{"章节": "原序", "正文": "  \\n 原序 \\n 　 \\n  \\n 有唐良相曰侍中安阳公、中书令河东公，以时逢圣明，位居宰辅，寅亮帝道，弼谐王政，恐一物之乖所，虑四维之不张，每克己励精，缅怀故实，未尝有乏。太宗时政化，良足可观，振古而来，未之有也。至於垂世立教之美，典谟谏奏之词，可以弘阐大猷，增崇至道者，爰命不才，备加甄录，体制大略，咸发成规。於是缀集所闻，参详旧史，撮其指要，举其宏纲，词兼质文，义在惩劝，人伦之纪备矣，军国之政存焉。凡一帙一十卷，合四十篇，名曰《贞观政要》。庶乎有国有家者克遵前轨，择善而从，则可久之业益彰矣，可大之功尤著矣，岂必祖述尧、舜，宪章文、武而已哉！其篇目次第列之于左。 \\n 《贞观政要》　唐·吴兢 \\n  \\n   \\n  "}
{"章节": "卷一 君道第一 凡五章", "正文": "  \\n 卷一君道第一凡五章 \\n 　 \\n  \\n 贞观初，太宗谓侍臣曰：\"为君之道，必须先存百姓，若损百姓以奉其身，犹割股以啖腹，腹饱而身毙。若安天下，必须先正其身，未有身正而影曲，上治而下乱者。朕每思伤其身者不在外物，皆由嗜欲以成其祸。若躭嗜滋味，玩悦声色，所欲既多，所损亦大，既妨政事，又扰生民。且复出一非理之言，万姓为之解体，怨讟既作，离叛亦兴。朕每思此，不敢纵逸。\"谏议大夫魏徵对曰：\"古者圣哲之主，皆亦近取诸身，故能远体诸物。昔楚聘詹何，问其理国之要。詹何对以修身之术。楚王又问理国何如？詹何曰：'未闻身理而国乱者。\"陛下所明，实同古义。\" \\n 贞观二年，太宗问魏徵曰：\"何谓为明君暗君？徵曰：\"君之所以明者，兼听也；其所以暗者，偏信也。《诗》云：'先人有言，询於刍荛。'昔唐、虞之理，辟四门，明四目，达四聪。是以圣无不照，故共、鲧之徒，不能塞也；靖言庸回，不能惑也。秦二世则隐藏其身，捐隔疏贱而偏信赵高，及天下溃叛，不得闻也。梁武帝偏信朱异，而侯景举兵向阙，竟不得知也。隋炀帝偏信虞世基，而诸贼攻城剽邑，亦不得知也。是故人君兼听纳下，则贵臣不得壅蔽，而下情必得上通也。\"太宗甚善其言。 \\n 贞观十年，太宗谓侍臣曰：\"帝王之业，草创与守成孰难？\"尚书左仆射房玄龄对曰：\"天地草昧，群雄竞起，攻破乃降，战胜乃克。由此言之，草创为难。\"魏徵对曰：\"帝王之起，必承衰乱。覆彼昏狡，百姓乐推，四海归命，天授人与，乃不为难。然既得之后，志趣骄逸，百姓欲静而徭役不休，百姓凋残而侈务不息，国之衰弊，恒由此起。以斯而言，守成则难。\"太宗曰：\"玄龄昔从我定天下，脩尝艰苦，出万死而遇一生，所以见草创之难也。魏徵与我安天下，虑生骄逸之端，必践危亡之地，所以见守成之难也。今草创之难，既已往矣，守成之难者，当思与公等慎之。 \\n 贞观十一年，特进魏徵上疏曰： \\n 臣观自古受图膺运，继体守文，控御英雄，南面临下，皆欲配厚德於天地，齐高明於日月，本支百世，传祚无穷。然而克终者鲜，败亡相继，其故何哉？所以求之，失其道也。殷鉴不远，可得而言。 \\n 昔在有隋，统一寰宇，甲兵强锐，三十馀年，风行万里，威动殊俗。一旦举而弃之，尽为他人之有。彼炀帝岂恶天下之治安，不欲社稷之长久，故行桀虐，以就灭亡哉！恃其富强，不虞后患。驱天下以从欲，罄万物而自奉，采域中之子女，求远方之奇异。宫苑是饰，台榭是崇，徭役无时，干戈不戢。外示严重，内多险忌，谗邪者必受其福，忠正者莫保其生。上下相蒙，君臣道隔，民不堪命，率土分崩。遂以四海之尊，殒於匹夫之手，子孙殄绝，为天下笑，可不痛哉！ \\n 圣哲乘机，拯其危溺，八柱倾而复正，四维弛而更张。远肃迩安，不逾於期月；胜残去杀，无待於百年。今宫观台榭，尽居之矣；奇珍异物，尽收之矣；姬姜淑媛，尽侍於侧矣。四海九州，尽为臣妾矣。若能鉴彼之所以失，念我之所以得，日慎一日，虽休勿休，焚鹿台之宝衣，毁阿房之广殿，惧危亡於峻宇，思安处於卑宫，则神化潜通，无为而治，德之上也。若成功不毁，即仍其旧，除其不急，损之又损。杂茅茨於桂栋，参玉砌以土堦，悦以使人，不竭其力，常念居之者逸，作之者劳，亿兆悦以子来，群生仰而遂性，德之次也。若惟圣罔念，不慎厥终，忘缔构之艰难，谓天命之可恃，忽采椽之恭俭，追雕墙之靡丽，因其基以广之，增其旧而饰之，触类而长，不知止足，人不见德，而劳役是闻，斯为下矣。譬之负薪救火，扬汤止沸，以暴易乱，与乱同道，莫可测也，后嗣何观！夫事无可观则人怨，人怨则神怒，神怒则灾害必生，灾害既生，则祸乱必作，祸乱既作，而能以身名全者鲜矣。顺天革命之后，将隆七百之祚，贻厥子孙，传之万叶，难得易失，可不念哉！ \\n 是月，徵又上疏曰： \\n 臣闻求木之长者，必固其根本；欲流之远者，必浚其泉源；思国之安者，必积其德义。源不深而望流之远，根不固而求木之长，德不厚而思国之理，臣虽下愚，知其不可，而况於明哲乎！人君当神器之重，居域中之大，将崇极天之峻，永保无疆之休。不念居安思危，戒奢以俭，德不处其厚，情不胜其欲，斯亦伐根以求木茂，塞源而欲流长者也。 \\n 凡百元首，承天景命，莫不殷忧而道著，功成而德衰。有善始者实繁，能克终者盖寡，岂取之易而守之难乎？昔取之而有馀，今守之而不足，何也？夫在殷忧，必竭诚以待下；既得志，则纵情以傲物。竭诚则胡越为一体，傲物则骨肉为行路。虽董之以严刑，震之以威怒，终苟免而不怀仁，貌恭而不心服。怨不在大，可畏惟人，载舟覆舟，所宜深慎，奔车朽索，其可忽乎！ \\n 君人者，诚能见可欲则思知足以自戒，将有作则思知止以安人，念高危则思谦冲而自牧，惧满溢则思江海下百川，乐盘游则思三驱以为度，忧懈怠则思慎始而敬终，虑壅蔽则思虚心以纳下，想谗邪则思正身以黜恶，恩所加则思无因喜以谬赏，罚所及则思无因怒而滥刑。总此十思，宏兹九德，简能而任之，择善而从之。则智者尽其谋，勇者竭其力，仁者播其惠，信者效其忠。文武争驰，君臣无事，可以尽豫游之乐，可以养松、乔之寿，鸣琴垂拱，不言而化。何必劳神苦思，代下司职，役聪明之耳目，亏无为之大道哉！ \\n 太宗手诏答曰： \\n 省频抗表，诚极忠款，言穷切至。披览忘倦，每达宵分。非公体国情深，启沃义重，岂能示以良图，匡其不及。朕闻晋武帝自平吴已后，务在骄奢，不复留心治政。何曾退朝谓其子劭曰：\"吾每见主上不论经国远图，但说平生常语，此非贻厥子孙者，尔身犹可以免。\"指诸孙曰：\"此等必遇乱死。\"及孙绥，果为淫刑所戮。前史美之，以为明於先见。朕意不然，谓曾之不忠其罪大矣。夫为人臣，当进思尽忠，退思补过，将顺其美，匡救其恶，所以共为理也。曾位极台司，名器崇重，当直辞正谏，论道佐时。今乃退有后言，进无廷诤，以为明智，不亦谬乎！危而不持，焉用彼相？公之所陈，朕闻过矣。当置之几案，事等弦、韦。必望收彼桑榆，期之岁暮，不使康哉良哉，独美於往日，若鱼若水，遂爽於当今。迟复嘉谋，犯而无隐。朕将虚襟静志，敬伫德音。 \\n 贞观十五年，太宗谓侍臣曰：\"守天下难易？\"侍中魏徵对曰：\"甚难。\"太宗曰：\"任贤能、受谏诤，即可，何谓为难？\"徵曰：\"观自古帝王，在於忧危之间，则任贤受谏。及至安乐，必怀宽怠，言事者惟令兢惧，日陵月替，以至危亡。圣人所以居安思危，正为此也。安而能惧，岂不为难？\" \\n 《贞观政要》　唐·吴兢 \\n  \\n   \\n  "}
{"章节": "卷一 政体第二 凡十四章", "正文": "  \\n 卷一政体第二凡十四章 \\n 　 \\n  \\n 贞观初，太宗谓萧瑀曰：\"朕少好弓矢，自谓能尽其妙。近得良弓十数，以示弓工。乃曰：'皆非良材也。'朕问其故，工曰：'木心不正，则脉理皆邪，弓虽刚劲而遣箭不直，非良弓也。'朕始悟焉。朕以弧矢定四方，用弓多矣，而犹不得其理。况朕有天下之日浅，得为理之意，固未及於弓，弓犹失之，而况於理乎？\"自是诏京官五品以上，更宿中书内省。每召见，皆赐坐与语，询访外事，务知百姓利害，政教得失焉。 \\n 贞观元年，太宗谓黄门侍郎王珪曰：\"中书所出诏敕，颇有意见不同，或兼错失而相正以否。元置中书、门下，本拟相防过误。人之意见，每或不同，有所是非，本为公事。或有护己之短，忌闻其失，有是有非，衔以为怨。或有苟避私隙，相惜颜面，知非政事，遂即施行。难违一官之小情，顿为万人之大弊。此实亡国之政，卿辈特须在意防也。隋日内外庶官，政以依违，而致祸乱，人多不能深思此理。当时皆谓祸不及身，面从背言，不以为患。后至大乱一起，家国俱丧，虽有脱身之人，纵不遭刑戮，皆辛苦仅免，甚为时论所贬黜。卿等特须灭私徇公，坚守直道，庶事相启沃，勿上下雷同也。\" \\n 贞观二年，太宗问黄门侍郎王珪曰：\"近代君臣治国，多劣於前古，何也？\"对曰：\"古之帝王为政，皆志尚清静，以百姓之心为心。近代则唯损百姓以適其欲，所任用大臣，复非经术之士。汉家宰相，无不精通一经，朝廷若有疑事，皆引经决定，由是人识礼教，理致太平。近代重武轻儒，或参以法律，儒行既亏，淳风大坏。\"太宗深然其言。自此百官中有学业优长、兼识政体者，多进其阶品。累加迁擢焉。 \\n 贞观三年，太宗谓侍臣曰：\"中书、门下，机要之司。擢才而居，委任实重。诏敕如有不稳便，皆须执论。比来惟觉阿旨顺情，唯唯苟过，遂无一言谏诤者，岂是道理？若惟署诏敕、行文书而已，人谁不堪？何烦简择，以相委付？自今诏敕疑有不稳便，必须执言，无得妄有畏惧，知而寝默。\" \\n 贞观四年，太宗问萧瑀曰：\"隋文帝何如主也？\"对曰：\"克己复礼，勤劳思政，每一坐朝，或至日昃，五品已上，引坐论事，宿卫之士，传飱而食，虽性非仁明，亦是励精之主。\"太宗曰：\"公知其一，未知其二。此人性至察而心不明。夫心暗则照有不通，至察则多疑於物。又欺孤儿寡妇以得天下，恒恐群臣内怀不服，不肯信任百司，每事皆自决断，虽则劳神苦形，未能尽合於理。朝臣既知其意，亦不敢直言。宰相以下，惟承顺而已。朕意则不然，以天下之广，四海之众，千端万绪，须合变通，皆委百司商量，宰相筹画，於事稳便，方可奏行。岂得以一日万机，独断一人之虑也。且日断十事，五条不中，中者信善，其如不中者何？以日继月，乃至累年，乖谬既多，不亡何待？岂如广任贤良，高居深视，法令严肃，谁敢为非？\"因令诸司，若诏敕颁下有未稳便者，必须执奏，不得顺旨便即施行，务尽臣下之意。 \\n 贞观五年，太宗谓侍臣曰：\"治国与养病无异也。病人觉愈，弥须将护，若有触犯，必至殒命。治国亦然，天下稍安，尤须兢慎，若便骄逸，必至丧败。今天下安危，系之於朕。故日慎一日，虽休勿休。然耳目股肱，寄於卿辈，既义均一体，宜协力同心，事有不安，可极言无隐。傥君臣相疑，不能脩尽肝膈，实为国之大害也。\" \\n 贞观六年，太宗谓侍臣曰：\"看古之帝王，有兴有衰，犹朝之有暮，皆为蔽其耳目，不知时政得失，忠正者不言，邪诌者日进，既不见过，所以至於灭亡。朕既在九重，不能尽见天下事，故布之卿等，以为朕之耳目。莫以天下无事，四海安宁，便不存意。可爱非君，可畏非民。天子者，有道则人推而为主，无道则人弃而不用，诚可畏也。\"魏徵对曰：\"自古失国之主，皆为居安忘危，处理忘乱，所以不能长久。今陛下富有四海，内外清晏，能留心治道，常临深履薄，国家历数，自然灵长。臣又闻古语云：'君，舟也；人，水也。水能载舟，亦能覆舟。'陛下以为可畏，诚如圣旨。\" \\n 贞观六年，太宗谓侍臣曰：\"古人云：'危而不持，颠而不扶，焉用彼相？'君臣之义，得不尽忠匡救乎？朕尝读书，见桀杀关龙逄，汉诛黾错，未尝不废书叹息。公等但能正词直谏，裨益政教，终不以犯颜忤旨，妄有诛责。朕比来临朝断决，亦有乖於律令者。公等以为小事，遂不执言。凡大事皆起於小事，小事不论，大事又将不可救，社稷倾危，莫不由此。隋主残暴，身死匹夫之手，率土苍生，罕闻嗟痛。公等为朕思隋氏灭亡之事，朕为公等思龙逄、晁错之诛，君臣保全，岂不美哉！\" \\n 贞观七年，太宗与秘书监魏徵从容论自古理政得失，因曰：\"当今大乱之后，造次不可致化。\"徵曰：\"不然，凡人在危困，则忧死亡。忧死亡，则思化。思化，则易教。然则乱后易教，犹饥人易食也。\"太宗曰：\"善人为邦百年，然后胜残去杀。大乱之后，将求致化，宁可造次而望乎？\"徵曰：\"此据常人，不在圣哲。若圣哲施化，上下同心，人应如响，不疾而速，期月而可，信不为难，三年成功，犹谓其晚。\"太宗以为然。封德彝等对曰：\"三代以后，人渐浇讹，故秦任法律，汉杂霸道，皆欲理而不能，岂能化而不欲？若信魏徵所说，恐败乱国家。\"徵曰：\"五帝、三王，不易人而化。行帝道则帝，行王道则王，在於当时所理，化之而已。考之载籍，可得而知。昔黄帝与蚩尤七十馀战，其乱甚矣，既胜之后，便致太平。九黎乱德，颛顼征之，既克之后，不失其化。桀为乱虐，而汤放之，在汤之代，即致太平。纣为无道，武王伐之，成王之代，亦致太平。若言人渐浇讹，不及纯朴，至今应悉为鬼魅，宁可复得而教化耶？\"德彝等无以难之，然咸以为不可。太宗每力行不倦，数年间，海内康宁，突厥破灭。因谓群臣曰：\"贞观初，人皆异论，云当今必不可行帝道、王道，惟魏徵劝我。既从其言，不过数载，遂得华夏安宁，远戎宾服。突厥自古以来，常为中国勍敌，今酋长并带刀宿卫，部落皆袭衣冠，使我遂至於此，皆魏徵之力也。\"顾谓徵曰：\"玉虽有美质，在於石间，不值良工琢磨，与瓦砾不别。若遇良工，即为万代之宝。朕虽无美质，为公所切磋，劳公约朕以仁义，弘朕以道德，使朕功业至此，公亦足为良工尔。\" \\n 贞观八年，太宗谓侍臣曰：\"隋时百姓纵有财物，岂得保此？自朕有天下已来，存心抚养，无有所科差，人人皆得营生，守其资财，即朕所赐。向使朕科唤不已，虽数资赏赐，亦不如不得。\"魏徵对曰：\"尧、舜在上，百姓亦云'耕田而食，凿井而饮'，含哺鼓腹，而云'帝何力'於其间矣。今陛下如此含养，百姓可谓日用而不知。\"又奏称：\"晋文公出田，逐兽於砀，入大泽，迷不知所出。其中有渔者，文公谓曰：'我，若君也，道将安出？我且厚赐若'渔者曰：'臣愿有献。'文公曰：'出泽而受之。'於是送出泽。文公曰：'今子之所欲教寡人者，何也？愿受之。'渔者曰：'鸿鹄保河海，厌而徙之小泽，则有矰丸之忧。鼋鼍保深渊，厌而出之浅渚，必有钓射之忧。今君逐兽砀，入至此，何行之太远也？'文公曰：'善哉！'谓从者记渔者名。渔者曰：'君何以名？为君尊天事地，敬社稷，保四国，慈爱万民，薄赋敛，轻租税，臣亦与焉。君不尊天，不事地，不敬社稷，不固四海，外失礼於诸侯，内逆民心，一国流亡，渔者虽有厚赐，不得保也。'遂辞不受。\"太宗曰：\"卿言是也。\" \\n 贞观九年，太宗谓侍臣曰：\"往昔初平京师，宫中美女珍玩，无院不满。炀帝意犹不足，徵求无已，兼东西征讨，穷兵黩武，百姓不堪，遂致亡灭。此皆朕所目见。故夙夜孜孜，惟欲清净，使天下无事。遂得徭役不兴，年穀丰稔，百姓安乐。夫治国犹如栽树，本根不摇，则枝叶茂荣。君能清净，百姓何得不安乐乎？\" \\n 贞观十六年，太宗谓侍臣曰：\"或君乱於上，臣理於下；或臣乱於下，君治於上。二者苟逢，何者为甚？\"特进魏徵对曰：\"君心治，则照见下非。诛一劝百，谁敢不畏威尽力？若昏暴於上，忠谏不从，虽百里奚、伍子胥之在虞、吴，不救其祸，败亡亦继。\"太宗曰：\"必如此，齐文宣昏暴，杨遵彦以正道扶之得治，何也？\"徵曰：\"遵彦弥缝暴主，救理苍生，才得免乱，亦甚危苦。与人主严明，臣下畏法，直言正谏，皆见信用，不可同年而语也。\" \\n 贞观十九年，太宗谓侍臣曰：\"朕观古来帝王，骄矜而取败者，不可胜数。不能远述古昔，至如晋武平吴、隋文伐陈已后，心逾骄奢，自矜诸己，臣下不复敢言，政道因兹弛紊。朕自平定突厥、破高丽已后，兼并铁勒，席卷沙漠以为州县，夷狄远服，声教益广。朕恐怀骄矜，恒自抑折，日旰而食，坐以待晨。每思臣下有谠言直谏，可以施於政教者，当拭目以师友待之。如此，庶几於时康道泰尔。\" \\n 太宗自即位之始，霜旱为灾，米穀踊贵，突厥侵扰，州县骚然。帝志在忧人，锐精为政，崇尚节俭，大布恩德。是时，自京师及河东、河南、陇右，饥馑尤甚，一匹绢才得一斗米。百姓虽东西逐食，未尝嗟怨，莫不自安。至贞观三年，关中丰熟，咸自归乡，竟无一人逃散，其得人心如此。加以从谏如流，雅好儒术，孜孜求士，务在择官，改革旧弊，兴复制度，每因一事，触类为善。初，息隐、海陵之党，同谋害太宗者数百千人，事宁，后引居左右近侍，心术豁然，不有疑阻。时论以为能断决大事，得帝王之体。深恶官吏贪浊，有枉法受财者，必无赦免。在京流外有犯赃者，皆遣执奏，随其所犯，寘以重法。由是官吏多自清谨。制驭王公、妃主之家，大姓豪猾之伍，皆畏威屏迹，无敢侵欺细人。商旅野次，无复盗贼，囹圄常空，马牛布野，外户不闭。又频致丰稔，米斗三四钱，行旅自京师至於岭表，自山东至于沧海，皆不赍粮，取给於路。入山东村落，行客经过者，必厚加供待，或发时有赠遗。此皆古昔未有也。 \\n 《贞观政要》　唐·吴兢 \\n  \\n   \\n  "}
{"章节": "卷二 任贤第三 凡八章", "正文": "  \\n 卷二任贤第三凡八章 \\n 　 \\n  \\n ◎房玄龄杜如晦魏徵王珪李靖虞世南李勣马周 \\n 房玄龄，齐州临淄人也。初仕隋，为隰城尉。坐事，除名徙上郡。太宗徇地渭北，玄龄杖策谒於军门，太宗一见，便如旧识，署渭北道行军记室参军。玄龄既遇知己，遂罄竭心力。是时，贼寇每平，众人竞求金宝，玄龄独先收人物，致之幕府，及有谋臣猛将，与之潜相申结，各致死力。累授秦王府记室，兼陕东道大行台考功郎中。玄龄在秦府十馀年，恒典管记。隐太子、巢刺王以玄龄及杜如晦为太宗所亲礼，甚恶之，谮之高祖，由是与如晦并遭驱斥。及隐太子将有变也，太宗召玄龄、如晦，令衣道士服，潜引入閤谋议。及事平，太宗入春宫，擢拜太子左庶子。贞观元年，迁中书令。三年，拜尚书左仆射，监修国史，封梁国公，实封一千三百户。既总任百司，虔恭夙夜，尽心竭节，不欲一物失所。闻人有善，若己有之。明达吏事，饰以文学，审定法令，意在宽平。不以求备取人，不以己长格物，随能收叙，无隔疏贱。论者称为良相焉。十三年，加太子少师，玄龄自以一居端揆十有五年，频抗表辞位，优诏不许。十六年，进拜司空，仍总朝政，依旧监修国史。玄龄复以年老请致仕，太宗遣使谓曰：\"国家久相任使，一朝忽无良相，如失两手。公若筋力不衰，无烦此让。自知衰谢，当更奏闻。\"玄龄遂止。太宗又尝追思王业之艰难，佐命之匡弼，乃作《威凤赋》以自喻，因赐玄龄，其见称类如此。 \\n 杜如晦，京兆万年人也。武德初，为秦王府兵曹参军，俄迁陕州总管府长史。时府中多英俊，被外迁者众，太宗患之。记室房玄龄曰：\"府僚去者虽多，盖不足惜。杜如晦聪明识达，王佐才也。若大王守藩端拱，无所用之；必欲经营四方，非此人莫可。\"太宗自此弥加礼重，寄以心腹，遂奏为府属，常参谋帷幄。时军国多事，剖断如流，深为时辈所服。累除天策府从事中郎，兼文学馆学士。隐太子之败，如晦与玄龄功第一，迁拜太子右庶子。俄迁兵部尚书，进封蔡国公，实封一千三百户。贞观二年，以本官检校侍中。三年，拜尚书右仆射，兼知吏部选事。仍与房玄龄共掌朝政。至於台阁规模，典章文物，皆二人所定，甚获当时之誉，时称房、杜焉。 \\n 魏徵，钜鹿人也，近徙家相州之内黄。武德末，为太子洗马。见太宗与隐太子阴相倾夺，每劝建成早为之谋。太宗既诛隐太子，召徵责之曰：\"汝离间我兄弟，何也？\"众皆为之危惧。徵慷慨自若，从容对曰：\"皇太子若从臣言，必无今日之祸。\"太宗为之敛容，厚加礼异，擢拜谏议大夫。数引之卧内，访以政术。徵雅有经国之才，性又抗直，无所屈挠。太宗每与之言，未尝不悦。徵亦喜逢知己之主，竭其力用。又劳之曰：\"卿所谏前后二百馀事，皆称朕意，非卿忠诚奉国，何能若是？\"三年，累迁秘书监，参预朝政，深谋远算，多所弘益。太宗尝谓曰：\"卿罪重於中钩，我任卿逾於管仲，近代君臣相得，宁有似我於卿者乎？\"六年，太宗幸九成宫，宴近臣，长孙无忌曰：\"王珪、魏徵，往事息隐，臣见之若雠，不谓今者又同此宴。\"太宗曰：\"魏徵往者实我所雠，但其尽心所事，有足嘉者。朕能擢而用之，何惭古烈？徵每犯颜切谏，不许我为非，我所以重之也。\"徵再拜曰：\"陛下导臣使言，臣所以敢言。若陛下不受臣言，臣亦何敢犯龙鳞，触忌讳也。\"太宗大悦，各赐钱十五万。七年，代王珪为侍中，累封郑国公。寻以疾乞辞所职，请为散官。太宗曰：\"朕拔卿於雠虏之中，任卿以枢要之职，见朕之非，未尝不谏。公独不见金之在鑛，何足贵哉？良冶锻而为器，便为人所宝。朕方自比於金，以卿为良工。虽有疾，未为衰老，岂得便尔耶？\"徵乃止。后复固辞，听解侍中，授以特进，仍知门下省事。十二年，太宗以诞皇孙，诏宴公卿，帝极欢，谓侍臣曰：\"贞观以前，从我平定天下，周旋艰险，玄龄之功无所与让。贞观之后，尽心於我，献纳忠谠，安国利人，成我今日功业，为天下所称者，惟魏徵而已。古之名臣，何以加也。\"於是亲解佩刀以赐二人。庶人承乾在春宫，不修德业。魏王泰宠爱日隆，内外庶寮，咸有疑议。太宗闻而恶之，谓侍臣曰：\"当今朝臣，忠謇无如魏徵，我遣傅皇太子，用绝天下之望。\"十七年，遂授太子太师，知门下事如故。徵自陈有疾，太宗谓曰：\"太子宗社之本，须有师傅，故选中正，以为辅弼。知公疹病，可卧护之。\"徵乃就职。寻遇疾。徵宅内先无正堂，太宗时欲营小殿，乃辍其材为造，五日而就。遣中使赐以布被素褥，遂其所尚。后数日，薨。太宗亲临恸哭，赠司空，谥曰文贞。太宗亲为制碑文，复自书於石。特赐其家食实封九百户。太宗后尝谓侍臣曰：\"夫以铜为镜，可以正衣冠；以古为镜，可以知兴替；以人为镜，可以明得失。朕常保此三镜，以防己过。今魏徵殂逝，遂亡一镜矣！\"因泣下久之。乃诏曰：\"昔惟魏徵，每显予过。自其逝也，虽过莫彰。朕岂独有非於往时，而皆是於兹日？故亦庶僚苟顺，难触龙鳞者欤！所以虚己外求，披迷内省。言而不用，朕所甘心。用而不言，谁之责也？自斯已后，各悉乃诚。若有是非，直言无隐。\" \\n 王珪，太原祁县人也，武德中，为隐太子中允，甚为建成所礼。后以连其阴谋事，流於巂州。建成诛后，太宗即位，召拜谏议大夫。每推诚尽节，多所献纳。珪尝上封事切谏，太宗谓曰：\"卿所论皆中朕之失，自古人君莫不欲社稷永安，然而不得者，只为不闻己过，或闻而不能改故也。今朕有所失，卿能直言，朕复闻过能改，何虑社稷之不安乎？\"太宗又尝谓珪曰：\"卿若常居谏官，朕必永无过失。\"顾待益厚。贞观元年，迁黄门侍郎，参预政事，兼太子右庶子。二年，进拜侍中。时房玄龄、魏徵、李靖、温彦博、戴胄与珪同知国政，尝因侍宴，太宗谓珪曰：\"卿识鉴精通，尤善谈论，自玄龄等，咸宜品藻。又可自量孰与诸子贤？\"对曰：\"孜孜奉国，知无不为，臣不如玄龄。每以谏诤为心，耻君不及尧、舜、臣不如魏徵。才兼文武，出将入相，臣不如李靖。敷奏详明，出纳惟允，臣不如温彦博。处繁理剧，众务必举，臣不如戴胄。至如激浊扬清，嫉恶好善，臣於数子，亦有一日之长。\"太宗深然其言，群公亦各以为尽己所怀，谓之确论。 \\n 李靖，京兆三原人也。大业末，为马邑郡丞。曾高祖为太原留守，靖观察高祖，知有四方之志，因自锁上变，诣江都。至长安，道塞不通而止。高祖克京城，执靖，将斩之，靖大呼曰：\"公起义兵除暴乱，不欲就大事，而以私怨斩壮士乎？\"太宗亦加救靖，高祖遂舍之。武德中，以平萧铣、辅公祏功，历迁扬州大都督府长史。太宗嗣位，召拜刑部尚书。贞观二年，以本官检校中书令。三年，转兵部尚书，为代州行军总管，进击突厥定襄城，破之。突厥诸部落俱走碛北。北擒隋齐王暕之子杨道政，及炀帝萧后，送于长安，突利可汗来降，颉利可汗仅以身遁。太宗谓曰：\"昔李陵提步卒五千，不免身降匈奴，尚得名书竹帛。卿以三千轻骑，深入虏庭，克复定襄，威振北狄，实古今未有，足报往年渭水之役矣。\"以功进封代国公。此后，颉利可汗大惧，四年，退保铁山，遣使入朝谢罪，请举国内附。又以靖为定襄道行军总管，往迎颉利。颉利虽外请降，而心怀疑贰。诏遣鸿胪卿唐俭、摄户部尚书将军安修仁慰谕之，靖谓副将张公谨曰：\"诏使到彼，虏必自宽，乃选精骑赍二十日粮，引兵自白道袭之。\"公谨曰：\"既许其降，诏使在彼，未宜讨击。\"靖曰：\"此兵机也，时不可失。\"遂督军疾进。行至阴山，遇其斥候千馀帐，皆俘以随军。颉利见使者甚悦，不虞官兵至也。靖前锋乘雾而行，去其牙帐七里，颉利始觉，列兵未及成阵，单马轻走，虏众因而溃散。斩万馀级，杀其妻隋义成公主，俘男女十馀万，斥土界自阴山至于大漠，遂灭其国。寻获颉利可汗於别部落，馀众悉降。太宗大悦，顾谓侍臣曰：\"朕闻主忧臣辱，主辱臣死。往者国家草创，突厥强梁，太上皇以百姓之故，称臣於颉利，朕未尝不痛心疾首，志灭匈奴，坐不安席，食不甘味。今者暂动偏师，无往不捷，单于稽颡，耻其雪乎！\"群臣皆称万岁。寻拜靖光禄大夫、尚书右仆射，赐实封五百户。又为西海道行军大总管，征吐谷浑，大破其国。改封卫国公。及靖身亡，有诏许坟茔制度依汉卫、霍故事，筑阙象突厥内燕然山、吐谷浑内积石二山，以旌殊绩。 \\n 虞世南，会稽馀姚人也。贞观初，太宗引为上客。因开文馆，馆中号为多士，咸推世南为文学之宗。授以记室，与房玄龄对掌文翰。尝命写《列女传》以装屏风，於时无本，世南暗书之，一无遗失。贞观七年，累迁秘书监，太宗每机务之隙，引之谈论，共观经史。世南虽容貌懦弱，如不胜衣，而志性抗烈，每论及古先帝王为政得失，必存规讽，多所补益。及高祖晏驾，太宗执丧过礼，哀容毁顇，久替万机，文武百寮，计无所出，世南每入进谏，太宗甚嘉纳之，益所亲礼。尝谓侍臣曰：\"朕因暇日，每与虞世南商榷古今，朕有一言之善，世南未尝不悦，有一言之失，未尝不怅恨。其恳诚若此，朕用嘉焉。群臣皆若世南，天下何忧不治？\"太宗尝称世南有五绝：一曰德行，二曰忠直，三曰博学，四曰词藻，五曰书翰。及卒，太宗举哀於别次，哭之甚恸。丧事官给，仍赐以东园秘器，赠礼部尚书，谥曰文懿。太宗手敕魏王泰曰：\"虞世南於我，犹一体也。拾遗补阙，无日暂忘，实当代名臣，人伦准的。吾有小善，必将顺而成之；吾有小失，必犯颜而谏之。今其云亡，石渠、东观之中，无复人矣，痛惜岂可言耶！\"未几，太宗为诗一篇，追思往古理乱之道，既而叹曰：\"锺子期死，伯牙不复鼓琴。朕之此篇，将何所示？\"因令起居褚遂良诣其灵帐读讫焚之，其悲悼也若此。又令与房玄龄、长孙无忌、杜如晦、李靖等二十四人，图形於凌烟阁。 \\n 李勣，曹州离狐人也。本姓徐，初仕李密，为左武侯大将军。密后为王世充所破，拥众归国，勣犹据密旧境十郡之地。武德二年，谓长史郭孝恪曰：\"魏公既归大唐，今此人众土地，魏公所有也。吾若上表献之，则是利主之败，自为己功，以邀富贵，是吾所耻。今宜具录州县及军人户口，总启魏公，听公自献，此则魏公之功也，不亦可乎？\"乃遣使启密。使人初至，高祖闻无表，惟有启与密，甚怪之。使者以勣意闻奏，高祖方大喜曰：\"徐勣感德推功，实纯臣也。\"拜黎州总管，赐姓李氏，附属籍於宗正。封其父盖为济阴王，固辞王爵，乃封舒国公，授散骑常侍。寻加勣右武侯大将军。及李密反叛伏诛，勣发丧行服，备君臣之礼，表请收葬。高祖遂归其尸。於是大具威仪，三军缟素，葬於黎阳山。礼成，释服而散，朝野义之。寻为窦建德所攻，陷於建德，又自拔归京师。从太宗征王世充、窦建德，平之。贞观元年，拜并州都督，令行禁止，号为称职，突厥甚加畏惮。太宗谓侍臣曰：\"隋炀帝不解精选贤良，镇抚边境，惟远筑长城，广屯将士，以备突厥，而情识之惑，一至於此。朕今委任李勣於并州，遂得突厥畏威远遁，塞垣安静，岂不胜数千里长城耶？\"其后并州改置大都督府，又以勣为长史，累封英国公。在并州凡十六年。召拜兵部尚书，兼知政事。勣时遇暴疾，验方云须灰可以疗之，太宗自剪须为其和药。勣顿首见血，泣以陈谢。太宗曰：\"吾为社稷计耳，不烦深谢。\"十七年，高宗居春宫，转太子詹事，加特进，仍知政事。太宗又尝宴，顾勣曰：\"朕将属以孤幼，思之无越卿者。公往不遗於李密，今岂负於朕哉！\"勣雪涕致辞，因噬指流血。俄沉醉，御服覆之，其见委信如此。勣每行军，用师筹算，临敌应变，动合事机。自贞观以来，讨击突厥、颉利及薛延陀、高丽等，并大破之。太宗尝曰：\"李靖、李勣二人，古之韩、白，卫、霍岂能及也。\" \\n 马周，博州茌平人也。贞观五年，至京师，舍於中郎将常何之家。时太宗令百官上书言得失，周为何陈便宜二十馀事，令奏之，事皆合旨。太宗怪其能，问何，何对曰：\"此非臣所发意，乃臣家客马周也。\"太宗即日召之，未至间，凡四度遣使催促。及谒见，与语其悦。令直门下省，授监察御史，累除中书舍人。周有机辩，能敷奏，深识事端，故动无不中。太宗尝曰：\"我於马周，暂时不见，则便思之。\"十八年，历迁中书令，兼太子左庶子。周既职兼两宫，处事平允，甚获当时之誉。又以本官摄吏部尚书。太宗尝谓侍臣曰：\"周见事敏速，性甚慎至。至於论量人物，直道而言，朕比任使之，多称朕意。既写忠诚，亲附於朕，实藉此人，共康时政也。\" \\n 《贞观政要》　唐·吴兢 \\n  \\n   \\n  "}
{"章节": "卷二 求谏第四 凡十一章", "正文": "  \\n 卷二求谏第四凡十一章 \\n 　 \\n  \\n 太宗威容俨肃，百僚进见者，皆失其举措。太宗知其若此，每见人奏事，必假颜色，冀闻谏诤，知政教得失。贞观初，尝谓公卿曰：\"人欲自照，必须明镜；主欲知过，必藉忠臣。主若自贤，臣不匡正，欲不危败，岂可得乎？故君失其国，臣亦不能独全其家。至於隋炀帝暴虐，臣下钳口，卒令不闻其过，遂至灭亡，虞世基等，寻亦诛死。前事不远，公等每看事有不利於人，必须极言规谏。\" \\n 贞观元年，太宗谓侍臣曰：\"正主任邪臣，不能致理，正臣事邪主，亦不能致理。惟君臣相遇，有同鱼水，则海内可安。朕虽不明，幸诸公数相匡救，冀凭直言鲠议，致天下太平。\"谏议大夫王珪对曰：\"臣闻木从绳则正，后从谏则圣。是故古者圣主必有争臣七人，言而不用，则相继以死。陛下开圣虑，纳刍荛，愚臣处不讳之朝，实愿罄其狂瞽。\"太宗称善，诏令自是宰相入内平章国计，必使谏官随入，预闻政事。有所开说，必虚己纳之。 \\n 贞观二年，太宗谓侍臣曰：\"明主思短而益善，暗主护短而永愚。隋炀帝好自矜夸，护短拒谏，诚亦实难犯忤。虞世基不敢直言，或恐未为深罪。昔箕子佯狂自全，孔子亦称其仁。及炀帝被杀，世基合同死否？\"杜如晦对曰：\"天子有诤臣，虽无道不失其天下。仲尼称：'直哉史鱼，邦有道如矢，邦无道如矢。'世基岂得以炀帝无道，不纳谏诤，遂杜口无言？偷安重位，又不能辞职请退，则与箕子佯狂而去，事理不同。昔晋惠帝贾后将废愍怀太子，司空张华竟不能苦争，阿意苟免。及赵王伦举兵废后，遣使收华，华曰：'将废太子日，非是无言，当不被纳用。'其使曰：'公为三公，太子无罪被废，言既不从，何不引身而退？'华无辞以答，遂斩之，夷其三族。古人有云：'危而不持，颠而不扶，则将焉用彼相？'故'君子临大节而不可夺也。'张华既抗直不能成节，逊言不足全身，王臣之节固已坠矣。虞世基位居宰辅，在得言之地，竟无一言谏诤，诚亦合死。\"太宗曰：\"公言是也。人君必须忠良辅弼，乃得身安国宁。炀帝岂不以下无忠臣，身不闻过，恶积祸盈，灭亡斯及。若人主所行不当，臣下又无匡谏，苟在阿顺，事皆称美，则君为暗主，臣为谀臣，君暗臣谀，危亡不远。朕今志在君臣上下，各尽至公，共相切磋，以成治道。公等各宜务尽忠谠，匡救朕恶，终不以直言忤意，辄相责怒。\" \\n 贞观三年，太宗谓司空裴寂曰：\"比有上书奏事，条数甚多，朕总黏之屋壁，出入观省。所以孜孜不倦者，欲尽臣下之情。每一思政理，或三更方寝。亦望公辈用心不倦，以副朕怀也。\" \\n 贞观五年，太宗谓房玄龄等曰：\"自古帝王多任情喜怒，喜则滥赏无功，怒则滥杀无罪。是以天下丧乱，莫不由此。朕今夙夜未尝不以此为心，恒欲公等尽情极谏。公等亦须受人谏语，岂得以人言不同己意，便即护短不纳？若不能受谏，安能谏人？\" \\n 贞观六年，太宗以御史大夫韦挺、中书侍郎杜正伦、秘书少监虞世南、著作郎姚思廉等上封事称旨，召而谓曰：\"朕历观自古人臣立忠之事，若值明主，便宜尽诚规谏，至如龙逄、比干，不免孥戮。为君不易，为臣极难。朕又闻龙可扰而驯，然喉下有逆鳞。卿等遂不避犯触，各进封事。常能如此，朕岂虑宗社之倾败！每思卿等此意，不能暂忘，故设宴为乐。\"仍赐绢有差。 \\n 太常卿韦挺尝上疏陈得失，太宗赐书曰：\"所上意见，极是谠言，辞理可观，甚以为慰。昔齐境之难，夷吾有射钩之罪，蒲城之役，勃鞮为斩袂之仇。而小白不以为疑，重耳待之若旧。岂非各吠非主，志在无二。卿之深诚，见於斯矣。若能克全此节，则永保令名。如其怠之，可不惜也。勉励终始，垂范将来，当使后之视今，亦犹今之视古，不亦美乎？朕比不闻其过，未睹其阙，赖竭忠恳，数进嘉言，用沃朕怀，一何可道！\" \\n 贞观八年，太宗谓侍臣曰：\"朕每閒居静坐，则自内省。恒恐上不称天心，下为百姓所怨。但思正人匡谏，欲令耳目外通，下无怨滞。又比见人来奏事者，多有怖慑，言语致失次第。寻常奏事，情犹如此，况欲谏诤，必当畏犯逆鳞。所以每有谏者，纵不合朕心，朕亦不以为忤。若即嗔责，深恐人怀战惧，岂肯更言！\" \\n 贞观十五年，太宗问魏徵曰：\"比来朝臣都不论事，何也？\"徵对曰：\"陛下虚心采纳，诚宜有言者。然古人云：'未信而谏，则以为谤己；信而不谏，则谓之尸禄。'但人之才器，各有不同。懦弱之人，怀忠直而不能言；疏远之人，恐不信而不得言；怀禄之人，虑不便身而不敢言。所以相与缄默，俯仰过日。\"太宗曰：\"诚如卿言。朕每思之，人臣欲谏，辄惧死亡之祸，与夫赴鼎镬、冒白刃，亦何异哉？故忠贞之臣，非不欲竭诚。竭诚者，乃是极难。所以禹拜昌言，岂不为此也！朕今开怀抱，纳谏诤。卿等无劳怖惧，遂不极言。\" \\n 贞观十六年，太宗谓房玄龄等曰：\"自知者明，信为难矣。如属文之士，伎巧之徒，皆自谓己长，他人不及。若名工文匠，商略诋诃，芜词拙迹，於是乃见。由是言之，人君须得匡谏之臣，举其愆过。一日万机，一人听断，虽复忧劳，安能尽善？常念魏徵随事谏正，多中朕失，如明镜鉴形，美恶必见。\"因举觞赐玄龄等数人勖之。 \\n 贞观十七年，太宗问谏议大夫褚遂良曰：\"昔舜造漆器，禹雕其俎，当时谏者十有馀人。食器之间，何须苦谏？\"遂良对曰：\"雕琢害农事，纂组伤女工。首创奢淫，危亡之渐。漆器不已，必金为之。金器不已，必玉为之。所以诤臣必谏其渐，及其满盈，无所复谏。\"太宗曰：\"卿言是矣，朕所为事，若有不当，或在其渐，或已将终，皆宜进谏。比见前史，或有人臣谏事，遂答云'业已为之'，或道'业已许之'，竟不为停改。此则危亡之祸，可反手而待也。\" \\n 《贞观政要》　唐·吴兢 \\n  \\n   \\n  "}
{"章节": "卷二 纳谏第五 凡十章", "正文": "  \\n 卷二纳谏第五凡十章 \\n 　 \\n  \\n 贞观初，太宗与黄门侍郎王珪宴语，时有美人侍侧，本庐江王瑗之姬也，瑗败，籍没入宫。太宗指示珪曰：\"庐江不道，贼杀其夫而纳其室。暴虐之甚，何有不亡者乎！\"珪避席曰：\"陛下以庐江取之为是邪，为非邪？\"太宗曰：\"安有杀人而取其妻，卿乃问朕是非，何也？\"珪对曰：\"臣闻於《管子》曰：'齐桓公之郭国，问其父老曰：\"郭何故亡？\"父老曰：\"以其善善而恶恶也。\"桓公曰：\"若子之言，乃贤君也，何至於亡？\"父老曰：\"不然，郭君善善而不能用，恶恶而不能去，所以亡也。\"'今此妇人尚在左右，臣窃以为圣心是之，陛下若以为非，所谓知恶而不去也。\"太宗大悦，称为至善，遽令以美人还其亲族。 \\n 贞观四年，诏发卒修洛阳之乾元殿以备巡狩。给事中张玄素上书谏曰： \\n 陛下智周万物，囊括四海。令之所行，何往不应？志之所欲，何事不从？微臣窃思秦始皇之为君也，藉周室之馀，因六国之盛，将贻之万叶，及其子而亡，谅由逞嗜奔欲，逆天害人者也。是知天下不可以力胜，神祇不可以亲恃。惟当弘俭约，薄赋敛，慎终始，可以永固。 \\n 方今承百王之末，属凋弊之馀，必欲节以礼制，陛下宜以身为先。东都未有幸期，即令补葺；诸王今并出藩，又须营构。兴发数多，岂疲人之所望？其不可一也。陛下初平东都之始，层楼广殿，皆令撤毁，天下翕然，同心倾仰。岂有初则恶其侈靡，今乃袭其雕丽？其不可二也，每承音旨，未即巡幸，此乃事不急之务，成虚费之劳。国无兼年之积，何用两都之好？劳役过度，怨讟将起。其不可三也。百姓承乱离之后，财力凋尽，天恩含育，粗见存立，饥寒犹切，生计未安，三五年间，未能复旧。奈何营未幸之都，而夺疲人之力？其不可四也。昔汉高祖将都洛阳，娄敬一言，即日西驾。岂不知地惟土中，贡赋所均，但以形胜不如关内也。伏惟陛下化凋飏之人，革浇漓之俗，为日尚浅，未甚淳和，斟酌事宜，讵可东幸？其不可五也。 \\n 臣尝见隋室初造此殿，楹栋宏壮，大木非近道所有，多自豫章采来，二千人拽一柱，其下施毂，皆以生铁为之，中间若用木轮，动即火出。略计一柱，已用数十万，则馀费又过倍於此。臣闻阿房成，秦人散；章华就，楚众离；乾元毕工，隋人解体。且以陛下今时功力，何如隋日？承凋残之后，役疮痍之人，费亿万之功，袭百王之弊，以此言之，恐甚於炀帝远矣。深愿陛下思之，无为由余所笑，则天下幸甚矣。 \\n 太宗谓玄素曰：\"卿以我不如炀帝，何如桀、纣？\"对曰：\"若此殿卒兴，所谓同归於乱。\"太宗叹曰：\"我不思量，遂至於此。\"顾谓房玄龄曰：\"今玄素上表，洛阳实亦未宜修造，后必事理须行，露坐亦复何苦？所有作役，宜即停之。然以卑干尊，古来不易，非其忠直，安能如此？且众人之唯唯，不如一士之谔谔。可赐绢二百匹。\"魏徵叹曰：\"张公遂有回天之力，可谓仁人之言，其利博哉！\" \\n 太宗有一骏马，特爱之，恒於宫中养饲，无病而暴死。太宗怒养马宫人，将杀之。皇后谏曰：\"昔齐景公以马死杀人，晏子请数其罪云：'尔养马而死，尔罪一也。使公以马杀人，百姓闻之，必怨吾君，尔罪二也。诸侯闻之，必轻吾国，尔罪三也。'公乃释罪。陛下尝读书见此事，岂忘之邪？\"太宗意乃解。又谓房玄龄曰，皇后庶事相启沃，极有利益尔。 \\n 贞观七年，太宗将幸九成宫，散骑常侍姚思廉进谏曰：\"陛下高居紫极，宁济苍生，应须以欲从人，不可以人从欲。然则离宫游幸，此秦皇、汉武之事，故非尧、舜、禹、汤之所为也。\"言甚切至。太宗谕之曰：\"朕有气疾，热便顿剧，故非情好游幸，甚嘉卿意。\"因赐帛五十段。 \\n 贞观三年，李大亮为凉州都督，尝有台使至州境，见有名鹰，讽大亮献之。大亮密表曰：\"陛下久绝畋猎，而使者求鹰。若是陛下之意，深乖昔旨；如其自擅，便是使非其人。\"太宗下书曰：\"以卿兼资文武，志怀贞确，故委藩牧，当兹重寄。比在州镇，声绩远彰，念此忠勤，岂忘寤寐？使遣献鹰，遂不曲顺，论今引古，远献直言。披露腹心，非常恳到，览用嘉叹，不能已已。有臣若此，朕复何忧！宜守此诚，终始若一。《诗》云：'靖恭尔位，好是正直。神之听之，介尔景福。'古人称一言之重，侔於千金，卿之所言，深足贵矣。今赐卿金壶瓶、金碗各一枚，虽无千镒之重，是朕自用之物，卿立志方直，竭节至公，处职当官，每副所委，方大任使，以申重寄。公事之閒，宜观典籍。兼赐卿荀悦《汉纪》一部，此书叙致简要，论议深博，极为政之体，尽君臣之义，今以赐卿，宜加寻阅。\" \\n 贞观八年，陕县丞皇甫德参上书忤旨，太宗以为讪谤。侍中魏徵进言曰：\"昔贾谊当汉文帝上书云云'可为痛哭者一，可为长叹息者六。'自古上书，率多激切。若不激切，则不能起人主之心。激切即似讪谤，惟陛下详其可否。\"太宗曰：\"非公无能道此者。\"令赐德参帛二十段。 \\n 贞观十五年，遣使诣西域立叶护可汗，未还，又令人多赍金帛，历诸国市马。魏徵谏曰：\"今发使以立可汗为名，可汗未定立，即诣诸国市马，彼必以为意在市马，不为专立可汗。可汗得立，则不甚怀恩，不得立，则生深怨。诸蕃闻之，且不重中国。但使彼国安宁，则诸国之马，不求自至。昔汉文帝有献千里马者，曰：'吾吉行日三十，凶行日五十，鸾舆在前，属车在后，吾独乘千里马，将安之乎？'乃偿其道里所费而返之。又光武有献千里马及宝剑者，马以驾鼓车，剑以赐骑士。今陛下凡所施为，皆邈过三王之上，奈何至此欲为孝文、光武之下乎？又魏文帝求市西域大珠，苏则曰：'若陛下惠及四海，则不求自至，求而得之，不足贵也。'陛下纵不能慕汉文之高行，可不畏苏则之正言耶？\"太宗遽令止之。 \\n 贞观十七年，太子右庶子高季辅上疏陈得失。特赐锺乳一剂，谓曰：\"卿进药石之言，故以药石相报。\" \\n 贞观十八年，太宗谓长孙无忌等曰：\"夫人臣之对帝王，多顺从而不逆，甘言以取容。朕今发问，不得有隐，宜以次言朕过失。\"长孙无忌、唐俭等皆曰：\"陛下圣化道致太平，以臣观之，不见其失。\"黄门侍郎刘洎对曰：\"陛下拨乱创业，实功高万古，诚如无忌等言。然顷有人上书，辞理不称者，或对面穷诘，无不惭退。恐非奖进言者。\"太宗曰：\"此言是也，当为卿改之。\" \\n 太宗尝怒苑西监穆裕，命於朝堂斩之，时高宗为皇太子，遽犯颜进谏，太宗意乃解。司徒长孙无忌曰：\"自古太子之谏，或乘间从容而言。今陛下发天威之怒，太子申犯颜之谏，诚古今未有。\"太宗曰：\"夫人久相与处，自然染习。自朕御天下，虚心正直，即有魏徵朝夕进谏，自徵云亡，刘洎、岑文本、马周、褚遂良等继之。皇太子幼在朕膝前，每见朕心说谏者，因染以成性，故有今日之谏。\" \\n 《贞观政要》　唐·吴兢 \\n  \\n   \\n  "}
{"章节": "卷二 直谏 附。凡十章", "正文": "  \\n 卷二直谏附。凡十章 \\n 　 \\n  \\n 贞观二年，隋通事舍人郑仁基女年十六七，容色绝姝，当时莫及。文德皇后访求得之，请备嫔御。太宗乃聘为充华。诏书已出，策使未发。魏徵闻其已许嫁陆氏，方遽进而言曰：\"陛下为人父母，抚爱百姓，当忧其所忧，乐其所乐。自古有道之主，以百姓之心为心，故君处台榭，则欲民有栋宇之安；食膏粱，则欲民无饥寒之患；顾嫔御，则欲民有室家之欢。此人主之常道也。今郑氏之女，久已许人，陛下取之不疑，无所顾问，播之四海，岂为民父母之道乎？臣传闻虽或未的，然恐亏损圣德，情不敢隐。君举必书，所愿特留神虑。\"太宗闻之大惊，手诏答之，深自克责，遂停策使，乃令女还旧夫。左仆射房玄龄、中书令温彦博、礼部尚书王珪、御史大夫韦挺等云：\"女適陆氏，无显然之状，大礼既行，不可中止。\"又陆氏抗表云：\"某父康在日，与郑家往还，时相赠遗资财，初无婚姻交涉亲戚。\"并云：\"外人不知，妄有此说。\"大臣又劝进。太宗於是颇以为疑，问徵曰：\"群臣或顺旨，陆氏何为过尔分疏？\"徵曰：\"以臣度之，其意可识，将以陛下同於太上皇。\"太宗曰：\"何也？\"徵曰：\"太上皇初平京城，得辛处俭妇，稍蒙宠遇。处俭时为太子舍人，太上皇闻之不悦，遂令出东宫为万年县，每怀战惧，常恐不全首领。陆爽以为陛下今虽容之，恐后阴加谴谪，所以反覆自陈，意在於此，不足为怪。\"太宗笑曰：\"外人意见，或当如此。然朕之所言，未能使人必信。\"乃出敕曰：\"今闻郑氏之女，先已受人礼聘，前出文书之日，事不详审，此乃朕之不是，亦为有司之过。授充华者宜停。\"时莫不称叹！ \\n 贞观三年，诏关中免二年租税，关东给复一年。寻有敕：已役已纳，并遣输纳，明年总为准折。给事中魏徵上书曰：\"伏见八月九日诏书，率土皆给复一年。老幼相欢，或歌且舞。又闻有敕，丁已配役，即令役满折造，馀物亦遣输了，待明年总为准折。道路之人，咸失所望。此诚平分百姓，均同七子。但下民难与图始，日用不足，皆以国家追悔前言，二三其德。臣窃闻之，天之所辅者仁，人之所助者信。今陛下初膺大宝，亿兆观德。始发大号，便有二言。生八表之疑心，失四时之大信。纵国家有倒悬之急，犹必不可。况以泰山之安，而辄行此事！为陛下为此计者，於财利小益，於德义大损。臣诚智识浅短，窃为陛下惜之。伏愿少览臣言，详择利益。冒昧之罪。臣所甘心。\" \\n 简点使右仆射封德彝等，并欲中男十八已上，简点入军。敕三四出，徵执奏以为不可。德彝重奏：\"今见简点者云，次男内大有壮者。\"太宗怒，乃出敕：\"中男已上，虽未十八，身形壮大，亦取。\"徵又不从，不肯署敕。太宗召徵及王珪，作色而待之，曰：\"中男若实小，自不点入军。若实大，亦可简取。於君何嫌？过作如此固执，朕不解公意！\"徵正色曰：\"臣闻竭泽取鱼，非不得鱼，明年无鱼。焚林而畋，非不获兽，明年无兽。若次男已上，尽点入军，租赋杂徭，将何取给？且比年国家卫士，不堪攻战。岂为其少，但为礼遇失所，遂使人无斗心。若多点取人，还充杂使，其数虽众，终是无用。若精简壮健，遇之以礼，人百其勇，何必在多？陛下每云，我之为君，以诚信待物，欲使官人百姓，并无矫伪之心。自登极已来，大事三数件，皆是不信，复何以取信於人？\"太宗愕然曰：\"所云不信，是何等也？\"徵曰：\"陛下初即位，诏书曰：'逋私宿债，欠负官物，并悉原免。'即令所司，列为事条，秦府国司，亦非官物，陛下自秦王为天子，国司不为官物，其馀物复何所有？又关中免二年租调，关外给复一年。百姓蒙恩，无不欢悦。更有敕旨：'今年白丁多已役讫，若从此放免，并是虚荷国恩，若已折已输，令总纳取了，所免者皆以来年为始。'散还之后，方更徵收，百姓之心，不能无怪，已徵得物，便点入军，来年为始，何以取信？又共理所寄，在於刺史、县令，常年貌税，并悉委之。至於简点，即疑其诈伪。望下诚信，不亦难乎？\"太宗曰：\"我见君固执不已，疑君蔽此事。今论国家不信，乃人情不通。我不寻思，过亦深矣。行事往往如此错失，若为致理？\"乃停中男，赐金瓮一口，赐珪绢五十匹。 \\n 贞观五年，持书侍御史权万纪、侍御史李仁发，俱以告讦谮毁，数蒙引见，任心弹射，肆其欺罔，令在上震怒，臣下无以自安。内外知其不可，而莫能论诤。给事中魏徵正色而奏之曰：\"权万纪、李仁发并是小人，不识大体，以谮毁为是，告讦为直，凡所弹射，皆非有罪。陛下掩其所短，收其一切。乃骋其奸计，附下罔上，多行无礼，以取强直之名。诬房玄龄，斥退张亮，无所肃厉，徒损圣明。道路之人，皆兴谤议。臣伏度圣心，必不以为谋虑深长，可委以栋梁之任，将以其无所避忌，欲以警厉群臣。若信狎回邪，犹不可以小谋大，群臣素无矫伪，空使臣下离心。以玄龄、亮之徒，犹不可得伸其枉直，其馀疏贱，孰能免其欺罔？伏愿陛下留意再思。自驱使二人以来，有一弘益，臣即甘心斧钺，受不忠之罪。陛下纵未能举善以崇德，岂可进奸而自损乎？\"太宗欣然纳之，赐徵绢五百匹。其万纪又奸状渐露，仁发亦解黜，万纪贬连州司马。朝廷咸相庆贺焉。 \\n 贞观六年，有人告尚书右丞魏徵，言其阿党亲戚。太宗使御史大夫温彦博案验其事，乃言者不直。彦博奏称，徵既为人所道，虽在无私，亦有可责。遂令彦博谓徵曰：\"尔谏正我数百条，岂以此小事，便损众美。自今已后，不得不存形迹。\"居数日，太宗问徵曰：\"昨来在外，闻有何不是事？\"徵曰：\"前日令彦博宣敕语臣云：'因何不存形迹？'此言大不是。臣闻君臣同气，义均一体。未闻不存公道，惟事形迹。若君臣上下，同遵此路，则邦国之兴丧，或未可知！\"太宗矍然改容曰：\"前发此语，寻已悔之。实大不是，公亦不得遂怀隐避。\"徵乃拜而言曰：\"臣以身许国，直道而行，必不敢有所欺负。但愿陛下使臣为良臣，勿使臣为忠臣。\"太宗曰：\"忠良有异乎？\"徵曰：\"良臣使身获美名，君受显号。子孙传世，福禄无疆。忠臣身受诛夷，君陷大恶。家国并丧，独有其名。以此而言，相去远矣。\"太宗曰：\"君但莫违此言，我必不忘社稷之计。\"乃赐绢二百匹。 \\n 贞观六年，匄奴克平，远夷入贡，符瑞日至，年穀频登。岳牧等屡请封禅，群臣等又称述功德，以为\"时不可失，天不可违，今行之，臣等犹谓其晚\"。惟魏徵以为不可。太宗曰：\"朕欲得卿直言之，勿有所隐。朕功不高耶？\"曰：\"高矣。\"\"德未厚耶？\"曰：\"厚矣。\"\"华夏未安耶？\"曰：\"安矣。\"\"远夷未慕耶？\"曰：\"慕矣\"\"符瑞未至耶？\"曰：\"至矣。\"\"年穀未登耶？\"曰：\"登矣。\"\"然则何为不可？\"对曰：\"陛下功高矣，民未怀惠。德厚矣，泽未旁流。华夏安矣，未足以供事。远夷慕矣，无以供其求。符瑞虽臻，而罻罗犹密。积岁丰稔，而仓廪尚虚。此臣所以窃谓未可。臣未能远譬，且借近喻於人。有人长患疼痛，不能任持，疗理且愈，皮骨仅存，便欲负一石米，日行百里，必不可得。隋氏之乱，非止十年。陛下为之良医，除其疾苦，虽已乂安，未甚充实，告成天地，臣窃有疑。且陛下东封，万国咸萃，要荒之外，莫不奔驰。今自伊、洛之东，暨乎海、岱，萑莽巨泽，茫茫千里，人烟断绝，鸡犬不闻，道路萧条，进退艰阻。宁可引彼戎狄，示以虚弱？竭财以赏，未厌远人之望；加年给复，不偿百姓之劳。或遇水旱之灾，风雨之变，庸夫邪议，悔不可追。岂独臣之诚恳，亦有舆人之论。\"太宗称善，於是乃止。 \\n 贞观七年，蜀王妃父杨誉，在省竞婢，都官郎中薛仁方留身勘问，未及予夺。其子为千牛，於殿庭陈诉，云：\"五品以上非反逆不合留身，以是国亲，故生节目，不肯决断，淹留岁月。\"太宗闻之，怒曰：\"知是我亲戚，故作如此艰难。\"即令杖仁方一百，解所任官。魏徵进曰：\"城狐社鼠皆微物，为其有所凭恃，故除之犹不易。况世家贵戚，旧号难理，汉、晋以来，不能禁御，武德之中，已多骄纵，陛下登极，方始萧条。仁方既是职司，能为国家守法，岂可枉加刑罚，以成外戚之私乎！此源一开，万端争起，后必悔之，将无所及。自古能禁断此事，惟陛下一人。备豫不虞，为国常道。岂可以水未横流，便欲自毁隄防？臣窃思度，未见其可。\"太宗曰：\"诚如公言，乡者不思。然仁方辄禁不言，颇是专权，虽不合重罪，宜少加惩肃。\"乃令杖二十而赦之。 \\n 贞观八年，左仆射房玄龄、右仆射高士廉於路逢少府监窦德素，问北门近来更何营造。德素以闻。太宗乃谓玄龄曰：\"君但知南衙事，我北门少有营造，何预君事？\"玄龄等拜谢。魏徵进曰：\"臣不解陛下责，亦不解玄龄、士廉拜谢。玄龄既任大臣，即陛下股肱耳目，有所营造，何容不知？责其访问官司，臣所不解。且所为有利害，役工有多少，陛下所为善，当助陛下成之，所为不是，虽营造，当奏陛下罢之。此乃君使臣、臣事君之道。玄龄等问既无罪，而陛下责之，臣所不解；玄龄等不识所守，但知拜谢，臣亦不解。\"太宗深愧之。 \\n 贞观十年，越王，长孙皇后所生，太子介弟，聪明绝伦，太宗特所宠异。或言三品以上，皆轻蔑王者，意在谮侍中魏徵等，以激上怒。上御齐政殿，引三品已上入坐定，大怒作色而言曰：\"我有一言，向公等道。往前天子，即是天子。今时天子，非天子耶？往年天子儿，是天子儿。今日天子儿，非天子儿耶？我见隋家诸王，达官已下，皆不免被其踬顿。我之儿子，自不许其纵横，公等所容易过，得相共轻蔑。我若纵之，岂不能踬顿公等！\"玄龄等战栗，皆拜谢。徵正色而谏曰：\"当今群臣，必无轻蔑越王者。然在礼，臣、子一例，《传》称，王人虽微，列於诸侯之上。诸侯用之为公，即是公；用之为卿，即是卿。若不为公卿，即下士於诸侯也。今三品已上，列为公卿，并天子大臣，陛下所加敬异。纵其小有不是，越王何得辄加折辱？若国家纪纲废坏，臣所不知。以当今圣明之时，越王岂得如此。且隋高祖不知礼义，宠树诸王，使行无礼，寻以罪黜，不可为法，亦何足道？\"太宗闻其言，喜形於色，谓群臣曰：\"凡人言语理到，不可不伏。朕之所言，当身私爱。魏徵所论，国家大法。朕乡者忿怒，自谓理在不疑。及见魏徵所论，始觉大非道理。为人君言，何可容易！\"召玄龄等而切责之，赐徵绢一千匹。 \\n 贞观十一年，所司奏凌敬乞贪之状。太宗责侍中魏徵等滥进人。徵曰：\"臣等每蒙顾问，常具言其长短。有学识，强谏诤，是其所长。爱生活，好经营，是其所短。今凌敬为人作碑文，教人读《汉书》，因兹附托，回易求利，与臣等所说不同。陛下未用其长，惟见其短，以为臣等欺罔，实不敢心伏。\"太宗纳之。 \\n 贞观十二年，太宗谓魏徵曰：\"比来所行得失政化，何如往前？\"对曰：\"若恩威所加，远夷朝贡，比於贞观之始，不可等级而言。若德义潜通，民心悦服，比於贞观之初，相去又甚远。\"太宗曰：\"远夷来服，应由德义所加。往前功业，何因益大？\"徵曰：\"昔者四方未定，常以德义为心，旋以海内无虞，渐加骄奢自溢。所以功业虽盛，终不如往初。\"太宗又曰：\"所行比往前何为异？\"徵曰：\"贞观之初，恐人不言，导之使谏。三年已后，见人谏，悦而从之。一二年来，不悦人谏，虽勉强听受，而意终不平，谅有难色。\"太宗曰：\"於何事如此？\"对曰：\"即位之初，处元律师死罪，孙伏伽谏曰：'法不至死，无容滥加酷罚。'遂赐以兰陵公主园，直钱百万。人或曰：'所言乃常事，而所赏太厚。'答曰：'我即位来，未有谏者，所以赏之。'此导之使言。也徐州司户柳雄於隋资妄加阶级。人有告之者，陛下令其自首，不首与罪。遂固言是实，竟不肯首。大理推得其伪，将处雄死罪，少卿戴胄奏法止合徒。陛下曰：'我已与其断当讫，但当与死罪。'胄曰：'陛下既不然，即付臣法司。罪不合死，不可酷滥。'陛下作色遣杀，胄执之不已，至於四五，然后赦之。乃谓法司曰：'但能为我如此守法，岂畏滥有诛夷。'此则悦以从谏也。往年陕县丞皇甫德参上书大忤圣旨，陛下以为讪谤。臣奏称上书不激切，不能起人主意，激切即似讪谤。于时虽从臣言，赏物二十段，意甚不平，难於受谏也。\"太宗曰：\"诚如公言，非公无能道此者。人皆苦不自觉，公向未道时，都自谓所行不变。及见公论说，过失堪惊。公但存此心，朕终不违公语。\" \\n 《贞观政要》　唐·吴兢 \\n  \\n   \\n  "}
{"章节": "卷三 君臣鉴戒第六 凡七章", "正文": "  \\n 卷三君臣鉴戒第六凡七章 \\n 　 \\n  \\n 贞观三年，太宗谓侍臣曰：\"君臣本同治乱，共安危，若主纳忠谏，臣进直言，斯故君臣合契，古来所重。若君自贤，臣不匡正，欲不危亡，不可得也。君失其国，臣亦不能独全其家。至如隋炀帝暴虐，臣下钳口，卒令不闻其过，遂至灭亡，虞世基等寻亦诛死。前事不远，朕与卿等可得不慎，无为后所嗤！\" \\n 贞观四年，太宗论隋日。魏徵对曰：\"臣往在隋朝，会闻有盗发，炀帝令於士澄捕逐。但有疑似，苦加拷掠，枉承贼者二千馀人，并令同日斩决。大理丞张元济怪之，试寻其状，乃有六七人，盗发之日，先禁他所，被放才出，亦遭推勘，不胜苦痛，自诬行盗。元济因此更事究寻，二千人内惟九人逗遛不明。官人有谙识者，就九人内四人非贼。有司以炀帝已令斩决，遂不执奏，并杀之。\"太宗曰：\"非是炀帝无道，臣下亦不尽心，须相匡谏，不避诛戮，岂得惟行谄佞，苟求悦誉。君臣如此，何得不败？朕赖公等共相辅佐，遂令囹圄空虚，愿公等善始克终，恒如今日！\" \\n 贞观六年，太宗谓侍臣曰：\"朕闻周、秦初得天下，其事不异。然周则惟善是务，积功累德，所以能保八百之基。秦乃恣其奢淫，好行刑罚，不过二世而灭。岂非为善者福祚延长，为恶者降年不永？朕又闻桀、纣，帝王也，以匹夫比之，则以为辱。颜、闵匹夫也，以帝王比之，则以为荣。此亦帝王深耻也。朕每将此事以为鉴戒，常恐不逮，为人所笑。\"魏徵对曰：\"臣闻鲁哀公谓孔子曰：'有人好忘者，移宅乃忘其妻。'孔子曰：'又有好忘甚於此者，丘见桀、纣之君乃忘其身。'愿陛下每以此为虑，庶免后人笑尔！\" \\n 贞观十四年，太宗以高昌平，召侍臣赐宴於两仪殿，谓房玄龄曰：\"高昌若不失臣礼，岂至灭亡？朕平此一国，甚怀危惧，惟当戒骄逸以自防，纳忠謇以自正。黜邪佞，用贤良，不以小人之言而议君子，以此慎守，庶几於获安也。\"魏徵进曰：\"臣观古来帝王拨乱创业，必自戒慎，采刍荛之议，从忠谠之言。天下既安，则恣情肆欲，甘乐谄谀，恶闻正谏。张子房，汉王计画之臣，及高祖为天子，将废嫡立庶，子房曰：'今日之事，非口舌所能争也。'终不敢复有开说。况陛下功德之盛，以汉祖方之，彼不足准。即位十有五年，圣德光被，今又平殄高昌。屡以安危系意，方欲纳用忠良，开直言之路，天下幸甚。昔齐桓公与管仲、鲍叔牙、宁戚四人饮，桓公谓叔牙曰：'盍起为寡人寿乎？'叔牙奉觞而起曰：'愿公无忘出在莒时，使管仲无忘束缚於鲁时，使宁戚无忘饭牛车下时。'桓公避席而谢曰：'寡人与二大夫能无忘夫子之言，则社稷不危矣！'\"太宗谓徵曰：\"朕必不敢忘布衣时，公不得忘叔牙之为人也。\" \\n 贞观十四年，特进魏徵上疏曰： \\n 臣闻君为元首，臣作股肱，齐契同心，合而成体，体或不备，未有成人。然则首虽尊高。必资手足以成体，君虽明哲，必藉股肱以致治。《礼》云：\"民以君为心，君以民为体，心庄则体舒，心肃则容敬。\"《书》云：\"元首明哉，股肱良哉，庶事康哉。\"\"元首丛脞哉，股肱惰哉，万事堕哉。\"然则委弃股肱，独任胸臆，具体成理，非所闻也。 \\n 夫君臣相遇，自古为难。以石投水，千载一合，以水投石，无时不有。其能开至公之道，申天下之用，内尽心膂，外竭股肱，和若盐梅，固同金石者，非惟高位厚秩，在於礼之而已。昔周文王游於凤皇之墟，袜系解，顾左右莫可使者，乃自结之。岂周文之朝尽为俊乂，圣明之代独无君子者哉？但知与不知，礼与不礼耳！是以伊尹，有莘之媵臣，韩信，项氏之亡命，殷汤致礼，定王业於南巢，汉祖登坛，成帝功於垓下。若夏桀不弃於伊尹，项羽垂恩於韩信，宁肯败已成之国为灭亡之虏乎？又微子，骨肉也，受茅土於宋，箕子，良臣也，陈《洪范》於周。仲尼称其仁，莫有非之者。《礼记》称：\"鲁穆公问於子思曰：'为旧君反服，古欤？'子思曰：'古之君子，进人以礼，退人以礼，故有旧君反服之礼也。今之君子，进人若将加诸膝，退人若将队诸渊。毋为戎首，不亦善乎，又何反服之礼之有？'\"齐景公问於晏子曰：\"忠臣之事君如之何？\"晏子对曰：\"有难不死，出亡不送。\"公曰：\"裂地以封之，疏爵而待之，有难不死，出亡不送，何也？\"晏子曰：\"言而见用，终身无难，臣何死焉？谏而见纳，终身不亡，臣何送焉？若言不见用，有难而死，是妄死也。谏不见纳，出亡而送，是诈忠也。\"《春秋左氏传》曰：\"崔杼弑齐庄公，晏子立於崔氏之门外，其人曰：'死乎？'曰：'独吾君也乎哉！吾死也？'曰：'行乎？'曰：'吾罪也乎哉！吾亡也？故君为社稷死，则死之，为社稷亡，则亡之。若为己死，为己亡，非其亲暱，谁敢任之。'门启而入，枕尸股而哭，兴，三踊而出。\"孟子曰：\"君视臣如手足，臣视君如腹心；君视臣如犬马，臣视君如国人；君视臣如粪土，臣视君如寇雠。\"虽臣之事君无二志，至於去就之节，当缘恩之厚薄，然则为人主者，安可以无礼於下哉！ \\n 窃观在朝群臣，当主枢机之寄者，或地邻秦、晋，或业与经纶，并立事立功，皆一时之选，处之衡轴，为任重矣。任之虽重，信之未笃，则人或自疑。人或自疑，则心怀苟且。心怀苟且，则节义不立。节义不立，则名教不兴。名教不兴，而可与固太平之基，保七百之祚，未之有也。又闻国家重惜功臣，不念旧恶，方之前圣，一无所间。然但宽於大事，急於小罪，临时责怒，未免爱憎之心，不可以为政。君严其禁，臣或犯之，况上启其源，下必有甚，川壅而溃，其伤必多，欲使凡百黎元，何所措其手足！此则君开一源，下生百端之变，无不乱者也。《礼记》曰：\"爱而知其恶，憎而知其善。\"若憎而不知其善，则为善者必惧。爱而不知其恶，则为恶者实繁。《诗》曰：\"君子如怒，乱庶遄沮。\"然则古人之震怒，将以惩恶，当今之威罚，所以长奸，此非唐、虞之心也，非禹、汤之事也。《书》曰：\"抚我则后，虐我则雠。\"荀卿子曰：\"君，舟也。民，水也。水所以载舟，亦所以覆舟。\"故孔子曰：\"鱼失水则死，水失鱼犹为水也。\"故唐、虞战战栗栗，日慎一日。安可不深思之乎？安可不熟虑之乎？ \\n 夫委大臣以大体，责小臣以小事，为国之常也，为治之道也。今委之以职，则重大臣而轻小臣；至於有事，则信小臣而疑大臣。信其所轻，疑其所重，将求至治岂可得乎？又政贵有恒，不求屡易。今或责小臣以大体，或责大臣以小事，小臣乘非所据，大臣失其所守，大臣或以小过获罪，小臣或以大体受罚。职非其位，罚非其辜，欲其无私，求其尽力，不亦难乎？小臣不可委以大事，大臣不可责以小罪。任以大官，求其细过，刀笔之吏，顺旨承风，舞文弄法，曲成其罪。自陈也，则以为心不伏辜；不言也，则以为所犯皆实。进退惟谷，莫能自明，则苟求免祸。大臣苟免，则谲诈萌生。谲诈萌生，则矫伪成俗。矫伪成俗，则不可以臻至治矣！ \\n 又委任大臣，欲其尽力，每官有所避忌不言，则为不尽。若举得其人，何嫌於故旧。若举非其任，何贵於疏远。待之不尽诚信，何以责其忠恕哉！臣虽或有失之，君亦未为得也。夫上之不信於下，必以为下无可信矣。若必下无可信，则上亦有可疑矣！《礼》曰：\"上人疑，则百姓惑。下难知，则君长劳。\"上下相疑，则不可以言至治矣。当今群臣之内，远在一方，流言三至而不投杼者，臣窃思度，未见其人。夫以四海之广，士庶之众，岂无一二可信之人哉？盖信之则无不可，疑之则无可信者，岂独臣之过乎？夫以一介庸夫结为交友，以身相许，死且不渝，况君臣契合，寄同鱼水。若君为尧、舜，臣为稷、契，岂有遇小事则变志，见小利则易心哉！此虽下之立忠未有明著，亦由上怀不信，待之过薄之所致也。岂君使臣以礼，臣事君以忠乎？以陛下之圣明，以当今之功业，诚能博求时俊，上下同心，则三皇可追而四，五帝可俯而六矣。夏、殷、周、汉，夫何足数。\" \\n 太宗深嘉纳之。 \\n 贞观十六年，太宗问特进魏徵曰：\"朕克己为政，仰企前烈。至於积德、累仁、丰功、厚利，四者常以为称首，朕皆庶几自勉。人苦不能自见，不知朕之所行，何等优劣？\"徵对曰：\"德、仁、功、利，陛下兼而行之。然则内平祸乱，外除戎狄，是陛下之功。安诸黎元，各有生业，是陛下之利。由此言之，功利居多，惟德与仁，愿陛下自强不息，必可致也。\" \\n 贞观十七年，太宗谓侍臣曰：\"自古草创之主，至于子孙多乱，何也？\"司空房玄龄曰：\"此为幼主生长深宫，少居富贵，未尝识人间情伪，理国安危，所以为政多乱。\"太宗曰：\"公意推过於主，朕则归咎於臣。夫功臣子弟多无才行，藉祖父资荫遂处大官，德义不修，奢纵是好。主既幼弱，臣又不才，颠而不扶，岂能无乱？隋炀帝录宇文述在藩之功，擢化及於高位，不思报效，翻行弑逆。此非臣下之过欤？朕发此言，欲公等戒勖子弟，使无愆过，即家国之庆也。\"太宗又曰：\"化及与玄感，即隋大臣受恩深者子孙，皆反，其故何也？\"岑文本对曰：\"君子乃能怀德荷恩，玄感、化及之徒，并小人也。古人所以贵君子而贱小人。\"太宗曰：\"然。\" \\n 《贞观政要》　唐·吴兢 \\n  \\n   \\n  "}
{"章节": "卷三 择官第七 凡十一章", "正文": "  \\n 卷三择官第七凡十一章 \\n 　 \\n  \\n 贞观元年，太宗谓房玄龄等曰：\"致治之本，惟在於审。量才授职，务省官员。故《书》称：'任官惟贤才。'又云：'官不必备，惟其人。'若得其善者，虽少亦足矣。其不善者，纵多亦奚为？古人亦以官不得其才，比於画地作饼，不可食也。《诗》曰：'谋夫孔多，是用不就。'又孔子曰：'官事不摄，焉得俭？'且'千羊之皮，不如一狐之腋。'此皆载在经典，不能具道。当须更并省官员，使得各当所任，则无为而治矣。卿宜详思此理，量定庶官员位。\"玄龄等由是所置文武总六百四十员。太宗从之，因谓玄龄曰：\"自此傥有乐工杂类，假使术逾侪辈者，只可特赐钱帛以赏其能，必不可超授官爵，与夫朝贤君子比肩而立，同坐而食，遗诸衣冠以为耻累。\" \\n 贞观二年，太宗谓房玄龄、杜如晦曰：\"公为仆射，当助朕忧劳，广闻耳目，求访贤哲。比闻公等听受辞讼，日有数百。此则读符牒不暇，安能助朕求贤哉？\"因敕尚书省，细碎务皆付左右丞，惟冤滞大事合闻奏者，关於仆射。 \\n 贞观二年，太宗谓侍臣曰：\"朕每夜恒思百姓间事，或至夜半不寐。惟恐都督、刺史堪养百姓以否。故於屏风上录其姓名，坐卧恒看，在官如有善事，亦具列於名下。朕居深宫之中，视听不能及远，所委者惟都督、刺史，此辈实治乱所系，尤须得人。\" \\n 贞观二年，太宗谓右仆射封德彝曰：\"致安之本，惟在得人。比来命卿举贤，未尝有所推荐。天下事重，卿宜分朕忧劳，卿既不言，朕将安寄？\"对曰：\"臣愚岂敢不尽情，但今未见有奇才异能。\"太宗曰：\"前代明王使人如器，皆取士於当时，不借才於异代。岂得待梦傅说，逢吕尚，然后为政乎？且何代无贤，但患遗而不知耳！\"德彝惭赧而退。 \\n 贞观三年，太宗谓吏部尚书杜如晦曰：\"比见吏部择人，惟取其言词刀笔，不悉其景行。数年之后，恶迹始彰，虽加刑戮，而百姓已受其弊。如何可获善人？\"如晦对曰：\"两汉取人，皆行著乡闾，州郡贡之，然后入用，故当时号为多士。今每年选集，向数千人，厚貌饰词，不可知悉，选司但配其阶品而已。铨简之理，实所未精，所以不能得才。\"太宗乃将依汉时法令，本州辟召，会功臣等将行世封事，遂止。 \\n 贞观六年，太宗谓魏徵曰：\"古人云，王者须为官择人，不可造次即用。朕今行一事，则为天下所观；出一言，则为天下所听。用得正人，为善者皆劝；误用恶人，不善者竞进。赏当其劳，无功者自退；罚当其罪，为恶者戒惧。故知赏罚不可轻行，用人弥须慎择。\"徵对曰：\"知人之事，自古为难，故考绩黜陟，察其善恶。今欲求人，必须审访其行。若知其善，然后用之。设令此人不能济事，只是才力不及，不为大害。误用恶人，假令强干，为害极多。但乱世惟求其才，不顾其行。太平之时，必须才行俱兼，始可任用。\" \\n 贞观十一年，侍御史马周上疏曰：\"治天下者以人为本。欲令百姓安乐，惟在刺史、县令。县令既众，不能皆贤，若每州得良刺史，则合境苏息。天下刺史悉称圣意，则陛下可端拱岩廊之上，百姓不虑不安。自古郡守、县令，皆妙选贤德，欲有迁擢为将相，必先试以临人，或从二千石入为丞相及司徒、太尉者。朝廷必不可独重内臣，外刺史、县令，遂轻其选。所以百姓未安，殆由於此。\"太宗因谓侍臣曰：\"刺史朕当自简择；县令诏京官五品已上，各举一人。\" \\n 贞观十一年，治书侍御史刘洎以为左右丞宜特加精简，上疏曰：\"臣闻尚书万机，实为政本，伏寻此选，授任诚难。是以八座比於文昌，二丞方於管辖，爰至曹郎，上应列宿，苟非称职，窃位兴讥。伏见比来尚书省诏敕稽停，文案壅滞，臣诚庸劣，请述其源。贞观之初，未有令、仆，于时省务繁杂，倍多於今。而左丞戴胄，右丞魏徵，并晓达吏方，质性平直，事应弹举，无所回避，陛下又假以恩慈，自然肃物。百司匪懈，抑此之由。及杜正伦续任右丞，颇亦厉下。比者纲维不举，并为勋亲在位，器非其任，功势相倾。凡在官寮，未循公道，虽欲自强，先惧嚣谤。所以郎中予夺，惟事谘禀；尚书依违，不能断决。或紏弹闻奏，故事稽延，案虽理穷，仍更盘下。去无程限，来不责迟，一经出手，便涉年载。或希旨失情，或避嫌抑理。勾司以案成为事了，不究是非；尚书用便僻为奉公，莫论当否。互相姑息，惟事弥缝。且选众授能，非才莫举，天工人代，焉可妄加？至於懿戚元勋，但宜优其礼秩，或年高及耄，或积病智昏，既无益於时宜，当置之以闲逸。久妨贤路，殊为不可。将救兹弊，且宜精简尚书左右丞及左右郎中。如并得人，自然纲维备举，亦当矫正趋竞，岂惟息其稽滞哉！\"疏奏。寻以洎为尚书左丞。 \\n 贞观十三年，太宗谓侍臣曰：\"朕闻太平后必有大乱，大乱后必有太平。大乱之后，即是太平之运也。能安天下者，惟在用得贤才。公等既不知贤，朕又不可遍识。日复一日，无得人之理。今欲令人自举，於事何如？\"魏徵对曰：\"知人者智，自知者明。知人既以为难，自知诚亦不易。且愚暗之人，皆矜能伐善，恐长浇竞之风，不可令其自举。\" \\n 贞观十四年，特进魏徵上疏曰： \\n 臣闻知臣莫若君，知子莫若父。父不能知其子，则无以睦一家；君不能知其臣，则无以齐万国。万国咸宁，一人有庆，必藉忠良作弼，俊乂在官，则庶绩其凝，无为而化矣。故尧、舜、文、武见称前载，咸以知人则哲，多士盈朝，元、凯翼巍巍之功，周、召光焕乎之美。然则四岳、九官、五臣、十乱，岂惟生之於曩代，而独无於当今者哉？在乎求与不求，好与不好耳！何以言之？夫美玉明珠，孔翠犀象，大宛之马，西旅之獒，或无足也，或无情也，生於八荒之表，涂遥万里之外，重译入贡，道路不绝者，何哉？盖由乎中国之所好也。况从仕者怀君之荣，食君之禄，率之以义，将何往而不至哉？臣以为与之为孝，则可使同乎会参、子骞矣。与之为忠，则可使同乎龙逄、比干矣。与之为信，则可使同乎尾生、展禽矣。与之为廉，则可使同乎伯夷、叔齐矣。 \\n 然而今之群臣，罕能贞白卓异者，盖求之不切，励之未精故也。若勖之以公忠，期之以远大，各有职分，得行其道。贵则观其所举，富则观其所养，居则观其所好，习则观其所言，穷则观其所不受，贱则观其所不为。因其材以取之，审其能以任之，用其所长，揜其所短。进之以六正，戒之以六邪，则不严而自励，不劝而自勉矣。故《说苑》曰：\"人臣之行，有六正六邪。行六正则荣，犯六邪则辱。何谓六正？一曰，萌芽未动，形兆未见，昭然独见存亡之机，得失之要，预禁乎未然之前，使主超然立乎显荣之处，如此者，圣臣也。二曰，虚心尽意，日进善道，勉主以礼义，谕主以长策，将顺其美，匡救其恶，如此者，良臣也。三曰，夙兴夜寐，进贤不懈，数称往古之行事，以厉主意，如此者，忠臣也。四曰，明察成败，早防而救之，塞其间，绝其源，转祸以为福，使君终以无忧，如此者，智臣也。五曰，守文奉法，任官职事，不受赠遗，辞禄让赐，饮食节俭，如此者，贞臣也。六曰，家国昏乱，所为不谀，敢犯主之严颜，面言主之过失，如此者，直臣也。是谓六正。何谓六邪？一曰，安官食禄，不务公事，与代浮沉，左右观望，如此者，具臣也。二曰，主所言皆曰善，主所为皆曰可，隐而求主之所好而进之，以快主之耳目，偷合苟容，与主为乐，不顾其后害，如此者，谀臣也。三曰，内实险诐，外貌小谨，巧言令色，妒善嫉贤，所欲进，则明其美、隐其恶，所欲退，则明其过、匿其美，使主赏罚不当，号令不行，如此者，奸臣也。四曰，智足以饰非，辩足以行说，内离骨肉之亲，外构朝廷之乱，如此者，谗臣也。五曰，专权擅势，以轻为重，私门成党，以富其家，擅矫主命，以自贵显，如此者，贼臣也。六曰，谄主以佞邪，陷主於不义，朋党比周，以蔽主明，使白黑无别，是非无间，使主恶布於境内，闻於四邻，如此者，亡国之臣也。是谓六邪。贤臣处六正之道，不行六邪之术，故上安而下治。生则见乐，死则见思，此人臣之术也。\"《礼记》曰：\"权衡诚悬，不可欺以轻重。绳墨诚陈，不可欺以曲直。规矩诚设，不可欺以方圆。君子审礼，不可诬以奸诈。\"然则臣之情伪，知之不难矣。又设礼以待之，执法以御之，为善者蒙赏，为恶者受罚，安敢不企及乎？安敢不尽力乎？ \\n 国家思欲进忠良，退不肖，十有馀载矣，徒闻其语，不见其人，何哉？盖言之是也，行之非也。言之是，则出乎公道，行之非，则涉乎邪径。是非相乱，好恶相攻。所爱虽有罪，不及於刑。所恶虽无辜，不免於罚。此所谓爱之欲其生，恶之欲其死者也。或以小恶弃大善，或以小过忘大功。此所谓君之赏不可以无功求，君之罚不可以有罪免者也。赏不以劝善，罚不以惩恶，而望邪正不惑，其可得乎？若赏不遗疏远，罚不阿亲贵，以公平为规矩，以仁义为准绳，考事以正其名，循名以求其实，则邪正莫隐，善恶自分。然后取其实，不尚其华，处其厚，不居其薄，则不言而化，期月而可知矣！若徒爱美锦，而不为民择官。有至公之言，无至公之实，爱而不知其恶，憎而遂忘其善。徇私情以近邪佞，背公道而远忠良，则虽夙夜不怠，劳神苦思，将求至理，不可得也。 \\n 书奏，甚嘉纳之。 \\n 贞观二十一年，太宗在翠微宫，授司农卿李纬户部尚书。房玄龄是时留守京城。会有自京师来者，太宗问曰：\"玄龄闻李纬拜尚书，如何？\"对曰：\"但云'李纬大好髭须'，更无他语。\"由是改授洛州刺史。 \\n 《贞观政要》　唐·吴兢 \\n  \\n   \\n  "}
{"章节": "卷三 封建第八 凡二章", "正文": "  \\n 卷三封建第八凡二章 \\n 　 \\n  \\n 贞观元年，封中书令房玄龄为邗国公，兵部尚书杜如晦为蔡国公，吏部尚书长孙无忌为齐国公，并为第一等，食邑实封一千三百户。皇从父淮安王神通上言：\"义旗初起，臣率兵先至，今玄龄等刀笔之人，功居第一，臣窃不服。\"太宗曰：\"国家大事，惟赏与罚。赏当其劳，无功者自退。罚当其罪，为恶者咸惧。则知赏罚不可轻行也。今计勋行赏，玄龄等有筹谋帷幄，画定社稷之功，所以汉之萧何，虽无汗马，指踪推毂，故得功居第一。叔父於国至亲，诚无爱惜，但以不可缘私滥与勋臣同赏矣！\"由是诸功臣自相谓曰：\"陛下以至公，赏不私其亲，吾属何可妄诉。\"初，高祖举宗正籍，弟侄、再从、三从孩童已上封王者数十人。至是，太宗谓群臣曰：\"自两汉已降，惟封子及兄弟，其疏远者，非有大功，如汉之贾、泽，并不得受封。若一切封王，多给力役，乃至劳苦万姓，以养已之亲属。\"於是宗室先封郡王其间无功者，皆降为县公。 \\n 贞观十一年，太宗以周封子弟，八百馀年，秦罢诸侯，二世而灭，吕后欲危刘氏，终赖宗室获安，封建亲贤，当是子孙长久之道。乃定制，以子弟荆州都督荆王元景、安州都督吴王恪等二十一人，又以功臣司空赵州刺史长孙无忌、尚书左仆射宋州刺史房玄龄等一十四人，并为世袭刺史。礼部侍郎李百药奏论駮世封事曰： \\n 臣闻经国庇民，王者之常制；尊主安上，人情之大方。思闻理定之规，以弘长世之业，万古不易，百虑同归。然命历有馀促之殊，邦家有理乱之异。遐观载籍，论之详矣。咸云周过其数，秦不及期，存亡之理，在於郡国。周氏以鉴夏、殷之长久，遵皇王之并建，维城磐石，深根固本，虽王纲弛废，而枝干相持，故使逆节不生，宗祀不绝。秦氏背师古之训，弃先王之道，践华恃险，罢侯置守，子弟无尺土之邑，兆庶罕共治之忧，故一夫号呼而七庙隳圮。 \\n 臣以为自古皇王，君临宇内，莫不受命上玄，册名帝录，缔构遇兴王之运，殷忧属启圣之期。虽魏武携养之资，汉高徒役之贱，非止意有觊觎，推之亦不能去也。若其狱讼不归，菁华已竭，虽帝尧之光被四表，大舜之上齐七政，非止情存揖让，守之亦不可焉！以放勋、重华之德，尚不能克昌厥后。是知祚之长短，必在於天时，政或兴衰，有关於人事。隆周卜世三十，卜年七百，虽沦胥之道斯极，而文、武之器尚存，斯龟鼎之祚，已悬定於杳冥也。至使南征不返，东迁避逼，禋祀阙如，郊畿不守，此乃陵夷之渐，有累於封建焉。暴秦运距闰馀，数终百六。受命之主，德异禹、汤，继世之君，才非启、诵。借使李斯、王绾之辈盛开四履，将闾、子婴之徒俱启千乘，岂能逆帝子之勃兴，抗龙颜之基命者也！ \\n 然则得失成败，各有由焉。而著述之家，多守常辙，莫不情忘今古，理蔽浇淳，欲以百王之季，行三代之法，天下五服之内，尽封诸侯，王畿千里之间，俱为采地。是则以结绳之化行虞、夏之朝，用象刑之典治刘、曹之末，纪纲弛紊，断可知焉。锲船求剑，未见其可；胶柱成文，弥多所惑。徒知问鼎请隧，有惧霸王之师；白马素车，无复藩维之援。不悟望夷之衅，未堪羿、浞之灾；既罹高贵之殃，宁异申、缯之酷。此乃钦明昏乱，自革安危，固非守宰公侯，以成兴废。且数世之后，王室浸微，始自藩屏，化为仇敌。家殊俗，国异政，强陵弱，众暴寡，疆场彼此，干戈侵伐。狐骀之役，女子尽髽；崤陵之师，只轮不反。斯盖略举一隅，其馀不可胜数。陆士衡方规规然云：\"嗣王委其九鼎，凶族据其天邑，天下晏然，以治待乱。\"何斯言之谬也！而设官分职，任贤使能，以循良之才，膺共治之寄，刺举分竹，何世无人。至使地或呈祥，天不爱宝，民称父母，政比神明。曹元首方区区然称：\"与人共其乐者人必忧其忧，与人同其安者人必拯其危。\"岂容以为侯伯则同其安危，任之牧宰则殊其忧乐？何斯言之妄也！ \\n 封君列国，藉其门资，忘其先业之艰难，轻其自然之崇贵，莫不世增淫虐，代益骄侈。离宫别馆，切汉凌云，或刑人力而将尽，或召诸侯而共乐。陈灵则君臣悖礼，共侮徵舒；卫宣则父子聚麀，终诛寿、朔。乃云为己思治，岂若是乎？内外群官，选自朝廷，擢士庶以任之，澄水镜以鉴之，年劳优其阶品，考绩明其黜陟。进取事切，砥砺情深，或俸禄不入私门，妻子不之官舍。班条之贵，食不举火；剖符之重，居惟饮水。南阳太守，弊布裹身；莱芜县长，凝尘生甑。专云为利图物，何其爽欤！总而言之，爵非世及，用贤之路斯广；民无定主，附下之情不固。此乃愚知所辨，安可惑哉？至如灭国弑君，乱常干纪，春秋二百年间，略无宁岁。次睢咸秩，遂用玉帛之君；鲁道有荡，每等衣裳之会。纵使西汉哀、平之际，东洛桓、灵之时，下吏淫暴，必不至此。为政之理，可以一言蔽焉。 \\n 伏惟陛下握纪御天，膺期启圣，救亿兆之焚溺，扫氛祲於寰区。创业垂统，配二仪以立德；发号施令，妙万物而为言。独照神衷，永怀前古。将复五等而修旧制，建万国以亲诸侯。窃以汉、魏以还，馀风之弊未尽；勋华既往，至公之道斯乖。况晋氏失驭，宇县崩离；后魏乘时，华夷杂处。重以关河分阻，吴、楚悬隔，习文者学长短从横之术，习武者尽干戈战争之心，毕为狙诈之阶，弥长浇浮之俗。开皇在运，因藉外家。驱御群英，任雄猜之数；坐移明运，非克定之功。年逾二纪，民不见德。及大业嗣立，世道交丧，一时人物，扫地将尽。虽天纵神武，削平寇虐，兵威不息，劳止未康。 \\n 自陛下仰顺圣慈，嗣膺宝历，情深致治，综覈前王。虽至道无名，言象所纪，略陈梗概，实所庶几。爱敬烝烝，劳而不倦，大舜之孝也。访安内竖，亲尝御膳，文王之德也。每宪司谳罪，尚书奏狱，大小必察，枉直咸举，以断趾之法，易大辟之刑，仁心隐恻，贯彻幽显，大禹之泣辜也。正色直言，虚心受纳，不简鄙讷，无弃刍荛，帝尧之求谏也。弘奖名教，劝励学徒，既擢明经於青紫，将升硕儒於卿相，圣人之善诱也。群臣以宫中暑湿，寝饍或乖，请移御高明，营一小阁。遂惜十家之产，竟抑子来之愿，不吝阴阳之感，以安卑陋之居。顷岁霜俭，普天饥馑。丧乱甫尔，仓廪空虚。圣情矜愍，勤加赈恤，竟无一人流离道路，犹且食惟藜藿，乐彻簨虡。言必凄动，貌成癯瘦．公旦喜於重译。文命矜其即叙．陛下每见四夷款附，万里归仁，必退思进省，凝神动虑，恐妄劳中国，以求远方，不藉万古之英声，以存一时之茂实。心切忧劳，志绝游幸，每旦视朝，听受无倦，智周於万物，道济於天下。罢朝之后，引进名臣，讨论是非，备尽肝膈，惟及政事，更无异辞。才日昃，必命才学之士，赐以清闲，高谈典籍，杂以文咏，间以玄言，乙夜忘疲，中宵不寐。此之四道，独迈往初，斯实生民以来，一人而已。弘兹风化，昭示四方，信可以期月之间，弥纶天壤。而淳粹尚阻，浮诡未移，此由习之久，难以卒变。请待斫雕成器，以质代文，刑措之教一行，登封之礼云毕，然后定疆理之制，议山河之赏，未为晚焉。《易》称：\"天地盈虚，与时消息，况於人乎？\"美哉斯言也。 \\n 中书舍人马周又上疏曰： \\n 伏见诏书令宗室勋贤作镇藩部，贻厥子孙，嗣守其政，非有大故，无或黜免。臣窃惟陛下封植之者，诚爱之重之，欲其绪裔承守，与国无疆。可则？以尧、舜之父，犹有朱、均之子？况下此以还，而欲以父取儿，恐失之远矣。傥有孩童嗣职，万一骄逸，则兆庶被其殃，而国家受其败。政欲绝之也，则子文之理犹在；政欲留之也，而栾黡之恶已彰。与其毒害於见存之百姓，则宁使割恩於已亡之一臣，明矣。然则乡之所谓爱之者，乃適所以伤之也。臣谓宜赋以茅土，畴其户邑，必有材行，随器方授，则翰翮非强，亦可以获免尤累。昔汉光武不任功臣以吏事，所以终全其世者，良由得其术也。愿陛下深思其宜，使夫得奉大恩，而子孙终其福禄也。 \\n 太宗并嘉纳其言。於是竟罢子弟及功臣世袭刺史。 \\n 《贞观政要》　唐·吴兢 \\n  \\n   \\n  "}
{"章节": "卷四 太子诸王定分第九 凡四章", "正文": "  \\n 卷四太子诸王定分第九凡四章 \\n 　 \\n  \\n 贞观七年，授吴王恪齐州都督。太宗谓侍臣曰：\"父子之情，岂不欲常相见耶！但家国事殊，须出作藩屏。且令其早有定分，绝觊觎之心，我百年后，使其兄弟无危亡之患也。\" \\n 贞观十一年，侍御史马周上疏曰：\"汉、晋以来，诸王皆为树置失宜，不预立定分，以至於灭亡。人主熟知其然，但溺於私爱，故前车既覆而后车不改辙也。今诸王承宠遇之恩有过厚者，臣之愚虑，不惟虑其恃恩骄矜也。昔魏武帝宠树陈思，及文帝即位，防守禁闭，有同狱囚，以先帝加恩太多，故嗣王从而畏之也。此则武帝之宠陈思，適所以苦之也。且帝子何患不富贵，身食大国，封户不少，好衣美食之外，更何所须？而每年别加优赐，会无纪极。俚语曰：'贫不学俭，富不学奢。'言自然也。今陛下以大圣创业，岂惟处置见在子弟而已，当须制长久之法，使万代遵行。\"疏奏，太宗甚嘉之，赐物百段。 \\n 贞观十三年，谏议大夫褚遂良以每日特给魏王泰府料物，有逾於皇太子，上疏谏曰：\"昔圣人制礼，尊嫡卑庶。谓之储君，道亚霄极，甚为崇重，用物不计，泉货财帛，与王者共之。庶子体卑，不得为例，所以塞嫌疑之渐，除祸乱之源。而先王必本於人情，然后制法，知有国家，必有嫡庶。然庶子虽爱，不得超越嫡子，正礼特须尊崇。如不能明立定分，遂使当亲者疏，当尊者卑，则佞巧之徒，乘机而动，私恩害公，或至乱国。伏惟陛下功超万古，道冠百王，发施号令，为世作法。一日万几或未尽美，臣职谏诤，无容静默。伏见储君料物，翻少魏王，朝野见闻，不以为是。《传》曰：'臣闻爱子教以义方。'忠、孝、恭、俭，义方之谓。昔汉窦太后及景帝并不识义方之理，遂骄恣梁孝王，封四十馀城，苑方三百里，大营宫室，複道弥望，积财钅强巨万计，出警入跸，小不得意，发病而死。宣帝亦骄恣淮阳王，几至於败，赖其辅以退让之臣，仅乃获免。且魏王既新出閤，伏愿恒存礼训，妙择师傅，示其成败；既敦之以节俭，又劝之以文学。惟忠惟孝，因而奖之道德齐礼，乃为良器。此所谓圣人之教，不肃而成者也。\"太宗深纳其言。 \\n 贞观十六年，太宗谓侍臣曰：\"当今国家何事最急？各为我言之。\"尚书右仆射高士廉曰：\"养百姓最急。\"黄门侍郎刘洎曰：\"抚四夷急。\"中书侍郎岑文本曰：\"《传》称：'道之以德，齐之以礼。'由斯而言，礼义为急。\"谏议大夫褚遂良曰：\"即日四方仰德，不敢为非，但太子、诸王，须有定分，陛下宜为万代法以遗子孙，此最当今日之急。\"太宗曰：\"此言是也。朕年将五十，已觉衰怠。既以长子守器东宫，诸弟及庶子数将四十，心常忧虑在此耳。但自古嫡庶无良佐，何尝不倾败家国。公等为朕搜访贤德，以辅储宫，爰及诸王，咸求正士。且官人事王，不宜岁久。岁久则分义情深，非意闚｛門俞｝，多由此作。其王府官寮，勿令过四考。\" \\n 《贞观政要》　唐·吴兢 \\n  \\n   \\n  "}
{"章节": "卷四 尊敬师傅第十 凡六章", "正文": "  \\n 卷四尊敬师傅第十凡六章 \\n 　 \\n  \\n 贞观三年，太子少师李纲，有脚疾，不堪践履。太宗赐步舆，令三卫轝入东宫，诏皇太子引上殿，亲拜之，大见崇重。纲为太子陈君臣父子之道，问寝视膳之方，理顺辞直，听者忘倦。太子尝商略古来君臣名教，竭忠尽节之事。纲懔然曰：\"讬六尺之孤，寄百里之命，古人以为难，纲以为易。\"每吐论发言，皆辞色慷慨，有不可夺之志，太子未尝不耸然礼敬。 \\n 贞观六年，诏曰：\"朕比寻讨经史，明王圣帝，曷尝无师傅哉？前所进令遂不睹三师之位，意将未可。何以然？黄帝学大颠，颛顼学录图，尧学尹寿，舜学务成昭，禹学西王国，汤学威子伯，文王学子期，武王学虢叔。前代圣王，未遭此师，则功业不著乎天下，名誉不传乎载籍。况朕接百王之末，智不同圣人，其无师傅，安可以临兆民者哉？《诗》不云乎：'不愆不忘，率由旧章。'夫不学，则不明古道，而能政致太平者未之有也！可即著令，置三师之位。\" \\n 贞观八年，太宗谓侍臣曰：\"上智之人，自无所染，但中智之人无恒，从教而变，况太子师保，古难其选。成王幼小，周、召为保傅。左右皆贤，日闻雅训，足以长仁益德，使为圣君。秦之胡亥，用赵高作傅，教以刑法，及其嗣位，诛功臣，杀亲族，酷暴不已，旋踵而亡。故知人之善恶诚由近习。朕今为太子、诸王精选师傅，令其式瞻礼度，有所裨益。公等可访正直忠信者，各举三两人。\" \\n 贞观十一年，以礼部尚书王珪兼为魏王师。太宗谓尚书左仆射房玄龄曰：\"古来帝子，生於深宫，及其成人，无不骄逸，是以倾覆相踵，少能自济。我今严教子弟，欲皆得安全。王珪我久驱使，甚知刚直，志存忠孝，选为子师。卿宜语泰，每对王珪，如见我面，宜加尊敬，不得懈怠。\"珪亦以师道自处，时议善之也。 \\n 贞观十七年，太宗谓司徒长孙无忌、司空房玄龄曰：\"三师以德道人者也。若师体卑，太子无所取则。\"於是诏令撰太子接三师仪注。太子出殿门迎，先拜三师，三师答拜，每门让三师。三师坐，太子乃坐。与三师书，前名惶恐，后名惶恐再拜。 \\n 贞观十八年，高宗初立为皇太子，尚未尊贤重道，太宗又尝令太子居寝殿之侧，绝不往东宫。散骑常侍刘洎上书曰： \\n 臣闻郊迎四方，孟侯所以成德；齿学三让，元良由是作贞。斯皆屈主祀之尊，申下交之义。故得刍言咸荐，睿问旁通，不出轩庭，坐知天壤，率由兹道，永固鸿基者焉。至若生乎深宫之中，长乎妇人之手，未曾识忧惧，无由晓风雅。虽复神机不测，天纵生知，而开物成务，终由外奖。匪夫崇彼干籥，听兹谣颂，何以辨章庶类，甄覈彝伦？历考圣贤，咸资琢玉。是故周储上哲，师望、奭而加裕；汉嗣深仁，引园、绮而昭德。原夫太子，宗祧是系，善恶之际，兴亡斯在，不勤于始，将悔于终。是以晁错上书，令通政术；贾谊献策，务知礼教。窃惟皇太子玉裕挺生，金声夙振，明允笃诚之美，孝友仁义之方，皆挺自天姿，非劳审谕，固以华夷仰德，翔泳希风矣。然则寝门视膳，已表於三朝；艺宫论道，宜弘於四术。虽富於春秋，饬躬有渐，实恐岁月易往，堕业兴讥，取適晏安，言从此始。臣以愚短，幸参侍从，思广储明，暂愿闻彻，不敢曲陈故事，切请以圣德言之。 \\n 伏惟陛下诞睿膺图，登庸历试。多才多艺，道著於匡时；允文允武，功成於纂祀。万方即叙，九围清晏。尚且虽休勿休，日慎一日，求异闻於振古，劳睿思於当年。乙夜观书，事高汉帝；马上披卷，勤过魏王。陛下自励如此，而令太子优游弃日，不习图书，臣所未谕一也。加以暂屏机务，即寓雕虫。纡宝思於天文，则长河韬映；摛玉华於仙札，则流霞成彩。固以锱铢万代，冠冕百王，屈、宋不足以升堂，锺、张何阶於入室。陛下自好如此，而太子悠然静处，不寻篇翰，臣所未谕二也。陛下备该众妙，独秀寰中，犹晦天聪，俯询凡识。听朝之隟，引见群官，降以温颜，访以今古。故得朝廷是非，闾里好恶，凡有巨细，必关闻听。陛下自行如此，而令太子久趋入侍，不接正人，臣所未谕三也。陛下若谓无益，则何事劳神；若谓有成，则宜申贻厥。蔑而不急，未见其可。伏愿俯推睿范，训及储君，授以良书，娱之嘉客。朝披经史，观成败於前踪；晚接宾游，访得失於当代。间以书札，继以篇章，则日闻所未闻，日见所未见。副德愈光，群生之福也。 \\n 窃以良娣之选，遍於中国。仰惟圣旨，本求典内，冀防微，慎远虑，臣下所知。暨乎征简人物，则与聘纳相违，监抚二周，未近一士。愚谓内既如彼，外亦宜然者。恐招物议，谓陛下重内而轻外也。古之太子，问安而退，所以广敬於君父；异宫而处，所以分别於嫌疑。今太子一侍天闱，动移旬朔，师傅已下，无由接见。假令供奉有隟，暂还东朝，拜谒既疏，且事俯仰，规谏之道，固所未暇。陛下不可以亲教，宫寀无因以进言，虽有具寮，竟将何补？ \\n 伏愿俯循前躅，稍抑下流，弘远大之规，展师友之义。则离徽克茂，帝图斯广，凡在黎元，孰不庆赖。太子温良恭俭，聪明睿哲，含灵所悉，臣岂不知。而浅识勤勤，思效愚忠者，愿沧溟益润，日月增华也。 \\n 太宗乃令洎与岑文本、马周递日往东宫，与皇太子谈论。 \\n 《贞观政要》　唐·吴兢 \\n  \\n   \\n  "}
{"章节": "卷四 教戒太子诸王第十一 凡七章", "正文": "  \\n 卷四教戒太子诸王第十一凡七章 \\n 　 \\n  \\n 贞观七年，太宗谓太子左庶子于志宁、杜正伦曰：\"卿等辅导太子，常须为说百姓间利害事。朕年十八，犹在人间，百姓艰难，无不谙练。及居帝位，每商量处置，或时有乖疏，得人谏诤，方始觉悟。若无忠谏者为说，何由行得好事？况太子生长深宫，百姓艰难，都不闻见乎？且人主安危所系，不可辄为骄纵。但出敕云，有谏者即斩，必知天下士庶无敢更发直言。故克己励精，容纳谏诤，卿等常须以此意共其谈说。每见有不是事，宜极言切谏，令有所裨益也。\" \\n 贞观十八年，太宗谓侍臣曰：\"古有胎教世子，朕则不暇。但近自建立太子，遇物必有诲谕，见其临食将饭，谓曰：'汝知饭乎？'对曰：'不知。'曰：'凡稼穑艰难，皆出人力，不夺其时，常有此饭。'见其乘马，又谓曰：'汝知马乎？'对曰：'不知。'曰：'能代人劳苦者也，以时消息，不尽其力，则可以常有马也。'见其乘舟，又谓曰：'汝知舟乎？'对曰：'不知。'曰：'舟所以比人君，水所以比黎庶，水能载舟，亦能覆舟。尔方为人主，可不畏惧！'见其休於曲木之下，又谓曰：'汝知此树乎？'对曰：'不知。'曰：'此木虽曲，得绳则正，为人君虽无道，受谏则圣。此傅说所言，可以自鉴。'\" \\n 贞观七年，太宗谓侍中魏徵曰：\"自古侯王能自保全者甚少，皆由生长富贵，好尚骄逸，多不解亲君子远小人故尔。朕所有子弟欲使见前言往行，冀其以为规范。\"因命征录古来帝王子弟成败事，名为《自古诸侯王善恶录》，以赐诸王。其序曰： \\n 观夫膺期受命，握图御宇，咸建懿亲，藩屏王室，布在方策，可得而言。自轩分二十五子，舜举一十六族，爰历周、汉，以逮陈、隋，分裂山河，大启磐石者众矣。或保乂王家，与时升降；或失其土宇，不祀忽诸。然考其隆替，察其兴灭，功成名立，咸资始封之君，国丧身亡，多因继体之后。其故何哉？始封之君，时逢草昧，见王业之艰阻，知父兄之忧勤。是以在上不骄，夙夜匪懈，或设醴以求贤；或吐飱而接士。故甘忠言之逆耳，得百姓之懽心。树至德於生前，流遗爱於身后。暨夫子孙继体，多属隆平，生自深宫之中，长居妇人之手，不以高危为忧惧，岂知稼穑之艰难？昵近小人，疏远君子，绸缪哲妇，傲狠明德。犯义悖礼，淫荒无度，不遵典宪，僣差越等。恃一顾之权宠，便怀匹嫡之心；矜一事之微劳，遂有无厌之望。弃忠贞之正路，蹈奸宄之迷涂。愎谏违卜，往而不返。虽梁孝、齐冏之勋庸，淮南、东阿之才俊，摧摩霄之逸翮，成穷辙之涸鳞，弃桓、文之大功，就梁、董之显戮。垂为炯戒，可不惜乎？皇帝以圣哲之资，拯倾危之运，耀七德以清六合，总万国而朝百灵，怀柔四荒，亲睦九族。念华萼於《棠棣》，寄维城於宗子。心乎爱矣，靡日不思，爰命下臣，考览载籍，博求鉴镜，贻厥孙谋。臣辄竭愚诚，稽诸前训。凡为藩为翰，有国有家者，其兴也必由於积善，其亡也皆在於积恶。故知善不积不足以成名，恶不积不足以灭身。然则祸福无门，吉凶由己，惟人所召，岂徒言哉！今录自古诸王行事得失，分其善恶各为一篇，名曰：《诸王善恶录》，欲使见善思齐，足以扬名不朽；闻恶能改，庶得免乎大过。从善则有誉，改过则无咎。兴亡是系，可不勉欤？ \\n 太宗览而称善，谓诸王曰：\"此宜置于座右，用为立身之本。\" \\n 贞观十年，太宗谓荆王元景、汉王元昌、吴王恪、魏王泰等曰：\"自汉已来，帝弟帝子，受茅土、居荣贵者甚众，惟东平及河间王最有令名，得保其禄位。如楚王玮之徒，覆亡非一，并为生长富贵，好自骄逸所致。汝等鉴诫，宜熟思之。拣择贤才，为汝师友，须受其谏诤，勿得自专。我闻以德服物，信非虚说。比尝梦中见一人云虞舜，我不觉竦然敬异，岂不为仰其德也！向若梦见桀、纣，必应斫之。桀、纣虽是天子，今若相唤作桀、纣，人必大怒。颜回、闵子骞、郭林宗、黄叔度，虽是布衣，今若相称赞道类此四贤，必当大喜。故知人之立身，所贵者惟在德行，何必要论荣贵。汝等位列藩王，家食实封，更能克修德行，岂不具美也？且君子小人本无常，行善事则为君子，行恶事则为小人，当须自克励，使善事日闻，勿纵欲肆情，自陷刑戮。\" \\n 贞观十年，太宗谓房玄龄曰：\"朕历观前代拨乱创业之主，生长人间，皆识达情伪，罕至於败亡。逮乎继世守文之君，生而富贵，不知疾苦，动至夷灭，朕少小以来，经营多难，备知天下之事，犹恐有所不逮。至於荆王诸弟，生自深宫，识不及远，安能念此哉？朕每一食，便念稼穑之艰难；每一衣，则思纺绩之辛苦。诸弟何能学朕乎？选良佐以为藩弼，庶其习近善人，得免於愆过尔。\" \\n 贞观十一年，太宗谓吴王恪曰：\"父之爱子，人之常情，非待教训而知也。子能忠孝则善矣！若不遵诲诱，忘弃礼法，必自致刑戮，父虽爱之，将如之何？昔汉武帝既崩，昭帝嗣立，燕王旦素骄纵，诪张不服，霍光遣一折简诛之，则身死国除。夫为臣子不得不慎。\" \\n 贞观中，皇子年小者多授以都督刺史，谏议大夫褚遂良上疏谏曰：\"昔两汉以郡国治人，除郡以外，分立诸子，割土封疆，杂用周制。皇唐郡县，粗依秦法。皇子幼年，或授刺史。陛下岂不以王之骨肉，镇扞四方，圣人造制，道高前古？臣愚见有小未尽。何者？刺史师帅，人仰以安。得一善人，部内苏息；遇一不善人，阖州劳弊。是以人君爱恤百姓，常为择贤。或称河润九里，京师蒙福；或与人兴咏，生为立祠。汉宣帝云：'与我共理者，惟良二千石乎！'如臣愚见，陛下子内年齿尚幼，未堪临民者，请且留京师，教以经学。一则畏天之威，不敢犯禁；二则观见朝仪，自然成立。因此积习，自知为人，审堪临州，然后遣出。臣谨按汉明、章、和三帝，能友爱子弟，自兹以降，以为准的。封立诸王，虽各有土，年尚幼小者，各留京师，训以礼法，垂以恩惠。讫三帝世，诸王数十百人，惟二王稍恶，自馀皆冲和深粹。惟陛下详察。\"太宗嘉纳其言。 \\n 《贞观政要》　唐·吴兢 \\n  \\n   \\n  "}
{"章节": "卷四 规谏太子第十二 凡四章", "正文": "  \\n 卷四规谏太子第十二凡四章 \\n 　 \\n  \\n 贞观五年，李百药为太子右庶子。时太子承乾颇留意典坟，然闲宴之后，嬉戏过度。百药作《赞道赋》以讽焉，其词曰： \\n 下臣侧闻先圣之格言，尝览载籍之遗则。伊天地之玄造，洎皇王之建国。曰人纪与人纲，资立言与立德。履之则率性成道，违之则罔念作忒。望兴废如从钧，视吉凶如紏纆。至乃受图膺箓，握镜君临。因万物之思化，以百姓而为心。体大仪之潜运，阅往古於来今。尽为善於乙夜，惜勤劳於寸阴。故能释层冰於瀚海，变塞谷於蹛林。总人灵以胥悦，极穹壤而怀音。 \\n 赫矣圣唐，大哉灵命，时维大始，运锺上圣。天纵皇储，固本居正；机悟宏远，神姿凝映。顾三善而必弘，祗四德而为行。每趋庭而闻礼，常问寝而资敬。奉圣训以周旋，诞天文之明命。迈观乔而望梓，即元龟与明镜。自大道云革，礼教斯起。以正君臣，以笃父子。君臣之礼，父子之亲，尽情义以兼极，谅弘道之在人。岂夏启与周诵，亦丹朱与商均。既雕且琢，温故知新。惟忠与敬，曰孝与仁。则可以下光四海，上烛三辰。昔三王之教子，兼四时以齿学；将交发於中外，乃先之以礼乐。乐以移风易俗，礼以安上化人。非有悦於锺鼓，将宣志以和神。宁有怀於玉帛，将克己而庇身。生於深宫之中，处於群后之上；未深思於王业，不自珍於匕鬯。谓富贵之自然，恃崇高以矜尚。心恣骄狠，动愆礼让。轻师傅而慢礼仪，狎奸谄而纵淫放。前星之耀遽隐，少阳之道斯谅。虽天下之为家，蹈夷险之非一。或以才而见升，或见谗而受黜。足可以自省厥休咎，观其得失。请粗略而陈之，觊披文而相质。 \\n 在宗周之积德，乃执契而膺期；赖昌、发而作贰，启七百之鸿基。逮扶苏之副秦，非有亏於闻望；以长嫡之隆重，监偏师於亭障。始祸则金以寒离，厥妖则火不炎上；既树置之违道，见宗祀之遄丧。伊汉氏之长世，固明两之递作。高惑戚而宠赵，以天下而为谑。惠结皓而因良，致羽翼於寥廓。景有惭於邓子，成从理之淫虐；终生患於强吴，由发怒於争博。彻居储两，时犹幼冲，防衰年之绝议，识亚夫之矜功；故能恢弘祖业，绍三代之遗风。据开博望，其名未融。哀时命之奇舛，遇谗贼於江充；虽备兵以诛乱，竟背义而凶终。宣嗣好儒，大猷行阐，嗟被尤於德教，美发言於忠謇。始闻道於匡、韦，终获戾於恭、显。太孙杂艺，虽异定陶，驰道不绝，抑惟小善。犹见重於通人，当传芳於前典。中兴上嗣，明、章济济，俱达时政，咸通经礼。极至情於敬爱，惇友于於兄弟；是以固东海之遗堂，因西周之继体。五官在魏，无闻德音。或受讥於妲己，且自悦於从禽。虽才高而学富，竟取累於荒淫。暨贻厥於明皇，构崇基於三世。得秦帝之奢侈，亚汉武之才艺。遂驱役於群臣，亦无救於凋弊。中抚宽爱，相表多奇。重桃符而致惑，纳钜鹿之明规。竟能扫江表之氛秽，举要荒而见羁。惠处东朝，察其遗迹。在圣德其如初，实御床之可惜。悼愍怀之云废，遇烈风之吹沙。尽性灵之狎艺，亦自败於凶邪。安能奉其粢盛，承此邦家。 \\n 惟圣上之慈爱，训义方於至道。同论政於汉幄，修致戒於京鄗。鄙《韩子》之所赐，重经术以为宝。咨政理之美恶，亦文身之黼藻。庶有择於愚夫，惭乞言於遗老。致庶绩於咸宁，先得人而为盛。帝尧以则哲垂谟，文王以多士兴咏。取之於正人，鉴之於灵镜。量其器能，审其检行。必宜度机而分职，不可违方以从政。若其惑於听受，暗於知人，则有道者咸屈，无用者必伸。谗谀竞进以求媚，玩好不召而自臻。直言正谏，以忠信而获罪；卖官鬻狱，以货贿而见亲。於是亏我王度，斁我彝伦。九鼎遇奸回而远逝，万姓望抚我而归仁。盖造化之至育，惟人灵之为贵。狱讼不理，有生死之异涂；冤结不伸，乖阴阳之和气。士之通塞，属之以深文；命之修短，悬之於酷吏。是故，帝尧画像，陈恤隐之言；夏禹泣辜，尽哀矜之志。因取象於《大壮》，乃峻宇而雕墙。将瑶台以琼室，岂画栋以虹梁。或凌云以遐观，或通天而纳凉。极醉饱而形人力，命痿蹶而受身殃。是以言惜十家之产，汉帝以昭俭而垂裕；虽成百里之囿，周文以子来而克昌。彼嘉会而礼通，重旨酒之为德。至忘归而受祉，在齐圣而温克。若其酗醟以致昏，酖湎而成忒，痛殷受与灌夫，亦亡身而丧国。是以伊尹以酣歌而作戒，周公以乱邦而贻则。咨幽闲之令淑，实好逑於君子。辞玉辇而割爱，固班姬之所耻；脱簪珥而思愆，亦宣姜之为美。乃有祸晋之骊姬，丧周之褒姒。尽妖妍於图画，极凶悖於人理。倾城倾国，思昭示於后王；丽质冶容，宜永鉴於前史。复有蒐狩之礼，驰射之场，不节之以正义，必自致於禽荒。匪外形之疲极，亦中心而发狂。夫高深不惧，胥靡之徒；韝緤为娱，小竖之事。以宗社之崇重，持先王之名器，与鹰犬而并驱，凌艰险而逸辔。马有衔橛之理，兽骇不存之地，犹有靦於获多，独无情而内愧。 \\n 以小臣之愚鄙，忝不赀之恩荣。擢无庸於草泽，齿陋质於簪缨。遇大道行而两仪泰，喜元良会而万国贞。以监府之多暇，每讲论而肃成。仰惟神之敏速，叹将圣之聪明。自礼贤於秋实，足归道於春卿。芳年淑景，时和气清。华殿邃兮帘帏静，灌木森兮风云轻，花飘香兮动笑日，娇莺啭兮相哀鸣。以物华之繁靡，尚绝思於将迎。犹允蹈而不倦，极躭玩以研精。命庸才以载笔，谢摛藻於天庭。异洞箫之娱侍，殊飞盖之缘情。阙雅言以赞德，思报恩以轻生。敢下拜而稽首，愿永树於风声。奉皇灵之遐寿，冠振古之鸿名。 \\n 太宗见而遣使谓百药曰：\"朕於皇太子处见卿所作赋，述古来储贰事以诫太子，甚是典要。朕选卿以辅弼太子，正为此事，大称所委，但须善始令终耳。\"因赐厩马一匹，采物三百段。 \\n 贞观中，太子承乾数亏礼度，侈纵日甚，太子左庶子于志宁撰《谏苑》二十卷讽之。是时太子右庶子孔颖达每犯颜进谏。承乾乳母遂安夫人谓颖达曰：\"太子长成，何宜屡得面折？\"对曰：\"蒙国厚恩，死无所恨。\"谏诤愈切。承乾令撰《孝经义疏》，颖达又因文见意，愈广规谏之道。太宗并嘉纳之，二人各赐帛五百匹，黄金一斤，以励承乾之意。 \\n 贞观十三年，太子右庶子张玄素以承乾颇以游畋废学，上书谏曰： \\n 臣闻皇天无亲，惟德是辅，苟违天道，人神同弃。然古三驱之礼，非欲教杀，将为百姓除害，故汤罗一面，天下归仁。今苑内娱猎，虽名异游畋，若行之无恒，终亏雅度。且傅说曰：\"学不师古，匪说攸闻。\"然则弘道在於学古，学古必资师训。既奉恩诏，令孔颖达侍讲，望数存顾问，以补万一。仍博选有名行学士，兼朝夕侍奉。览圣人之遗教，察既往之行事，日知其所不足，月无忘其所能。此则尽善尽美，夏启、周诵焉足言哉！夫为人上者，未有不求其善，但以性不胜情，耽惑成乱。耽惑既甚，忠言尽塞，所以臣下苟顺，君道渐亏。古人有言：\"勿以小恶而不去，小善而不为。\"故知祸福之来，皆起於渐。殿下地居储贰，当须广树嘉猷。既有好畋之淫，何以主斯匕鬯？慎终如始，犹恐渐衰，始尚不慎，终将安保！ \\n 承乾不纳。玄素又上书谏曰： \\n 臣闻称皇子入学而齿胄者，欲令太子知君臣、父子、尊卑、长幼之道。然君臣之义，父子之亲，尊卑之序，长幼之节，用之方寸之内，弘之四海之外者，皆因行以远闻，假言以光被。伏惟殿下，睿质已隆，尚须学文以饰其表。窃见孔颖达、赵弘智等，非惟宿德鸿儒，亦兼达政要。望令数得侍讲，开释物理，览古论今，增辉睿德。至如骑射畋游，酣歌妓玩，苟悦耳目，终秽心神。渐染既久，必移情性。古人有言：\"心为万事主，动而无节即乱。\"恐殿下败德之源，在於此矣。 \\n 承乾览书愈怒，谓玄素曰：\"庶子患风狂耶？\" \\n 十四年，太宗知玄素在东宫频有进谏，擢授银青荣禄大夫，行太子左庶子。时承乾尝於宫中击鼓，声闻於外，玄素叩閤请见，极言切谏。乃出宫内鼓对玄素毁之，遣户奴伺玄素早朝，阴以马楇击之，殆至於死。是时承乾好营造亭观，穷极奢侈，费用日广。玄素上书谏曰： \\n 臣以愚蔽，窃位两宫，在臣有江海之润，於国无秋毫之益，是用必竭愚诚，思尽臣节者也。伏惟储君之寄，荷戴殊重，如其积德不弘，何以嗣守成业？圣上以殿下亲则父子，事兼家国，所应用物不为节限。恩旨未逾六旬，用物已过七万，骄奢之极，孰云过此。龙楼之下，惟聚工匠；望苑之内，不睹贤良。今言孝敬，则阙侍膳问竖之礼；语恭顺，则违君父慈训之方；求风声，则无学古好道之实；观举措，则有因缘诛戮之罪。宫臣正士，未尝在侧，群邪淫巧，昵近深宫，爱好者皆游伎杂色，施与者并图画雕镂。在外瞻仰，已有此失；居中隐密，宁可胜计哉！宣猷禁门，不异闤阓，朝入暮出，恶声渐远。右庶子赵弘智经明行修，当今善士，臣每请望数召进，与之谈论，庶广徽猷。令旨反有猜嫌，谓臣妄相推引。从善如流，尚恐不逮；饰非拒谏，必是招损。古人云：\"苦药利病，苦口利行。\"伏愿居安思危，日慎一日。 \\n 书入，承乾大怒，遣刺客将加屠害，俄属宫废。 \\n 贞观十四年，太子詹事于志宁，以太子承乾广造宫室，奢侈过度，躭好声乐，上书谏曰： \\n 臣闻克俭节用，实弘道之源；崇侈恣情，乃败德之本。是以凌云概日，戎人於是致讥；峻宇雕墙，《夏书》以之作诫。昔赵盾匡晋，吕望师周，或劝之以节财，或谏之以厚敛。莫不尽忠以佐国，竭诚以奉君，欲使茂实播於无穷，英声被乎物听。咸著简策，用为美谈。且今所居东宫，隋日营建，睹之者尚讥甚侈，见之者犹叹甚华。何容於此中更有修造，财帛日费，土木不停，穷斤斧之工，极磨砻之妙？且丁匠官奴入内，比者曾无复监。此等或兄犯国章，或弟罹王法，往来御苑，出入禁闱，钳凿缘其身，槌杵在其手。监门本防非虑，宿卫以备不虞，直长既自不知，千牛又复不见。爪牙在外，厮役在内，所司何以自安，臣下岂容无惧？ \\n 又郑、卫之乐，古谓淫声。昔朝歌之乡，回车者墨翟；夹谷之会，挥剑者孔丘。先圣既以为非，通贤将以为失。顷闻宫内，屡有鼓声，大乐伎儿，入便不出。闻之者股栗，言之者心战。往年口敕，伏请重寻，圣旨殷勤，明诫恳切。在於殿下，不可不思；至於微臣，不得无惧。 \\n 臣自驱驰宫阙，已积岁时，犬马尚解识恩，木石犹能知感，臣所有管见，敢不尽言。如鉴以丹诚，则臣有生路；若责其忤旨，则臣是罪人。但悦意取容，臧孙方以疾疢；犯颜逆耳，《春秋》比之药石。伏愿停工巧之作，罢久役之人，绝郑、卫之音，斥群小之辈。则三善允备，万国作贞矣。 \\n 承乾览书不悦。 \\n 十五年，承乾以务农之时，召驾士等役，不许分番，人怀怨苦。又私引突厥群竖入宫。 \\n 志宁上书谏曰： \\n 臣闻上天盖高，日月光其德；明君至圣，辅佐赞其功。是以周诵升储，见匡毛、毕；汉盈居震，取资黄、绮。姬旦抗法於伯禽，贾生陈事於文帝，咸殷勤於端士，皆恳切於正人。历代贤君，莫不丁宁於太子者，良以地膺上嗣，位处储君。善则率土霑其恩，恶则海内罹其祸。近闻仆寺、司驭、驾士、兽医，始自春初，迄兹夏晚，常居内役，不放分番。或家有尊亲，阙於温凊；或室有幼弱，绝於抚养。春既废其耕垦，夏又妨其播殖。事乖存育，恐致怨嗟。傥闻天听，后悔何及？又突厥达哥支等，咸是人面兽心，岂得以礼义期，不可以仁信待。心则未识於忠孝，言则莫辩其是非，近之有损於英声，昵之无益於盛德。引之入閤，人皆惊骇，岂臣庸识，独用不安？殿下必须上副至尊圣情，下允黎元本望，不可轻微恶而不避，无容略小善而不为。理敦杜渐之方，须有防萌之术。屏退不肖，狎近贤良。如此，则善道日隆，德音自远。 \\n 《贞观政要》　唐·吴兢 \\n  \\n   \\n  "}
{"章节": "卷五 仁义第十三 凡四章", "正文": "  \\n 卷五仁义第十三凡四章 \\n 　 \\n  \\n 贞观元年，太宗曰：\"朕看古来帝王以仁义为治者，国祚延长，任法御人者，虽救弊於一时，败亡亦促。既见前王成事，足是元龟，今欲专以仁义诚信为治，望革近代之浇薄也。\"黄门侍郎王珪对曰：\"天下彫丧日久，陛下承其馀弊，弘道移风，万代之福。但非贤不理，惟在得人。\"太宗曰：\"朕思贤之情，岂舍梦寐！\"给事中杜正伦进曰：\"世必有才，随时所用，岂待梦傅说，逢吕尚，然后为治乎？\"太宗深纳其言。 \\n 贞观二年，太宗谓侍臣曰：\"朕谓乱离之后，风俗难移，比观百姓渐知廉耻，官民奉法，盗贼日稀，故知人无常俗，但政有治乱耳。是以为国之道，必须抚之以仁义，示之以威信，因人之心，去其苛刻，不作异端，自然安静。公等宜共行斯事也！\" \\n 贞观四年，房玄龄奏言：\"今阅武库甲仗，胜隋日远矣。\" \\n 太宗曰：\"饬兵备寇虽是要事，然朕惟欲卿等存心理道，务尽忠贞，使百姓安乐，便是朕之甲仗。隋炀帝岂为甲仗不足，以至灭亡，正由仁义不修，而群下怨叛故也。宜识此心。\" \\n 贞观十三年，太宗谓侍臣曰：\"林深则鸟栖，水广则鱼游，仁义积则物自归之。人皆知畏避灾害，不知行仁义则灾害不生。夫仁义之道，当思之在心，常令相继，若斯须懈怠，去之已远。犹如饮食资身，恒令腹饱，乃可存其性命。\"王珪顿首曰：\"陛下能知此言，天下幸甚！\" \\n 《贞观政要》　唐·吴兢 \\n  \\n   \\n  "}
{"章节": "卷五 论忠义第十四 凡十四章", "正文": "  \\n 卷五论忠义第十四凡十四章 \\n 　 \\n  \\n 冯立，武德中为东宫率，甚被隐太子亲遇。太子之死也，左右多逃散，立叹曰：\"岂有生受其恩，而死逃其难！\"於是率兵犯玄武门，苦战，杀屯营将军敬君弘。谓其徒曰：\"微以报太子矣。\"遂解兵遁於野。俄而来请罪，太宗数之曰：\"汝昨者出兵来战，大杀伤吾兵，将何以逃死？\"立饮泣而对曰：\"立出身事主，期之效命，当战之日，无所顾惮。\"因歔欷悲不自胜，太宗慰勉之，授左屯卫中郎将。立谓所亲曰：\"逢莫大之恩幸而获免，终当以此奉答。\"未几，突厥至便桥，率数百骑与虏战於咸阳，杀获甚众，所向皆披靡，太宗闻而嘉叹之。时有齐王元吉府左车骑谢叔方率府兵与立合军拒战，及杀敬君弘、中郎将吕衡，王师不振，秦府护军尉尉迟敬德乃持元吉首以示之，叔方下马号泣，拜辞而遁。明日出首，太宗曰：\"义士也。\"命释之，授右翊卫郎将。 \\n 贞观元年，太宗尝从容言及隋亡之事，慨然叹曰：\"姚思廉不惧兵刃，以明大节，求诸古人，亦何以加也！\"思廉时在洛阳，因寄物三百段，并遗其书曰：\"想卿忠节之风，故有斯赠。\"初，大业末，思廉为隋代王侑侍读，及义旗克京城时，代王府僚多骇散，惟思廉侍王，不离其侧。兵士将升殿，思廉厉声谓曰：\"唐公举义兵，本匡王室，卿等不宜无礼於王！\"众服其言，於是稍却，布列阶下。须臾，高祖至，闻而义之，许其扶代王侑至顺阳閤下，思廉泣拜而去。见者咸叹曰：\"忠烈之士，仁者有勇，此之谓乎！\" \\n 贞观二年，将葬故息隐王建成、海陵王元吉，尚书右丞魏徵与黄门侍郎王珪，请预陪送。上表曰：\"臣等昔受命太上，委质东宫，出入龙楼，垂将一纪。前宫结衅宗社，得罪人神，臣等不能死亡，甘从夷戮，负其罪戾，寘录周行，徒竭生涯，将何上报？陛下德光四海，道冠前王，陟冈有感，追怀棠棣，明社稷之大义，申骨肉之深恩，卜葬二王，远期有日。臣等永惟畴昔，忝曰旧臣，丧君有君，虽展事居之礼；宿草将列，未申送往之哀。瞻望九原，义深凡百，望於葬日，送至墓所。\"太宗义而许之，於是宫府旧僚吏，尽令送葬。 \\n 贞观五年，太宗谓侍臣曰：\"忠臣烈士，何代无之。公等知隋朝谁为忠贞？\"王珪曰：\"臣闻太常丞元善达在京留守，见群贼纵横，遂转骑远诣江都，谏炀帝，令还京师。既不受其言，后更涕泣极谏，炀帝怒，乃远使追兵，身死瘴疠之地。有虎贲郎中独孤盛在江都宿卫，宇文化及起逆，盛惟一身，抗拒而死。\"太宗曰：\"屈突通为隋将，共国家战於潼关，闻京城陷，乃引兵东走。义兵追及於桃林，朕遣其家人往招慰，遽杀其奴。又遣其子往，乃云：'我蒙隋家驱使，已事两帝，今者吾死节之秋，汝旧於我家为父子，今则於我家为仇雠。'因射之，其子避走，所领士卒多溃散。通惟一身，向东南恸哭尽哀。曰：'臣荷国恩，任当将帅，智力俱尽，致此败亡，非臣不竭诚於国。'言尽，追兵擒之。太上皇授其官，每讬疾固辞。此之忠节，足可嘉尚。\"因敕所司，采访大业中直谏被诛者子孙，闻奏。 \\n 贞观六年，授左光禄大夫陈叔达礼部尚书，因谓曰：\"武德中，公曾进直言於太上皇，明朕有克定大功，不可黜退云。朕本性刚烈，若有抑挫，恐不胜忧愤，以致疾毙之危。今赏公忠謇，有此迁授。\"叔达对曰：\"臣以隋氏父子自相诛戮，以至灭亡，岂容目睹覆车，不改前辙？臣所以竭诚进谏。\"太宗曰：\"朕知公非独为朕一人，实为社稷之计。\" \\n 贞观八年，先是桂州都督李弘节以清慎闻，及身殁后，其家卖珠。太宗闻之，乃宣於朝曰：\"此人生平，宰相皆言其清，今日既然，所举者岂得无罪？必当深理之，不可舍也。\"侍中魏徵承间言曰：\"陛下生平言此人浊，未见受财之所，今闻其卖珠，将罪举者，臣不知所谓。自圣朝以来，为国尽忠，清贞慎守，终始不渝，屈突通、张道源而已。通子三人来选，有一匹羸马，道源儿子不能存立，未见一言及之。今弘节为国立功，前后大蒙赏赉，居官殁后，不言贪残，妻子卖珠，未为有罪。审其清者，无所存问，疑其浊者，旁责举人，虽云疾恶不疑，是亦好善不笃。臣窃思度，未见其可，恐有识闻之，必生枉议。\"太宗抚掌曰：\"造次不思，遂闻此语，方知谈不容易。并勿问之。其屈突通、张道源儿子，宜各与一官。\" \\n 贞观八年，太宗将发诸道黜陟使，畿内道未有其人，太宗亲定，问於房玄龄等曰：\"此道事最重，谁可充使？\"右仆射李靖曰：\"畿内事大，非魏徵莫可。\"太宗作色曰：\"朕今欲向九成宫，亦非小，宁可遣魏徵出使？朕每行不欲与其相离者，適为其见朕是非得失。公等能正朕不？可因辄有所言，大非道理。\"乃即令李靖充使。 \\n 贞观九年，萧瑀为尚书左仆射。尝因宴集，太宗谓房玄龄曰：\"武德六年已后，太上皇有废立之心，我当此日，不为兄弟所容，实有功高不赏之惧。萧瑀不可以厚利诱之，不可以刑戮惧之，真社稷臣也。\"乃赐诗曰：\"疾风知劲草，板荡识诚臣。\"瑀拜谢曰：\"臣特蒙诫训，许臣以忠谅，虽死之日，犹生之年。\" \\n 贞观十一年，太宗行至汉太尉杨震墓，伤其以忠非命，亲为文以祭之。房玄龄进曰：\"杨震虽当年夭枉，数百年后方遇圣明，停舆驻跸，亲降神作，可谓虽死犹生，没而不朽。不觉助伯起幸赖欣跃於九泉之下矣。伏读天文，且感且慰，凡百君子，焉敢不勖励名节，知为善之有效！\" \\n 贞观十一年，太宗谓侍臣曰：\"狄人杀卫懿公，尽食其肉，独留其肝。懿公之臣弘演呼天大哭，自出其肝，而内懿公之肝於其腹中。今觅此人，恐不可得。\"特进魏徵对曰：\"昔豫让为智伯报雠，欲刺赵襄子，襄子执而获之，谓之曰：'子昔事范、中行氏乎？智伯尽灭之，子乃委质智伯，不为报雠；今即为智伯报雠，何也？'让答曰：'臣昔事范、中行，范、中行以众人遇我，我以众人报之。智伯以国士遇我，我以国士报之。'在君礼之而已，亦何谓无人焉？\" \\n 贞观十二年，太宗幸蒲州，因诏曰：\"隋故鹰击郎将尧君素，往在大业，受任河东，固守忠义，克终臣节。虽桀犬吠尧，有乖倒戈之志，疾风劲草，实表岁寒之心。爰践兹境，追怀往事，宜锡宠命，以申劝奖。可追赠蒲州刺史，仍访其子孙以闻。\" \\n 贞观十二年，太宗谓中书侍郎岑文本曰：\"梁、陈名臣，有谁可称？复有子弟堪招引否？\"文本奏言：\"隋师入陈，百司奔散，莫有留者，惟尚书仆射袁宪独在其主之傍。王世充将受隋禅，群僚表请劝进，宪子国子司业承家，讬疾独不署名。此之父子，足称忠烈。承家弟承序，今为建昌令。清贞雅操，实继先风。\"由是召拜晋王友，兼令侍读，寻授弘文馆学士。 \\n 贞观十五年，诏曰：\"朕听朝之暇，观前史，每览前贤佐时，忠臣徇国，何尝不想见其人，废书钦叹！至於近代以来，年岁非远，然其胤绪，或当见存，纵未能显加旌表，无容弃之遐裔。其周、隋二代名臣及忠节子孙，有贞观已来犯罪配流者，宜令所司具录奏闻。\"於是多从矜宥。 \\n 贞观十九年，太宗攻辽东安市城，高丽人众皆死战，诏令耨萨延寿、惠真等降，众止其城下以招之，城中坚守不动。每见帝幡旗，必乘城鼓譟。帝怒甚，诏江夏王道宗筑土山，以攻其城，竟不能克。太宗将旋师，嘉安市城主坚守臣节，赐绢三百匹，以劝励事君者。 \\n 《贞观政要》　唐·吴兢 \\n  \\n   \\n  "}
{"章节": "卷五 孝友第十五 凡五章", "正文": "  \\n 卷五孝友第十五凡五章 \\n 　 \\n  \\n 司空房玄龄事继母，能以色养，恭谨过人。其母病，请医人至门，必迎拜垂泣。及居丧，尤甚柴毁。太宗命散骑常侍刘洎就加宽譬，遗寝床、粥食、盐菜。 \\n 虞世南，初仕隋，历起居舍人，宇文化及杀逆之际，其兄世基时为内史侍郎，将被诛，世南抱持号泣，请以身代死，化及竟不纳。世南自此哀毁骨立者数载，时人称重焉。 \\n 韩王元嘉，贞观初，为潞州刺史。时年十五，在州闻太妃有疾，便涕泣不食，及至京师发丧，哀毁过礼。太宗嘉其至性，屡慰勉之。元嘉闺门修整，有类寒素士大夫，与其弟鲁哀王灵夔甚相友爱，兄弟集见，如布衣之礼。其修身洁已，内外如一，当代诸王莫能及者。 \\n 霍王元轨，武德中，初封为吴王，贞观七年，为寿州刺史。属高祖崩，去职，毁瘠过礼。自后常衣布服，示有终身之戚。太宗尝问侍臣曰：\"朕子弟孰贤？\"侍中魏徵对曰：\"臣愚暗，不尽知其能，惟吴王数与臣言，臣未尝不自失。\"太宗曰：\"卿以为前代谁比？\"徵曰：\"经学文雅，亦汉之间、平，至如孝行，乃古之曾、闵也。\"由是宠遇弥厚，因令妻征女焉。 \\n 贞观中，有突厥史行昌直玄武门，食而舍肉，人问其故，曰：\"归以奉母。\"太宗闻而叹曰：\"仁孝之性，岂隔华夷？\"赐尚乘马一疋，诏令给其母肉料。 \\n 《贞观政要》　唐·吴兢 \\n  \\n   \\n  "}
{"章节": "卷五 公平第十六 凡八章", "正文": "  \\n 卷五公平第十六凡八章 \\n 　 \\n  \\n 太宗初即位，中书令房玄龄奏言：\"秦府旧左右未得官者，并怨前宫及齐府左右处分之先己。\"太宗曰：\"古称至公者，盖谓平恕无私。丹朱、商均，子也，而尧、舜废之。管叔、蔡叔，兄弟也，而周公诛之。故知君人者，以天下为公，无私於物。昔诸葛孔明，小国之相，犹曰'吾心如称，不能为人作轻重'，况我今理大国乎？朕与公等衣食出于百姓，此则人力已奉於上，而上恩未被於下，今所以择贤才者，盖为求安百姓也。用人但问堪否，岂以新故异情？凡一面尚且相亲，况旧人而顿忘也！才若不堪，亦岂以旧人而先用？今不论其能不能，而直言其嗟怨，岂是至公之道耶？\" \\n 贞观元年，有上封事者，请秦府旧兵并授以武职，追入宿卫。太宗谓曰：\"朕以天下为家，不能私於一物，惟有才行是任，岂以新旧为差？况古人云：'兵犹火也，弗戢将自焚。'汝之此意，非益政理。\" \\n 贞观元年，吏部尚书长孙无忌尝被召，不解佩刀入东上阁门，出阁门后，监门校尉始觉。尚书右仆射封德彝议，以监门校尉不觉，罪当死，无忌误带刀入，徒二年，罚铜二十斤。太宗从之。大理少卿戴胄驳曰：\"校尉不觉，无忌带刀入内，同为误耳。夫臣子之於尊极，不得称误，准律云：'供御汤药、饮食、舟船，误不如法者，皆死。'陛下若录其功，非宪司所决；若当据法，罚铜未为得理。\"太宗曰：\"法者非朕一人之法，乃天下之法，何得以无忌国之亲戚，便欲挠法耶？\"更令定议。德彝执议如初太宗将从其议，胄又驳奏曰：\"校尉缘无忌以致罪，於法当轻，若论其过误，则为情一也，而生死顿殊，敢以固请。\"太宗乃免校尉之死。 \\n 是时，朝廷大开选举，或有诈伪阶资者，太宗令其自首，不首，罪至於死。俄有诈伪者事泄，胄据法断流以奏之。太宗曰：\"朕初下敕，不首者死，今断从法，是示天下以不信矣。\"胄曰：\"陛下当即杀之，非臣所及，既付所司，臣不敢亏法。\"太宗曰：\"卿自守法，而令朕失信耶？\"胄曰：\"法者国家所以布大信於天下，言者当时喜怒之所发耳！陛下发一朝之忿，而许杀之，既知不可，而寘之以法，此乃忍小忿而存大信，臣窃为陛下惜之。\"太宗曰：\"朕法有所失，卿能正之，朕复何忧也？\" \\n 贞观二年，太宗谓房玄龄等曰：\"朕比见隋代遗老，咸称高颎善为相者，遂观其本传，可谓公平正直，尤识治体，隋室安危，系其存没。炀帝无道，枉见诛夷，何尝不想见此人，废书钦叹！又汉、魏以来，诸葛亮为丞相，亦甚平直，尝表废廖立、李严於南中，立闻亮卒，泣曰：'吾其左衽矣！'严闻亮卒，发病而死。故陈寿称'亮之为政，开诚心，布公道，尽忠益时者，虽雠必赏；犯法怠慢者，虽亲必罚。'卿等岂可不企慕及之？朕今每慕前代帝王之善者，卿等亦可慕宰相之贤者，若如是，则荣名高位，可以长守。\"玄龄对曰：\"臣闻理国要道，在於公平正直，故《尚书》云：'无偏无党，王道荡荡。无党无偏，王道平平。'又孔子称'举直错诸枉，则民服'。今圣虑所尚，诚足以极政教之源，尽至公之要，囊括区宇，化成天下。\"太宗曰：\"此直朕之所怀，岂有与卿等言之而不行也？\" \\n 长乐公主，文德皇后所生也。贞观六年将出降，敕所司资送倍於长公主。魏徵奏言：\"昔汉明帝欲封其子，帝曰：'朕子岂得同於先帝子乎？可半楚、淮阳王。'前史以为美谈。天子姊妹为长公主，天子之女为公主，既加长字，良以尊於公主也，情虽有殊，义无等别。若令公主之礼有过长公主，理恐不可，实愿陛下思之。\"太宗称善。乃以其言告后，后叹曰：\"尝闻陛下敬重魏徵，殊未知其故，而今闻其谏，乃能以义制人王之情，真社稷臣矣！妾与陛下结发为夫妻，曲蒙礼敬，情义深重，每将有言，必俟颜色，尚不敢轻犯威严，况在臣下，情疏礼隔？故韩非谓之说难，东方朔称其不易，良有以也，忠言逆耳而利於行，有国有家者深所要急，纳之则世治，杜之则政乱，诚愿陛下详之，则天下幸甚！\"因请遣中使赍帛五百匹，诣徵宅以赐之。 \\n 刑部尚书张亮坐谋反下狱，诏令百官议之，多言亮当诛，惟殿中少监李道裕奏亮反形未具，明其无罪。太宗既盛怒，竟杀之。俄而刑部侍郎有阙，令宰相妙择其人，累奏不可。太宗曰：\"吾已得其人矣，往者李道裕议张亮云'反形未具'，可谓公平矣。当时虽不用其言，至今追悔。\"遂授道裕刑部侍郎。 \\n 贞观初，太宗谓侍臣曰：\"朕今孜孜求士，欲专心政道，闻有好人，则抽擢驱使。而议者多称'彼者皆宰臣亲故'，但公等至公，行事勿避此言，便为形迹。古人'内举不避亲，外举不避雠'，而为举得其真贤故也。但能举用得才，虽是子弟及有雠嫌，不得不举。\" \\n 贞观十一年，时屡有阉宦充外使，妄有奏，事发，太宗怒。魏徵进曰：\"阉竖虽微，狎近左右，时有言语，轻而易信，浸润之谮，为患特深。今日之明，必无此虑，为子孙教，不可不杜绝其源。\"太宗曰：\"非卿，朕安得闻此语？自今已后，充使宜停。\"魏徵因上疏曰： \\n 臣闻为人君者，在乎善善而恶恶，近君子而远小人。善善明，则君子进矣；恶恶著，则小人退矣。近君子，则朝无粃政；远小人，则听不私邪。小人非无小善，君子非无小过。君子小过，盖白玉之微瑕；小人小善，乃铅刀之一割。铅刀一割，良工之所不重，小善不足以掩众恶也；白玉微瑕，善贾之所不弃，小疵不足以妨大美也。善小人之小善，谓之善善，恶君子之小过，谓之恶恶，此则蒿兰同臭，玉石不分，屈原所以沉江，卞和所以泣血者也。既识玉石之分，又辨蒿兰之臭，善善而不能进，恶恶而不能去，此郭氏所以为墟，史鱼所以遗恨也。 \\n 陛下聪明神武，天姿英睿，志存泛爱，引纳多涂，好善而不甚择人，疾恶而未能远佞。又出言无隐，疾恶太深，闻人之善或未全信，闻人之恶以为必然。虽有独见之明，犹恐理或未尽。何则？君子扬人之善，小人讦人之恶。闻恶必信则小人之道长矣，闻善或疑则君子之道消矣。为国家者急於进君子而退小人，乃使君子道消，小人道长，则君臣失序，上下否隔，乱亡不恤，将何以治乎？且世俗常人，心无远虑，情在告讦，好言朋党。夫以善相成谓之同德，以恶相济谓之朋党，今则清浊共流，善恶无别，以告讦为诚直，以同德为朋党。以之为朋党，则谓事无可信；以之为诚直，则谓言皆可取。此君恩所以不结於下，臣忠所以不达於上。大臣不能辩正，小臣莫之敢论，远近承风，混然成俗，非国家之福，非为治之道。適足以长奸邪，乱视听，使人君不知所信，臣下不得相安。若不远虑，深绝其源，则后患未之息也。今之幸而未败者，由乎君有远虑，虽失之於始，必得之於终故也。若时逢少隳，往而不返，虽欲悔之，必无所及。既不可以传诸后嗣，复何以垂法将来？且夫进善黜恶，施於人者也；以古作鉴，施於己者也。鉴貌在乎止水，鉴已在乎哲人。能以古之哲王，鉴於己之行事，则貌之妍丑宛然在目，事之善恶自得於心，无劳司过之史，不假刍荛之议，巍巍之功日著，赫赫之名弥远。为人君者可不务乎？ \\n 臣闻道德之厚，莫尚於轩、唐；仁义之隆，莫彰於舜、禹。欲继轩、唐之风，将追舜、禹之迹，必镇之以道德，弘之以仁义，举善而任之，择善而从之。不择善任能，而委之俗吏，既无远度，必失大体，惟奉三尺之律，以绳四海之人，欲求垂拱无为，不可得也。故圣哲君临，移风易俗，不资严刑峻法，在仁义而已。故非仁无以广施，非义无以正身。惠下以仁，正身以义，则其政不严而理，其教不肃而成矣。然则仁义，理之本也；刑罚，理之末也。为理之有刑罚，犹执御之有鞭策也，人皆从化，而刑罚无所施；马尽其力，则有鞭策无所用。由此言之，刑罚不可致理，亦己明矣。故《潜夫论》曰：\"人君之理莫大於道德教化也。民有性、有情、有化、有俗。情性者，心也，本也；俗化者，行也，末也。是以上君抚世，先其本而后其末，顺其心而履其行。心情苟正，则奸慝无所生，邪意无所载矣。是故上圣无不务理民心，故曰'听讼，吾犹人也，必也使无讼乎？'道之以礼，务厚其性而明其情。民相爱，则无相伤害之意；动思义，则无畜奸邪之心。若此，非律令之所理也，此乃教化之所致也。圣人甚尊德礼而卑刑罚，故舜先敕契以敬敷五教，而后任咎繇以五刑也。凡立法者，非以司民短，而诛过误也，乃以防奸恶，而救祸患，检淫邪，而内正道。民蒙善化，则人有士君子之心；被恶政，则人有怀奸乱之虑。故善化之养民，犹工之为曲豉也。六合之民，犹一荫也，黔首之属，犹豆麦也，变化云为，在将者耳！遭良吏，则怀忠信而履仁厚；遇恶吏，则怀奸邪而行浅薄。忠厚积，则致太平；浅薄积，则致危亡。是以圣帝明王，皆敦德化而薄威刑也。德者，所以循己也，威者，所以治人也。民之生也，犹铄金在炉，方圆薄厚，随镕制耳！是故世之善恶，俗之薄厚，皆在於君。世之主诚能使六合之内、举世之人，感忠厚之情而无浅薄之恶，各奉公正之心，而无奸险之虑，则醇酽之俗，复见於兹矣。\"后王虽未能遵，专尚仁义，当慎刑恤典，哀敬无私，故管子曰：\"圣君任法不任智，任公不任私。\"故王天下，理国家。 \\n 贞观之初，志存公道，人有所犯，一一於法。纵临时处断或有轻重，但见臣下执论，无不忻然受纳。民知罪之无私，故甘心而不怨；臣下见言无忤，故尽力以效忠。顷年以来，意渐深刻，虽开三面之网，而察见渊中之鱼，取舍在於爱憎，轻重由乎喜怒。爱之者，罪虽重而强为之辞；恶之者，过虽小而深探其意。法无定科，任情以轻重；人有执论，疑之以阿伪。故受罚者无所控告，当官者莫敢正言。不服其心，但穷其口，欲加之罪，其无辞乎？又五品已上有犯，悉令曹司闻奏。本欲察其情状，有所哀矜；今乃曲求小节，或重其罪，使人攻击惟恨不深。事无重条，求之法外所加，十有六七，故顷年犯者惧上闻，得付法司，以为多幸。告讦无已，穷理不息，君私於上，吏奸於下，求细过而忘大体，行一罚而起众奸，此乃背公平之道，乖泣辜之意，欲其人和讼息，不可得也。 \\n 故《体论》云：\"夫淫泆盗窃，百姓之所恶也，我从而刑罚之，虽过乎当，百姓不以我为暴者，公也。怨旷饥寒，亦百姓之所恶也，遁而陷之法，我从而宽宥之，百姓不以我为偏者，公也。我之所重，百姓之所憎也；我之所轻，百姓之所怜也。是故赏轻而劝善，刑省而禁奸。\"由此言之，公之於法，无不可也，过轻亦可。私之於法无可也，过轻则纵奸，过重则伤善。圣人之於法也公矣，然犹惧其未也，而救之以化，此上古所务也。后之理狱者则不然：未讯罪人，则先为之意，及其讯之，则驱而致之意，谓之能；不探狱之所由，生为之分，而上求人主之微旨以为制，谓之忠。其当官也能，其事上也忠，则名利随而与之，驱而陷之，欲望道化之隆，亦难矣。 \\n 凡听讼理狱，必原父子之亲，立君臣之义，权轻重之序，测浅深之量。悉其聪明，致其忠爱，疑则与众共之。疑则从轻者，所以重之也，故舜命咎繇曰：\"汝作士，惟刑之恤。\"又复加之以三讯，众所善，然后断之。是以为法，参之人情。故《传》曰：\"小大之狱，虽不能察，必以情。\"而世俗拘愚苛刻之吏，以为情也者取货者也，立爱憎者也，右亲戚者也，陷怨雠者也。何世俗小吏之情，与夫古人之悬远乎？有司以此情疑之群吏，人主以此情疑之有司，是君臣上下通相疑也，欲其尽忠立节，难矣。 \\n 凡理狱之情，必本所犯之事以主，不敢讯，不旁求，不贵多端，以见聪明，故律正其举劾之法，参伍其辞，所以求实也，非所以饰实也，但当参伍明听之耳，不使狱吏锻炼饰理成辞於手。孔子曰：\"古之听狱，求所以生之也；今之听狱，求所以杀之也。\"故析言以破律，任案以成法，执左道以必加也。又《淮南子》曰：\"沣水之深十仞，金铁在焉，则形见於外。非不深且清，而鱼鳖莫之归也。\"故为者以苛为察，以功为明，以刻下为忠，以讦多为功，譬犹广革，大则大矣，裂之道也。夫赏宜从重，罚宜从轻，君居其厚，百王通制。刑之轻重，恩之厚薄，见思与见疾，其可同日言哉！且法，国之权衡也，时之准绳也。权衡所以定轻重，准绳所以正曲直，今作法贵其宽平，罪人欲其严酷，喜怒肆志，高下在心，是则舍准绳以正曲直，弃权衡而定轻重者也。不亦惑哉？诸葛孔明，小国之相，犹曰：\"吾心如秤，不能为人作轻重。\"况万乘之主，当可封之日，而任心弃法，取怨於人乎？ \\n 又时有小事，不欲人闻，则暴作威怒，以弭谤议。若所为是也，闻於外，其何伤？若所为非也，虽掩之，何益？故谚曰：\"欲人不知，莫若不为；欲人不闻，莫若勿言。\"为之而欲人不知，言之而欲人不闻，此犹捕雀而掩目，盗钟而掩耳者，只以取诮，将何益乎？臣又闻之，无常乱之国，无不可理之民者。夫民之善恶由乎化之薄厚，故禹、汤以之理，桀、纣以之乱；文、武以之安，幽、厉以之危。是以古之哲王，尽己而不以尤人，求身而不以责下。故曰：\"禹、汤罪己，其兴也勃焉；桀、纣罪人，其亡也忽焉。\"为之无已，深乖恻隐之情，实启奸邪之路。温舒恨於曩日，臣亦欲惜不用，非所不闻也。臣闻尧有敢谏之鼓，舜有诽谤之木，汤有司过之史，武有戒慎之铭。此则听之於无形，求之於未有，虚心以待下，庶下情之达上，上下无私，君臣合德者也。魏武帝云：\"有德之君乐闻逆耳之言、犯颜之诤，亲忠臣，厚谏士，斥谗慝，远佞人者，诚欲全身保国，远避灭亡者也。\"凡百君子，膺期统运，纵未能上下无私，君臣合德，可不全身保国，远避灭亡乎？然自古圣哲之君，功成事立，未有不资同心，予违汝弼者也。 \\n 昔在贞观之初，侧身励行，谦以受物。盖闻善必改，时有小过，引纳忠规，每听直言，喜形颜色。故凡在忠烈，咸竭其辞。自顷年海内无虞，远夷慑服，志意盈满，事异厥初。高谈疾邪，而喜闻顺旨之说；空论忠谠，而不悦逆耳之言。私嬖之径渐开，至公之道日塞，往来行路，咸知之矣。邦之兴衰，实由斯道。为人上者，可不勉乎？臣数年以来，每奉明旨，深惧群臣莫肯尽言。臣窃思之，自比来人或上书，事有得失，惟见述其所短，未有称其所长。又天居自高，龙鳞难犯，在於造次，不敢尽言，时有所陈，不能尽意，更思重竭，其道无因。且所言当理，未必加於宠秩，意或乖忤，将有耻辱随之，莫能尽节，实由於此。虽左右近侍，朝夕阶墀，事或犯颜，咸怀顾望。况疏远不接，将何以极其忠款哉？又时或宣言云：\"臣下见事，只可来道，何因所言，即望我用？\"此乃拒谏之辞，诚非纳忠之意。何以言之？犯主严颜，献可替否，所以成主之美，匡主之过。若主听则惑，事有不行，使其尽忠谠之言，竭股肱之力，犹恐临时恐惧，莫肯效其诚款。若如明诏所道，便是许其面从，而又责其尽言，进退将何所据？欲必使乎致谏，在乎好之而已。故齐桓好服紫，而合境无异色；楚王好细腰，而后宫多饿死。夫以耳目之玩，人犹死而不违，况圣明之君求忠正之士，千里斯应，信不为难。若徒有其言，而内无其实，欲其必至，不可得也。 \\n 太宗手诏曰： \\n 省前后讽谕，皆切至之意，固所望於卿也。朕昔在衡门，尚惟童幼，未渐师保之训，罕闻先达之言。值隋主分崩，万邦涂炭，惵々黔黎，庇身无所。朕自二九之年，有怀拯溺，发愤投袂，便提干戈，蒙犯霜露，东西征伐，日不暇给，居无宁岁。降苍昊之灵，禀庙堂之略，义旗所指，触向平夷。弱水、流沙，并通輶轩之使；被发左衽，皆为衣冠之域。正朔所班，无远不届。及恭承宝历，寅奉帝图，垂拱无为，氛埃靖息，於兹十有馀年。斯盖股肱罄帷幄之谋，爪牙竭熊罴之力，协德同心，以致於此。自惟寡薄，厚享斯休，每以抚大神器，忧深责重，常惧万几多旷，四聪不达，战战兢兢，坐以待旦。询於公卿，以至隶皂，推以赤心。庶几明赖，一动以锺石；淳风至德，永传於竹帛。克播鸿名，常为称首。朕以虚薄，多惭往代，若不任舟楫，岂得济彼巨川？不藉盐梅，安得调夫五味？赐绢三百匹。 \\n 《贞观政要》　唐·吴兢 \\n  \\n   \\n  "}
{"章节": "卷五 诚信第十七 凡四章", "正文": "  \\n 卷五诚信第十七凡四章 \\n 　 \\n  \\n 贞观初，有上书请去佞臣者，太宗谓曰：\"朕之所任，皆以为贤，卿知佞者谁耶？\"对曰：\"臣居草泽，不的知佞者，请陛下佯怒以试群臣，若能不畏雷霆，直言进谏，则是正人，顺情阿旨，则是佞人。\"太宗谓封德彝曰：\"流水清浊，在其源也。君者政源，人庶犹水，君自为诈，欲臣下行直，是犹源浊而望水清，理不可得。朕常以魏武帝多诡诈，深鄙其为人，如此，岂可堪为教令？\"谓上书人曰：\"朕欲使大信行於天下，不欲以诈道训俗，卿言虽善，朕所不取也。\" \\n 贞观十年，魏徵上疏曰： \\n 臣闻为国之基，必资於德礼，君之所保，惟在於诚信。诚信立则下无二心，德礼形则远人斯格。然则德礼诚信，国之大纲，在於君臣父子，不可斯须而废也。故孔子曰：\"君使臣以礼，臣事君以忠。\"又曰：\"自古皆有死，民无信不立。\"文子曰：\"同言而信，信在言前；同令而行，诚在令外。\"然则言而不信，言无信也；令而不从，令无诚也。不信之言，无诚之令，为上则败德，为下则危身，虽在颠沛之中，君子之所不为也。 \\n 自王道休明，十有馀载，威加海外，万国来庭，仓廪日积，土地日广。然而道德未益厚，仁义未益博者，何哉？由乎待下之情，未尽於诚信，虽有善始之勤，未睹克终之美故也。昔贞观之始，乃闻善惊叹，暨八九年间，犹悦以从谏，自兹厥后，渐恶直言，虽或勉强有所容，非复曩时之豁如。謇谔之辈，稍避龙鳞；便佞之徒，肆其巧辩。谓同心者为擅权，谓忠谠者为诽谤。谓之为朋党，虽忠信而可疑；谓之为至公，虽矫伪而无咎。强直者畏擅权之议，忠谠者虑诽谤之尤。正臣不得尽其言，大臣莫能与之争。荧惑视听，郁於大道，妨政损德，其在此乎？故孔子曰\"恶利口之覆邦家者？\"盖为此也。 \\n 且君子小人，貌同心异，君子掩人之恶，扬人之善，临难无苟免，杀身以成仁。小人不耻不仁，不畏不义，唯利之所在，危人自安。夫苟在危人，则何所不至？今欲将求致治，必委之於君子；事有得失，或访之於小人。其待君子也则敬而疏，遇小人也必轻而狎。狎则言无不尽，疏则情不上通。是则毁誉在於小人，刑罚加於君子，实兴丧之所在，可不慎哉！此乃孙卿所谓：\"使智者谋之，与愚者论之，使修洁之士行之，与汙鄙之人疑之。欲其成功，可得乎哉？\"夫中智之人，岂无小惠，然才非经国，虑不及远，虽竭力尽诚，犹未免於倾败；况内怀奸利，承颜顺旨，其为祸患，不亦深乎？夫立直木而疑影之不直，虽竭精神，劳思虑，其不得，亦已明矣。 \\n 夫君能尽礼，臣得竭忠，必在於内外无私，上下相信。上不信，则无以使下，下不信，则无以事上，信之为道大矣。昔齐桓公问於管仲曰：\"吾欲使酒腐於爵，肉腐於俎，得无害霸乎？\"管仲曰：\"此极非其善者，然亦无害於霸也。\"桓公曰：\"如何而害霸乎？\"管仲曰：\"不能知人，害霸也；知而不能任，害霸也；任而不能信，害霸也；既信而又使小人参之，害霸也。\"晋中行穆伯攻鼓，经年而弗能下，餽间伦曰：\"鼓之啬夫，间伦知之。请无疲士大夫，而鼓可得。\"穆伯不应，左右曰：\"不折一戟，不伤一卒，而鼓可得，君奚为不取？\"穆伯曰：\"间伦之为人也，佞而不仁，若使间伦下之，吾可以不赏之乎？若赏之，是赏佞人也。佞人得志，是使晋国之士舍仁而为佞。虽得鼓，将何用之？\"夫穆伯，列国之大夫，管仲，霸者之良佐，犹能慎於信任、远避佞人也如此，况乎为四海之大君，应千龄之上圣，而可使巍巍至德之盛，将有所间乎？ \\n 若欲令君子小人是非不杂，必怀之以德，待之以信，厉之以义，节之以礼，然后善善而恶恶，审罚而明赏。则小人绝其私佞，君子自强不息，无为之治，何远之有？善善而不能进，恶恶而不能去，罚不及於有罪，赏不加於有功，则危亡之期，或未可保，永锡祚胤，将何望哉？ \\n 太宗览疏叹曰：\"若不遇公，何由得闻此语？\" \\n 太宗尝谓长孙无忌等曰：\"朕即位之初，有上书者非一，或言人主必须威权独任，不得委任群下；或欲耀兵振武，慑服四夷。惟有魏徵劝朕'偃革兴文，布德施惠，中国既安，远人自服'。朕从此语，天下大宁，绝域君长，皆来朝贡，九夷重译，相望於道。凡此等事，皆魏徵之力也。朕任用，岂不得人？\"徵拜谢曰：\"陛下圣德自天，留心政术。实以庸短，承受不暇，岂有益於圣明？\" \\n 贞观十七年，太宗谓侍臣曰：\"传称'去食存信'，孔子曰：'民无信不立。'昔项羽既入咸阳，已制天下，向能力行仁信，谁夺耶？\"房玄龄对曰：\"仁、义、礼、智、信，谓之五常，废一不可。能勤行之，甚有裨益。殷纣狎侮五常，武王夺之，项氏以无信为汉高祖所夺，诚如圣旨。\" \\n 《贞观政要》　唐·吴兢 \\n  \\n   \\n  "}
{"章节": "卷六 俭约第十八 凡八章", "正文": "  \\n 卷六俭约第十八凡八章 \\n 　 \\n  \\n 贞观元年，太宗谓侍臣曰：\"自古帝王凡有兴造，必须贵顺物情。昔大禹凿九山，通九江，用人力极广，而无怨讟者，物情所欲，而众所共有故也。始皇营建宫室，而人多谤议者，为徇其私欲，不与众共故也。朕今欲造一殿，材木已具，远想秦皇之事，遂不复作也。古人云：'不作无益害有益。''不见可欲，使民心不乱。'固知见可欲，其心必乱矣。至如雕镂器物，珠玉服玩，若恣其骄奢，则危亡之期可立待也。自王公已下，第宅、车服、婚嫁、丧葬，准品秩不合服用者，宜一切禁断。\"由是二十年间，风俗简朴，衣无锦绣，财帛富饶，无饥寒之弊。 \\n 贞观二年，公卿奏曰：\"依《礼》，季夏之月，可以居台榭，今夏暑未退，秋霖方始，宫中卑湿，请营一阁以居之。\"太宗曰：\"朕有气疾，岂宜下湿？若遂来请，糜费良多。昔汉文将起露台，而惜十家之产，朕德不逮于汉帝，而所费过之，岂为人父母之道也？\"固请至于再三，竟不许。 \\n 贞观四年，太宗谓侍臣曰：\"崇饰宫宇，游赏池台，帝王之所欲，百姓之所不欲。帝王所欲者放逸，百姓所不欲者劳弊。孔子云：'有一言可以终身行之者，其恕乎！己所不欲，勿施於人。'劳弊之事，诚不可施於百姓。朕尊为帝王，富有四海，每事由己，诚能自节，若百姓不欲，必能顺其情也。\"魏徵曰：\"陛下本怜百姓，每节己以顺人。臣闻：'以欲从人者昌，以人乐己者亡。'隋炀帝志在无厌，惟好奢侈，所司每有供奉营造，小不称意，则有峻罚严刑。上之所好，下必有甚，竞为无限，遂至灭亡，此非书籍所传，亦陛下目所亲见。为其无道，故天命陛下代之。陛下若以为足，今日不啻足矣。若以为不足，更万倍过此亦不足。\"太宗曰：\"公所奏对甚善！非公，朕安得闻此言？\" \\n 贞观十六年，太宗谓侍臣曰：\"朕近读刘聪传，聪将为刘后起〈皇鸟〉仪殿，廷尉陈元达切谏，聪大怒，命斩之。刘后手疏启请，辞情甚切，聪怒乃解，而甚愧之。人之读书，欲广闻见以自益耳，朕见此事，可以为深诫。比者欲造一殿，仍构重阁，今於蓝田采木，并已备具。远想聪事，斯作遂止。\" \\n 贞观十一年，诏曰：\"朕闻死者终也，欲物之反真也；葬者藏也，欲令人之不得见也。上古垂风，未闻於封树；后世贻则，乃备於棺椁。讥僣侈者，非爱其厚费；美俭薄者，实贵其无危。是以唐尧，圣帝也，穀林有通树之说；秦穆，明君也，橐泉无丘陇之处。仲尼，孝子也，防墓不坟；延陵，慈父也，嬴、博可隐。斯皆怀无穷之虑，成独决之明，乃便体於九泉，非徇名於百代也。洎乎阖闾违礼，珠玉为凫雁；始皇无度，水银为江海；季孙擅鲁，敛以玙璠；桓魋专宋，葬以石椁；莫不因多藏以速祸，由有利而招辱。玄庐既发，致焚如於夜台；黄肠再开，同暴骸於中野。详思曩事，岂不悲哉！由此观之，奢侈者可以为戒，节俭者可以为师矣。朕居四海之尊，承百王之弊，未明思化，中宵战惕。虽送往之典，详诸仪制，失礼之禁，著在刑书，而勋戚之家多流通於习俗，闾阎之内或侈靡而伤风，以厚葬为奉终，以高坟为行孝，遂使衣衾棺椁，极雕刻之华，灵輀冥器，穷金玉之饰。富者越法度以相尚，贫者破资产而不逮，徒伤教义，无益泉壤，为害既深，宜为惩革。其王公已下，爰及黎庶，自今已后，送葬之具有不依令式者，仰州府县官明加检察，随状科罪。在京五品已上及勋戚家，仍录奏闻。\" \\n 岑文本为中书令，宅卑湿，无帷帐之饰，有劝其营产业者，文本叹曰：\"吾本汉南一布衣耳，竟无汗马之劳，徒以文墨，致位中书令，斯亦极矣。荷俸禄之重，为惧已多，更得言产业乎？\"言者叹息而退。 \\n 户部尚书戴胄卒，太宗以其居宅弊陋，祭享无所，令有司特为之造庙。 \\n 温彦博为尚书右仆射，家贫无正寝，及薨，殡於旁室。太宗闻而嗟叹，遽命所司为造，当厚加赙赠。 \\n 魏徵宅内，先无正堂，及遇疾，太宗时欲造小殿，而辍其材为徵营构，五日而就。遣中使赍素褥布被而赐之，以遂其所尚。 \\n 《贞观政要》　唐·吴兢 \\n  \\n   \\n  "}
{"章节": "卷六 谦让第十九 凡三章", "正文": "  \\n 卷六谦让第十九凡三章 \\n 　 \\n  \\n 贞观二年，太宗谓侍臣曰：\"人言作天子则得自尊崇，无所畏惧，朕则以为正合自守谦恭，常怀畏惧。昔舜诚禹曰：'汝惟不矜，天下莫与汝争能；汝惟不伐，天下莫与汝争功。'又《易》曰：'人道恶盈而好谦。'凡为天子，若惟自尊崇，不守谦恭者，在身傥有不是之事，谁肯犯颜谏奏？朕每思出一言，行一事，必上畏皇天，下惧群臣。天高听卑，何得不畏？群公卿士，皆见瞻仰，何得不惧？以此思之，但知常谦常惧，犹恐不称天心及百姓意也。\"魏徵曰：\"古人云：'靡不有初，鲜克有终。'愿陛下守此常谦常惧之道，日慎一日，则宗社永固，无倾覆矣。唐、虞所以太平。实用此法。\" \\n 贞观三年，太宗问给事中孔颖达，曰：\"《论语》云：'以能问於不能，以多问於寡，有若无，实若虚。'何谓也？\"颖达对曰：\"圣人设教，欲人谦光，己虽有能，不自矜大，仍就不能之人，求访能事。己之才艺虽多，犹病以为少，仍就寡少之人更求所益。己之虽有，其状若无，己之虽实，其容若虚。非惟匹庶，帝王之德，亦当如此。夫帝王内蕴神明，外须玄默，使深不可知。故《易》称'以《蒙》养正，以《明夷》莅众'，若其位居尊极，炫耀聪明，以才陵人，饰非拒谏，则上下情隔，君臣道乖，自古灭亡，莫不由此也。\"太宗曰：\"《易》云：'劳谦，君子有终，吉。'诚如卿言。\"诏赐物二百段。 \\n 《贞观政要》　唐·吴兢 \\n  \\n   \\n  "}
{"章节": "卷六 仁恻第二十 凡四章", "正文": "  \\n 卷六仁恻第二十凡四章 \\n 　 \\n  \\n 贞观初，太宗谓侍臣曰：\"妇人幽闭深宫，情实可愍。隋氏末年，求采无已，至於离宫别馆，非幸御之所，多聚宫人。此皆竭人财力，朕所不取。且洒扫之馀，更何所用？今将出之，任求伉俪，非独以省费，兼以息人，亦各得遂其情性。\"於是后宫及掖庭前后所出三千馀人。 \\n 贞观二年，关中旱，大饥。太宗谓侍臣曰：\"水旱不调，皆为人君失德。朕德之不修，天当责朕，百姓何罪，而多遭困穷！闻有鬻男女者，朕甚愍焉。\"乃遣御史大夫杜淹巡检，出御府金宝赎之，还其父母。 \\n 贞观七年，襄州都督张公谨卒，太宗闻而嗟悼，出次发哀。有司奏言：\"准《阴阳书》云：'日在辰，不可哭泣。'此亦流俗所忌。\"太宗曰：\"君臣之义，同於父子，情发於中，安避辰日？\"遂哭之。 \\n 贞观十九年，太宗征高丽，次定州，有兵士到者，帝御州城北门楼抚慰之。有从卒一人病，不能进，诏至床前，问其所苦，仍敕州县医疗之，是以将士莫不欣然愿从。及大军回次柳城，诏集前后战亡人骸骨，设太牢致祭，亲临，哭之尽哀，军人无不洒泣。兵士观祭者，归家以言其父母曰：\"吾儿之丧，天子哭之，死无所恨。\"太宗征辽东，攻白岩城，右卫大将军李思摩，为流矢所中，帝亲为吮血，将士莫不感励。 \\n 《贞观政要》　唐·吴兢 \\n  \\n   \\n  "}
{"章节": "卷六 慎所好第二十一 凡四章", "正文": "  \\n 卷六慎所好第二十一凡四章 \\n 　 \\n  \\n 贞观二年，太宗谓侍臣曰：\"古人云：'君犹器也，人犹水也，方圆在於器，不在於水。'故尧、舜率天下以仁，而人从之；桀、纣率天下以暴，而人从之。下之所行，皆从上之所好。至如梁武帝父子志尚浮华，惟好释氏、老氏之教，武帝末年，频幸同泰寺，亲讲佛经，百寮皆大冠高履，乘车扈从，终日谈论苦空，未尝以军国典章为意。及侯景率兵向阙，尚书郎已下，多不解乘马，狼狈步走，死者相继於道路。武帝及简文卒被侯景幽逼而死。孝元帝在于江陵，为万纽于谨所围，帝犹讲《老子》不辍，百寮皆戎衣以听，俄而城陷，君臣俱被囚絷。庾信亦叹其如此，及作《哀江南赋》，乃云：'宰衡以干戈为儿戏，缙绅以清谈为庙略。'此事亦足为鉴戒。朕今所好者，惟在尧、舜之道，周、孔之教，以为如鸟有翼，如鱼依水，失之必死，不可暂无耳。\" \\n 贞观二年，太宗谓侍臣曰：\"神仙事本是虚妄，空有其名。秦始皇非分爱好，为方士所诈，乃遣童男童女数千人，随其入海求神仙。方士避秦苛虐，因留不归，始皇犹海侧踟蹰以待之，还至沙丘而死。汉武帝为求神仙，乃将女嫁道术之人，事既无验，便行诛戮。据此二事，神仙不烦妄求也。\" \\n 贞观四年，太宗曰：\"隋炀帝性好猜防，专信邪道，大忌胡人，乃至谓胡床为交床，胡瓜为黄瓜，筑长城以避胡。终被宇文化及使令狐行达杀之。又诛戮李金才，及诸李殆尽，卒何所益？且君天下者，惟须正身修德而已，此外虚事，不足在怀。\" \\n 贞观七年，工部尚书段纶奏进巧人杨思齐至，太宗令试，纶遣造傀儡戏具。太宗谓纶曰：\"所进巧匠，将供国事，卿令先造此物，是岂百工相戒无作奇巧之意耶？\"乃诏削纶阶级，并禁断此戏。 \\n 《贞观政要》　唐·吴兢 \\n  \\n   \\n  "}
{"章节": "卷六 慎言语第二十二 凡三章", "正文": "  \\n 卷六慎言语第二十二凡三章 \\n 　 \\n  \\n 贞观二年，太宗谓侍臣曰：\"朕每日坐朝，欲出一言，即思此一言於百姓有利益否，所以不敢多言。\"给事中兼知起居事杜正伦进曰：\"君举必书，言存左史。臣职当兼修起居注，不敢不尽愚直。陛下若一言乖於道理，则千载累於圣德，非止当今损於百姓，愿陛下慎之。\"太宗大悦，赐彩百段。 \\n 贞观八年，太宗谓侍臣曰：\"言语者君子之枢机，谈何容易？凡在众庶，一言不善，则人记之，成其耻累。况是万乘之主，不可出言有所乖失。其所亏损至大，岂同匹夫？我常以此为戒。隋炀帝初幸甘泉宫，泉石称意，而怪无萤火，敕云：'捉取多少於宫中照夜。'所司遽遣数千人采拾，送五百轝於宫侧。小事尚尔，况其大乎？\"魏徵对曰：\"人君居四海之尊，若有亏失，古人以为如日月之蚀，人皆见之，实如陛下所戒慎。\" \\n 贞观十六年，太宗每与公卿言及古道，必诘难往复。散骑常侍刘洎上书谏曰：\"帝王之与凡庶，圣哲之与庸愚，上下相悬，拟伦斯绝。是知以至愚而对至圣，以极卑而对极尊，徒思自强，不可得也。陛下降恩旨，假慈颜，凝旒以听其言，虚襟以纳其说，犹恐群下未敢对扬。况动神机，纵天辩，饰辞以折其理，援古以排其议，欲令凡蔽何阶应答？臣闻皇天以无言为贵，圣人以不言为德，老子称'大辩若讷'，庄子称'至道无文'，此皆不欲烦也。是以齐侯读书，轮扁窃议，汉皇慕古，张孺陈讥，此亦不欲劳也。且多记则损心，多语则损气，心气内损，形神外劳，初虽不觉，后必为累。须为社稷自爱，岂为性好自伤乎？窃以今日升平，皆陛下力行所至，欲其长久，匪由辩博，但当忘彼爱憎，慎兹取舍，每事敦朴，无非至公，若贞观之初则可矣。至如秦政强辩，失人心於自矜；魏文宏材，亏众望於虚说。此才辩之累，皎然可知。伏愿略兹雄辩，浩然养气，简彼缃图，澹焉怡悦，固万寿於南岳，齐百姓於东户，则天下幸甚，皇恩斯毕。\"太宗手诏答曰：\"非虑无以临下，非言无以述虑。比有谈论，遂至烦多，轻物骄人，恐由兹道，形神心气，非此为劳。今闻谠言，虚怀以改。\" \\n 《贞观政要》　唐·吴兢 \\n  \\n   \\n  "}
{"章节": "卷六 杜谗邪第二十三 凡七章", "正文": "  \\n 卷六杜谗邪第二十三凡七章 \\n 　 \\n  \\n 贞观初，太宗谓侍臣曰：\"朕观前代谗佞之徒，皆国之蟊贼也。或巧言令色，朋党比周；若暗主庸君，莫不以之迷惑，忠臣孝子所以泣血衔冤。故丛兰欲茂，秋风败之；王者欲明，谗人蔽之。此事著於史籍，不能具道。至如齐、隋间谗谮事，耳目所接者，略与公等言之。斛律明月，齐朝良将，威震敌国，周家每岁斫汾河冰，虑齐兵之西渡。及明月被祖孝征谗构伏诛，周人始有吞齐之意。高颎有经国大才，为隋文帝赞成霸业，知国政者二十馀载，天下赖以安宁。文帝惟妇言是听，特令摈斥，及为炀帝所杀，刑政由是衰坏。又隋太子勇抚军监国，凡二十年间，固亦早有定分。杨素欺主罔上，贼害良善，使父子之道一朝灭於天性。逆乱之源，自此开矣。隋文既混淆嫡庶，竟祸及其身，社稷寻亦覆败。古人云'世乱则谗胜'，诚非妄言。朕每防微杜渐，用绝谗构之端，犹恐心力所不至，或不能觉悟。前史云：'猛兽处山林，藜藿为之不采；直臣立朝廷，奸邪为之寝谋。'此实朕所望於群公也。\"魏徵曰：\"《礼》云：'戒慎乎其所不睹，恐惧乎其所不闻。'《诗》云：'恺悌君子，无信谗言。谗人罔极，交乱四国。'又孔子曰：'恶利口之覆邦家'，盖为此也。臣尝观自古有国有家者，若曲受谗谮，妄害忠良，必宗庙丘墟，市朝霜露矣。愿陛下深慎之！\" \\n 贞观七年，太宗幸蒲州，刺史赵元楷课父老服黄纱单衣，迎谒路左，盛饰廨宇，修营楼雉以求媚。又潜饲羊百馀口，鱼数千头，将馈贵戚。太宗知，召而数之曰：\"朕巡省河、洛，经历数州，凡有所须，皆资官物。卿为饲羊养鱼，雕饰院宇，此乃亡隋弊俗，今不可复行。当识朕心，改旧态也。\"以元楷在隋邪佞，故太宗发此言以戒之。元楷惭惧，数日不食而卒。 \\n 贞观十年，太宗谓侍臣曰：\"太子保傅，古难其选。成王幼小，以周、召为保傅，左右皆贤，足以长仁，致理太平，称为圣主。及秦之胡亥，始皇所爱，赵高作傅，教以刑法。及其篡也，诛功臣，杀亲戚，酷烈不已，旋踵亦亡。以此而言，人之善恶，诚由近习。朕弱冠交游，惟柴绍、窦诞等，为人既非三益，及朕居兹宝位，经理天下，虽不及尧、舜之明，庶免乎孙皓、高纬之暴。以此而言，复不由染，何也？\"魏徵曰：\"中人可与为善，可与为恶，然上智之人自无所染。陛下受命自天，平定寇乱，救万民之命，理致升平，岂绍、诞之徒能累圣德？但经云：'放郑声，远佞人。'近习之间，尤宜深慎。\"太宗曰：\"善。\" \\n 尚书左仆射杜如晦奏言：\"监察御史陈师合上《拔士论》，谓人之思虑有限，一人不可总知数职，以论臣等。\"太宗谓戴胄曰：\"朕以至公治天下，今任玄龄、如晦，非为勋旧，以其有才行也。此人妄事毁谤，正欲离间我君臣。昔蜀后主昏弱，齐文宣狂悖，然国称治者，以任诸葛亮、杨遵彦不猜之故也。朕今任如晦等，亦复如法。\"於是流陈师合于岭外。 \\n 贞观中，太宗谓房玄龄、杜如晦曰：\"朕闻自古帝王上合天心，以致太平者，皆股肱之力。朕比开直言之路者，庶知冤屈，欲闻谏诤。所有上封事人，多告讦百官，细无可采。朕历选前王，但有君疑於臣，则下不能上达，欲求尽忠极虑，何可得哉？而无识之人，务行谗毁，交乱君臣，殊非益国。自今已后，有上书讦人小恶者，当以谗人之罪罪之。\" \\n 魏徵为秘书监，有告徵谋反者，太宗曰：\"魏徵，昔吾之雠，只以忠於所事，吾遂拔而用之，何乃妄生谗构？\"竟不问徵，遽斩所告者。 \\n 贞观十六年，太宗谓谏议大夫褚遂良曰：\"卿知起居，比来记我行事善恶？\"遂良曰：\"史官之设，君举必书。善既必书，过亦无隐。\"太宗曰：\"朕今勤行三事，亦望史官不书吾恶。一则鉴前代成败事，以为元龟；二则进用善人，共成政道；三则斥弃群小，不听谗言。吾能守之，终不转也。\" \\n 《贞观政要》　唐·吴兢 \\n  \\n   \\n  "}
{"章节": "卷六 悔过第二十四 凡四章", "正文": "  \\n 卷六悔过第二十四凡四章 \\n 　 \\n  \\n 贞观二年，太宗谓房玄龄曰：\"为人大须学问。朕往为群凶未定，东西征讨，躬亲戎事，不暇读书。比来四海安静，身处殿堂，不能自执书卷，使人读而听之。君臣父子，政教之道，共在书内。古人云：'不学，墙面，莅事惟烦。'不徒言也。却思少小时行事，大觉非也。\" \\n 贞观中，太子承乾多不修法度，魏王泰尤以才能为太宗所重，特诏泰移居武德殿。魏徵上疏谏曰：\"魏王既是陛下爱子，须使知定分，常保安全，每事抑其骄奢，不处嫌疑之地也。今移居此殿，使在东宫之西，海陵昔居，时人以为不可，虽时移事异，犹恐人之多言。又王之本心，亦不宁息，既能以宠为惧，伏愿成人之美。\"太宗曰：\"我几不思量，甚大错误。\"遂遣泰归於本第。 \\n 贞观十七年，太宗谓侍臣曰：\"人情之至痛者，莫过乎丧亲也。故孔子云：'三年之丧，天下之通丧，自天子达於庶人也。'又曰：'何必高宗？古之人皆然。'近代帝王遂行不逮汉文以日易月之制，甚乖於礼典。朕昨见徐幹《中论》《复三年丧》篇，义理甚深，恨不早见此书。所行大疏略，但知自咎自责，追悔何及！\"因悲泣久之。 \\n 贞观十八年，太宗谓侍臣曰：\"夫人臣之对帝王，多承意顺旨，甘言取容。朕今欲闻己过，卿等皆可直言。\"散骑常侍刘洎对曰：\"陛下每与公卿论事，及有上书者，以其不称旨，或面加诘难，无不惭退。恐非诱进直言之道。\"太宗曰：\"朕亦悔有此问难，当即改之。\" \\n 《贞观政要》　唐·吴兢 \\n  \\n   \\n  "}
{"章节": "卷六 奢纵第二十五 凡一章", "正文": "  \\n 卷六奢纵第二十五凡一章 \\n 　 \\n  \\n 贞观十一年，侍御史马周上疏陈时政曰： \\n 臣历睹前代，自夏、殷、周及汉氏之有天下，传祚相继，多者八百馀年，少者犹四五百年，皆为积德累业，恩结於人心。岂无僻王，赖前然哲以免尔！自魏、晋已还，降及周、隋，多者不过五六十年，少者才二三十年而亡，良由创业之君不务广恩化，当时仅能自守，后无遗德可思。故传嗣之主政教少衰，一夫大呼而天下土崩矣。今陛下虽以大功定天下，而积德日浅，固当崇禹、汤、文、武之道，广施德化，使恩有馀地，为子孙立万代之基。岂欲但令政教无失，以持当年而已！且自古明王圣主虽因人设教，宽猛随时，而大要以节俭於身、恩加於人二者是务。故其下爱之如父母，仰之如日月，敬之如神明，畏之如雷霆，此其所以卜祚遐长而祸乱不作也。 \\n 今百姓承丧乱之后，比於隋时才十分之一，而供官徭役，道路相继，兄去弟还，首尾不绝，远者往来至五六千里，春秋冬夏，略无休时。陛下每有恩诏，令其减省，而有司作既不废，自然须人，徒行文书，役之如故。臣每访问，四五年来，百姓颇有怨嗟之言，以陛下不存养之。昔唐尧茅茨土阶，夏禹恶衣菲食，如此之事，臣知不复可行於今。汉文帝惜百金之费，辍露台之役，集上书囊，以为殿帷，所幸夫人衣不曳地。至景帝以锦绣纂组妨害女工，特诏除之，所以百姓安乐。至孝武帝虽穷奢极侈，而承文、景遗德，故人心不动。向使高祖之后，即有武帝，天下必不能全。此於时代差近，事迹可见。今京师及益州诸处营造供奉器物，并诸王妃主服饰，议者皆不以为俭。臣闻昧旦丕显，后世犹怠，作法於理，其弊犹乱。陛下少处人间，知百姓辛苦，前代成败，目所亲见，尚犹如此，而皇太子生长深宫，不更外事，即万岁之后，固圣虑所当忧也。 \\n 臣窃寻往代以来成败之事，但有黎庶怨叛，聚为盗贼，其国无不即灭，人主虽欲改悔，未有重能安全者。凡修政教，当修之於可修之时，若事变一起，而后悔之，则无益也。故人主每见前代之亡，则知其政教之所由丧，而皆不知其身之有失。是以殷纣笑夏桀之亡，而幽、厉亦笑殷纣之灭。隋帝大业之初，又笑周、齐之失国。然今之视炀帝，亦犹炀帝之视周、齐也。故京房谓汉元帝云：\"臣恐后之视今，亦犹今之视古。\"此言不可不戒也。 \\n 往者贞观之初，率土荒俭，一匹绢才得粟一斗，而天下帖然。百姓知陛下甚忧怜之，故人人自安，曾无谤讟。自五六年来，频岁丰稔，一匹绢得十馀石粟，而百姓皆以陛下不忧怜之，咸有怨言，以今所营为者，颇多不急之务故也。自古以来，国之兴亡不由蓄积多少，唯在百姓苦乐。且以近事验之，隋家贮洛口仓，而李密因之；东都积布帛，王世充据之；西京府库亦为国家之用，至今未尽。向使洛口、东都无粟帛，即世充、李密未必能聚大众。但贮积者固是国之常事，要当人有馀力，而后收之。若人劳而强敛之，竟以资寇，积之无益也。然俭以息人，贞观之初，陛下已躬为之，故今行之不难也。为之一日，则天下知之，式歌且舞矣。若人既劳矣，而用之不息，傥中国被水旱之灾，边方有风尘之警，狂狡因之窃发，则有不可测之事，非徒圣躬旰食晏寝而已。若以陛下之圣明，诚欲励精为政，不烦远求上古之术，但及贞观之初，则天下幸甚。 \\n 太宗曰：\"近令造小随身器物，不意百姓遂有嗟怨，此则朕之过误。\"乃命停之。 \\n 《贞观政要》　唐·吴兢 \\n  \\n   \\n  "}
{"章节": "卷六 贪鄙第二十六 凡六章", "正文": "  \\n 卷六贪鄙第二十六凡六章 \\n 　 \\n  \\n 贞观初，太宗谓侍臣曰：\"人有明珠，莫不贵重，若以弹雀，岂非可惜？况人之性命甚於明珠，见金钱财帛不惧刑网，径即受纳，乃是不惜性命。明珠是身外之物，尚不可弹雀，何况性命之重，乃以博财物耶？群臣若能备尽忠直，益国利人，则官爵立至。皆不能以此道求荣，遂妄受财物，赃贿既露，其身亦殒，实可为笑。帝王亦然，恣情放逸，劳役无度，信任群小，疏远忠正，有一於此，岂不灭亡？隋炀帝奢侈自贤，身死匹夫之手，亦为可笑。\" \\n 贞观二年，太宗谓侍臣曰：\"朕尝谓贪人不解爱财也，至如内外官五品以上，禄秩优厚，一年所得，其数自多。若受人财贿，不过数万，一朝彰露，禄秩削夺，此岂是解爱财物？规小得而大失者也。昔公仪休性嗜鱼，而不受人鱼，其鱼长存。且为主贪，必丧其国；为臣贪，必亡其身。《诗》云：'大风有隧，贪人败类。'固非谬言也。昔秦惠王欲伐蜀，不知其迳，乃刻五石牛，置金其后。蜀人见之，以为牛能便金，蜀王使五丁力士拖牛入蜀，道成，秦师随而伐之，蜀国遂亡。汉大司农田延年赃贿三千万，事觉自死。如此之流，何可胜记！朕今以蜀王为元龟，卿等亦须以延年为覆辙也。 \\n 贞观四年，太宗谓公卿曰：\"朕终日孜孜，非但忧怜百姓，亦欲使卿等长守富贵。天非不高，地非不厚，朕常兢兢业业，以畏天地。卿等若能小心奉法，常如朕畏天地，非但百姓安宁，自身常得驩乐。古人云：'贤者多财损其志，愚者多财生其过。'此言可为深诫。若徇私贪浊，非止坏公法，损百姓，纵事未发闻，中心岂不常惧？恐惧既多，亦有因而致死。大丈夫岂得苟贪财物，以害及身命，使子孙每怀愧耻耶？卿等宜深思此言。\" \\n 贞观六年，右卫将军陈万福自九成宫赴京，违法取驿家麸数石。太宗赐其麸，令自负出以耻之。 \\n 贞观十年，治书侍御史权万纪上言：\"宣、饶二州诸山大有银坑，采之极是利益，每岁可得钱数百万贯。\"太宗曰：\"朕贵为天子，是事无所少之。惟须纳嘉言，进善事，有益於百姓者。且国家賸得数百万贯钱，何如得一有才行人？不见卿推贤进善之事，又不能按举不法，震肃权豪，惟道税鬻银坑以为利益！昔尧、舜抵璧於山林，投珠於渊谷，由是崇名美号，见称千载。后汉桓、灵二帝好利贱义，为近代庸暗之主，卿遂欲将我比桓、灵耶？\"是日敕放令万纪还第。 \\n 贞观十六年，太宗谓侍臣曰：\"古人云：'鸟栖於林，犹恐其不高，复巢於木末；鱼藏於水，犹恐其不深，复穴於窟下。然而为人所获者，皆由贪饵故也。'今人臣受任，居高位，食厚禄，当须履忠正，蹈公清，则无灾害，长守富贵矣。古人云：'祸福无门，惟人所召。'然陷其身者，皆为贪冒财利，与夫鱼鸟何以异哉？卿等宜思此语为鉴诫。\" \\n 《贞观政要》　唐·吴兢 \\n  \\n   \\n  "}
{"章节": "卷七 崇儒学第二十七 凡六章", "正文": "  \\n 卷七崇儒学第二十七凡六章 \\n 　 \\n  \\n 太宗初践祚，即於正殿之左，置弘文馆，精选天下文儒，令以本官兼署学士，给以五品珍膳，更日宿直，以听朝之隙引入内殿，讨论坟典，商略政事，或至夜分乃罢。又诏勋贤三品已上子孙为弘文学生。 \\n 贞观二年，诏停周公为先圣，始立孔子庙堂於国学，稽式旧典，以仲尼为先圣，颜子为先师，两边俎豆干戚之容，始备于兹矣。是岁大收天下儒士，赐帛给传，令诣京师，擢以不次，布在廊庙者甚众。学生通一大经已上，咸得署吏。国学增筑学舍四百馀间，国子、太学、四门、广文亦增置生员，其书、算各置博士、学生，以备众艺。太宗又数幸国学，令祭酒、司业、博士讲论，毕，各赐以束帛。四方儒士负书而至者，盖以千数。俄而吐蕃，及高昌、高丽、新罗等诸夷酋长，亦遣子弟请入于学。於是国学之内，鼓箧升讲筵者，几至万人，儒学之兴，古昔未有也。 \\n 贞观十四年诏曰：\"梁皇侃、褚仲都，周熊安生、沈重，陈沈文阿、周弘正、张讥，隋何妥、刘炫，并前代名儒，经术可纪，加以所在学徒，多行其讲疏，宜加优赏，以劝后生，可访其子孙见在者，录姓名奏闻。\"二十一年诏曰：\"左丘明、卜子夏、公羊高、穀梁赤、伏胜、高堂生、戴圣、毛苌、孔安国、刘向、郑众、杜子春、马融、卢植、郑玄、服虔、何休、王肃、王弼、杜预、范甯等二十有一人，并用其书，垂於国胄，既行其道，理合褒崇，自今有事於太学，可并配享尼父庙堂。\"其尊儒重道如此。 \\n 贞观二年，太宗谓侍臣曰：\"为政之要，惟在得人，用非其才，必难致治。今所任用，必须以德行、学识为本。\"谏议大夫王珪曰：\"人臣若无学业，不能识前言往行，岂堪大任。汉昭帝时，有人诈称卫太子，聚观者数万人，众皆致惑。隽不疑断以蒯聩之事。昭帝曰：'公卿大臣，当用经术明於古义者，此则固非刀笔俗吏所可比拟。'\"上曰：\"信如卿言。\" \\n 贞观四年，太宗以经籍去圣久远，文字讹谬，诏前中书侍郎颜师古於秘书省考定《五经》。及功毕，复诏尚书左仆射房玄龄集诸儒重加详议。时诸儒传习师说，舛谬已久，皆共非之，异端蜂起。而师古辄引晋、宋已来古本，随方晓答，援据详明，皆出其意表，诸儒莫不叹服。太宗称善者久之，赐帛五百匹，加授通直散骑常侍，颁其所定书於天下，令学者习焉。太宗又以文学多门，章句繁杂，诏师古与国子祭酒孔颖达等诸儒，撰定《五经》疏义，凡一百八十卷，名曰《五经正义》，付国学施行。 \\n 太宗尝谓中书令岑文本曰：\"夫人虽禀定性，必须博学以成其道，亦犹蜃性含水，待月光而水垂；木性怀火，待燧动而焰发；人性含灵，待学成而为美。是以苏秦刺股，董生垂帷。不勤道艺，则其名不立。\"文本对曰：\"夫人性相近，情则迁移，必须以学饬情以成其性。《礼》云：'玉不琢不成器，人不学不知道。'所以古人勤於学问，谓之懿德。\" \\n 《贞观政要》　唐·吴兢 \\n  \\n   \\n  "}
{"章节": "卷七 文史第二十八 凡四章", "正文": "  \\n 卷七文史第二十八凡四章 \\n 　 \\n  \\n 贞观初，太宗谓监修国史房玄龄曰：\"比见前、后《汉史》载录扬雄《甘泉》、《羽猎》，司马相如《子虚》、《上林》，班固《两都》等赋，此既文体浮华，无益劝诫，何假书之史策？其有上书论事，词理切直，可裨於政理者，朕从与不从皆须备载。\" \\n 贞观十一年，著作佐郎邓隆表请编次太宗文章为集。太宗谓曰：\"朕若制事出令，有益於人者，史则书之，足为不朽。若事不师古，乱政害物，虽有词藻，终贻后代笑，非所须也。只如梁武帝父子及陈后主、隋炀帝，亦大有文集，而所为多不法，宗社皆须臾倾覆。凡人主惟在德行，何必要事文章耶？\"竟不许。 \\n 贞观十三年，褚遂良为谏议大夫，兼知起居注。太宗问曰：\"卿比知起居，书何等事？大抵於人君得观见否？朕欲见此注记者，将却观所为得失以自警戒耳！\"遂良曰：\"今之起居，古之左、右史，以记人君言行，善恶毕书，庶几人主不为非法，不闻帝王躬自观史。\"太宗曰：\"朕有不善，卿必记耶？\"遂良曰：\"臣闻守道不如守官，臣职当载笔，何不书之。\"黄门侍郎刘洎进曰：\"人君有过失，如日月之蚀，人皆见之。设令遂良不记，天下之人皆记之矣。\" \\n 贞观十四年，太宗谓房玄龄曰：\"朕每观前代史书，彰善瘅恶，足为将来规诫。不知自古当代国史，何因不令帝王亲见之？\"对曰：\"国史既善恶必书，庶几人主不为非法。止应畏有忤旨，故不得见也。\"太宗曰：\"朕意殊不同古人。今欲自看国史者，盖有善事，固不须论；若有不善，亦欲以为鉴诫，使得自修改耳。卿可撰录进来。\"玄龄等遂删略国史为编年体，撰高祖、太宗实录各二十卷，表上之。太宗见六月四日事，语多微文，乃谓玄龄曰：\"昔周公诛管、蔡而周室安，季友鸩叔牙而鲁国宁，朕之所为，义同此类，盖所以安社稷，利万人耳。史官执笔，何烦有隐？宜即改削浮词，直书其事。\"侍中魏徵奏曰：\"臣闻人主位居尊极，无所忌惮，惟有国史，用为惩恶劝善，书不以实，后嗣何观？陛下今遣史官正其辞，雅合至公之道。\" \\n 《贞观政要》　唐·吴兢 \\n  \\n   \\n  "}
{"章节": "卷七 礼乐第二十九 凡十二章", "正文": "  \\n 卷七礼乐第二十九凡十二章 \\n 　 \\n  \\n 太宗初即位，谓侍臣曰：\"准《礼》，名，终将讳之，前古帝王，亦不生讳其名，故周文王名昌，《周诗》云：'克昌厥后。'春秋时鲁庄公名同，十六年《经》书：'齐侯、宋公同盟于幽。'唯近代诸帝，妄为节制，特令生避其讳，理非通允，宜有改张。\"因诏曰：\"依《礼》，二名义不偏讳，尼父达圣，非无前指。近世以来，曲为节制，两字兼避，废阙已多，率意而行，有违经语。今宜依据礼典，务从简约，仰效先哲，垂法将来。其官号人名，及公私文籍，有'世'及'民'两字不连读，并不须避。\" \\n 贞观二年，中书舍人高季辅上疏曰：\"窃见密王元晓等俱是懿亲，陛下友爱之怀，义高古昔，分以车服，委以藩维，须依礼仪，以副瞻望。比见帝子拜诸叔，诸叔亦即答拜，王爵既同，家人有礼，岂合如此颠倒昭穆？伏愿一垂训诫，永循彝则。\"太宗乃诏元晓等，不得答吴王恪、魏王泰兄弟拜。 \\n 贞观四年，太宗谓侍臣曰：\"比闻京城士庶居父母丧者，乃有信巫书之言，辰日不哭，以此辞於吊问，拘忌辍哀，败俗伤风，极乖人理。宜令州县教导，齐之以礼典。\" \\n 贞观五年，太宗谓侍臣曰：\"佛道设教，本行善事，岂遣僧尼道士等妄自尊崇，坐受父母之拜，损害风俗，悖乱礼经，宜即禁断，仍令致拜於父母。\" \\n 贞观六年，太宗谓尚书左仆射房玄龄曰：\"比有山东崔、卢、李、郑四姓，虽累叶陵迟，犹恃其旧地，好自矜大，称为士大夫。每嫁女他族，必广索聘财，以多为贵，论数定约，同於市贾，甚损风俗，有紊礼经，既轻重失宜，理须改革。\"乃诏吏部尚书高士廉、御史大夫韦挺、中书侍郎岑文本、礼部侍郎令狐德棻等，刊正姓氏，普责天下谱牒，兼据凭史、传，剪其浮华，定其真伪，忠贤者褒进，悖逆者贬黜，撰为《氏族志》。士廉等及进定氏族等第，遂以崔幹为第一等。太宗谓曰：\"我与山东崔、卢、李、郑，旧既无嫌，为其世代衰微，全无官宦，犹自云士大夫。婚姻之际，则多索财物。或才识庸下，而偃仰自高，贩鬻松槚，依讬富贵，我不解人间何为重之？且士大夫有能立功，爵位崇重，善事君父，忠孝可称；或道义清素，学艺通博，此亦足为门户，可谓天下士大夫。今崔、卢之属，惟矜远叶衣冠，宁比当朝之贵？公卿已下，何暇多输钱物，兼与他气势，向声背实，以得为荣。我今定氏族者，诚欲崇树今朝冠冕，何因崔幹犹为第一等，祇看卿等不贵我官爵耶！不论数代已前，祇取今日官品、人才作等级，宜一量定，用为永则。\"遂以崔幹为第三等。至十二年书成，凡百卷，颁天下。又诏曰：\"氏族之美，实繁於冠冕，婚姻之道，莫先於仁义。自有魏失御，齐氏云亡，市朝既迁，风俗陵替，燕、赵古姓，多失衣冠之绪，齐、韩旧族，或乖礼义之风。名不著於州闾，身未免於贫贱，自号高门之胄，不敦匹嫡之仪，问名唯在於窃赀，结褵必归於富室。乃有新官之辈，丰财之家，慕其祖宗，竞结婚姻，多纳货贿，有如贩鬻。或自贬家门，受屈辱於姻娅；或矜其旧望，行无礼於舅姑。积习成俗，迄今未已，既紊人伦，实亏名教。朕夙夜兢惕，忧勤政道，往代蠹害，咸已惩革，唯此弊风，未能尽变。自今已后，明加告示，使识嫁娶之序，务合礼典，称朕意焉。\" \\n 礼部尚书王珪子敬直，尚太宗女南平公主。珪曰：\"《礼》有妇见舅姑之仪，自近代风俗弊薄，公主出降，此礼皆废。主上钦明，动循法制，吾受公主谒见，岂为身荣，所以成国家之美耳。\"遂与其妻就位而坐，令公主亲执巾，行盥馈之道，礼成而退。太宗闻而称善。是后公主下降有舅姑者，皆遣备行此礼。 \\n 贞观十二年，太宗谓侍臣曰：\"古者诸侯入朝，有汤沐之邑，刍禾百车，待以客礼。昼坐正殿，夜设庭燎，思与相见，问其劳苦。又汉家京城亦为诸郡立邸舍。顷闻考使至京者，皆赁房以坐，与商人杂居，才得容身而已。既待礼之不足，必是人多怨叹，岂肯竭情於共理哉。\"乃令就京城闲坊，为诸州考使各造邸第。及成，太宗亲幸观焉。 \\n 贞观十三年，礼部尚书王珪奏言：\"准令三品已上，遇亲王於路，不合下马，今皆违法申敬，有乖朝典。\"太宗曰：\"卿辈欲自崇贵，卑我儿子耶！\"魏徵对曰：\"汉、魏已来，亲王班皆次三公下。今三品并天子六尚书九卿，为王下马，王所不宜当也。求诸故事，则无可凭，行之於今，又乖国宪，理诚不可。\"帝曰：\"国家立太子者，拟以为君。人之修短，不在老幼。设无太子，则母弟次立。以此而言，安得轻我子耶！\"徵又曰：\"殷人尚质，有兄终弟及之义。自周已降，立嫡必长，所以绝庶孽之窥窬，塞祸乱之源本。为国家者，所宜深慎。\"太宗遂可王珪之奏。 \\n 贞观十四年，太宗谓礼官曰：\"同爨尚有緦麻之恩，而嫂叔无服；又舅之与姨，亲疏相似，而服之有殊，未为得礼，宜集学者详议。馀有亲重而服轻者，亦附奏闻。\"是月尚书八座与礼官定议曰： \\n 臣窃闻之，礼所以决嫌疑，定犹豫，别同异，明是非者也。非从天下，非从地出，人情而已矣。人道所先，在乎敦睦九族，九族敦睦，由乎亲亲，以近及远。亲属有等差，故丧纪有隆杀，随恩之薄厚，皆称情以立文。原夫舅之与姨，虽为同气，推之於母，轻重相悬。何则？舅为母之本宗，姨乃外戚他姓，求之母族，姨不与焉，考之经史，舅诚为重。故周王念齐，是称舅甥之国；秦伯怀晋，实切《渭阳》之诗。今在舅服止一时之情，为姨居丧五月，徇名丧实，逐末弃本，此古人之情或有未达，所宜损益，寔在兹乎。 \\n 《礼记》曰：\"兄弟之子犹子也，盖引而进之也。嫂叔之无服，盖推而远之也。\"礼，继父同居则为之期，未尝同居则不为服。从母之夫，舅之妻，二人相为服。或曰\"同爨緦麻\"。然则继父且非骨肉，服重由乎同爨，恩轻在乎异居。固知制服虽系於名文，盖亦缘恩之厚薄者也。或有长年之嫂，遇孩童之叔，劬劳鞠养，情若所生，分饥共寒，契阔偕老，譬同居之继父，方他人之同爨，情义之深浅，宁可同日而言哉！在其生也，乃爱同骨肉，於其死也，则推而远之，求之本源，深所未喻。若推而远之为是，则不可生而共居，生而共居为是，则不可死同行路。重其生而轻其死，厚其始而薄其终，称情立文，其义安在？且事嫂见称，载籍非一，郑仲虞则恩礼甚笃，颜弘都则竭诚致感，马援则见之必冠，孔伋则哭之为位，此盖并躬践教义，仁深孝友，察其所行之旨，岂非先觉者欤？但于时上无哲王，礼非下之所议，遂使深情郁於千载，至理藏於万古，其来久矣，岂不惜哉！ \\n 今陛下以为尊卑之叙，虽焕乎已备，丧纪之制，或情理未安，爰命秩宗，详议损益。臣等奉遵明旨，触类旁求，采摭群经，讨论传记，或抑或引，兼名兼实，损其有馀，益其不足，使无文之礼咸秩，敦睦之情毕举，变薄俗於既往，垂笃义於将来，信六籍所不能谈，超百王而独得者也。 \\n 谨按曾祖父母，旧服齐衰三月，请加为齐衰五月；嫡子妇，旧服大功，请加为期；众子妇，旧服小功，今请与兄弟子妇同为大功九月；嫂叔，旧无服，今请服小功五月。其弟妻及夫兄亦小功五月。舅，旧服緦麻，请加与从母同服小功五月。诏从其议。此并魏徵之词也。 \\n 贞观十七年，十二月癸丑，太宗谓侍臣曰：\"今日是朕生日。俗间以生日可为喜乐，在朕情，翻成感思。君临天下，富有四海，而追求侍养，永不可得。仲由怀负米之恨，良有以也。况《诗》云：'哀哀父母，生我劬劳。'奈何以劬劳之辰，遂为宴乐之事！甚是乖於礼度。\"因而泣下久之。 \\n 太常少卿祖孝孙奏所定新乐。太宗曰：\"礼乐之作，是圣人缘物设教，以为撙节，治政善恶，岂此之由？\"御史大夫杜淹对曰：\"前代兴亡，实由於乐。陈将亡也为《玉树后庭花》，齐将亡也而为《伴侣曲》，行路闻之，莫不悲泣，所谓亡国之音。以是观之，实由於乐。\"太宗曰：\"不然，夫音声岂能感人？欢者闻之则悦，哀者听之则悲，悲悦在於人心，非由乐也。将亡之政，其人心苦，然苦心相感，故闻而则悲耳。何乐声哀怨，能使悦者悲乎？今《玉树》、《伴侣》之曲，其声具存，朕能为公奏之，知公必不悲耳。\"尚书右丞魏徵进曰：\"古人称，礼云，礼云，玉帛云乎哉！乐云，乐云，钟鼓云乎哉！乐在人和，不由音调。\"太宗然之。 \\n 贞观七年，太常卿萧瑀奏言：\"今《破陈乐舞》，天下之所共传，然美盛德之形容，尚有所未尽。前后之所破刘武周、薛举、窦建德、王世充等，臣愿图其形状，以写战胜攻取之容。\"太宗曰：\"朕当四方未定，因为天下救焚拯溺，故不获已，乃行战伐之事，所以人间遂有此舞，国家因兹亦制其曲。然雅乐之容，止得陈其梗概，若委曲写之，则其状易识。朕以见在将相，多有曾经受彼驱使者，既经为一日君臣，今若重见其被擒获之势，必当有所不忍，我为此等，所以不为也。\"萧瑀谢曰：\"此事非臣思虑所及。\" \\n 《贞观政要》　唐·吴兢 \\n  \\n   \\n  "}
{"章节": "卷八 务农第三十 凡四章", "正文": "  \\n 卷八务农第三十凡四章 \\n 　 \\n  \\n 贞观二年，太宗谓侍臣曰：\"凡事皆须务本，国以人为本，人以衣食为本，凡营衣食，以不失时为本。夫不失时者，在人君简静乃可致耳。若兵戈屡动，土木不息，而欲不夺农时，其可得乎？\"王珪曰：\"昔秦皇、汉武，外则穷极兵戈，内则崇侈宫室，人力既竭，祸难遂兴，彼岂不欲安人乎？失所以安人之道也。亡隋之辙，殷鉴不远，陛下亲承其弊，知所以易之，然在初则易，终之实难。伏愿慎终如始，方尽其美。\"太宗曰：\"公言是也。夫安人宁国，惟在於君，君无为则人乐，君多欲则人苦，朕所以抑情损欲，克己自励耳。\" \\n 贞观二年，京师旱，蝗虫大起。太宗入苑视禾，见蝗虫，掇数枚而咒曰：\"人以穀为命，而汝食之，是害於百姓。百姓有过，在予一人，尔其有灵，但当蚀我心，无害百姓。\"将吞之，左右遽谏曰：\"恐成疾，不可。\"太宗曰：\"所冀移灾朕躬，何疾之避！\"遂吞之。自是蝗不复为灾。 \\n 贞观五年，有司上书言：\"皇太子将行冠礼，宜用二月为吉，请追兵以备仪注。\"太宗曰：\"今东作方兴，恐妨农事，令改用十月。\"太子少保萧瑀奏言：\"准阴阳家，用二月为胜。\"太宗曰：\"阴阳拘忌，朕所不行，若动静必依阴阳，不顾理义，欲求福祐，其可得乎？若所行皆遵正道，自然常与吉会。且吉凶在人，岂假阴阳拘忌？农时甚要，不可蹔失。\" \\n 贞观十六年，太宗以天下粟价率计斗直五钱，其尤贱处，计斗直三钱，因谓侍臣曰：\"国以民为本，人以食为命，若禾黍不登，则兆庶非国家所有。既属丰稔若斯，朕为亿兆人父母，唯欲躬务俭约，必不辄为奢侈。朕常欲赐天下之人，皆使富贵。今省徭赋，不夺其时，使比屋之人，恣其耕稼，此则富矣。敦行礼让，使乡闾之间，少敬长，妻敬夫，此则贵矣。但令天下皆然，朕不听管弦，不从畋猎，乐在其中矣！\" \\n 《贞观政要》　唐·吴兢 \\n  \\n   \\n  "}
{"章节": "卷八 刑法第三十一 凡八章", "正文": "  \\n 卷八刑法第三十一凡八章 \\n 　 \\n  \\n 贞观元年，太宗谓侍臣曰：\"死者不可再生，用法务在宽简。古人云，鬻棺者，欲岁之疫，非疾於人，利於棺售故耳。今法司覈理一狱，必求深刻，欲成其考课。今作何法，得使平允？\"谏议大夫王珪进曰：\"但选公直良善人，断狱允当者，增秩赐金，即奸伪自息。\"诏从之。太宗又曰：\"古者断狱，必讯於三槐、九棘之官，今三公、九卿，即其职也。自今以后，大辟罪，皆令中书、门下四品已上及尚书九卿议之，如此，庶免冤滥。\"由是至四年，断死刑，天下二十九人，几致刑措。 \\n 贞观二年，太宗谓侍臣曰：\"比有奴告主谋逆，此极弊法，特须禁断。假令有谋反者，必不独成，终将与人计之；众计之事，必有他人论之，岂藉奴告也。自今奴告主者，不须受，尽令斩决。\" \\n 贞观五年，张蕴古为大理丞。相州人李好德素有风疾，言涉妖妄，诏令鞫其狱。蕴古言：\"好德癫病有征，法不当坐。\"太宗许将宽宥，蕴古密报其旨，仍引与博戏。持书侍御史权万纪劾奏之，太宗大怒，令斩於东市。既而悔之，谓房玄龄曰：\"公等食人之禄，须忧人之忧，事无巨细，咸当留意。今不问则不言，见事都不谏诤，何所辅弼？如蕴古身为法官，与囚博戏，漏泄朕言，此亦罪状甚重，若据常律，未至极刑。朕当时盛怒，即令处置，公等竟无一言，所司又不覆奏，遂即决之，岂是道理。\"因诏曰：\"凡有死刑，虽令即决，皆须五覆奏。\"五覆奏，自蕴古始也。又曰：\"守文定罪，或恐有冤。自今以后，门下省覆，有据法令合死而情可矜者，宜录奏闻。\" \\n 蕴古，初以贞观二年自幽州总管府记室兼直中书省，表上《大宝箴》，文义甚美，可为规诫。其词曰： \\n 今来古往，俯察仰观；惟辟作福，为君实难。宅普天之下，处王公之上；任土贡其所有，具僚和其所唱。是故恐惧之心日弛，邪僻之情转放。岂知事起乎所忽，祸生乎无妄。固以圣人受命，拯溺亨屯；归罪於己，推恩於民，大明无偏照，至公无私亲；故以一人治天下，不以天下奉一人。礼以禁其奢，乐以防其佚。左言而右事，出警而入跸。四时调其惨舒，三光同其得失。故身为之度，而声为之律。勿谓无知，居高听卑；勿谓何害，积小成大。乐不可极，极乐成哀；欲不可纵，纵欲成灾。壮九重於内，所居不过容膝；彼昏不知，瑶其台而琼其室。罗八珍於前，所食不过適口；惟狂罔念，丘其糟而池其酒。勿内荒於色，勿外荒於禽；勿贵难得之货，勿听亡国之音。内荒伐人性，外荒荡人心；难得之物侈，亡国之声淫。勿谓我尊而傲贤侮士，勿谓我智而拒谏矜己。闻之夏后，据馈频起；亦有魏帝，牵裾不止。安彼反侧，如春阳秋露；巍巍荡荡，推汉高大度。抚兹庶事，如履薄临深；战战栗栗，用周文小心。 \\n 诗云：\"不识不知，\"《书》曰：\"无偏无党。\"一彼此於胸臆，捐好恶於心想。众弃而后加刑，众悦而后命赏。弱其强而治其乱，伸其屈而直其枉。故曰：如衡如石，不定物以数，物之悬者，轻重自见；如水如镜，不示物以形，物之鉴者，妍蚩自露。勿浑浑而浊，勿皎皎而清；勿汶汶而闇，勿察察而明。虽冕旒蔽目而视於未形；虽黈纩塞耳而听於无声。纵心乎湛然之域，游神於至道之精。扣之者，应洪纤而效响；酌之者，随浅深而皆盈。故曰：天之清，地之宁，王之贞。四时不言而代序，万物无为而受成；岂知帝有其力，而天下和平。吾王拨乱，戡以智力；人惧其威，未怀其德。我皇抚运，扇以淳风；民怀其始，未保其终。爰述金镜，穷神尽性。使人以心，应言以行。苞括理体，抑扬辞令。天下为公，一人有庆。开罗起祝，援琴命诗；一日二日，念兹在兹。惟人所召，自天祐之。争臣司直，敢告前疑。 \\n 太宗嘉之，赐帛三百段，仍授以大理寺丞。 \\n 贞观五年，诏曰：\"在京诸司，比来奏决死囚，虽云三覆，一日即了，都未暇审思，三奏何益？纵有追悔，又无所及。自今后，在京诸司奏决死囚，宜二日中五覆奏，天下诸州三覆奏。\"又手诏敕曰：\"比来有司断狱，多据律文，虽情在可矜而不敢违法，守文定罪，或恐有冤。自今门下省复有据法合死，而情在可矜者，宜录状奏闻。\" \\n 贞观九年，盐泽道行军总管、岷州都督高甑生坐违李靖节度，又诬告靖谋逆，减死徙边。时有上言者曰：\"甑生旧秦府功臣，请宽其过。\"太宗曰：\"虽是藩邸旧劳，诚不可忘，然理国守法，事须画一，今若赦之，使开侥幸之路。且国家建义太原，元从及征战有功者甚众，若甑生获免，谁不觊觎，有功之人，皆须犯法。我所以必不赦者，正为此也。\" \\n 贞观十一年，特进魏徵上疏曰： \\n 臣闻《书》曰：\"明德慎罚\"，\"惟刑恤哉！\"《礼》云：\"为上易事，为下易知，则刑不烦矣。上人疑则百姓惑，下难知则君长劳矣。\"夫上易事，则下易知，君长不劳，百姓不惑。故君有一德，臣无二心，上播忠厚之诚，下竭股肱之力，然后太平之基不坠，\"康哉\"之咏斯起。当今道被华戎，功高宇宙，无思不服，无远不臻。然言尚於简文，志在於明察，刑赏之用，有所未尽。夫刑赏之本，在乎劝善而惩恶，帝王之所以与天下为画一，不以贵贱亲疏而轻重者也。今之刑赏，未必尽然。或屈伸在乎好恶，或轻重由乎喜怒。遇喜则矜其情於法中，逢怒则求其罪於事外，所好则钻皮出其毛羽，所恶则洗垢求其瘢痕。瘢痕可求，则刑斯滥矣；毛羽可出，则赏因谬矣。刑滥，则小人道长，赏谬，则君子道消。小人之恶不惩，君子之善不劝，而望治安刑措，非所闻也。 \\n 且夫暇豫清谈，皆敦尚於孔、老；威怒所至，则取法於申、韩。直道而行，非无三黜，危人自安，盖亦多矣。故道德之旨未弘，刻薄之风已扇。夫刻薄既扇，则下生百端，人竞趍时，则宪章不一，稽之王度，实亏君道。昔州犁上下其手，楚国之法遂差；张汤轻重其心，汉朝之刑以弊。以人臣之颇僻，犹莫能申其欺罔，况人君之高下，将何以措其手足乎！以睿圣之聪明，无幽微而不烛，岂神有所不达，智有所不通哉？安其所安，不以恤刑为念；乐其所乐，遂忘先笑之变。祸福相倚，吉凶同域，惟人所召，安可不思？顷者责罚稍多，威怒微厉，或以供帐不赡，或以营作差违，或以物不称心，或以人不从命，皆非致治之所急，实恐骄奢之攸渐。是知\"贵不与骄期而骄自至，富不与侈期而侈自来\"，非徒语也。 \\n 且我之所代，实在有隋，隋氏乱亡之源，圣明之所临照。以隋氏之府藏譬今日之资储，以隋氏之甲兵况当今之士马，以隋氏之户口校今时之百姓，度长比大，曾何等级？然隋氏以富强而丧败，动之也；我以贫穷而安宁，静之也。静之则安，动之则乱，人皆知之，非隐而难见也，非微而难察也。然鲜蹈平易之涂，多遵覆车之辙，何哉？在於安不思危，治不念乱，存不虑亡之所致也。昔隋氏之未乱，自谓必无乱；隋氏之未亡，自谓必不亡。所以甲兵屡动，徭役不息，至於将受戮辱，竟未悟其灭亡之所由也，可不哀哉！ \\n 夫鉴形之美恶，必就於止水；鉴国之安危，必取於亡国。故《诗》曰：\"殷鉴不远，在夏后之世。\"又曰：\"伐柯伐柯，其则不远。\"臣愿当今之动静，必思隋氏以为殷鉴，则存亡治乱，可得而知。若能思其所以危，则安矣；思其所以乱，则治矣；思其所以亡，则存矣。知存亡之所在，节嗜欲以从人，省游畋之娱，息靡丽之作，罢不急之务，慎偏听之怒。近忠厚，远便佞，杜悦耳之邪说，甘苦口之忠言。去易进之人，贱难得之货，采尧、舜之诽谤，追禹、汤之罪己，惜十家之产，顺百姓之心。近取诸身，恕以待物，思劳谦以受益，不自满以招损。有动则庶类以和，出言而千里斯应，超上德於前载，树风声於后昆。此圣哲之宏规，而帝王之大业，能事斯毕，在乎慎守而已。 \\n 夫守之则易，取之实难。既能得其所以难，岂不能保其所以易？其或保之不固，则骄奢淫泆动之也。慎终如始，可不勉欤！《易》曰：\"君子安不忘危，存不忘亡，治不忘乱，是以身安而国家可保也。\"诚哉斯言，不可以不深察也。伏惟陛下欲善之志，不减於昔时；闻过必改，少亏於曩日。若以当今之无事，行畴昔之恭俭，则尽善尽美矣，固无得而称焉。 \\n 太宗深嘉而纳用。 \\n 贞观十四年，戴州刺史贾崇以所部有犯十恶者，被刺史劾奏。太宗谓侍臣曰：\"昔陶唐大圣，柳下惠大贤，其子丹朱甚不肖，其弟盗跖为巨恶。夫以圣贤之训，父子兄弟之亲，尚不能使陶染变革，去恶从善。今遣刺史，化被下人，咸归善道，岂可得也。若令缘此皆被贬降，或恐递相掩蔽，罪人斯失。诸州有犯十恶者，刺史不须从坐，但令明加纠访科罪，庶可肃清奸恶。\" \\n 贞观十六年，太宗谓大理卿孙伏伽曰：\"夫作甲者欲其坚，恐人之伤；作箭者欲其锐，恐人不伤。何则？各有司存，利在称职故也。朕常问法官刑罚轻重，每称法网宽於往代。仍恐主狱之司，利在杀人，危人自达，以钓声价，今之所忧，正在此耳！深宜禁止，务在宽平。\" \\n 《贞观政要》　唐·吴兢 \\n  \\n   \\n  "}
{"章节": "卷八 赦令第三十二 凡四章", "正文": "  \\n 卷八赦令第三十二凡四章 \\n 　 \\n  \\n 贞观七年，太宗谓侍臣曰：\"天下愚人者多，智人者少，智者不肯为恶，愚人好犯宪章。凡赦宥之恩，惟及不轨之辈。古语云：'小人之幸，君子之不幸。''一岁再赦，善人喑哑。'凡养稂莠者伤禾稼，惠奸宄者贼良人，昔'文王作罚，刑兹无赦。'又蜀先主尝谓诸葛亮曰：'吾周旋陈元方、郑康成之间，每见启告理乱之道备矣，曾不语赦。'故诸葛亮理蜀十年不赦，而蜀大化。梁武帝每年数赦，卒至倾败。夫谋小仁者，大仁之贼，故我有天下已来，绝不放赦。今四海安宁，礼义兴行，非常之恩，弥不可数。将恐愚人常冀侥幸，惟欲犯法，不能改过。\" \\n 贞观十年，太宗谓侍臣曰：\"国家法令，惟须简约，不可一罪作数种条。格式既多，官人不能尽记，更生奸诈，若欲出罪即引轻条，若欲入罪即引重条。数变法者，实不益道理，宜令审细，毋使互文。\" \\n 贞观十一年，太宗谓侍臣曰：\"诏令格式，若不常定，则人心多惑，奸诈益生。《周易》称'涣汗其大号'，言发号施令，若汗出於体，一出而不复也。《书》曰：'慎乃出令，令出惟行，弗为反。'且汉祖日不暇给，萧何起於小吏，制法之后，犹称画一。今宜详思此义，不可轻出诏令，必须审定，以为永式。\" \\n 长孙皇后遇疾，渐危笃。皇太子启后曰：\"医药备尽，今尊体不瘳，请奏赦囚徒并度人入道，冀蒙福祐。\"后曰：\"死生有命，非人力所加，若修福可延，吾素非为恶者；若行善无效，何福可求？赦者国之大事，佛道者，上每示存异方之教耳。常恐为理体之弊，岂以吾一妇人而乱天下法？不能依汝言。\" \\n 《贞观政要》　唐·吴兢 \\n  \\n   \\n  "}
{"章节": "卷八 贡赋第三十三 凡五章", "正文": "  \\n 卷八贡赋第三十三凡五章 \\n 　 \\n  \\n 贞观二年，太宗谓朝集使曰：\"任土作贡，布在前典，当州所产，则充庭实。比闻都督、刺史邀射声名，厥土所赋，或嫌其不善，逾境外求，更相仿效，遂以成俗。极为劳扰，宜改此弊，不得更然。\" \\n 贞观中，林邑国贡白鹦鹉，性辩慧，尤善应答，屡有苦寒之言。太宗愍之，付其使，令还出於林薮。 \\n 贞观十二年，疏勒、朱俱波、甘棠遣使贡方物。太宗谓群臣曰：\"向使中国不安，日南、西域朝贡使，亦何缘而至？朕何德以堪之！睹此翻怀危惧。近代平一天下，拓定边方者，惟秦皇、汉武。始皇暴虐，至子而亡。汉武骄奢，国祚几绝。朕提三尺剑以定四海，远夷率服，亿兆乂安，自谓不减二主也。然二主末途，皆不能自保，由是每自惧危亡，必不敢懈怠。惟藉公等，直言正谏，以相匡弼。若惟扬美隐恶，共进谀言，则国之危亡，可立而待也。\" \\n 贞观十八年，太宗将伐高丽，其莫离支遣使贡白金。黄门侍郎褚遂良谏曰：\"莫离支虐杀其主，九夷所不容，陛下以之兴兵，将事吊伐，为辽东之人，报主辱之耻。古者讨弑君之贼，不受其赂。昔宋督遗鲁君以郜鼎，桓公受之於大庙，臧哀伯谏曰：'君人者将昭德塞违。今灭德立违，而寘其赂器於大庙，百官象之，又何诛焉！武王克商，迁九鼎于雒邑，义士犹或非之。而况将昭违乱之赂器，寘诸大庙，其若之何？'夫《春秋》之书，百王取则，若受不臣之筐篚，纳弑逆之朝贡，不以为愆，将何致伐？臣谓莫离支所献，自不合受。\"太宗从之。 \\n 贞观十九年，高丽王高藏及莫离支盖苏文遣使献二美女，太宗谓其使曰：\"朕悯此女离其父母兄弟於本国，若爱其色而伤其心，我不取也。\"并却还之本国。 \\n 《贞观政要》　唐·吴兢 \\n  \\n   \\n  "}
{"章节": "卷八 辩兴亡第三十四 凡五章", "正文": "  \\n 卷八辩兴亡第三十四凡五章 \\n 　 \\n  \\n 贞观初，太宗从容谓侍臣曰：\"周武平纣之乱，以有天下，秦皇因周之衰，遂吞六国，其得天下不殊，祚运长短若此之相悬也？\"尚书右仆射萧瑀进曰：\"纣为无道，天下苦之，故八百诸侯，不期而会。周室微，六国无罪，秦氏专任智力，吞食诸侯。平定虽同，人情则异。\"太宗曰：\"不然，周既克殷，务弘仁义；秦既得志，专行诈力。非但取之有异，抑亦守之不同。祚之修短，意在兹乎！\" \\n 贞观二年，太宗谓黄门侍郎王珪曰：\"隋开皇十四年大旱，人多饥乏。是时仓库盈溢，竟不许赈给，乃令百姓逐粮。隋文不怜百姓而惜仓库，比至末年，计天下储积，得供五六十年。炀帝恃此富饶，所以奢华无道，遂致灭亡。炀帝失国，亦此之由。凡理国者，务积於人，不在盈其仓库。古人云：'百姓不足，君孰与足。'但使仓库可备凶年，此外何烦储蓄！后嗣若贤，自能保其天下；如其不肖，多积仓库，徒益其奢侈，危亡之本也。\" \\n 贞观五年，太宗谓侍臣曰：\"天道福善祸淫，事犹影响。昔启人亡国来奔，隋文帝不吝粟帛，大兴士众营卫安置，乃得存立。既而强富，子孙不思念报德，才至始华，即起兵围炀帝於雁门。及隋国乱，又恃强深入，遂使昔安立其国家者，身及子孙并为颉利兄弟之所屠戮，今颉利破亡，岂非背恩忘义所至也！\"群臣咸曰：\"诚如圣旨。\" \\n 贞观九年，北蕃归朝人奏：\"突厥内大雪，人饥，羊马并死。中国人在彼者，皆入山作贼，人情大恶。\"太宗谓侍臣曰：\"观古人君，行仁义，任贤良则理；行暴乱，任小人则败。突厥所信任者，并共公等见之，略无忠正可取者。颉利复不忧百姓，恣情所为，朕以人事观之，亦何可久矣？\"魏徵进曰：\"昔魏文侯问李克，诸侯谁先亡？克曰：'吴先亡。'文侯曰：'何故？'克曰：'数战数胜，数胜则主骄，数战则民疲，不亡何待？'颉利逢隋末中国丧乱，遂恃众内侵，今尚不息，此其必亡之道。\"太宗深然之。 \\n 贞观九年，太宗谓魏徵曰：\"顷读周、齐史，末代亡国之主，为恶多相类也。齐主深好奢侈，所有府库，用之略尽，乃至关市无不税敛。朕常谓此犹如馋人自食其肉，肉尽必死。人君赋敛不已，百姓既弊，其君亦亡，齐主即是也。然天元、齐主，若为优劣？\"徵对曰：\"二主亡国虽同，其行则别。齐主忄耎弱，政出多门，国无纲纪，遂至亡灭。天元性凶而强，威福在己，亡国之事，皆在其身。以此论之，齐主为劣。\" \\n 《贞观政要》　唐·吴兢 \\n  \\n   \\n  "}
{"章节": "卷九 征伐第三十五 凡十三章", "正文": "  \\n 卷九征伐第三十五凡十三章 \\n 　 \\n  \\n 武德九年冬，突厥颉利、突利二可汗，以其众二十万，至渭水便桥之北，遣酋帅执矢思力，入朝为觇，自张声势云：\"二可汗总兵百万，今已至矣。\"乃请返命。太宗谓曰：\"我与突厥面自和亲，汝则背之，我无所愧。何辄将兵入我畿县，自夸强盛，我当先戮尔矣！\"思力惧而请命。萧瑀、封德彝等，请礼而遣之。太宗曰：\"不然。今若放还，必谓我惧。\"乃遣囚之。太宗曰：\"颉利闻我国家新有内难，又闻朕初即位，所以率其兵众，直至於此，谓我不敢拒之。朕若闭门自守，虏必纵兵大掠。强弱之势，在今一策。朕将独出，以示轻之，且耀军容，使知必战；事出不意，乖其本图。制服匈奴，在兹举矣。\"遂单马而进，隔津与语，颉利莫能测。俄而六军继至，颉利见军容大盛，又知思力就拘，由是大惧，请盟而退。 \\n 贞观初，岭南诸州奏言高州酋帅冯盎、谈殿，阻兵反叛。诏将军蔺謩发江、岭数十州兵讨之。秘书监魏徵谏曰：\"中国初定，疮痍未复，岭南瘴疠，山川阻深，兵远难继，疾疫或起，若不如意，悔不可追。且冯盎若反，即须及中国未宁，交结远人，分兵断险，破掠州县：署置官司，何因告来数年，兵不出境？此则反形未成，无容动众。陛下既未遣使人就彼观察，即来朝谒，恐不见明。今若遣使，分明晓谕，必不劳师旅，自致阙庭。\"太宗从之，岭表悉定。侍臣奏言：\"冯盎、谈殿，往年恒相征伐。陛下发一单使，岭外帖然。\"太宗曰：\"初，岭南诸州盛言盎反，朕必欲讨之，魏徵频谏，以为但怀之以德，必不讨自来。既从其计，遂得岭表无事，不劳而定，胜於十万之师。\"乃赐徵绢五百匹。 \\n 贞观四年，有司上言：\"林邑蛮国，表疏不顺，请发兵讨击之。\"太宗曰：\"兵者，凶器，不得已而用之。故汉光武云：'每一发兵，不觉头须为白。'自古以来穷兵极武，未有不亡者也。苻坚自恃兵强，欲必吞晋室，兴兵百万，一举而亡。隋主亦必欲取高丽，频年劳役，人不胜怨，遂死於匹夫之手。至如颉利，往岁数来侵我国家，部落疲於征役，遂至灭亡。朕今见此，岂得辄即发兵？且经历山险，土多瘴疠，若我兵士疾疫，虽克剪此蛮，亦何所补？言语之间，何足介意！\"竟不讨之。 \\n 贞观五年，康国请归附。时太宗谓侍臣曰：\"前代帝王，大有务广土地，以求身后之虚名，无益於身，其人甚困。假令於身有益，於百姓有损，朕必不为，况求虚名而损百姓乎！康国既来归朝，有急难不得不救；兵行万里，岂得无劳於民？若劳民求名，非朕所欲。所请归附，不须纳也。\" \\n 贞观十四年，兵部尚书侯君集，伐高昌，及师次柳谷，候骑言\"高昌王麹文泰死，克日将葬，国人咸集，以二千轻骑袭之，可尽得也。\"副将薛万均、姜行本，皆以为然。君集曰：\"天子以高昌骄慢，使吾恭行天诛，乃於墟墓间以袭其葬，不足称武，此非问罪之师也。\"遂按兵以待。葬毕，然后进军，遂平其国。 \\n 贞观十六年，太宗谓侍臣曰：\"北狄代为寇乱，今延陀倔强，须早为之所。朕熟思之，惟有二策：选徒十万，击而虏之，涤除凶丑，百年无患，此一策也。若遂其来请，与之为婚媾，朕为苍生父母，苟可利之，岂惜一女！北狄风俗，多由内政，亦既生子，则我外孙，不侵中国，断可知矣。以此而言，边境足得三十年来无事。举此二策，何者为先？\"司空房玄龄对曰：\"遭隋室大乱之后，户口大半未复。兵凶战危，圣人所慎，和亲之策，实天下幸甚。\" \\n 贞观十七年，太宗谓侍臣曰：\"盖苏文弑其主而夺其国政，诚不可忍，今日国家兵力，取之不难，朕未能即动兵众，且令契丹、靺鞨搅扰之，何如？\"房玄龄对曰：\"臣观古之列国，无不强陵弱，众暴寡。今陛下抚养苍生，将士勇锐，力有馀而不取之，所谓止戈为武者也。昔汉武帝屡伐匈奴，隋主三征辽左，人贫国败，实此之由，惟陛下详察。\"太宗曰：\"善！\" \\n 贞观十八年，太宗以高丽莫离支贼杀其主，残虐其下，议将讨之。谏议大夫褚遂良进曰：\"陛下兵机神算，人莫能知。昔隋末乱离，克平寇难，及北狄侵边，西蕃失礼，陛下欲命将击之，群臣莫不苦谏，唯陛下明略独断，卒并诛夷。今闻陛下将伐高丽，意皆荧惑。然陛下神武英声，不比周、隋之主，兵若渡辽，事须克捷，万一不获，无以威示远方，必更发怒，再动兵众，若至於此，安危难测。\"太宗然之。 \\n 贞观十九年，太宗将亲征高丽，开府仪同三司尉迟敬德奏言：\"车驾若自往辽左，皇太子又监国定州，东西二京，府库所在，虽有镇守，终是空虚，辽东路遥，恐有玄感之变。且边隅小国，不足亲劳万乘，若克胜，不足为武，傥不胜，翻为所笑。伏请委之良将，自可应时摧灭。\"太宗虽不从其谏，而议者是之。 \\n 礼部尚书江夏王道宗从太宗征高丽，诏道宗与李勣为前锋，及济辽水克盖牟城，逢贼兵大至，军中佥欲深沟保险，待太宗至，徐进。道宗议曰：\"不可。贼赴急远来，兵实疲顿，恃众轻我，一战可摧。昔耿弇不以贼遗君父，我既职在前军，当须清道以待舆驾。\"李勣大然其议。乃率骁勇数百骑，直冲贼阵，左右出入，勣因合击，大破之。太宗至，深加赏劳。道宗在阵损足，帝亲为针灸，赐以御膳。 \\n 太宗《帝范》曰：\"夫兵甲者，国家凶器也。土地虽广，好战则人凋；中国虽安，忘战则民殆。凋非保全之术，殆非拟寇之方，不可以全除，不可以常用。故农隙讲武，习威仪也；三年治兵，辨等列也。是以勾践轼蛙，卒成霸业；徐偃弃武，终以丧邦。何也？越习其威，徐忘其务也。孔子曰：'以不教人战，是谓弃之。'故知弧矢之威，以利天下，此用兵之机也。\" \\n 贞观二十二年，太宗将重讨高丽。是时，房玄龄寝疾增剧，顾谓诸子曰：\"当今天下清谧，咸得其宜，唯欲东讨高丽，方为国害。吾知而不言，可谓衔恨入地。\"遂上表谏曰： \\n 臣闻兵恶不戢，武贵止戈。当今圣化所覃，无远不暨。上古所不臣者，陛下皆能臣之；所不制者，皆能制之。详观古今，为中国患害，无过突厥。遂能坐运神策，不下殿堂，大小可汗，相次束手，分典禁卫，执戟行间。其后延陀鸱张，寻就夷灭，铁勒慕义，请置州县，沙漠已北，万里无尘。至如高昌叛涣於流沙，吐浑首鼠於积石，偏师薄伐，俱从平荡。高丽历代逋诛，莫能讨击。陛下责其逆乱，杀主虐人，亲总六军，问罪辽、碣。未经旬日，即拔辽东，前后虏获，数十万计，分配诸州，无处不满。雪往代之宿耻，掩崤陵之枯骨，比功校德，万倍前王。此圣主所自知，微臣安敢备说。 \\n 且陛下仁风被于率土，孝德彰於配天。睹夷狄之将亡，则指期数岁；授将帅之节度，则决机万里。屈指而候驿，视景而望书，符应若神，算无遗策。擢将於行伍之中，取士於凡庸之末。远夷单使，一见不忘；小臣之名，未尝再问。箭穿七札，弓贯六钧。加行以留情坟典，属意篇什，笔迈锺、张，词穷贾、马。文锋既振，则宫徵自谐；轻翰暂飞，则花葩竞发。抚万姓以慈，遇群臣以礼。褒秋毫之善，解吞舟之网。逆耳之谏必听，肤受之愬斯绝。好生之德，禁障塞於江湖；恶杀之仁，息鼓刀於屠肆。凫鹤荷稻粱之惠，犬马蒙帷盖之恩。降尊吮思摩之疮，登堂临魏徵之柩。哭战亡之卒，则哀动六军；负填道之薪，则情感天地。重黔黎之大命，特尽心於庶狱。臣心识昏愦，岂足论圣功之深远，谈天德之高大哉！陛下兼众美而有之，靡不备具，微臣深为陛下惜之重之，爱之宝之。 \\n 《周易》曰：\"知进而不知退，知存而不知亡，知得而不知丧。\"又曰：\"知进退存亡，而不失其正者，其惟圣人乎！\"由此言之，进有退之义，存有亡之机，得有丧之理，老臣所以为陛下惜之者，盖谓此也。《老子》曰：\"知足不辱，知止不殆。\"臣谓陛下威名功德，亦可足矣；拓地开疆，亦可止矣。彼高丽者，边夷贱类，不足待以仁义，不可责以常理。古来以鱼鳖畜之，宜从阔略。必欲绝其种类，深恐兽穷则搏。且陛下每决死囚，必令三覆五奏，进素食、停音乐者，盖以人命所重，感动圣慈也。况今兵士之徒，无一罪戾，无故驱之於战阵之间，委之於锋刃之下，使肝脑涂地，魂魄无归，令其老父孤儿、寡妻慈母，望轊车而掩泣，抱枯骨而摧心，足变动阴阳，感伤和气，实天下之冤痛也。且兵，凶器；战，危事，不得已而用之。向使高丽违失臣节，而陛下诛之可也；侵扰百姓，而陛下灭之可也；久长能为中国患，而陛下除之可也。有一於此，虽日杀万夫，不足为愧。今无此三条，坐烦中国，内为旧主雪怨，外为新罗报雠，岂非所存者小，所损者大？ \\n 愿陛下遵皇祖老子止足之诫，以保万代巍巍之名。发霈然之恩，降宽大之诏，顺阳春以布泽，许高丽以自新，焚凌波之船，罢应募之众，自然华夷庆赖，远肃迩安。臣老病三公，朝夕入地，所恨竟无尘露，微增海岳。谨罄残魂馀息，豫代结草之诚。傥蒙录此哀鸣，即臣死骨不朽。 \\n 太宗见表，叹曰：\"此人危笃如此，尚能忧我国家。\"虽谏不从，终为善策。 \\n 贞观二十二年，军旅亟动，宫室互兴，百姓颇有劳弊。充容徐氏上疏谏曰： \\n 贞观已来，二十有馀载，风调雨顺，年登岁稔，人无水旱之弊，国无饥馑之灾。昔汉武帝，守文之常主，犹登刻玉之符；齐桓公小国之庸君，尚涂泥金之事。望陛下推功损己，让德不居。亿兆倾心，犹阙告成之礼；云、亭伫谒，未展升中之仪。此之功德，足以咀嚼百王，网罗千代者矣。然古人有云：\"虽休勿休\"，良有以也。守初保末，圣哲罕兼。是知业大者易骄，愿陛下难之，善始者难终，愿陛下易之。 \\n 窃见顷年以来，力役兼总，东有辽海之军，西有昆丘之役，士马疲於甲胄，舟车倦於转输。且召募投戍，去留怀死生之痛，因风阻浪，往来有漂溺之危。一夫力耕，年无数十之获；一船致损，则倾覆数百之粮。是犹运有尽之农功，填无穷之巨浪，图未获之他众，丧已成之我军。虽除凶伐暴，有国常规，然黩武玩兵，先哲所戒。昔秦皇并吞六国，反速危祸之基；晋武奄有三方，翻成覆败之业。岂非矜功恃大，弃德轻邦，图利忘害，肆情纵欲？遂使悠悠六合，虽广不救其亡，嗷嗷黎庶，因弊以成其祸。是知地广非常安之术，人劳乃易乱之源。愿陛下布泽流人，矜弊恤乏，减行役之烦，增雨露之惠。 \\n 妾又闻为政之本，贵在无为。窃见土木之功，不可遂兼。北阙初建，南营翠微，曾未逾时，玉华创制，非惟构架之劳，颇有工力之费。虽复茅茨示约，犹兴木石之疲，假使和雇取人，不无烦扰之弊。是以卑宫菲食，圣王之所安，金屋瑶台，骄主之为丽。故有道之君，以逸逸人；无道之君，以乐乐身。愿陛下使之以时，则力不竭矣；用而息之，则心斯悦矣。 \\n 夫珍玩技巧，为丧国之斧斤；珠玉锦绣，实迷心之酖毒。窃见服玩鲜靡，如变化於自然，职贡奇珍，若神仙之所制，虽驰华於季俗，实败素於淳风。是知漆器非延叛之方，桀造之而人叛；玉杯岂招亡之术，纣用之而国亡。方验侈丽之源，不可不遏。夫作法於俭，犹恐其奢；作法於奢，何以制后？伏惟陛下，明照未形，智周无际，穷奥秘於麟阁，尽探赜於儒林。千王理乱之踪，百代安危之迹，兴亡衰乱之数，得失成败之机，固亦包吞心府之中，循环目围之内，乃宸衷久察，无假一二言焉。惟知之非难，行之不易，志骄於业著，体逸於时安。伏愿抑志摧心，慎终成始，削轻过以添重德，择今是以替前非，则鸿名与日月无穷，盛业与乾坤永泰！ \\n 太宗甚善其言，特加优赐甚厚。 \\n 《贞观政要》　唐·吴兢 \\n  \\n   \\n  "}
{"章节": "卷九 安边第三十六 凡二章", "正文": "  \\n 卷九安边第三十六凡二章 \\n 　 \\n  \\n 贞观四年，李靖击突厥颉利，败之，其部落多来归降者。诏议安边之策，中书令温彦博议：\"请於河南处之。准汉建武时，置降匈奴於五原塞下，全其部落，得为捍蔽，又不离其土俗，因而抚之，一则实空虚之地，二则示无猜之心，是含育之道也。\"太宗从之。秘书监魏徵曰：\"匈奴自古至今，未有如斯之破败，此是上天剿绝，宗庙神武。且其世寇中国，万姓冤雠，陛下以其为降，不能诛灭，即宜遣发河北，居其旧土。匈奴人面兽心，非我族类，强必寇盗，弱则卑伏，不顾恩义，其天性也。秦、汉患之者若是，故时发猛将以击之，收其河南以为郡县。陛下以内地居之，且今降者几至十万，数年之后，滋息过倍，居我肘腋，甫迩王畿，心腹之疾，将为后患，尤不可处以河南也。\"温彦博曰：\"天子之於万物也，天覆地载，有归我者则必养之。今突厥破除，馀落归附，陛下不加怜愍，弃而不纳，非天地之道，阻四夷之意，臣愚甚为不可，宜处之河南。所谓死而生之，亡而存之，怀我厚恩，终无叛逆。\"魏徵曰：\"晋代有魏时，胡部落分居近郡，江统劝逐出塞外，武帝不用其言，数年之后，遂倾瀍、洛。前代覆车，殷鉴不远。陛下必用彦博言，遣居河南，所谓养兽自遗患也。\"彦博又曰：\"臣闻圣人之道，无所不通。突厥馀魂，以命归我，收居内地，教以礼法，选其酋首，遣居宿卫，畏威怀德，何患之有？且光武居河南单于於内郡，以为汉藩翰，终於一代，不有叛逆。\"又曰：\"隋文帝劳兵马，费仓库，树立可汗，令复其国，后孤恩失信，围炀帝於雁门。今陛下仁厚，从其所欲，河南、河北，任情居住，各有酋长，不相统属，力散势分，安能为害？\"给事中杜楚客进曰：\"北狄人面兽心，难以德怀，易以威服。今令其部落散处河南，逼近中华，久必为患。至如雁门之役，虽是突厥背恩，自由隋主无道，中国以之丧乱，岂得云兴复亡国以致此祸？夷不乱华，前哲明训，存亡继绝，列圣通规。臣恐事不师古，难以长久。\"太宗嘉其言。方务怀柔，未之从也，卒用彦博策，自幽州至灵州，置顺、祐、化、长四州都督府以处之，其人居长安者近且万家。 \\n 自突厥颉利破后，诸部落首领来降者，皆拜将军中郎将，布列朝廷，五品已上百馀人，殆与朝士相半，唯拓拔不至，又遣招慰之，使者相望於道。凉州都督李大亮，以为於事无益，徒费中国，上疏曰：\"臣闻欲绥远者必先安近，中国百姓，天下根本，四夷之人，犹於枝叶，扰其根本以厚枝叶，而求久安，未之有也。自古明王，化中国以信，驭夷狄以权。故《春秋》云：'戎狄豺狼，不可厌也；诸夏亲昵，不可弃也。'自陛下君临区宇，深根固本，人逸兵强，九州殷富，四夷自服。今者招致突厥，虽入提封，臣愚稍觉劳费，未悟其有益也。然河西民庶，镇御藩夷，州县萧条，户口鲜少，加因隋乱，减耗尤多。突厥未平之前，尚不安业，匈奴微弱以来，始就农亩，若即劳役，恐致妨损。以臣愚惑，请停招慰。且谓之荒服者，故臣而不纳。是以周室爱民攘狄，竟延八百之龄；秦王轻战事胡，故四十载而绝灭；汉文养兵静守，天下安丰；孝武扬威远略，海内虚耗，虽悔轮台，追已不及。至于隋室，早得伊吾，兼统鄯善，且既得之后，劳费日甚，虚内致外，竟损无益。远寻秦、汉，近观隋室，动静安危，昭然备矣。伊吾虽已臣附，远在藩碛，民非夏人，地多沙卤。其自竖立称藩附庸者，请羁縻受之，使居塞外，必畏威怀德，永为藩臣，盖行虚惠而收实福矣。近日突厥，倾国入朝，既不能俘之江淮，以变其俗，乃置於内地，去京不远，虽则宽仁之义，亦非久安之计也。每见一人初降，赐物五匹，袍一领，酋长悉授大官，禄厚位尊，理多糜费，以中国之租赋，供积恶之凶虏，其众益多，非中国之利也。\"太宗不纳。 \\n 十三年，太宗幸九成宫，突厥可汗弟中郎将阿史那结社率阴结所部，并拥突利子贺罗鹘夜犯御营，事败，皆捕斩之。太宗自是不直突厥，悔处其部众於中国，还其旧部於河北，建牙於故定襄城，立李思摩为乙弥泥熟俟利苾可汗以主之，因谓侍臣曰：\"中国百姓，实天下之根本，四夷之人，乃同枝叶，扰其根本以厚枝叶，而求久安，未之有也。初，不纳魏徵言，遂觉劳费日甚，几失久安之道。\" \\n 贞观十四年，侯君集平高昌之后，太宗欲以其地为州县。魏徵曰：\"陛下初临天下，高昌王先来朝谒，自后数有商胡，称其遏绝贡献，加之不礼大国诏使，遂使王诛载加。若罪止文泰，斯亦可矣。未若因抚其民，而立其子，所谓伐罪吊民，威德被於遐外，为国之善者也。今若利其土壤以为州县，常须千馀人镇守，数年一易，每来往交替，死者十有三四，遣办衣资，离别亲戚，十年之后，陇右空虚，陛下终不得高昌撮穀尺布以助中国。所谓散有用而事无用，臣未见其可。\"太宗不从，竟以其地置西州，仍以西州为安西都护府，每岁调发千馀人，防遏其地。 \\n 黄门侍郎褚遂良亦以为不可，上疏曰：\"臣闻古者哲后临朝，明王创业，必先华夏而后夷狄，广诸德化，不事遐荒。是以周宣薄伐，至境而反；始皇远塞，中国分离。陛下诛灭高昌，威加西域，收其鲸鲵，以为州县。然则王师初发之岁，河西供役之年，飞刍輓粟，十室九空，数郡萧然，五年不复。陛下每岁遣千馀人，而远事屯戍，终年离别，万里思归。去者资装，自须营办，既卖菽粟，倾其机杼。经途死亡，复在方外。兼遣罪人，增其防遏。所遣之内，复有逃亡，官司捕捉，为国生事。高昌涂路，沙碛千里，冬风冰冽，夏风如焚，行人遇之多死。《易》云'安不忘危，治不忘乱。'设令张掖尘飞，酒泉烽举，陛下岂能得高昌一人菽粟而及事乎？终须发陇右诸州，星驰电击。由斯而言，此河西者方於心腹，彼高昌者他人手足，岂得糜费中华，以事无用？陛下平颉利於沙塞，灭吐浑於西海。突厥馀落，为立可汗；吐浑遗萌，更树君长。复立高昌，非无前例，此所谓有罪而诛之，既服而存之。宜择高昌可立者，征给首领，遣还本国，负戴洪恩，长为藩翰。中国不扰，既富且宁，传之子孙以贻后代。\"疏奏，不纳。 \\n 至十六年，西突厥遣兵寇西州，太宗谓侍臣曰：\"朕闻西州有警急，虽不足为害，然岂能无忧乎？往者初平高昌，魏徵、褚遂良劝朕立麹文泰子弟，依旧为国，朕竟不用其计，今日方自悔责。昔汉高祖遭平城之围，而赏娄敬；袁绍败於官渡，而诛田丰。朕恒以此二事为诫，宁得忘所言者乎！\" \\n 《贞观政要》　唐·吴兢 \\n  \\n   \\n  "}
{"章节": "卷十 行幸第三十七 凡四章", "正文": "  \\n 卷十行幸第三十七凡四章 \\n 　 \\n  \\n 贞观初，太宗谓侍臣曰：\"隋炀帝广造宫室，以肆行幸，自西京至东都，离宫别馆，相望道次，乃至并州、涿郡，无不悉然。驰道皆广数百步，种树以饰其傍。人力不堪，相聚为贼。逮至末年，尺土一人，非复己有。以此观之，广宫室，好行幸，竟有何益？此皆朕耳所闻，目所见，深以自诫。故不敢轻用人力，惟令百姓安静，不有怨叛而已。\" \\n 贞观十一年，太宗幸洛阳宫，泛舟于积翠池，顾谓侍臣曰：\"此宫观台沼并炀帝所为，所谓驱役生民，穷此雕丽，复不能守此一都，以万人为虑。好行幸不息，人所不堪。昔诗人云：'何草不黄？何日不行？''小东大东，杼轴其空。'正谓此也。遂使天下怨叛，身死国灭，今其宫苑尽为我有。隋氏倾覆者，岂惟其君无道，亦由股肱无良。如宇文述、虞世基、裴蕴之徒，居高官，食厚禄，受人委任，惟行谄佞，蔽塞聪明，欲令其国无危，不可得也。\"司空长孙无忌奏言：\"隋氏之亡，其君则杜塞忠谠之言，臣则苟欲自全，左右有过，初不纠举，寇盗滋蔓，亦不实陈。据此，即不惟天道，实由君臣不相匡弼。\"太宗曰：\"朕与卿等承其馀弊，惟须弘道移风，使万世永赖矣。\" \\n 贞观十三年，太宗谓魏徵等曰：\"隋炀帝承文帝馀业，海内殷阜，若能常处关中，岂有倾败？遂不顾百姓，行幸无期，径往江都，不纳董纯、崔象等谏诤，身戮国灭，为天下笑。虽复帝祚长短，委以玄天；而福善祸淫，亦由人事。朕每思之，若欲君臣长久，国无危败，君有违失，臣须极言。朕闻卿等规谏，纵不能当时即从，再三思审，必择善而用之。\" \\n 贞观十二年，太宗东巡狩，将入洛，次於显仁宫，宫苑官司多被责罚。侍中魏徵进言曰：\"陛下今幸洛州，为是旧征行处，庶其安定，故欲加恩故老。城郭之民未蒙德惠，官司苑监多及罪辜，或以供奉之物不精，又以不为献食，此则不思止足，志在奢靡。既乖行幸本心，何以副百姓所望？隋主先命在下多作献食，献食不多，则有威罚，上之所好，下必有甚，竞为无限，遂至灭亡。此非载籍所闻，陛下目所亲见，为其无道，故天命陛下代之。当战战栗栗，每事省约，参踪前列，昭训子孙，奈何今日欲在人之下？陛下若以为足，今日不啻足矣。若以为不足，万倍於此，亦不足也。\"太宗大惊曰：\"非公，朕不闻此言，自今已后，庶几无如此事。\" \\n 《贞观政要》　唐·吴兢 \\n  \\n   \\n  "}
{"章节": "卷十 畋猎第三十八 凡五章", "正文": "  \\n 卷十畋猎第三十八凡五章 \\n 　 \\n  \\n 秘书监虞世南以太宗颇好畋猎，上疏谏曰：\"臣闻秋狝冬狩，盖惟恒典；射隼从禽，备乎前诰。伏惟陛下因听览之馀辰，顺天道以杀伐，将欲摧斑碎掌，亲御皮轩，穷猛兽之窟穴，尽逸材之林薮。夷凶翦暴，以卫黎元，收革擢羽，用充军器，举旗效获，武遵前古。然黄屋之尊，金舆之贵，八方之所仰德，万国之所系心，清道而行，犹戒衔橛，斯盖重慎防微，为社稷也。是以马卿直谏於前，张昭变色於后，臣诚细微，敢忘斯义？且天弧星罼，所殪已多，颁禽赐获，皇恩亦溥。伏愿时息猎车，且韬长戟，不拒刍荛之请，降纳涓浍之流，袒裼徒搏，任之群下，则贻范百王，永光万代。\"太宗深嘉其言。 \\n 谷那律为谏议大夫，尝从太宗出猎，在途遇雨，太宗问曰：\"油衣若为得不漏？\"对曰：\"能以瓦为之，必不漏矣！\"意欲太宗弗数游猎，大被嘉纳。赐帛五十段，加以金带。 \\n 贞观十一年，太宗谓侍臣曰：\"朕昨往怀州，有上封事者云：'何为恒差山东众丁於苑内营造？即日徭役，似不下隋时。怀、洛以东，残人不堪其命，而田猎犹数，骄逸之主也。今者复来怀州田猎，忠谏不复至洛阳矣。'四时蒐田，既是帝王常礼；今日怀州，秋毫不干於百姓。凡上书谏正，自有常准，臣贵有词，主贵能改。如斯诋毁，有似咒诅。\"侍中魏徵奏称：\"国家开直言之路，所以上封事者尤多。陛下亲自披阅，或冀臣言可取，所以侥幸之士得肆其丑。臣谏其君，甚须折衷，从容讽谏。汉元帝尝以酎祭宗庙，出便门，御楼船，御史大夫薛广德当乘舆免冠曰：'宜从桥。陛下不听臣言，臣自刎，以颈血汙车轮，陛下不入庙矣。'元帝不悦。光禄卿张猛进曰：'臣闻主圣臣直，乘船危，就桥安。圣主不乘危，广德言可听。'元帝曰：'晓人不当如是耶？'乃从桥。以此而言，张猛可谓直臣谏君也。\"太宗大悦。 \\n 贞观十四年，太宗幸同州沙苑，亲格猛兽，复晨出夜还。特进魏徵奏言：\"臣闻《书》美文王不敢盘于游田，《传》述《虞箴》称夷、羿以为戒。昔汉文临峻坂欲驰下，袁盎揽辔曰：'圣主不乘危，不徼幸，今陛下骋六飞，驰不测之山，如有马惊车败，陛下纵欲自轻，奈高庙何？'孝武好格猛兽，相如进谏：'力称乌获，捷言庆忌，人诚有之，兽亦宜然。猝遇逸材之兽，骇不存之地，虽乌获、逄蒙之伎不得用，而枯木朽株尽为难矣。虽万全而无患，然而本非天子所宜。'孝元帝郊泰畤，因留射猎，薛广德称：'窃见关东困极，百姓离灾，今日撞亡秦之钟，歌郑、卫之乐，士卒暴露，从官劳倦，欲安宗庙社稷，何凭河暴虎，未之戒也？'臣窃思此数帝，心岂木石，独不好驰骋之乐？而割情屈己，从臣下之言者，志存为国，不为身也。臣伏闻车驾近出，亲格猛兽，晨往夜还，以万乘之尊，闇行荒野，践深林，涉丰草，甚非万全之计。愿陛下割私情之娱，罢格兽之乐，上为宗庙社稷，下慰群寮兆庶。\"太宗曰：\"昨日之事偶属尘昏，非故然也，自今深用为诫。\" \\n 贞观十四年，冬十月，太宗将幸栎阳游畋，县丞刘仁轨以收获未毕，非人君顺动之时，诣行所，上表切谏。太宗遂罢猎，擢拜仁轨新安令。 \\n 《贞观政要》　唐·吴兢 \\n  \\n   \\n  "}
{"章节": "卷十 灾祥第三十九 凡四章", "正文": "  \\n 卷十灾祥第三十九凡四章 \\n 　 \\n  \\n 贞观六年，太宗谓侍臣曰：\"朕比见众议以祥瑞为美事，频有表贺庆。如朕本心，但使天下太平，家给人足，虽无祥瑞，亦可比德於尧、舜。若百姓不足，夷狄内侵，纵有芝草遍街衢，凤凰巢苑囿，亦何异於桀、纣？尝闻石勒时，有郡吏燃连理木，煮白雉肉吃，岂得称为明主耶？又隋文帝深爱祥瑞，遣秘书监王劭著衣冠，在朝堂对考使焚香，读《皇隋感瑞经》。旧尝见传说此事，实以为可笑。夫为人君，当须至公理天下，以得万姓之懽心。若尧、舜在上，百姓敬之如天地，爱之如父母，动作兴事，人皆乐之；发号施令，人皆悦之；此是大祥瑞也。自此后诸州所有祥瑞，并不用申奏。\" \\n 贞观八年，陇右山崩，大蛇屡见，山东及江、淮多大水。太宗以问侍臣，秘书监虞世南对曰：\"春秋时，梁山崩，晋侯召伯宗而问焉，对曰：'国主山川，故山崩川竭，君为之不举乐，降服乘缦，祝币以礼焉。'梁山，晋所主也。晋侯从之，故得无害。汉文帝元年，齐、楚地二十九山同日崩，水大出，令郡国无来献，施惠於天下，远近欢洽，亦不为灾。后汉灵帝时，青蛇见御座；晋惠帝时，大蛇长三百步，见齐地，经市入朝。按蛇宜在草野而入市朝，所以为怪耳。今蛇见山泽，盖深山大泽，必有龙蛇，亦不足怪。又山东之雨，虽则其常，然阴潜过久，恐有冤狱，宜断省系囚，庶或当天意，且妖不胜德，修德可以销变。\"太宗以为然，因遣使者赈恤饥馁，申理冤讼，多所原宥。 \\n 贞观八年，有彗星见于南方，长六丈，经百馀日乃灭。太宗谓侍臣曰：\"天见彗星，由朕之不德，政有亏失，是何妖也？\"虞世南对曰：\"昔齐景公时彗星见，公问晏子。晏子对曰：'公穿池沼畏不深，起台榭畏不高，行刑罚畏不重，是以天见彗星为公戒耳！'景公惧而修德，后十六日而星没。陛下若德政不修，虽麟凤数见，终是无益。但使朝无阙政，百姓安乐，虽有灾变，何损於德？愿陛下勿以功高古人而自矜大，勿以太平渐久而自骄逸，若能终始如一，彗见未足为忧。\"太宗曰：\"吾之理国，良无景公之过，但朕年十八便为经纶王业，北剪刘武周，西平薛举，东擒窦建德、王世充，二十四而天下定，二十九而居大位，四夷降伏，海内乂安。自谓古来英雄拨乱之主无见及者，颇有自矜之意，此吾之过也。上天见变，良为是乎？秦始皇平六国，隋炀帝富有四海，既骄且逸，一朝而败，吾亦何得自骄也？言念於此，不觉惕焉震惧！\"魏徵进曰：\"臣闻自古帝王未有无灾变者，但能修德，灾变自销。陛下因有天变，遂能戒惧，反覆思量，深自克责，虽有此变，必不为灾也。\" \\n 贞观十一年大雨，穀水溢，冲洛城门，入洛阳宫，平地五尺，毁宫寺十九，所漂七百馀家。太宗谓侍臣曰：\"朕之不德，皇天降灾，将由视听弗明，刑罚失度，遂使阴阳舛谬，雨水乖常。矜物罪己，载怀忧惕。朕又何情独甘滋味？可令尚食断肉料，进蔬食。文武百官各上封事，极言得失。\"中书侍郎岑文本上封事曰： \\n 臣闻开拨乱之业，其功既难；守已成之基，其道不易。故居安思危，所以定其业也；有始有卒，所以崇其基也。今虽亿兆乂安，方隅宁谧，既承丧乱之后，又接凋弊之馀，户口减损尚多，田畴垦辟犹少。覆焘之恩著矣，而疮痍未复；德教之风被矣，而资产屡空。是以古人譬之种树，年祀绵远，则枝叶扶疏，若种之日浅，根本未固，虽壅之以黑坟，暖之以春日，一人摇之，必致枯槁。今之百姓，颇类於此。常加含养，则日就滋息；暂有征役，则随日凋耗。凋耗既甚，则人不聊生；人不聊生，则怨气充塞；怨气充塞，则离叛之心生矣。故帝舜曰：\"可爱非君，可畏非民。\"孔安国曰：\"人以君为命，故可爱。君失道，人叛之，故可畏。\"仲尼曰：\"君犹舟也，人犹水也，水所以载舟，亦所以覆舟。\"是以古之哲王虽休勿休，日慎一日者，良为此也。 \\n 伏惟陛下览古今之事，察安危之机，上以社稷为重，下以亿兆在念。明选举，慎赏罚，进贤才，退不肖。闻过即改，从谏如流。为善在於不疑，出令期於必信。颐神养性，省游畋之娱；去奢从俭，减工役之费。务静方内，而不求辟土；载櫜弓矢，而不忘武备。凡此数者，虽为国之恒道，陛下之所常行。臣之愚昧，惟愿陛下思而不怠，则至道之美与三、五比隆，亿载之祚与天地长久。虽使桑穀为妖龙蛇作孽，雉雊於鼎耳，石言於晋地，犹当转祸为福，变灾为祥，况雨水之患，阴阳恒理，岂可谓天谴而系圣心哉？臣闻古人有言：\"农夫劳而君子养焉，愚者言而智者择焉。\"辄陈狂瞽，伏待斧钺。 \\n 太宗深纳其言。 \\n 《贞观政要》　唐·吴兢 \\n  \\n   \\n  "}
{"章节": "卷十 慎终第四十 凡七章", "正文": "  \\n 卷十慎终第四十凡七章 \\n 　 \\n  \\n 贞观五年，太宗谓侍臣曰：\"自古帝王亦不能常化，假令内安，必有外扰。当今远夷率服，百穀丰稔，盗贼不作，内外宁静。此非朕一人之力，实由公等共相匡辅。然安不忘危，理不忘乱，虽知今日无事，亦须思其终始。常得如此，始是可贵也。\"魏徵对曰：\"自古已来，元首股肱不能备具，或时君称圣，臣即不贤；或遇贤臣，即无圣主。今陛下明，所以致治，向若直有贤臣，而君不思化，亦无所益。天下今虽太平，臣等犹未以为喜，惟愿陛下居安思危，孜孜不怠耳！\" \\n 贞观六年，太宗谓侍臣曰：\"自古人君为善者，多不能坚守其事。汉高祖，泗上一亭长耳，初能拯危诛暴，以成帝业，然更延十数年，纵逸之败，亦不可保。何以知之？孝惠为嫡嗣之重，温恭仁孝，而高帝惑於爱姬之子，欲行废立；萧何、韩信，功业既高，萧既妄系，韩亦滥黜，自馀功臣黥布之辈，惧而不安，至於反逆。君臣父子之间悖谬若此，岂非难保之明验也？朕所以不敢恃天下之安，每思危亡以自戒惧，用保其终。\" \\n 贞观九年，太宗谓公卿曰：\"朕端拱无为，四夷咸服，岂朕一人之所致，实赖诸公之力耳！当思善始令终，永固鸿业，子子孙孙，递相辅翼。使丰功厚利施於来叶，令数百年后读我国史，鸿勋茂业粲然可观，岂惟称隆周、炎汉及建武、永平故事而已哉？\"房玄龄因进曰：\"陛下捴挹之志，推功群下，致理升平，本关圣德，臣下何力之有？惟愿陛下有始有卒，则天下永赖。\"太宗又曰：\"朕观古先拨乱之主皆年逾四十，惟光武年三十三，但朕年十八便举兵，年二十四定天下，年二十九升为天子，此则武胜於古也。少从戎旅，不暇读书，贞观以来，手不释卷，知风化之本，见政理之源。行之数年，天下大理而风移俗变，子孝臣忠，此又文过於古也。昔周、秦已降，戎狄内侵，今戎狄稽颡，皆为臣妾，此又怀远胜古也。此三者，朕何德以堪之？既有此功业，何得不善始慎终耶？\" \\n 贞观十二年，太宗谓侍臣曰：\"朕读书见前王善事，皆力行而不倦，其所任用公辈数人，诚以为贤，然致理比於三、五之代，犹为不逮，何也？\"魏徵对曰：\"今四夷宾服，天下无事，诚旷古所未有。然自古帝王初即位者，皆欲励精为政，比迹於尧、舜；及其安乐也，则骄奢放逸，莫能终其善。人臣初见任用者，皆欲匡主济时，追踪於稷、契；及其富贵也，则思苟全官爵，莫能尽其忠节。若使君臣常无懈怠，各保其终，则天下无忧不理，自可超迈前古也。\"太宗曰：\"诚如卿言。\" \\n 贞观十三年，魏徵恐太宗不能克终俭约，近岁颇好奢纵，上疏谏曰： \\n 臣观自古帝王受图定鼎，皆欲传之万代，贻厥孙谋。故其垂拱岩廊，布政天下，其语道也必先淳朴而抑浮华，其论人也必贵忠良而鄙邪佞，言制度也则绝奢靡而崇俭约，谈物产也则重穀帛而贱珍奇。然受命之初，皆遵之以成治；稍安之后，多反之而败俗。其故何哉？岂不以居万乘之尊，有四海之富，出言而莫己逆，所为而人必从，公道溺於私情，礼节亏於嗜欲故也？语曰：\"非知之难，行之惟难；非行之难，终之斯难。\"所言信矣。 \\n 伏惟陛下，年甫弱冠，大拯横流，削平区宇，肇开帝业。贞观之初，时方克壮，抑损嗜欲，躬行节俭，内外康宁，遂臻至治。论功则汤、武不足方；语德则尧、舜未为远。臣自擢居左右，十有馀年，每侍帷幄，屡奉明旨。常许仁义之道，守之而不失；俭约之志，终始而不渝。一言兴邦，斯之谓也。德音在耳，敢忘之乎？而顷年已来，稍乖曩志，敦朴之理，渐不克终。谨以所闻，列之如左： \\n 陛下贞观之初，无为无欲，清静之化，远被遐荒。考之於今，其风渐坠，听言则远超於上圣，论事则未逾於中主。何以言之？汉文、晋武俱非上哲，汉文辞千里之马，晋武焚雉头之裘。今则求骏马於万里，市珍奇於域外，取怪於道路，见轻於戎狄，此其渐不克终，一也。 \\n 昔子贡问理人於孔子，孔子曰：\"懔乎若朽索之驭六马。\"子贡曰：\"何其畏哉？\"子曰：\"不以道遵之，则吾雠也，若何其无畏？\"故《书》曰：\"民惟邦本，本固邦宁。\"为人上者奈何不敬？陛下贞观之始，视人如伤，恤其勤劳，爱民犹子，每存简约，无所营为。顷年已来，意在奢纵，忽忘卑俭，轻用人力，乃云：\"百姓无事则骄逸，劳役则易使。\"自古以来，未有由百姓逸乐而致倾败者也，何有逆畏其骄逸，而故欲劳役者哉？恐非兴邦之至言，岂安人之长算？此其渐不克终，二也。 \\n 陛下贞观之初，损己以利物，至於今日，纵欲以劳人，卑俭之迹岁改，骄侈之情日异。虽忧人之言不绝於口，而乐身之事实切於心。或时欲有所营，虑人致谏，乃云：\"若不为此，不便我身。\"人臣之情，何可复争？此直意在杜谏者之口，岂曰择善而行者乎？此其渐不克终，三也。 \\n 立身成败，在於所染，兰芷鲍鱼，与之俱化，慎乎所习，不可不思。陛下贞观之初，砥砺名节，不私於物，唯善是与，亲爱君子，疏斥小人。今则不然，轻亵小人，礼重君子。重君子也，敬而远之；轻小人也，狎而近之。近之则不见其非，远之则莫知其是。莫知其是，则不间而自疏；不见其非，则有时而自昵。昵近小人，非致理之道；疏远君子，岂兴邦之义？此其渐不克终，四也。 \\n 《书》曰：\"不作无益害有益，功乃成；不贵异物贱用物，人乃足。犬马非其土性不畜，珍禽奇兽弗育於国。\"陛下贞观之初，动遵尧、舜，捐金抵璧，反朴还淳。顷年以来，好尚奇异，难得之货，无远不臻；珍玩之作，无时能止。上好奢靡而望下敦朴，未之有也。末作滋兴，而求丰实，其不可得亦已明矣。此其渐不克终，五也。 \\n 贞观之初，求贤如渴，善人所举，信而任之，取其所长，恒恐不及。近岁已来，由心好恶，或众善举而用之，或一人毁而弃之，或积年任而用之，或一朝疑而远之。夫行有素履，事有成迹，所毁之人，未必可信於所举；积年之行，不应顿失於一朝。君子之怀，蹈仁义而弘大德；小人之性，好谗佞以为身谋。陛下不审察其根源，而轻为之臧否，是使守道者日疏，干求者日进，所以人思苟免，莫能尽力。此其渐不克终，六也。 \\n 陛下初登大位，高居深视，事惟清静，心无嗜欲，内除毕弋之物，外绝畋猎之源。数载之后，不能固志，虽无十旬之逸，或过三驱之礼，遂使盘游之娱，见讥於百姓，鹰犬之贡，远及於四夷。或时教习之处，道路遥远，侵晨而出，入夜方还，以驰骋为欢，莫虑不虞之变，事之不测，其可救乎？此其渐不克终，七也。 \\n 孔子曰：\"君使臣以礼，臣事君以忠。\"然则君之待臣，义不可薄。陛下初践大位，敬以接下，君恩下流，臣情上达，咸思竭力，心无所隐。顷年已来，多所忽略，或外官充使，奏事入朝，思睹阙庭，将陈所见，欲言则颜色不接，欲请又恩礼不加，间因所短，诘其细过，虽有聪辩之略，莫能申其忠款，而望上下同心，君臣交泰，不亦难乎？此其渐不克终，八也。 \\n 傲不可长，欲不可纵，乐不可极，志不可满。四者，前王所以致福，通贤以为深诫。陛下贞观之初，孜孜不怠，屈己从人，恒若不足。顷年已来，微有矜放，恃功业之大，意蔑前王，负圣智之明，心轻当代，此傲之长也。欲有所为，皆取遂意，纵或抑情从谏，终是不能忘怀，此欲之纵也。志在嬉游，情无厌倦，虽未全妨政事，不复专心治道，此乐将极也。率土乂安，四夷款服，仍远劳士马，问罪遐裔，此志将满也。亲狎者阿旨而不肯言，疏远者畏威而莫敢谏，积而不已，将亏圣德。此其渐不克终，九也。 \\n 昔陶唐、成汤之时，非无灾患，而称其圣德者，以其有始有终，无为无欲，遇灾则极其忧勤，时安则不骄不逸故也。贞观之初，频年霜旱，畿内户口并就关外，携负老幼，来往数年，曾无一户逃亡，一人怨苦。此诚由识陛下矜育之怀，所以至死无携贰。顷年已，来疲於徭役，关中之人，劳弊尤甚。杂匠之徒，下日悉留和雇；正兵之辈，上番多别驱使；和市之物不绝於乡闾，递送之夫相继於道路。既有所弊，易为惊扰，脱因水旱，穀麦不收，恐百姓之心，不能如前日之宁帖。此其渐不克终，十也。 \\n 臣闻\"祸福无门，唯人所召\"。人无衅焉，妖不妄作。伏惟陛下统天御宇十有三年，道洽寰中，威加海外，年穀丰稔，礼教聿兴，比屋喻於可封，菽粟同於水火。暨乎今岁，天灾流行，炎气致旱，乃远被於郡国；凶丑作孽，忽近起於毂下。夫天何言哉？垂象示诫，斯诚陛下惊惧之辰，忧勤之日也。若见诫而惧，择善而从，同周文之小心，追殷汤之罪己。前王所以致理者，勤而行之；今时所以败德者，思而改之。与物更新，易人视听，则宝祚无疆，普天幸甚，何祸败之有乎？然则社稷安危，国家治乱，在於一人而已。当今太平之基，既崇极天之峻；九仞之积，犹亏一篑之功。千载休期，时难再得，明主可为而不为，微臣所以郁结而长叹者也。 \\n 臣诚愚鄙，不达事机，略举所见十条，辄以上闻圣听。伏愿陛下采臣狂瞽之言，参以刍荛之议，冀千虑一得，衮职有补，则死日生年，甘从斧钺。 \\n 疏奏，太宗谓徵曰：\"人臣事主，顺旨甚易，忤情尤难。公作朕耳目股肱，常论思献纳。朕今闻过能改，庶几克终善事，若违此言，更何颜与公相见？复欲何方以理天下？自得公疏，反覆研寻，深觉词强理直，遂列为屏障，朝夕瞻仰。又录付史司，冀千载之下识君臣之义。\"乃赐徵黄金十斤，厩马二疋。 \\n 贞观十四年，太宗谓侍臣曰：\"平定天下，朕虽有其事，守之失图，功业亦复难保。秦始皇初亦平六国，据有四海，及末年不能善守，实可为诫。公等宜念公忘私，则荣名高位，可以克终其美。\"魏徵对曰：\"臣闻之，战胜易，守胜难。陛下深思远虑，安不忘危，功业既彰，德教复洽，恒以此为政，宗社无由倾败矣。\" \\n 贞观十六年，太宗问魏徵曰：\"观近古帝王有传位十代者，有一代两代者，亦有身得身失者。朕所以常怀忧惧，或恐抚养生民不得其所，或恐心生骄逸，喜怒过度。然不自知，卿可为朕言之，当以为楷则。\"徵对曰：\"嗜欲喜怒之情，贤愚皆同。贤者能节之，不使过度，愚者纵之，多至失所。陛下圣德玄远，居安思危，伏愿陛下常能自制，以保克终之美，则万代永赖。\" \\n  \\n   \\n  "}
