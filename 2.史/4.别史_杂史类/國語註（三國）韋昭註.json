{"章节": "國語卷第一", "正文": "  \\n 國語卷第一 \\n 　 \\n  \\n 周語上 \\n １　穆王將征犬戎〔一〕，祭公謀父諫曰：「不可〔二〕。先王耀德不觀兵〔三〕。夫兵戢而時動，動則威〔四〕，觀則玩，玩則無震〔五〕。是故周文公之頌曰〔六〕：『載戢干戈，載櫜弓矢〔七〕。我求懿德，肆于時夏〔八〕，允王保之〔九〕。』先王之於民也，懋正其德而厚其性〔一０〕，阜其財求〔一一〕而利其器用〔一二〕，明利害之鄉〔一三〕，以文修之〔一四〕，使務利而避害，懷德而畏威，故能保世以滋大〔一五〕。 \\n 〔一〕　穆王，周康王之孫、昭王之子穆王滿也。征，正也，上討下之稱。犬戎，西戎之別名也，在荒服之中。 \\n 〔二〕　祭，畿內之國，周公之後也，為王卿士。謀父，字也。傳曰：「凡、蔣、邢、茅、胙、祭，周公之胤矣。」 \\n 〔三〕　耀，明也。觀，示也。明德，尚道化也。不示兵者，有大罪惡然後致誅，不以小小示威武也。 \\n 〔四〕　戢，聚也。威，畏也。時動，謂三時務農，一時講武，守則有財，征則有威。 \\n 〔五〕　玩，黷也。震，懼也。 \\n 〔六〕　文公，周公旦之謚也。頌，時邁之詩也。武王既伐紂，周公為作此詩，巡守、告祭之樂歌也。 \\n 〔七〕　載，則也。干，楯也。戈，戟也。櫜，韜也。言天下已定，聚斂其干戈，韜藏其弓矢，示不復用也。 \\n 〔八〕　懿，美也。肆，陳也。于，於也。時，是也。夏，大也。言武王常求美德，故陳其功德，於是夏而歌之。樂章大者曰夏。 \\n 〔九〕　允，信也。信武王能保此時夏之美。 \\n 〔一０〕懋，勉也。性，情性也。 \\n 〔一一〕阜，大也。大其財求，不障壅也。 \\n 〔一二〕器，兵甲也。用，耒耜之屬也。 \\n 〔一三〕示之以好惡也。鄉，方也。 \\n 〔一四〕文，禮法也。 \\n 〔一五〕保，守也。滋，益也。 \\n 「昔我先王世后稷〔一〕，以服事虞、夏〔二〕。及夏之衰也，棄稷不務〔三〕，我先王不窋用失其官〔四〕，而自竄于戎、狄之閒〔五〕，不敢怠業，時序其德，纂修其緒〔六〕，修其訓典〔七〕，朝夕恪勤，守以敦篤，奉以忠信，奕世載德，不忝前人〔八〕。至于武王，昭前之光明而加之以慈和，事神保民，莫弗欣喜〔九〕。商王帝辛，大惡於民〔一０〕。庶民不忍，欣戴武王，以致戎于商牧〔一一〕。是先王非務武也，勤恤民隱而除其害也〔一二〕。 \\n 〔一〕　后，君也。稷，官也。父子相繼曰世，謂棄與不窋也。 \\n 〔二〕　謂棄為舜后稷，不窋繼之於夏啟也。 \\n 〔三〕　棄，廢也。衰，謂啟子太康廢稷之官，不復務農也。書序曰：「太康失邦，昆弟五人須於洛汭。」 \\n 〔四〕　失稷官也。不窋，棄之子也。周之禘祫文、武，不先不窋，故通謂之王，商頌亦以契為玄王也。 \\n 〔五〕　竄，匿也。堯封棄於邰，至不窋失官，去夏而遷於邠，邠西接戎、北近狄也。 \\n 〔六〕　纂，繼也。緒，事也。 \\n 〔七〕　訓，教也。典，法也。 \\n 〔八〕　奕，奕前人也。載，成也。忝，辱也。 \\n 〔九〕　保，養也。 \\n 〔一０〕商，殷之本號也。帝辛，紂名。大惡，大為民所惡也。 \\n 〔一一〕戴，奉也。戎，兵也。牧，商郊牧野。 \\n 〔一二〕恤，憂也。隱，痛也。 \\n 「夫先王之制：邦內甸服〔一〕，邦外侯服〔二〕，侯、衛賓服〔三〕，蠻、夷要服〔四〕，戎、狄荒服〔五〕。甸服者祭〔六〕，侯服者祀〔七〕，賓服者享〔八〕，要服者貢〔九〕，荒服者王〔一０〕。日祭〔一一〕、月祀〔一二〕、時享〔一三〕、歲貢〔一四〕、終王〔一五〕，先王之訓也。有不祭則修意〔一六〕，有不祀則修言〔一七〕，有不享則修文〔一八〕，有不貢則修名〔一九〕，有不王則修德〔二０〕，序成而有不至則修刑〔二一〕。於是乎有刑不祭，伐不祀，征不享，讓不貢〔二二〕，告不王〔二三〕。於是乎有刑罰之辟〔二四〕，有攻伐之兵〔二五〕，有征討之備〔二六〕，有威讓之令〔二七〕，有文告之辭〔二八〕。布令陳辭而又不至，則增修於德而無勤民於遠〔二九〕，是以近無不聽，遠無不服。 \\n 〔一〕　邦內，謂天子畿內千里之地。商頌曰：「邦畿千里，維民所止。」王制曰：「千里之內曰甸。」京邑在其中央，故夏書曰「五百里甸服」，則古今同矣。甸，王田也。服，服其職業也。自商以前，并畿內為五服。武王克殷，周公致太平，因禹所弼除畿內，更制天下為九服。千里之內謂之王畿，王畿之外曰侯服，侯服之外曰甸服。今謀父諫穆王，稱先王之制猶以王畿為甸服者，甸，古名，世俗所習也。故周襄王謂晉文公曰「昔我先王之有天下也，規方千里，以為甸服」，是也。周禮亦以蠻服為要服，足以相況也。 \\n 〔二〕　邦外，邦畿之外也。方五百里之地謂之侯服。侯服，侯圻也。言諸侯之近者，歲一來見也。 \\n 〔三〕　此總言之也。侯，侯圻也。衛，衛圻也。言自侯圻至衛圻，其閒凡五圻，圻五百里，五五二千五百里，中國之界也。謂之賓服，常以服貢賓見於王也。五圻者，侯圻之外曰甸圻，甸圻之外曰男圻，男圻之外曰采圻，采圻之外曰衛圻。周書康誥曰「侯、甸、男、采、衛」，是也。凡此服數，諸家之說皆紛錯不同，唯賈君近之。 \\n 〔四〕　蠻，蠻圻。夷，夷圻也。周禮，衛圻之外曰蠻圻，去王城三千五百里，九州之界也。夷圻去王城四千里。周禮行人職，衛圻之外謂之要服，此言蠻、夷要服，則夷圻朝貢或與蠻圻同也。要者，要結好信而服從也。 \\n 〔五〕　戎、狄，去王城四千五百里至五千里也。四千五百里為鎮圻，五千里為蕃圻，在九州之外荒裔之地，與戎、狄同俗，故謂之荒，荒忽無常之言也。 \\n 〔六〕　供日祭也。此采地之君，其見無數。 \\n 〔七〕　供月祀也。堯、舜及周，侯服皆歲見也。 \\n 〔八〕　供時享也。享，獻也。周禮，甸圻二歲而見，男圻三歲而見，采圻四歲而見，衛圻五歲而見。其見也，必以所貢助祭於廟，孝經所謂「四海之內，各以其職來祭」者也。 \\n 〔九〕　供歲貢也。要服六歲一見也。 \\n 〔一０〕王，王事天子也。周禮，九州之外謂之蕃國，世一見，各以其所貴寶為贄，故詩云：「自彼氐、羌，莫敢不來王。」 \\n 〔一一〕日祭，祭於祖、考，謂上食也。近漢亦然。 \\n 〔一二〕月祀於曾、高也。 \\n 〔一三〕時享於二祧也。 \\n 〔一四〕歲貢於壇、墠也。 \\n 〔一五〕終，謂終世也。朝嗣王及即位而來見。 \\n 〔一六〕意，志意也。謂邦國之內有違闕不供日祭者，先修志意以自責也。畿內近，知王意。　案：「邦國」，公序本作「邦甸」。 \\n 〔一七〕言，號令也。 \\n 〔一八〕文，典法也。 \\n 〔一九〕名，謂尊卑職貢之名號也。晉語曰：「信於名則上下不干也。」 \\n 〔二０〕遠人不服，則修文德以來之。 \\n 〔二一〕序成，謂上五者次序已成，而有不至，則有刑誅。 \\n 〔二二〕讓，譴責也。 \\n 〔二三〕謂以文辭告曉之也。地遠者罪輕。 \\n 〔二四〕刑不祭也。 \\n 〔二五〕伐不祀也。 \\n 〔二六〕征不享也。 \\n 〔二七〕讓不貢也。 \\n 〔二八〕告不王也。 \\n 〔二九〕勤，勞也。 \\n 「今自大畢、伯士之終也〔一〕，犬戎氏以其職來王〔二〕，天子曰：『予必以不享征之，且觀之兵〔三〕。』其無乃廢先王之訓而王幾頓乎〔四〕！吾聞夫犬戎樹惇〔五〕，帥舊德而守終純固〔六〕，其有以禦我矣〔七〕！」 \\n 〔一〕　大畢、伯士，犬戎氏之二君也。終，卒也。 \\n 〔二〕　以其職，謂其嗣子以其貴寶來見王。 \\n 〔三〕　享，賓服之禮。以責犬戎，而示之兵法也。　案：「法」，公序本作「非」。 \\n 〔四〕　幾，危也。頓，敗也。 \\n 〔五〕　樹，立也。言犬戎立性惇樸。 \\n 〔六〕　帥，循也。純，專也。固，一也。言犬戎循先王之舊德，奉其常職，天性專一，終身不移，不聽穆王責其不享也。 \\n 〔七〕　禦，猶距也。 \\n 王不聽，遂征之，得四白狼，四白鹿以歸〔一〕。自是荒服者不至〔二〕。 \\n 〔一〕　白狼、白鹿，犬戎所貢。 \\n 〔二〕　穆王責犬戎以非禮，暴兵露師，傷威毀信，故荒服者不至。 \\n ２　恭王遊於涇上，密康公從〔一〕，有三女奔之〔二〕。其母曰：「必致之於王〔三〕。夫獸三為群〔四〕，人三為眾，女三為粲。〔五〕王田不取群〔六〕，公行下眾〔七〕，王御不參一族〔八〕。夫粲，美之物也。眾以美物歸女，而何德以堪之〔九〕？王猶不堪，況爾小醜乎〔一０〕？小醜備物，終必亡〔一一〕。」康公不獻。一年，王滅密〔一二〕。 \\n 〔一〕　恭王，穆王之子恭王伊扈也。涇，水名。康公，密國之君，姬姓也。 \\n 〔二〕　奔，不由媒氏也。三女同姓也。 \\n 〔三〕　康公之母欲使進於王。 \\n 〔四〕　自三以上為群。 \\n 〔五〕　粲，美貌也。 \\n 〔六〕　不盡群也。易曰：「王用三驅，失前禽也。」 \\n 〔七〕　公，諸侯也。下眾，不敢誣眾也。禮，國君下卿位，遇眾則式禮也。 \\n 〔八〕　御，婦官也。參，三也。一族，父子也。故取異姓以備三，不參一族也。　案：「異姓」，公序本作「姪娣」。 \\n 〔九〕　堪，任也。 \\n 〔一０〕醜，類也。王者至尊，猶且不堪，況爾小人之類乎？ \\n 〔一一〕言德小而物備，終取之必以亡。 \\n 〔一二〕密，今安定陰密縣是也，近涇。 \\n ３　厲王虐，國人謗王〔一〕。邵公告曰：「民不堪命矣〔二〕！」王怒，得衛巫，使監謗者〔三〕，以告，則殺之〔四〕。國人莫敢言，道路以目〔五〕。王喜，告邵公曰：「吾能弭謗矣，乃不敢言。〔六〕」邵公曰：「是障之也〔七〕。防民之口，甚於防川〔八〕。川壅而潰，傷人必多〔九〕，民亦如之〔一０〕。是故為川者決之使導〔一一〕，為民者宣之使言〔一二〕。故天子聽政，使公卿至於列士獻詩〔一三〕，瞽獻曲〔一四〕，史獻書〔一五〕，師箴〔一六〕，瞍賦〔一七〕，矇誦〔一八〕，百工諫〔一九〕，庶人傳語〔二０〕，近臣盡規〔二一〕，親戚補察〔二二〕，瞽、史教誨〔二三〕，耆、艾修之〔二四〕，而後王斟酌焉〔二五〕，是以事行而不悖〔二六〕。民之有口，猶土之有山川也，財用於是乎出〔二七〕；猶其原隰之有衍沃也，衣食於是乎生〔二八〕。口之宣言也，善敗於是乎興，行善而備敗〔二九〕，其所以阜財用、衣食者也〔三０〕。夫民慮之於心而宣之於口，成而行之，胡可壅也？若壅其口，其與能幾何？〔三一〕」王不聽，於是國〔三二〕莫敢出言，三年，乃流王於彘。〔三三〕 \\n 〔一〕　厲王，恭王之曾孫、夷王之子厲王胡也。謗，誹也。 \\n 〔二〕　邵公，邵康公之孫穆公虎也，為王卿士。言民不堪暴虐之政令。 \\n 〔三〕　衛巫，衛國之巫也。監，察也。巫人有神靈，有謗必知之。　案：「巫人」，公序本作「以巫」。 \\n 〔四〕　巫言謗王，王則殺之。 \\n 〔五〕　不敢發言，以目相眄而已。 \\n 〔六〕　弭，止也。 \\n 〔七〕　障，防也。 \\n 〔八〕　流者曰川。言川不可防，而口又甚也。 \\n 〔九〕　川之潰決，害於人也。 \\n 〔一０〕民之敗亂，害於上也。 \\n 〔一一〕為，治也。導，通也。 \\n 〔一二〕宣，猶放也。觀民所言，以知得失。 \\n 〔一三〕獻詩以風也。列士，上士也。 \\n 〔一四〕無目曰瞽。瞽，樂師。曲，樂曲也。 \\n 〔一五〕史，外史也。周禮，外史掌三皇、五帝之書。 \\n 〔一六〕師，少師也。箴，箴刺王闕，以正得失也。 \\n 〔一七〕無眸子曰瞍。賦，公卿列士所獻詩也。 \\n 〔一八〕有眸子而無見曰矇。周禮，矇主弦歌、諷誦。誦，謂箴諫之語也。 \\n 〔一九〕百工，執技以事上者也。諫者執藝事以諫，謂若匠師慶諫魯莊公丹楹刻桷也。 \\n 〔二０〕庶人卑賤，見時得失不得達，傳以語王也。 \\n 〔二一〕近臣，謂驂僕之屬也。盡規，盡其規計以告王也。 \\n 〔二二〕補，補過；察，察政也。傳曰：「自王以下，各有父兄子弟，以補察其過也。」 \\n 〔二三〕瞽，樂太師；史，太史也。掌陰陽、天時、禮法之書，以相教誨者。單襄公曰：「吾非瞽、史，焉知天道？」 \\n 〔二四〕耆、艾，師、傅也。師、傅修理瞽、史之教，以聞於王也。 \\n 〔二五〕斟，取也。酌，行也。 \\n 〔二六〕悖，逆也。 \\n 〔二七〕猶，若也。山川所以宣地氣而出財用，口亦宣人心而言善敗也。 \\n 〔二八〕廣平曰原，下溼曰隰。下平曰衍，有溉曰沃。 \\n 〔二九〕民所善者行之，民所敗者備之。 \\n 〔三０〕阜，厚也。 \\n 〔三一〕與，辭也。能幾何，言不久也。 \\n 〔三二〕案：「國」下，公序本有「人」字。 \\n 〔三三〕流，放也。彘，晉地，漢為縣，屬河東，今曰永安。 \\n ４　厲王說榮夷公〔一〕，芮良夫曰〔二〕：「王室其將卑乎〔三〕！夫榮公好專利而不知大難〔四〕。夫利，百物之所生也〔五〕，天地之所載也〔六〕，而或專之，其害多矣〔七〕。天地百物，皆將取焉，胡可專也〔八〕？所怒甚多，而不備大難，以是教王，王能久乎？夫王人者，將導利而布之上下者也〔九〕，使神人百物無不得其極〔一０〕，猶日怵惕，懼怨之來也〔一一〕。故頌曰：『思文后稷，克配彼天。立我蒸民，莫匪爾極〔一二〕。』大雅曰：『陳錫載周〔一三〕。』是不布利而懼難乎〔一四〕？故能載周，以至于今。今王學專利，其可乎〔一五〕？匹夫專利，猶謂之盜，王而行之，其歸鮮矣〔一六〕。榮公若用，周必敗。」既，榮公為卿士〔一七〕，諸侯不享，王流于彘〔一八〕。 \\n 〔一〕　說，好也。榮，國名。夷，謚也。 \\n 〔二〕　芮良夫，周大夫芮伯也。 \\n 〔三〕　卑，微也。 \\n 〔四〕　專，擅也。 \\n 〔五〕　利，生於物也。專利，是專百物也。 \\n 〔六〕　載，成也。地受天氣以成百物也。 \\n 〔七〕　害，謂惡害榮公者多也。孔子曰：「放於利而行，多怨。」 \\n 〔八〕　天地成百物，民皆將取用之，何可專其利也。 \\n 〔九〕　導，開也。布，賦也。上謂天神，下謂人物也。 \\n 〔一０〕極，中也。 \\n 〔一一〕怵惕，恐懼也。 \\n 〔一二〕頌，周頌思文也，謂郊祀后稷以配天之樂歌也。經緯天地曰文。克，能也。蒸，眾也。莫，無也。匪，不也。爾，女也。極，中也。言周公思有文德者后稷，其功乃能配於天。謂堯時洪水，稷播百穀，立我眾民之道，無不於女時得其中者，功至大也。 \\n 〔一三〕大雅文王之二章也。陳，布也。錫，賜也。言文王布賜施利，以載成周道也。 \\n 〔一四〕言后稷、文王既布利，又懼難也。 \\n 〔一五〕言不可也。 \\n 〔一六〕鮮，寡也。歸附周者寡也。 \\n 〔一七〕既，已也。卿士，卿之有事者。 \\n 〔一八〕享，獻也。 \\n ５　彘之亂，宣王在邵公之宮〔一〕，國人圍之。邵公曰：「昔吾驟諫王，王不從，是以及此難〔二〕。今殺王子，王其以我為懟〔三〕而怒乎〔四〕！夫事君者險而不懟〔五〕，怨而不怒，況事王乎？〔六〕」乃以其子代宣王，宣王長而立之〔七〕。 \\n 〔一〕　宣王，厲王之子宣王靖也。在邵公之宮者，避難奔邵公也。 \\n 〔二〕　及，至也。 \\n 〔三〕　音墜。 \\n 〔四〕　殺王子，命國人得殺之也。 \\n 〔五〕　君，諸侯也。在危險之中不當懟。懟，謂若晉慶鄭怨惠公愎諫違卜，棄而不載。 \\n 〔六〕　怨，心望也。怒，作氣也。 \\n 〔七〕　彘之亂，公卿相與和而修政事，號曰「共和」，凡十四年而宣王立。 \\n ６　宣王即位，不籍千畝〔一〕。虢文公諫曰〔二〕：「不可。夫民之大事在農〔三〕，上帝之粢盛於是乎出〔四〕，民之蕃庶於是乎生〔五〕，事之供給於是乎在〔六〕，和協輯睦於是乎興〔七〕，財用蕃殖於是乎始〔八〕，敦庬純固於是乎成〔九〕，是故稷為大官。〔一０〕古者，太史順時覛〔一一〕土，陽癉〔一二〕憤盈，土氣震發〔一三〕，農祥晨正〔一四〕，日月底于天廟〔一五〕，土乃脈發〔一六〕。 \\n 〔一〕　籍，借也，借民力以為之。天子田籍千畝，諸侯百畝。自厲王之流，籍田禮廢，宣王即位，不復遵古也。 \\n 〔二〕　賈侍中云：「文公，文王母弟虢仲之後，為王卿士。」昭謂：虢叔之後，西虢也。及宣王都鎬，在畿內也。 \\n 〔三〕　穀，民之命，故農為大事也。 \\n 〔四〕　出於農也。器實曰粢，在器曰盛。 \\n 〔五〕　番，息也。庶，眾也。 \\n 〔六〕　供，具也。給，足也。 \\n 〔七〕　協，合也。輯，聚也。睦，親也。 \\n 〔八〕　殖，長也。 \\n 〔九〕　敦，厚也。庬，大也。 \\n 〔一０〕民之大事在農，故稷之職為大官也。　案：汪遠孫國語發正（以下簡稱發正）卷一：「『大官』，當為『天官』。」 \\n 〔一一〕音脈。 \\n 〔一二〕丁佐反。 \\n 〔一三〕覛，視也。癉，厚也。憤，積也。盈，滿也。震，動也。發，起也。 \\n 〔一四〕農祥，房星也。晨正，謂立春之日，晨中於午也。農事之候，故曰農祥也。 \\n 〔一五〕底，至也。天廟，營室也。孟春之月，日月皆在營室也。 \\n 〔一六〕脈，理也。農書曰：「春土長冒撅，陳根可拔，耕者急發。」　案：汪遠孫國語明道本攷異（以下簡稱攷異）卷一：「春」上脫「孟」字，「撅」當作「橛」。 \\n 「先時九日〔一〕，太史告稷曰：『自今至于初吉〔二〕，陽氣俱蒸，土膏其動〔三〕。弗震弗渝，脈其滿眚，穀乃不殖〔四〕。』稷以告〔五〕王曰：『史帥陽官以命我司事〔六〕曰：「距今九日，土其俱動〔七〕，王其祗祓，監農不易〔八〕。」』王乃使司徒咸戒公卿、百吏、庶民〔九〕，司空除壇于籍〔一０〕，命農大夫咸戒農用〔一一〕。 \\n 〔一〕　先，先立春日也。 \\n 〔二〕　初吉，二月朔日也。詩云：「二月初吉。」 \\n 〔三〕　蒸，升也。膏，潤也。其動，潤澤欲行也。 \\n 〔四〕　震，動也。渝，變也。眚，災也。言陽氣俱升，土膏欲動，當即發動變寫其氣。不然，則脈滿氣結，更為災疫，穀乃不殖也。 \\n 〔五〕　以太史之言告王。 \\n 〔六〕　史，太史。陽官，春官。司事，主農事也。 \\n 〔七〕　距，去也。 \\n 〔八〕　祗，敬也。祓，齊戒、祓除也。不易，不易物土之宜也。 \\n 〔九〕　百吏，百官。庶民，甸師氏所掌之民也，主耕耨王之籍田者。 \\n 〔一０〕司空，掌地也。 \\n 〔一一〕農大夫，田畯也。農用，田器也。 \\n 「先時五日〔一〕，瞽告有協風至〔二〕，王即齋宮〔三〕，百官御事，各即其齋三日〔四〕。王乃淳〔五〕濯饗醴〔六〕，及期，〔七〕鬱人薦鬯〔八〕，犧人薦醴〔九〕，王祼鬯，饗醴乃行〔一０〕，百吏、庶民畢從。及籍，后稷監之〔一一〕，膳夫、農正陳籍禮〔一二〕，太史贊王〔一三〕，王敬從之。王耕一墢〔一四〕，班三之〔一五〕，庶民終于千畝〔一六〕。其后稷省〔一七〕功，太史監之；司徒省民，太師監之；畢，宰夫陳饗，膳宰監之〔一八〕。膳夫贊王，王歆大牢〔一九〕，班嘗之〔二０〕，庶人終食〔二一〕。 \\n 〔一〕　先耕時也。 \\n 〔二〕　瞽，樂太師，知風聲者也。協，和也，風氣和、時候至也。立春日融風也。　案：攷異卷一：「『日』字誤，公序本作『曰』。」 \\n 〔三〕　所齋之宮也。 \\n 〔四〕　御，治也。 \\n 〔五〕　之純反。 \\n 〔六〕　淳，沃也。濯，溉也。饗，飲也。謂王沐浴飲醴酒也。 \\n 〔七〕　期，耕日也。 \\n 〔八〕　鬱，鬱金香草，宜以和鬯酒也。周禮：「鬱人掌裸器，凡祭祀賓客，和鬱鬯以實彝而陳之。」共王之齋鬯也。 \\n 〔九〕　犧人司樽，掌共酒醴。 \\n 〔一０〕祼，灌也。灌鬯，飲醴，皆所以自香潔也。 \\n 〔一一〕監，察也。 \\n 〔一二〕膳夫，上士也，掌王之飲食膳羞之饋食。農正，田大夫也，主敷陳籍禮而祭其神，為農祈也。 \\n 〔一三〕贊，導也。 \\n 〔一四〕缽、伐二音。　案：公序本作「一墢，一耜之墢也。王無耦，以一耜耕。」 \\n 〔一五〕班，次也。王耕一墢，一耦之發也。耜廣五寸，二耜為耦，一耦之發，廣尺深尺。三之，下各三其上也。王一墢、公三、卿九、大夫二十七也。　案：「王耕一墢，一耦之發也。耜廣五寸，二耜為耦，一耦之發，廣尺深尺」二十五字，公序本無。 \\n 〔一六〕終，盡耕之也。 \\n 〔一七〕息井反。 \\n 〔一八〕宰夫，下大夫。膳宰，膳夫也。 \\n 〔一九〕歆，饗也。 \\n 〔二０〕公、卿、大夫也。 \\n 〔二一〕終，畢也。 \\n 「是日也，瞽帥、音官以風土〔一〕。廩于籍東南，鍾而藏之，〔二〕而時布之于農〔三〕。稷則遍誡百姓，紀農協功〔四〕，曰：『陰陽分布，震雷出滯〔五〕。』土不備墾，辟在司寇〔六〕。乃命其旅曰：『徇〔七〕，農師一之〔八〕，農正再之〔九〕，后稷三之〔一０〕，司空四之〔一一〕，司徒五之〔一二〕，太保六之，太師七之〔一三〕，太史八之〔一四〕，宗伯九之〔一五〕，王則大徇。〔一六〕耨穫亦如之〔一七〕。』民用莫不震動，恪恭于農，修其疆畔，日服其鎛，不解于時〔一九〕，財用不乏，民用和同。 \\n 〔一〕　音官，樂官。風土，以音律省土風，風氣和則土氣養也。 \\n 〔二〕　廩，御廩也，一名神倉。東南，生長之處。鍾，聚也。謂為廩以藏王所籍田，以奉粢盛也。 \\n 〔三〕　布，賦也。 \\n 〔四〕　紀，謂綜理也。協，同也。 \\n 〔五〕　陰陽分布，日夜同也。滯，蟄蟲也。明堂月令曰：「日夜分，雷乃發聲。始震雷，蟄蟲咸動，啟戶而出也。」 \\n 〔六〕　墾，發也。辟，罪也。在司寇，司寇行其罪也。 \\n 〔七〕　旅，眾也。徇，行也。 \\n 〔八〕　一之，先往也。農師，上士也。 \\n 〔九〕　農正，后稷之佐，田畯也，故次農師。 \\n 〔一０〕后稷，農官之君也，故次農正。 \\n 〔一一〕司空，主道路溝洫，故次后稷也。 \\n 〔一二〕司徒，省民，故次司空也。 \\n 〔一三〕太保、太師，天子三公，佐王論道，汎監眾官，不特掌事，故次司徒也。 \\n 〔一四〕太史，掌達官府之治，故次太師也。 \\n 〔一五〕宗伯，卿官，掌相王之大禮，若王不與祭則攝位，故次太史也。 \\n 〔一六〕大徇，帥公、卿、大夫親行農也。 \\n 〔一七〕如之，如耕時也。 \\n 〔一八〕用，謂田器也。 \\n 〔一九〕疆，境也。畔，界也。鎛，鋤屬。 \\n 「是時也，王事唯農是務，無有求利於其官，以干農功〔一〕，三時務農而一時講武〔二〕，故征則有威，守則有財。若是，乃能媚於神〔三〕而和於民矣，則享祀時至而布施優裕也〔四〕。 \\n 〔一〕　求利，謂變易使役，干亂農功。 \\n 〔二〕　三時，春、夏、秋。一時，冬也。講，習也。 \\n 〔三〕　媚，說也。 \\n 〔四〕　優，饒也。裕，緩也。 \\n 「今天子欲修先王之緒而棄其大功，匱神乏祀而困民之財〔一〕，將何以求福用民？」 \\n 〔一〕　匱神乏祀，不耕籍也。困民之財，取於民也。 \\n 王不聽。三十九年，戰于千畝，王師敗績于姜氏之戎〔一〕。 \\n 〔一〕　姜氏之戎，西戎之別種，四岳之後也。傳曰：「我諸戎，四岳之裔冑。」言宣王不納諫務農，無以事神使民，以致弱敗之咎也。 \\n ７　魯武公以括與戲見王〔一〕，王立戲〔二〕，樊仲山父諫曰：「不可立也〔三〕！不順必犯〔四〕，犯王命必誅，故出令不可不順也。令之不行，政之不立〔五〕，行而不順，民將棄上〔六〕。夫下事上，少事長，所以為順也。今天子立諸侯而建其少，是教逆也。若魯從之而諸侯效之，王命將有所壅〔七〕，若不從而誅之，是自誅王命也〔八〕。是事也，誅亦失，不誅亦失〔九〕，天子其圖之！」王卒立之。魯侯歸而卒，及魯人殺懿公〔一０〕而立伯御〔一一〕。 \\n 〔一〕　武公，伯禽之玄孫、獻公之子武公敖也。括，武公長子伯御也。戲，括弟懿公也。 \\n 〔二〕　以為太子。 \\n 〔三〕　仲山父，王卿士，食采於樊。 \\n 〔四〕　不順，立少也。犯，魯必犯王命而不從也。 \\n 〔五〕　令不行，即政不立也。 \\n 〔六〕　使長事少，故民必棄上也。 \\n 〔七〕　言先王立長之命，將壅塞不行也。 \\n 〔八〕　誅王命者，先王之命立長，今魯亦立長，若誅之，是自誅王命也。 \\n 〔九〕　誅之誅王命，不誅則廢命也。 \\n 〔一０〕懿公，戲也。 \\n 〔一一〕伯御，括也。 \\n ８　三十二年春，宣王伐魯，立孝公〔一〕，諸侯從是而不睦〔二〕。宣王欲得國子之能導訓諸侯者〔三〕，樊穆仲曰：「魯侯孝〔四〕。」王曰：「何以知之？」對曰：「肅恭明神而敬事耇老〔五〕；賦事行刑，必問於遺訓〔六〕而咨於故實〔七〕；不干所問，不犯所咨。」王曰：「然則能訓治其民矣。」乃命魯孝公於夷宮〔八〕。 \\n 〔一〕　孝公，懿公之弟稱也。 \\n 〔二〕　從是而不相親睦於王也。 \\n 〔三〕　賈侍中云：「國子，諸侯之嗣子。」或云：「國子，諸侯之子，欲使訓導諸侯之子。」唐尚書云：「國子，謂諸侯能治國、子養百姓者。」昭謂：國子，同姓諸姬也。凡王子弟，謂之國子。導訓諸侯，謂為州伯者也。 \\n 〔四〕　穆仲，仲山父之謚，猶魯叔孫穆子謂之穆叔。 \\n 〔五〕　耇，凍梨也。 \\n 〔六〕　遺訓，先王之教也。 \\n 〔七〕　咨，謀也。故實，故事之是者。 \\n 〔八〕　命為侯伯也。夷宮者，宣王祖父夷王之廟。古者，爵命必於祖廟。 \\n ９　宣王既喪南國之師〔一〕，乃料民於太原〔二〕。仲山父諫曰：「民不可料也！夫古者不料民而知其少多，司民協孤終〔三〕，司商協民姓〔四〕，司徒協旅〔五〕，司寇協姦〔六〕，牧協職〔七〕，工協革〔八〕，場協入〔九〕，廩協出〔一０〕，是則少多、死生、出入、往來者皆可知也。於是乎又審之以事〔一一〕，王治農於籍〔一二〕，蒐于農隙〔一三〕，耨穫亦於籍〔一四〕，獮於既烝〔一五〕，狩於畢時〔一六〕，是皆習民數者也，又何料焉〔一七〕？不謂其少而大料之，是示少而惡事也〔一八〕。臨政示少，諸侯避之。〔一九〕治民惡事，無以賦令〔二０〕。且無故而料民，天之所惡也〔二一〕，害於政而妨於後嗣〔二二〕。」王卒料之，及幽王乃廢滅〔二三〕。 \\n 〔一〕　喪，亡也，敗于姜戎氏時所亡也。南國，江、漢之閒也，故詩云：「滔滔江、漢，南國之紀。」 \\n 〔二〕　料，數也。太原，地名也。 \\n 〔三〕　司民，掌登萬民之數，自生齒已上皆書於版。協，合也。無父日孤。終，死也。合其名籍，以登於王也。 \\n 〔四〕　司商，掌賜族受姓之官。商，金聲清。謂人始生，吹律合之，定其姓名也。 \\n 〔五〕　司徒，掌合師旅之眾也。 \\n 〔六〕　司寇，刑官，掌合姦民，以知死刑之數也。 \\n 〔七〕　周禮，牧人掌養犧牲，合其物色之數也。 \\n 〔八〕　工，百工之官。革，更也，更制度者合其數。 \\n 〔九〕　場人掌場圃，委積珍物，斂而藏之也。 \\n 〔一０〕廩人掌九穀出用之數也。 \\n 〔一一〕事，謂因籍田與蒐狩以簡知其數也。 \\n 〔一二〕籍，籍於千畝田也。 \\n 〔一三〕春田曰蒐。蒐，擇也。禽獸懷妊未著，搜而取之也。農隙，仲春既耕之後。隙，閑也。　案：「搜而」二字，公序本作「秋乃」。 \\n 〔一四〕言王亦至，於籍考課之。 \\n 〔一五〕秋田曰獮。獮，殺也，順時始殺也。烝，升也。月令：「孟秋乃升穀，天子嘗新。」既升：謂仲秋也。 \\n 〔一六〕冬田曰狩。狩，圍守而取之。畢時，時務畢也。 \\n 〔一七〕習，簡習也。 \\n 〔一八〕言王不謂其眾少而大料數之，是示以寡少，又厭惡政事，不能修之意也。 \\n 〔一九〕示天下以寡弱，諸侯將避遠王室，不親附也。 \\n 〔二０〕言厭惡政事，無以賦令也。 \\n 〔二一〕故，事也。天道清淨也。 \\n 〔二二〕害政，敗為政之道也。妨後嗣，為將有禍亂也。 \\n 〔二三〕幽王，宣王之子幽王宮涅也。滅，謂滅西周也。 \\n １０幽王二年，西周三川皆震〔一〕。伯陽父曰：「周將亡矣〔二〕！夫天地之氣，不失其序〔三〕；若過其序，民亂之也〔四〕。陽伏而不能出，陰迫而不能烝〔五〕，於是有地震〔六〕。今三川實震，是陽失其所而鎮陰也〔七〕。陽失而在陰〔八〕，川源必塞〔九〕；源塞，國必亡〔一０〕。夫水土演而民用也〔一一〕。水土無所演，民乏財用，不亡何待〔一二〕？昔伊、洛竭而夏亡〔一三〕，河竭而商亡〔一四〕。今周德若二代之季矣〔一五〕，其川源又塞，塞必竭。夫國必依山川〔一六〕，山崩川竭，亡之徵也。川竭，山必崩。〔一七〕若國亡不過十年，數之紀也〔一八〕。夫天之所棄，不過其紀。」是歲也，三川竭，岐山崩。十一年，幽王乃滅，周乃東遷〔一九〕。 \\n 〔一〕　西周，謂鎬京也，幽王在焉，邠、岐之所近也。三川，涇、渭、洛，出於岐山也。震，動也。地震，故三川亦動也，川竭也。 \\n 〔二〕　伯陽父，周大夫也。 \\n 〔三〕　序，次也。 \\n 〔四〕　過，失也。言民者，不敢斥王也。 \\n 〔五〕　烝，升也。陽氣在下，陰氣迫之，使不能升也。 \\n 〔六〕　陰陽相迫，氣動於下，故地震也。 \\n 〔七〕　鎮，為陰所鎮笮也。笮，莊百反。 \\n 〔八〕　在陰，在陰下也。 \\n 〔九〕　地動則泉源塞。 \\n 〔一０〕國依山川，今源塞，故國將亡也。 \\n 〔一一〕水土氣通為演，演猶潤也。演則生物，民得用之。 \\n 〔一二〕水氣不潤，土枯不養，故乏財用。 \\n 〔一三〕竭，盡也。伊出熊耳，洛出冢嶺。禹都陽城，伊、洛所近。　案：「竭，盡也」，公序本作「伊、洛竭涸也。」 \\n 〔一四〕商人都衛，河水所經。 \\n 〔一五〕二代之季，謂桀、紂也。 \\n 〔一六〕依其精氣利澤也。 \\n 〔一七〕水泉不潤，枯朽而崩。 \\n 〔一八〕數起於一，終於十，十則更，故曰紀也。 \\n 〔一九〕東遷，謂平王遷於洛邑也。 \\n １１惠王三年〔一〕，邊伯、石速、蒍國出王而立子頹〔二〕。王處於鄭三年。王子頹飲三大夫酒，子國為客〔三〕，樂及遍儛〔四〕。鄭厲公見虢叔〔五〕，曰：「吾聞之，司寇行戮，君為之不舉〔六〕，而況敢樂禍乎！今吾聞子頹歌舞不息，樂禍也〔七〕。夫出王而代其位，禍孰大焉！臨禍忘憂，是謂樂禍。禍必及之，盍納王乎？」虢叔許諾。鄭伯將王自圉門入，虢叔自北門入〔八〕，殺子頹及三大夫，王乃入也。 \\n 〔一〕　惠王，周莊王之孫、釐王之子惠王涼也。三年，魯莊公十九年也。　案攷異卷一：「『三』當作『二』」。 \\n 〔二〕　三子，周大夫。子頹，莊王之少子王姚之子。王姚嬖於莊王，生子頹。子頹有寵，蒍國為之師。及惠王即位，取蒍國之圃及邊伯之宮，又收石速之秩，故三子出王而立子頹。 \\n 〔三〕　子國，蒍國也。客，上客也。 \\n 〔四〕　遍儛，六代之樂，謂黃帝曰雲門，堯曰咸池，舜曰簫韶，禹曰大夏，殷曰大濩，周曰大武也。一曰：「諸侯、大夫遍儛。」 \\n 〔五〕　厲公，鄭莊公之子厲公突也。虢叔，王卿士，虢公林父也。 \\n 〔六〕　不舉樂也。 \\n 〔七〕　案：公序本作「今吾聞子頹歌舞不思憂。」 \\n 〔八〕　圉門，南門也。二門，王城門也。 \\n １２十五年，有神降於莘〔一〕，王問於內史過〔二〕，曰：「是何故？固有之乎〔三〕？」對曰：「有之。國之將興，其君齊明、衷正〔四〕、精潔、惠和，其德足以昭其馨香〔五〕，其惠足以同其民人〔六〕。神饗而民聽，民神無怨，故明神降之，觀其政德而均布福焉。國之將亡，其君貪冒、辟邪〔七〕、淫佚、荒怠、麤穢、暴虐；其政腥臊，馨香不登〔八〕；其刑矯誣〔九〕，百姓攜貳〔一０〕。明神不蠲〔一一〕而民有遠志〔一二〕，民神怨痛，無所依懷〔一三〕，故神亦往焉，觀其苛慝而降之禍〔一四〕。是以或見神〔一五〕以興，亦或以亡。昔夏之興也，融降于崇山〔一六〕；其亡也，回祿信於耹〔一七〕隧〔一八〕。商之興也，檮杌次於丕山〔一九〕；其亡也，夷羊在牧〔二０〕。周之興也，鸑鷟鳴於岐山〔二一〕；其衰也，杜伯射王於鄗〔二二〕。是皆明神之志者也〔二三〕。」 \\n 〔一〕　惠王十五年，魯莊公三十二年也。降，謂下也。言自上而下，有聲象以接人也。莘，虢地也。 \\n 〔二〕　內史，周大夫，過，其名也，掌爵祿廢置及策命諸侯、孤、卿、大夫也。 \\n 〔三〕　故，事也。固猶嘗也。 \\n 〔四〕　齊，一也。衷，中也。 \\n 〔五〕　惠，愛也。馨香，芳馨之升聞者也。 \\n 〔六〕　同，猶一也。 \\n 〔七〕　冒，抵冒也。 \\n 〔八〕　腥臊，臭惡也。登，上也。芳馨不上聞於神，神不饗也。傳曰：「黍稷非馨，明德惟馨。」 \\n 〔九〕　以詐用法曰矯，加誅無罪曰誣。 \\n 〔一０〕攜，離；貳，二心也。 \\n 〔一一〕蠲，潔也。 \\n 〔一二〕欲叛也。 \\n 〔一三〕懷，歸也。 \\n 〔一四〕苛，煩也。慝，惡也。 \\n 〔一五〕案：「見神」，王引之經義述聞（以下簡稱述聞）卷二０：「『見』，當為『｛見寸｝』，『｛見寸｝』古『得』字，形與『見』相近，因訛為『見』。下文曰：『道而得神，是謂逢福；淫而得神，是謂貪禍。』即其證也。」 \\n 〔一六〕融，祝融也。崇，崇高山也。夏居陽城，崇高所近。 \\n 〔一七〕音禽。 \\n 〔一八〕回祿，火神。再宿為信。耹隧，地名也。 \\n 〔一九〕檮杌，鯀也。過信曰次。丕，大。邳山在河東。 \\n 〔二０〕夷羊，神獸。牧，商郊牧野也。 \\n 〔二一〕三君云：「鸑鷟，鳳之別名也。詩云：『鳳皇鳴矣，于彼高岡。』其在岐山之脊乎？」 \\n 〔二二〕鄗，鄗京也。杜國，伯爵，陶唐氏之後也。周春秋曰：「宣王殺杜伯而不辜，後三年，宣王會諸侯田于囿，日中，杜伯起於道左，衣朱衣，冠朱冠，操朱弓、朱矢射宣王，中心折脊而死也。」 \\n 〔二三〕志，記也。見記錄在史籍者也。 \\n 王曰：「今是何神也？」對曰：「昔昭王娶於房，曰房后〔一〕，實有爽德，協於丹朱〔二〕，丹朱憑身以儀之，生穆王焉〔三〕。是實〔四〕臨照周之子孫而禍福之。夫神壹不遠徙遷〔五〕，若由是觀之，其丹朱之神乎？」王曰：「其誰受之？」對曰：「在虢土〔六〕。」王曰：「然則何為〔七〕？」對曰：「臣聞之：道而得神，是謂逢福〔八〕；淫而得神，是謂貪禍〔九〕。今虢少荒，其亡乎？」王曰：「吾其若之何？」對曰：「使太宰以祝、史帥狸姓，奉犧牲、粢盛、玉帛往獻焉〔一０〕，無有祈也〔一一〕。」 \\n 〔一〕　昭王，周成王之孫、康王之子昭王瑕也。房，國名。 \\n 〔二〕　爽，貳也。協，合也。丹朱，堯子也。 \\n 〔三〕　憑，依也。儀，匹也。詩云：「實維我儀。」言房后之行有似丹朱，丹朱憑依其身而匹偶焉，生穆王也。 \\n 〔四〕　案：「是實」，公序本無「是」字。攷異卷一：「公序本無『是』字，是也。『實』當作『寔』，『寔』，『是』也。」 \\n 〔五〕　言神壹心依憑於人，不遠遷也。 \\n 〔六〕　言神在虢，虢其受之也。 \\n 〔七〕　何為在虢？ \\n 〔八〕　逢，迎也。 \\n 〔九〕　以貪取禍也。 \\n 〔一０〕太宰，王卿也，掌祭祀之式、玉幣之事。祝，太祝也，掌祈福祥。史，太史，掌次主位。狸姓，丹朱之後也。神不歆非類，故帥以往也。純色曰犧。　案：「太宰，王卿也」，「王」，公序本作。「上」攷異卷一：「『王』字誤。」 \\n 〔一一〕祈，求也。勿有求請，禮之而已。 \\n 王曰：「虢其幾何？」對曰：「昔堯臨民以五〔一〕，今其冑見〔二〕，神之見也，不過其物〔三〕。若由是觀之，不過五年。」王使太宰忌父〔四〕帥傅氏及祝、史〔五〕奉犧牲、玉鬯往獻焉〔六〕。內史過從至虢〔七〕，虢公亦使祝、史請土焉〔八〕。內史過歸，以告王曰：「虢必亡矣，不禋於神而求福焉，神必禍之〔九〕；不親於民而求用焉，人必違之〔一０〕。精意以享，禋也〔一一〕；慈保庶民，親也〔一二〕。今虢公動匱百姓以逞其違〔一三〕，離民怒神而求利焉，不亦難乎〔一四〕！」十九年，晉取虢〔一五〕。 \\n 〔一〕　五，五年一巡守也。 \\n 〔二〕　冑，後也，謂丹朱之神也。 \\n 〔三〕　物，數也。 \\n 〔四〕　周公忌父。 \\n 〔五〕　傅氏，狸姓也，在周為傅氏。 \\n 〔六〕　玉鬯，鬯酒之圭，長尺二寸，有瓚，所以灌地降神之器也。 \\n 〔七〕　從，從太宰而往也。內史不掌祭祀，王以其賢，使以聽之也。 \\n 〔八〕　祝、史，虢之祝、史，祝應、史嚚。 \\n 〔九〕　潔祀曰禋。 \\n 〔一０〕用，用其財力也。 \\n 〔一一〕享，獻也。 \\n 〔一二〕慈，愛也。保，養也。 \\n 〔一三〕逞，快也。違，邪也。 \\n 〔一四〕求利，謂請土也。 \\n 〔一五〕惠王十九年，魯僖之五年也。 \\n １３襄王使邵公過及內史過賜晉惠公命〔一〕，呂甥、郤芮相晉侯不敬〔二〕，晉侯執玉卑，拜不稽首〔三〕。 \\n 〔一〕　襄王，周僖王之孫、惠王之子襄王鄭也。邵公過，邵穆公之後邵武公也。惠公，晉獻公之庶子惠公夷吾也。命，瑞命也。諸侯即位，天子賜之命圭以為瑞節也。　案：「邵穆公之後邵武公也」句下，公序本有「為王卿士」四字。 \\n 〔二〕　呂甥，瑕呂飴甥也；郤芮，冀芮：皆晉大夫。相，詔相禮儀也。不敬，慢惰也。 \\n 〔三〕　玉，信圭，侯所執，長七寸。卑，下也。禮：「執天子器則尚衡。」稽首，首至地也。 \\n 內史過歸，以告王曰：「晉不亡，其君必無後〔一〕。且呂、郤將不免。」王曰：「何故？」對曰：「夏書有之曰：『眾非元后，何戴〔二〕？后非眾，無與守邦〔三〕。』在湯誓曰：『余一人有罪，無以萬夫〔四〕；萬夫有罪，在余一人〔五〕。』在盤庚曰：『國之臧，則惟女眾〔六〕。國之不臧，則惟余一人，是有逸罰〔七〕。』如是則長眾使民，不可不慎也。民之所急在大事〔八〕，先王知大事之必以眾濟也，是故祓除其心，以和惠民〔九〕。考中度衷以蒞之，〔一０〕昭明物則以訓之〔一一〕，制義庶孚以行之〔一二〕。祓除其心，精也〔一三〕；考中度衷，忠也〔一四〕；昭明物則，禮也；制義庶孚，信也。然則長眾使民之道，非精不和，非忠不立，非禮不順，非信不行。今晉侯即位而背外內之賂〔一五〕，虐其處者，棄其信也〔一六〕；不敬王命，棄其禮也；施其所惡，棄其忠也〔一七〕；以惡實心，棄其精也〔一八〕。四者皆棄，則遠不至而近不和矣，〔一九〕將何以守國？ \\n 〔一〕　後，後嗣也。 \\n 〔二〕　夏書，逸書也。元，善也。后，君也。戴，奉也。 \\n 〔三〕　邦，國也。 \\n 〔四〕　湯誓，商書伐桀之誓也。今湯誓無此言，則散亡矣。天子自稱曰余一人。余一人有罪，無罪萬夫。 \\n 〔五〕　在余一人，乃我教導之過也。 \\n 〔六〕　盤庾，殷王祖乙之子，今商書盤庚是也。臧，善也。國俗之善，則惟女眾，歸功於下也。 \\n 〔七〕　逸，過也。罰，猶罪也。國俗之不善，則惟余一人，是我有過也。言其罪當在我也。 \\n 〔八〕　大事，戎、祀也。 \\n 〔九〕　祓，猶拂也。 \\n 〔一０〕蒞，臨也。考中，省己之中心以度人之衷心，恕以臨之也。 \\n 〔一一〕物，事也。則，法也。 \\n 〔一二〕義，宜也。庶，眾也。孚，信也。當制立事宜，為眾所信而行之也。 \\n 〔一三〕精，潔也。 \\n 〔一四〕忠，恕也。 \\n 〔一五〕背外，不與秦地；背內，不與里、丕之田。 \\n 〔一六〕虐其處者，殺里、丕之黨也。 \\n 〔一七〕己所不欲，勿施於人。所惡於下，故不以事上。今晉侯皆施之於人，故曰棄其忠也。 \\n 〔一八〕實，滿也。 \\n 〔一九〕四者，精、忠、禮、信也。 \\n 「古者，先王既有天下，又崇立上帝、明神而敬事之〔一〕，於是乎有朝日、夕月以教民事君〔二〕。諸侯春秋受職於王以臨其民，〔三〕大夫、士日恪位著〔四〕以儆其官〔五〕，庶人、工、商各守其業以共其上。猶恐其有墜失也，故為車服、旗章以旌之〔六〕，為贄幣、瑞節以鎮之〔七〕，為班爵、貴賤以列之〔八〕，為令聞嘉譽以聲之〔九〕。猶有散、遷、懈慢而著在刑辟，流在裔土〔一０〕，於是乎有蠻、夷之國〔一一〕，有斧鉞、刀墨之民〔一二〕，而況可以淫縱其身乎？ \\n 〔一〕　崇，尊也。立，立其祀也。上帝，天也。明神，日月也。 \\n 〔二〕　禮，天子搢大圭、執鎮圭，繅藉五采五就，以春分朝日、秋分夕月，拜日於東門之外。然則夕月在西門之外也。 \\n 〔三〕　言不敢專也。 \\n 〔四〕　音宁。 \\n 〔五〕　中廷之左右曰位，門屏之閒曰著也。 \\n 〔六〕　旌，表也。車服、旗章，上下有等，所以章別貴賤，為之表識也。 \\n 〔七〕　鎮，重也。贄，六贄也，謂孤執皮帛，卿執羔，大夫執鴈，士執雉，庶人執鶩，工商執雞。幣，六幣也，圭以馬，璋以皮，璧以帛，琮以錦，琥以繡，璜以黼也。瑞，六瑞：王執鎮圭，尺二寸；公執桓圭，九寸；侯執信圭，七寸；伯執躬圭，亦七寸；子執穀璧，男執蒲璧，皆五寸。節，六節：山國用虎節，土國用人節，澤國用龍節，皆以金為之；道路用旌節，門關用符節，都鄙用管節，皆以竹為之。 \\n 〔八〕　班，次也。 \\n 〔九〕　謂有功德者，則以策命述其功美，進爵加錫以聲之也。 \\n 〔一０〕言為之法制，備悉如此，尚有放散、轉移、懈慢，於事不奉職業者，故加之刑辟、流之裔土也。 \\n 〔一一〕遂為夷、蠻之國民也。 \\n 〔一二〕斧鉞，大刑也。刀墨，謂以刀刻其額而墨涅之。 \\n 「夫晉侯非嗣也，而得其位〔一〕，亹亹怵惕，保任戒懼，猶曰未也〔二〕。若將廣其心〔三〕而遠其鄰〔四〕，陵其民〔五〕而卑其上〔六〕，將何以固守〔七〕？ \\n 〔一〕　嗣，嫡嗣也。 \\n 〔二〕　亹亹，勉勉也。保，守也。任，職也。居非其位，雖守職戒懼，猶未足也。 \\n 〔三〕　廣其心，放情Q欲Y也。 \\n 〔四〕　背秦賂也。 \\n 〔五〕　虐其處也。　案：公序本作「虐處者也」。 \\n 〔六〕　不敬王命也。 \\n 〔七〕　守，守位也。 \\n 「夫執玉卑，替其贄也〔一〕；拜不稽首，誣其王也〔二〕。替贄無鎮〔三〕，誣王無民〔四〕。夫天事恆象〔五〕，任重享大者必速及〔六〕，故晉侯誣王，人亦將誣之；欲替其鎮，人亦將替之。大臣享其祿，弗諫而阿之，亦必及焉〔七〕。」 \\n 〔一〕　替，廢也，廢執贄之禮也。 \\n 〔二〕　誣，罔也。誣民，民亦將誣之。　案：「誣民，民亦將誣之」，公序本無。 \\n 〔三〕　鎮，重也，無以自重也。 \\n 〔四〕　案：此句，公序本有注文「民亦將誣之」五字。 \\n 〔五〕　恆，常也。事善象吉，事惡象凶也。 \\n 〔六〕　速及於禍也。 \\n 〔七〕　大臣，呂、郤也。享之言食也。阿，隨也。 \\n 襄王三年而立晉侯〔一〕，八年而隕於韓〔二〕，十六年〔三〕而晉人殺懷公。懷公無冑〔四〕，秦人殺子金、子公〔五〕。 \\n 〔一〕　襄王三年，魯僖之十年也。賜瑞命在十一年也。 \\n 〔二〕　八年，魯僖之十五年也。秦怨惠公背施忘德，舉兵伐之，戰於韓原，獲晉侯以歸，隕其師徒，三月而復之也。 \\n 〔三〕　案攷異卷一：「『六』當作『七』，各本皆誤，注同」。 \\n 〔四〕　冑，後也。襄王十六年，魯僖二十四年也。懷公，惠公之子子圉也。惠公卒，子圉嗣立，秦穆公納公子重耳，晉人刺懷公於高梁也。 \\n 〔五〕　子金，呂甥。子公，郤芮之字也。二子悔納重耳，欲焚公宮而殺公，寺人披以告，公潛會秦伯于王城。二子焚公宮，求公不獲，遂如河上，秦伯誘而殺之。 \\n １４襄王使太宰文公及內史興賜晉文公命〔一〕，上卿逆於境〔二〕，晉侯郊勞〔三〕，館諸宗廟〔四〕，饋九牢〔五〕，設庭燎〔六〕。及期，命于武宮〔七〕，設桑主，布几筵〔八〕，太宰蒞之，晉侯端委以入〔九〕。太宰以王命命冕服〔一０〕，內史贊之，三命而後即冕服〔一一〕。既畢，賓、饗、贈、餞如公命侯伯之禮，而加之以宴好〔一二〕。內史興歸，以告王曰：「晉，不可不善也。其君必霸，逆王命敬〔一三〕，奉禮義成〔一四〕。敬王命，順之道也；成禮義，德之則也。則德以導諸侯，諸侯必歸之〔一五〕。且禮所以觀忠、信、仁、義也〔一六〕，忠所以分也〔一七〕，仁所以行也〔一八〕，信所以守也〔一九〕，義所以節也〔二０〕。忠分則均，仁行則報，信守則固，義節則度〔二一〕。分均無怨，行報無匱，守固不偷〔二二〕，節度不攜〔二三〕。若民不怨而財不匱，令不偷而動不攜，其何事不濟！中能應外，忠也；施三服義，仁也〔二四〕；守節不淫，信也；行禮不疚，義也〔二五〕。臣入晉境，四者不失〔二六〕，臣故曰：『晉侯其能禮矣，王其善之！』樹於有禮，艾〔二七〕人必豐〔二八〕。」 \\n 〔一〕　太宰文公，王卿士王子虎也。內史興，周內史叔興父也。晉文公，獻公之子、惠公異母兄重耳也。命，命服也。諸侯七命，冕服七章。 \\n 〔二〕　逆，迎也。 \\n 〔三〕　郊迎用辭勞也。 \\n 〔四〕　館，舍也。舍於宗廟，尊王命也。 \\n 〔五〕　牛羊豕為一牢，上公饔餼九牢。 \\n 〔六〕　設大燭於庭，謂之庭燎也。 \\n 〔七〕　期，將事之日也。武宮，文公之祖武公廟也。命，受王命。 \\n 〔八〕　主，獻公之主也。練主用栗，虞主用桑。禮，既葬而虞，虞而作主，天子於是爵命，世子即位，受命服也。獻公死已久，於此設之者，文公不欲繼惠、懷也。故立獻公之主，自以子繼父之位，行未踰年之禮也。筵，席也。 \\n 〔九〕　說云：「衣玄端，冠委，諸侯祭服也。」昭謂：此士服也。諸侯之子未受爵命，服士服也。 \\n 〔一０〕冕，大冠。服，鷩衣。 \\n 〔一一〕三以王命命文公，文公三讓而後就也。　案：「三以王命命文公」句上，公序本有「贊，道也。三命」五字。 \\n 〔一二〕賓者，主人所以接賓、致餐饔之屬也。饗，饗食之禮也。贈，致贈之禮也。餞，謂郊送飲酒之禮也。如公命侯伯之禮者，如公受王命，以侯伯待之之禮，而又加之以宴好也。太宰，上卿也，而言公者，兼之也。 \\n 〔一三〕謂上卿逆於境，晉侯郊勞也。 \\n 〔一四〕謂三讓、賓饗之屬皆如禮也。 \\n 〔一五〕導，訓也。 \\n 〔一六〕言能行禮，則有此四者也。 \\n 〔一七〕心忠則不偏也。 \\n 〔一八〕仁行則有恩也。 \\n 〔一九〕信守則不貳也。 \\n 〔二０〕制義之節也。 \\n 〔二一〕得其度也。 \\n 〔二二〕偷，苟且也。 \\n 〔二三〕攜，離也。 \\n 〔二四〕賈侍中云：「三，謂忠、信、仁也。」昭謂：施三，謂三讓也。服義，義，宜也。服得其宜，謂端委也。 \\n 〔二五〕疚，病也。 \\n 〔二六〕四者，忠、信、仁、義也。 \\n 〔二七〕音刈。 \\n 〔二八〕樹，種也。艾，報也。豐，厚也。 \\n 王從之，使於晉者，道相逮也〔一〕。及惠后之難，王出在鄭，〔二〕晉侯納之〔三〕。 \\n 〔一〕　逮，及也。 \\n 〔二〕　惠后，周惠王之后、襄王繼母陳媯。陳媯有寵，生子帶，將立之，未及而卒。子帶奔齊，王復之，又通於襄王之后隗氏。王廢隗氏，周大夫頹叔、桃子奉子帶以狄師伐周，王出適鄭，處于汜。事在魯僖二十四年。 \\n 〔三〕　納王於周而殺子帶，在魯僖二十五年。 \\n 襄王十六年〔一〕，立晉文公〔二〕。二十一年，以諸侯朝王于衡雍，且獻楚捷，遂為踐土之盟〔三〕，於是乎始霸。 \\n 〔一〕　案：攷異卷一：「『六』當作『七』」。 \\n 〔二〕　襄王十六年，魯僖二十四年也。 \\n 〔三〕　襄王二十一年，魯僖二十八年也。衡雍、踐土皆鄭地，在今河內溫也。捷，勝也，勝楚所獲兵眾也。文公以僖二十八年夏四月敗楚於城濮。城濮，衛也。旋至衡雍，天子臨之，晉侯以諸侯朝王，且獻所得楚兵駟介百乘，徒兵千也。王命尹氏及王子虎、內史叔興父策命晉侯為侯伯，賜之大輅之服、戎輅之服、彤弓一、彤矢百、玈弓十、玈矢千、秬鬯一卣、虎賁三百人。○乘，實證切。彤，大冬切。玈音盧。秬，其呂切。卣，由、酉二音。賁音奔。　案：「父」原作為「史」，據上文和左傳僖公二十八年「王命尹氏及王子虎、內史叔興父策命晉侯為侯伯」文改。 \\n  \\n   \\n  "}
{"章节": "國語卷第二", "正文": "  \\n 國語卷第二 \\n 　 \\n  \\n 周語中 \\n １　襄王十三年〔一〕，鄭人伐滑〔二〕。王使游孫伯請滑〔三〕，鄭人執之〔四〕。王怒，將以狄伐鄭〔五〕。富辰諫曰：「不可。〔六〕古人有言曰：『兄弟讒鬩、侮人百里〔七〕。』周文公之詩曰：『兄弟鬩于牆，外禦其侮〔八〕。』若是則鬩乃內侮，而雖鬩不敗親也〔九〕。鄭在天子，兄弟也〔一０〕。鄭武、莊有大勳力于平、桓〔一一〕；我周之東遷，晉、鄭是依〔一二〕；子頹之亂，又鄭之繇定〔一三〕。今以小忿棄之，是以小怨置大德也，無乃不可乎〔一四〕！且夫兄弟之怨，不徵於他〔一五〕，徵於他，利乃外矣〔一六〕。章怨外利，不義〔一七〕；棄親即狄，不祥〔一八〕；以怨報德，不仁〔一九〕。夫義所以生利也，祥所以事神也，仁所以保民也。〔二０〕不義則利不阜〔二一〕，不祥則福不降，不仁則民不至。古之明王不失此三德者〔二二〕，故能光有天下〔二三〕，而和寧百姓，令聞不忘〔二四〕。王其不可以棄之。」王不聽。十七年，王降狄師以伐鄭〔二五〕。 \\n 〔一〕　襄王十三年，魯僖之二十年也。下事見二十四年。　案發正卷二：「內傳：鄭伐滑一在僖二十年，一在僖二十四年，此是二十四年事，襄王之十七年也。」 \\n 〔二〕　滑，姬姓小國也。先是，鄭伐滑，滑人聽命，師還，又叛即衛，故鄭公子士、泄堵寇帥師伐滑也。　案：「泄堵寇」，公序本作「泄堵俞彌」，攷異卷一和黃丕烈國語札記（以下簡稱札記）都據左傳作「堵俞彌」。 \\n 〔三〕　游孫伯，周大夫。 \\n 〔四〕　鄭人，文公捷也。鄭怨惠王之入而不與厲公爵，又怨襄王之與衛、滑，故不聽王命而執王使也。 \\n 〔五〕　狄，隗姓之國也。 \\n 〔六〕　富辰，周大夫也。 \\n 〔七〕　鬩，佷也。兄弟雖以讒言相違佷，猶以禁禦他人侵侮己者。百里，諭遠也。 \\n 〔八〕　文公之詩者，周公旦之所作棠棣之詩是也，所以閔管、蔡而親兄弟。此二句，其四章也。禦，禁也，言雖相與佷於牆室之內，猶能外禦異族侮害己者。其後周衰，厲王無道，骨肉恩闕，親親禮廢，宴兄弟之樂絕，故邵穆公思周德之不類，而合其宗族於成周，復循棠棣之歌以親之。鄭、唐二君以為棠棣穆公所作，失之，唯賈君得之。穆公，邵康公之後穆公虎也，去周公歷九王矣。 \\n 〔九〕　雖內相恨，外禦他人，故不敗親也。 \\n 〔一０〕言與襄王有兄弟之親也。 \\n 〔一一〕武，鄭桓公之子武公滑突也。莊，武公之子莊公寤生也。王功曰勳。平，幽王之子平王宜咎，桓，平王之孫、太子泄父之子桓王林也。幽王既滅，鄭武公以卿士夾輔周室。平王東遷洛邑，桓王即位，鄭莊公為之卿士，以王命討不庭，伐宋，在魯隱十年。唐尚書云：「王奪鄭伯政，鄭伯不朝，王伐鄭，鄭祝聃射王中肩，豈得為功？『 \\n 桓』當為『惠』，傳曰：『鄭有平、惠之勳。』」昭謂：鄭世有功而桓王不賞，又奪其政，聃雖射王，非莊公意。又詩敘云：「桓王失信，諸侯背叛。」明桓王之非也，下富辰又曰：「平、桓、莊、惠皆受鄭勞。」明各異人，不為誤也。 \\n 〔一二〕東遷，謂平王也。晉語曰「鄭先君武公與晉文侯戮力同心，股肱周室，夾輔平王」也。 \\n 〔一三〕子頹，周莊王之子、惠王之叔父也，篡惠王而立。惠王出居鄭，鄭厲公殺子頹而納之。事在周語上也。 \\n 〔一四〕置，廢也。詩云「忘我大德，思我小怨」也。 \\n 〔一五〕徵，召也。他，謂翟人。 \\n 〔一六〕外，利在狄也。 \\n 〔一七〕章，明也。 \\n 〔一八〕祥，善也。棄親，出狄師以伐鄭也。 \\n 〔一九〕言鄭有德於王，王怨而伐之，是為不仁也。 \\n 〔二０〕保，養也。 \\n 〔二一〕阜，厚也。 \\n 〔二二〕三德，仁、義、祥也。 \\n 〔二三〕光，大也。 \\n 〔二四〕不忘，言德及後代也。 \\n 〔二五〕降，下也。 \\n 王德狄人，將以其女為后，富辰諫曰：「不可。夫婚姻，禍福之階也〔一〕。由之利內則福〔二〕，利外則取禍。今王外利矣〔三〕，其無乃階禍乎〔四〕？昔摯、疇之國也由大任〔五〕，杞、繒由大姒〔六〕，齊、許、申、呂由大姜〔七〕，陳由大姬〔八〕，是皆能內利親親者也〔九〕。昔鄢之亡也由仲任〔一０〕，密須由伯姞〔一一〕，鄶由叔妘〔一二〕，聃由鄭姬〔一三〕，息由陳媯〔一四〕，鄧由楚曼〔一五〕，羅由季姬〔一六〕，盧由荊媯〔一七〕，是皆外利離親者也〔一八〕。」 \\n 〔一〕　階，梯也。 \\n 〔二〕　利內，娶得偶而有福也。　案：公序本無此九字。 \\n 〔三〕　樹利於狄也。 \\n 〔四〕　為禍階也。 \\n 〔五〕　摯、疇二國任姓，奚仲仲虺之後、大任之家也。大任，王季之妃、文王之母也。詩云：「摯仲氏任。」 \\n 〔六〕　杞、繒二國姒姓，夏禹之後、大姒之家也。大姒，文王之妃、武王之母也。 \\n 〔七〕　四國皆姜姓也，四岳之後、大姜之家也。大姜，太王之妃、王季之母也。 \\n 〔八〕　陳，媯姓，舜後。大姬，周武王之元女、成王之姊。傳曰：「以元女大姬配虞胡公而封之於陳」也。 \\n 〔九〕　內利，內行七德，親親以申固其家也。 \\n 〔一０〕鄢，妘姓之國，取仲任氏之女為鄢夫人。唐尚書曰：「鄢為鄭武公所滅，非取任氏而亡也。」昭謂：幽王為西戎所殺而詩言「褒姒滅之」，明禍有所由也。 \\n 〔一一〕伯姞，密須之女也。傳曰「密須之鼓」、「闕鞏之甲」，此則文王所滅而獲鼓甲也。大雅云：「密人不恭，敢距大邦。」不由嫁女而亡。世本云：「密須，姞姓。」 \\n 〔一二〕鄶，妘姓之國。叔妘，同姓之女為鄶夫人。唐尚書云：「亦鄭武公滅之，不由女亡也。」昭謂：公羊傳曰：「先鄭伯有善乎鄶公者，通于夫人以取其國。」此之謂也。 \\n 〔一三〕聃，姬姓，文王之子聃季之國。鄭姬，鄭女，為聃夫人。同姓相娶，猶魯昭公娶於吳，亦其嬻姓，所以亡也。 \\n 〔一四〕息，姬姓之國。陳媯，陳女，為息侯夫人。蔡哀侯亦娶於陳，息媯將歸，過蔡，蔡哀侯止而見之，弗賓。媯以告息侯，導楚伐蔡。蔡侯怨，因稱息媯之美於楚子，楚子遂滅息，以息媯歸。 \\n 〔一五〕鄧，曼姓。楚曼，鄧女，為楚武王夫人，生文王。文王過鄧而利其國，遂滅鄧而兼之也。 \\n 〔一六〕羅，熊姓之國。季姬，姬氏女，為羅夫人而亡其國也。 \\n 〔一七〕盧，媯姓之國。荊媯，盧女，為荊夫人。荊，楚也。 \\n 〔一八〕外利，行淫僻，求利於外，不能親親，以亡其國也。 \\n 王曰：「利何如而內，何如而外？」對曰：「尊貴、明賢、庸勳、長老〔一〕、愛親〔二〕、禮新〔三〕、親舊〔四〕。然則民莫不審固其心力以役上令〔五〕，官不易方〔六〕，而財不匱竭〔七〕，求無不至，動無不濟。百姓兆民〔八〕，夫人奉利而歸諸上，是利之內也〔九〕。若七德離判，民乃攜貳〔一０〕，各以利退〔一一〕，上求不暨，是其外利也〔一二〕。夫狄無列於王室〔一三〕，鄭伯南也，王而卑之，是不尊貴也〔一四〕。狄，豺狼之德也，鄭未失周典，王而蔑之，是不明賢也〔一五〕。平、桓、莊、惠皆受鄭勞，王而棄之，是不庸勳也〔一六〕。鄭伯捷之齒長矣，王而弱之，是不長老也〔一七〕。狄，隗姓也〔一八〕，鄭出自宣王，王而虐之，是不愛親也〔一九〕。夫禮，新不閒舊〔二０〕，王以狄女閒姜、任，非禮且棄舊也〔二一〕。王一舉而棄七德，臣故曰利外矣。書有之曰：『 \\n 必有忍也，若能有濟也〔二二〕。』王不忍小忿而棄鄭，又登叔隗以階狄〔二三〕。狄，封豕豺狼也，不可猒也〔二四〕。」王不聽。 \\n 〔一〕　明，顯也。庸，用也。勳，功也。長老，尚齒也。 \\n 〔二〕　六親也。 \\n 〔三〕　新來過賓也。 \\n 〔四〕　君之故舊也。 \\n 〔五〕　役，為也。 \\n 〔六〕　方，道也。 \\n 〔七〕　貢賦有品，財用有節，不乏盡也。 \\n 〔八〕　百姓，百官也，官有世功受氏姓也。十億曰兆。 \\n 〔九〕　夫人，猶人人也。 \\n 〔一０〕判，分也。攜，離也。七德，謂尊貴至親舊也。 \\n 〔一一〕以利，利其身而去也。 \\n 〔一二〕暨，至也。 \\n 〔一三〕列，位次也。 \\n 〔一四〕賈侍中云：「南者，在南服之侯伯也。」或云：「南，南面君也。」鄭司農云：「南謂子男。鄭，今新鄭。新鄭之於王城在畿內，畿內之諸侯雖爵有侯伯，周之舊法皆食子男之地。」昭案：內傳，子產爭貢，曰：「爵卑而貢重者，甸服也。鄭伯男也，而使從公侯之貢，懼弗給也。」以此言之，鄭在男服，明矣。周公雖制土，中設九服，至康王而西都鄗京，其後衰微，土地損減，車服改易，故鄭在男服。禮，畿外之侯，伯也。世謂其見待重於采地之君，故曰是不尊貴也。 \\n 〔一五〕蔑，小也。 \\n 〔一六〕平王東遷，依鄭武公；桓王即位，鄭莊公佐之。莊，桓王之子莊王他也。惠，莊王之孫、僖王之子惠王涼也，為子頹所篡，出居於鄭，鄭厲公納之。自平王以來，鄭世有功，故曰「皆受鄭勞」。勞，功也。 \\n 〔一七〕捷，鄭文公之名也。弱，猶稚也。 \\n 〔一八〕隗姓，赤狄也。 \\n 〔一九〕鄭桓公友，宣王之母弟。出者，鄭國之封出於宣王之世也。 \\n 〔二０〕閒，代也。 \\n 〔二一〕姜氏、任氏之女世為王妃嬪也，今以狄女代之，為棄舊也。 \\n 〔二二〕書，逸書也。若，猶乃也。濟，成也。言能有所忍乃能有成功也。 \\n 〔二三〕階，階狄禍也。 \\n 〔二四〕封，大；猒，足也。 \\n 十八年〔一〕，王黜狄后〔二〕。狄人來誅殺譚伯〔三〕。富辰曰：「昔吾驟諫王，王弗從，以及此難。若我不出，王其以我為懟乎！」乃以其屬死之〔四〕。 \\n 〔一〕　案：攷異卷一：「『八』當為『七』」。 \\n 〔二〕　十八年，魯僖公二十四年。黜，廢也。狄后既立而通王子帶，故王廢之也。 \\n 〔三〕　誅，責也。狄人奉子帶攻王而殺譚伯。譚伯，周大夫原伯毛也。　案：「譚伯，周大夫原伯毛也」，公序本無「原伯毛也」四字。攷異卷一：「案『毛』字衍。」 \\n 〔四〕　帥其徒屬以死狄師。 \\n 初，惠后欲立王子帶，故以其黨啟狄人〔一〕。狄人遂入，周王乃出居于鄭，晉文公納之〔二〕。 \\n 〔一〕　言初者，惠后已死。以其黨者，謂頹叔、桃子緣惠后欲立子帶，故以子帶為黨，開狄人伐周也。 \\n 〔二〕　王出適鄭，居於汜也。文公納之，殺子帶。在魯僖公二十五年。 \\n ２　晉文公既定襄王于郟〔一〕，王勞之以地〔二〕，辭〔三〕，請隧焉〔四〕。王不許，曰：「昔我先王之有天下也，規方千里以為甸服〔五〕，以供上帝山川百神之祀〔六〕，以備百姓兆民之用，以待不庭不虞之患〔七〕。其餘以均分公侯伯子男〔八〕，使各有寧宇〔九〕，以順及天地，無逢其災害〔一０〕，先王豈有賴焉〔一一〕。內官不過九御〔一二〕，外官不過九品〔一三〕，足以供給神祇而已〔一四〕，豈敢猒縱其耳目心腹以亂百度〔一五〕？亦唯是死生之服物采章〔一六〕，以臨長百姓而輕重布之，王何異之有〔一七〕？今天降禍災於周室，余一人僅亦守府〔一八〕，又不佞以勤叔父〔一九〕，而班先王之大物以賞私德〔二０〕，其叔父實應且憎，以非余一人，余一人豈敢有愛〔二一〕？先民有言曰：『改玉改行〔二二〕。』叔父若能光裕大德，更姓改物，以創制天下，自顯庸也〔二三〕，而縮取備物以鎮撫百姓〔二四〕，余一人其流辟旅於裔土，何辭之有與〔二五〕？若由是姬姓也〔二六〕，尚將列為公侯，以復先王之職，大物其未可改也〔二七〕。叔父其懋昭明德，物將自至〔二八〕，余何敢以私勞變前之大章，以忝天下〔二九〕，其若先王與百姓何〔三０〕？何政令之為也〔三一〕？若不然，叔父有地而隧焉〔三二〕，余安能知之〔三三〕？」文公遂不敢請，受地而還。 \\n 〔一〕　郟，洛邑王城之地也。 \\n 〔二〕　王以其勤勞，賞之以地，謂陽樊、溫、原、欑茅之田也。 \\n 〔三〕　辭，不受也。 \\n 〔四〕　賈侍中云：「隧，王之葬禮，開地通路曰隧。」昭謂：隧，六隧也。周禮：天子遠郊之地有六鄉，則六軍之士也；外有六隧，掌供王之貢賦。唯天子有隧，諸侯則無也。 \\n 〔五〕　規，規畫而有之也。 \\n 〔六〕　以其職貢供王祭也。上帝，天神五帝也。山川，五岳河海也。百神，丘陵墳衍之神也。 \\n 〔七〕　百姓，百官有世功者。用，財用也。庭，直也。虞，度也。不直，猶不道也。不度，不意度而至之患也。 \\n 〔八〕　其餘，甸服之外地。均，平也。周禮，公之地方五百里，侯四百里，伯三百里，子二百里，男一百里。 \\n 〔九〕　寧，安；宇，居也。 \\n 〔一０〕順，順天地尊卑之義也，若相侵犯，則有災害也。 \\n 〔一一〕賴，利也。言無所利，皆均分諸侯也。 \\n 〔一二〕九御，九嬪也。 \\n 〔一三〕九品，九卿。周禮：「內有九室，九嬪居之；外有九室，九卿朝焉。」 \\n 〔一四〕言嬪與卿主祭祀，魯語曰「日入監九御，使潔奉禘郊之粢盛」也。 \\n 〔一五〕猒，足也。耳目，聲色；心腹，嗜欲也。 \\n 〔一六〕采章，采色之文章也，死之服，謂六隧之民引王柩輅也。 \\n 〔一七〕輕重布之，貴賤各有等也。王何異之，有帝王皆然也。 \\n 〔一八〕僅，猶劣也。府，先王之府藏。 \\n 〔一九〕勤，勞也。天子稱九州之長同姓曰叔父也。 \\n 〔二０〕班，分也。大物，謂隧也。 \\n 〔二一〕應，猶受憎惡也。言晉文雖當私賞，猶非我一人也。 \\n 〔二二〕玉，佩玉，所以節行步也。君臣尊卑，遲速有節，言服其服則行其禮，以言晉侯尚在臣位，不宜有隧也。 \\n 〔二三〕光，廣也。裕，寬也。更姓，易姓也。改物，改正朔、易服色也。創，造也。庸，用也。謂為天子造創制度，自顯用於天下。 \\n 〔二四〕縮，引也。備物，隧之屬也。 \\n 〔二五〕流，放也。言將放辟於荒裔，何復陳辭之有也。 \\n 〔二六〕謂文公未更姓而王也。 \\n 〔二七〕言文公若尚在公侯之位，將成霸業以興王室，復先王之職，則六隧未可改也。 \\n 〔二八〕懋，勉也。言有天下則隧自至也。 \\n 〔二九〕章，表也，所以表明天子與諸侯異物。 \\n 〔三０〕言無以奉先王鎮撫百姓也。 \\n 〔三一〕何以復臨百姓而為政令乎？ \\n 〔三二〕自制以為隧也。 \\n 〔三三〕所不敢禁也。 \\n ３　王至自鄭〔一〕，以陽樊賜晉文公〔二〕。陽人不服〔三〕，晉侯圍之。倉葛呼曰〔四〕：「王以晉君為能德〔五〕，故勞之以陽樊，陽樊懷我王德，是以未從於晉〔六〕。謂君其何德之布以懷柔之〔七〕，使無有遠志〔八〕？今將大泯其宗祊〔九〕，而蔑殺其民人〔一０〕，宜吾不敢服也！夫三軍之所尋〔一一〕，將蠻、夷、戎、狄之驕逸不虔，於是乎致武〔一二〕。此羸者陽也，未狎君政〔一三〕，故未承命。君若惠及之，唯官是徵，其敢逆命〔一四〕，何足以辱師！君之武震，無乃玩而頓乎〔一五〕？臣聞之曰：『武不可覿，文不可匿〔一六〕。覿武無烈〔一七〕，匿文不昭。』陽不承獲甸，〔一八〕而祇以覿武，臣是以懼。不然，其敢自愛也〔一九〕？且夫陽，豈有裔民哉〔二０〕？夫亦皆天子之父兄甥舅也〔二一〕，若之何其虐之也？」晉侯聞之，曰：「是君子之言也。」乃出陽民〔二二〕。 \\n 〔一〕　襄王從鄭至王城，魯僖二十五年也。 \\n 〔二〕　陽樊，二邑在畿內也。　案：發正卷二據本書卷十晉語四注、史記晉世家集解引服虔說、左傳隱公十一年杜預注：「此云『二邑』，疑傳寫之誤。」以「陽樊」為一邑。 \\n 〔三〕　不肯屬晉。 \\n 〔四〕　倉葛，陽人也。 \\n 〔五〕　為能布德行。 \\n 〔六〕　懷，思也。 \\n 〔七〕　懷，來也。柔，安也。 \\n 〔八〕　遠志，離叛也。 \\n 〔九〕　泯，滅也。廟門謂之祊。宗祊，猶宗廟也。 \\n 〔一０〕蔑，猶滅也。 \\n 〔一一〕尋，討也。 \\n 〔一二〕謂諸夏之國為蠻、夷之行，王於是致武以伐之。 \\n 〔一三〕羸，弱也。狎，習也。 \\n 〔一四〕官，晉有司也。徵，召也。 \\n 〔一五〕震，威也。玩，黷也。言舉非義兵，誅罰失當，故君之武威將見慢黷頓弊也。 \\n 〔一六〕覿，見也。匿，隱也。言不當尚武隱文也。 \\n 〔一七〕烈，威也。 \\n 〔一八〕案：述聞卷二０以為「承獲」二字誤倒。 \\n 〔一九〕祇，適也。言陽人既不得承王室為甸服，又懼晉不惠卹其民，適以震威耀武而見殘破，不然，豈敢自愛而不服乎？ \\n 〔二０〕裔民，謂凶惡之民放在荒裔者也。 \\n 〔二一〕謂吾舅者，吾謂之甥。 \\n 〔二二〕放令去也。 \\n ４　溫之會，晉人執衛成公歸之于周〔一〕。晉侯請殺之，王曰：「不可。夫政自上下者也〔二〕，上作政，而下行之不逆，故上下無怨〔三〕。今叔父作政而不行，無乃不可乎〔四〕？夫君臣無獄〔五〕，今元咺雖直，不可聽也。君臣皆獄，父子將獄，是無上下也。而叔父聽之，一逆矣。又為臣殺其君，其安庸刑〔六〕？布刑而不庸，再逆矣。一合諸侯，而有再逆政，余懼其無後〔七〕。不然，余何私於衛侯？」晉人乃歸衛侯〔八〕。 \\n 〔一〕　溫，晉之河陽。成公，衛文公之子成公鄭也。晉文公討不服，衛成公恃楚而不從，聞楚師敗于城濮，懼，出奔楚，使元咺奉弟叔武以受盟于踐土。或愬元咺曰：「立叔武矣。」衛侯殺其子角，咺不廢命，奉叔武以守國。晉人復衛侯，衛侯先期入。叔武將沐，聞君至，喜，捉髮走出，前驅射而殺之，元咺出奔晉。會于溫，討不服。衛侯與元咺訟，不勝，故晉侯執之，歸之于京師。在魯僖公二十八年也。 \\n 〔二〕　當從王出也。 \\n 〔三〕　言君臣不相怨。 \\n 〔四〕　不行，謂不順也。言晉侯不行德政，而聽元咺之愬，欲殺衛侯也。 \\n 〔五〕　獄，訟也。無是非曲直，獄訟之義也。 \\n 〔六〕　庸，用也。刑，法也。 \\n 〔七〕　無後，無以復合諸侯也。 \\n 〔八〕　在魯僖三十年也。晉侯使毉衍酖衛侯不死，魯僖為請於王及晉侯，皆納玉十瑴，於是歸之也。 \\n ５　二十四年〔一〕，秦師將襲鄭，過周北門〔二〕。左右皆免冑而下拜〔三〕，超乘者三百乘〔四〕。王孫滿觀之，言於王曰：「秦師必有謫〔五〕。」王曰：「何故？」對曰：「師輕而驕〔六〕，輕則寡謀，驕則無禮。無禮則脫〔七〕，寡謀自陷。入險而脫，能無敗乎〔八〕？秦師無謫，是道廢也〔九〕。」是行也，秦師還〔一０〕，晉人敗諸崤，獲其三帥丙、術、視〔一一〕。 \\n 〔一〕　案：「二十四年」，攷異卷一：「案傳、注『四』字皆當為『六』』。 \\n 〔二〕　襄王二十四年，魯僖之三十三年也。秦師，秦大夫孟明視之師也。輕曰襲。周北門，王城北門也。 \\n 〔三〕　案：公序本無「皆」字、「拜」字，句下有注文：「兵車參乘，御在中央，故左右下也。冑，兜鍪也。免，脫也。脫冑而下，敬天王也」二十八字。 \\n 〔四〕　左，車左也。右，車右也。言免冑則不解甲而拜矣。超乘，跳躍上車，無威儀，所以敗也。 \\n 〔五〕　滿，周大夫王孫之名也。謫，猶咎也。 \\n 〔六〕　輕，謂超乘也。驕，謂士卒不肅也。 \\n 〔七〕　脫，簡脫也，謂不敦旅整陣也。 \\n 〔八〕　險，謂崤也。 \\n 〔九〕　是古道廢。 \\n 〔一０〕鄭商覺之，矯以鄭伯之命犒之，故還也。 \\n 〔一一〕崤，晉地名，在今弘農。三帥，秦三將，謂白乙丙、西乞術、孟明視也。 \\n ６　晉侯使隨會聘于周〔一〕，定王享之餚烝〔二〕，原公相禮。〔三〕范子私於原公〔四〕，曰：「吾聞王室之禮無毀折，今此何禮也？」王見其語，召原公而問之，原公以告〔五〕。 \\n 〔一〕　晉侯，晉文公之孫、成公之子景公獳也。隨會，晉正卿，士蒍之孫、成伯之子士季武子也。 \\n 〔二〕　定王，襄王之孫、頃王之子定王榆也。烝，升也。升折俎之餚也。 \\n 〔三〕　原公，周卿士原襄公。相，佐也。 \\n 〔四〕　范子，隨會也。食采於隨、范，故或曰：「隨會，范會也。」 \\n 〔五〕　以士季之言告王也。 \\n 王召士季〔一〕，曰：「子弗聞乎，禘郊之事，則有全烝〔二〕；王公立飫，則有房烝〔三〕；親戚宴饗，則有餚烝〔四〕。今女非他也，而叔父使士季實來修舊德，以獎王室〔五〕。唯是先王之宴禮，欲以貽女〔六〕。余一人敢設飫禘焉〔七〕，忠非親禮，而干舊職，以亂前好〔八〕？且唯戎、狄則有體薦〔九〕。夫戎、狄，冒沒輕儳，貪而不讓〔一０〕。其血氣不治，若禽獸焉。其適來班貢，不俟馨香嘉味〔一一〕，故坐諸門外，而使舌人體委與之〔一二〕。女今我王室之一二兄弟，以時相見〔一三〕，將和協典禮，以示民訓則，〔一四〕無亦擇其柔嘉〔一五〕，選其馨香，潔其酒醴，品其百籩，〔一六〕修其簠簋〔一七〕，奉其犧象〔一八〕，出其樽彝〔一九〕，陳其鼎俎〔二０〕，淨其巾羃〔二一〕，敬其祓除〔二二〕，體解節折而共飲食之。於是乎有折俎加豆〔二三〕，酬幣宴貨〔二四〕，以示容合好〔二五〕，胡有孑然其郊戎、狄也〔二六〕？ \\n 〔一〕　季，范武子字也。 \\n 〔二〕　全烝，全其牲體而升之。凡郊禘皆血腥。 \\n 〔三〕　王、天子。公，諸侯。禮之立成者為飫。房，大俎也。詩云「籩豆大房」，謂半解其體，升之房也。 \\n 〔四〕　餚烝，升體解節折之俎也，謂之折俎。 \\n 〔五〕　獎，成也。 \\n 〔六〕　貽，遺也。 \\n 〔七〕　飫，半體也。禘，全體也。 \\n 〔八〕　忠，厚也。親禮，親戚宴饗之禮。舊職，故事。前好，先王之好也。 \\n 〔九〕　體，委與之也。 \\n 〔一０〕冒，抵觸也。沒，入也。儳，進退上下無列也。 \\n 〔一一〕適，往也。班，賦也。 \\n 〔一二〕舌人，能達異方之志，象胥之官。 \\n 〔一三〕兄弟，晉也。 \\n 〔一四〕協，合也。典，常也。 \\n 〔一五〕無亦，不亦也。柔，脆也。嘉，美也。 \\n 〔一六〕籩，竹器，容四升，其實棗栗糗餌之屬也。 \\n 〔一七〕修，備也。簠簋，黍稷之器也。 \\n 〔一八〕犧，犧樽，飾以犧牛；象，象樽，以象骨為飾也。 \\n 〔一九〕樽、彝，皆受酒之器也。 \\n 〔二０〕俎設於左，牛豕為一列，魚腊腸胃為一列，膚特於東。 \\n 〔二一〕淨，潔也。巾羃，所以覆樽彝也。 \\n 〔二二〕猶掃除也。 \\n 〔二三〕加豆，謂既食之後所加之豆也。其實芹菹兔醢之屬。 \\n 〔二四〕酬，報也。聘有酬賓束帛之禮。其宴束帛為好，謂之宴貨也。 \\n 〔二五〕示容儀，合和好也。 \\n 〔二六〕孑然，全體之貌也。 \\n 「夫王公諸侯之有飫也，將以講事成章〔一〕，建大德、昭大物也〔二〕，故立成禮烝而已〔三〕。飫以顯物，宴以合好〔四〕，故歲飫不倦〔五〕，時宴不淫〔六〕，月會〔七〕、旬修〔八〕，日完不忘〔九〕。服物昭庸，采飾顯明〔一０〕，文章比象〔一一〕，周旋序順〔一二〕，容貌有崇〔一三〕，威儀有則〔一四〕，五味實氣〔一五〕，五色精心〔一六〕，五聲昭德〔一七〕，五義紀宜〔一八〕，飲食可饗，和同可觀〔一九〕，財用可嘉〔二０〕，則順而德建〔二一〕。古之善禮者，將焉用全烝？」 \\n 〔一〕　講，講軍旅，議大事。章，章程也。 \\n 〔二〕　大德，大功也。大物，大器也。 \\n 〔三〕　立成，不坐也。烝，升也。升其備物而已也。 \\n 〔四〕　顯物，示物備也。 \\n 〔五〕　歲行飫禮，不至於懈倦也。 \\n 〔六〕　一時之閒必有宴禮，不至於淫湎也。 \\n 〔七〕　會，計也。計一月之經用也。 \\n 〔八〕　旬，十日之內所成為也。　案：「旬」，公序本作「修」，「內」作「中」。札記卷二引段玉裁說：「此本作『旬，十日也。修，十日之內所成為也。』因『十日』字複而誤脫。」 \\n 〔九〕　日完，一日之所為。不忘，不忘其禮也。 \\n 〔一０〕庸，功也。冕服、旗章所以昭其功，五采之飾所以顯明德也。 \\n 〔一一〕黼黻，繪繡之文章也。比象，比文以象山、龍、華蟲之屬也。 \\n 〔一二〕周旋，容止也。序，次也。各以次比順於禮也。 \\n 〔一三〕崇，飾也。容止可觀也。 \\n 〔一四〕則，法也。其威可畏，其儀可度也。 \\n 〔一五〕味以實氣，氣以行志。 \\n 〔一六〕五色之章所以異賢不肖，精其心也。 \\n 〔一七〕昭德，謂政平者其樂和也，亦謂見其樂知其德也。 \\n 〔一八〕五義，謂父義、母慈、兄友、弟恭、子孝也。 \\n 〔一九〕餚烝故可饗。以可去否曰和，一心不二曰同。和同之道行，則德義可觀也。 \\n 〔二０〕酬幣宴貨以將厚意，故可嘉也。 \\n 〔二一〕則，法也。建，立也。 \\n 武子遂不敢對而退〔一〕。歸乃講聚三代之典禮〔二〕，於是乎修執秩以為晉法〔三〕。 \\n 〔一〕　武子，隨會也。 \\n 〔二〕　三代，夏、殷、周也。 \\n 〔三〕　秩，常也。可奉執以為常也。晉文公蒐於被廬，作執秩之法。自靈公以來，闕而不用，故武子修之，以為晉國之法也。 \\n ７　定王使單襄公聘於宋〔一〕。遂假道於陳，以聘於楚〔二〕。火朝覿矣，道茀不可行〔三〕，候不在疆〔四〕，司空不視塗〔五〕，澤不陂〔六〕，川不梁〔七〕，野有庾積〔八〕，場功未畢〔九〕，道無列樹〔一０〕，墾田若蓺〔一一〕，饍宰不致餼〔一二〕，司里不授館〔一三〕，國無寄寓〔一四〕，縣無施舍〔一五〕，民將築臺於夏氏〔一六〕。及陳，陳靈公與孔寧、儀行父南冠以如夏氏，留賓不見〔一七〕。 \\n 〔一〕　單襄公，王卿士單朝也。聘，問也。問者，王之所以撫萬國，存省之也。 \\n 〔二〕　假道，自宋適楚，經陳也。是時，天子微弱，故以諸侯相聘之禮假道也。聘禮，若過國至于境，使次介假道，束帛將命于廟也。　案攷異卷一：「『廟』，儀禮作『朝』」。 \\n 〔三〕　火，心星也。覿，見也。草穢塞路為茀。朝見，謂夏正十月，晨見於辰也。 \\n 〔四〕　候，候人，掌送迎賓客者。疆，境也。 \\n 〔五〕　司空，掌道路者。 \\n 〔六〕　陂，障也。古不竇澤，故障之也。 \\n 〔七〕　流曰川。梁，渠梁也。古不防川，故渠之也。 \\n 〔八〕　唐尚書云：「十六斗曰庾。」昭謂：此庾露積穀也。詩云：「曾孫之庾，如坻如京」是也。 \\n 〔九〕　治場未畢。詩云：「九月築場圃。」 \\n 〔一０〕列樹以表道，且為城守之用也。 \\n 〔一一〕發田曰墾。蓺猶蒔。言其稀少若蓺物也。 \\n 〔一二〕饍宰，膳夫也，掌賓客之牢。禮，生曰餼。 \\n 〔一三〕司里，里宰也，掌授客館。 \\n 〔一四〕寓，亦寄也。無寄寓，不為廬舍，可以寄寓羈旅之客也。 \\n 〔一五〕四甸為縣，縣方十六里。施舍，賓客負任之處也。 \\n 〔一六〕民，陳國之人也。臺，觀臺也。夏氏，陳大夫夏徵舒家也。 \\n 〔一七〕及，至也。陳靈公，舜後，恭公之子靈公平國也。孔寧、儀行父，陳之二卿。南冠也，楚冠。如，往也，往徵舒之家淫夏姬也。賓，單襄公也。 \\n 單子歸，告王曰：「陳侯不有大咎，國必亡〔一〕。」王曰：「 \\n 何故？」對曰：「夫辰角見而雨畢〔二〕，天根見而水涸〔三〕，本見而草木節解〔四〕，駟見而隕霜〔五〕，火見而清風戒寒〔六〕。故先王之教曰：『雨畢而除道，水涸而成梁〔七〕，草木節解而備藏〔八〕，隕霜而冬裘具〔九〕，清風至而修城郭宮室〔一０〕。』故夏令曰：『九月除道，十月成梁〔一一〕。』其時儆曰：『收而場功，〈彳侍〉而畚梮〔一二〕，營室之中，土功其始〔一三〕。火之初見，期於司里〔一四〕。』此先王所以不用財賄，而廣施德於天下者也〔一五〕。今陳國火朝覿矣，而道路若塞，野場若棄，澤不陂障，川無舟梁〔一六〕，是廢先王之教也。 \\n 〔一〕　單子，襄公也。卿大夫稱子，於其私士稱公也。 \\n 〔二〕　辰角，大辰蒼龍之角。角，星名也。見者，朝見東方建戌之初，寒露節也。雨畢者，殺氣日至，而雨氣盡也。 \\n 〔三〕　天根，亢、氐之閒。涸，竭也。謂寒露雨畢之後五日，天根朝見，水潦盡竭也。月令：「仲秋，水始涸。」天根見，乃盡竭也。 \\n 〔四〕　本，氐也。謂寒露之後十日，陽氣盡，草木之枝節皆理解也。 \\n 〔五〕　駟，天駟，房星也。隕，落也。謂建戌之中，霜始降也。 \\n 〔六〕　謂霜降之後，清風先至，所以戒人為寒備也。 \\n 〔七〕　教，謂月令之屬也。九月雨畢，十月水涸也。 \\n 〔八〕　備，收藏也。月令：「季秋，農事畢收。」 \\n 〔九〕　孟冬，「天子始裘」，故九月可以具。 \\n 〔一０〕謂火見之後，建亥之初也。 \\n 〔一一〕夏令，夏后氏之令，周所因也。除道所以便行旅；成梁所以便民，使不涉也。 \\n 〔一二〕時儆，時以儆告其民也。收而場功，使人修囷倉也。〈彳侍〉，具也。畚，器名，土籠也。梮，舉土之器。具爾畚梮，將以築作也。 \\n 〔一三〕定，謂之營室也。建亥小雪中，定星昏正於午，土功可以始也。詩云「定之方中，作于楚宮」也。 \\n 〔一四〕期，會也。致其築作之具，會於司里之官也。 \\n 〔一五〕施德，謂因時警戒，謹蓋藏，成築功也。 \\n 〔一六〕舟梁，以舟為梁也。 \\n 「周制有之曰：『列樹以表道，立鄙食以守路〔一〕。國有郊牧〔二〕，疆有寓望〔三〕，藪有圃草〔四〕，囿有林池〔五〕，所以禦災也〔六〕。其餘無非穀土，民無懸耜〔七〕，野無奧草〔八〕。不奪民時，不蔑民功〔九〕。有優無匱，有逸無罷。國有班事〔一０〕，縣有序民〔一一〕。』今陳國道路不可知，田在草閒〔一二〕，功成而不收〔一三〕，民罷於逸樂〔一四〕，是棄先王之法制也。 \\n 〔一〕　制，法也。表，識也。鄙，四鄙也。十里有廬，廬有飲食也。 \\n 〔二〕　國外曰郊。牧，放牧之地也。 \\n 〔三〕　疆，境也。境界之上，有寄寓之舍、候望之人也。 \\n 〔四〕　澤無水曰藪。圃，大也。必有茂大之草以備財用也。 \\n 〔五〕　囿，苑也。林，積木也。池，積水也。 \\n 〔六〕　禦，備也。災，饑、兵也。 \\n 〔七〕　言常用也。入土曰耜，耜柄曰耒。 \\n 〔八〕　皆墾辟也。奧，深也。 \\n 〔九〕　蔑，求也。　案：「求」，公序本作「棄」。 \\n 〔一０〕國，城邑也。班，次也。執事者有次也。 \\n 〔一一〕縣鄙之民，從事有序也。 \\n 〔一二〕不墾者多。 \\n 〔一三〕野場若棄也。 \\n 〔一四〕罷於為國君作逸樂之事也。 \\n 「周之秩官有之〔一〕曰：『敵國賓至，關尹以告〔二〕，行理以節逆之〔三〕，候人為導〔四〕，卿出郊勞〔五〕，門尹除門〔六〕，宗祝執祀〔七〕，司里授館〔八〕，司徒具徒〔九〕，司空視塗〔一０〕，司寇詰姦〔一一〕，虞人入材〔一二〕，甸人積薪〔一三〕，火師監燎〔一四〕，水師監濯〔一五〕，膳宰致饔〔一六〕，廩人獻餼〔一七〕，司馬陳芻〔一八〕，工人展車〔一九〕，百官以物至〔二０〕，賓入如歸。是故小大莫不懷愛〔二一〕。其貴國之賓至，則以班加一等，益虔〔二二〕。至於王吏，則皆官正蒞事〔二三〕，上卿監之〔二四〕。若王巡守，則君親監之〔二五〕。』今雖朝也不才，有分族於周〔二六〕，承王命以為過賓於陳〔二七〕，而司事莫至，是蔑先王之官也〔二八〕。 \\n 〔一〕　秩官，周常官，篇名。 \\n 〔二〕　敵國，位敵也。關尹，司關，掌四方之賓客，叩關則為之告。聘禮曰：「及境，謁關人，關人問從者幾人。」遂以入境告也。 \\n 〔三〕　理，吏也。逆，迎也。執瑞節為信而迎之。行理，小行人也。 \\n 〔四〕　導賓至於朝，出送之於境也。 \\n 〔五〕　聘禮曰：「賓至於近郊，使卿朝服，用束帛勞之。」 \\n 〔六〕　門尹，司門也。除門，掃除門庭也。 \\n 〔七〕　宗，宗伯；祝，太祝也。執祀，賓將有事於廟，則宗祝執祭祀之禮也。 \\n 〔八〕　司里授客之館，所當館次於卿也。聘禮：「卿致館。」 \\n 〔九〕　具徒役，修道路之委積也。 \\n 〔一０〕視塗險易。 \\n 〔一一〕禁詰姦盜。 \\n 〔一二〕虞人，掌山澤之官。祭祀賓客，供其材也。 \\n 〔一三〕甸人，掌薪蒸之事也。 \\n 〔一四〕火師，司火。燎，庭燎也。 \\n 〔一五〕水師，掌水，監滌濯之事也。 \\n 〔一六〕熟食曰饔。 \\n 〔一七〕生曰餼，禾米也。 \\n 〔一八〕司馬，掌帥圉人養馬，故陳芻。圉人職屬司馬也。 \\n 〔一九〕展省客車，補傷敗也。 \\n 〔二０〕物，事也。 \\n 〔二一〕小大，謂賓介也。 \\n 〔二二〕貴國，大國也。班，次也。 \\n 〔二三〕正，長也。蒞，臨也。 \\n 〔二四〕監，視也。 \\n 〔二五〕周禮，王十二歲一巡守也。 \\n 〔二六〕朝，單子之名也。有分族，王之族親也。 \\n 〔二七〕假道為過賓也。 \\n 〔二八〕蔑，欺也。 \\n 「先王之令有之曰〔一〕：『天道賞善而罰淫，故凡我造國，無從非彝〔二〕，無即慆淫〔三〕，各守爾典，以承天休〔四〕。』今陳侯不念胤續之常，棄其伉儷妃嬪〔五〕，而帥其卿佐以淫於夏氏，不亦嬻姓矣乎〔六〕？陳，我大姬之後也〔七〕。棄袞冕而南冠以出，不亦簡彝乎〔八〕？是又犯先王之令也〔九〕。 \\n 〔一〕　文、武之教也。 \\n 〔二〕　造，為也。彝，常也。 \\n 〔三〕　即，就也。慆，慢也。 \\n 〔四〕　典，常也。休，慶也。 \\n 〔五〕　伉，對也。儷，偶也。 \\n 〔六〕　卿佐，孔、儀也。賈、唐二君云：「姓，命也。」一曰：「 \\n 夏氏，姬姓，鄭女亦姬姓，故謂之嬻姓？」昭謂：夏徵舒之父御叔，即陳公子夏之子、靈公之從祖父，媯姓也，而靈公淫其妻，是為媟 \\n 嬻其姓也。 \\n 〔七〕　大姬，周武王之女，虞胡公之妃，陳之祖妣也。 \\n 〔八〕　袞，袞龍之衣也。冕，大冠也。公之盛服也。簡，略也。彝，常也。言棄其禮，簡略常服。 \\n 〔九〕　先王之令，無從非彝。 \\n 「昔先王之教，懋帥其德也，猶恐殞越〔一〕。若廢其教而棄其制，蔑其官而犯其令，將何以守國〔二〕？居大國之閒，而無此四者，其能久乎〔四〕？」 \\n 〔一〕　言勉帥其德，猶恐落墜也。 \\n 〔二〕　無禮則危也。 \\n 〔三〕　大國，晉、楚也。 \\n 〔四〕　四者，謂教、制、官、令也。 \\n 六年，單子如楚〔一〕。八年，陳侯殺於夏氏〔二〕。九年，楚子入陳〔三〕。 \\n 〔一〕　定王六年，魯宣之八年也。 \\n 〔二〕　八年，魯宣之十年也。陳靈公與孔寧、儀行父飲酒于夏氏。公謂行父曰：「徵舒似女。」對曰：「亦似君。」徵舒病之，公出，自其廄射而殺之。 \\n 〔三〕　楚莊王入陳討夏氏殺君之罪也。既滅陳而復封之，故曰入也。唐尚書云「遂取陳以為縣」，誤也。 \\n ８　定王八年，使劉康公聘於魯〔一〕，發幣於大夫〔二〕。季文子、孟獻子皆儉〔三〕，叔孫宣子、東門子家皆侈〔四〕。 \\n 〔一〕　劉，畿內之國。康公，王卿士王季子也。 \\n 〔二〕　發其禮幣於魯大夫。 \\n 〔三〕　二子，魯卿。季文子，季友之孫、齊仲無佚之子季孫行父。孟獻子，仲慶父之曾孫、公孫敖之孫、孟文伯歜之子仲孫蔑。儉，居處節儉也。　案發正卷二：「『歜』，各本同。案孟文伯名穀，公父文伯名歜，此涉公父文伯而誤也。」 \\n 〔四〕　二子，魯大夫。叔孫宣子，叔牙之曾孫、莊叔得臣之子叔孫僑如也。東門子家，莊公之孫、東門襄仲之子公孫歸父也。 \\n 歸，王問魯大夫孰賢？對曰：「季、孟其長處魯乎〔一〕！叔孫、東門其亡乎〔二〕！若家不亡，身必不免。」王曰：「何故？」對曰：「臣聞之：為臣必臣，為君必君〔三〕。寬肅宣惠，君也〔四〕；敬恪恭儉，臣也。寬所以保本也〔五〕，肅所以濟時也〔六〕，宣所以教施也〔七〕，惠所以和民也。本有保則必固，時動而濟則無敗功〔八〕，教施而宣則遍，惠以和民則阜〔九〕。若本固而功成，施遍而民阜，乃可以長保民矣，其何事不徹〔一０〕？敬所以承命也，恪所以守業也，恭所以給事也，儉所以足用也〔一一〕。以敬承命則不違，以恪守業則不懈，以恭給事則寬於死〔一二〕，以儉足用則遠於憂〔一三〕。若承命不違，守業不懈，寬於死而遠於憂，則可以上下無隙矣〔一四〕，其何任不堪？上任事而徹，下能堪其任，所以為令聞長世也〔一五〕。今夫二子者儉，其能足用矣〔一六〕，用足則族可以庇〔一七〕。二子者侈，侈則不恤匱，匱而不恤，憂必及之，〔一八〕若是則必廣其身〔一九〕。且夫人臣而侈，國家弗堪，亡之道也。」王曰：「幾何？」對曰：「東門之位不若叔孫，而泰侈焉，不可以事二君〔二０〕。叔孫之位不若季、孟，而亦泰侈焉，不可以事三君〔二一〕。若皆蚤世猶可〔二二〕，若登年以載其毒，必亡。〔二三〕」 \\n 〔一〕　言儉也。 \\n 〔二〕　言其侈也。 \\n 〔三〕　臣尚敬，君尚惠也。 \\n 〔四〕　肅，整也。宣，遍也。惠，愛也。 \\n 〔五〕　本，謂寬則得眾，故可以守也。 \\n 〔六〕　濟，成也。 \\n 〔七〕　施遍則人不怨。 \\n 〔八〕　不干時而動，則無敗功也。 \\n 〔九〕　阜，厚也。 \\n 〔一０〕徹，達也。 \\n 〔一一〕儉則有餘，故所以足用也。 \\n 〔一二〕寬，猶遠也。 \\n 〔一三〕無乏絕之憂，且遠驕僭之罪也。 \\n 〔一四〕上下，君臣也。隙，瑕舋也。 \\n 〔一五〕長世，多歷年也。 \\n 〔一六〕二子，季、孟，言二人其能以儉足用也。 \\n 〔一七〕庇，覆也。恭儉節用，無取於民，國人說之，故其宗族可以覆廕也。 \\n 〔一八〕志在奢侈，不恤人之窮匱，故憂患必及之也。 \\n 〔一九〕廣，大也。務自大，不顧其上也。 \\n 〔二０〕東門，大夫；叔孫，卿也。位在人下而侈其上，重而無基，故不可以事二君也。 \\n 〔二一〕叔孫，下卿。季、孟，上卿。 \\n 〔二二〕早世，早即亡也，其家猶可以免也。 \\n 〔二三〕登年，多歷年也。載，行也。毒，害也。必亡，家必亡也。 \\n 十六年，魯宣公卒〔一〕。赴者未及，東門氏來告亂，子家奔齊〔二〕。簡王十一年，魯叔孫宣伯亦奔齊，成公未歿二年〔三〕。 \\n 〔一〕　定王十六年，魯宣之十八年也。 \\n 〔二〕　來告，告周大夫也。東門子家謀去三桓，使如晉，未及，宣公薨，三桓逐子家，遂奔齊也。諸侯大夫以君命使出，出必有禮贄私覿之事，以通情結好，吉凶相告，子家嘗使於周，故以亂告也。告在魯宣十八年。赴者未及，明不及二君也。 \\n 〔三〕　簡王，定王之子簡王夷也。十一年，魯成十六年也。宣伯，僑如也，通於宣公夫人穆姜，欲去季、孟而專公室，國民逐之，故出奔齊。言成公未歿二年，明不及三君也。 \\n ９　簡王八年，魯成公來朝〔一〕，使叔孫僑如先聘且告〔二〕。見王孫說，與之語〔三〕。說言於王曰：「魯叔孫之來也，必有異焉。其享覲之幣薄而言諂，殆請之也；若請之，必欲賜也。魯執政唯強，故不歡焉而後遣之〔四〕；且其狀方上而銳下，宜觸冒人。王其勿賜。若貪陵之人來而盈其願，是不賞善〔五〕也，且財不給〔六〕。故聖人之施舍也議之〔七〕，其喜怒取與亦議之。是以不主寬惠，亦不主猛毅〔八〕，主德義而已〔九〕。」王曰：「諾。」使私問諸魯，請之也。王遂不賜，禮如行人〔一０〕。及魯侯至，仲孫蔑為介，〔一一〕王孫說與之語，說讓〔一二〕。說以語王，王厚賄之。 \\n 〔一〕　簡王八年，魯成十三年也。成公將與周、晉伐秦而朝也。 \\n 〔二〕　使僑如先修聘禮，且告周以成公將朝也。 \\n 〔三〕　說，周大夫也。 \\n 〔四〕　魯執政之人唯畏其強禦，難距其欲，故不歡悅而後遣之。 \\n 〔五〕　案：「不賞善」，攷異卷一：「內傳成十三年疏引國語作『 \\n 賞不善』，是也。」 \\n 〔六〕　給，共也。 \\n 〔七〕　施，予也。舍，不予。 \\n 〔八〕　主，猶名也。 \\n 〔九〕　賞得其人，罰當其罪，是為德義。 \\n 〔一０〕如使人之禮，無加賜也。 \\n 〔一一〕在賓為介。介，上介，所以佐儀也。 \\n 〔一二〕說，好也。言蔑好讓。 \\n １０晉既克楚于鄢〔一〕，使郤至告慶于周〔二〕。未將事〔三〕，王叔簡公飲之酒〔四〕，交酬好貨皆厚〔五〕，飲酒宴語相說也。 \\n 〔一〕　克，勝也。晉厲公伐鄭，楚人救之，戰于鄢。在魯成十六年也。 \\n 〔二〕　郤至，晉卿步揚之孫、蒲城〈昔隹〉居之子溫季也。告慶，以勝楚之福告王也。 \\n 〔三〕　將，行也，未行告慶之禮。 \\n 〔四〕　王叔簡公，周大夫王叔陳生也。 \\n 〔五〕　交酬，相酬之幣。好貨，宴飲以貨為好。厚者，幣物多也。 \\n 明日，王叔子譽諸朝。郤至見邵桓公，與之語〔一〕。邵公以告單襄公曰：「王叔子譽溫季，以為必相晉國，相晉國，必大得諸侯，勸二三君子必先導焉，可以樹〔二〕。今夫子見我，以晉國之克也，為己實謀之〔三〕，曰：『微我，晉不戰矣〔四〕！楚有五敗，晉不知乘，我則強之〔五〕。背宋之盟，一也〔六〕；德薄而以地賂諸侯，二也〔七〕；棄壯之良而用幼弱，三也〔八〕；建立卿士而不用其言，四也〔九〕；夷、鄭從之，三陳而不整，五也〔一０〕。罪不由晉，晉得其民〔一一〕，四軍之帥，旅力方剛〔一二〕；卒伍治整，諸侯與之〔一三〕。是有五勝也：有辭，一也〔一四〕；得民，二也；軍帥強禦，三也；行列治整，四也；諸侯輯睦，五也。有一勝猶足用也，有五勝以伐五敗，而避之者，非人也。不可以不戰。欒、范不欲，我則強之〔一五〕。戰而勝，是吾力也〔一六〕。且夫戰也微謀〔一七〕，吾有三伐〔一八〕；勇而有禮，反之以仁。吾三逐楚君之卒，勇也；見其君必下而趨，禮也〔一九〕；能獲鄭伯而赦之，仁也〔二０〕。若是而知晉國之政，楚、越必朝〔二一〕。』 \\n 〔一〕　邵桓公，王卿士也。 \\n 〔二〕　二三君子，在朝公卿也。導者，導晉侯使升郤至以為上卿，可以樹黨於晉也。 \\n 〔三〕　言戰勝楚，吾之謀也。 \\n 〔四〕　微，無也。 \\n 〔五〕　乘，陵也。 \\n 〔六〕　宋盟，宋華元所合晉、楚之成也。華元善楚令尹子重，又善晉欒武子，故遂合二國之好。盟在魯成十二年。至十六年，楚、鄭背盟伐宋也。 \\n 〔七〕　楚王薄德，鄭人不從楚，以汝陰之田賂鄭，鄭叛晉從楚也。 \\n 〔八〕　壯之良，謂申叔時也。幼弱，謂司馬子反也。 \\n 〔九〕　卿士，子囊。子囊不欲背晉，楚王不聽也。 \\n 〔一０〕夷，楚東之夷也。晉語曰：「楚恭王帥東夷救鄭。」三陳，夷、鄭、楚也。 \\n 〔一一〕言楚叛盟，非晉之罪也。得民，得民心也。 \\n 〔一二〕時晉立四軍，四軍之帥，晉八卿也。欒書將中軍，士燮佐之；郤錡將上軍，荀偃佐之；韓厥將下軍，智罃佐之；趙旃將新軍，郤至佐之。旅，眾也。剛，強也。 \\n 〔一三〕晉有信，故諸侯與之。 \\n 〔一四〕楚背盟，故晉有辭也。 \\n 〔一五〕欒，欒書也。范，士燮也。 \\n 〔一六〕謂郤至曰「楚有六閒，不可失也」。 \\n 〔一七〕微，無也，言軍無計謀也。 \\n 〔一八〕伐，功也。三伐，勇、禮、仁也。 \\n 〔一九〕下，下車也。 \\n 〔二０〕郤至從鄭伯，其右茀翰胡曰：「余從之乘，而俘以下。」郤至曰：「傷國君有刑。」乃止也。 \\n 〔二一〕知政，謂為政也。 \\n 「吾曰：『子則賢矣〔一〕。抑晉國之舉也，不失其次，吾懼政之未及子也〔二〕。』謂我曰：『夫何次之有？昔先大夫荀伯自下軍之佐以政〔三〕，趙宣子未有軍行而以政〔四〕，今欒伯自下軍往。〔五〕是三子也，吾又過於四之無不及〔六〕。若佐新軍而升為政，不亦可乎？將必求之。』是其言也，君以為奚若〔七〕？」 \\n 〔一〕　吾，邵桓公自謂也。 \\n 〔二〕　郤至位在七人下，故恐政未及也。 \\n 〔三〕　荀伯，荀林父也，從下軍之佐第六卿升為正卿也。 \\n 〔四〕　宣子，趙盾也，為中軍佐，此第二卿，未有軍行，升為正卿也。 \\n 〔五〕　欒伯，欒書也，將下軍，第五卿而為正卿也。 \\n 〔六〕　三子，荀、趙、欒也，得郤至四人。言己之材優於彼四人也，三人之中無有所不及也。　案：「言己之才優於彼四人也」，「四」，公序本作「三」。 \\n 〔七〕　言如是，君以為何如也。 \\n 襄公曰：「人有言曰：『兵在其頸。』其郤至之謂乎！君子不自稱也〔一〕，非以讓也，惡其蓋人也〔二〕。夫人性，陵上者也〔三〕，不可蓋也〔四〕。求蓋人，其抑下滋甚〔五〕，故聖人貴讓。且諺曰：『獸惡其網，民惡其上〔六〕。』書曰：『民可近也，而不可上也〔七〕。』詩曰：『愷悌君子，求福不回〔八〕。』在禮，敵必三讓〔九〕，是則聖人知民之不可加也〔一０〕。故王天下者必先諸民，然後庇焉，則能長利〔一一〕。今郤至在七人之下而欲上之，是求蓋七人也，其亦有七怨。怨在小醜，猶不可堪，而況在侈卿乎？其何以待之〔一二〕？ \\n 〔一〕　稱，舉也。 \\n 〔二〕　蓋，掩也。 \\n 〔三〕　如能在人上者，人欲勝陵之也，故君子上禮讓而天下莫敢陵也。 \\n 〔四〕　言人之美不可掩也。 \\n 〔五〕　滋，益也。求掩蓋人以自高大，則其抑退而下益甚也。 \\n 〔六〕　獸惡其網，為其害己。民惡其上，為其病己。 \\n 〔七〕　書，逸書。民可近，可以恩意近也。不可上，不可高上。上，陵也。 \\n 〔八〕　回，邪也。求福以禮，不以邪也。 \\n 〔九〕　敵，體敵也。 \\n 〔一０〕加，猶上也。 \\n 〔一一〕先諸民，先求民志也。庇，猶廕也。言王者先安民，然後自庇廕也。長利，長有福利也。 \\n 〔一二〕待，猶備也。 \\n 「晉之克也，天有惡於楚也，故儆之以晉。而郤至佻天之功以為己力，不亦難乎〔一〕？佻天不祥，乘人不義〔二〕，不祥則天棄之，不義則民叛之。且郤至何三伐之有？夫仁、禮、勇，皆民之為也。〔三〕以義死用謂之勇〔四〕，奉義順則謂之禮〔五〕，畜義豐功謂之仁〔六〕。姦仁為佻〔七〕，姦禮為羞〔八〕，姦勇為賊〔九〕。夫戰，盡敵為上，守和同順義為上〔一０〕。故制戎以果毅〔一一〕，制朝以序成〔一二〕。叛戰而擅舍鄭君，賊也；棄毅行容，羞也；〔一三〕叛國即讎，佻也〔一四〕。有三姦以求替其上，遠於得政矣〔一五〕。以吾觀之，兵在其頸，不可久也。雖吾王叔，未能違難。在太誓曰：『民之所欲，天必從之。』王叔欲郤至，能勿從乎〔一六〕？」 \\n 〔一〕　佻，偷也，偷天之功以為己力也。 \\n 〔二〕　乘，陵也。 \\n 〔三〕　民力所為也。 \\n 〔四〕　若富辰也。 \\n 〔五〕　謂若管仲責楚包茅也。 \\n 〔六〕　豐，大也。謂若狐偃輔晉文也。 \\n 〔七〕　以姦偽行仁為偷仁，謂獲鄭伯而赦之也。 \\n 〔八〕　羞，恥也。謂見楚君而趨也。 \\n 〔九〕　還賊國也。姦勇，謂逐楚卒也。 \\n 〔一０〕守和同，謂不相與戰而平和也。順義，順王義也。 \\n 〔一一〕戎，兵也。殺敵為果，致果為毅也。 \\n 〔一二〕序，次也。朝不越爵則政成也。 \\n 〔一三〕容，容儀也。謂下趨也。 \\n 〔一四〕叛其國而即讎人，謂赦鄭伯欲以偷仁也。 \\n 〔一五〕替，廢也。 \\n 〔一六〕違，避也。今周書太誓無此言，其散亡乎？ \\n 郤至歸，明年死難〔一〕。及伯輿之獄，王叔陳生奔晉〔二〕。 \\n 〔一〕　明年，魯成十七年也。死，為厲公所殺也。 \\n 〔二〕　伯輿，周大夫也。獄，訟也。王叔陳生與伯輿爭政，王佐伯輿，王叔不勝，遂出奔晉，在魯襄十年也。 \\n  \\n   \\n  "}
{"章节": "國語卷第三", "正文": "  \\n 國語卷第三 \\n 　 \\n  \\n 周語下 \\n １　柯陵之會〔一〕，單襄公見晉厲公視遠步高〔二〕。晉郤錡見其語犯〔三〕。郤犨見，其語迂〔四〕。郤至見，其語伐〔五〕。齊國佐見，其語盡〔六〕。魯成公見，言及晉難及郤犨之譖〔七〕。 \\n 〔一〕　柯陵，鄭西地名也。經書：「公會尹子、單子、晉侯、齊侯、宋公、衛侯、曹伯、邾人伐鄭。六月乙酉，同盟于柯陵。」在魯成十七年。　案攷異卷一：「公序本作『公會尹子、單子、晉侯、齊國佐、邾人于柯陵，以伐鄭。』案公序本是也。『單子』係後人誤增，下注云：單襄公『時命事而不與會，故不書。』是注無此二字矣。韋宏嗣所據之經在魯成公十六年。經書：『公會尹子、晉侯、齊國佐伐鄭。』內傳云：『公會尹武公及諸侯伐鄭。諸侯之師次于鄭西。』杜預云：『柯陵，鄭西地。』然則鄭西即柯陵，內傳鄭西之師即外傳柯陵之會。下文傳云：『十一年，諸侯會于柯陵。』簡王十一年，正魯成公十六年。會柯陵在前，而盟柯陵在後，本屬兩時兩事，故韋注云『于柯陵以伐鄭』，此通內、外傳以釋之，其說當矣。明道本乃據十七年經書『同盟于柯陵』，遂誤合國語改竄韋注，不知傳、注皆不可通也。」 \\n 〔二〕　襄公，王卿士，單朝之謚也。時命事而不與會，故不書。厲公，晉成公之孫、景公之子厲公州蒲也。視遠，望視遠；步高，舉足高也。 \\n 〔三〕　郤錡，晉卿，郤克之子駒伯也。犯，陵犯人也。 \\n 〔四〕　郤犨，晉卿，郤錡之族父、步揚之子苦成叔也。迂，迂迴，加誣於人也。 \\n 〔五〕　郤至，晉卿，犨之弟子溫季昭子也。伐，好伐其功也。 \\n 〔六〕　國佐，齊卿，國歸父之子國武子也。盡者，盡其心意，善惡褒貶無所諱也。 \\n 〔七〕　成公，魯宣公之子成公黑肱也。言及晉難，語次及晉將罪己之難，及為郤犨所誣也。晉將伐鄭，使欒黶乞師於魯，成公將如會。叔孫僑如通於成公之母穆姜，欲去季孟氏，而取其室。穆姜送公，使逐季孟，公以晉難告，請反而聽命。姜怒，公子偃、公子鉏趨過，指之曰：「女不可，是皆君也。」公懼，待於壞隤，儆守而後行，故不及戰。郤犨受僑如之賂，為之譖魯於晉侯，曰：「魯侯後至者，待於壞隤，將以待勝者。」晉侯怒，不見公。故成公為單子言之也。 \\n 單子曰：「君何患焉！晉將有亂，其君與三郤其當之乎！」魯侯曰：「寡人懼不免於晉，今君曰『將有亂』，敢問天道乎，抑人故也〔一〕？」對曰：「吾非瞽、史，焉知天道〔二〕？吾見晉君之容，而聽三郤之語矣，殆必禍者也。夫君子目以定體，足以從之〔三〕，是以觀其容而知其心矣〔四〕。目以處義〔五〕，足以步目，今晉侯視遠而足高，目不在體〔六〕，而足不步目，其心必異矣。目體不相從，何以能久？夫合諸侯，民〔七〕之大事也，於是乎觀存亡。故國將無咎，其君在會，步言視聽，必皆無謫，則可以知德矣。視遠，日絕其義〔八〕；足高，日棄其德〔九〕；言爽，日反其信〔一０〕；聽淫，日離其名〔一一〕。夫目以處義，足以踐德〔一二〕，口以庇信〔一三〕，耳以聽名者也〔一四〕，故不可不慎也。偏喪有咎〔一五〕，既喪則國從之〔一六〕。晉侯爽二，吾是以云〔一七〕。 \\n 〔一〕　故，事也。將以天道占之乎，以人事知之乎？ \\n 〔二〕　瞽，樂太師，掌知音樂風氣，執同律以聽軍聲，而詔吉凶。史，太史，掌抱天時，與太師同車，皆知天道者。 \\n 〔三〕　體，手足也。論語曰「四體不勤」也。 \\n 〔四〕　心不固，則容不正也。 \\n 〔五〕　義，宜也。 \\n 〔六〕　在，存也。 \\n 〔七〕　案：「民」，公序本作「國」。 \\n 〔八〕　謫，譴也。言日日絕其宜也。 \\n 〔九〕　人君容止，佩玉有節。今步高失儀，棄其德也。 \\n 〔一０〕爽，貳也。反，違也。 \\n 〔一一〕淫，濫也。離，失也。名，聲也。失所名也。 \\n 〔一二〕踐，履也。動履，德行也。 \\n 〔一三〕庇，覆也。言行相覆為信也。 \\n 〔一四〕耳所以聽，別萬事之名聲也。 \\n 〔一五〕喪，亡也。步、言、視、聽四者而亡其二，為偏喪。偏喪者有咎，咎及身也。 \\n 〔一六〕既，盡也。四者盡喪，國從而亡也。 \\n 〔一七〕爽，當為「喪」字之誤也。喪二，視與步也，是為偏喪，故言晉君當之。 \\n 「夫郤氏，晉之寵人也，三卿而五大夫，可以戒懼矣〔一〕。高位寔疾顛〔二〕，厚味寔腊毒〔三〕。今郤伯之語犯，叔迂，季伐，〔四〕犯則陵人，迂則誣人，伐則掩人〔五〕。有是寵也，而益之以三怨，其誰能忍之〔六〕！雖齊國子亦將與焉〔七〕。立於淫亂之國，而好盡言，以招人過，怨之本也〔八〕。唯善人能受盡言〔九〕，齊其有乎〔一０〕？吾聞之，國德而鄰於不修，必受其福〔一一〕。今君偪於晉，而鄰於齊，齊、晉有禍，可以取伯，無德之患，何憂於晉？且夫長翟之人利而不義〔一二〕，其利淫矣，流之若何〔一三〕？」 \\n 〔一〕　三卿，錡、犨、至也。復有五人為大夫，故號八郤也。 \\n 〔二〕　高者近危。疾，速也。顛，隕也。 \\n 〔三〕　厚味，喻重祿也。腊，亟也，讀若「廣」。昔酒焉，味厚者，其毒亟也。　案：「廣」，公序本作「廟」。攷異卷一：「案皆非也。此必『酋』字之誤，『酋』、『昔』俱有久義。」 \\n 〔四〕　伯，錡也。叔，犨也。季，至也。 \\n 〔五〕　掩人之美。 \\n 〔六〕　益，猶加也。三怨，陵、誣、掩也。 \\n 〔七〕　與，與於禍也。 \\n 〔八〕　招，舉也。 \\n 〔九〕　思聞過以自改。 \\n 〔一０〕言無也。 \\n 〔一一〕國德，己國有德也。鄰於不修，與不修德者為鄰也。 \\n 〔一二〕長翟之人，謂叔孫僑如也。僑如之父得臣敗翟于鹹，獲長翟僑如，因名其子為僑如。利而不義者，好利而不義。通於穆姜，欲逐季孟而專魯國也。 \\n 〔一三〕言其所利驕淫之事耳。流，放也，放之若何也。 \\n 魯侯歸，乃逐叔孫僑如。簡王十一年，諸侯會于柯陵〔一〕。十二年，晉殺三郤。十三年，晉侯弒〔二〕，於翼東門葬，以車一乘。〔三〕齊人殺國武子〔四〕。 \\n 〔一〕　簡王十一年，魯成十七年也。　案攷異卷一：「案『七』當作『六』，字之誤也。簡王十二年，晉殺三郤，在魯成十七年。十三年，晉殺厲公，在魯成十八年。然則簡王十一年為魯成十六年無疑矣。」 \\n 〔二〕　厲公既殺三郤，欒書、中行偃懼誅，執厲公而殺之於匠酈氏也。 \\n 〔三〕　翼，晉別都也。傳曰「葬之于翼東門之外」，不得同於先君也。禮，諸侯七命，遣車七乘。以車一乘，不成喪也。 \\n 〔四〕　是年，齊人又殺國佐也。齊慶剋通于靈公之母聲孟子。國佐召慶剋而謂之，慶剋以告夫人，夫人愬之於靈公，靈公殺之。殺在魯成十八年也。 \\n ２　晉孫談之子周適周，事單襄公〔一〕，立無跛〔二〕，視無還〔三〕，聽無聳〔四〕，言無遠〔五〕；言敬必及天〔六〕，言忠必及意〔七〕，言信必及身〔八〕，言仁必及人〔九〕，言義必及利，〔一０〕言智必及事〔一一〕，言勇必及制〔一二〕，言教必及辯，〔一三〕言孝必及神〔一四〕，言惠必及和〔一五〕，言讓必及敵；〔一六〕晉國有憂未嘗不戚〔一七〕，有慶未嘗不怡〔一八〕。 \\n 〔一〕　談，晉襄公之孫惠伯談也。周者，談之子，晉悼公之名也。晉自獻公用驪姬之讒詛，不畜群公子，故孫周適周事單襄公。 \\n 〔二〕　跛，偏任也。 \\n 〔三〕　睛轉復反為還也。 \\n 〔四〕　不聳耳而聽也。 \\n 〔五〕　遠，謂非耳目所及也。 \\n 〔六〕　象天之敬，乾乾不息。 \\n 〔七〕　出自心意為忠。 \\n 〔八〕　先信於身，而後及人。 \\n 〔九〕　博愛於人為仁。 \\n 〔一０〕能利人物，然後為義。易曰：「利物足以和義。」 \\n 〔一一〕能處事物為智。 \\n 〔一二〕以義為制也，勇而不義非勇也。 \\n 〔一三〕辯，別也。能分別是非，乃可以教。 \\n 〔一四〕孝於鬼神，則存者信矣。 \\n 〔一五〕惠，愛也。和，睦也。言致和睦，乃為親愛也。 \\n 〔一六〕雖在匹敵，猶以禮讓也。 \\n 〔一七〕急其宗也。 \\n 〔一八〕慶，福也。怡，悅也。 \\n 襄公有疾，召頃公而告之〔一〕，曰：「必善晉周，將得晉國。其行也文〔二〕，能文則得天地。天地所胙，小而後國〔三〕。夫敬，文之恭也〔四〕；忠，文之實也〔五〕；信，文之孚也〔六〕；仁，文之愛也〔七〕；義，文之制也〔八〕；智，文之輿也〔九〕；勇，文之帥也〔一０〕；教，文之施也〔一一〕；孝，文之本也〔一二〕；惠，文之慈也〔一三〕；讓，文之材也〔一四〕。象天能敬〔一五〕，帥意能忠〔一六〕，思身能信〔一七〕，愛人能仁〔一八〕，利制能義〔一九〕，事建能智〔二０〕，帥義能勇〔二一〕，施辯能教〔二二〕，昭神能孝〔二三〕，慈和能惠〔二四〕，推敵能讓〔二五〕。此十一者，夫子皆有焉〔二六〕。 \\n 〔一〕　頃公，單襄公之子也。 \\n 〔二〕　經緯天地曰文。 \\n 〔三〕　胙，福也。天之所福，小則得國，大得天下也。 \\n 〔四〕　文者，德之總名也。恭者，其別行也。十一義皆如之。 \\n 〔五〕　忠自中出，故為文之實誠也。 \\n 〔六〕　孚，覆也。 \\n 〔七〕　仁者，文之慈愛。 \\n 〔八〕　義所以制斷事宜也。 \\n 〔九〕　智所以載行文德。 \\n 〔一０〕謂以勇帥行，其心義。 \\n 〔一一〕所以施布德化。 \\n 〔一二〕言人始於事親，故孝為文本也。 \\n 〔一三〕慈，愛也。 \\n 〔一四〕材，用也。 \\n 〔一五〕言能則天，是能敬也。 \\n 〔一六〕帥，循也。循己之意，恕而行之，為忠也。 \\n 〔一七〕思誠其身，乃為信也。易曰「體信，足以長人」也。 \\n 〔一八〕言愛人乃為仁也。 \\n 〔一九〕以利為制，故能義也。 \\n 〔二０〕能處立百事，為智也。 \\n 〔二一〕修義而行，故能勇。君子有勇而無義，為亂。 \\n 〔二二〕施其道化而行，能辯明之，故能教。 \\n 〔二三〕昭，顯也。尊而顯之，若周公然。 \\n 〔二四〕慈愛和睦，故能惠也。 \\n 〔二五〕與己體敵，猶推先之，故能讓。 \\n 〔二六〕夫子，晉周也。 \\n 「天六地五，數之常也〔一〕。經之以天，緯之以地〔二〕。經緯不爽，文之象也〔三〕。文王質文，故天胙之以天下。夫子被之矣〔四〕，其昭穆又近，可以得國〔五〕。且夫立無跛，正也；視無還，端也；聽無聳，成也〔六〕；言無遠，慎也。夫正，德之道也〔七〕；端，德之信也〔八〕；成，德之終也〔九〕；慎，德之守也〔一０〕。守終純固，道正事信，明令德矣〔一一〕。慎成端正，德之相也〔一二〕。為晉休戚，不背本也〔一三〕。被文相德，非國何取！〔一四〕 \\n 〔一〕　天有六氣，謂陰、陽、風、雨、晦、明也。地有五行，金、木、水、火、土也。 \\n 〔二〕　以天之六氣為經，以地之五行為緯，而成之也。 \\n 〔三〕　爽，差也。 \\n 〔四〕　質文，其質性有文德也。被，被服之也。言文王質性有文德，故能得天下。晉周則被服之，可以得國也。 \\n 〔五〕　父昭子穆，孫復為昭，一昭一穆，相次而下。近者，言周子之親與晉最近。 \\n 〔六〕　成，定也。 \\n 〔七〕　德之道路。 \\n 〔八〕　端愨故信。 \\n 〔九〕　志定故能終也。 \\n 〔一０〕守，守德也。 \\n 〔一一〕言周子明於善德也。 \\n 〔一二〕相，助也。慎成端正，覆述上事，為下出也。 \\n 〔一三〕休，喜也。 \\n 〔一四〕被服文德，又以四行輔助之。非國何取，言必得國也。 \\n 「成公之歸也，吾聞晉之筮之也〔一〕，遇乾之否，曰：『配而不終，君三出焉〔二〕。』一既往矣，後之不知，其次必此〔三〕。且吾聞成公之生也，其母夢神規其臀以墨，曰：『使有晉國〔四〕，三而畀驩之孫〔五〕。』故名之曰『黑臀』，於今再矣〔六〕。襄公曰驩，此其孫也〔七〕。而令德孝恭，非此其誰？且其夢曰：『必驩之孫，實有晉國。』其卦曰：『必三取君於周。』其德又可以君國，三襲焉〔八〕。吾聞之大誓，故曰：『朕夢協朕卜，襲于休祥，戎商必克〔九〕。』以三襲也〔一０〕。晉仍無道而鮮冑，其將失之矣。〔一一〕必早善晉子，其當之也〔一二〕。」 \\n 〔一〕　成公，晉文公之庶子成公黑臀也。歸者，自周歸晉也。趙穿弒靈公，趙盾逆公子黑臀于周而立之。蓍曰筮，筮立成公也。 \\n 〔二〕　乾下乾上，乾也。坤下乾上，否也。乾初九、九二、九三，變而之否也。乾，天也，君也，故曰配，配先君也。不終，子孫不終為君也。乾下變而為坤，坤，地也，臣也。天地不交曰否，變有臣象。三爻，故三世而終。上有乾，乾，天子也。五體不變，周天子國也。三爻有三變，故君三出於周也。　案：「乾，天子也」下，公序本有「五亦天子」四字。 \\n 〔三〕　一，謂成公，已往為晉吾。後之不知，不知最後者在誰也。其次必此，次成公而往者，必周子也。 \\n 〔四〕　規，畫也。臀，凥也。 \\n 〔五〕　畀，予也。三世為晉君，而更予驩之孫也。驩，晉襄公之名也。孫，曾孫周子也。自孫已下皆稱孫，詩曰「周公之孫」，謂僖公也。 \\n 〔六〕　賈侍中云：「於今，單襄公時也。晉厲公即黑臀之孫也，黑臀之後二世為君，與黑臀滿三世矣。」唐尚書云：「時晉景公在位，成公生景公，故言再。」昭謂：魯成十七年，單襄公與晉厲公會於柯陵，後三年而單襄公卒。其歲厲公弒，則襄公將死時，非景公明矣。賈君得之。　案：「魯成十七年」，攷異卷一：「案『七』當作『六』，辨見前篇。」 \\n 〔七〕　此周子者，晉襄公之孫也。 \\n 〔八〕　襲，合也。三合，德、夢卦也。 \\n 〔九〕　大誓，伐紂之誓也。故，故事也。朕，武王自謂也。協，合也。休，美也。祥，福之先見者也。戎，兵也。言武王夢與卜合，又合美善之祥，以兵伐殷，必克之也。 \\n 〔一０〕言武王夢、卜、祥三合，故遂克商有天下。今晉周德夢、卦亦三合，將必得國也。 \\n 〔一一〕仍，數也。鮮，寡也。冑，後也。〔晉厲公數行無道，晉公族之後又寡少，將失國也〕。 \\n 〔一二〕晉子，周子也。 \\n 頃公許諾。及厲公之亂，召周子而立之，是為悼公〔一〕。 \\n 〔一〕　亂，謂弒也。 \\n ３　靈王二十二年〔一〕，穀、洛鬥，將毀王宮〔二〕。王欲壅之〔三〕，太子晉諫曰：「不可〔四〕。晉聞古之長民者〔五〕，不墮山〔六〕，不崇藪〔七〕，不防川〔八〕，不竇澤〔九〕。夫山，土之聚也；藪，物之歸也〔一０〕；川，氣之導也〔一一〕；澤，水之鍾也〔一二〕。夫天地成而聚於高，歸物於下〔一三〕。疏為川谷，以導其氣〔一四〕；陂塘汙庳，以鍾其美〔一五〕。是故聚不阤崩，而物有所歸〔一六〕；氣不沈滯，而亦不散越〔一七〕。是以民生有財用，而死有所葬〔一八〕。然則無夭、昏、札、瘥之憂，而無飢、寒、乏、匱之患〔一九〕，故上下能相固，以待不虞〔二０〕，古之聖王唯此之慎〔二一〕。 \\n 〔一〕　靈王，周簡王之子靈王大心也。二十二年，魯襄公二十四年也。是歲，齊人城郟。 \\n 〔二〕　穀、洛，二水名也。洛在王城之南，穀在王城之北，東入于瀍。鬥者，兩水激，有似於鬥也。至靈王時，穀水盛，出於王城之西，而南流合於洛水，毀王城西南，將及王宮，故齊人城郟也。案：「 \\n 鬥者，兩水激，有似鬥也」，公序本「激」作「格」，又此九字在「 \\n 穀、洛二水名也」句下。 \\n 〔三〕　欲壅防穀水，使北出也。 \\n 〔四〕　晉，靈王太子也，早卒不立。 \\n 〔五〕　長，猶君也。 \\n 〔六〕　墮，毀也。 \\n 〔七〕　崇，高也。澤無水曰藪。 \\n 〔八〕　防，障也。流曰川。 \\n 〔九〕　澤，居水也。竇，決也。不為此四者，為反天性也。 \\n 〔一０〕物所生歸也。 \\n 〔一一〕導，達也。易曰：「山澤通氣。」 \\n 〔一二〕鍾，聚也。 \\n 〔一三〕聚，聚物也。高，山陵也。下，藪澤也。 \\n 〔一四〕疏，通也。 \\n 〔一五〕畜水曰陂，塘也。美，謂滋潤也。 \\n 〔一六〕大曰崩，小曰阤。 \\n 〔一七〕沈，伏也。滯，積也。越，遠也。 \\n 〔一八〕物有所歸，故生有財用。山陵不崩，故死有所葬。齊語曰：「陵為之終。」 \\n 〔一九〕短折曰夭。狂惑曰昏。疫死曰札。瘥，病也。 \\n 〔二０〕虞，度也。 \\n 〔二一〕慎逆天地之性也。 \\n 「昔共工棄此道也〔一〕，虞于湛樂〔二〕，淫失其身，欲壅防百川，墮高堙庳，以害天下〔三〕。皇天弗福，庶民弗助，禍亂並興，共工用滅。其在有虞，有崇伯鯀〔四〕，播其淫心，稱遂共工之過〔五〕，堯用殛之于羽山〔六〕。其後伯禹念前之非度〔七〕，釐改制量〔八〕，象物天地〔九〕，比類百則〔一０〕，儀之于民〔一一〕，而度之于群生〔一二〕，共之從孫四嶽佐之〔一三〕，高高下下，疏川導滯〔一四〕，鍾水豐物〔一五〕，封崇九山〔一六〕，決汨九川〔一七〕，陂鄣九澤〔一八〕，豐殖九藪〔一九〕，汨越九原，〔二０〕宅居九隩〔二一〕，合通四海〔二二〕。故天無伏陰〔二三〕，地無散陽〔二四〕，水無沈氣〔二五〕，火無災燀〔二六〕，神無閒行〔二七〕，民無淫心〔二八〕，時無逆數〔二九〕，物無害生〔三０〕。帥象禹之功，度之于軌儀〔三一〕，莫非嘉績，克厭帝心〔三二〕。皇天嘉之，祚以天下〔三三〕，賜姓曰『姒』、氏曰『有夏〔三四〕』，謂其能以嘉祉殷富生物也〔三五〕。祚四嶽國，命以侯伯〔三六〕，賜姓曰『姜〔三七〕』、氏曰『有呂〔三八〕』，謂其能為禹股肱心膂，以養物豐民人也〔三九〕。 \\n 〔一〕　賈侍中云：「共工，諸侯，炎帝之後，姜姓也。顓頊氏衰，共工氏侵陵諸侯，與高辛氏爭而王也。」或云：「共工，堯時諸侯，為高辛所滅。」昭謂：言為高辛所滅，安得為堯諸侯？又堯時共工，與此異也。 \\n 〔二〕　虞，安也。湛，淫也。 \\n 〔三〕　堙，塞也。高，謂山陵。庳，謂池澤。 \\n 〔四〕　有虞，舜也。鯀，禹父。崇，鯀國。伯，爵也。堯時在位，而言有虞者，鯀之誅，舜之為也。 \\n 〔五〕　播，放也。稱，舉也。舉遂共工之過者，謂鄣洪水也。 \\n 〔六〕　殛，誅也。舜臣堯，殛鯀於羽山。羽山在今東海祝其南也。　案：「祝其」下，公序本有「縣」字。 \\n 〔七〕　度，法也。 \\n 〔八〕　釐，理也。量，度也。 \\n 〔九〕　取法天地之物象也。在天成象，在地成形也。 \\n 〔一０〕類，亦象也。 \\n 〔一一〕儀，准也。 \\n 〔一二〕度之，謂不傷害也。 \\n 〔一三〕共，共工也。從孫，昆季之孫也。四嶽，官名，主四嶽之祭，為諸侯伯。佐，助也。言共工從孫為四嶽之官，掌帥諸侯，助禹治水也。 \\n 〔一四〕高高，封崇九山也。下下，陂障九澤也。疏川，決江疏河。導滯，鑿龍門、闢伊闕也。 \\n 〔一五〕鍾，聚畜水潦，所以豐殖百物也。 \\n 〔一六〕封，大。崇，高也。除其壅塞之害，通其水泉，使不墮壞，是謂封崇。凡此諸言九者，皆謂九州之中，山川藪澤也。 \\n 〔一七〕汨，通也。 \\n 〔一八〕鄣，防也。 \\n 〔一九〕豐，茂也。殖，長也。 \\n 〔二０〕越，揚也。 \\n 〔二一〕隩，內也。九州之內皆可宅居也。 \\n 〔二二〕使之同軌也。 \\n 〔二三〕伏陰，夏有霜雹也。 \\n 〔二四〕散陽、李梅冬實也。 \\n 〔二五〕沈，伏也。無伏積之氣也。 \\n 〔二六〕燀，焱起貌也。天曰災，人曰火。　案攷異卷一：「『焱』，補音作『猋』，文選注引作『炎』。案作『炎』是也。『炎』誤作『焱』，又誤作『猋』」。 \\n 〔二七〕閒行，姦神淫厲之類也。 \\n 〔二八〕陰陽調，財用足，故無淫濫之心也。 \\n 〔二九〕逆數，四時寒暑反逆也。 \\n 〔三０〕蝗螟之屬不害嘉穀也。 \\n 〔三一〕帥，循也。軌，道也。儀，法也。 \\n 〔三二〕謂禹與四嶽也。嘉，善也。績，功也。克，能也。厭，合也。帝，天也。 \\n 〔三三〕祚，祿也。論語曰「帝臣不蔽，簡在帝心」是也。 \\n 〔三四〕堯賜禹姓曰姒，封之於夏。 \\n 〔三五〕祉，福也。殷，盛也。賜姓曰「姒」、氏曰「有夏」者，以其能以善福，殷富天下，生育萬物也。姒，猶祉也。夏，大也。以為善福，殷富天下為大也。 \\n 〔三六〕堯以四嶽佐禹有功，封之於呂，命為侯伯，使長諸侯也。 \\n 〔三七〕姜，四嶽之先，炎帝之姓也。炎帝世衰，其後變易，至四嶽有德，帝復賜之祖姓，使紹炎帝之後。 \\n 〔三八〕以國為氏也。 \\n 〔三九〕肱，臂也。豐，厚也。氏曰「有呂」者，以四嶽能輔成禹功，比於股肱心膂也。呂之為言膂也。 \\n 「此一王四伯，豈繄多寵？皆亡王之後也〔一〕。唯能釐舉嘉義〔二〕，以有胤在下，守祀不替其典〔三〕。有夏雖衰，杞、鄫猶在〔四〕；申、呂雖衰，齊、許猶在〔五〕。唯有嘉功，以命姓受祀，迄于天下〔六〕。及其失之也，必有慆淫之心閒之〔七〕。故亡其氏姓，踣斃不振〔八〕；絕後無主〔九〕，湮替隸圉〔一０〕。夫亡者豈繄無寵？皆黃、炎之後也〔一一〕。唯不帥天地之度，不順四時之序，不度民神之義〔一二〕，不儀生物之則〔一三〕，以殄滅無胤，至于今不祀。及其得之也，必有忠信之心閒之〔一四〕。度於天地而順於時動〔一五〕，和於民神而儀於物則，故高朗令終，顯融昭明，〔一六〕命姓受氏，而附之以令名〔一七〕。若啟先王之遺訓〔一八〕，省其典圖刑法〔一九〕，而觀其廢興者，皆可知也。其興者，必有夏、呂之功焉；其廢者，必有共、鯀之敗焉。今吾執政無乃實有所避〔二０〕，而滑夫二川之神〔二一〕，使至於爭明，以妨王宮〔二二〕，王而飾之，無乃不可乎！ \\n 〔一〕　一王，謂禹。四伯，謂四嶽也，為四嶽伯，故稱四伯。豈，辭也。繄，是也。言禹與四嶽豈是多寵之人？乃亡王之後。禹，鯀之子，禹郊鯀而追王之也。四嶽，共工從孫，共工侵陵諸侯以自王。言皆無道而亡，非伯王所起，明禹、嶽之興非因之也。 \\n 〔二〕　舉，用也。 \\n 〔三〕　下，後也。典，常也。 \\n 〔四〕　杞、鄫，二國，夏後也。猶在，在靈王之世也。 \\n 〔五〕　申、呂，四嶽之後，商、周之世或封於申，齊、許亦其族也。 \\n 〔六〕　受祀，謂封國受命，祀社稷、山川也。迄，至也。至於有天下，謂禹也。祀，或為氏。 \\n 〔七〕　慆，慢。閒，代也。以慢淫之心代其嘉功，謂若桀也。 \\n 〔八〕　踣，僵也。振，救也。 \\n 〔九〕　無祭主也。 \\n 〔一０〕湮，沒也。替，廢也。隸，役也。圉，養馬者。 \\n 〔一一〕鯀，黃帝之後也。共工，炎帝之後也。 \\n 〔一二〕義，宜也。 \\n 〔一三〕儀，准也。 \\n 〔一四〕以忠信之心代其慆淫也。 \\n 〔一五〕順四時之令而動也。 \\n 〔一六〕朗，明也。終，成也。融，長也。 \\n 〔一七〕附，隨也。 \\n 〔一八〕啟，開也。訓，教也。 \\n 〔一九〕典，禮也。圖，象也。 \\n 〔二０〕避，違也。 \\n 〔二一〕滑，亂也。 \\n 〔二二〕明，精氣也。 \\n 「人有言曰：『無過亂人之門〔一〕。』又曰：『佐饔者嘗焉，〔二〕佐鬥者傷焉。』又曰：『禍不好，不能為禍〔三〕。』詩曰：『四牡騤騤，旟旐有翩，亂生不夷，靡國不泯〔四〕。』又曰：『民之貪亂，寧為荼毒〔五〕。』夫見亂而不惕，所殘必多，其飾彌章。〔六〕民有怨亂，猶不可遏，而況神乎？王將防鬥川以飾宮，是飾亂而佐鬥也，其無乃章禍且遇傷乎？自我先王厲、宣、幽、平而貪天禍，至于今未弭〔七〕。我又章之，懼長及子孫，王室其愈卑乎？其若之何？ \\n 〔一〕　亂人，狂悖怨亂之人也。過其門，干其怒也。 \\n 〔二〕　饔，烹煎之官也。 \\n 〔三〕　猶財色之禍，生於好也。 \\n 〔四〕　詩，大雅桑柔之二章。騤騤，行貌。鳥隼曰旟。龜蛇曰旐。翩翩，動搖不休止之意。夷，平也。靡，無也。泯，滅也。疾厲王好征伐，用兵不得其所，禍亂不平，無國不見滅之。 \\n 〔五〕　桑柔之十一章也。寧，安也。荼，苦也。言民疾王之虐，貪樂禍亂，安為苦毒之行也。 \\n 〔六〕　惕，惕然恐懼也。彌，終也。章，著也。言見禍亂之戒，不恐懼循省，以消災咎，而壅飾之，禍敗終將章著也。 \\n 〔七〕　弭，止也。此四王父子相繼，厲暴虐而流，宣不務農而料民，幽昏亂以滅西周，平不能修政，至于微弱，皆己行所致，故曰貪天禍，禍敗至今未止也。 \\n 「自后稷以來寧亂〔一〕，及文、武、成、康而僅克安民。自后稷之始基靖民，十五王而文始平之〔二〕，十八王而康克安之〔三〕，其難也如是。厲始革典，十四王矣〔四〕。基德十五而始平，基禍十五其不濟乎〔五〕！吾朝夕儆懼，曰：『其何德之修，而少光王室，以逆天休〔六〕？』王又章輔禍亂，將何以堪之〔七〕？王無亦鑒于黎、苗之王，下及夏、商之季〔八〕，上不象天，而下不儀地，中不和民，而方不順時，不共神祇〔九〕，而蔑棄五則〔一０〕。是以人夷其宗廟，而火焚其彝器〔一一〕，子孫為隸，下夷於民〔一二〕，而亦未觀夫前哲令德之則。則此五者而受天之豐福，饗民之勳力，子孫豐厚，令聞不忘，是皆天子之所知也。 \\n 〔一〕　寧，安也。堯時洪水，黎民阻饑，稷播百穀，民用乂安也。 \\n 〔二〕　基，始也。靖，安也。自后稷播百穀，以始安民，凡十五王，世循其德，至文王乃平民受命也。十五王，謂后稷、不窋、鞠、公劉、慶節、皇僕、差弗、毀隃、公非、高圉、亞圉、公叔祖類、太王、王季、文王。　案：「公叔祖類」，公序本作「公祖」。攷異卷一：「當是『公組』之訛，蓋韋注一本作『公組』，一本作『叔類』，今明道本誤并又誤例矣。」 \\n 〔三〕　十八者，加武王、成王、康王，并上十五。 \\n 〔四〕　革，更也。典，法也。厲王無道，變更周法，至今靈王，十四王也，謂厲、宣、幽、平、桓、嚴、僖、惠、襄、頃、匡、定、簡、靈也。 \\n 〔五〕　至景王十五世。 \\n 〔六〕　少，猶裁也。光，明也。逆，迎也。休，慶也。 \\n 〔七〕　章，明也。輔，助也。 \\n 〔八〕　鑒，鏡也。黎，九黎。苗，三苗。少皞氏衰，九黎亂德，顓頊滅之。高辛氏衰，三苗又亂，堯誅之。夏、商之季，謂桀、紂、湯、武滅之也。 \\n 〔九〕　方，四方也。謂逆四時之令也。 \\n 〔一０〕蔑，滅也。則，法也。謂象天、儀地、和民、順時、共神也。 \\n 〔一一〕夷，滅也。彝，尊彝，宗廟之器也。 \\n 〔一二〕隸，役也。 \\n 「天所崇之子孫，或在畎畝，由欲亂民也〔一〕。畎畝之人，或在社稷，由欲靖民也〔二〕。無有異焉〔三〕！詩云：『殷鑒不遠，在夏后之世〔四〕。』將焉用飾宮？其以徼亂也。度之天神，則非祥也。比之地物，則非義也。類之民則，則非仁也。方之時動，則非順也。咨之前訓，則非正也〔五〕。觀之詩書，與民之憲言〔六〕，則皆亡王之為也。上下議〔七〕之，無所比度，王其圖之！夫事大不從象，小不從文〔八〕。上非天刑，下非地德〔九〕，中非民則，方非時動而作之者，必不節矣。作又不節，害之道也。」 \\n 〔一〕　崇，高也。賈侍中云：「一耦之發，廣尺深尺為畎，百步為畝。」昭謂：下曰畎，高曰畝。畝，壟也。書曰：「異畝同穎。」 \\n 〔二〕　靖，治也。 \\n 〔三〕　唯所行也。 \\n 〔四〕　謂湯伐桀也。 \\n 〔五〕　咨，議也。 \\n 〔六〕　詩書，上「亂生不夷」之屬。民之憲言，「無過亂人之門」也。 \\n 〔七〕　案：「議」，公序本作「儀」。 \\n 〔八〕　象，天象也。文，詩書也。 \\n 〔九〕　刑，法也。德，猶利也。 \\n 王卒壅之。及景王多寵人，亂於是乎始生〔一〕。景王崩，王室大亂〔二〕。及定王，王室遂卑〔三〕。 \\n 〔一〕　景王，周靈王之子、太子晉之弟也。寵人，子朝及其臣賓孟之屬也。 \\n 〔二〕　景王無適子，既立子猛，又許賓孟立子朝，未立而王崩，單子、劉子立子猛，而攻子朝，王室大亂。 \\n 〔三〕　定王，頃王之子、靈王祖父。而言及定王，王室遂卑，非也，定王當為貞王，名介，敬王子也。是時大臣專政，諸侯無伯，故王室遂卑。 \\n ４　晉羊舌肸聘于周〔一〕，發幣於大夫及單靖公〔二〕。靖公享之，儉而敬〔三〕；賓禮贈餞，視其上而從之〔四〕；燕無私〔五〕，送不過郊〔六〕；語說昊天有成命〔七〕。 \\n 〔一〕　肸，晉大夫，羊舌職之子，叔向之名也。 \\n 〔二〕　發其禮幣於周大夫，次及單靖公。靖公，王卿士、單襄公之孫、頃公之子也。 \\n 〔三〕　饗禮薄而身敬也。 \\n 〔四〕　賓禮所以賓待叔向之禮也。送之以物曰贈，以飲食曰餞。餞，郊禮。上，位在靖公上也。視，不敢踰也。 \\n 〔五〕　無私好貨及籩豆之加也。 \\n 〔六〕　至郊而反，亦言無私也。 \\n 〔七〕　語，宴語所及也。說，樂也。昊天有成命，周頌篇名也。 \\n 單之老送叔向〔一〕，叔向告之曰：「異哉！吾聞之曰：『一姓不再興。』今周其興乎！其有單子也〔二〕。昔史佚有言〔三〕曰：『動莫若敬〔四〕，居莫若儉〔五〕，德莫若讓〔六〕，事莫若咨。〔七〕』單子之貺我，禮也，皆有焉。夫宮室不崇〔八〕，器無彤鏤，儉也〔九〕；身聳除潔〔一０〕，外內齊給，敬也〔一一〕；宴好享賜，不踰其上，讓也〔一二〕；賓之禮事，放上而動，咨也〔一三〕。如是，而加之以無私，重之以不殽〔一四〕，能避怨矣。居儉動敬，德讓事咨，而能避怨，以為卿佐，其有不興乎！ \\n 〔一〕　老，家臣室老也。禮，卿大夫之貴臣為室老。 \\n 〔二〕　一姓，一代也。 \\n 〔三〕　史佚，周文、武時太史尹佚也。 \\n 〔四〕　敬，可久也。 \\n 〔五〕　儉，易容也。 \\n 〔六〕　讓，遠怨也。 \\n 〔七〕　咨，寡失也。 \\n 〔八〕　崇，高也。 \\n 〔九〕　彤，丹也。鏤，刻金飾也。 \\n 〔一０〕聳，懼也。除，治也。 \\n 〔一一〕外，在朝廷。內，治家事。齊，整也。給，備也。 \\n 〔一二〕宴好，所以通情結好也。享賜，所以酬賓賜下也。 \\n 〔一三〕放，依也。咨，言必與上咨也。 \\n 〔一四〕殽，雜也。眾人過郊，單子獨否，所以不雜也。 \\n 「且其語說昊天有成命，頌之盛德也〔一〕。其詩曰：『昊天有成命，二后受之，成王不敢康〔二〕。夙夜基命宥密〔三〕，於，緝熙！亶厥心肆其靖之〔四〕。』是道成王之德也〔五〕。成王能明文昭，能定武烈者也〔六〕。夫道成命者，而稱昊天，翼其上也〔七〕。二后受之，讓於德也〔八〕。成王不敢康，敬百姓也〔九〕。夙夜，恭也〔一０〕；基，始也。命，信也。宥，寬也。密，寧也。緝，明也。熙，廣也〔一一〕。亶，厚也。肆，固也。靖，龢也。其始也，翼上德讓，而敬百姓〔一二〕。其中也，恭儉信寬，帥歸於寧〔一三〕。其終也，廣厚其心，以固龢之〔一四〕。始於德讓，中於信寬，終於固和，故曰成〔一五〕。單子儉敬讓咨，以應成德〔一六〕。單若不興，子孫必蕃，後世不忘。 \\n 〔一〕　盛德，二后也，謂成王即位而郊見，推文、武受命之功，以郊祀天地而歌之也。 \\n 〔二〕　昊天，天大號也。二后，文、武也。康，安也。言昊天有所成之命，文、武則能受之。謂修己自勸，以成其王功，非謂周成王身也。賈、鄭、唐說皆然。 \\n 〔三〕　夙，早也。夜，暮也。基，始也。命，信也。宥，寬也。密，寧也。言二后蚤起夜寐，始行信命，以寬仁寧靜之。 \\n 〔四〕　緝，明也。熙，光也。亶，厚也。厥，其也。肆，固也。靖，和也。言二君能光明其德，厚其心，以固和天下也。 \\n 〔五〕　是詩道文、武能成其王德也。 \\n 〔六〕　烈，威也。言能明其文，使之昭；定其武，使之威也。 \\n 〔七〕　稱，舉也。翼，敬也。 \\n 〔八〕　推功曰讓。書曰：「允恭克讓。」賈、唐二君云：「二后所以受天命者，能讓有德也。」謂詢於八虞，訪於辛、尹之類。 \\n 〔九〕　言不敢自安逸者，是其敬百姓也。百姓，百官也。 \\n 〔一０〕夙夜敬事曰恭，書曰：「文王至于日昃，不遑暇食。」 \\n 〔一一〕鄭後司農云：「廣，當為光。」虞亦如之。 \\n 〔一二〕其始，篇之首句也。言以敬讓為始也。 \\n 〔一三〕其中，篇之中句也。帥，循也。言其恭儉信寬，循而行之，歸於安民也。 \\n 〔一四〕其終，篇之終句也。廣厚其心，美其教化，而固和之也。 \\n 〔一五〕成，成其王命也。 \\n 〔一六〕應，當也。 \\n 「詩曰：『其類維何？室家之壼〔一〕。君子萬年，永錫祚胤。〔二〕』類也者，不忝前哲之謂也〔三〕。壼也者，廣裕民人之謂也。萬年也者，令聞不忘之謂也。胤也者，子孫蕃育之謂也〔四〕。單子朝夕不忘成王之德，可謂不忝前哲矣。膺保明德〔五〕，以佐王室，可謂廣裕民人矣。若能類善物，以混厚民人者，必有章譽蕃育之祚〔六〕，則單子必當之矣。單若有闕，必茲君之子孫實續之，不出於他矣〔七〕。」 \\n 〔一〕　詩大雅既醉之六章也。類，族也。壼，梱也。言孝子之行，先於室家族類以相致，乃及於天下也。 \\n 〔二〕　祚，福也。胤，嗣也。 \\n 〔三〕　言能以孝道施於族類，故不辱前哲之人也。 \\n 〔四〕　蕃，息也。育，長也。 \\n 〔五〕　膺，抱也。保，持也。 \\n 〔六〕　物，事也。混，同也。章，明也。 \\n 〔七〕　單，單氏世也。闕，缺也。茲，此也。此君，靖公也。他，他族也。 \\n ５　景王二十一年，將鑄大錢〔一〕。單穆公曰：「不可〔二〕。古者，天災降戾〔三〕，於是乎量資幣，權輕重，以振救民〔四〕。民患輕，則為作重幣以行之〔五〕，於是乎有母權子而行，民皆得焉〔六〕。若不堪重，則多作輕而行之，亦不廢重，於是乎有子權母而行，小大利之〔七〕。 \\n 〔一〕　景王，周靈王之子景王貴也。二十一年，魯昭之十八年也。錢者，金幣之名，所以貿買物、通財用者也。古曰泉，後轉曰錢。賈侍中曰：「虞、夏、商、周金幣三等：或赤、或白、或黃。黃為上幣，銅鐵為下幣。大錢者，大於舊，其價重也。」唐尚書曰：「大錢重十二銖，文曰『大泉五十』。」鄭後司農說周禮，云：「錢始蓋一品也。周景王鑄大錢而有二品，後數變易，不識本制。至漢，唯五銖久行。至王莽時，錢乃有十品，今存於民，多者有貨布、大泉、貨泉。大泉徑寸二分，重十二銖，文曰『大泉五十』。」則唐君所謂大泉者，乃莽時泉，非景王所鑄明矣。又景王至赧王十三世而周亡，後有戰國、秦、漢，幣物易改，轉不相因，先師所不能紀。或云大錢文曰「 \\n 寶貨」，皆非事實。又單穆公云：「古者有母平子、子權母而行。」則二品之來，古而然矣。鄭君云「錢始一品，至景王而有二品」，省之不熟也。　案：「貿買物」，攷異卷一：「補音云：『「買」或當為「貨」，不然，衍字歟？』案御覽資產十五引國語注作『質貨物』。」 \\n 〔二〕　穆公，王卿士，單靖公之曾孫也。 \\n 〔三〕　降，下也。戾，至也。災，謂水旱、蝗螟之屬。 \\n 〔四〕　量，度也。資，財也。權，稱也。振，拯也。 \\n 〔五〕　民患幣輕而物貴，則作重幣，以行其輕也。 \\n 〔六〕　重曰母，輕曰子，以子貿物。物輕則子獨行，物重則以母權而行之也。子母相通，民皆得其欲也。 \\n 〔七〕　堪，任也。不任之者，幣重物輕，妨其用也，故作輕幣雜而用之，以重者貿其貴，以輕者貿其賤也。子權母者，母不足則以子平而行之，故錢小大，民皆以為利也。 \\n 「今王廢輕而作重，民失其資，能無匱乎〔一〕？若匱，王用將有所乏〔二〕，乏則將厚取於民〔三〕。民不給，將有遠志，是離民也〔四〕。且夫備有未至而設之〔五〕，有至而後救之〔六〕，是不相入也〔七〕。可先而不備，謂之怠〔八〕；可後而先之，謂之召災〔九〕。周固羸國也，天未厭禍焉，而又離民以佐災，無乃不可乎？〔一０〕將民之與處而離之，將災是備禦而召之，則何以經國〔一一〕？國無經，何以出令？令之不從，上之患也，故聖人樹德於民以除之〔一二〕。 \\n 〔一〕　廢輕而作重，則本竭而末寡也，故民失其資也。 \\n 〔二〕　民財匱，無以供上，故王用將乏。 \\n 〔三〕　厚取，厚斂也。 \\n 〔四〕　給，共也。遠志，逋逃也。 \\n 〔五〕　備，國備也。未至而設之，謂備預不虞，安不忘危也。 \\n 〔六〕　謂若救火療疫，量資幣平輕重之屬也。 \\n 〔七〕　二者先後各有宜，不相入，不相為用也。 \\n 〔八〕　怠，緩也。 \\n 〔九〕　謂民未患輕而重之，離民匱財，是為召災也。 \\n 〔一０〕言周固已為羸病之國，天降禍災，未厭已也。 \\n 〔一一〕君以善政為經，臣奉而成之為緯。 \\n 〔一二〕樹，立也。除，除令不從之患也。 \\n 「夏書有之曰：『關石、和鈞，王府則有〔一〕。』詩亦有之曰：『瞻彼旱麓，榛楛濟濟〔二〕。愷悌君子，干祿愷悌〔三〕。』夫旱麓之榛楛殖〔四〕，故君子得以易樂干祿焉。若夫山林匱竭，林麓散亡，藪澤肆既〔五〕，民力彫盡，田疇荒蕪，資用乏匱〔六〕，君子將險哀之不暇，而何易樂之有焉〔七〕？ \\n 〔一〕　夏書，逸書也。關，門關之征也。石，今之斛也。言征賦調鈞，則王之府藏常有也。一曰關，衡也。 \\n 〔二〕　詩，大雅旱麓之首章也。旱，山名。山足曰麓。榛，似栗而小。楛，木名。濟濟，盛貌也。盛者言王者之德被及也。 \\n 〔三〕　愷，樂也。悌，易也。干，求也。君子，謂君長也。言陰陽調，草木盛，故君子求祿，其心樂易也。 \\n 〔四〕　殖，長也。 \\n 〔五〕　肆，極也。既，盡也。散亡，謂無山林衡虞之政也。 \\n 〔六〕　彫，傷也。穀地為田，麻地為疇。荒，虛也。蕪，穢也。 \\n 〔七〕　險，危也。 \\n 「且絕民用以實王府〔一〕，猶塞川原而為潢汙也，其竭也無日矣〔二〕。若民離而財匱，災至而備亡，王其若之何〔三〕？吾周官之於災備也，其所怠棄者多矣〔四〕，而又奪之資，以益其災，是去其藏而翳其人也。王其圖之〔五〕！」 \\n 〔一〕　絕民用，謂廢小錢而鑄大錢也。 \\n 〔二〕　大曰潢，小曰汙。竭，盡也。無日，無日數也。 \\n 〔三〕　備亡，無救災之備也。 \\n 〔四〕　周官，周六官。災備，備災之法令也。 \\n 〔五〕　善政藏於民。翳，猶屏也。人，民也。奪其資，民離叛，是遠屏其民也。一曰翳，滅也。 \\n 王弗聽，卒鑄大錢。 \\n ６　二十三年，王將鑄無射，而為之大林〔一〕。單穆公曰：「不可。作重幣以絕民資，又鑄大鍾以鮮其繼〔二〕。若積聚既喪，又鮮其繼，生何以殖〔三〕？且夫鍾不過以動聲〔四〕，若無射有林，耳弗及也〔五〕。夫鍾聲以為耳也，耳所不及，非鍾聲也〔六〕。猶目所不見，不可以為目也〔七〕。夫目之察度也，不過步武尺寸之閒；〔八〕其察色也，不過墨丈尋常之閒〔九〕。耳之察和也，在清濁之閒〔一０〕；其察清濁也，不過一人之所勝〔一一〕。是故先王之制鍾也，大不出鈞，重不過石〔一二〕。律度量衡於是乎生〔一三〕，小大器用於是乎出〔一四〕，故聖人慎之。今王作鍾也，聽之弗及，〔一五〕比之不度〔一六〕，鍾聲不可以知和〔一七〕，制度不可以出節〔一八〕，無益於樂，而鮮民財，將焉用之！ \\n 〔一〕　景王二十三年，魯昭二十年也。賈侍中云：「無射，鍾名，律中無射也。大林，無射之覆也。作無射，為大林以覆之，其律中林鍾也。」或說云：「鑄無射，而以林鍾之數益之。」昭謂：下言「細抑大陵」，又曰「聽聲越遠」，如此則賈言無射有覆，近之矣。唐尚書從賈也。 \\n 〔二〕　鮮，寡也。寡其繼者，用物過度，妨於財也。 \\n 〔三〕　積聚既喪，謂廢小錢也。生，財也。殖，長也。 \\n 〔四〕　動聲，謂合樂以金奏，而八音從之也。 \\n 〔五〕　若無射復有大林以覆之。無射，陽聲之細者也。林鍾，陰聲之大者也。細抑大陵，故耳不能聽及也。 \\n 〔六〕　非法鍾之聲也。 \\n 〔七〕　若目之精明，所不能見，亦不可施以目也。耳目所不能及而強之，則有眩惑之失，以生疾也。 \\n 〔八〕　六尺為步，賈君以半步為武。 \\n 〔九〕　五尺為墨，倍墨為丈，八尺為尋，倍尋為常。 \\n 〔一０〕清濁，律呂之變。黃鍾為宮則濁，大呂為角則清也。 \\n 〔一一〕勝，舉也。 \\n 〔一二〕鈞，所以鈞音之法也。以木長七尺者弦繫之以為鈞法。百二十斤為石。 \\n 〔一三〕律，五聲陰陽之法也。度，丈尺也。量，斗斛也。衡，稱上衡。衡有斤兩之數，生於黃鍾。黃鍾之管容秬黍千二百粒。粒百為銖，是為一龠。龠二為合，合重一兩。故曰「律、度、量、衡於是乎生」也。 \\n 〔一四〕出於鍾也。易曰：「制器者尚其象。」小，謂錙銖分寸；大，謂斤兩丈尺也。 \\n 〔一五〕耳不及知其清濁也。 \\n 〔一六〕不度，不中鈞石之數也。 \\n 〔一七〕耳不能聽，故不可以知和也。 \\n 〔一八〕節，謂法度量衡之節也。 \\n 「夫樂不過以聽耳，而美不過以觀目。若聽樂而震，觀美而眩，患莫甚焉。夫耳目，心之樞機也〔一〕，故必聽和而視正。聽和則聰，視正則明〔二〕。聰則言聽，明則德昭。聽言昭德，則能思慮純固。以言德於民，民歆而德之，則歸心焉〔三〕。上得民心，以殖義方〔四〕，是以作無不濟，求無不獲，然則能樂。夫耳內和聲，而口出美言〔五〕，以為憲令〔六〕，而布諸民，正之以度量，民以心力，從之不倦。成事不貳，樂之至也〔七〕。口內味而耳內聲，聲味生氣〔八〕。氣在口為言，在目為明。言以信名〔九〕，明以時動〔一０〕。名以成政〔一一〕，動以殖生〔一二〕。政成生殖，樂之至也。若視聽不和，而有震眩，則味入不精，不精則氣佚，氣佚則不和〔一三〕。於是乎有狂悖之言，有眩惑之明，有轉易之名，有過慝之度。〔一四〕出令不信〔一五〕，刑政放紛，動不順時，民無據依，不知所力，各有離心〔一六〕。上失其民，作則不濟，求則不獲，其何以能樂？三年之中，而有離民之器二焉〔一七〕，國其危哉！」 \\n 〔一〕　樞機，發動也。心有所欲，耳目為之發動。 \\n 〔二〕　習於和正，則不眩惑也。 \\n 〔三〕　歆，猶嘉服也。言德，以言發德教也。 \\n 〔四〕　殖，立也。方，道也。 \\n 〔五〕　耳聞和聲，則口有美言，此感於物也。 \\n 〔六〕　憲，法也。 \\n 〔七〕　貳，變也。 \\n 〔八〕　口內五味，則耳樂五聲；耳樂五聲，則志氣生也。 \\n 〔九〕　信，審也。名，號令也。 \\n 〔一０〕視明則動，得其時也。 \\n 〔一一〕號令所以成政也。 \\n 〔一二〕殖，長也。動得其時，所以財長生也。 \\n 〔一三〕不和，無射、大林也。若聽樂而震，視色而眩，則味入不精美。味入不精美，則氣放佚，不行於身體。 \\n 〔一四〕慝，惡也。此四者，氣失之所生也。狂悖眩惑，說子朝、寵賓孟也。轉易過惡，嬖子配適，將殺大臣也。 \\n 〔一五〕有轉易也。 \\n 〔一六〕不知所為盡力也。 \\n 〔一七〕二，謂作大錢、鑄大鍾也。 \\n 王弗聽，問之伶州鳩〔一〕。對曰：「臣之守官弗及也〔二〕。臣聞之，琴瑟尚宮〔三〕，鍾尚羽〔四〕，石尚角〔五〕，匏竹利制〔六〕，大不踰宮，細不過羽。夫宮，音之主也。第以及羽〔七〕，聖人保樂而愛財，財以備器，樂以殖財〔八〕。故樂器重者從細〔九〕，輕者從大〔一０〕。是以金尚羽，石尚角，瓦絲尚宮，匏竹尚議〔一一〕，革木一聲〔一二〕。 \\n 〔一〕　伶，司樂官；州鳩，名也。 \\n 〔二〕　守官，所守之官也。弗及，弗及知也。 \\n 〔三〕　凡樂輕者從大，重者從細，故琴瑟尚宮也。 \\n 〔四〕　鍾聲大，故尚羽也。 \\n 〔五〕　石，磬也。輕於鍾，故尚角。角，清濁之中也。 \\n 〔六〕　匏，笙也。竹，簫管也。利制，以聲音調利為制，無所尚也。 \\n 〔七〕　宮聲大，故為主。第，次第也。 \\n 〔八〕　保，安也。備，具也。殖，長也。古者以樂省土風而紀農事，故曰「樂以殖財」。 \\n 〔九〕　重，謂金石也。從細，尚細聲也。謂鍾尚羽，石尚角也。 \\n 〔一０〕輕，瓦絲也。從大，謂瓦絲尚宮也。 \\n 〔一一〕議，從其調利也。 \\n 〔一二〕革，｛兆豉｝鼓也。木，柷敔也。一聲，無清濁之變也。 \\n 「夫政象樂，樂從和，和從平〔一〕。聲以和樂，律以平聲〔二〕。金石以動之〔三〕，絲竹以行之〔四〕，詩以道之〔五〕，歌以詠之〔六〕，匏以宣之〔七〕，瓦以贊之〔八〕，革木以節之。物得其常曰樂極〔九〕，極之所集曰聲〔一０〕，聲應相保曰和〔一一〕，細大不踰曰平〔一二〕。如是，而鑄之金〔一三〕，磨之石〔一四〕，繫之絲木〔一五〕，越之匏竹〔一六〕，節之鼓〔一七〕而行之，以遂八風〔一八〕。於是乎氣無滯陰，亦無散陽〔一九〕，陰陽序次，風雨時至，嘉生繁祉，人民龢利，物備而樂成，上下不罷〔二０〕，故曰樂正。今細過其主妨於正〔二一〕，用物過度妨於財〔二二〕，正害財匱妨於樂〔二三〕。細抑大陵，不容於耳，非和也〔二四〕。聽聲越遠，非平也〔二五〕。妨正匱財，聲不和平，非宗官之所司也〔二六〕。 \\n 〔一〕　和，八音克諧也。平，細大不踰也，故可以平民。樂和則諧，政和則平也。 \\n 〔二〕　聲，五聲也，以成八音而調樂也。賈侍中云：「律，黃鍾為宮，林鍾為徵，大蔟為商，南呂為羽，姑洗為角，所以平五聲也。」 \\n 〔三〕　鍾磬所以發動五聲也。 \\n 〔四〕　絃管所以行之也。 \\n 〔五〕　道己志也。書曰：「詩言志。」 \\n 〔六〕　詠，詠詩也。書曰：「歌永言，聲依永。」 \\n 〔七〕　宣，發揚也。 \\n 〔八〕　贊，助也。 \\n 〔九〕　物，事也。極，中也。 \\n 〔一０〕集，會也。言中和之所會集曰正聲也。 \\n 〔一一〕保，安也。 \\n 〔一二〕細大之聲不相踰越曰平，今無射有大林，是不平也。 \\n 〔一三〕鑄金以為鍾也。 \\n 〔一四〕磨石以為磬也。 \\n 〔一五〕繫絲木以為琴瑟也。 \\n 〔一六〕越匏竹以為笙管也。越，謂為之孔也。樂記曰：「朱絃而疏越。」 \\n 〔一七〕節其長短大小也。 \\n 〔一八〕遂，順也。傳曰「所以節八音而行八風」也。正西曰兌，為金，為閶闔風。西北曰乾，為石，為不周。正北曰坎，為革，為廣莫。東北曰艮，為匏，為融風。正東曰震，為竹，為明庶。東南曰巽，為木，為清明。正南曰離，為絲，為景風。西南曰坤，為瓦，為涼風。 \\n 〔一九〕滯，積也。積陰而發，則夏有霜雹。散陽，陽不藏，冬無冰、李梅實之類是也。 \\n 〔二０〕罷，勞也。 \\n 〔二一〕細，謂無射也。主，正也。言無射有大林，是作細而大過其律，妨於正聲也。 \\n 〔二二〕過度，用金多也。 \\n 〔二三〕樂從和，今正害財匱，故妨於樂也。 \\n 〔二四〕細，無射也。大，大林也。言大聲陵之，細聲抑而不聞。不容於耳，耳不能容別也。 \\n 〔二五〕越，迂也。言無射之聲為大林所陵，聽之微細迂遠，非平也。 \\n 〔二六〕宗官，宗伯，樂官屬焉。 \\n 「夫有和平之聲，則有蕃殖之財〔一〕。於是乎道之以中德，詠之以中音〔二〕，德音不愆，以合神人〔三〕，神是以寧，民是以聽。若夫匱財用，罷民力，以逞淫心〔四〕，聽之不和，比之不度，無益於教，而離民怒神，非臣之所聞也。」 \\n 〔一〕　樂以殖財也。 \\n 〔二〕　中德，中庸之德聲也。中音，中和之音也。 \\n 〔三〕　合神人，謂祭祀饗宴也。 \\n 〔四〕　逞，快也。 \\n 王不聽，卒鑄大鍾〔一〕。二十四年，鍾成，伶人告和〔二〕。王謂伶州鳩曰：「鍾果和矣。」對曰：「未可知也〔三〕。」王曰：「何故？」對曰：「上作器，民備樂之，則為和〔四〕。今財亡民罷，莫不怨恨，臣不知其和也〔五〕。且民所曹好，鮮其不濟也〔六〕。其所曹惡，鮮其不廢也。故諺曰：『眾心成城〔七〕，眾口鑠金。〔八〕』三年之中，而害金再興焉〔九〕，懼一之廢也〔一０〕。」王曰：「爾老耄矣！何知〔一一〕？」二十五年，王崩，鍾不和〔一二〕。 \\n 〔一〕　財匱，故民離。樂不和，故神怒也。 \\n 〔二〕　伶人，樂人也。景王二十四年，魯昭二十一年也。 \\n 〔三〕　州鳩以為鍾實不和，伶人媚王，謂之和耳，故曰「未可知也」。 \\n 〔四〕　言聲音之道與政通也。 \\n 〔五〕　亂世之音怨以怒，故曰「不知其和也」。 \\n 〔六〕　曹，群也。 \\n 〔七〕　眾心所好，莫之能敗，其固如城也。 \\n 〔八〕　鑠，銷也。眾口所毀，雖金石猶可銷也。 \\n 〔九〕　害金，害民之金，謂錢、鍾也。 \\n 〔一０〕二金之中，其一必廢也。 \\n 〔一一〕八十曰耄。耄，昏惑也。 \\n 〔一二〕崩而言鍾不和，明樂人之諛也。 \\n ７　王將鑄無射〔一〕，問律於伶州鳩〔二〕。對曰：「律所以立均出度也〔三〕。古之神瞽考中聲而量之以制〔四〕，度律均鍾，百官軌儀〔五〕，紀之以三〔六〕，平之以六〔七〕，成於十二〔八〕，天之道也〔九〕。夫六，中之色也，故名之曰黃鍾〔一０〕，所以宣養六氣、九德也〔一一〕。由是第之〔一二〕：二曰太蔟〔一三〕，所以金奏贊陽出滯也〔一四〕。三曰姑洗，所以修潔百物，考神納賓也〔一五〕。四曰蕤賓，所以安靖神人，獻酬交酢也〔一六〕。五曰夷則，所以詠歌九則，平民無貳也〔一七〕。六曰無射，所以宣布哲人之令德，示民軌儀也〔一八〕。為之六閒，以揚沈伏，而黜散越也〔一九〕。元閒大呂，助〔二０〕宣物也〔二一〕。二閒夾鍾，出四隙之細也〔二二〕。三閒仲呂，宣中氣也〔二三〕。四閒林鍾，和展百事，俾莫不任肅純恪也〔二四〕。五閒南呂，贊陽秀也〔二五〕。六閒應鍾，均利器用，俾應復也〔二六〕。 \\n 〔一〕　王，景王也。 \\n 〔二〕　律，鍾律也。 \\n 〔三〕　律，謂六律、六呂也。陽為律，陰為呂。六律：黃鍾、大蔟、姑洗、蕤賓、夷則、無射也。六呂：林鍾、仲呂、夾鍾、大呂、應鍾、南呂也。均者，均鍾木，長七尺，有絃繫之以均鍾者，度鍾大小清濁也。漢大予樂官有之。 \\n 〔四〕　神瞽，古樂正，知天道者也，死以為樂祖，祭於瞽宗，謂之神瞽。考，合也。謂合中和之聲而量度之，以制樂者。 \\n 〔五〕　均，平也。軌，道也。儀，法也。度律，度律呂之長短，以平其鍾、和其聲，以立百事之道法也，故曰「律、度、量、衡於是乎生」。 \\n 〔六〕　三，天、地、人也。古紀聲合樂以舞天神、地祇、人鬼，故能人神以和。 \\n 〔七〕　平之以六律也。上章曰：「律以平聲。」 \\n 〔八〕　十二，律呂也。陰陽相扶，律取妻，而呂生子，上下相生之數備也。 \\n 〔九〕　天之大數不過十二。 \\n 〔一０〕十一月，黃鍾，乾初九也。六者，天地之中。天有六氣，降生五味。天有六甲，地有五子，十一而天地畢矣。而六為中，故六律、六呂而成天道。黃鍾初九，六律之首，故六律正色為黃鍾之名，重元正始之義也。黃鍾，陽之變也，管長九寸，徑三分，圍九分，律長九寸，因而九之，九九八十一，故黃鍾之數立焉，為宮。法云：九寸之一得林鍾初六，六呂之首，陰之變，管長六寸。六月，律之始也，故九六，陰陽、夫婦、子母之道。是以初九為黃鍾。黃，中之色也。鍾，言陽氣鍾聚於下也。　案：「六月，律之始也」，公序本「律」上有「六」字，「律」下有「坤」字。又「九寸之一得林鍾初六」，發正卷三引項名達說：「『九寸之一』句誤，應云『黃鍾九分之六』。」 \\n 〔一一〕宣，遍也。六氣，陰、陽、風、雨、晦、明也。九德，九功之德，水、火、金、木、土、穀、正德、利用、厚生。十一月陽伏於下，物始萌，於五聲為宮，含元處中，所以遍養六氣、九德之本也。 \\n 〔一二〕由，從也。第，次也，次奇月也。 \\n 〔一三〕正月，太蔟，乾九二也。管長八寸。法云：九分之八。太蔟，言陽氣，太蔟達於上也。　案：「九分之八」，發正卷三引項名達說：「『九分』指黃鍾言，應云『黃鍾九分之八』。」 \\n 〔一四〕贊，佐也。賈、唐云：「太蔟正聲為商，故為金奏，所以佐陽發、出滯伏也。」明堂月令：正月，「蟄蟲始震。」 \\n 〔一五〕三月，姑洗，乾九三也。管長七寸一分，律長七寸九分寸之一。姑，潔也。洗，濯也。考，合也。言陽氣養生，洗濯姑穢，改柯易葉也。於正聲為角。是月，百物修潔，故用之宗廟，合致神人，用之鄉宴，可以納賓也。　案：「姑潔也」，札記卷三：「疑當作『姑故也』，與白虎通同。」攷異卷一：「『潔』，疑誤。」又「姑穢」之「姑」，公序本作「枯」；札記卷三：「疑當作『故』。」又「鄉宴」之「鄉」，公序本作「享」，攷異卷一：「案『鄉』即『饗』之字壞。」 \\n 〔一六〕五月，蕤賓，乾九四也。管長六寸三分，律長六寸八十一分寸之二十六。蕤，委蕤，柔貌也。言陰氣為主，委蕤於下，陽氣盛長於上，有似於賓主，故可用之宗廟、賓客，以安靜神人，行酬酢也。酬，勸；酢，報也。 \\n 〔一七〕七月，夷則，乾九五也。管長五寸六分，律長五寸七百二十九分寸之四百五十一。夷，平也。則，法也。言萬物既成，可法則也，故可以詠歌九功之則，成民之志，使無疑貳也。 \\n 〔一八〕九月，無射，乾上九也。管長四寸九分，律長四寸六千五百六十一分寸之六千五百二十四。宣，遍也。軌，道也。儀，法也。九月，陽氣上升，陰氣收藏，萬物無射見者，故可以遍布前哲之令德，示民道法也。 \\n 〔一九〕六閒，六呂在陽律之閒。沈，滯也。黜，去也。越，揚也。呂，陰律，所以侶閒陽律，成其功，發揚滯伏之氣，而去散越者也。伏則不宣，散則不和。陰陽序次，風雨時至，所以生物也。 \\n 〔二０〕案攷異卷一：「各本『助』下脫『陽』，禮記注引此有『陽』字。」 \\n 〔二一〕十二月，大呂，坤六四也。管長八寸八分。法云：三分之二，四寸二百四十三分寸之五十二，倍之為八寸分寸之一百四。下生律，元一也。陰繫於陽，以黃鍾為主，故曰元閒。以陽為首，不名其物，臣歸功於上之義也。大呂助陽宣散物也。天氣始於黃鍾，萌而赤，地受之於大呂，牙而白，成黃鍾之功也。　案發正卷三引項名達說：「解中『八寸八分』句誤，應作『八寸四分』。『三分之二』句欠明，『三分』應指蕤賓言。『倍之為八寸分寸之一百四』句有脫字，應云『管長八寸四分強。法云：蕤賓三分之二，下生得半律，四寸二百四十三分寸之五十二；倍之得全律，八寸二百四十三分寸之一百四。』」 \\n 〔二二〕二月，夾鍾，坤六五也。管長七寸四分，律長三寸二千一百八十七分寸之一千六百三十二，倍之為七寸分寸之一千七十五。隙，閒也。夾鍾助陽。鍾，聚也。四隙，四時之閒氣微細者，春為陽中，萬物始生，四時之微氣皆始於春。春發而出之，三時奉而成之，故夾鍾出四時之微氣也。　案發正卷三引項名達說：「是解多誤，應云：『管長七寸四分強。約法云：自夷則下生得半律，三寸二千一百八十七分寸之一千六百三十一；倍之為全律，七寸二千一百八十七分寸之一千七十五。』」 \\n 〔二三〕四月，仲呂，坤上六也。管長六寸六分，律長三寸萬九千六百八十三分寸之六千四百八十七，倍之為六寸分寸之萬二千九百七十四。陽氣越於中，至四月宣散於外，純乾用事，陰閉藏於內，所以助陽成功也，故曰正月。正月，正陽之月也。　案發正卷三引項名達說：「應云『管長六寸六分強。約法云：自無射下，生得半律，三寸萬九千六百八十三分寸之六千四百八十七；倍之為全律，六寸萬九千六百八十三分寸之萬二千九百七十四。』」 \\n 〔二四〕六月，林鍾，坤初六也。管長六寸，律長六寸。林，眾也。言萬物眾盛也。鍾，聚也。於正聲為徵。展，審也。俾，使也。肅，速也。純，大也。恪，敬也。言時務和審，百事無有偽詐，使莫不任其職事，速其功，大敬其職也。 \\n 〔二五〕八月，南呂，坤六二也。管長五寸三分，律長五寸三分寸之一。榮而不實，曰秀。南，任也。陰任陽事，助成萬物。贊，佐也。　案發正卷三引項名達說：「應云『管長五寸三分強，約為五寸三分寸之一。』」 \\n 〔二六〕十月，應鍾，坤六三也。管長四寸七分，律長四寸二十七分寸之二十。言陰應陽用事，萬物鍾聚，百器具備，時務均利，百官器用、程度庶品使皆應其禮，復其常也。月令「孟冬命工師效功，陳祭器、按程度，毋作淫巧以蕩上心，必功致為上」也。　案發正卷三引項名達說：「應云『管長四寸八分弱，約為四寸二十七分寸之二十。』」 \\n 「律呂不易，無姦物也〔一〕。細鈞有鍾無鎛，昭其大也〔二〕。大鈞有鎛無鍾〔三〕，甚大無鎛，鳴其細也〔四〕。大昭小鳴，和之道也〔五〕。和平則久〔六〕，久固則純〔七〕，純明則終〔八〕，終復則樂〔九〕，所以成政也〔一０〕，故先王貴之〔一一〕。」 \\n 〔一〕　律呂不變易其正，各順其時，則神無姦行，物無害生也。 \\n 〔二〕　細，細聲，謂角、徵、羽也。鈞，調也。鍾，大鍾；鎛，小鍾也。昭，明也。有鍾無鎛，謂兩細不相和，故以鍾為之節。明其大者，以大平細也。 \\n 〔三〕　大，謂宮商也。舉宮商而但有鎛無鍾，謂兩大不相和，故去鍾而用鎛，以小平大也。 \\n 〔四〕　甚大，謂同尚大聲也，則又去鎛獨鳴其細。細，謂絲竹革木。 \\n 〔五〕　大聲昭、小聲鳴，和平之道也。 \\n 〔六〕　久，可久樂也。 \\n 〔七〕　固，安也。可久則安，安則純也。孔子曰：「從之，純如也。」 \\n 〔八〕　終，成也。書曰：「簫韶九成。」 \\n 〔九〕　終復，終則復奏故樂也。 \\n 〔一０〕言政象樂也。 \\n 〔一一〕貴其和平，可以移風易俗也。 \\n 王曰：「七律者何〔一〕？」對曰：「昔武王伐殷，歲在鶉火，〔二〕月在天駟〔三〕，日在析木之津〔四〕，辰在斗柄〔五〕，星在天黿〔六〕。星與日辰之位，皆在北維〔七〕。顓頊之所建也，帝嚳受之〔八〕。我姬氏出自天黿〔九〕，及析木者，有建星及牽牛焉〔一０〕，則我皇妣大姜之姪伯陵之後，逄公之所憑神也〔一一〕。歲之所在，則我有周之分野也〔一二〕。月之所在，辰馬農祥也〔一三〕。我太祖后稷之所經緯也〔一四〕，王欲合是五位三所而用之。〔一五〕自鶉及駟七列也〔一六〕。南北之揆七同也〔一七〕，凡人神以數合之，以聲昭之〔一八〕。數合聲和，然後可同也〔一九〕。故以七同其數，而以律和其聲，於是乎有七律〔二０〕。 \\n 〔一〕　周有七音，王問七音之律，意謂七律為音器，用黃鍾為宮，大蔟為商，姑洗為角，林鍾為徵，南呂為羽，應鍾為變宮，蕤賓為變徵也。 \\n 〔二〕　歲，歲星也。鶉火，次名，周分野也。從柳九度至張十七度為鶉火。謂武王始發師東行，時殷十一月二十八日戊子，於夏為十月。是時歲星在張十三度。張，鶉火也。 \\n 〔三〕　天駟，房星也。謂戊子日，月宿房五度。 \\n 〔四〕　津，天漢也。析木，次名，從尾十度至南斗十一度為析木，其閒為漢津。謂戊子日，宿箕七度也。 \\n 〔五〕　辰，日月之會。斗柄，斗前也。謂戊子後三日，得周正月辛卯朔，於殷為十二月，夏為十一月。是日，月合辰斗前一度也。 \\n 〔六〕　星，辰星也。天黿，次名，一曰玄枵。從須女八度至危十五度為天黿。謂周正月辛卯朔。二日壬辰，辰星始見。三日癸巳，武王發行。二十八日戊午，度孟津，距戊子三十一日。二十九日己未晦，冬至，辰星與須女伏天黿之首也。 \\n 〔七〕　星，辰星也。辰星在須女，日在析木之津，辰在斗柄，故皆在北維。北維，北方水位也。 \\n 〔八〕　建，立也。顓頊，帝嚳所代也。帝嚳，周之先祖，后稷所出。禮祭法曰：「周人禘嚳而郊稷。」顓頊，水德之王，立於北方。帝嚳，木德，故受之於水。今周亦木德，當受殷之水，猶帝嚳之受顓頊也。 \\n 〔九〕　姬氏，周姓。天黿，即玄枵，齊之分野。周之皇妣王季母太姜者，逢伯陵之後，齊女也，故言出於天黿。傳曰：「有逢伯陵因之，蒲姑氏因之，而後太公因之。」又曰：「有星出于須女，姜氏、任氏實守其祀。」 \\n 〔一０〕從斗一度至十一度，分屬析木，日辰所在也。建星在牽牛閒，謂從辰星所在。須女，天黿之首。至析木之分，歷建星及牽牛，皆水宿，言得水類也。 \\n 〔一一〕皇，君也。生曰母，死曰妣。大姜，大王之妃，王季之母，姜女也。女子謂昆弟之子，男女皆曰姪。伯陵，大姜之祖有逄伯陵也。逄公，伯陵之後，大姜之姪，殷之諸侯，封於齊地。齊地屬天黿，故祀天黿，死而配食，為其神主，故云憑。憑，依也。言天黿乃皇妣家之所憑依也，非但合於水木相承而已，又我實出於水家。周道起於大王，故本於大姜也。 \\n 〔一二〕歲星在鶉火。鶉火，周分野也。歲星所在，利以伐之也。 \\n 〔一三〕辰馬，謂房、心星也。心星，所在大辰之次為天駟。駟，馬也，故曰辰馬。言月在房，合於農祥。祥，猶象也。房星晨正，而農事起焉，故謂之農祥。 \\n 〔一四〕稷播百穀，故農祥，后稷之所經緯也。晉語：「辰以成善，后稷是相。」 \\n 〔一五〕王，武王也。五位，歲、月、日、星、辰也。三所，逄公所憑神，周分野所在，后稷所經緯也。 \\n 〔一六〕鶉火之分，張十三度。駟，天駟。房五度，歲月之所在。從張至房七列，合七宿，謂張、翼、軫、角、亢、氐、房也。 \\n 〔一七〕七同，合七律也。揆，度也。歲在鶉火午，辰星在天黿子。鶉火，周分野。天黿及辰水星，周所出。自午至子，其度七同也。 \\n 〔一八〕凡，凡合神人之樂也。以數合之，謂取其七也。以聲昭之，謂用律調音也。 \\n 〔一九〕同，謂神人相應也。 \\n 〔二０〕七同其數，謂七列、七同、七律也。律和其聲，律有陰陽正變之聲也。 \\n 「王以二月癸亥夜陳，未畢而雨〔一〕。以夷則之上宮畢〔二〕，當辰。辰在戌上，故長夷則之上宮，名之曰羽〔三〕，所以藩屏民則也〔四〕。王以黃鍾之下宮，布戎于牧之野〔五〕，故謂之厲，所以厲六師也〔六〕。以太蔟之下宮，布令于商，昭顯文德，底紂之多罪〔七〕，故謂之宣，所以宣三王之德也〔八〕。反及嬴內〔九〕，以無射之上宮，布憲施舍於百姓〔一０〕，故謂之嬴亂，所以優柔容民也〔一一〕。」 \\n 〔一〕　二月，周二月四日癸亥，至牧野之日夜陳，陳師未畢而雨，天地神人協同之應也。 \\n 〔二〕　夷，平；則，法也。夷則，所以平民無貳也。上宮，以夷則為宮聲。夷則，上宮也，故以畢陳。周禮：「太師執同律以聽軍聲，而詔吉凶。」一曰陽氣在上，故曰上宮也。 \\n 〔三〕　長，謂先用之也。辰，時也。辰，日月之會，斗柄也。當初陳之時，周二月，昏斗建丑，而斗柄在戌，上下臨其時，名其樂為羽，羽翼其眾也。 \\n 〔四〕　屏，蔽也。羽之義，以其能藩蔽民，使中法則也。 \\n 〔五〕　布戎，陳兵，謂夜陳之。晨旦，甲子昧爽，左仗黃鉞，右秉白旄時也。黃鍾所以宣養氣德，使皆自勉，尚桓桓也。黃鍾在下，故曰下宮也。 \\n 〔六〕　名此樂為厲者，所以厲六軍之眾也。 \\n 〔七〕　商，紂都也。文，文王也。底，致也。既殺紂入商之都，發號施令，以昭明文王之德，致紂之多罪。太蔟所以贊陽出滯，蓋謂釋箕子之囚，散鹿臺之財，發巨橋之粟也。太蔟在下，故曰下宮也。 \\n 〔八〕　三王，大王、王季、文王也。 \\n 〔九〕　案：嬴內，攷異卷一：「舊音上音『媯』，下音『汭』。補音云：今案本或作『羸』，非是。古文尚書作『嬴』，與『媯』同。」 \\n 〔一０〕嬴內，地名。憲，法也。施，施惠；舍，舍罪也。無射所以宣布哲人之令德，示民軌儀。無射在上，故曰上宮也。 \\n 〔一一〕亂，治也。柔，安也。 \\n ８　景王既殺下門子〔一〕。賓孟適郊，見雄雞自斷其尾〔二〕，問之，侍者曰：「憚其犧也〔三〕。」遽歸告王〔四〕，曰：「吾見雄雞自斷其尾，而人曰『憚其犧也』，吾以為信畜矣〔五〕。人犧實難，己犧何害〔六〕？抑其惡為人用也乎，則可也〔七〕。人異於是〔八〕。犧者，實用人也〔九〕。」王弗應〔一０〕，田于鞏〔一一〕，使公卿皆從，將殺單子，未克而崩〔一二〕。 \\n 〔一〕　下門子，周大夫，王子猛之傅也。景王無適子，既立子猛，又欲立王子朝，故先殺子猛傅下門子也。 \\n 〔二〕　賓孟，周大夫，子朝之傅賓起也。 \\n 〔三〕　侍者，孟之從臣也。憚，懼也。純美為犧，祭祀所用也。言雞自斷其尾者，懼為宗廟所用也。 \\n 〔四〕　遽，猶疾也。賓孟有寵於王，欲立子朝，王將許之，故先殺下門子，賓孟知意，故感犧之美，念及子朝，疾歸，語王勸立之也。 \\n 〔五〕　信，誠也。雞畏為宗廟之用，故自斷其尾，此誠六畜之情，不與人同也。 \\n 〔六〕　人犧，謂雞也。為人作犧實難，言將見殺也。己，子朝。己自為犧，當何害乎？人君冕服，有似於犧，故以喻也。 \\n 〔七〕　言雞惡為人所用，故自斷其尾。可也，自可爾也。 \\n 〔八〕　異於雞也。人之美，則宜君人，事宗廟也。 \\n 〔九〕　用人，猶治人也。自作犧，則能治人也。　案：「猶治人也。自作犧」，「人」字原脫，公序本「自」上有「人」字，攷異卷一：「案『自』上『人』當在『猶治』之下，寫者誤倒。」今據改補。 \\n 〔一０〕弗應者，曉其意，畏大臣也。 \\n 〔一一〕鞏，北山，今河南縣也。 \\n 〔一二〕單子，單穆公也。克，能也。王欲廢子猛，更立子朝，恐其不從，故欲殺之，遇心疾而崩，故未能。在魯昭二十二年。 \\n ９　敬王十年，劉文公與萇弘欲城周，為之告晉〔一〕。魏獻子為政〔二〕，說萇弘而與之〔三〕。將合諸侯〔四〕。 \\n 〔一〕　敬王，景王子、悼王弟敬王匃也。十年，魯昭三十二年。劉文公，王卿士，劉摯之子文公卷也。萇弘，周大夫萇叔也。欲城周者，欲城成周也。成周在瀍水東，王城在瀍水西。初，王子朝作亂，於魯昭二十三年夏，王子朝入于王城，敬王如劉。秋，敬王居于狄泉。狄泉，成周之城，周墓所在也。魯昭二十六年四月，敬王師敗，出居于滑。十月，晉人救之，王入于成周，子朝奔楚。其餘黨儋扁之徒，多在王城，敬王畏之。於是晉徵諸侯戍周，用役煩勞，故萇弘欲城成周，使富辛、石張為主，如晉請城成周。 \\n 〔二〕　獻子，晉正卿，魏絳之子舒也。 \\n 〔三〕　說萇弘，從其求也。 \\n 〔四〕　合諸侯，以城成周也。 \\n 衛彪傒適周，聞之〔一〕，見單穆公曰：「萇、劉其不歿乎〔二〕？周詩有之曰：『天之所支，不可壞也〔三〕。其所壞，亦不可支也。』昔武王克殷，而作此詩也，以為飫歌，名之曰『支』，以遺後之人，使永監焉〔四〕。夫禮之立成者為飫〔五〕，昭明大節而已，少典〔六〕與焉〔七〕。是以為之日惕，其欲教民戒也〔八〕。然則夫『支』之所道者，必盡知天地之為也〔九〕。不然，不足以遺後之人。今萇、劉欲支天之所壞，不亦難乎？自幽王而天奪之明，使迷亂棄德，而即慆淫〔一０〕，以亡其百姓，其壞之也久矣。而又將補之，殆不可矣〔一一〕！水火之所犯〔一二〕，猶不可救，而況天乎？諺曰：『從善如登，從惡如崩〔一三〕。』昔孔甲亂夏，四世而隕；〔一四〕玄王勤商，十有四世而興〔一五〕。帝甲亂之，七世而隕。〔一六〕后稷勤周，十有五世而興〔一七〕；幽王亂之，十有四世矣〔一八〕。守府之謂多，胡可興也〔一九〕？夫周，高山、廣川、大藪也，故能生是良材〔二０〕，而幽王蕩以為魁陵、糞土、溝瀆，其有悛乎〔二一〕？」 \\n 〔一〕　彪傒，衛大夫。 \\n 〔二〕　言將歿也。 \\n 〔三〕　周詩，飫時所歌也。支，柱也。 \\n 〔四〕　監，觀也。 \\n 〔五〕　立成，立行禮，不坐也。 \\n 〔六〕　案：「典」，公序本作「曲」。 \\n 〔七〕　節，體也。典，章也。與，類也。言飫禮所以教民敬式，昭明大體而已，故其詩樂少，章典威儀少，皆比類也。　案：「典，章也。」公序本作「曲，章曲也。」又「敬式」，公序本作「敬戒」。又「章典」，公序本作「章曲」。 \\n 〔八〕　惕，懼也。以是日自恐懼，欲民知戒慎也。 \\n 〔九〕　知天地之為，謂所支壞也。 \\n 〔一０〕即，就也。慆，慢也。 \\n 〔一一〕殆，近也。 \\n 〔一二〕犯，害也。 \\n 〔一三〕如登，喻難。如崩，喻易。 \\n 〔一四〕孔甲，禹後十四世。亂夏，亂禹之法也。四世，孔甲至桀四世而亡也。 \\n 〔一五〕玄王，契也。殷祖契由玄鳥而生，湯亦水德，故曰玄王。勤者，勤身修德，以興其國。自契至湯十四世，而有天下，言其難也。 \\n 〔一六〕帝甲，湯後二十五世也。亂，湯之法至紂七世而亡也。 \\n 〔一七〕自后稷至文王，十五世也。 \\n 〔一八〕自幽王至今敬王，十四世也。 \\n 〔一九〕胡，何也。夏、殷之亂，或四世、或七世而亡。今周十有四世，無德以救之，雖未亡，得守府藏，天祿已多矣，又何可興也。 \\n 〔二０〕言周之道德禮法所以長育賢材，猶天之有山川、大藪，良材之所生也。 \\n 〔二一〕蕩，壞也。小阜曰魁。悛，止也。言幽王敗亂周之法度，猶毀高山以為魁陵、糞土，殘絕川藪以為溝瀆，無有悛止之時也。 \\n 單子曰：「其咎孰多〔一〕？」曰：「萇叔必速及，將天以道補者也〔二〕。夫天道導可而省否〔三〕，萇叔反是，以誑劉子〔四〕，必有三殃：違天，一也〔五〕；反道，二也〔六〕；誑人，三也。〔七〕周若無咎，萇叔必為戮。雖晉魏子〔八〕亦將及焉〔九〕。若得天福，其當身乎〔一０〕？若劉氏，則必子孫實有禍〔一一〕。夫子而棄常法，以從其私欲〔一二〕，用巧變以崇天災〔一三〕，勤百姓以為己名，其殃大矣〔一四〕。」 \\n 〔一〕　謂萇、劉也。 \\n 〔二〕　萇叔，萇弘字也。速及，速及於咎也。以道補者，欲以天道補人事也。 \\n 〔三〕　導，達也。省，去也。 \\n 〔四〕　誑，惑也。 \\n 〔五〕　支所壞也。 \\n 〔六〕　以天道補人事。 \\n 〔七〕　惑劉子也。 \\n 〔八〕　魏獻子也。 \\n 〔九〕　咎及之也。 \\n 〔一０〕當其身禍尚微，後有繼，故為天福也。 \\n 〔一一〕殃及子孫也。 \\n 〔一二〕棄常法，不修周法也。從私欲，欲城成周也。 \\n 〔一三〕巧變者，見周滅於西都，平王東遷以獲久長，故今欲復遷也。崇，猶益也。 \\n 〔一四〕勤，勞也。名，功也。 \\n 是歲也，魏獻子合諸侯之大夫於狄泉〔一〕，遂田于大陸，焚而死〔二〕。及范、中行之難，萇弘與之，晉人以為討，二十八年，殺萇弘〔三〕。及定王，劉氏亡〔四〕。 \\n 〔一〕　是歲，敬王十一年，魯定公之元年也。 \\n 〔二〕　田，以火田也。大陸，晉藪也。 \\n 〔三〕　范、中行，晉大夫范吉射、中行寅也。作難，叛其君也。初，劉氏、范氏世為婚姻，萇弘事劉文公，故周人與范氏。敬王二十八年，魯哀三年，晉人以讓周，周為之殺萇弘也。 \\n 〔四〕　劉氏，文公之子孫也。定，亦當為「貞」。 \\n  \\n   \\n  "}
{"章节": "國語卷第四", "正文": "  \\n 國語卷第四 \\n 　 \\n  \\n 魯語上 \\n １　長勺之役，曹劌問所以戰於莊公〔一〕。公曰：「余不愛衣食於民〔二〕，不愛牲玉於神〔三〕。」對曰：「夫惠本而後民歸之志〔四〕，民和而後神降之福〔五〕。若布德于民而平均其政事，君子務治而小人務力；動不違時，財不過用〔六〕；財用不匱，莫不能使〔七〕共祀〔八〕。是以用民無不聽，求福無不豐。今將惠以小賜，祀以獨恭〔九〕。小賜不咸，獨恭不優〔一０〕。不咸，民不歸也；不優，神弗福也。將何以戰？夫民求不匱於財，而神求優裕於享者也〔一一〕，故不可以不本〔一二〕。」公曰：「余聽獄雖不能察，必以情斷之〔一三〕。」對曰：「是則可矣〔一四〕。知〔一五〕夫苟中心圖民，智雖弗及，必將至焉〔一六〕。」 \\n 〔一〕　長勺，魯地。曹劌，魯人也。莊公，魯桓公之子莊公同也。初，齊襄公立，其政無常，鮑叔牙曰：「君使民慢，亂將作矣。」奉公子小白奔莒。魯莊八年，齊無知殺襄公，管夷吾、邵忽奉公子糾奔魯。九年夏，莊公伐齊，納子糾。小白自莒先入，與莊公戰于乾時，莊公敗績。故十年齊伐魯，戰于長勺也。 \\n 〔二〕　有惠賜也。 \\n 〔三〕　牲，犧牲；玉，珪璧，所以祭祀也。詩云：「靡愛斯牲，珪璧既卒。」 \\n 〔四〕　惠本，謂樹德施利也。歸之志，志歸於上。 \\n 〔五〕　降，下也。民，神之主，故民和神乃降福。 \\n 〔六〕　不過用禮也。 \\n 〔七〕　案：「能使」，公序本無。 \\n 〔八〕　無不共祀，非獨己也。 \\n 〔九〕　小賜，臨戰之賜。獨恭，一身之恭也。 \\n 〔一０〕咸，遍也。優，裕也。 \\n 〔一一〕裕，饒也。享，食也。民和年豐為優裕也。 \\n 〔一二〕本，先利民莫不共祀也。 \\n 〔一三〕獄，訟也。 \\n 〔一四〕可者，未大備可以一戰。傳曰「齊師敗績」也。 \\n 〔一五〕案：「知」字，公序本無。 \\n 〔一六〕苟，誠也。言誠以中心圖慮民事，智雖有所不及必將至於道也。 \\n ２　莊公如齊觀社〔一〕。曹劌諫曰：「不可。夫禮，所以正民也。是故先王制諸侯，使五年四王、一相朝〔二〕。終則講於會，以正班爵之義〔三〕，帥長幼之序，訓上下之則〔四〕，制財用之節〔五〕，其閒無由荒怠〔六〕。夫齊棄太公之法而觀民於社〔七〕，君為是舉〔八〕而往觀之，非故業也〔九〕，何以訓民？土發而社，助時也〔一０〕。收攟而蒸，納要也〔一一〕。今齊社而往觀旅，非先王之訓也〔一二〕。天子祀上帝〔一三〕，諸侯會之受命焉〔一四〕。諸侯祀先王、先公〔一五〕，卿大夫佐之受事焉〔一六〕。臣不聞諸侯相會祀也，祀又不法〔一七〕。君舉必書〔一八〕，書而不法，後嗣何觀？」公不聽，遂如齊。 \\n 〔一〕　莊公二十三年，齊因祀社蒐軍實以示客，公往觀之也。 \\n 〔二〕　賈侍中云：「王，謂王事天子也。歲聘以志業，閒朝以講禮，五年之間四聘於王，而一相朝。相朝者，將朝天子先相朝也。」唐尚書云：「先王，謂堯也。五載一巡守，諸侯四朝。」昭謂：以堯典相參，義亦似之；然此欲以禮正君，宜用周制。周禮：「中國凡五服，遠者五歲而朝。」禮記曰：「諸侯之於天子也，比年一小聘，三年一大聘。」五年一朝謂此也。晉文霸時亦取於此也。 \\n 〔三〕　終，畢也。講，習也。班，次也。謂朝畢則習禮於會，以正爵位次序尊卑之義也。 \\n 〔四〕　帥，循也。 \\n 〔五〕　謂牧伯差國大小使受貢職也。 \\n 〔六〕　其閒，朝會閒也。 \\n 〔七〕　太公，齊始祖太公望也。 \\n 〔八〕　舉，動也。 \\n 〔九〕　業，事也。 \\n 〔一０〕土發，春分也。周語曰：「土乃脈發。」社者，助時祈福為農始也。 \\n 〔一一〕攟，拾也。冬祭曰蒸，因祭社以納五穀之要，休農夫也。月令曰「孟冬祀于天宗，大祀于公社及門閭」也。 \\n 〔一二〕旅，眾也。 \\n 〔一三〕上帝，天也。 \\n 〔一四〕助祭受政命也。 \\n 〔一五〕先王，謂若宋祖帝乙、鄭祖厲王之屬也。先公，先君也。 \\n 〔一六〕事，職事也。 \\n 〔一七〕不法，謂觀民也。 \\n 〔一八〕動則左史書之，言則右史書之。 \\n ３　莊公丹桓宮之楹，而刻其桷〔一〕。匠師慶言於公〔二〕曰：「臣聞聖王公之先封者〔三〕，遺後之人法，使無陷於惡。其為後世昭前之令聞也〔四〕，使長監於世〔五〕，故能攝固不解以久〔六〕。今先君儉而君侈〔七〕，令德替矣〔八〕。」公曰：「吾屬欲美之〔九〕。」對曰：「無益於君，而替前之令德，臣故曰庶可已矣〔一０〕。」公弗聽。 \\n 〔一〕　桓宮，桓公廟也。楹，柱也。唐云：「桷，榱頭也。」昭謂：桷一名榱，今北土云亦然。爾雅曰：「桷謂之榱。」莊公娶于齊，曰哀姜，哀姜將至，當見於廟，故丹柱刻榱以夸之也。 \\n 〔二〕　匠師慶，掌匠大夫禦孫之名也。 \\n 〔三〕　謂若湯、武、周公、太公也。 \\n 〔四〕　為，猶使也。 \\n 〔五〕　監，觀。觀世成敗以為戒也。 \\n 〔六〕　攝，持也。 \\n 〔七〕　先君，桓公也。 \\n 〔八〕　替，滅也。 \\n 〔九〕　屬，適也。適欲自美之，非先君意也。 \\n 〔一０〕已，止也。 \\n ４　哀姜至，公使大夫、宗婦覿用幣〔一〕。宗人夏父展曰：「非故也〔二〕。」公曰：「君作故〔三〕。」對曰：「君作而順則故之〔四〕，逆則亦書其逆也。臣從有司，懼逆之書於後也，故不敢不告〔五〕。夫婦贄不過棗、栗，以告虔也〔六〕。男則玉、帛、禽、鳥，以章物也〔七〕。今婦執幣，是男女無別也。男女之別，國之大節也，不可無也。」公弗聽。 \\n 〔一〕　宗婦，同宗大夫之婦也。覿，見也，見夫人也。用幣，言與大夫同贄也。 \\n 〔二〕　宗人，宗伯也。夏父，氏也。展，名也。宗伯主男女贄幣之禮。故，故事也。 \\n 〔三〕　言君所作則為故事也。 \\n 〔四〕　案公序本此下有注：「順，順於禮則書以為故事。」 \\n 〔五〕　從有司，言備位隨從有司後行也。 \\n 〔六〕　棗，取蚤起。栗，取敬栗。虔，敬也。曲禮曰：「婦人之贄，脯、脩、棗、栗。」 \\n 〔七〕　謂公執桓圭，侯執信圭，伯執躬圭、子執穀璧，男執蒲璧，孤執皮帛，卿執羔，大夫執鴈，士執雉，庶人執鶩，工商執雞也。章，明尊卑異物也。　案：公序本「章」下有「明也」二字。疑「章」下脫一「物」字。 \\n ５　魯饑，臧文仲言於莊公〔一〕曰：「夫為四鄰之援〔二〕，結諸侯之信，重之以婚姻，申之以盟誓〔三〕，固國之艱急是為〔四〕。鑄名器〔五〕，藏寶財〔六〕，固民之殄病是待〔七〕。今國病矣，君盍以名器請糴于齊〔八〕！」公曰：「誰使？」對曰：「國有饑饉，卿出告糴，古之制也〔九〕。辰也備卿，辰請如齊。」公使往。 \\n 〔一〕　魯饑，在莊公二十八年。文仲，魯卿，臧哀伯之孫、伯氏瓶之子臧孫辰也。 \\n 〔二〕　援，所攀援以為助也。 \\n 〔三〕　申，重也。 \\n 〔四〕　艱，難也。是為，為難急也。 \\n 〔五〕　名器，鍾鼎也。 \\n 〔六〕　寶財，玉帛也。 \\n 〔七〕　殄，絕也。病，餓也。 \\n 〔八〕　盍，何不也。市穀曰糴。 \\n 〔九〕　告，請也。 \\n 從者曰：「君不命吾子，吾子請之，其為選事乎〔一〕？」文仲曰：「賢者急病而讓夷〔二〕，居官者當事不避難，在位者恤民之患，是以國家無違〔三〕。今我不如齊，非急病也。在上不恤下，居官而惰，非事君也。」 \\n 〔一〕　選事，自選擇其職事也。 \\n 〔二〕　夷，平也。 \\n 〔三〕　無相違恨者也。　案：「恨」，公序本作「很」。 \\n 文仲以鬯圭與玉磬如齊告糴〔一〕，曰：「天災流行，戾于弊邑，饑饉荐降，民羸幾卒〔二〕，大懼乏〔三〕周公、太公之命祀〔四〕，職貢業事之不共而獲戾〔五〕。不腆先君之幣〔六〕器〔七〕，敢告滯積，以紓執事〔八〕；以救弊邑，使能共職。豈唯寡君與二三臣實受君賜，其周公、太公及百辟神祇實永饗而賴之〔九〕！」齊人歸其玉而予之糴。 \\n 〔一〕　鬯圭，祼鬯之圭，長尺二寸，有瓚，以禮廟。玉磬，鳴璆也。　案：「禮」，公序本作「祀」。 \\n 〔二〕　戾，至也。荐，重也。降，下也。羸，病也。幾，近也。卒，盡也。 \\n 〔三〕　案：「乏」，公序本作「殄」。 \\n 〔四〕　賈、唐二君云：「周公為太宰，太公為太師，皆掌命諸侯之國所當祀也。」或云：「命祀二公也。」昭謂：傳曰：「衛成公祀夏后相，甯武子曰：『不可以閒成王、周公之命祀。』」職貢如此，賈、唐得之矣。　案：「或云」下，公序本有「命祀謂」三字。「職貢」二字，公序本無。 \\n 〔五〕　戾，罪也。 \\n 〔六〕　案：「幣」，公序本作「敝」。 \\n 〔七〕　腆，厚也。 \\n 〔八〕　滯，久也。紓，緩也。執事，齊有司也。穀久積則將朽敗，執事所憂也，請之所以緩執事也。 \\n 〔九〕　辟，君也。賴，蒙也。天曰神，地曰祇。百辟，謂百君卿士有益於民者也。 \\n ６　齊孝公來伐魯〔一〕，臧文仲欲以辭告〔二〕，病焉〔三〕，問於展禽〔四〕。對曰：「獲聞之，處大教小，處小事大，所以禦亂也，不聞以辭〔五〕。若為小而崇以怒大國〔六〕，使加己亂，亂在前矣〔七〕，辭其何益？」文仲曰：「國急矣！百物唯其可者，將無不趨也〔八〕。願以子之辭行賂焉，其可賂乎〔九〕？」 \\n 〔一〕　孝公，齊桓公之子孝公昭也。魯僖公叛齊，與衛、莒盟于洮，又盟于向，故孝公伐魯，討此二盟。 \\n 〔二〕　欲以文辭告謝齊也。 \\n 〔三〕　病不能為辭也。 \\n 〔四〕　展禽，魯大夫，展無駭之後柳下惠也，字展禽也。　案：「 \\n 字展禽也」，「展」，公序作「季」，攷異卷二：「案『展』疑衍。重刻本一作『子』，一作『季』，皆衍文也。」 \\n 〔五〕　獲，展禽之名也。禦，止也。 \\n 〔六〕　崇，高也，謂自高大不事大國也。 \\n 〔七〕　亂，惡也。 \\n 〔八〕　百物之中可用行賂，將無不趨，言無所愛也。 \\n 〔九〕　案：「其可賂乎」，公序本無「賂」字。 \\n 展禽使乙喜以膏沐犒師〔一〕，曰：「寡君不佞〔二〕，不能事疆埸之司〔三〕，使君盛怒，以暴露於弊邑之野，敢犒輿師〔四〕。」齊侯見使者曰：「魯國恐乎〔五〕？」對曰：「小人恐矣，君子則否。」公曰：「室如懸磬，野無青草，何恃而不恐〔六〕？」對曰：「恃二先君之所職業。昔者成王命我先君周公及齊先君太公曰：『女股肱周室，以夾輔先王〔七〕。賜女土地，質之以犧牲，世世子孫無相害也〔八〕。』君今來討弊邑之罪，其亦使聽從而釋之〔九〕，必不泯其社稷〔一０〕；豈其貪壤地，而棄先王之命？其何以鎮撫諸侯？恃此以不恐。」齊侯乃許為平而還〔一一〕。 \\n 〔一〕　乙喜，魯大夫展喜也。犒，勞也。以膏沐為禮，欲以義服齊，明不以賂免之也。 \\n 〔二〕　佞，才也。 \\n 〔三〕　司，主也，主疆埸吏也。　案：公序本此下尚有「不能事，故構我也」七字。 \\n 〔四〕　輿，眾也。 \\n 〔五〕　使者，乙喜也。 \\n 〔六〕　懸磬，言魯府藏空虛如懸磬也；野無青草，旱甚也。故言何恃也。　案：公序本「空虛」下尚有「但有榱梁」四字。 \\n 〔七〕　先王，武王也。 \\n 〔八〕　質，信也，謂使之盟，以信其約也。 \\n 〔九〕　釋，置也。 \\n 〔一０〕泯，滅也。 \\n 〔一一〕平，和也。 \\n ７　溫之會〔一〕，晉人執衛成公歸之于周〔二〕，使醫鴆之，不死〔三〕，醫亦不誅〔四〕。 \\n 〔一〕　溫之會，晉文公討不服也，在魯僖二十八年也。 \\n 〔二〕　成公恃楚而不事晉，又殺弟叔武，其臣元咺訴之晉，故文公執之。事見周語中也。 \\n 〔三〕　鴆，鳥也，一名「運日」，其羽有毒，漬之酒而飲之，立死。傳曰：「晉侯使醫衍鴆衛侯，甯俞貨醫薄其鴆而不死。」在魯僖三十年也。 \\n 〔四〕　不誅醫者，諱以行毒也。　案：「行」上，公序本有「私」字。 \\n 臧文仲言於僖公〔一〕曰：「夫衛君殆無罪矣。刑五而已，無有隱者，隱乃諱也〔二〕。大刑用甲兵〔三〕，其次用斧鉞〔四〕，中刑用刀鋸〔五〕，其次用鑽笮〔六〕，薄刑用鞭扑，以威民也〔七〕。故大者陳之原野〔八〕，小者致之市朝〔九〕，五刑三次，是無隱也〔一０〕。今晉人鴆衛侯不死，亦不討其使者〔一一〕，諱而惡殺之也〔一二〕。有諸侯之請，必免之。臣聞之：班相恤也，故能有親〔一三〕。夫諸侯之患，諸侯恤之，所以訓民也〔一四〕。君盍請衛君以示親於諸侯，且以動晉〔一五〕？夫晉新得諸侯〔一六〕，使亦曰：『魯不棄其親，其亦不可以惡〔一七〕。』」公說，行玉二十瑴，乃免衛侯〔一八〕。 \\n 〔一〕　僖公，莊公之子僖公申也。 \\n 〔二〕　隱，謂鴆也。 \\n 〔三〕　賈侍中云：「謂諸夏不式王命，以六師移之。」昭謂：甲兵，謂臣有大逆，則被甲聚兵而誅之，若今陳軍也。　案：「諸夏」，公序本作「諸侯」。 \\n 〔四〕　斧鉞，軍戮。書曰：「後至者斬。」 \\n 〔五〕　割劓用刀，斷截用鋸，亦有大辟，故周語曰：「兵在其頸。」 \\n 〔六〕　鑽，臏刑也。笮，黥刑也。 \\n 〔七〕　鞭，官刑也。扑，教刑也。 \\n 〔八〕　謂甲兵、斧鉞也。 \\n 〔九〕　刀鋸以下也。其死刑，大夫以上屍諸朝，士以下屍諸市。 \\n 〔一０〕五刑，甲兵、斧鉞、刀鋸、鑽鑿、鞭扑也。次，處也。三處，野、朝、市也。　案：「鑿」，公序本作「笮」。 \\n 〔一一〕使者，醫衍也。 \\n 〔一二〕諱殺衛侯也。 \\n 〔一三〕班，次也。恤，憂也。言位次同者當相憂也。 \\n 〔一四〕訓，教也，教相救恤也。 \\n 〔一五〕動發晉侯之志也。 \\n 〔一六〕新為伯也。 \\n 〔一七〕不可以惡，亦不可惡魯也。 \\n 〔一八〕雙玉曰瑴。傳曰：「納玉於王及晉侯皆十瑴，王許之。」 \\n 自是晉聘於魯，加於諸侯一等〔一〕，爵同，厚其好貨〔二〕。衛侯聞其臧文仲之為也，使納賂焉。辭曰：「外臣之言不越境，不敢及君〔三〕。」 \\n 〔一〕　貴其義也。 \\n 〔二〕　爵與魯同者，特厚其好貨也。 \\n 〔三〕　言臣不外交也。 \\n ８　晉文公解曹地以分諸侯〔一〕。僖公使臧文仲往，宿於重館，〔二〕重館人告曰：「晉始伯而欲固諸侯〔三〕，故解有罪之地以分諸侯〔四〕。諸侯莫不望分而欲親晉，皆將爭先；晉不以固班〔五〕，亦必親先者，吾子不可以不速行。魯之班長而又先〔六〕，諸侯其誰望之〔七〕？若少安，恐無及也。」從之，獲地於諸侯為多。反，既復命，為之請曰：「地之多也，重館人之力也。臣聞之曰：『善有章，雖賤賞也〔八〕；惡有釁，雖貴罰也〔九〕。』今一言而辟境，其章大矣〔一０〕，請賞之。」乃出而爵之〔一一〕。 \\n 〔一〕　解，削也。晉文公誅無禮，曹人不服，伐而執其君，削其地也以分諸侯。事在魯僖三十一年，取濟西田。 \\n 〔二〕　重，魯地。館，候館也。周禮，五十里有市，市有候館也。 \\n 〔三〕　人，守館之隸也。固，猶安也。 \\n 〔四〕　有罪，謂不禮文公，觀骿脅也。 \\n 〔五〕　班，次也。 \\n 〔六〕　長，猶尊。先，先至也。 \\n 〔七〕　誰敢望與魯為比也。 \\n 〔八〕　章，明也。　案：「明」，公序本作「著」。 \\n 〔九〕　釁，兆也。　案：「兆」，公序本作「孔」。 \\n 〔一０〕辟，開也。 \\n 〔一一〕出，出之於隸也。爵，爵為大夫也。 \\n ９　海鳥曰「爰居」，止於魯東門之外三日〔一〕，臧文仲使國人祭之〔二〕。展禽曰：「越哉，臧孫之為政也〔三〕！夫祀，國之大節也〔四〕；而節，政之所成也〔五〕。故慎制祀以為國典〔六〕。今無故而加典，非政之宜也〔七〕。 \\n 〔一〕　爰居，雜縣也。東門，城東門也。 \\n 〔二〕　文仲不知，以為神也。 \\n 〔三〕　越，迂也，言其迂闊不知政要也。 \\n 〔四〕　節，制也。 \\n 〔五〕　言節所以成政也。 \\n 〔六〕　典，法也。 \\n 〔七〕　加，益也，謂以祭鳥益國法也。 \\n 「夫聖王之制祀也，法施於民則祀之〔一〕，以死勤事則祀之，〔二〕以勞定國則祀之〔三〕，能禦大災則祀之〔四〕，能扞大患則祀之〔五〕。非是族也，不在祀典〔六〕。昔烈山氏之有天下也〔七〕，其子曰柱，能殖百穀百蔬〔八〕；夏之興也，周棄繼之，故祀以為稷〔九〕。共工氏之伯九有也〔一０〕，其子曰后土，能平九土，〔一一〕故祀以為社〔一二〕。黃帝能成命百物，以明民共財〔一三〕，顓頊能修之〔一四〕。帝嚳能序三辰以固民〔一五〕，堯能單均刑法以儀民〔一六〕，舜勤民事而野死〔一七〕，鯀鄣洪水而殛死，〔一八〕禹能以德修鯀之功〔一九〕，契為司徒而民輯〔二０〕，冥勤其官而水死〔二一〕，湯以寬治民而除其邪〔二二〕，稷勤百穀而山死〔二三〕，文王以文昭〔二四〕，武王去民之穢〔二五〕。故有虞氏禘黃帝而祖顓頊，郊堯而宗舜〔二六〕；夏后氏禘黃帝而祖顓頊，郊鯀而宗禹〔二七〕；商人禘舜而祖契，郊冥而宗湯〔二八〕；周人禘嚳而郊稷〔二九〕，祖文王而宗武王〔三０〕；幕，能帥顓頊者也。有虞氏報焉〔三一〕；杼，能帥禹者也，夏后氏報焉〔三二〕；上甲微，能帥契者也，商人報焉〔三三〕；高圉、大王，能帥稷者也，周人報焉〔三四〕。凡禘、郊、祖、宗、報，此五者國之典祀也。〔三五〕 \\n 〔一〕　謂五帝、殷契、周文也。 \\n 〔二〕　殷冥水死，周棄山死是也。 \\n 〔三〕　虞幕，夏杼，殷上甲微，周高圉、大王也。 \\n 〔四〕　夏禹是也。 \\n 〔五〕　殷湯、周武是也。 \\n 〔六〕　族，類也。 \\n 〔七〕　烈山氏，炎帝之號也，起於烈山。禮祭法以烈山為厲山也。 \\n 〔八〕　柱為后稷，自夏以上祀之。草實曰蔬。 \\n 〔九〕　夏之興，謂禹也。棄能繼柱之功，自商已來祀也。 \\n 〔一０〕共工氏，伯者，名戲，弘農之間有城。　案：此注公序本作「共工氏，伯者，在戲、農之間。有域也」。 \\n 〔一一〕其子，共工之裔子句龍也，佐黃帝為土官。九土，九州之土也。后，君也，使君土官，故曰后土也。 \\n 〔一二〕社，后土之神也。 \\n 〔一三〕黃帝，少典之裔子帝軒轅也。命，名也。 \\n 〔一四〕顓頊，黃帝之孫、昌意之子帝高陽也，能修黃帝之功。 \\n 〔一五〕固，安也。帝嚳，黃帝之曾孫、玄囂之孫、蟜極之子帝高辛也。三辰，日、月、星。謂能次序三辰，以治厤明時，教民稼穡以安也。 \\n 〔一六〕堯，帝嚳之庶子陶唐氏放勛也。單，盡也。均，平也。儀，善也。 \\n 〔一七〕舜，顓頊之後六世有虞帝重華也。野死，謂征有苗死於蒼梧之野也。 \\n 〔一八〕殛，誅也。鯀，顓頊之後，禹之父也。堯使治水，鄣防百川，績用不成，堯用殛之于羽山。禹為天子而郊之，取其勤事而死也。 \\n 〔一九〕鯀功雖不成，禹亦有所因，故曰修鯀之功。 \\n 〔二０〕契，殷之祖，為堯司徒，能敬敷五教。輯，和也。 \\n 〔二一〕冥，契後六世孫、根圉之子也，為夏水官，勤於其職而死於水也。 \\n 〔二二〕湯，冥後九世、主癸之子，為夏諸侯，以寬得民。除其邪，謂放桀扞大患也。 \\n 〔二三〕稷，周棄也，勤播百穀，死於黑水之山。毛詩傳云。 \\n 〔二四〕文王演易，又有文德。周語曰「文王質文」也。 \\n 〔二五〕穢，謂紂也。 \\n 〔二六〕賈侍中云：「有虞氏，舜後，在夏、殷為二王後，故有郊、禘、宗、祖之禮也。」昭謂：此上四者，謂祭天以配食也。祭昊天於圓丘曰禘，祭五帝於明堂曰祖、宗，祭上帝於南郊曰郊。有虞氏出自黃帝、顓頊之後，故禘黃帝而祖顓頊，舜受禪於堯，故郊堯。禮祭法：「有虞氏郊嚳而宗堯。」與此異者，舜在時則宗堯，舜崩而子孫宗舜，故郊堯也。 \\n 〔二七〕虞、夏俱黃帝、顓頊之後，故禘祖之禮同。虞以上尚德，夏以下親親，故郊鯀也。 \\n 〔二八〕舜，當為嚳，字之誤也。禮祭法曰：「商人禘嚳。嚳，契父，商之先，故禘之。」後鄭司農云：「商人宜郊契。」 \\n 〔二九〕嚳，稷之父。稷，周始祖也。 \\n 〔三０〕此與孝經異也。商家祖契，周公初時亦祖后稷而宗文王，至武王雖承文王之業，有伐紂定天下之功，其廟不可毀，故先推后稷以配天，而後更祖文王而宗武王也。 \\n 〔三一〕幕，舜後虞思也，為夏諸侯。帥，循也。顓頊，有虞之祖也。報，報德，謂祭也。　案發正卷四：「舜為幕後，傳有明文。」又，「報，報德，謂祭也。」公序本作「報，報德之祭也。」 \\n 〔三二〕杼，禹後七世、少康之子季杼也，能興夏道。 \\n 〔三三〕上甲微，契後八世、湯之先也。 \\n 〔三四〕高圉，后稷後十世、公非之子也。大王，高圉之曾孫古公亶父也。 \\n 〔三五〕典，法也。 \\n 「加之以社稷山川之神，皆有功烈於民者也；及前哲令德之人，所以為明質也〔一〕；及天之三辰，民所以瞻仰也；及地之五行，所以生殖也〔二〕；及九州名山川澤，所以出財用也〔三〕。非是不在祀典。 \\n 〔一〕　質，信也。以其有德於民而祭之，所以信之於民心也。 \\n 〔二〕　殖，長也。五行，五祀，金木水火土也。 \\n 〔三〕　謂九州之中名山川澤也。 \\n 「今海鳥至，己不知而祀之，以為國典，難以為仁且智矣。夫仁者講功〔一〕，而智者處物〔二〕。無功而祀之，非仁也〔三〕；不知而不能問，非智也。今茲海其有災乎？夫廣川之鳥獸，恆知避其災也。」 \\n 〔一〕　講，論也。仁者心平，故可論功也。 \\n 〔二〕　處，名也。 \\n 〔三〕　鳥無功也。 \\n 是歲也，海多大風，冬煖〔一〕。文仲聞柳下季之言〔二〕，曰：「信吾過也，季子之言不可不法也。」使書以為三筴〔三〕。 \\n 〔一〕　煖，爰居之所避也。 \\n 〔二〕　柳下，展禽之邑；季，字也。 \\n 〔三〕　筴，簡書也。三筴，三卿卿一通也，謂司馬、司徒、司空也。 \\n １０文公欲弛孟文子之宅〔一〕，使謂之曰：「吾欲利子於外之寬者〔二〕。」對曰：「夫位，政之建也〔三〕；署，位之表也〔四〕；車服，表之章也〔五〕；宅，章之次也〔六〕；祿，次之食也〔七〕。君議五者以建政，為不易之故也〔八〕。今有司來命易臣之署與其車服，而曰：『將易而次，為寬利也〔九〕。』夫署，所以朝夕虔君命也〔一０〕。臣立先臣之署，服其車服，為利故而易其次〔一一〕，是辱君命也，不敢聞命〔一二〕。若罪也，則請納祿與車服而違署〔一三〕，唯里人所命次〔一四〕。」公弗取。臧文仲聞之曰：「 \\n 孟孫善守矣〔一五〕，其可以蓋穆伯而守其後於魯乎〔一六〕！」 \\n 〔一〕　文公，魯僖公之子文公興也。弛，毀也。孟文子，魯大夫，公孫敖之子伯穀也。宅，有司所居也，公欲毀之以益宮也。　案：「 \\n 伯穀」，公序本作「文伯穀」。 \\n 〔二〕　於外寬地以利子也。 \\n 〔三〕　建，立也。位，謂爵也。言爵所以立政事也。 \\n 〔四〕　署者，位之表識也。 \\n 〔五〕　車服貴賤有等，所以自章別也。 \\n 〔六〕　有章服者之次舍也。 \\n 〔七〕　居次舍者之所食也。 \\n 〔八〕　五，謂位、署、服、宅、祿也。有其位則治其官、服其章、居其次、食其祿也。君議五者以立政事，為不可改易也。 \\n 〔九〕　下「而」，而，女也，為欲寬利女也。 \\n 〔一０〕言朝夕者，不宜遠也。 \\n 〔一一〕先臣，父祖之官也。 \\n 〔一二〕言臣不守先臣之職而欲寬利，則是辱命之臣也。 \\n 〔一三〕納，歸也。祿，田邑也。違，去也。若臣有罪，則請歸祿與車服而去其官也。 \\n 〔一四〕里人，里宰也。有罪去位，則當受舍於里宰。 \\n 〔一五〕善守，善守職也。 \\n 〔一六〕穆伯，文子之父公孫敖也，淫乎莒，出奔而死於齊。今文子守官不失禮，故可以掩蓋其父之惡，守其後嗣也。 \\n 公欲弛郈敬子之宅，亦如之〔一〕。對曰：「先臣惠伯以命於司里〔二〕，嘗、禘、蒸、享之所致君胙者有數矣〔三〕。出入受事之幣以致君命者，亦有數矣〔四〕。今命臣更次於外〔五〕，為有司之以班命事也，無乃違乎〔六〕！請從司徒以班徙次。」公亦不取〔七〕。 \\n 〔一〕　公，文公也。郈敬子，魯大夫，郈惠伯之後玄孫敬伯同也。亦如之者，亦謂之欲利子於外之寬也。　案：「郈惠伯之後玄孫敬伯同也」，太平御覽卷一八０居處部作「郈惠伯玄孫之孫敬伯回也」。又「欲利子於外之寬也」，「也」，同上太平御覽作「者也」，公序本作「地」。 \\n 〔二〕　言先臣惠伯受命於司里，居此宅也。 \\n 〔三〕　秋祭曰嘗，夏祭曰禘，冬祭曰蒸，春祭曰享。享，獻物也。賈、唐二君云：「臣祭致肉於君謂之致胙。」昭謂：此私祭而致肉，非所宜以為辭也。致君胙者，謂君祭祀賜胙，臣下掌致之也。有數，有世數也。 \\n 〔四〕　出入，謂受使出境入國。奉聘幣以致君命者亦於此宅，有世數也。 \\n 〔五〕　次，舍也。外，外里也。 \\n 〔六〕　違，遠也。言有司以位次命職事於臣，臣在外次，無乃違遠而不便乎！ \\n 〔七〕　司徒，掌里宰之政，比夫家眾寡之官也。敬子自以有罪，君欲黜之，故請從司徒徙里舍也。 \\n １１夏父弗忌為宗〔一〕，蒸將躋僖公〔二〕。宗有司曰：「非昭穆也〔三〕。」曰：「我為宗伯，明者為昭，其次為穆，何常之有！〔四〕」有司曰：「夫宗廟之有昭穆也，以次世之長幼，而等冑之親疏也〔五〕。夫祀，昭孝也〔六〕。各致齊敬於其皇祖，昭孝之至也〔七〕。故工史書世〔八〕，宗祝書昭穆〔九〕，猶恐其踰也。今將先明而後祖〔一０〕，自玄王以及主癸莫若湯〔一一〕，自稷以及王季莫若文、武〔一二〕，商、周之蒸也，未嘗躋湯與文、武，為不踰也〔一三〕。魯未若商、周而改其常，無乃不可乎？」弗聽，遂躋之。 \\n 〔一〕　弗忌，魯大夫，夏父展之後也。宗，宗伯，掌國祭祀之禮也。 \\n 〔二〕　躋，升也。賈侍中云：「蒸，進也。謂夏父弗忌進言於公，將升僖公於閔公上也。」唐尚書云：「蒸，祭也。」昭謂：此魯文公三年喪畢祫祭先君於太廟，升群廟之主，序昭穆之時也。經曰「八月丁卯，大事于太廟，躋僖公」是也。僖，閔之兄，繼閔而立。凡祭祀，秋曰嘗，冬曰蒸。此八月而言蒸，用蒸禮也。凡四時之祭，蒸為備。傳曰：「大事者，祫祭也。毀廟之主陳於太祖，未毀廟之主皆升合食于太祖。躋僖公，逆祀也。逆祀者，先禰而後祖也。」　案：「魯文公三年」，據上文所引「經曰」之春秋經文與「傳曰」之公羊傳文，當為「魯文公二年」。又：「凡祭祀」，公序本無「祀」字。 \\n 〔三〕　宗有司，宗官司事臣也。非昭穆，謂非昭穆之次也。父為昭，子為穆。僖為閔臣，臣子一例而升閔上，故曰非昭穆也。 \\n 〔四〕　明，言僖有明德，當為昭。閔次之，當為穆也。 \\n 〔五〕　長幼，先後也。等，齊也。冑，後也。 \\n 〔六〕　昭，明也，明孝道也。 \\n 〔七〕　皇，太也。 \\n 〔八〕　工，瞽師官也。史，太史也。世，世次先後也。工誦其德，史書其言也。 \\n 〔九〕　宗，宗伯；祝，太祝也。宗掌其禮，祝掌其位也。 \\n 〔一０〕以僖為明而升之，是先禰而後祖也。 \\n 〔一一〕玄王，契也。主癸，湯父也。 \\n 〔一二〕稷，棄也。王季，文王父也。 \\n 〔一三〕不使相踰也。 \\n 展禽曰：「夏父弗忌必有殃。夫宗有司之言順矣，僖又未有明焉〔一〕。犯順不祥，以逆訓民亦不祥，易神之班亦不祥，不明而躋之亦不祥，犯鬼道二〔二〕，犯人道二〔三〕，能無殃乎？」侍者曰：「若有殃焉在？抑刑戮也，其夭札也〔四〕？」曰：「未可知也。若血氣強固，將壽寵得沒〔五〕，雖壽而沒，不為無殃〔六〕。」既其葬也，焚，煙徹于上〔七〕。 \\n 〔一〕　未有明德也。 \\n 〔二〕　二，易神之班、躋不明也。 \\n 〔三〕　犯順、以逆訓民也。 \\n 〔四〕　不終曰夭，疫死曰札。唐云「未名曰夭」，失之矣。 \\n 〔五〕　壽寵，老壽而保寵也。沒，終也。 \\n 〔六〕　必以殃終之也。 \\n 〔七〕　已葬而火焚其棺槨也。徹，達也。 \\n １２莒太子僕弒紀公〔一〕，以其寶來奔〔二〕。宣公使僕人以書命季文子〔三〕曰：「夫莒太子不憚以吾故殺其君，而以其寶來，其愛我甚矣〔四〕。為我予之邑。今日必授，無逆命矣〔五〕。」里革遇之而更其書〔六〕曰：「夫莒太子殺其君而竊其寶來，不識窮固又求自邇〔七〕，為我流之於夷〔八〕。今日必通，無逆命矣〔九〕。」明日，有司復命〔一０〕，公詰之〔一一〕，僕人以里革對〔一二〕。公執之〔一三〕，曰：「違君命者，女亦聞之乎？」對曰：「臣以死奮筆，奚啻其聞之也〔一四〕！臣聞之曰：『毀則者為賊〔一五〕，掩賊者為藏〔一六〕，竊寶者為宄〔一七〕，用宄之財者為姦』〔一八〕，使君為藏姦者，不可不去也。臣違君命者，亦不可不殺也。」公曰：「寡人實貪，非子之罪。」乃舍之。 \\n 〔一〕　紀公生僕及季〈拖，中\"扌改亻\"〉，既立僕，又愛季〈拖，中\"扌改亻\"〉而黜僕，僕故弒紀公也。 \\n 〔二〕　寶，玉也。來奔，奔魯也。或有「魯」字非也，此魯語，不當言其魯也。　案：「不當言其魯也」，「其」下疑脫「奔」字；公序本無「其」、「也」二字。 \\n 〔三〕　宣公，文公之子宣公倭也。命，告也。僕人，官名。文子，魯正卿季孫行父也。 \\n 〔四〕　憚，難也。 \\n 〔五〕　授，予也。 \\n 〔六〕　里革，魯太史剋也。遇僕人見公書，以太子殺父大逆，故更也。 \\n 〔七〕　固，廢也。邇，近也。 \\n 〔八〕　夷，東夷也。 \\n 〔九〕　今日必通，疾之之言也。 \\n 〔一０〕有司，司寇。復，反也。文子得書，使司寇出之境，明日反命於公也。 \\n 〔一一〕詰問僕人以違命意也。 \\n 〔一二〕對以里革所更也。 \\n 〔一三〕執里革也。 \\n 〔一四〕言所以觸死奮筆而更公命書者，不欲傷君德耳。奚，何也。何啻，言所聞非一也。 \\n 〔一五〕則，法也。 \\n 〔一六〕　掩，匿也。 \\n 〔一七〕　亂在內為宄，謂以子盜父也。 \\n 〔一八〕　財，玉也。 \\n １３宣公夏濫於泗淵〔一〕，里革斷其罟而棄之〔二〕，曰：「古者大寒降，土蟄發〔三〕，水虞於是乎講罛罶，取名魚，登川禽，而嘗之寢廟，行諸國，助宣氣也〔四〕。鳥獸孕，水蟲成〔五〕，獸虞於是乎禁罝羅，矠魚鱉以為夏犒〔六〕，助生阜也〔七〕。鳥獸成，水蟲孕，水虞於是禁罝罜｛罒鹿｝，設阱鄂〔八〕，以實廟庖，畜功用也。〔九〕且夫山不槎櫱〔一０〕，澤不伐夭〔一一〕，魚禁鯤鮞〔一二〕，獸長麑｛鹿夭｝〔一三〕，鳥翼鷇卵〔一四〕，蟲舍蚳蝝〔一五〕，蕃庶物也，古之訓也〔一六〕。今魚方別孕，不教魚長，又行網罟，貪無藝也〔一七〕。」 \\n 〔一〕　濫，漬也。漬罟於泗水之淵以取魚也。泗在魯城北也，又曰南門。 \\n 〔二〕　罟，網也。 \\n 〔三〕　降，下也。寒氣初下，謂季冬建丑之月，大寒之後也。土蟄發，謂孟春建寅之月，蟄始震也。月令「孟春蟄始震，魚上冰，獺祭魚」也。 \\n 〔四〕　水虞，漁師也，掌川澤之禁令。講，習也。罛，漁網。罶，笱也。名魚，大魚也。川禽，鱉蜃之屬。諸，之也。是時陽氣起，魚陟負冰，故令國人取之，所以助宣氣也。月令：「季冬始漁，乃嘗魚，先薦寢廟。」唐云「孟春」，誤矣。 \\n 〔五〕　孕，懷子也。謂春時也。 \\n 〔六〕　獸虞，掌鳥獸之禁令。罝，兔罟。羅，鳥罟也。禁，禁不得施也。矠，〈扌族〉也。犒，乾也。夏不得取，故於時〈扌族〉刺魚鱉以為犒儲也。 \\n 〔七〕　阜，長也。鳥獸方孕，故取魚鱉助生物也。 \\n 〔八〕　罝，當作罛。罜｛罒鹿｝，小網也，阱，陷也。鄂，柞格，所以誤獸也。謂立夏鳥獸已成，水蟲懷孕之時，禁取魚之網，設取獸之物也。 \\n 〔九〕　以獸實宗廟庖廚也。而長魚鱉，畜四時功，足國財用也。 \\n 〔一０〕槎，斫也。以株生曰櫱。 \\n 〔一一〕屮木未成曰夭。 \\n 〔一二〕鯤，魚子也。鮞，未成魚也。 \\n 〔一三〕鹿子曰麑，麋子曰｛鹿夭｝。 \\n 〔一四〕翼，成也。生哺曰鷇，未乳曰卵。　案：「未乳曰卵」，「 \\n 乳」，公序本作「孚」。 \\n 〔一五〕蚳，蟻子也，可以為醢。蝝，蝠陶也，可以食。舍，不取也。 \\n 〔一六〕蕃，息也。 \\n 〔一七〕別，別於雄而懷子也。藝，極也。 \\n 公聞之曰：「吾過而里革匡我，不亦善乎！是良罟也，為我得法〔一〕。使有司藏之，使吾無忘諗〔二〕。」師存侍〔三〕，曰：「 \\n 藏罟不如寘里革於側之不忘也〔四〕。」 \\n 〔一〕　良，善也。 \\n 〔二〕　言見此罟則不忘里革之言也。諗，告也。 \\n 〔三〕　師，樂師，存名也。 \\n 〔四〕　寘，置也。 \\n １４子叔聲伯如晉謝季文子〔一〕，郤犨欲予之邑，弗受也〔二〕。歸，鮑國謂之曰：「子何辭苦成叔之邑，欲信讓耶，抑知其不可乎〔三〕？」對曰：「吾聞之，不厚其棟，不能任重〔四〕。重莫如國，棟莫如德〔五〕。夫苦成叔家欲任兩國而無大德〔六〕，其不存也，亡無日矣。譬之如疾，余恐易焉〔七〕。苦成氏有三亡：少德而多寵，位下而欲上政〔八〕，無大功而欲大祿，皆怨府也〔九〕。其君驕而多私〔一０〕，勝敵而歸，必立新家〔一一〕。立新家，不因民不能去舊〔一二〕；因民，非多怨民無所始〔一三〕。為怨三府，可謂多矣〔一四〕。其身之不能定，焉能予人之邑！」鮑國曰：「我信不若子，若鮑氏有釁，吾不圖矣〔一五〕。今子圖遠以讓邑，必常立矣。」 \\n 〔一〕　子叔聲伯，魯大夫，宣公弟叔肸之子公孫嬰齊也。謝季文子者，魯叔孫僑如欲去季氏，譖季文子於晉，晉人執之。郤犨之妻，聲伯之外妹也，故魯成公使聲伯如晉謝，且請之。事在魯成十六年。 \\n 〔二〕　郤犨，晉卿，苦成叔也，以妻故親聲伯，故欲為請邑以予也。 \\n 〔三〕　鮑國，鮑叔牙之玄孫鮑文子也，去齊適魯，為施孝叔臣也。 \\n 〔四〕　厚，大也。任，勝也。 \\n 〔五〕　言國至重，非德不任國棟。 \\n 〔六〕　任，負荷也。兩國，晉、魯也。 \\n 〔七〕　疾，疫厲也。 \\n 〔八〕　位為下卿，而欲專國政也。 \\n 〔九〕　怨之所聚也，故曰府。 \\n 〔一０〕君，謂厲公也。多私，多嬖臣也。 \\n 〔一一〕勝敵，敗楚也。大夫稱家，立新家，謂立所幸胥僮之屬為大夫也。 \\n 〔一二〕不因人之所惡，不能去舊卿也。 \\n 〔一三〕言郤氏多怨，民所始伐也。 \\n 〔一四〕三，謂少德而多寵，位下而欲上政、無大功而欲大祿。 \\n 〔一五〕釁，兆也。言鮑氏若有禍兆，吾不能預圖之。 \\n １５晉人殺厲公〔一〕，邊人以告〔二〕，成公在朝〔三〕。公曰：「臣殺其君，誰之過也？」大夫莫對，里革曰：「君之過也。夫君人者，其威大矣〔四〕。失威而至於殺，其過多矣〔五〕。且夫君也者，將牧民而正其邪者也，若君縱私回而棄民事〔六〕，民旁有慝無由省之〔七〕，益邪多矣。若以邪臨民，陷而不振〔八〕，用善不肯專，則不能使，至於殄滅而莫之恤也，將安用之〔九〕？桀奔南巢，〔一０〕紂踣于京〔一一〕，厲流于彘〔一二〕，幽滅于戲〔一三〕，皆是術也〔一四〕。夫君也者，民之川澤也。行而從之，美惡皆君之由，民何能為焉〔一五〕。」 \\n 〔一〕　晉人，晉欒書、中行偃也。 \\n 〔二〕　邊人，疆埸之司也。 \\n 〔三〕　成公，魯宣公之子成公黑肱也。 \\n 〔四〕　君，天也，故其威大也。 \\n 〔五〕　過不積，不至于弒也。 \\n 〔六〕　回，邪也。 \\n 〔七〕　慝，惡也。省，察也。 \\n 〔八〕　陷，墜也。振，救也。 \\n 〔九〕　安用，安用君也。 \\n 〔一０〕南巢，揚州地，巢伯之國，今廬江居巢縣是也。 \\n 〔一一〕踣，斃也。京，殷京師也。 \\n 〔一二〕厲，周厲王也。彘，晉地也。 \\n 〔一三〕幽，幽王，為西戎所殺。戲，戲山，在西周也。 \\n 〔一四〕術，道也。皆失威多過之道也。 \\n 〔一五〕川澤者，以君諭川澤，民諭魚也。從之者，魚從川之美惡以為肥瘠也。 \\n １６季文子相宣、成，無衣帛之妾，無食粟之馬。仲孫它諫〔一〕曰：「子為魯上卿，相二君矣，妾不衣帛，馬不食粟，人其以子為愛，且不華國乎〔二〕！」文子曰：「吾亦願之〔三〕。然吾觀國人，其父兄之食麤而衣惡者猶多矣，吾是以不敢。人之父兄食麤衣惡，而我美妾與馬，無乃非相人者乎！且吾聞以德榮為國華〔四〕，不聞以妾與馬。」 \\n 〔一〕　仲孫它，魯孟獻子之子子服它也。 \\n 〔二〕　愛，吝也。華，榮華也。 \\n 〔三〕　願華侈也。 \\n 〔四〕　以德榮顯者可以為國光華也。 \\n 文子以告孟獻子〔一〕，獻子囚之七日〔二〕。自是，子服之妾衣不過七升之布〔三〕，馬餼不過稂莠〔四〕。文子聞之，曰：「過而能改者，民之上也。」使為上大夫。 \\n 〔一〕　獻子，它之父仲孫蔑也。 \\n 〔二〕　囚，拘也。 \\n 〔三〕　子服，即它也。八十縷為升。 \\n 〔四〕　餼，秣也。稂，童稂也。莠，草，似稷而無實也。 \\n  \\n   \\n  "}
{"章节": "國語卷第五", "正文": "  \\n 國語卷第五 \\n 　 \\n  \\n 魯語下 \\n １　叔孫穆子聘於晉〔一〕，晉悼公饗之〔二〕，樂及鹿鳴之三，而後拜樂三〔三〕。晉侯使行人問焉〔四〕，曰：「子以君命鎮撫弊邑〔五〕，不腆先君之禮，以辱從者〔六〕，不腆之樂以節之〔七〕。吾子舍其大而加禮於其細，敢問何禮也〔八〕？」 \\n 〔一〕　穆子，魯卿，叔孫得臣之子豹也。 \\n 〔二〕　以饗禮見也。 \\n 〔三〕　及，至也。悼公先為穆子作肆夏、文王各三篇而不拜，至鹿鳴之三篇，乃後拜樂三也。 \\n 〔四〕　行人，官名，掌賓客之禮。傳曰：「韓獻子使行人子員問焉。」 \\n 〔五〕　鎮，重也。撫，安也。 \\n 〔六〕　腆，厚也。稱從者，謙也。 \\n 〔七〕　以樂節之也。　案：「之」，公序本作「禮」。 \\n 〔八〕　大，謂肆夏、文王也。細，謂鹿鳴也。 \\n 對曰：「寡君使豹來繼先君之好，君以諸侯之故，貺使臣以大禮〔一〕。夫先樂金奏肆夏樊、遏、渠，天子所以饗元侯也〔二〕；夫歌文王、大明、綿，則兩君相見之樂也〔三〕。皆昭令德以合好也，皆非使臣之所敢聞也。臣以為肄業及之，故不敢拜〔四〕。今伶簫詠歌及鹿鳴之三〔五〕，君之所以貺使臣，臣敢不拜貺〔六〕。夫鹿鳴，君之所以嘉先君之好也，敢不拜嘉〔七〕。四牡，君之所以章使臣之勤也，敢不拜章〔八〕。皇皇者華，君教使臣曰『每懷靡及〔九〕』，諏、謀、度、詢，必咨於周。敢不拜教〔一０〕。臣聞之曰：『 \\n 懷和為每懷〔一一〕，咨才為諏〔一二〕，咨事為謀〔一三〕，咨義為度〔一四〕，咨親為詢〔一五〕，忠信為周〔一六〕。』君貺使臣以大禮，重之以六德敢不重拜〔一七〕。」 \\n 〔一〕　貺，賜也。 \\n 〔二〕　金奏，以鍾奏樂也。肆夏一名樊，韶夏一名遏，納夏一名渠，此三夏曲也。禮有九夏。周禮：「鍾師掌以鍾鼓奏九夏。」元侯，牧伯也。鄭後司農云：「九夏皆篇名，頌之類也，載在樂章，樂崩亦從而亡，是以頌不能具也。」 \\n 〔三〕　文王、大明、綿，大雅之首，文王之三也。三篇皆美文王、武王有聖德，天所輔祚，其徵應符驗著見於天，乃天命非人力也。周公欲昭先王之德於天下，故兩君相見，得以為樂也。 \\n 〔四〕　肄，習也。以為樂人自習修其業而及之，故不敢拜。 \\n 〔五〕　伶，伶人，樂官也。簫，樂器，編管為之。言樂人以簫作此三篇之聲，與歌者相應也。詩云：「簫管備舉。」 \\n 〔六〕　貺，賜也。 \\n 〔七〕　嘉，善也。鹿鳴曰：「我有嘉賓，德音孔昭。」是為嘉善先君之好也。 \\n 〔八〕　四牡，君勞使臣之樂也。章，著也。言臣奉命勞勤於外，述敘其情以歌樂之，所以著其勤勞也。 \\n 〔九〕　皇皇者華，君遣使臣之樂也。皇皇，猶煌煌也。懷私為每懷。靡，無也。言臣奉使當榮顯於君，如華之色煌煌然。既受命，當思在公，每人人懷其私，於事將無所及也。　案：「榮顯於君」，「於」，公序本作「其」。 \\n 〔一０〕此六者，皆君之所以教臣也。訪問於善為咨，忠信為周。言諏、謀、度、詢，必當諮之於忠信之人也。 \\n 〔一一〕鄭後司農云：「『和』當為『私』。」 \\n 〔一二〕「才」，當為「事」。傳曰：「咨事為諏。」 \\n 〔一三〕事，當為「難」。傳曰：「咨難為謀。」 \\n 〔一四〕咨禮義為度。度，亦謀也。 \\n 〔一五〕詢親戚之謀也。 \\n 〔一六〕言當諮之於忠信之人。詩云：「周爰諮謀。」 \\n 〔一七〕六德，謂諏也、謀也、度也、詢也、咨也、周也。 \\n ２　季武子為三軍〔一〕，叔孫穆子曰：「不可。天子作師，公帥之，以征不德〔二〕。元侯作師，卿帥之，以承天子〔三〕。諸侯有卿無軍，帥教衛以贊元侯〔四〕。自伯、子、男有大夫無卿〔五〕，帥賦以從諸侯〔六〕。是以上能征下，下無姦慝〔七〕。今我小侯也〔八〕，處大國之間〔九〕，繕貢賦以共從者，猶懼有討〔一０〕。若為元侯之所〔一一〕，以怒大國，無乃不可乎？」弗從。遂作中軍〔一二〕。自是齊、楚代討於魯〔一三〕，襄、昭皆如楚〔一四〕。 \\n 〔一〕　為，作也。武子，魯卿，季文子之子季孫夙也。周禮：「天子六軍，諸侯大國三軍。」魯，伯禽之封，舊有三軍，其後削弱，二軍而已。武子欲專公室，故益中軍以為三，三家各征其一。事在魯襄十一年。 \\n 〔二〕　師，謂六軍之眾也。公，謂諸侯為王卿士者也。周禮：「軍將皆命卿。」詩云：「周公東征。」周公時為二伯而東征，則亦上公為元帥也。 \\n 〔三〕　元侯，大國之君。師，三軍之眾也。大國三卿皆命於天子。承天子，謂從王師征不義也。孔子曰：「天下有道，則禮樂、征伐自天子出。」 \\n 〔四〕　諸侯，謂次國之君。有卿，有命卿也，二卿命於天子，一卿命於其君。無軍，無三軍也。若元侯有事，則令卿帥其所教武衛之士，以佐元侯。禮所謂「次國二軍，小國一軍」，謂以賦出軍從征伐也。贊，佐也。 \\n 〔五〕　無卿，無命卿也。王制曰「小國二卿，皆命於其君」也。 \\n 〔六〕　賦，國中出兵車、甲士，以從大國諸侯也。 \\n 〔七〕　征，正也。慝，惡也。 \\n 〔八〕　言小侯者，削弱之日久也。 \\n 〔九〕　大國，齊、楚也。 \\n 〔一０〕猶懼以不給見誅討也。 \\n 〔一一〕之所，謂作三軍，元侯所為也。 \\n 〔一二〕言中者，明已有上下軍也。 \\n 〔一三〕代，更也。 \\n 〔一四〕襄，襄公也。昭，昭公也。如楚，朝事楚也。事在襄二十九年、昭七年。 \\n ３　諸侯伐秦，及涇莫濟〔一〕。晉叔向見叔孫穆子曰：「諸侯謂秦不恭而討之，及涇而止，於秦何益〔二〕？」穆子曰：「豹之業，及匏有苦葉矣，不知其他〔三〕。」叔向退，召舟虞與司馬〔四〕，曰：「夫苦匏不材於人，共濟而已〔五〕。魯叔孫賦匏有苦葉，必將涉矣〔六〕。具舟除隧，不共有法〔七〕。」是行也，魯人以莒人先濟，諸侯從之〔八〕。 \\n 〔一〕　及，至也。涇，水名也。濟，度也。魯襄十一年，晉悼公伐鄭，秦人伐晉以救鄭。十四年，晉使六卿帥諸侯之大夫伐秦，至涇水，無肯先渡者。 \\n 〔二〕　何益於伐秦之事也。 \\n 〔三〕　業，事也。匏有苦葉，詩邶風篇名也，其詩曰：「匏有苦葉，濟有深涉。深則厲，淺則揭。」言其必濟，不知其他也。 \\n 〔四〕　舟虞，掌舟。司馬，掌兵。 \\n 〔五〕　材，若裁也。不裁於人，言不可食也。共濟而已，佩匏可以渡水也。 \\n 〔六〕　詩以言志也。 \\n 〔七〕　隧，道也。共，具也。舟虞具舟，司馬除道。法，刑也。 \\n 〔八〕　諸侯，諸侯之大夫也。以，用也。能東西之曰以。 \\n ４　襄公如楚，及漢，聞康王卒，欲還〔一〕。叔仲昭伯曰：「君之來也，非為一人也〔二〕，為其名與其眾也〔三〕。今王死，其名未改，其眾未敗，何為還？」諸大夫皆欲還。子服惠伯曰：「不知所為，姑從君乎〔四〕！」叔仲曰：「子之來也，非欲安身也，為國家之利也，故不憚勤遠而聽於楚〔五〕；非義楚也，畏其名與眾也〔六〕。夫義人者，固慶其喜而弔其憂，況畏而服焉〔七〕？聞畏而往，聞喪而還，苟羋姓實嗣，其誰代之任喪〔八〕？王太子又長矣，執政未改〔九〕，予為先君來，死而去之，其誰曰不如先君〔一０〕？將為喪舉，聞喪而還，其誰曰非侮也〔一一〕？事其君而任其政，其誰由己貳〔一二〕？求說其侮，而亟於前之人，其讎不滋大乎〔一三〕？說侮不懦，執政不貳，帥大讎以憚小國，其誰云待之〔一四〕？若從君而走患，則不如違君以避難〔一五〕。且夫君子計成而後行，二三子計乎？有禦楚之術而有守國之備，則可也〔一六〕；若未有，不如往也。」乃遂行。 \\n 〔一〕　襄公，魯成公之子襄公午也。如楚者，以宋之盟朝于楚也。漢，水名。康王，楚恭王之子康王昭也。 \\n 〔二〕　叔仲昭伯，魯大夫，叔仲惠伯之孫叔仲帶也。一人，謂康王也。 \\n 〔三〕　名，謂為大國有盟主之名也。眾，略地多、兵甲眾也。 \\n 〔四〕　惠伯，魯大夫，仲孫他之子子服椒也。姑，且也。 \\n 〔五〕　憚，難也。 \\n 〔六〕　義楚，非以楚有義而往也。　案：「義楚」上疑脫「非」字。 \\n 〔七〕　慶，猶賀也。喜，猶福也。 \\n 〔八〕　羋，楚姓也。嗣，嗣世也。任，當也。誰當代之當喪為主者乎？言必自當之，故不可不往弔也。 \\n 〔九〕　執政，令尹、司馬也。改，易也。 \\n 〔一０〕言我為楚先君故來，聞死而去之，後嗣臣子誰肯自謂我德不如先君者也。 \\n 〔一一〕舉，動也。如在國聞楚有喪，將為之舉動而往，況已至漢，聞喪而還，其誰言魯不輕侮也？ \\n 〔一二〕任，當也。由，從也。言楚臣方事其君，當其政，其誰肯從己時而使諸侯有攜貳者也。 \\n 〔一三〕說，猶除也。滋，益也。亟，疾也。言楚君臣求除其輕侮己者，將急疾於前之人，此讎不益大乎。 \\n 〔一四〕懦，弱也。憚，難也。言楚人欲除其侮慢之恥，不懦弱，其執政之臣無二心。以楚大讎，為魯作難，其誰能待之？待，猶禦也。 \\n 〔一五〕走，之也。 \\n 〔一六〕可，可還也。 \\n 反，及方城，聞季武子襲卞〔一〕，公欲還，出楚師以伐魯〔二〕。榮成伯曰：「不可〔三〕。君之於臣，其威大矣。不能令於國，而恃諸侯，諸侯其誰暱之〔四〕？若得楚師以伐魯，魯既不違夙之取卞也，必用命焉，守必固矣〔五〕。若楚之克魯〔六〕，諸姬不獲闚焉，而況君乎？彼無亦置其同類以服東夷，而大攘諸夏，將天下是王，而何德於君，其予君也〔七〕？若不克魯，君以蠻、夷伐之，而又求入焉，必不獲矣。不如予之〔八〕。夙之事君也，不敢不悛〔九〕。醉而怒，醒而喜，庸何傷〔一０〕？君其入也！」乃歸。 \\n 〔一〕　方城，楚北山也。卞，魯邑也，季武子襲之以自予也。 \\n 〔二〕　伐季氏也。言魯者，季氏專魯國也。 \\n 〔三〕　成伯，魯大夫，聲伯之子也，名欒。 \\n 〔四〕　暱，親也。 \\n 〔五〕　夙，武子名也。言夙取卞時，魯人不違而從之，是為聽用其命，必同心而守，故言「固矣」。 \\n 〔六〕　克，勝也。 \\n 〔七〕　無亦，亦也。同類，同姓也。攘，卻也。言楚亦將自置其同姓於魯以取天下，不與君也。 \\n 〔八〕　予之，以卞予武子也。 \\n 〔九〕　悛，改也。 \\n 〔一０〕庸，用也。言公欲伐魯，若人醉而怒；今止者，醒而喜，用何傷乎。 \\n ５　襄公在楚，季武子取卞，使季冶逆〔一〕，追而予之璽書〔二〕，以告曰：「卞人將畔，臣討之，既得之矣〔三〕。」公未言，榮成子曰〔四〕：「子股肱魯國，社稷之事，子實制之。唯子所利，何必卞〔五〕？卞有罪而子征之，子之隸也，又何謁焉〔六〕？」子冶歸，致祿而不出〔七〕，曰：「使予欺君，謂予能也〔八〕。能而欺其君，敢享其祿而立其朝乎〔九〕？」 \\n 〔一〕　季冶，魯大夫，季氏之族子冶也。逆，迎也。 \\n 〔二〕　璽，印也。古者，大夫之印亦稱璽。璽書，印封書也。 \\n 〔三〕　此璽書之辭也。 \\n 〔四〕　恐公怒，故先言也。 \\n 〔五〕　利，猶便也。 \\n 〔六〕　隸，役也。謁，告也。 \\n 〔七〕　致，歸也。歸祿，還采邑也。傳曰「公冶致其邑」也。 \\n 〔八〕　欺，謂璽書言卞人將畔也。能，賢能也。 \\n 〔九〕　享，食也。 \\n ６　虢之會〔一〕，楚公子圍二人執戈先焉〔二〕。蔡公孫歸生與鄭罕虎見叔孫穆子〔三〕，穆子曰：「楚公子甚美，不大夫矣〔四〕，抑君也〔五〕。」鄭子皮曰：「有執戈之前，吾惑之〔六〕。」蔡子家曰：「楚，大國也；公子圍，其令尹也。有執戈之前，不亦可乎？」穆子曰：「不然。天子有虎賁，習武訓也〔七〕；諸侯有旅賁，禦災害也〔八〕；大夫有貳車，備承事也〔九〕；士有陪乘，告奔走也〔一０〕。今大夫而設諸侯之服，有其心矣〔一一〕。若無其心，而敢設服以見諸侯之大夫乎？將不入矣〔一二〕。夫服，心之文也。〔一三〕如龜焉，灼其中，必文於外。若楚公子不為君，必死，不合諸侯矣〔一四〕。」公子圍反，殺郟敖而代之〔一五〕。 \\n 〔一〕　諸侯之大夫尋宋之盟也。在魯昭元年。 \\n 〔二〕　楚公子圍，恭王之庶子靈王熊虔也，時為令尹。先，謂使二人執戈在前導也。 \\n 〔三〕　歸生，蔡大師子朝之子子家也。罕虎，鄭大夫，子罕之孫、子展之子子皮也。穆子，魯卿叔孫豹也。 \\n 〔四〕　美，謂服飾盛也。 \\n 〔五〕　似君也。 \\n 〔六〕　惑，疑怪也。 \\n 〔七〕　訓，教也。虎賁，掌先後王而趨以卒伍，舍則守王閑，王在國則守宮門，所以習武教也。 \\n 〔八〕　禦，禁也。旅賁，掌執戈盾夾車而趨，車止則持輪，所以備非常、禁災害也。 \\n 〔九〕　貳，副也。承，奉也。事，使也。 \\n 〔一０〕陪，猶重也。奔走，使令也。 \\n 〔一一〕有篡國心也。 \\n 〔一二〕若不見討，必為篡，不復入為大夫也。 \\n 〔一三〕言心所好，身必服之。 \\n 〔一四〕不復為大夫以會諸侯也。 \\n 〔一五〕郟敖，楚康王之子麇。麇有疾，圍縊而殺之，葬之于郟，諸侯謂之郟敖。　案：公序本無「諸侯」二字。 \\n ７　虢之會，諸侯之大夫尋盟未退〔一〕。季武子伐莒取鄆〔二〕，莒人告于會，楚人將以叔孫穆子為戮〔三〕。晉樂王鮒求貨於穆子〔四〕，曰：「吾為子請於楚。」穆子不予。梁其踁謂穆子曰：「有貨，以衛身也。出貨而可以免，子何愛焉〔五〕？」穆子曰：「非女所知也。承君命以會大事〔六〕，而國有罪，我以貨私免，是我會吾私也。苟如是，則又可以出貨而成私欲乎〔七〕？雖可以免，吾其若諸侯之事何？夫必將或循之，曰：『諸侯之卿有然者故也〔八〕。』則我求安身而為諸侯法矣〔九〕。君子是以患作〔一０〕。作而不衷，將或道之〔一一〕，是昭其不衷也。余非愛貨，惡不衷也〔一二〕。且罪非我之由〔一三〕，為戮何害〔一四〕？」楚人乃赦之。 \\n 〔一〕　尋宋之盟也。 \\n 〔二〕　鄆，莒邑也。 \\n 〔三〕　楚人，令尹圍也。以魯背盟取鄆，故欲戮之。 \\n 〔四〕　樂王鮒，晉大夫樂桓子也。 \\n 〔五〕　梁其踁，穆子家臣也。衛，營也。 \\n 〔六〕　大事，盟也。 \\n 〔七〕　苟，誠也。誠復有如此事者，即當復以財貨求免而成私欲。私欲成，則公義廢也。 \\n 〔八〕　必將有循傚我者，言諸侯之卿嘗有以貨私免者也。 \\n 〔九〕　貨免之法也。 \\n 〔一０〕患作，患所作不得衷，以亂事也。 \\n 〔一一〕衷，中也。 \\n 〔一二〕欲殺身以成義，不欲求生以害道也。 \\n 〔一三〕由武子也。 \\n 〔一四〕何害於義也。 \\n 穆子歸，武子勞之，日中不出〔一〕。其人曰：「可以出矣〔二〕。」穆子曰：「吾不難為戮，養吾棟也〔三〕。夫棟折而榱崩。吾懼壓焉〔四〕。故曰雖死於外，而庇宗於內，可也〔五〕。今既免大恥，而不忍小忿，可以為能乎？」乃出見之。 \\n 〔一〕　日中，旦至日中也。穆子怨其背盟伐莒，故不出見之也。 \\n 〔二〕　其人，穆子家臣曾阜也。 \\n 〔三〕　武子，政卿也，是為國棟。言己為戮，魯誅盡矣，故曰「養吾棟」也。 \\n 〔四〕　壓，笮也。言季氏亡，則叔孫氏亦必亡也。 \\n 〔五〕　庇，覆也。 \\n ８　平丘之會，晉昭公使叔向辭昭公，弗與盟〔一〕。子服惠伯曰：「晉信蠻、夷而棄兄弟〔二〕，其執政貳也〔三〕。貳心〔四〕必失諸侯，豈唯魯然〔五〕？夫失其政者，必毒於人，魯懼及焉〔六〕，不可以不恭。必使上卿從之〔七〕。」季平子曰：「然則意如乎！〔八〕若我往，晉必患我，誰為之貳〔九〕？」子服惠伯曰：「椒既言之矣，敢逃難乎？椒請從〔一０〕。」 \\n 〔一〕　晉昭公，晉平公之子昭公夷也。魯昭十年，季平子伐莒取郠，莒人愬之於晉。昭十三年，晉將討魯，會于平丘，使叔向辭魯昭公，不與之盟也。 \\n 〔二〕　蠻、夷，莒人；兄弟，魯也。 \\n 〔三〕　執政之臣有二心於莒而助之也。 \\n 〔四〕　案：「心」，公序本無。 \\n 〔五〕　言不獨失魯也。 \\n 〔六〕　必加毒於人也。 \\n 〔七〕　從至晉謝也。 \\n 〔八〕　平子，季武子之孫、悼子之子意如也，時為上卿。 \\n 〔九〕　患，謂見執。若，如也。貳，副也。 \\n 〔一０〕椒，惠伯名也。 \\n 晉人執平子。子服惠伯見韓宣子〔一〕曰：「夫盟，信之要也。〔二〕晉為盟主，是主信也。若盟而棄魯侯，信抑闕矣〔三〕。昔欒氏之亂，齊人閒晉之禍，伐取朝歌〔四〕。我先君襄公不敢寧處，使叔孫豹悉帥敝賦〔五〕，踦跂畢行，無有處人〔六〕，以從軍吏，次於雍渝〔七〕，與邯鄲勝擊齊之左〔八〕，掎止晏萊焉〔九〕，齊師退而後敢還。非以求遠也〔一０〕，以魯之密邇於齊，而又小國也；〔一一〕齊朝駕則夕極於魯國〔一二〕，不敢憚其患，而與晉共其憂，亦曰：『庶幾有益於魯國乎〔一三〕！』今信蠻、夷而棄之，夫諸侯之勉於君者，將安勸矣？若棄魯而苟固諸侯，群臣敢憚戮乎？諸侯之事晉者，魯為勉矣。若以蠻、夷之故棄之，其無乃得蠻、夷而失諸侯之信乎？子計其利者，小國共命〔一四〕。」宣子說，乃歸平子。 \\n 〔一〕　宣子，晉政卿，韓獻子之子起也。 \\n 〔二〕　要，猶結也。 \\n 〔三〕　闕，缺也。 \\n 〔四〕　閒，候也。欒氏，晉大夫欒盈也，獲罪奔楚，自楚奔齊。魯襄二十三年，齊莊公納盈，不克。秋，伐晉，取朝歌。朝歌，晉邑也。 \\n 〔五〕　賦，兵也。 \\n 〔六〕　踦跂，跘蹇也。 \\n 〔七〕　次，舍也。雍渝，晉地也。 \\n 〔八〕　邯鄲勝，晉大夫，趙旃之子須子勝也，食采邯鄲。左，左軍也。 \\n 〔九〕　從後曰掎。止，獲也。晏萊，齊大夫也。 \\n 〔一０〕非以求遠功也。 \\n 〔一一〕密，比也。邇，近也。 \\n 〔一二〕極，至也。 \\n 〔一三〕益，謂得晉之力助也。 \\n 〔一四〕共，敬從也。 \\n ９　季桓子穿井，獲如〔一〕土缶，其中有羊焉〔二〕。使問之仲尼曰：「吾穿井而獲狗，何也〔三〕？」對曰：「以丘之所聞，羊也。丘聞之：木石之怪曰夔、蝄蜽〔四〕，水之怪曰龍、罔象，土之怪曰羵羊〔五〕。」 \\n 〔一〕　案攷異卷二：「『如』字疑涉注文而衍。」 \\n 〔二〕　桓子，魯政卿，季平子之子斯也。或云：得土如瓦缶，中有土羊。昭謂：羊，生羊也，故謂之怪也。 \\n 〔三〕　獲羊而言狗者，以孔子博物，測之也。 \\n 〔四〕　木石，謂山也。或云：「夔，一足，起人謂之山繅，音『騷』，或作『〈犭喿〉』，富陽有之，人面猴身，能言。或云『獨足』也。」蝄蜽，山精，傚人聲而迷惑人也。 \\n 〔五〕　龍，神獸也。非常見，故曰怪。或曰：「罔象食人，一名沐腫。」唐云：「羵羊，雌雄不成者也。」案：「羵羊」，公序本作「 \\n 墳羊」。 \\n １０季康子問於公父文伯之母〔一〕曰：「主亦有以語肥也〔二〕。」對曰：「吾能老而已，何以語子。」康子曰：「雖然，肥願有聞於主〔三〕。」對曰：「吾聞之先姑〔四〕曰：『君子能勞，後世有繼〔五〕。』」子夏聞之，曰：「善哉！商聞之曰：『古之嫁者，不及舅、姑，謂之不幸。』夫婦，學於舅、姑者也。」 \\n 〔一〕　康子，魯政卿，季悼子曾孫、桓子之子季孫肥也。文伯，魯大夫，季悼子之孫、公父穆伯之子公父歜也。母，穆伯之妻敬姜也。 \\n 〔二〕　大夫稱主，妻亦如之。語，教戒之也。 \\n 〔三〕　覬得一言可行者也。 \\n 〔四〕　夫之母曰姑，歿曰先姑。 \\n 〔五〕　能勞，能自卑勞，貴而不驕也。有繼，子孫不廢也。 \\n １１公父文伯飲南宮敬叔酒〔一〕，以露睹父為客〔二〕。羞鱉焉，小〔三〕。睹父怒〔四〕，相延食鱉〔五〕，辭曰：「將使鱉長而後食之。」遂出〔六〕。文伯之母聞之，怒曰：「吾聞之先子〔七〕曰：『祭養尸，饗養上賓〔八〕。』鱉於何有〔九〕？而使夫人怒也！」遂逐之。五日，魯大夫辭而復之〔一０〕。 \\n 〔一〕　敬叔，魯大夫，孟僖子之子、懿子之弟南宮說也。 \\n 〔二〕　睹父，魯大夫也。客，上客也。禮：飲，尊一人以為客也。 \\n 〔三〕　羞，進也。 \\n 〔四〕　怒鱉小也。 \\n 〔五〕　延，進也。眾賓相進以食鱉也。 \\n 〔六〕　此睹父辭也。 \\n 〔七〕　先子，先舅季悼子也。 \\n 〔八〕　言祭祀之禮，尊養尸；饗宴之禮，養上賓也。 \\n 〔九〕　於何有，猶何禮有鱉也。　案：「猶何禮有鱉」，札記據段玉裁說當作「猶何有於鱉」。 \\n 〔一０〕辭，請也。 \\n １２公父文伯之母如季氏〔一〕，康子在其朝〔二〕，與之言，弗應，從之及寑門，弗進而入〔三〕。康子辭於朝而入見〔四〕，曰：「肥也不得聞命，無乃罪乎〔五〕？」曰：「子弗聞乎？天子及諸侯合民事於外朝〔六〕，合神事於內朝〔七〕；自卿以下，合官職於外朝〔八〕，合家事於內朝〔九〕；寑門之內，婦人治其業焉。上下同之〔一０〕。夫外朝，子將業君之官職焉；內朝，子將庀季氏之政焉〔一一〕，皆非吾所敢言也。」 \\n 〔一〕　如，之也。 \\n 〔二〕　自其外朝也。　案：「外」，攷異卷二：「當是『內』字之誤。」 \\n 〔三〕　入康子之家也。 \\n 〔四〕　辭其家臣，入見敬姜也。 \\n 〔五〕　得無有罪也。 \\n 〔六〕　言與百官考合民事於外朝也。 \\n 〔七〕　神事，祭祀也。內朝，在路門內也。 \\n 〔八〕　外朝，君之公朝也。 \\n 〔九〕　家，大夫。內朝，家朝也。 \\n 〔一０〕寑門，正室之門也。上下，天子已下也。 \\n 〔一一〕庀，治也。 \\n １３公父文伯退朝，朝其母，其母方績。文伯曰：「以歜之家而主猶績〔一〕，懼忏季孫之怒也〔二〕，其以歜為不能事主乎！」 \\n 〔一〕　言家有寵，不當績也。 \\n 〔二〕　季孫，康子也。位尊，又為大宗也。 \\n 其母歎曰：「魯其亡乎！使僮子備官而未之聞耶〔一〕？居，吾語女〔二〕。昔聖王之處民也，擇瘠土而處之〔三〕，勞其民而用之，故長王天下〔四〕。夫民勞則思，思則善心生〔五〕；逸則淫，淫則忘善，忘善則惡心生。沃土之民不材，逸也〔六〕；瘠土之民莫不嚮義，勞也〔七〕。是故天子大采朝日，與三公、九卿祖識地德〔八〕；日中考政，與百官之政事，師尹維旅、牧、相宣序民事〔九〕；少采夕月，與大史、司載糾虔天刑〔一０〕；日入監九御，使潔奉禘、郊之粢盛〔一一〕，而後即安〔一二〕。諸侯朝修天子之業命〔一三〕，晝考其國職，夕省其典刑〔一四〕，夜儆百工，使無慆淫，而後即安〔一五〕。卿大夫朝考其職〔一六〕，晝講其庶政，夕序其業〔一七〕，夜庀其家事，而後即安〔一八〕。士朝受業〔一九〕，晝而講貫〔二０〕，夕而習復〔二一〕，夜而計過無憾，而後即安〔二二〕。自庶人以下，明而動，晦而休，無日以怠〔二三〕。 \\n 〔一〕　僮，僮蒙不達也。言已居官而未聞道也。 \\n 〔二〕　居，坐也。 \\n 〔三〕　磽确為瘠。 \\n 〔四〕　瘠土利薄，又勞而用之，使不淫逸；不淫逸則向義，故長王天下也。 \\n 〔五〕　民勞於事，則思儉約，故善心生也。 \\n 〔六〕　沃，肥美也。不材，器能少也。 \\n 〔七〕　善心生，故向義也。 \\n 〔八〕　禮：「天子以春分朝日，示有尊也。」虞說曰：「大采，織也。祖，習也。識，知也。地德所以廣生。」昭謂：禮玉藻，天子玄冕以朝日。冕服之下則大采，非袞織也。周禮：「王者搢大圭，執鎮圭，藻五采五就以朝日。」則大采謂此也。言天子與公卿因朝日以修陽政而習地德，因夕月以理陰教而糾天刑。日照晝，月照夜，各因其照以修其事。　案：「冕服之下」，「冕」字上公序本有「玄冕」二字。 \\n 〔九〕　宣，遍也。序，次也。三君云：「師尹，大夫官也，掌以美制王。維，陳也。旅，眾士也。牧，州牧也。相，國相也。皆百官政事之所及也。」一曰：「師尹，公也。詩云：『赫赫師尹。』」　案：「掌以美制王」，「制」，公序本作「詔」。 \\n 〔一０〕夕月以秋分。糾，恭也。虔，敬也。刑，法也。或云：「少采，黼衣也。」昭謂：朝日以五采，則夕月其三采也。載，天文也。司天文謂馮相、保章氏，與大史相儷偶也。因夕月而恭敬觀天法、考行度以知妖祥也。 \\n 〔一一〕監，視也。九御，九嬪之官，主粢盛、祭服者也。 \\n 〔一二〕即，就也。 \\n 〔一三〕業，事也。命，令也。 \\n 〔一四〕典，常也。刑，法也。 \\n 〔一五〕儆，戒也。工，官也。慆，慢也。 \\n 〔一六〕在公之官職也。 \\n 〔一七〕序，次也。 \\n 〔一八〕庀，治也。 \\n 〔一九〕受事於朝也。 \\n 〔二０〕貫，習也。 \\n 〔二一〕復，覆也。 \\n 〔二二〕憾，恨也。凡此皆先公後私之義也。 \\n 〔二三〕晦，冥也。 \\n 「王后親織玄紞〔一〕，公侯之夫人加之以紘、綖〔二〕，卿之內子為大帶〔三〕，命婦成祭服〔四〕，列士之妻加之以朝服〔五〕，自庶士以下，皆衣其夫〔六〕。社而賦事，蒸而獻功〔七〕，男女效績，愆則有辟，古之制也〔八〕。君子勞心，小人勞力，先王之訓也。自上以下，誰敢淫心舍力？今我，寡也，爾又在下位〔九〕，朝夕處事，猶恐忘先人之業〔一０〕。況有怠惰，其何以避辟〔一一〕！吾冀而朝夕修我曰：『必無廢先人〔一二〕。』爾今曰：『胡不自安〔一三〕。』以是承君之官，余懼穆伯之絕嗣也〔一四〕。」仲尼聞之曰：「弟子志之〔一五〕，季氏之婦不淫矣。」 \\n 〔一〕　說云：「紞，冠之垂前後者。」昭謂：紞，所以懸瑱當耳者也。 \\n 〔二〕　既織紞，復加之紘、綖也。冕曰紘。紘，纓之無緌者也，從下而上，不結。綖，冕上覆之者也。 \\n 〔三〕　卿之適妻曰內子。大帶，緇帶也。　案發正卷五引任大椿說：「緇帶」當作「素帶」。 \\n 〔四〕　命婦，大夫之妻也。祭服，玄衣、纁裳也。 \\n 〔五〕　列士，元士也。既成祭服，又加之以朝服也。朝服，天子之士皮弁素積，諸侯之士玄端委貌。 \\n 〔六〕　庶士，下士也。下，至庶人也。 \\n 〔七〕　社，春分祭社也，事農桑之屬也。冬祭曰蒸，蒸而獻五穀、布帛之屬也。　案：「布帛之屬也」，「屬」公序本作「功」。 \\n 〔八〕　績，功也。辟，罪也。 \\n 〔九〕　下位，大夫也。　案：「大夫」，公序本作「下大夫」。 \\n 〔一０〕處事，處身於作事也。 \\n 〔一一〕上言「愆則有辟」，故言「何以避辟」也。 \\n 〔一二〕冀，望也。而，女也。修，儆也。 \\n 〔一三〕欲使我不績而自安也。 \\n 〔一四〕承，奉也。以是怠墮之心奉君官職，無以避辟，將見誅絕也。 \\n 〔一五〕志，識也。 \\n １４公父文伯之母，季康子之從祖叔母也〔一〕。康子往焉，｛門為｝門與之言〔二〕，皆不踰閾〔三〕。祭悼子，康子與焉〔四〕，酢不受，徹俎不宴〔五〕，宗不具不繹〔六〕，繹不盡飫則退〔七〕。仲尼聞之，以為別於男女之禮矣。 \\n 〔一〕　祖父昆弟之妻也。 \\n 〔二〕　｛門為｝，闢也。門，寢門也。 \\n 〔三〕　閾，限也。皆，二人也。敬姜不喻閾而出，康子不踰閾而入。傳曰：「婦人送迎不出門，見兄弟不踰閾。」 \\n 〔四〕　悼子，穆伯之父、敬姜先舅也。與，與祭也。 \\n 〔五〕　禮：「祭，主人獻賓，賓酢主人。」不受，敬姜不親受也。祭畢徹俎，不與康子宴飲也。 \\n 〔六〕　繹，又祭也。唐尚書云：「祭之明日也。」昭謂：天子、諸侯曰繹，以祭之明日；卿大夫曰賓尸，與祭同日。此言繹者，通言也。賈侍中云：「宗，宗臣，主祭祀之禮也。不具，謂宗臣不具在，則敬姜不與繹也。」 \\n 〔七〕　說曰：「飫，宴安私飲也。」昭謂：立曰飫，坐曰宴。言宗具則與繹，繹畢而飲，不盡飫禮而退，恐有醉飽之失，皆所以遠嫌也。 \\n １５公父文伯之母欲室文伯〔一〕，饗其宗老〔二〕，而為賦綠衣之三章〔三〕。老請守龜卜室之族〔四〕。師亥聞之〔五〕曰：「善哉！男女之饗，不及宗臣〔六〕；宗室之謀，不過宗人〔七〕。謀而不犯，微而昭矣〔八〕。詩所以合意，歌所以詠詩也。今詩以合室，歌以詠之，度於法矣〔九〕。」 \\n 〔一〕　室，妻也。 \\n 〔二〕　家臣稱老。宗，宗人，主禮樂者也。楚語曰：「屈到嗜芰，有疾，屬其宗、老曰『祭我必以芰』」也。 \\n 〔三〕　綠衣，詩鄁風也。其三章曰：「我思古人，實獲我心。」以言古之賢人，正室家之道，我心所善也。　案：「我思古人，實獲我心」，乃毛詩綠衣四章之辭而非三章。綠衣之三章：「我思古人，俾無訧兮。」與下文「謀而不犯」之義正合。 \\n 〔四〕　守龜，卜人。族，姓也。 \\n 〔五〕　師亥，魯樂師之賢者也。 \\n 〔六〕　賈侍中云：「男女之饗，謂宴相饗食之禮不及宗臣也。」昭謂：上章所云「徹俎不宴」是也。 \\n 〔七〕　虞、唐云：「不過宗人，不與他姓議親親也。」昭謂：此宗人則上宗臣也。亦用同姓，若漢宗正用諸劉矣。凡時男女之饗，不及宗臣，至於謀宗室之事，則不過宗臣。故敬姜欲室文伯而饗其宗老，賦詩以成之也。 \\n 〔八〕　不犯，不犯禮也。微而昭，詩以合意也。 \\n 〔九〕　合，成也。 \\n １６公父文伯卒，其母戒其妾曰：「吾聞之：好內，女死之；好外，士死之。今吾子夭死，吾惡其以好內聞也。二三婦之辱共先者〔一〕祀〔二〕，請無瘠色〔三〕，無洵涕〔四〕，無搯膺〔五〕，無憂容，有降服，無加服〔六〕。從禮而靜，是昭吾子也。」仲尼聞之曰：「女知莫若婦，男知莫若夫〔七〕。公父氏之婦智也夫〔八〕！欲明其子之令德。」 \\n 〔一〕　案：「者」，公序本在「祀」字下。 \\n 〔二〕　辱，自屈辱，共奉先人之祀者也。 \\n 〔三〕　毀瘠之色也。 \\n 〔四〕　無聲涕出為洵涕也。 \\n 〔五〕　搯，叩也。膺，胸也。 \\n 〔六〕　輕於禮為降，重於禮為加。 \\n 〔七〕　言處女之智不如婦，童男之智不如丈夫也。 \\n 〔八〕　公父，季氏之別也。智也夫者，凡婦人之情，愛其子，欲令妻妾思慕而已，今敬姜乃反割抑，欲以明德，此丈夫之智，故曰「智也夫」。 \\n １７公父文伯之母朝哭穆伯，而暮哭文伯〔一〕。仲尼聞之曰：「 \\n 季氏之婦可謂知禮矣。愛而無私，上下有章〔二〕。」 \\n 〔一〕　哭，謂既練之後，哀至之哭也。此父子之喪哭不相及，終言之耳。禮，寡婦不夜哭，遠情Q欲Y也。 \\n 〔二〕　上下有章，夫朝、子暮也。 \\n １８吳伐越，墮會稽〔一〕，獲骨焉，節專車〔二〕。吳子使來好聘〔三〕，且問之仲尼，曰：「無以吾命。」賓發幣於大夫，及仲尼，仲尼爵之〔四〕。既徹俎而宴〔五〕，客執骨而問〔六〕曰：「敢問骨何為大〔七〕？」仲尼曰：「丘聞之：昔禹致群神於會稽之山，〔八〕防風氏後至，禹殺而戮之〔九〕，其骨節專車。此為大矣。」客曰：「敢問誰守為神？」仲尼曰：「山川之靈，足以紀綱天下者，其守為神〔一０〕；社稷之守者，為公侯〔一一〕。皆屬於王者。」客曰：「防風何守也？」仲尼曰：「汪芒氏之君也〔一二〕，守封、嵎之山者也〔一三〕，為漆〔一四〕姓〔一五〕。在虞、夏、商為汪芒氏，於周為長狄〔一六〕，今為大人〔一七〕。」客曰：「人長之極幾何？」仲尼曰：「僬僥氏長三尺，短之至也〔一八〕。長者不過十之，數之極也〔一九〕。」 \\n 〔一〕　會稽，山名。墮，壞也。吳王夫差敗越於夫椒，越王句踐棲於會稽，吳圍而壞之。在魯哀元年。 \\n 〔二〕　骨一節，其長專車。專，擅也。 \\n 〔三〕　吳子，夫差。好聘，修舊好也。 \\n 〔四〕　發所齎幣於魯大夫，次及仲尼也。爵之，飲之酒也。 \\n 〔五〕　獻酢禮畢，徹俎而宴飲也。 \\n 〔六〕　因折俎之骨，執以問也。 \\n 〔七〕　凡骨何者為大？ \\n 〔八〕　群神，謂主山川之君，為群神之主，故謂之神也。 \\n 〔九〕　防風，汪芒氏之君名也。違命後至，故禹殺之，陳尸為戮也。 \\n 〔一０〕山川之守主，為山川設者也。足以紀綱天下，謂名山大川能興雲致雨以利天下也。 \\n 〔一一〕封國，立社稷而令守之，是謂公侯也。 \\n 〔一二〕汪芒，長狄之國名也。 \\n 〔一三〕封，封山。嵎，嵎山。今在吳郡永安縣也。 \\n 〔一四〕案：「漆」，札記：「當為『淶』之訛。」 \\n 〔一五〕漆，汪芒氏之姓也。 \\n 〔一六〕周世其國北遷，為長狄也。 \\n 〔一七〕今，孔子時也。 \\n 〔一八〕僬僥，西南蠻之別也。 \\n 〔一九〕十之三丈，則防風氏也。 \\n １９仲尼在陳，有隼集于陳侯之庭而死，楛矢貫之，石砮其長尺有咫〔一〕。陳惠公使人以隼如仲尼之館問之〔二〕。仲尼曰：「隼之來也遠矣！此肅慎氏之矢也〔三〕。昔武王克商，通道于九夷、百蠻〔四〕，使各以其方賄來貢〔五〕，使無忘職業。於是肅慎氏貢楛矢、石砮，其長尺有咫。先王欲昭其令德之致遠也，以示後人，使永監焉〔六〕，故銘其栝曰『肅慎氏之貢矢〔七〕』，以分大姬，配虞胡公而封諸陳〔八〕。古者，分同姓以珍玉，展親也〔九〕；分異姓以遠方之職貢，使無忘服也。故分陳以肅慎氏之貢〔一０〕。君若使有司求諸故府，其可得也〔一一〕。」使求，得之金櫝，如之〔一二〕。 \\n 〔一〕　隼，鷙鳥也。楛，木名。砮，鏃也，以石為之。八寸曰咫。楛矢貫之，墜而死也。 \\n 〔二〕　惠公，陳哀公之孫、悼太子之子吳也。館，仲尼所舍也。　案：「惠公」，攷異卷二據史記陳杞世家說當作「湣公」。 \\n 〔三〕　肅慎，北夷之國，故隼來遠矣。傳曰：「肅慎、燕、亳，吾北土也。」 \\n 〔四〕　九夷，東夷九國也。百蠻，蠻有百邑也。 \\n 〔五〕　方賄，各以所居之方所出貨賄為貢也。 \\n 〔六〕　監，視也。 \\n 〔七〕　刻曰銘。栝，箭、羽之閒也。 \\n 〔八〕　分，予也。大姬，武王元女。胡公，舜後，虞遏父之子胡公滿也。諸，之也。 \\n 〔九〕　展，重也。玉，謂若夏后氏之璜也。 \\n 〔一０〕陳，媯姓也。 \\n 〔一一〕故府，舊府也。 \\n 〔一二〕櫝，匱也。金，以金帶其外也。如之，如孔子之言也。 \\n ２０齊閭丘來盟〔一〕，子服景伯戒宰人曰：「陷而入於恭〔二〕。」閔馬父笑，景伯問之〔三〕，對曰；「笑吾子之大也〔四〕。昔正考父校商之名頌十二篇於周太師，以那為首〔五〕，其輯之亂〔六〕曰：『自古在昔，先民有作。溫恭朝夕，執事有恪〔七〕。』先聖王之傳恭，猶不敢專，稱曰『自古』，古曰『在昔』，昔曰『先民』〔八〕。今吾子之戒吏人曰『陷而入於恭』，其滿之甚也〔九〕。周恭王能庇昭、穆之闕而為『恭〔一０〕』，楚恭王能知其過而為『恭〔一一〕』。今吾子之教官僚〔一二〕曰『陷而後恭』，道將何為？〔一三〕」 \\n 〔一〕　閭丘，齊大夫閭丘明也。初，齊悼公在魯，取季康子之妹，及即位而逆之，季魴侯通焉。女言其情，不敢予也。齊侯怒，伐魯，魯與齊平，齊使閭丘明來盟。在魯哀八年也。 \\n 〔二〕　景伯，魯大夫，子服惠伯之孫、昭伯之子子服何也。宰人，吏人也。陷，猶過失也。如有過失，寧近於恭也。 \\n 〔三〕　馬父，魯大夫也。 \\n 〔四〕　謂驕滿也。 \\n 〔五〕　正考父，宋大夫，孔子之先也。名頌，頌之美者也。太師，樂官之長，掌教詩、樂。毛詩序云：「微子至于戴公，其閒禮樂廢壞，有正考父者，得商頌十二篇於周之太師，以那為首。」鄭司農云：「自考父至孔子，又亡其七篇，故餘五耳。」 \\n 〔六〕　輯，成也。凡作篇章，篇義既成，撮其大要為亂辭。詩者，歌也，所以節儛者也，如今三節儛矣。曲終乃更變章亂節，故謂之亂也。 \\n 〔七〕　恪，敬也。先王稱之曰自古，古曰在昔，昔曰先民。有作，言先聖人行此恭敬之道久矣，不敢言創之於己，乃云受之於先古也。 \\n 〔八〕　此其不敢專也。 \\n 〔九〕　驕為滿，恭為謙。 \\n 〔一０〕庇，覆也。恭王，周昭王之孫、穆王之子。昭王南征而不反，穆王欲肆其心，皆有闕失。言恭王能庇覆之，故為「恭」也。 \\n 〔一一〕恭王，楚莊王之子。知其過者，有疾，召大夫曰：「不穀不德，覆楚國之師。若歿，請為『靈』若『厲』」。子囊曰：「君實恭，可不謂『恭』乎？」大夫從之。 \\n 〔一二〕唐云：「同官曰僚。」昭謂：此景伯之屬，下僚耳，非同官之僚也。同僚，謂位同者也。詩云：「我雖異事，及爾同僚。」 \\n 〔一三〕失道尚為恭，如其得道，將何為乎？ \\n ２１季康子欲以田賦〔一〕，使冉有訪諸仲尼〔二〕。仲尼不對，〔三〕私於冉有曰：「求來！女不聞乎？先王制土，籍田以力，而砥其遠邇〔四〕；賦里以入，而量其有無〔五〕；任力以夫，而議其老幼〔六〕。於是乎有鰥、寡、孤、疾〔七〕，有軍旅之出則徵之，無則已〔八〕。其歲，收田一井，出稯禾、秉芻、缶米，不是過也〔九〕。先王以為足〔一０〕。若子季孫欲其法也，則有周公之籍矣〔一一〕；若欲犯法，則苟而賦，又何訪焉〔一二〕！」 \\n 〔一〕　田賦，以田出賦也。賈侍中云：「田，一井也。周制：十六井賦戎馬一匹、牛三頭。一井之田，而欲出十六井之賦也。」昭謂：此數甚多，似非也。下雖云「收田一井」，凡數從夫井起，故云井耳。 \\n 〔二〕　冉有，孔子弟子冉求也，為季氏宰。康子欲加賦，使訪之。 \\n 〔三〕　以其非制也。 \\n 〔四〕　制土，制其肥磽以為差也。籍田，謂稅也。以力，謂三十者受田百畝，二十者五十畝，六十還田也。砥，平也，平遠邇所差也。周禮：「近郊十一，遠郊二十而三，甸、稍、縣、都皆無過十二也。」 \\n 〔五〕　里，〈土廛〉也，謂商賈所居之區域也。以入，計其利入多少，而量其財業有無以為差也。周禮「國宅無征，園〈土廛〉二十而一，漆林之征二十而五」也。 \\n 〔六〕　力，謂繇役。以夫，以夫家為數。議其老幼，老幼則有復，□□除也。　案：「則有復」下，公序本無空格。 \\n 〔七〕　又議其鰥、寡、孤、疾而不役也。疾，廢疾也。 \\n 〔八〕　云徵鰥、寡、孤、疾之賦也。已，止也。無軍旅之出，則止不賦也。 \\n 〔九〕　其歲，有軍旅之歲也。缶，庾也。聘禮曰：「十六斗曰庾，十庾曰秉。秉，二百四十斗也。四秉曰筥，十筥曰稯。稯，六百四十斛也。」　案：「二百四十斗」，公序本作「一百六十斗」。 \\n 〔一０〕足供用也。 \\n 〔一一〕籍田之法，周公所制也。 \\n 〔一二〕苟，苟且也。時康子不聽，魯哀十二年春，卒用田賦。 \\n  \\n   \\n  "}
{"章节": "國語卷第六", "正文": "  \\n 國語卷第六 \\n 　 \\n  \\n 齊語 \\n １　桓公自莒反於齊〔一〕，使鮑叔為宰〔二〕，辭曰：「臣，君之庸臣也〔三〕。君加惠於臣，使不凍餒，則是君之賜也。若必治國家者，則非臣之所能也。若必治國家者，則其管夷吾乎〔四〕。臣之所不若夷吾者五：寬惠柔民，弗若也〔五〕；治國家不失其柄，弗若也〔六〕；忠信可結於百姓，弗若也；制禮義可法於四方，弗若也；執枹鼓立於軍門，使百姓皆加勇焉，弗若也〔七〕。」桓公曰：「夫管夷吾射寡人中鉤，是以濱於死〔八〕。」鮑叔對曰：「夫為其君動〔九〕也〔一０〕。君若宥而反之，夫猶是也〔一一〕。」桓公曰：「若何〔一二〕？」鮑子對曰：「請諸魯〔一三〕。」桓公曰：「施伯，魯君之謀臣也〔一四〕，夫知吾將用之，必不予我矣。若之何？」鮑子對曰：「使人請諸魯，曰：『寡君有不令之臣在君之國，欲以戮之於群臣，故請之。』則予我矣。」桓公使請諸魯，如鮑叔之言。 \\n 〔一〕　桓公，齊太公之後、僖公之子、襄公之弟桓公小白也。初，襄公立，其政無常，鮑叔牙曰：「亂將作矣。」奉公子小白出奔莒。公孫無知殺襄公而立。管夷吾、邵忽奉公子糾奔魯。齊人殺無知，逆子糾于魯，莊公不即遣，而盟以要之。齊大夫歸逆小白于莒。莊公伐齊，納子糾，桓公自莒先入。 \\n 〔二〕　鮑叔，齊大夫，姒姓之後、鮑敬叔之子叔牙也。宰，太宰也。 \\n 〔三〕　庸，凡庸也。 \\n 〔四〕　管夷吾，齊卿，姬姓之後、管嚴仲之子敬仲也。 \\n 〔五〕　寬則得眾，惠則足以使民。柔，安也。 \\n 〔六〕　柄，謂本也。 \\n 〔七〕　軍門，立旍為軍門，若今牙門矣。加，益也。 \\n 〔八〕　三君皆云：「濱，近也。管仲臣於子糾，乾時之戰，親射桓公中鉤。」 \\n 〔九〕　案攷異卷二引洪頤烜說：「『動』，當為『勤』字之誤也。」 \\n 〔一０〕君，子糾也。 \\n 〔一一〕宥，赦也。猶是，言為君猶為子糾也。 \\n 〔一二〕若何得還。 \\n 〔一三〕是時桓公使鮑叔脅魯殺子糾，邵忽死之，管仲不死。 \\n 〔一四〕施伯，魯大夫，惠公之孫、施父之子。 \\n 莊公以問施伯，施伯對曰：「此非欲戮之也，欲用其政也。夫管子，天下之才也〔一〕，所在之國，則必得志於天下。令彼在齊，則必長為魯國憂矣。」莊公曰；「若何？」施伯對曰：「殺而以其屍授之〔二〕。」莊公將殺管仲，齊使者請曰：「寡君欲親以為戮〔三〕，若不生得以戮於群臣，猶未得請也〔四〕。請生之。」於是莊公使束縛以予齊使，齊使受之而退。 \\n 〔一〕　才冠天下也。 \\n 〔二〕　授予齊使也。 \\n 〔三〕　欲得生自戮之，以逞射己之忿。 \\n 〔四〕　猶未得所請也。 \\n 比至，三釁、三浴之〔一〕。桓公親逆之于郊〔二〕，而與之坐而問焉〔三〕，曰：「昔吾先君襄公築臺以為高位〔四〕，田、狩、罼、弋〔五〕，不聽國政，卑聖侮士，而唯女是崇〔六〕。九妃、六嬪〔七〕，陳妾數百〔八〕，食必粱肉，衣必文繡。戎士凍餒，戎車待遊車之裂〔九〕，戎士待陳妾之餘〔一０〕。優笑在前，賢材在後〔一一〕。是以國家不日引〔一二〕，不月長〔一三〕。恐宗廟之不掃除，社稷之不血食，敢問為此若何〔一四〕？」管子對曰：「昔吾先王昭王、穆王，世法文、武遠績以成名〔一五〕，合群叟，比校民之有道者〔一六〕，設象以為民紀〔一七〕，式權以相應〔一八〕，比綴以度〔一九〕，竱本肇末〔二０〕，勸之以賞賜，糾之以刑罰，〔二一〕班序顛毛，以為民紀統〔二二〕。」桓公曰：「為之若何？」管子對曰：「昔者，聖王之治天下也，參其國而伍其鄙〔二三〕，定民之居，成民之事〔二四〕，陵為之終〔二五〕，而慎用其六柄焉〔二六〕。」 \\n 〔一〕　以香塗身曰釁，亦或為「熏」。 \\n 〔二〕　逆，迎也。郊，近郊也。 \\n 〔三〕　還國與坐也。 \\n 〔四〕　居高臺以自尊也。 \\n 〔五〕　田，獵也。狩，圍守而取禽也。罼，掩雉兔之網也。弋，繳射也。 \\n 〔六〕　崇，高也。 \\n 〔七〕　唐尚書曰：「九妃，三國之女，以姪娣從也。」昭謂：正適稱妃，言「九」者，尊之如一，明其淫侈非禮制也。姪娣之屬皆稱妾。嬪，婦官也。 \\n 〔八〕　陳，列也。 \\n 〔九〕　案：「｛前衣｝」，公序本作「裂」。攷異卷二引太平御覽作「裂」，是，因形近作「｛前衣｝」。 \\n 〔一０〕戎車，兵車也。遊車，遊戲之車也。裂，殘也。 \\n 〔一一〕優笑，倡俳也。 \\n 〔一二〕引，申也。 \\n 〔一三〕長，益也。 \\n 〔一四〕為，治也。 \\n 〔一五〕周，管子之先也。績，功也。言昭王、穆王雖有所闕，猶能世法文王、武王之典，以成其功名也。周語曰：「厲始革典。」言至厲王乃變更文、武之常典。 \\n 〔一六〕合，會也。叟，老也。比，比方也。校，考合也。謂考其德行道藝而興賢者。 \\n 〔一七〕設象，謂設教象之法於象魏也。周禮：「正月之吉，懸法於象魏，使萬民觀焉，挾日而斂之。」所以為民紀綱也。 \\n 〔一八〕式，用也。權，平也。治政、用民，使平均相應也。 \\n 〔一九〕比，比其眾寡也。綴，連也，連其夫家也。度，法也。 \\n 〔二０〕竱，等也。肇，正也。謂先等其本，以正其末。 \\n 〔二一〕糾，收也。 \\n 〔二二〕班，次也。序，列也。顛，頂也。毛，髮也。統，猶經也。言次列頂髮之白黑，使長幼有等，以為治民之經紀。 \\n 〔二三〕參，三也。國，郊以內也。伍，五也。鄙，郊以外也。謂三分國都以為三軍，五分其鄙以為五屬。聖王，謂若湯、武也。 \\n 〔二四〕謂使四民各居其職所也，若工就官府、農就田野，所以成其事也。 \\n 〔二五〕以為葬地。　案：「地」原作「也」。攷異卷二引太平御覽「也」應作「地」，今據改。 \\n 〔二六〕柄，本也。六柄，生、殺、貧、富、貴、賤也。 \\n 桓公曰：「成民之事若何？」管子對曰：「四民者，勿使雜處，〔一〕雜處則其言哤，其事易〔二〕。」公曰：「處士、農、工、商若何？」管子對曰：「昔聖王之處士也，使就閒燕「三」；處工，就官府；處商，就市井；處農，就田野。 \\n 〔一〕　四民，謂士、農、工、商。 \\n 〔二〕　哤，亂貌。易，變也。 \\n 〔三〕　士，講學道藝者。閒燕，猶清淨也。 \\n 「令夫士，群萃而州處〔一〕，閒燕則父與父言義，子與子言孝，其事君者言敬，其幼者言弟。少而習焉，其心安焉，不見異物而遷焉〔二〕。是故其父兄之教不肅而成〔三〕，其子弟之學不勞而能。夫是，故士之子恆為士。 \\n 〔一〕　萃，集也。州，聚也。 \\n 〔二〕　物，事。遷，移也。 \\n 〔三〕　肅，疾也。 \\n 「令夫工，群萃而州處，審其四時〔一〕，辨其功苦〔二〕，權節其用〔三〕，論比協材〔四〕，旦暮從事，施於四方〔五〕，以飭其子弟〔六〕，相語以事，相示以巧，相陳以功〔七〕。少而習焉，其心安焉，不見異物而遷焉。是故其父兄之教不肅而成，其子弟之學不勞而能。夫是，故工之子恆為工。 \\n 〔一〕　言四時各有其宜也，謂死、生、凝、釋之時也。 \\n 〔二〕　辨，別也。功，牢也。苦，脆也。 \\n 〔三〕　權，平也，視其平沈之均也。節，節其大小輕重。 \\n 〔四〕　論，擇也。比，比其善惡也。協，和也，和其剛柔也。 \\n 〔五〕　施其物用於四方也。 \\n 〔六〕　飭，教也。 \\n 〔七〕　陳，亦示也。功，成功也。功善則有賞。 \\n 「令夫商，群萃而州處，察其四時〔一〕，而監其鄉之資〔二〕，以知其市之賈，負、任、擔、荷〔三〕，服牛、軺馬〔四〕，以周四方〔五〕，以其所有，易其所無，市賤鬻貴〔六〕，旦暮從事於此，以飭其子弟，相語以利，相示以賴〔七〕，相陳以知賈。少而習焉，其心安焉，不見異物而遷焉。是故其父兄之教不肅而成，其子弟之學不勞而能。夫是，故商之子恆為商。 \\n 〔一〕　四時所用者，預資之也。 \\n 〔二〕　監，視也。資，財也。視其貴賤、有無。 \\n 〔三〕　背曰負。肩曰擔。任，抱也。荷，揭也。 \\n 〔四〕　服，謂牛服車也。軺，馬車也。詩云：「睆彼牽牛，不以服箱。」 \\n 〔五〕　周，遍也。 \\n 〔六〕　市，取也。鬻，賣也。 \\n 〔七〕　賴，贏也。 \\n 「令夫農，群萃而州處，察其四時〔一〕，權節其用，耒、耜、耞、芟〔二〕，及寒，擊菒除田〔三〕，以待時耕〔四〕；及耕，深耕而疾耰之，以待時雨〔五〕；時雨既至，挾其槍、刈、耨、鎛〔六〕，以旦暮從事於田野。脫衣就功，首戴茅蒲，身衣襏襫〔七〕，霑體塗足〔八〕，暴其髮膚，盡其四支之敏〔九〕，以從事於田野。少而習焉，其心安焉，不見異物而遷焉。是故其父兄之教不肅而成，其子弟之學不勞而能。夫是，故農之子恆為農，野處而不暱〔一０〕。其秀民之能為士者，必足賴也〔一一〕。有司見而不以告，其罪五。〔一二〕有司已於事而竣〔一三〕。」 \\n 〔一〕　四時樹藝各有宜也。 \\n 〔二〕　權，平也，平節其器用小大倨句之宜也。耞，柫也，所以擊草也。芟，大鎌，所以芟草也。 \\n 〔三〕　寒，謂季冬大寒之時也。菒，枯草也。 \\n 〔四〕　時耕，謂立春之後。 \\n 〔五〕　疾，速也。耰，摩平也。時雨至，當種也。 \\n 〔六〕　在掖曰挾。槍，樁也。刈，鎌也。耨，鎡錤也。鎛，鉏也。 \\n 〔七〕　脫，解也。茅蒲，簦笠也。襏襫，蓑襞衣也。茅，或作「萌」。萌，竹萌之皮，所以為笠也。 \\n 〔八〕　霑，濡也。 \\n 〔九〕　敏，猶材也。 \\n 〔一０〕暱，近也。 \\n 〔一一〕秀民，民之秀出者也。賴，恃也。 \\n 〔一二〕有司，掌民之官也。罪在五刑也。 \\n 〔一三〕已，畢也。竣，退伏也。 \\n 桓公曰：「定民之居若何？」管子對曰：「制國以為二十一鄉。〔一〕」桓公曰：「善。」管子於是制國以為二十一鄉〔二〕：工商之鄉六〔三〕；士鄉十五〔四〕，公帥五鄉焉〔五〕，國子帥五鄉焉，高子帥五鄉焉〔六〕。參國起案，以為三官〔七〕，臣立三宰〔八〕，工立三族〔九〕，市立三鄉〔一０〕，澤立三虞〔一一〕，山立三衡〔一二〕。 \\n 〔一〕　唐尚書云：「四民之所居也。」昭謂：國，國都城郭之域也，唯士、工、商而已，農不在也。 \\n 〔二〕　二千家為一鄉。二十一鄉，凡肆萬二千家。此管子制，非周法也。 \\n 〔三〕　工、商各三也，二者不從戎役也。 \\n 〔四〕　唐尚書云：「士與農共十五鄉。」昭謂：此士，軍士也。十五鄉合三萬人，是為三軍。農，野處而不暱，不在都邑之數，則下所云伍鄙是也。 \\n 〔五〕　五鄉萬人，是謂中軍，公所帥也。 \\n 〔六〕　國子、高子，皆齊上卿，各帥五鄉，為左右軍也。 \\n 〔七〕　參，三也。案，界也。分國事以為三也。 \\n 〔八〕　三宰，三卿也，使掌群臣也。 \\n 〔九〕　族，屬也。晉趙盾為旄車之族。上言工商之鄉六，則各三也。 \\n 〔一０〕市，商也。商處市井，故曰市也。 \\n 〔一一〕周禮有澤虞之官。虞，度也，掌度知川澤之大小及所生育者。 \\n 〔一二〕周禮有山虞林衡之官。衡，平也，掌平其政也。 \\n 桓公曰：「吾欲從事於諸侯，其可乎〔一〕？」管子對曰：「未可。國未安。」桓公曰：「安國若何？」管子對曰：「修舊法〔二〕，擇其善者而業用之〔三〕；遂滋民，與無財〔四〕，而敬百姓，則國安矣。」桓公曰：「諾。」遂修舊法，擇其善者而業用之；遂滋民，與無財，而敬百姓。國既安矣，桓公曰：「國安矣，其可乎？」管子對曰：「未可。君若正卒伍，修甲兵〔五〕，則大國亦將正卒伍，修甲兵，則難以速得志矣。君有攻伐之器，小國諸侯有守禦之備，則難以速得志矣。君若欲速得志於天下諸侯，則事可以隱令，可以寄政〔六〕。」桓公曰：「為之若何？」管子對曰：「作內政而寄軍令焉〔七〕。」桓公曰：「善。」 \\n 〔一〕　欲行伯道，討不義也。 \\n 〔二〕　百王之法也。　案：「百王」，公序本作「伯王」。 \\n 〔三〕　業，猶創也。 \\n 〔四〕　遂，育也。滋，長也。貧無財者，振業之。 \\n 〔五〕　周禮：「五人為伍，百人為卒。」今管子亦以五人為伍，而以二百人為卒。 \\n 〔六〕　事，戎事也。隱，匿也。寄，託也。匿軍令，託於國政，若有征伐，鄰國不知。 \\n 〔七〕　內政，國政也。因治政以寄軍令也。 \\n 管子於是制國：「五家為軌，軌為之長〔一〕；十軌為里，里有司〔二〕；四里為連，連為之長；十連為鄉，鄉有良人焉〔三〕。以為軍令〔四〕：五家為軌，故五人為伍，軌長帥之〔五〕；十軌為里，故五十人為小戎，里有司帥之〔六〕；四里為連，故二百人為卒，連長帥之；十連為鄉，故二千人為旅，鄉良人帥之；五鄉一帥，故萬人為一軍，五鄉之帥帥之〔七〕。三軍，故有中軍之鼓，有國子之鼓，有高子之鼓。春以蒐振旅〔八〕，秋以獮治兵〔九〕。是故卒伍整於里，軍旅整於郊。內教既成，令勿使遷徙〔一０〕。伍之人祭祀同福，死喪同恤〔一一〕，禍災共之。人與人相疇，家與家相疇〔一二〕，世同居，少同遊。故夜戰聲相聞，足以不乖；晝戰目相見，足以相識。其歡欣足以相死〔一三〕。居同樂，行同和，死同哀。是故守則同固，戰則同彊。君有此士也三萬人，以方行於天下〔一四〕，以誅無道，以屏周室〔一五〕，天下大國之君莫之能禦〔一六〕。」 \\n 〔一〕　軌中一人為之長也。 \\n 〔二〕　為立有司也。 \\n 〔三〕　賈侍中云：「良人，鄉士也。」昭謂：良人，鄉大夫也。 \\n 〔四〕　為軍掌令也。 \\n 〔五〕　居則為軌，出則為伍，所謂寄政也。 \\n 〔六〕　小戎，兵車也。此有司之所乘，故曰小戎。詩云：「小戎俴收。」古者，戎車一乘，步卒七十二人，今齊五十人。 \\n 〔七〕　五鄉，每一軍為五鄉也。鄉帥，卿也。萬人為軍，齊制也，周則萬二千五百人為軍。帥，長也。 \\n 〔八〕　春田曰蒐。振，整也。旅，眾也。周禮：「仲春教振旅，遂以蒐田。」 \\n 〔九〕　秋田曰獮。周禮：「仲秋教治兵，遂以獮田。」 \\n 〔一０〕遷徙，猶改更也。 \\n 〔一一〕恤，憂也。 \\n 〔一二〕疇，匹也。 \\n 〔一三〕致死以相救。 \\n 〔一四〕方，當作「橫」。　案：公序本作「方，猶橫也」。 \\n 〔一五〕屏，猶藩也。 \\n 〔一六〕禦，當也。 \\n ２　正月之朝，鄉長復事〔一〕。君親問焉，曰：「於子之鄉，有居處〔二〕好學、慈孝於父母、聰慧質仁〔三〕、發聞於鄉里者，有則以告。有而不以告，謂之蔽明，其罪五。」有司已於事而竣〔四〕。桓公又問焉，曰：「於子之鄉，有拳勇股肱之力秀出於眾者〔五〕，有則以告。有而不以告，謂之蔽賢，其罪五。」有司已於事而竣。桓公又問焉，曰：「於子之鄉，有不慈孝於父母、不長悌於鄉里、驕躁淫暴、不用上令者〔六〕，有則以告。有而不以告，謂之下比〔七〕，其罪五。」有司已於事而竣。是故鄉長退而修德進賢，桓公親見之，遂使役官〔八〕。 \\n 〔一〕　鄉長，鄉大夫也。復，白也。周禮，正月之吉，鄉大夫受法于司徒，退班於鄉吏，以考其行也。 \\n 〔二〕　案：述聞卷二０：「『居處』下脫『為義』二字。下文『於子之屬有居處為義好學』云云，並與此同，則此文亦當有『為義』二字。管子小匡篇正作『於子之鄉有居處為義好學』。」 \\n 〔三〕　慧，解瞭也。質，性也。 \\n 〔四〕　竣，退伏也。 \\n 〔五〕　脛本曰股。肱，臂也。大勇為拳，詩云：「無拳無勇。」 \\n 〔六〕　上，君長也。 \\n 〔七〕　比，阿黨也。 \\n 〔八〕　役，為也。 \\n 桓公令官長期而書伐〔一〕，以告且選，選其官之賢者而復用〔 \\n 二〕之〔三〕，曰：「有人居我官，有功休德〔四〕，惟慎端愨以待時，使民以勸，綏謗言〔五〕，足以補官之不善政〔六〕。」桓公召而與之語，訾相其質〔七〕，足以比成事〔八〕，誠可立而授之〔九〕。設之以國家之患而不疚〔一０〕，退問之其鄉，以觀其所能而無大厲〔一一〕，升以為上卿之贊〔一二〕。謂之三選〔一三〕。國子、高子退而修鄉，鄉退而修連，連退而修里，里退而修軌，軌退而修伍，伍退而修家。是故匹夫有善，可得而舉也；匹夫有不善，可得而誅也。政既成，鄉不越長〔一四〕，朝不越爵〔一五〕，罷士無伍，〔一六〕罷女無家〔一七〕。夫是，故民皆勉為善。與其為善於鄉也，不如為善於里；與其為善於里也，不如為善於家〔一八〕。是故士莫敢言一朝之便，皆有終歲之計；莫敢以終歲之議，皆有終身之功。 \\n 〔一〕　官長，長官也。期，期年也。伐，功也。書其所掌在官有功者。 \\n 〔二〕　案述聞卷二０：「『用』字蓋涉上文『擇其善者而業用之』而衍，管子小匡篇正作『選官之賢者而復之』，無『用』字。」 \\n 〔三〕　復，白也。 \\n 〔四〕　休，美也。 \\n 〔五〕　待時，動不違時也。綏，止也。 \\n 〔六〕　謂前有闕者也。 \\n 〔七〕　訾，量也。相，視也。 \\n 〔八〕　比，輔也。足以輔其官，成其事。 \\n 〔九〕　言可立以為大官，而授之事也。 \\n 〔一０〕患，難也。疚，病也。豫設以國家之患難問之，不病不能也。　案：「不能」，公序本作「不罷」。 \\n 〔一一〕問其鄉，本其行能也。厲，惡也。 \\n 〔一二〕贊，佐也。 \\n 〔一三〕三選，鄉長所進，官長所選，公所訾相。 \\n 〔一四〕鄉里以齒，長幼不相踰也。 \\n 〔一五〕賢、不肖之爵不相越也。 \\n 〔一六〕罷，病也。無行曰病。無伍，無與為伍也。周禮：「大司寇以圜土聚教罷民。」 \\n 〔一七〕夫稱家也。 \\n 〔一八〕本其事行也。 \\n 桓公曰：「伍鄙若何〔一〕？」管子對曰：「相地而衰征，則民不移〔二〕；政不旅舊，則民不偷〔三〕；山澤各致其時，則民不苟〔四〕；陸、阜、陵、墐、井、田、疇均，則民不憾〔五〕；無奪民時，則百姓富；犧牲不略，則牛羊遂〔六〕。」 \\n 〔一〕　管子上言「參其國而伍其鄙」，內政既備，故復問伍鄙之事。 \\n 〔二〕　相，視也。衰，差也。視土地之美惡及所生出，以差征賦之輕重也。移，徙也。 \\n 〔三〕　舊，君之故舊也。偷，苟且也。不以故人為師旅，則民之相與不苟且也。孔子曰：「故舊不遺，則民不偷。」 \\n 〔四〕　時，謂衡虞之官禁令各順其時，則民之心不苟得也。 \\n 〔五〕　高平曰陸，大陸曰阜，大阜曰陵。墐，溝上之道也。九夫為井，井閒有溝。穀地曰田，麻地曰疇。均，平也。憾，恨也。 \\n 〔六〕　略，奪也。遂，長也。 \\n 桓公曰：「定民之居若何？」管子對曰：「制鄙。三十家為邑，邑有司〔一〕；十邑為卒，卒有卒帥；十卒為鄉，鄉有鄉帥；三鄉為縣，縣有縣帥；十縣為屬，屬有大夫。五屬，故立五大夫，各使治一屬焉〔二〕；立五正〔三〕，各使聽一屬焉。是故正之政聽屬〔四〕，牧政聽縣〔五〕，下政聽鄉〔六〕。」桓公曰：「各保治爾所，無或淫怠而不聽治者！」 \\n 〔一〕　制野鄙之政也。此以下與郊內之制異也。 \\n 〔二〕　五屬，四十五萬家也。 \\n 〔三〕　正，長也。 \\n 〔四〕　正，五正也。聽大夫之治也。 \\n 〔五〕　牧，五屬大夫也。聽縣帥之治也。 \\n 〔六〕　下政，縣帥也。聽鄉帥之治也。 \\n ３　正月之朝，五屬大夫復事。桓公擇是寡功者而謫之〔一〕，曰：「制地、分民如一，何故獨寡功？教不善則政不治〔二〕，一再則宥〔三〕，三則不赦。」桓公又親問焉，曰：「於子之屬，有居處為義好學、慈孝於父母、聰慧質仁、發聞於鄉里者，有則以告。有而不以告，謂之蔽明，其罪五。」有司已於事而竣。桓公又問焉，曰：「 \\n 於子之屬，有拳勇股肱之力秀出於眾者，有則以告。有而不以告，謂之蔽賢，其罪五。」有司已於事而竣。桓公又問焉，曰：「於子之屬，有不慈孝於父母、不長悌於鄉里、驕躁淫暴、不用上令者，有則以告。有而不以告，謂之下比，其罪五。」有司已於事而竣。五屬大夫於是退而修屬，屬退而修縣，縣退而修鄉，鄉退而修卒，卒退而修邑，邑退而修家。是故匹夫有善，可得而舉也；匹夫有不善，可得而誅也。政既成矣，以守則固，以征則彊。 \\n 〔一〕　謫，譴責也。 \\n 〔二〕　治，理也。 \\n 〔三〕　宥，寬也。 \\n ４　桓公曰：「吾欲從事於諸侯，其可乎？」管子對曰：「未可。鄰國未吾親也。君欲從事於天下諸侯，則親鄰國〔一〕。」桓公曰：「若何？」管子對曰：「審吾疆埸，而反其侵地〔二〕；正其封疆，無受其資〔三〕；而重為之皮幣，以驟聘眺於諸侯〔四〕，以安四鄰，則四鄰之國親我矣。為遊士八十人〔五〕，奉之以車馬、衣裘，多其資幣，使周遊於四方，以號召天下之賢士。皮幣玩好，使民鬻之四方〔六〕，以監其上下之所好〔七〕，擇其淫亂者而先征之。」 \\n 〔一〕　鄰國親，足以為援；不然，將為己害，難以遠征。 \\n 〔二〕　審，正也。反，還也。侵地，齊侵取鄰國之地。 \\n 〔三〕　積土為封。資，資財也。 \\n 〔四〕　眺，視也。 \\n 〔五〕　州十人。齊居一州。爾雅曰「齊曰營州」也。　案：「州十人」，「州」下原有空格，札記疑缺「遊」字，攷異卷二疑缺「八」字而注有脫誤。 \\n 〔六〕　玩好，人所玩弄而好也。鬻，賣也。 \\n 〔七〕　監，視也。觀其所好，則知其奢儉。上下，君臣也。玩好物貴，則其國奢；賤，則其國儉。 \\n ５　桓公問曰：「夫軍令則寄諸內政矣，齊國寡甲兵，為之若何？〔一〕」管子對曰：「輕過而移諸甲兵〔二〕。」桓公曰：「為之若何？」管子對曰：「制重罪贖以犀甲一戟〔三〕，輕罪贖以鞼盾一戟〔四〕，小罪謫以金分〔五〕，宥閒罪〔六〕。索訟者三禁而不可上下，坐成以束矢〔七〕。美金以鑄劍戟〔八〕，試諸狗馬〔九〕；惡金以鑄鉏、夷、斤、斸〔一０〕，試諸壤土。」甲兵大足。 \\n 〔一〕　甲，鎧也。兵，弓矢之屬。 \\n 〔二〕　諸，之也。移之甲兵，謂輕其過，使以甲兵贖其罪也。 \\n 〔三〕　重罪，死刑也。犀，犀皮，可用為甲也。戟，車戟也，柲長丈六尺。 \\n 〔四〕　輕罪，劓、刖之屬。鞼盾，綴革有文如繢。 \\n 〔五〕　小罪，不入於五刑者。以金贖，有分兩之差，今之罰金是也。書曰：「金作贖刑。」 \\n 〔六〕　宥，赦也。閒罪，刑罰之疑者。書曰：「五刑之疑有赦。」 \\n 〔七〕　索，求也，求訟者之情也。三禁，禁之三日，使審實其辭也。而不可上下者，辭定不可移也。坐成，獄訟之坐已成也。十二矢為束。訟者坐成，以束矢入於朝，乃聽其訟。兩人訟，一人入矢，一人不入則曲，曲則服，入兩矢乃治之。矢，取往而不反也。周禮「以兩造禁人訟，入束矢於朝，然後聽之」也。 \\n 〔八〕　鑄，冶也。 \\n 〔九〕　狗馬難為利也。　案：「也」，公序本作「者」。 \\n 〔一０〕惡，麤也。夷，平也。夷所以削草平地。斤，形似鉏而小。斸，斫也。 \\n ６　桓公曰：「吾欲南伐，何主〔一〕？」管子對曰：「以魯為主。反其侵地棠、潛〔二〕，使海於有蔽，渠弭於有渚〔三〕，環山於有牢〔四〕。」桓公曰：「吾欲西伐，何主？」管子對曰：「以衛為主。反其侵地臺、原、姑與漆里〔五〕，使海於有蔽，渠弭於有渚，環山於有牢。」桓公曰：「吾欲北伐，何主？」管子對曰：「以燕為主〔六〕。反其侵地柴夫、吠狗〔七〕，使海於有蔽，渠弭於有渚，環山於有牢。」四鄰大親。既反侵地，正封疆，地南至於鋾陰〔八〕，西至于濟，北至于河，東至于紀酅〔九〕，有革車八百乘〔一０〕。擇天下之甚淫亂者而先征之。 \\n 〔一〕　主，主人，共軍用也。 \\n 〔二〕　棠、潛，魯之二邑。 \\n 〔三〕　賈侍中云：「海，海濱也。有蔽，言可依蔽也。渠弭，裨海也。水中可居者曰渚。」昭謂：有此乃可以為主人，軍必依險阻者也。 \\n 〔四〕　環，繞也。牢，牛、羊、豕也。言雖山險皆有牢牧也。一曰「牢，固也。」 \\n 〔五〕　衛之四邑。 \\n 〔六〕　燕，今廣陽薊也。 \\n 〔七〕　燕之二邑。 \\n 〔八〕　鋾陰，地名，齊南界也。 \\n 〔九〕　紀，故紀侯之國。酅，紀季之邑，已入於齊也。 \\n 〔一０〕賈侍中云：「一國之賦八百乘也。乘七十五人，凡甲士六萬人。」昭謂：此周制耳，齊法以五十人為小戎，車八百乘當有四萬人。又上管仲制齊為三軍，軍萬人，下又曰「君有是士三萬人，以方行於天下」也，而車數多者，其副貳陪從之車也。或云：「八當為六。」 \\n 即位數年，東南多有淫亂者，萊、莒、徐夷、吳、越〔一〕，一戰帥服三十一國。遂南征伐楚，濟汝，踰方城，望汶山〔二〕，使貢絲於周而反。荊州諸侯莫敢不來服。遂北伐山戎〔三〕，刜令支、斬孤竹而南歸〔四〕。海濱諸侯莫敢不來服〔五〕。與諸侯飾牲為載，以約誓于上下庶神〔六〕，與諸侯戮力同心〔七〕。西征攘白狄之地〔八〕，至於西河〔九〕，方舟設泭，乘桴濟河〔一０〕，至于石枕〔一一〕。懸車束馬，踰太行與辟耳之谿拘夏〔一二〕，西服流沙、西吳〔一三〕。南城於周〔一四〕，反胙于絳〔一五〕。嶽濱諸侯莫敢不來服〔一六〕，而大朝諸侯於陽穀〔一七〕。兵車之屬六，乘車之會三〔一八〕，諸侯甲不解纍〔一九〕，兵不解翳〔二０〕，弢無弓，服無矢〔二一〕。隱武事，行文道，帥諸侯而朝天子〔二二〕。 \\n 〔一〕　萊，今東萊也。莒，琅邪縣也。徐夷，徐州之夷也。 \\n 〔二〕　濟，渡也。汝，水名。方城，楚北之阨塞也。謂師至于陘時也。在魯僖四年。汶山，楚山也。 \\n 〔三〕　山戎，今之鮮卑，以其病燕，故伐之。 \\n 〔四〕　二國，山戎之與也。刜，擊也。斬，伐也。令支，今為縣，屬遼西，孤竹之城存焉。 \\n 〔五〕　海濱，海水涯也。 \\n 〔六〕　飾牲，陳其牲。為載書加于牲上而已，不歃血。 \\n 〔七〕　戮，并也。 \\n 〔八〕　攘，卻也。白狄，赤狄之別也。 \\n 〔九〕　西河，白狄之西也。 \\n 〔一０〕方，併也。編木曰泭，小泭曰桴。濟，渡也。 \\n 〔一一〕石枕，晉地名。 \\n 〔一二〕太行、辟耳，山名也。拘夏，辟耳之谿也。三者皆山險谿谷，故懸鉤其車、偪束其馬以渡。 \\n 〔一三〕流沙、西吳，雍州之地。 \\n 〔一四〕城，王城也。周襄王庶弟子帶作亂，與戎伐襄王，焚其東門，不克。桓公使仲孫湫徵諸侯戍周而城之。事在魯僖十三年。 \\n 〔一五〕說云：「胙，賜也。謂天子致祭胙，賞以大輅、龍旂。桓公於絳辭之，天子復使宰孔致之。」賈侍中云：「反，復也。胙，位也。絳，晉國都也。晉獻公卒，奚齊、卓子死，國絕無嗣，晉侯失其胙位。桓公以諸侯討晉，至高梁，使隰朋帥師立公子夷吾，復之於絳，是為惠公。事在魯僖九年。」昭謂：人君即位，謂之踐胙。此言桓公城周，尊事天子，又討晉亂，復其胙位，善之也。案內傳宰孔於葵丘致胙肉，賜命，無辭讓反覆之文。賈君得之，唐從賈也。 \\n 〔一六〕嶽，北嶽常山。 \\n 〔一七〕陽穀之會，在魯僖三年也。 \\n 〔一八〕屬，亦會也。兵車之會，謂魯莊十三年會於北杏，十四年會于鄄，十五年復會於鄄，魯僖元年會于檉，十三年會於鹹，十六年會於淮；乘車之會，在僖三年，會于陽穀，五年會于首止，九年會于葵丘：九會也。 \\n 〔一九〕纍，所以盛甲也。 \\n 〔二０〕翳，所以蔽兵也。 \\n 〔二一〕弢，弓衣也。服，矢衣也。無者，無所用也。 \\n 〔二二〕謂首止之會，會王太子，謀寧周也。 \\n ７　葵丘之會，天子使宰孔致胙於桓公〔一〕，曰：「余一人之命〔二〕有事於文、武〔三〕，使孔致胙。」且有後命〔四〕曰：「以爾自卑勞，實謂爾伯舅，無下拜〔五〕。」桓公召管子而謀，管子對曰：「為君不君，為臣不臣，亂之本也。」桓公懼，出見客〔六〕曰：「天威不違顏咫尺〔七〕，小白余敢承天子之命曰『爾無下拜〔八〕』，恐隕越於下，以為天子羞〔九〕。」遂下拜，升受命。掌服大輅，龍旗九旒，渠門赤旂〔一０〕，諸侯稱順焉〔一一〕。 \\n 〔一〕　天子，周襄王也。宰孔，周之公也。胙，祭肉也。　案：「 \\n 周之公也」，公序本作「宰周公也」。 \\n 〔二〕　案述聞卷二０：「『之命』二字因下文『天子之命』而衍。」 \\n 〔三〕　事，祭事也。 \\n 〔四〕　且，猶復也。 \\n 〔五〕　天子稱王官之伯，異姓曰伯舅。無下拜，無下堂拜賜也。 \\n 〔六〕　客，宰孔也。 \\n 〔七〕　違，遠也。顏，眉目之閒也。八寸曰咫。 \\n 〔八〕　承，受也。 \\n 〔九〕　隕，墜也。越，失也。 \\n 〔一０〕唐尚書云：「大輅，非也。」賈侍中云：「大輅，諸侯朝服之車，謂金輅，鉤樊纓九就；龍旗九旒也。渠門，亦旗名。赤旂，大旗也。」昭謂：龍旗，畫交龍於縿也，正幅為縿，旁屬為旒。鉤，婁頷之鉤；樊，馬大帶，纓當｛凶月｝，削革為之，皆以五采罽飾之。九就，就，成也。渠門，兩旗所建，以為軍門，若今牙門也。〔一一〕言下拜順於禮也。 \\n ８　桓公憂天下諸侯。魯有夫人、慶父之亂〔一〕，二君弒死，國絕無嗣。桓公聞之，使高子存之〔二〕。 \\n 〔一〕　夫人，魯莊夫人哀姜也。慶父，莊公之弟共仲也，通于哀姜，哀姜欲立之。莊公薨，慶父殺太子般，在莊三十二年；又弒閔公，在閔二年。 \\n 〔二〕　高子，齊卿，高奚敬仲也。存之，謂立僖公而成魯。　案：「高奚」，公序本作「高傒」。 \\n 狄人攻邢，桓公築夷儀以封之〔一〕，男女不淫，牛馬選具〔二〕。狄人攻衛，衛人出廬于曹〔三〕，桓公城楚丘以封之〔四〕。其畜散而無育〔五〕，桓公與之繫馬三百〔六〕。天下諸侯稱仁焉。於是天下諸侯知桓公之非為己動也〔七〕，是故諸侯歸之〔八〕。 \\n 〔一〕　邢，姬姓，周公之後。夷儀，邢邑也。狄人攻邢，在莊三十二年；封而遷之，在魯僖元年。 \\n 〔二〕　淫，見淫略也。選，數也。 \\n 〔三〕　廬，寄也。狄人攻衛，殺懿公，遂入衛。衛人出走宋，桓公逆之於河，以衛之遺民立公孫申以寄于曹，是為戴公。在魯閔二年。 \\n 〔四〕　楚丘，衛地。桓公遷其國而封之。事在魯僖二年。 \\n 〔五〕　畜，六畜也。散，謂失亡也。育，養也。 \\n 〔六〕　繫馬，良馬在閑，非放牧者。 \\n 〔七〕　動為救患分災也。 \\n 〔八〕　案：「歸之」下，公序本有「譬若市人」四字。 \\n 桓公知諸侯之歸己也，故使輕其幣而重其禮〔一〕。故天下諸侯罷馬以為幣〔二〕，縷綦以為奉〔三〕，鹿皮四个〔四〕；諸侯之使垂櫜而入〔五〕，稛載而歸〔六〕。故拘之以利，結之以信，示之以武，故天下小國諸侯既許桓公〔七〕，莫之敢背，就其利而信其仁、畏其武。桓公知天下諸侯多與己也〔八〕，故又大施忠焉〔九〕。可為動者為之動，可為謀者為之謀，軍譚、遂而不有也，諸侯稱寬焉。〔一０〕通齊國之魚鹽于東萊〔一一〕，使關市幾而不征〔一二〕，以為諸侯利，諸侯稱廣焉〔一三〕。築葵茲、晏、負夏、領釜丘〔一四〕，以禦戎、狄之地，所以禁暴於諸侯也〔一五〕；築五鹿、中牟、蓋與、牡丘〔一六〕，以衛諸夏之地〔一七〕，所以示權於中國也。教大成，定三革，隱五刃〔一八〕，朝服以濟河而無怵惕焉〔一九〕，文事勝矣〔二０〕。是故大國慚媿，小國附協。唯能用管夷吾、甯戚、隰朋、賓胥無、鮑叔牙之屬而伯功立〔二一〕。 \\n 〔一〕　幣，摯幣也。禮，酬賓之禮也。 \\n 〔二〕　罷，不任用也。幣、圭以馬也。 \\n 〔三〕　奉，藉也，所以藉玉之藻也。縷綦，以縷織綦，不用絲，取易共也。綦，綺文。 \\n 〔四〕　个，枚也。 \\n 〔五〕　垂，言空而來。櫜，囊也。 \\n 〔六〕　言重而歸也。稛，絭也。 \\n 〔七〕　許，謂聽其盟約。 \\n 〔八〕　無不從也。與，從也。 \\n 〔九〕　施其忠信也。 \\n 〔一０〕軍，謂以軍滅之。不有，以分諸侯也。桓公奔莒，過譚，譚子不禮，入又不賀。北杏之會，遂人不至。故皆滅之。在魯莊十年及十三年。 \\n 〔一一〕言通者，則先時禁之矣。東萊，齊東萊夷也。 \\n 〔一二〕幾，幾異服、識異言也。征，稅也。取魚鹽者不征稅，所以利諸侯、致遠物也。 \\n 〔一三〕施惠廣也。 \\n 〔一四〕四者皆厄塞，與山戎、眾狄接也。 \\n 〔一五〕禁暴，禁其暴掠於諸侯也。 \\n 〔一六〕四塞，諸夏之關也。 \\n 〔一七〕衛，蔽扞也。 \\n 〔一八〕定，奠也。隱，藏也。三革，甲、冑、盾也。五刃，刀、劍、矛、戟、矢也。說云：「三革，甲、楯、鼓。」非也。兵事息，則禮樂興，焉得廢鼓？ \\n 〔一九〕西行渡河以平晉也。 \\n 〔二０〕勝，舉也。 \\n 〔二一〕五子皆齊卿、大夫也。隰朋，齊莊公之曾孫、戴仲之子成子也。 \\n 國語 \\n  \\n   \\n  "}
{"章节": "國語卷第七", "正文": "  \\n 國語卷第七 \\n 　 \\n  \\n 晉語一 \\n １　武公伐翼，殺哀侯〔一〕，止欒共子曰：「苟無死〔二〕，吾以子見天子，令子為上卿，制晉國之政〔三〕。」辭曰：「成聞之：『民生於三，事之如一〔四〕。』父生之，師教之，君食之〔五〕。非父不生，非食不長，非教不知生之族也，故壹事之〔六〕。唯其所在，則致死焉〔七〕。報生以死，報賜以力，人之道也〔八〕。臣敢以私利廢人之道〔九〕，君何以訓矣〔一０〕？且君知成之從也，未知其待於曲沃也〔一一〕。從君而貳，君焉用之〔一二〕？」遂鬥而死。 \\n 〔一〕　武公，曲沃桓叔之孫、嚴伯之子武公稱也。翼，晉國都也。哀侯，晉昭侯之孫、鄂侯之子哀侯光也。初，昭侯分國以封叔父桓叔為曲沃伯。沃盛彊，昭侯微弱。後六年，晉潘父弒昭侯而納桓叔，不克。晉人立昭侯之子孝侯於翼，更為翼侯。後十五年，桓叔之子嚴伯伐翼，殺孝侯。翼人立其弟鄂侯。鄂侯生哀侯。魯桓三年，曲沃武公伐翼，殺哀侯，後竟滅翼侯之後而兼之。魯莊公十六年，王使虢公命武公以一軍，為晉侯，遂為晉祖考。　案：「嚴伯」當作「莊伯」，注者避漢明帝諱改「莊」為「嚴」。下同。 \\n 〔二〕　欒共子，晉哀侯大夫共叔成也。初，桓叔為曲沃伯，共子之父欒賓傅之，故止共子使無死也。 \\n 〔三〕　上卿，執政命於天子者也。 \\n 〔四〕　三，君、父、師也。如一，服勤至死也。 \\n 〔五〕　食，謂祿也。 \\n 〔六〕　族，類也。壹事之，事之如一也。 \\n 〔七〕　在君父為君父，在師為師也。 \\n 〔八〕　賜，惠也。以力，謂家臣也。 \\n 〔九〕　私利，謂不死為上卿也。 \\n 〔一０〕無以教為忠也。 \\n 〔一一〕君，武公也。言君知成將死其君，為從臣道也，故使止臣，未知成不死而待君於曲沃之為二也。 \\n 〔一二〕貳，二心也。 \\n ２　獻公卜伐驪戎〔一〕，史蘇占之〔二〕，曰：「勝而不吉。」公曰：「何謂也？」對曰：「遇兆，挾以銜骨，齒牙為猾〔三〕，戎、夏交捽〔四〕。交捽，是交勝也，臣故云〔五〕。且懼有口〔六〕，攜民，國移心焉〔七〕。」公曰：「何口之有！口在寡人，寡人弗受，誰敢興之？」對曰：「苟可以攜，其入也必甘受，逞而不知，胡可壅也〔八〕？」公弗聽，遂伐驪戎，克之〔九〕。獲驪姬以歸，有寵，立以為夫人〔一０〕。公飲大夫酒，令司正實爵與史蘇〔一一〕，曰：「飲而無肴〔一二〕。夫驪戎之役，女曰『勝而不吉』，故賞女以爵，罰女以無肴。克國得妃，其有吉孰大焉！」史蘇卒爵〔一三〕，再拜稽首曰：「兆有之，臣不敢蔽。蔽兆之紀，失臣之官〔一四〕，有二罪焉，何以事君〔一五〕？大罰將及，不唯無肴〔一六〕。抑君亦樂其吉而備其凶，凶之無有，備之何害？若其有凶，備之為瘳〔一七〕。臣之不信，國之福也〔一八〕，何敢憚罰〔一九〕。」 \\n 〔一〕　獻公，晉武公之子獻公詭諸也。驪戎，西戎之別在驪山者也。其君男爵，姬姓。秦曰驪邑，漢高帝徙豐民於驪邑，更曰新豐，在京兆也。 \\n 〔二〕　史蘇，晉大夫，占卜之史也。 \\n 〔三〕　遇，見也。挾，猶會也。骨，所以鯁刺人也。猾，弄也。齒牙，謂兆端左右釁坼，有似齒牙。中有從畫，故曰銜骨。骨在口中，齒牙弄之，以象讒口之為害也。禮，卜師作龜，大夫占色，史占墨。 \\n 〔四〕　兆有二畫，外象戎，內象諸夏。夏，謂晉也。兆端會齒牙交，有似捽。捽，交對也。 \\n 〔五〕　言晉勝戎，戎復勝晉。 \\n 〔六〕　齒牙、銜骨，皆在口也。 \\n 〔七〕　攜，離也。 \\n 〔八〕　胡，何也。逞，快也。壅，防也。甘言入耳，心以為快，而不知其惡，何可防止也。 \\n 〔九〕　克，勝也。 \\n 〔一０〕驪姬，驪戎君之女也。 \\n 〔一一〕司正，正賓主之禮者也。實，滿也。 \\n 〔一二〕肴，俎實也。 \\n 〔一三〕卒，盡也。 \\n 〔一四〕紀，經也。失官，失守官之節也。 \\n 〔一五〕二罪，蔽兆、失官也。 \\n 〔一六〕及，至也。蔽兆、失官，則有大罰，非但無肴也。 \\n 〔一七〕瘳，差也。 \\n 〔一八〕不信，卜不中也。 \\n 〔一九〕憚，難也。 \\n 飲酒出，史蘇告大夫曰：「有男戎必有女戎〔一〕。若晉以男戎勝戎，而戎亦必以女戎勝晉，其若之何！」里克曰：「何如〔二〕？」史蘇曰：「昔夏桀伐有施，有施人以妹喜女焉〔三〕，妹喜有寵，於是乎與伊尹比而亡夏〔四〕。殷辛伐有蘇，有蘇氏以妲己女焉〔五〕，妲己有寵，於是乎與膠鬲比而亡殷〔六〕。周幽王伐有褒，褒人以褒姒女焉〔七〕，褒姒有寵，生伯服〔八〕，於是乎與虢石甫比，〔九〕逐太子宜臼〔一０〕而立伯服。太子出奔申〔一一〕，申人、鄫人召西戎以伐周，周於是乎亡〔一二〕。今晉寡德而安俘女〔一三〕，又增其寵〔一四〕，雖當三季之王，不亦可乎〔一五〕？且其兆云：『挾以銜骨，齒牙為猾。』我卜伐驪，龜往離散以應我〔一六〕。夫若是，賊之兆也，非吾宅也〔一七〕，離則有之〔一八〕。不跨其國，可謂挾乎〔一九〕？不得其君，能銜骨乎〔二０〕？若跨其國而得其君，雖逢齒牙，以猾其中，誰云不從〔二一〕？諸夏從戎，非敗而何？從政者不可以不戒，亡無日矣！」 \\n 〔一〕　戎，兵也。女兵，言其禍由姬也。　案：「姬」，公序本作「兵」。 \\n 〔二〕　里克，晉大夫里季子也。 \\n 〔三〕　桀，禹十七世王皋之孫、王發之子夏癸也。有施，喜姓之國，妹喜其女也。以女進人曰女。案：「王皋之孫、王發之子」，公序本作「后皋之孫、惠王之子」。攷異卷三：「『惠王』當作『后惠』或『后發惠』。」 \\n 〔四〕　伊尹，湯相伊摯也，自夏適殷也。比，比功也。伊尹欲亡夏，妹喜為之作禍，其功同也。 \\n 〔五〕　殷辛，湯三十一世帝乙之子殷紂也。有蘇，己姓之國，妲己，其女也。 \\n 〔六〕　膠鬲，殷賢臣也，自殷適周，佐武王以亡殷也。 \\n 〔七〕　幽王，宣王之子幽王宮涅也。有褒，姒姓之國，幽王伐之，褒人以美女入，謂之褒姒，是為幽后。 \\n 〔八〕　伯服，攜王也。 \\n 〔九〕　石甫，虢公之名。鄭語曰「虢石甫讒諂巧佞之人也，而立以為卿士」也。　案：「巧佞」，札記：「依鄭語當作『巧從』。」 \\n 〔一０〕宜臼，申后之子平王名也。 \\n 〔一一〕申，姜姓之國，平王母家也。 \\n 〔一二〕鄫，姒姓，禹後也。鄫及西戎素與申國婚姻同好。幽王欲殺宜臼以成伯服，求之於申，申人弗予，遂伐之。故申、鄫召西戎以伐周，殺幽王於戲。 \\n 〔一三〕軍獲曰俘。 \\n 〔一四〕立以為夫人也。 \\n 〔一五〕季，末也。三季王，桀、紂、幽王也。 \\n 〔一六〕應，答也。往，令人告龜辭往伐驪也，其兆離散不吉也。 \\n 〔一七〕賊，敗國家之兆也。宅，居也，非吾所安居也。 \\n 〔一八〕國分離也。 \\n 〔一九〕跨，猶據也。言驪姬不據有晉國，可謂外內挾乎？ \\n 〔二０〕言驪姬不得志於其君，不能銜骨以害人也。 \\n 〔二一〕言驪姬若能跨據晉國而得志於君，齒牙之猾，雖為中害，國人逢之，誰有不從。言必從也。 \\n 郭偃曰：「夫三季王之亡也宜〔一〕。民之主也，縱惑不疚〔二〕，肆侈不違〔三〕，流志而行〔四〕，無所不疚〔五〕，是以及亡而不獲追鑒〔六〕。今晉國之方，偏侯也〔七〕。其土又小〔八〕，大國在側〔九〕，雖欲縱惑，未獲專也〔一０〕。大家、鄰國將師保之〔一一〕，多而驟立，不其集亡〔一二〕。雖驟立，不過五矣。且夫口，三五之門也〔一三〕。是以讒口之亂，不過三五〔一四〕。且夫挾，小鯁也。可以小戕，而不能喪國〔一五〕。當之者戕焉〔一六〕，於晉何害〔一七〕？雖謂之挾，而猾以齒牙，口弗堪也〔一八〕，其與幾何〔一九〕？晉國懼則甚矣，亡猶未也。商之衰也〔二０〕，其銘有之〔二一〕曰：『嗛嗛之德，不足就也〔二二〕，不可以矜，而祇取憂也〔二三〕。嗛嗛之食，不足狃也〔二四〕，不能為膏，而祗罹咎也〔二五〕。』雖驪之亂，其罹咎而已，其何能服〔二六〕？吾聞以亂得聚者〔二七〕，非謀不卒時〔二八〕，非人不免難〔二九〕，非禮不終年〔三０〕，非義不盡齒〔三一〕，非德不及世〔三二〕，非天不離數〔三三〕。今不據其安，不可謂能謀〔三四〕；行之以齒牙，不可謂得人〔三五〕；廢國而向己，不可謂禮〔三六〕；不度而迂求，不可謂義〔二七〕；以寵賈怨，不可謂德〔三八〕；少族而多敵，不可謂天〔三九〕。德義不行，禮義不則〔四０〕，棄人失謀，天亦不贊〔四一〕。吾觀君夫人也，若為亂，其猶隸農也〔四二〕。雖獲沃田而勤易之〔四三〕，將不克饗，為人而已〔四四〕。」 \\n 〔一〕　郭偃，晉大夫卜偃也。宜，言其惑亂取亡，皆其宜也。 \\n 〔二〕　疚，病也。縱其淫惑，不以為病。 \\n 〔三〕　肆，極也。極其泰侈，無所違避。 \\n 〔四〕　流，放也。 \\n 〔五〕　無一處不以為疚也。 \\n 〔六〕　鑒，鏡也。言不得復追鏡前世善敗以為戒也。 \\n 〔七〕　方，大也。偏，偏方也，乃甸內偏方小侯也。傳曰：「今晉甸侯。」 \\n 〔八〕　小於三季王也。 \\n 〔九〕　大國，謂齊、秦也。 \\n 〔一０〕專，擅也。 \\n 〔一一〕大家，上卿也。師保之，為作師保也。 \\n 〔一二〕驟，數也。集，至也。 \\n 〔一三〕口所以紀三辰、宣五行，故謂之門。 \\n 〔一四〕少則三君，多則五君。 \\n 〔一五〕害在內為戕。戕，猶傷也。喪，亡也。言可以小戕害人，不足以亡國。 \\n 〔一六〕當，值也，值骨鯁者傷也。 \\n 〔一七〕無大害也。 \\n 〔一八〕堪，猶勝也。言骨在口，而猾以齒牙，口不能勝也。喻不能終害也。 \\n 〔一九〕言不久害也。 \\n 〔二０〕衰，謂帝甲之世也。 \\n 〔二一〕刻器曰銘，謂鍾、鼎之戒。 \\n 〔二二〕嗛嗛，猶小小也。不足就，不足歸就也。 \\n 〔二三〕矜，大也。祇，適也。 \\n 〔二四〕食，祿也。狃，貪也。 \\n 〔二五〕膏，肥也。 \\n 〔二六〕驪，驪姬也。罹咎而已，其後二子殺死，身為里克所殺是也。何能服，何能服人也。 \\n 〔二七〕聚財眾也。 \\n 〔二八〕卒，盡也。三月為一時。非有善謀，不能盡一時，齊無知是也。 \\n 〔二九〕非得人眾，不能自免於難，衛州吁是也。 \\n 〔三０〕非有禮法，不能終十年，齊懿公商人是也。賈、虞云「十年而數終」，唐云「不能終其年，與下『不盡齒』同」，非也。 \\n 〔三一〕齒，年壽也。非有義刑，不能盡其年壽，楚靈王滅陳、蔡，用隱太子於岡山是也。 \\n 〔三二〕世，嗣也。非有德惠，不能及世嗣，晉惠公夷吾是也。 \\n 〔三三〕離，歷也。非有天命祐助，不能歷世長久也。若齊桓、晉文，天假之年，而除其害，子孫繼業，神所命也。 \\n 〔三四〕據，居也。言驪姬之謀，不居安存而處危亡，不可謂能謀。 \\n 〔三五〕行齒牙之猾以害人，不可謂得人心也。 \\n 〔三六〕廢國，謂盡害群公子，以國向己，不可謂知禮也。 \\n 〔三七〕迂，邪也。不度利害之本，而以邪奪正，不可謂得其義。義，宜也。 \\n 〔三八〕賈，市也。言恃寵愛以市怨於國，不可謂有德也。 \\n 〔三九〕少族，族類少也。多敵，多怨也。不可謂有天助也。 \\n 〔四０〕賈怨無德，迂求非義，故德義不行也。則，法也。 \\n 〔四一〕行之以齒牙，為棄人；不據其安，為失謀。少族多敵，故天不贊助。 \\n 〔四二〕隸，今之徒也。 \\n 〔四三〕沃，美也。易，治也。 \\n 〔四四〕饗，食也。為人，為他人耳。 \\n 士蒍曰：「誡莫如豫，豫而後給〔一〕。夫子誡之〔二〕，抑二大夫之言其皆有焉〔三〕。」 \\n 〔一〕　士蒍，晉大夫，劉累之後、隰叔之子子輿也。豫，備也。給，及也。言先有備而後及事也。 \\n 〔二〕　夫子，郭偃也。其言皆誡也。 \\n 〔三〕　二大夫，史蘇、郭偃也。 \\n 既，驪姬不克〔一〕，晉正於秦，五立而後平〔二〕。 \\n 〔一〕　不能服晉也。 \\n 〔二〕　正者，為秦所輔正，「大家、鄰國，將師保之」是也。謂以兵納惠公、文公，殺呂郤之屬也。五立，謂奚齊、卓子、惠公、懷公至文公乃平也。 \\n ３　獻公伐驪戎，克之，滅驪子〔一〕，獲驪姬以歸，立以為夫人，生奚齊。其娣生卓子〔二〕。驪姬請使申生主〔三〕曲沃以速懸，〔四〕重耳處蒲城，夷吾處屈〔五〕，奚齊處絳〔六〕，以儆無辱之故〔七〕。公許之。 \\n 〔一〕　驪子，驪戎之君也。本爵男，此云子者，猶言男子也。 \\n 〔二〕　女子同生，謂後生為娣，於男則言妹也。 \\n 〔三〕　案：「主」，公序本作「處」。 \\n 〔四〕　申生，獻公太子恭君也。獻公娶于賈，無子；蒸于齊姜，生申生。曲沃，晉宗邑，今河東聞喜是也。虞御史云：「速，疾也。懸，縊也。」 \\n 〔五〕　重耳、夷吾，申生異母弟也。蒲，今蒲坂；屈，北屈，皆在河東。 \\n 〔六〕　晉時都絳也。 \\n 〔七〕　言出此三子為鎮於外，以儆備戎、狄，無恥辱於國也。 \\n 史蘇朝，告大夫曰：「二三大夫其戒之乎，亂本生矣！日，君以驪姬為夫人，民之疾心固皆至矣〔一〕。昔者之伐也，興百姓以為百姓也〔二〕，是以民能欣之〔三〕，故莫不盡忠極勞以致死也。今君起百姓以自封也〔四〕，民外不得其利〔五〕，而內惡其貪，則上下既有判矣〔六〕；然而又生男，其天道也？天彊其毒，民疾其態，其亂生哉！吾聞君之好好而惡惡，樂樂而安安，是以能有常〔七〕。伐木不自其本，必復生；塞水不自其源，必復流；滅禍不自其基，必復亂〔八〕。今君滅其父而畜其子，禍之基也。畜其子，又從其欲，子思報父之恥而信其欲〔九〕，雖好色，必惡心，不可謂好〔一０〕。好其色，必授之情〔一一〕。彼得其情以厚其欲〔一二〕，從其惡心，必敗國且深亂。亂必自女戎〔一三〕，三代皆然。」驪姬果作難，殺太子而逐二公子〔一四〕。君子曰：「知難本矣〔一五〕。」 \\n 〔一〕　日，昔日也。疾，疾其君也。至，深也。 \\n 〔二〕　昔者，謂古明君也。為百姓，為百姓除害也。 \\n 〔三〕　欣，欣戴也。 \\n 〔四〕　封，厚也。 \\n 〔五〕　不得攻伐之利也。 \\n 〔六〕　判，離也。 \\n 〔七〕　好者好之，惡者惡之，樂則說之，安則居之，故能有常。此言獻公好惡安樂皆非其所有也。 \\n 〔八〕　基，始也。 \\n 〔九〕　信，古「申」字。 \\n 〔一０〕好，美也。 \\n 〔一一〕情，謂許其子立也。 \\n 〔一二〕厚，益也。 \\n 〔一三〕深亂，亂深也。女戎，女兵也。 \\n 〔一四〕謂重耳奔狄、夷吾奔梁也。 \\n 〔一五〕知難之本，謂史蘇也。 \\n ４　驪姬生奚齊，其娣生卓子。公將黜太子申生〔一〕而立奚齊。里克、丕鄭、荀息相見，里克曰：「夫史蘇之言將及矣！其若之何？」荀息曰：「吾聞事君者，竭力以役事，不聞違命〔二〕。君立臣從，何貳之有〔三〕？」丕鄭曰：「吾聞事君者，從其義，不阿其惑。〔四〕惑則誤民，民誤失德，是棄民也〔五〕。民之有君，以治義也〔六〕。義以生利，利以豐民〔七〕，若之何其民之與處而棄之也？必立太子。」里克曰：「我不佞，雖不識義，亦不阿惑，吾其靜也。〔八〕」三大夫乃別。 \\n 〔一〕　黜，廢也。 \\n 〔二〕　竭，盡也。役，為也。 \\n 〔三〕　君立嗣，臣則從而奉之。貳，二心也。 \\n 〔四〕　阿，隨也。 \\n 〔五〕　言民失德，陷於刑辟，是棄之也。 \\n 〔六〕　上下之義也。 \\n 〔七〕　有義，故生利也。豐，厚也。 \\n 〔八〕　靜，默也。 \\n 蒸于武公〔一〕，公稱疾不與，使奚齊蒞事〔二〕。猛足乃言於太子〔三〕曰：「伯氏不出，奚齊在廟〔四〕，子盍圖乎〔五〕！」太子曰：「吾聞之羊舌大夫〔六〕曰：『事君以敬，事父以孝。』受命不遷為敬〔七〕，敬順所安為孝〔八〕。棄命不敬〔九〕，作令不孝〔一０〕，又何圖焉？且夫間父之愛而嘉其貺，有不忠焉〔一一〕；廢人以自成，有不貞焉。孝、敬、忠、貞，君父之所安也〔一二〕。棄安而圖，遠於孝矣，吾其止也。」 \\n 〔一〕　蒸，冬祭也。武公，獻公之禰廟也，在曲沃。　案述聞卷二一：「『武公』當作『武宮』。」正文同。 \\n 〔二〕　蒞，臨也。稱疾不自祭，而使奚齊者，欲風群臣使知意也。 \\n 〔三〕　猛足，太子臣也。 \\n 〔四〕　賈、唐皆云：「伯氏，申生也。」一云「伯氏，狐突也。」昭謂：是時狐突未杜門，故以伯氏為申生。伯氏，猶言長子也。 \\n 〔五〕　圖所以自安固也。 \\n 〔六〕　羊舌大夫，羊舌職之父也。 \\n 〔七〕　遷，徙也。 \\n 〔八〕　敬順父之所安。 \\n 〔九〕　言公命我守曲沃，我棄之，為不敬也。 \\n 〔一０〕作令，謂擅發舉以有為也。 \\n 〔一一〕間，離也。貺，賜也。 \\n 〔一二〕安，猶善也。 \\n ５　獻公田，見翟柤之氛〔一〕，歸寑不寐〔二〕。郤叔虎朝，公語之〔三〕。對曰：「床笫之不安邪〔四〕？抑驪姬之不存側邪？」公辭焉。出遇士蒍，曰：「今夕君寑不寐，必為翟柤也〔五〕。夫翟柤之君，好專利而不忌〔六〕，其臣競諂以求媚，其進者壅塞〔七〕，其退者拒違〔八〕。其上貪以忍〔九〕，其下偷以幸〔一０〕，有縱君而無諫臣〔一一〕，有冒上而無忠下〔一二〕。君臣上下各饜其私，以縱其回〔一三〕，民各有心而無所據依〔一四〕。以是處國，不亦難乎！君若伐之，可克也。吾不言，子必言之〔一五〕。」士蒍以告，公悅，乃伐翟柤。郤叔虎將乘城〔一六〕，其徒曰：「棄政而役，非其任也〔一七〕。」郤叔虎曰：「既無老謀，而又無壯事，何以事君〔一八〕？」被羽先升，遂克之〔一九〕。 \\n 〔一〕　田，獵也。翟柤，國名也。氛，祲氛，凶象也。凶曰氛，吉曰祥。　案：「氛，祲氛，凶象也」，公序本作「氛，祲氣象也」。 \\n 〔二〕　欲伐翟柤也。寐，瞑也。 \\n 〔三〕　語以寑不寐也。郤叔虎，晉大夫，郤芮之父郤豹也。 \\n 〔四〕　笫，簀也。 \\n 〔五〕　君意在翟柤也。 \\n 〔六〕　忌，難也。 \\n 〔七〕　其臣競諂，故進者則壅塞其上，使不聞過也。 \\n 〔八〕　其退去者則拒違其君也。 \\n 〔九〕　忍，忍為不義也。 \\n 〔一０〕偷，苟且也。幸，徼幸也。 \\n 〔一一〕縱，放縱也。 \\n 〔一二〕冒，抵冒，言貪也。 \\n 〔一三〕饜，足也。回，邪也。 \\n 〔一四〕據，仗也。 \\n 〔一五〕不言，讓其上也。 \\n 〔一六〕乘，升也。 \\n 〔一七〕政，猶職也。役，服戎役也。 \\n 〔一八〕壯事，力役也。言己無謀，又恥無功也。 \\n 〔一九〕羽，鳥羽。繫於背，若今軍將負眊矣。 \\n ６　公之優曰施，通於驪姬〔一〕。驪姬問焉，曰：「吾欲作大事〔二〕，而難三公子之徒〔三〕如何〔四〕？」對曰：「早處之，使知其極〔五〕。夫人知極，鮮有慢心〔六〕；雖其慢，乃易殘也〔七〕。」驪姬曰：「吾欲為難，安始而可〔八〕？」優施曰：「必於申生。其為人也，小心精潔〔九〕，而大志重〔一０〕，又不忍人〔一一〕。精潔易辱，重僨可疾〔一二〕，不忍人，必自忍也〔一三〕。辱之近行〔一四〕。」驪姬曰：「重，無乃難遷乎〔一五〕？」優施曰：「知辱可辱，可辱遷重〔一六〕；若不知辱，亦必不知固秉常矣〔一七〕。今子內固而外寵〔一八〕，且善否莫不信〔一九〕。若外殫善而內辱之，無不遷矣〔二０〕。且吾聞之：甚精必愚〔二一〕。精為易辱，愚不知避難。雖欲無遷，其得之乎？」是故先施讒於申生。 \\n 〔一〕　優，俳也。施，其名也。旁淫曰通。 \\n 〔二〕　大事，廢適立庶也。 \\n 〔三〕　案：「而難三公子之徒」，述聞卷二一：「『之徒』二字，衍文也。」 \\n 〔四〕　三公子，申生、重耳、夷吾也。 \\n 〔五〕　處，定也。極，至也。當早定申生，分之都城而位以卿，使自知其位所極至也。 \\n 〔六〕　鮮，寡也。言人自知其極，則戒懼不敢違慢覬欲也。 \\n 〔七〕　言有官任而違慢，易殘毀也。 \\n 〔八〕　難，謂欲殺三公子也。始，先也。 \\n 〔九〕　小心，多畏忌。精潔，不忍辱。 \\n 〔一０〕大，年長也。重，敦重也。 \\n 〔一一〕不忍施惡於人。 \\n 〔一二〕僨，僵也。惇重者守節不易其情，則可疾斃僵也。 \\n 〔一三〕自忍，忍能自殺也。 \\n 〔一四〕辱，謂被以不義也。 \\n 〔一五〕遷，移也。 \\n 〔一六〕言知辱者雖重必移也。 \\n 〔一七〕不知，無所知也。秉，執也。固執常謀，因罪以去之也。 \\n 〔一八〕內固，內得君心。外寵，外見寵愛。 \\n 〔一九〕所善惡無不見信。 \\n 〔二０〕殫，盡也。外盡以善意待太子，而內以不義加辱之，則其心無不移。 \\n 〔二一〕精銳近愚也。 \\n 驪姬賂二五，使言於公〔一〕曰：「夫曲沃，君之宗也〔二〕；蒲與二屈，君之疆也〔三〕，不可以無主。宗邑無主，則民不威〔四〕；疆埸無主，則啟戎心〔五〕。戎之生心，民慢其政，國之患也。若使太子主曲沃，而二公子主蒲與屈，乃可以威民而懼戎，且旌君伐〔六〕。」使俱曰：「狄之廣莫，於晉為都〔七〕。晉之啟土，不亦宜乎〔八〕？」公說，乃城曲沃，太子處焉；又城蒲，公子重耳處焉；又城二屈，公子夷吾處焉。驪姬既遠太子，乃生之言〔九〕，太子由是得罪。 \\n 〔一〕　賂，遺也。二五，獻公嬖大夫梁五與東關五也。 \\n 〔二〕　宗，本宗也。曲沃，桓叔之封，先君宗廟在焉，猶西周謂之宗周。 \\n 〔三〕　疆，境也。二屈，屈有南北也。今河東有北屈，則是時復有南屈也。 \\n 〔四〕　威，畏也。 \\n 〔五〕　啟，開也，開戎侵盜之心也。晉南有陸渾之戎，蒲接之；北有山戎，二屈接之。 \\n 〔六〕　旌，章也。伐，功也。 \\n 〔七〕　使俱者，使二五同聲也。廣莫，北狄沙漠也。下邑曰都，使如為晉下邑。 \\n 〔八〕　啟土，闢境也。 \\n 〔九〕　生，生讒言也。 \\n ７　十六年，公作二軍〔一〕，公將上軍，太子申生將下軍以伐霍〔二〕。師未出，士蒍言於諸大夫曰：「夫太子，君之貳也〔三〕。恭以俟嗣，何官之有？今君分之土而官之〔四〕，是左之也〔五〕。吾將諫以觀之。」乃言於公曰：「夫太子，君之貳也，而帥下軍，無乃不可乎？」公曰：「下軍，上軍之貳也。寡人在上，申生在下，不亦可乎？」士蒍對曰：「下不可以貳上〔六〕。」公曰：「何故？」對曰：「貳若體焉〔七〕，上下左右，以相心目〔八〕，用而不倦，身之利也〔九〕。上貳代舉〔一０〕，下貳代履〔一一〕，周旋變動，以役心目〔一二〕，故能治事，以制百物〔一三〕。若下攝上，與上攝下〔一四〕，周旋不動，以違心目，其反為物用也，何事能治？〔一五〕故古之為軍也，軍有左右，闕從補之〔一六〕，成而不知，是以寡敗〔一七〕。若以下貳上，闕而不變，敗弗能補也〔一八〕。變非聲章，弗能移也〔一九〕。聲章過數則有釁，有釁則敵入〔二０〕，敵入而凶，救敗不暇，誰能退敵〔二一〕？敵之如志，國之憂也。可以陵小，難以征國〔二二〕。君其圖之！」公曰：「寡人有子而制焉，非子之憂也。」對曰：「太子，國之棟也。棟成乃制之，不亦危乎〔二三〕！」公曰：「輕其所任，雖危何害〔二四〕？」 \\n 〔一〕　獻公十六年，魯閔之元年也。魯莊十六年，王命晉武公以一軍為晉侯，至此初作二軍，軍之有上下也。 \\n 〔二〕　霍，周文王子霍叔武之國也。 \\n 〔三〕　貳，副也。 \\n 〔四〕　位以卿也。 \\n 〔五〕　左，猶外也。 \\n 〔六〕　猶足不可以貳手也。手足，左右各自為貳。 \\n 〔七〕　體，四支也。 \\n 〔八〕　相，助也。 \\n 〔九〕　倦，勞也。有貳，故不勞也。四體役身，故身之利。 \\n 〔一０〕上，手也。代，更也。 \\n 〔一一〕下，足也。履，步也。 \\n 〔一二〕役，為也。 \\n 〔一三〕制，裁也。 \\n 〔一四〕攝，持也。 \\n 〔一五〕為物用，與百物器用無異也。 \\n 〔一六〕左右，左右部也。闕，缺也。 \\n 〔一七〕不知，敵不知有闕。 \\n 〔一八〕變，更也。 \\n 〔一九〕聲，金鼓也。章，旌旗也。移，動也。 \\n 〔二０〕釁，隙也。軍法，進退旗鼓有數，過數則有隙，敵見隙而犯己也。 \\n 〔二一〕凶，猶凶凶，恐懼也。退，卻也。 \\n 〔二二〕以下軍貳上，可以侵陵小國，難以征大國。 \\n 〔二三〕棟成，謂位已定而更其制，使將兵，危之道也。 \\n 〔二四〕輕其所任，謂輕太子所任，不重責也。雖近危，猶無害也。 \\n 士蒍出語人曰：「太子不得立矣。改其制而不患其難，輕其任而不憂其危，君有異心，又焉得立？行之克也，將以害之〔一〕；若其不克，其因以罪之。雖克與否，無以避罪。與其勤而不入，不如逃之〔二〕。君得其欲，太子遠死，且有令名，為吳太伯，不亦可乎〔三〕？」太子聞之，曰：「子輿之為我謀，忠矣〔四〕。然吾聞之：為人子者，患不從，不患無名〔五〕；為人臣者，患不勤，不患無祿。今我不才而得勤與從〔六〕，又何求焉？焉能及吳太伯乎？」太子遂行，克霍而反，讒言彌興〔七〕。 \\n 〔一〕　以得眾害之也。 \\n 〔二〕　不入，不入君意也。逃，去也。 \\n 〔三〕　得其欲，得立奚齊也。太伯讓季歷，遠適吳、越，後武王追封為吳伯，故曰吳太伯也。 \\n 〔四〕　子輿，土蒍字。 \\n 〔五〕　不從，不從父命也。 \\n 〔六〕　以戰伐為勤、從也。 \\n 〔七〕　彌，益也。 \\n ８　優施教驪姬夜半而泣謂公曰：「吾聞申生甚好仁〔一〕而彊，〔二〕甚寬惠而慈於民〔三〕，皆有所行之〔四〕。今謂君惑於我，必亂國，無乃以國故而行彊於君〔五〕。君未終命而不歿〔六〕，君其若之何？盍殺我，無以一妾亂百姓〔七〕。」公曰：「夫豈惠其民而不惠於其父乎〔八〕？」驪姬曰：「妾亦懼矣。吾聞之外人之言曰：為仁與為國不同。為仁者，愛親之謂仁；為國者，利國之謂仁〔九〕。故長民者無親〔一０〕，眾以為親。苟利眾而百姓和，豈能憚君〔一一〕？以眾故不敢愛親，眾況厚之〔一二〕，彼將惡始而美終，以晚蓋者也〔一三〕。凡民利是生〔一四〕，殺君而厚利眾，眾孰沮之〔一五〕？殺親無惡於人，人孰去之？苟交利而得寵，志行而眾悅〔一六〕，欲其甚矣，孰不惑焉〔一七〕？雖欲愛君，惑不釋也〔一八〕。今夫以君為紂，若紂有良子，而先喪紂〔一九〕，無章其惡而厚其敗〔二０〕。鈞之死也，無必假手於武王〔二一〕，而其世不廢，祀至于今，吾豈知紂之善否哉〔二二〕？君欲勿恤，其可乎〔二三〕？若大難至而恤之，其何及矣！」公懼曰：「若何而可？」驪姬曰：「君盍老而授之政〔二四〕。彼得政而行其欲，得其所索，乃其釋君。且君其圖之，自桓叔以來，孰能愛親〔二五〕？唯無親，故能兼翼。」公曰：「不可與政。我以武與威，是以臨諸侯。未歿而亡政，不可謂武；有子而弗勝，不可謂威。我授之政，諸侯必絕；能絕於我，必能害我。失政而害國，不可忍也。爾勿憂，吾將圖之。」 \\n 〔一〕案：「甚好仁」，札記：「後第八卷作『甚好信』，韋解云：『信，言必信之。』此蓋與下『為仁』相涉而誤。」 \\n 〔二〕彊，彊禦也。 \\n 〔三〕　慈，愛也。 \\n 〔四〕　行之皆有法術也。 \\n 〔五〕　以國故，恐敗國之故而以彊劫君。 \\n 〔六〕　歿，終也。 \\n 〔七〕　盍，何不也。 \\n 〔八〕　惠，愛也。 \\n 〔九〕　利國，謂安社稷，利百姓。 \\n 〔一０〕無親，無私親。 \\n 〔一一〕豈憚殺君。 \\n 〔一二〕況，益也。言以眾故殺君，除民害，眾益以為厚。 \\n 〔一三〕美，善也。晚，後也。蓋，掩也。言以後善掩前惡也。 \\n 〔一四〕謂為民生利。 \\n 〔一五〕沮，敗也。 \\n 〔一六〕交，俱也。 \\n 〔一七〕欲，欲太子也。誰不惑，謂國人也。 \\n 〔一八〕釋，解也。 \\n 〔一九〕良，善也。喪，亡也。若紂有善子，知紂之惡，紂終必滅國，以計言之，不如先自殺之。 \\n 〔二０〕厚其敗，謂武王擊以輕劍，斬以黃鉞也。 \\n 〔二一〕鈞，同也。假，借也。 \\n 〔二二〕先自亡之，故無知之者。 \\n 〔二三〕恤，憂也。 \\n 〔二四〕稱老，以政授申生。 \\n 〔二五〕桓叔，獻公曾祖曲沃桓叔成師也。桓叔伐晉，殺其兄子昭侯於翼。桓叔生嚴伯，嚴伯又伐翼，殺昭侯之子孝侯。嚴伯生武公，武公滅翼而兼之。武公生獻公，獻公滅桓、嚴之族。 \\n 驪姬曰：「以皋落狄之朝夕苛我邊鄙〔一〕，使無日以牧田野，〔二〕君之倉廩固不實，又恐削封疆。君盍使之伐狄，以觀其果於眾也，與眾之信輯睦焉〔三〕。若不勝狄，雖濟其罪，可也〔四〕；若勝狄，則善用眾矣，求必益廣〔五〕，乃可厚圖也。且夫勝狄，諸侯驚懼，吾邊鄙不儆，食廩盈，四鄰服，封疆信，君得其賴〔六〕，又知可否，其利多矣。君其圖之！」公說。是故使申生伐東山〔七〕，衣之偏裻之衣，佩之以金玦〔八〕。僕人贊聞之，曰：「太子殆哉！〔九〕君賜之奇，奇生怪，怪生無常，無常不立〔一０〕。使之出征，先以觀之〔一一〕，故告之以離心，而示之以堅忍之權〔一二〕，則必惡其心而害其身矣。惡其心，必內險之〔一三〕；害其身，必外危之〔一四〕。危自中起，難哉！且是衣也，狂夫阻之衣也〔一五〕。其言曰：『盡敵而反〔一六〕。』雖盡敵，其若內讒何！」申生勝狄而反，讒言作於中。君子曰：「知微〔一七〕。」 \\n 〔一〕　皋落，東山狄也。苛，擾也。 \\n 〔二〕　無日不有狄儆，故不得牧於田野。 \\n 〔三〕　果，果於用師否也。輯，和也。 \\n 〔四〕　濟，渡也。以不勝罪之。 \\n 〔五〕　所求益廣。 \\n 〔六〕　信，審也。賴，利也。 \\n 〔七〕　東山，皋落氏。 \\n 〔八〕　裻在中，左右異，故曰偏。玦如環而缺，以金為之。　案：「左右異，故曰偏」，文選魏都賦注引韋注作「左右異色，故曰偏裻」。左傳閔公二年杜注：「偏衣左右異色，其半似公服。」則此處當脫「色」、「裻」二字。 \\n 〔九〕　贊，太子僕也。殆，危也。 \\n 〔一０〕奇，異也。不立，不得立也。 \\n 〔一一〕觀其用眾也。 \\n 〔一二〕離心，偏衣中分也。堅忍，金玦也。玦以示離也。傳曰：「 \\n 金寒，玦離。」 \\n 〔一三〕險，危也。 \\n 〔一四〕外危之，使攻伐也。 \\n 〔一五〕狂夫，方相氏之士也。阻，古「詛」字。將服是衣，必先詛之。周禮「方相氏黃金四目，玄衣朱裳，執戈揚楯以敺疫」也。 \\n 〔一六〕言，謂狂夫祭詛之言也。 \\n 〔一七〕知微，謂僕人贊也。 \\n ９　十七年冬，公使太子伐東山〔一〕。里克諫曰：「臣聞皋落氏將戰〔二〕，君其釋申生也〔三〕！」公曰：「行也！」里克對曰：「非故也〔四〕。君行，太子居，以監國也〔五〕；君行，太子從，以撫軍也〔六〕。今君居，太子行，未有此也。」公曰：「非子之所知也。寡人聞之，立太子之道三：身鈞以年〔七〕，年同以愛〔八〕，愛疑決之以卜、筮〔九〕。子無謀吾父子之間，吾以此觀之〔一０〕。」公不說。里克退，見太子。太子曰：「君賜我以偏衣、金玦，何也？」里克曰：「孺子懼乎？衣躬之偏，而握金玦，令不偷矣。孺子何懼〔一一〕！夫為人子者，懼不孝，不懼不得〔一二〕。且吾聞之曰：『敬賢於請〔一三〕。』孺子勉之乎〔一四〕！」君子曰：「 \\n 善處父子之間矣〔一五〕。」 \\n 〔一〕　獻公十七年，魯閔二年也。 \\n 〔二〕　言其不服，將與申生戰。 \\n 〔三〕　釋，舍也。 \\n 〔四〕　非故事也。 \\n 〔五〕　君行則守。 \\n 〔六〕　有守則從，撫循軍士。 \\n 〔七〕　身鈞，德同也。以年，立長也。 \\n 〔八〕　立所愛也。 \\n 〔九〕　愛疑，愛同也。龜曰卜，蓍曰筮。 \\n 〔一０〕言吾使之征伐，欲觀其能否也。 \\n 〔一一〕孺子，少子也。偷，薄也。偏，半也。分身之半以授太子，又令握金玦。金玦，兵要也。君今於太子不為薄矣。 \\n 〔一二〕賈、唐云：「不得，不得君心也。」昭謂：不得立也。內傳：「太子曰：『吾其廢乎？』里克曰：『子懼不孝，無懼不得立。』」 \\n 〔一三〕賢，愈也。言執恭敬愈於請求。 \\n 〔一四〕勉為孝敬也。 \\n 〔一五〕入諫其父，出勉其子。 \\n 太子遂行，狐突御戎，先友為右〔一〕，衣偏衣而佩金玦。出而告先友曰：「君與我此，何也？」先友曰：「中分而金玦之權，在此行也。孺子勉之乎〔二〕！」狐突歎曰：「以庬衣純〔三〕，而玦之以金銑者，寒之甚矣，胡可恃也〔四〕？雖勉之，狄可盡乎？」先友曰：「衣躬之偏，握兵之要〔五〕，在此行也，勉之而已矣。偏躬無慝，兵要遠災〔六〕，親以無災，又何患焉？」至于稷桑〔七〕，狄人出逆〔八〕，申生欲戰。狐突諫曰：「不可。突聞之：國君好艾，大夫殆〔九〕；好內，適子殆，社稷危〔一０〕。若惠於父而遠於死〔一一〕，惠於眾而利社稷，其可以圖之乎〔一二〕？況其危身於狄以起讒於內也？」申生曰：「不可。君之使我，非歡也〔一三〕，抑欲測吾心也〔一四〕。是故賜我奇服，而告我權〔一五〕。又有甘言焉〔一六〕。言之大甘，其中必苦。譖在中矣，君故生心〔一七〕。雖蝎譖，焉避之？不若戰也〔一八〕。不戰而反，我罪滋厚〔一九〕；我戰死，猶有令名焉〔二０〕。」果敗狄於稷桑而反。讒言益起，狐突杜門不出〔二一〕。君子曰：「善深謀也。」 \\n 〔一〕　狐突，晉同姓，唐叔之後、狐偃之父狐突伯行也。先友，晉大夫，先丹木之族。右，車右。案：「狐突伯行」，公序本作「大戎伯行」。 \\n 〔二〕　中分。中分君之半也。金玦，以兵決事也。 \\n 〔三〕　雜色曰庬。純，純德，謂太子也。 \\n 〔四〕　玦，猶離也。銑，猶灑。灑，寒也。言於太子無溫潤也。　案：「玦，猶離也。銑，猶灑。灑，寒也。」公序本作「玦，猶決也。銑，猶洒也。洒洒，寒貌。」 \\n 〔五〕　握兵之要，金玦之勢也。金為兵，玦所以圖事決計也，故為兵要。 \\n 〔六〕　慝，惡也。衣身之半，君無惡意也。握兵之勢，欲令太子遠災害也。 \\n 〔七〕　稷桑，皋落狄地也。 \\n 〔八〕　逆，拒申生也。 \\n 〔九〕　「艾」當為「外」，聲相似誤也。好外，多嬖臣也。嬖臣害正，故大夫殆。殆，危也。 \\n 〔一０〕好內，多嬖妾也。嬖專寵，故適子殆，國家亂，則社稷危，周幽王是也。 \\n 〔一一〕惠，順也。去避奚齊，為順父心而遠於死也。傳曰：「狐突欲行。」 \\n 〔一二〕惠於眾，謂不戰也。太子去，則國不爭，故利社稷。 \\n 〔一三〕非歡愛我也。 \\n 〔一四〕測，猶度也。 \\n 〔一五〕奇服，偏裻。權，金玦也。 \\n 〔一六〕申生將去，父又以美言慰撫之也。 \\n 〔一七〕有此甘言，非本意，故言生心也。 \\n 〔一八〕蝎，木蟲也。譖從中起，如蝎食木，木不能避也。 \\n 〔一九〕滋，益也。 \\n 〔二０〕有恭從之名也。 \\n 〔二一〕不出，避難也。 \\n  \\n   \\n  "}
{"章节": "國語卷第八", "正文": "  \\n 國語卷第八 \\n 　 \\n  \\n 晉語二 \\n １　反自稷桑，處五年〔一〕，驪姬謂公曰：「吾聞申生之謀愈深〔二〕。日，吾固告君曰得眾〔三〕，眾不利，焉能勝狄〔四〕？今矜狄之善，其志益廣〔五〕。狐突不順，故不出〔六〕。吾聞之，申生甚好信而彊〔七〕，又失言於眾矣，雖欲有退，眾將責焉〔八〕。言不可食，眾不可弭〔九〕，是以深謀。君若不圖，難將至矣！」公曰：「吾不忘也，抑未有以致罪焉。」 \\n 〔一〕　自，從也，從伐東山戰於稷桑而反也。處五年，魯僖之四年也。 \\n 〔二〕　謀，謀弒公也。愈，益也。 \\n 〔三〕　日，往日也。 \\n 〔四〕　眾若不利，焉肯為用而勝狄乎？ \\n 〔五〕　矜，大也。善，善用眾。 \\n 〔六〕　狐突，申生之戎御也。不順，謂太子不順也。 \\n 〔七〕　彊，彊禦也。信，言必行之。 \\n 〔八〕　失言，許眾以取國也。退，謂改悔也。 \\n 〔九〕　食，偽也。弭，止也。 \\n 驪姬告優施曰：「君既許我殺太子而立奚齊矣，吾難里克，奈何！」優施曰：「吾來里克，一日而已〔一〕。子為我具特羊之饗〔二〕，吾以從之飲酒。我優也，言無郵〔三〕。」驪姬許諾，乃具，使優施飲里克酒。中飲，優施起舞，謂里克妻曰：「主孟啗我〔四〕，我教茲暇豫事君〔五〕。」乃歌曰：「暇豫之吾吾，不如鳥烏〔六〕。人皆集於苑，己獨集於枯〔七〕。」里克笑曰：「何謂苑？何謂枯？」優施曰：「其母為夫人，其子為君，可不謂苑乎？其母既死，其子又有謗，可不謂枯乎？枯且有傷〔八〕。」 \\n 〔一〕　來，謂轉里克之心，使來從己用也。一日，言其易也。 \\n 〔二〕　特，一也，凡牲一為特，二為牢。 \\n 〔三〕　郵，過也。 \\n 〔四〕　大夫之妻稱主，從夫稱也。孟，里克妻字。啗，啖也。「孟」，或作「盍」。 \\n 〔五〕　茲，此。此，里克也。暇，閑也。豫，樂也。 \\n 〔六〕　吾，讀如魚。吾吾，不敢自親之貌也，言里克欲為閑樂事君之道，反不敢自親吾吾，然其智曾不如鳥烏也。 \\n 〔七〕　集，止也。苑，茂木貌。己，里克也。喻人皆與奚齊，己獨與申生。 \\n 〔八〕　無母諭枯，有謗諭傷。傷，病也。 \\n 優施出，里克辟奠，不飧而寑〔一〕。夜半，召優施，曰：「曩而言戲乎？抑有所聞之乎〔二〕？」曰：「然。君既許驪姬殺太子而立奚齊，謀既成矣〔三〕。」里克曰：「吾秉君以殺太子，吾不忍。〔四〕通復故交，吾不敢〔五〕。中立其免乎？」優施曰：「免〔六〕。」 \\n 〔一〕　辟，去也。奠，置也。熟食曰飧。 \\n 〔二〕　曩，向也。而，女也。 \\n 〔三〕　成，定也。 \\n 〔四〕　秉執君志以殺太子，不忍為也。 \\n 〔五〕　交，與太子交也。 \\n 〔六〕　中立，不阿君，亦不助太子也。 \\n 旦而里克見丕鄭〔一〕，曰：「夫史蘇之言將及矣！優施告我，君謀成矣，將立奚齊。」丕鄭曰：「子謂何〔二〕？」曰：「吾對以中立。」丕鄭曰：「惜也〔三〕！不如曰不信以疏之〔四〕，亦固太子以攜之〔五〕，多為之故，以變其志，志少疏，乃可閒也〔六〕。今子曰中立，況固其謀也〔七〕，彼有成矣，難以得閒。」里克曰：「往言不可及也〔八〕，且人中心唯無忌之〔九〕，何可敗也〔一０〕！子將何如？」丕鄭曰：「我無心。是故事君者，君為我心，制不在我〔一一〕。」里克曰：「弒君以為廉〔一二〕，長廉以驕心，因驕以制人家，吾不敢〔一三〕。抑撓志以從君，為廢人以自利也〔一四〕，利方以求成人，吾不能〔一五〕。將伏也〔一六〕！」明日，稱疾不朝。三旬，難乃成〔一七〕。 \\n 〔一〕　夜半召優施，旦而見丕鄭。 \\n 〔二〕　謂對優施言也。 \\n 〔三〕　惜，惜其失言也。 \\n 〔四〕　曰不信者，拒優施以不然也。拒之以不然，則驪姬意疏，不敢必也。 \\n 〔五〕　固，固持也。攜，離也。固持太子，以離驪姬之黨也。 \\n 〔六〕　故，謂多作計術以變易其志。志少疏，乃可閒。閒，亦離也。 \\n 〔七〕　況，益也。 \\n 〔八〕　及，追也。 \\n 〔九〕　案述聞卷二一：「如韋注則正文『之』下當有『固』字。」 \\n 〔一０〕言驪姬唯無忌憚之心，執之已固，何可敗也。 \\n 〔一一〕我無心者，不得自在也。君為我心，以君為心。 \\n 〔一二〕賈侍中云：「廉，猶利也。以太子故，弒君以自利。」唐尚書云：「為太子殺奚齊，不有其國，以為廉也。」昭謂：是時太子未廢，獻公在位，而以君為奚齊，非也。君，獻公也。虞御史云「廉，直也，讀若鬥廉之廉」，此說近之。 \\n 〔一三〕制，裁也。自大其廉。而有驕人之心，因驕以裁制人之父子，吾不敢為也。 \\n 〔一四〕撓，屈也。人，謂申生。 \\n 〔一五〕方，道也。利得道以求成太子，吾力不能為也。 \\n 〔一六〕伏，隱也。 \\n 〔一七〕難，殺申生、譖二公子也。 \\n 驪姬以君命命申生曰：「今夕君夢齊姜，必速祠而歸福〔一〕。」申生許諾，乃祭于曲沃，歸福于絳〔二〕。公田，驪姬受福，乃寘鴆于酒〔三〕，寘堇于肉〔四〕。公至，召申生獻〔五〕，公祭之地，地墳〔六〕。申生恐而出。驪姬與犬肉，犬斃〔七〕；飲小臣酒，亦斃〔八〕。公命殺杜原款〔九〕。申生奔新城〔一０〕。 \\n 〔一〕　齊姜，申生母也。福，胙肉也。 \\n 〔二〕　絳，晉所都也。 \\n 〔三〕　寘，置也。鴆，毒也。　案：「毒」，公序本作「運日」。魯語上注：「鴆，鳥名也，一名『運日』。」 \\n 〔四〕　菫，烏頭也。 \\n 〔五〕　獻，獻胙也。 \\n 〔六〕　將飲先祭，示有先也。墳，起也。 \\n 〔七〕　斃，死也。 \\n 〔八〕　小臣，官名，掌陰事陰命，閹士也。 \\n 〔九〕　原款，申生之傅也。 \\n 〔一０〕新城，曲沃也，新為太子城也。 \\n 杜原款將死，使小臣圉告于申生〔一〕，曰：「款也不才，寡智不敏〔二〕，不能教導，以至于死。不能深知君之心度〔三〕，棄寵求廣土而竄伏焉〔四〕；小心狷介，不敢行也〔五〕。是以言至而無所訟之也〔六〕，故陷於大難，乃逮于讒〔七〕。然款也不敢愛死，唯與讒人鈞是惡也〔八〕。吾聞君子不去情〔九〕，不反讒〔一０〕，讒行身死可也，猶有令名焉〔一一〕。死不遷情，彊也〔一二〕。守情說父，孝也。殺身以成志，仁也。死不忘君，敬也〔一三〕。孺子勉之！死必遺愛，死民之思，不亦可乎？」申生許諾〔一四〕。 \\n 〔一〕　小臣，太子小臣也，名圉，原款因為告太子。 \\n 〔二〕　敏，達也。 \\n 〔三〕　度，尺寸也。 \\n 〔四〕　棄寵，令太子棄位也。求廣土，奔他國也。竄，隱也。 \\n 〔五〕　狷者，守分有所不為也，言雖知當與申生俱去，恥不能事君而出，故不敢行也。 \\n 〔六〕　言，讒言也。 \\n 〔七〕　逮，及也。 \\n 〔八〕　讒人，驪姬也。鈞，同也。 \\n 〔九〕　不去忠愛之情也。 \\n 〔一０〕反，謂覆校自申理也。 \\n 〔一一〕有孝名也。 \\n 〔一二〕遷，易也。 \\n 〔一三〕使有遺言屬狐突是也。 \\n 〔一四〕死民之思，為民所思也。 \\n 人謂申生曰：「非子之罪，何不去乎？」申生曰：「不可。去而罪釋，必歸於君，是怨君也〔一〕。章父之惡，取笑諸侯，吾誰鄉而入〔二〕？內困於父母，外困於諸侯，是重困也。棄君去罪，是逃死也。吾聞之：『仁不怨君，智不重困，勇不逃死。』若罪不釋，去而必重。去而罪重，不智。逃死而怨君，不仁。有罪不死，無勇。去而厚怨，惡不可重，死不可避，吾將伏以俟命。」 \\n 〔一〕　釋，解也。歸於君，怨歸於君也。　案：「怨君」，公序本作「惡君」。注文「怨歸於君」和下文「仁不怨君」、「逃死而怨君」、「去而後怨」之「怨」，公序本均作「惡」。 \\n 〔二〕　取笑諸侯，諸侯所笑也。當趣誰鄉，入誰國也？案：「當趣誰鄉」，公序本作「當趨鄉誰」，攷異卷三：「應作『誰鄉而入』四字。」 \\n 驪姬見申生而哭之〔一〕，曰：「有父忍之，況國人乎〔二〕？忍父而求好人，人孰好之？殺父以求利人，人孰利之？皆民之所惡也，難以長生！」驪姬退，申生乃雉經于新城之廟〔三〕。將死，乃使猛足言於狐突曰：「申生有罪，不聽伯氏，以至于死〔四〕。申生不敢愛其死，雖然，吾君老矣，國家多難，伯氏不出，奈吾君何？伯氏苟出而圖吾君〔五〕，申生受賜以至于死，雖死何悔！」是以諡為共君〔六〕。 \\n 〔一〕　就曲沃哭之也。 \\n 〔二〕　有父忍自殺之，況能愛國人乎？ \\n 〔三〕　雉經，頭槍而懸死也。 \\n 〔四〕　猛足，申生臣也。伯氏，狐突字也。不聽，謂稷桑之戰不從其言也。 \\n 〔五〕　圖，為之謀也。 \\n 〔六〕　諡法，既過能改曰共。國人告公以此諡也。 \\n 驪姬既殺太子申生，又譖二公子曰：「重耳、夷吾與知共君之事〔一〕。」公令閹楚刺重耳，重耳逃于狄〔二〕；令賈華刺夷吾，夷吾逃于梁〔三〕。盡逐群公子〔四〕，乃立奚齊焉。始為令，國無公族焉。 \\n 〔一〕　言與知其逆謀也。 \\n 〔二〕　閹，閹士也。楚，謂伯楚，寺人披之字也。於文公時為勃鞮。狄，北狄，隗姓也。 \\n 〔三〕　賈華，晉大夫。梁，嬴姓之國，伯爵也。唐尚書云：「晉滅以為邑。」非也。是時，梁尚存，至魯僖十九年，秦取之。 \\n 〔四〕　群公子，獻公之庶孽及先君之支庶也。傳曰：「獻公之子九人。」 \\n ２　二十二年，公子重耳出亡，及柏谷，卜適齊、楚〔一〕。狐偃曰：「無卜焉〔二〕。夫齊、楚道遠而望大，不可以困往〔三〕。道遠難通〔四〕，望大難走〔五〕，困往多悔。困且多悔，不可以走望〔六〕。若以偃之慮，其狄乎〔七〕！夫狄近晉而不通〔八〕，愚陋而多怨〔九〕，走之易達。不通可以竄惡〔一０〕，多怨可與共憂。今若休憂於狄，以觀晉國，且以監諸侯之為，其無不成〔一一〕。」乃遂之狄。 \\n 〔一〕　獻公二十二年，魯僖五年也，公使寺人披伐蒲城，重耳自蒲出奔。及，至也。柏谷，晉地。 \\n 〔二〕　狐偃，重耳之舅、狐突之子子犯也。無卜，不須卜也。 \\n 〔三〕　望大，望諸侯朝貢，不恤亡公子也。 \\n 〔四〕　通，至也。 \\n 〔五〕　難歸走也。 \\n 〔六〕　望，望其力也。 \\n 〔七〕　可之狄也。 \\n 〔八〕　不與晉通也。 \\n 〔九〕　多怨於戎、狄也。 \\n 〔一０〕竄，隱也。 \\n 〔一一〕監，視也。之為，為誰動也。視諸侯所為，故無不成。 \\n 處一年，公子夷吾亦出奔〔一〕，曰：「盍從吾兄竄於狄乎？」冀芮曰：「不可〔二〕。後出同走，不免於罪〔三〕。且夫偕出偕入難〔四〕，聚居異情惡〔五〕，不若走梁。梁近於秦，秦親吾君。吾君老矣〔六〕，子往，驪姬懼，必援於秦。以吾存也〔七〕，且必告悔，是吾免也〔八〕。」乃遂之梁。居二年，驪姬使奄楚以環釋言。〔九〕四年，復為君〔一０〕。 \\n 〔一〕　處狄一年，魯僖之六年也，公使賈華伐屈，夷吾自屈出奔。 \\n 〔二〕　冀芮，晉大夫，冀缺之父也。 \\n 〔三〕　同走，嫌同謀也。 \\n 〔四〕　偕，俱也。 \\n 〔五〕　聚，共也。虞云：「重耳、夷吾情好不同，故惡相近。」昭謂：異情，謂各欲求入為君，於義惡也。 \\n 〔六〕　秦穆夫人，獻公之女，故親吾君也。 \\n 〔七〕　以吾存者，以吾在梁依秦也。 \\n 〔八〕　免，免罪也。 \\n 〔九〕　居梁二年，魯僖之七年也。環，玉環。環，還也。釋言，以言自解釋也。 \\n 〔一０〕居梁四年，在魯僖之九年也。是歲，獻公卒，秦伯納之。 \\n ３　虢公夢在廟〔一〕，有神人面白毛虎爪，執鉞立於西阿〔二〕，公懼而走。神曰：「無走！帝命曰：『使晉襲於爾門〔三〕。』」公拜稽首，覺，召史嚚占之〔四〕，對曰：「如君之言，則蓐收也，〔五〕天之刑神也〔六〕，天事官成〔七〕。」公使囚之，且使國人賀夢〔八〕。舟之僑告諸其族〔九〕曰：「眾謂虢亡不久，吾乃今知之〔一０〕。君不度而賀大國之襲，於己也何瘳〔一一〕？吾聞之曰：『大國道，小國襲焉曰服〔一二〕。小國傲，大國襲焉曰誅〔一三〕。』民疾君之侈也，是以遂於逆命〔一四〕。今嘉其夢侈必展〔一五〕，是天奪之鑒而益其疾也〔一六〕。民疾其態，天又誑之〔一七〕；大國來誅，出令而逆〔一八〕；宗國既卑，諸侯遠己〔一九〕。內外無親，其誰云救之〔二０〕？吾不忍俟也！」將行〔二一〕，以其族適晉。六年，虢乃亡〔二二〕。 \\n 〔一〕　虢公，王季之子、文王之弟、虢仲之後虢公醜也。廟，宗廟也。 \\n 〔二〕　西阿，西榮也。 \\n 〔三〕　帝，天也。襲，入也。 \\n 〔四〕　史嚚，虢太史也。 \\n 〔五〕　蓐收，西方白虎金正之官也。傳曰：「少皞氏有子該為蓐收。」 \\n 〔六〕　刑殺之神也。 \\n 〔七〕　官成，禍福各以官象成也。 \\n 〔八〕　欲轉吉之，故使賀也。 \\n 〔九〕　舟之僑，虢大夫。 \\n 〔一０〕以其賀夢也。 \\n 〔一一〕度，揆也。大國，晉也。瘳，猶損也。言君不揆度神意，而令賀之，何損於禍。 \\n 〔一二〕襲，入也。 \\n 〔一三〕傲，慢也。 \\n 〔一四〕逆命，拒違君命也。 \\n 〔一五〕展，申也。 \\n 〔一六〕鑒，鏡也，鏡所以自省察也。 \\n 〔一七〕誑，猶惑也。 \\n 〔一八〕逆，謂令國人賀夢也。 \\n 〔一九〕宗國，公族也。遠，疏外也。 \\n 〔二０〕云，言也。 \\n 〔二一〕行，去也。 \\n 〔二二〕適晉在魯閔二年也。後六年，魯僖五年也。 \\n ４　伐虢之役，師出於虞〔一〕。宮之奇諫而不聽〔二〕，出，謂其子曰：「虞將亡矣！唯忠信者能留外寇而不害〔三〕。除闇以應外謂之忠〔四〕，定身以行事謂之信〔五〕。今君施其所惡於人，闇不除矣〔六〕；以賄滅親，身不定矣〔七〕。夫國非忠不立，非信不固。既不忠信，而留外寇，寇知其釁而歸圖焉〔八〕。已自拔其本矣，何以能久〔九〕？吾不去，懼及焉。」以其孥適西山〔一０〕，三月，虞乃亡〔一一〕。 \\n 〔一〕　魯僖五年，獻公伐虢，假道於虞。 \\n 〔二〕　宮之奇，虞大夫也，諫虞公勿假晉道，虞公不聽。 \\n 〔三〕　留外寇，謂舍晉軍於國。 \\n 〔四〕　除，去也。去己闇昧之心以應外，謂之忠。忠，謂恕也。 \\n 〔五〕　定，安也。行事以求安其身，謂之信。 \\n 〔六〕　己之所惡而以施人，謂假晉道以伐虢也。 \\n 〔七〕　賄，財也，謂虞受晉屈產之乘、垂棘之璧，假之道也。親，謂虢也。虞，太王之後。虢，王季之冑。 \\n 〔八〕　釁，隙也。圖，謀也。 \\n 〔九〕　本，謂忠信也。 \\n 〔一０〕孥，妻子也。西山，國西界。 \\n 〔一一〕晉滅之。 \\n ５　獻公問於卜偃〔一〕曰：「攻虢何月也〔二〕？」對曰：「童謠有之〔三〕曰：『丙之晨，龍尾伏辰〔四〕，均服振振，取虢之旂〔五〕。鶉之賁賁，天策焞焞，火中成軍，虢公其奔〔六〕！』火中而旦，其九月十月之交乎〔七〕？」 \\n 〔一〕　卜偃，晉掌卜大夫郭偃也。 \\n 〔二〕　宜用何月。 \\n 〔三〕　童，童子也。行歌曰謠。 \\n 〔四〕　丙，丙子也。晨，早朝也。龍尾，尾星也。伏，隱也。辰，日月之交會也。謂魯僖五年冬、周十二月、夏十月丙子朔之朝，日在尾，月在天策。伏辰，辰在龍尾，隱而未見。 \\n 〔五〕　均，同也，戎服君臣同也。振振，威武也。交龍曰旂。 \\n 〔六〕　鶉，鶉火，鳥星也。賁賁，鶉貌也。天策，尾上一星名曰天策，一名傅說。焞焞，近日月之貌也。火，鶉火也。中，晨中也。成軍，軍有成功也。傳曰：「冬十二月丙子朔，晉滅虢，虢公醜奔京師。」 \\n 〔七〕　交，晦朔之閒也。 \\n ６　葵丘之會，獻公將如會〔一〕，遇宰周公〔二〕，曰：「君可無會也。夫齊侯好示，務施與力而不務德〔三〕，故輕致諸侯而重遣之〔四〕，使至者勸而叛者慕。懷之以典言〔五〕，薄其要結而厚德之，以示之信〔六〕。三屬諸侯，存亡國三，以示之施〔七〕。是以北伐山戎，南伐楚，西為此會也。譬之如室，既鎮其甍矣，又何加焉〔八〕？吾聞之，惠難遍也，施難報也。不遍不報，卒於怨讎。夫齊侯將施惠如出責〔九〕，是之不果奉〔一０〕，而暇晉是皇〔一一〕，雖後之會，將在東矣〔一二〕。君無懼矣，其有勤也！」公乃還。〔一三〕 \\n 〔一〕　魯僖九年秋，齊桓公盟諸侯於葵丘。葵丘，地名也。 \\n 〔二〕　宰周公，王卿士宰孔也，為冢宰，食采於周，故曰宰周公。周公自會先歸，遇獻公於道也。 \\n 〔三〕　好示，自矜其功，以信施示諸侯而不務德也。施，惠也。力，功也。 \\n 〔四〕　輕，謂垂櫜而入。重，謂稛載以歸。 \\n 〔五〕　懷，安也。典，法也。法言，謂陽穀之會，以四教令諸侯之屬。 \\n 〔六〕　薄其要結，謂束牲為盟，馬皮為幣。 \\n 〔七〕　屬，會也。三會，乘車之會三也。存三亡國，魯、衛、邢也。 \\n 〔八〕　甍，棟也。又何加，喻已成也。 \\n 〔九〕　如出責，望其報也。 \\n 〔一０〕果，克也。奉，行也。 \\n 〔一一〕暇，不暇。謂不暇以晉為務也。 \\n 〔一二〕東，東方也，其後會于淮是也。 \\n 〔一三〕無懼於不會也。有勤，自勤勞也。 \\n ７　宰孔謂其御曰：「晉侯將死矣！景霍以為城〔一〕，而汾、河、涑、澮以為渠〔二〕，戎、狄之民實環之〔三〕。汪是土也〔四〕，苟違其違，誰能懼之〔五〕！今晉侯不量齊德之豐否〔六〕，不度諸侯之勢〔七〕，釋其閉修〔八〕，而輕於行道，失其心矣〔九〕。君子失心，鮮不夭昏〔一０〕。」是歲也，獻公卒。八年，為淮之會〔一一〕。桓公在殯，宋人伐之〔一二〕。 \\n 〔一〕　景，大也。大霍，晉山名也，今在河東。 \\n 〔二〕　四者水名也。渠，池也。 \\n 〔三〕　環，繞也。 \\n 〔四〕　汪，大貌。 \\n 〔五〕　苟違，違去也。其違，違道也。 \\n 〔六〕　豐，厚也。否，不也。 \\n 〔七〕　強弱之勢。 \\n 〔八〕　釋，舍也。閉，守也。修，治也。 \\n 〔九〕　失其心守。 \\n 〔一０〕夭，夭折也。昏，狂荒之疾。 \\n 〔一一〕八年，葵丘後八年也。桓公復會諸侯於淮，在魯僖十六年。傳曰：「會于淮，謀鄫，且東略也。」 \\n 〔一二〕魯僖十七年冬，齊桓公卒，五公子爭立，太子奔宋，宋襄公伐齊，納之，是為孝公。 \\n ８　二十六年，獻公卒〔一〕。里克將殺奚齊，先告荀息曰：「三公子之徒將殺孺子，子將如何〔二〕？」荀息曰：「死吾君〔三〕而殺其孤，吾有死而已，吾蔑從之矣〔四〕！」里克曰：「子死，孺子立，不亦可乎？子死，孺子廢，焉用死？」荀息曰：「昔君問臣事君於我，我對以忠貞。君曰：『何謂也？』我對曰：『可以利公室，力有所能，無不為，忠也。葬死者，養生者，死人復生不悔〔五〕，生人不媿，貞也。』吾言既往矣〔六〕，豈能欲行吾言而又愛吾身乎？雖死，焉避之〔七〕？」 \\n 〔一〕　獻公二十六年，魯僖九年也。 \\n 〔二〕　荀息，奚齊之傅。三公子，申生、重耳、夷吾。徒，黨也。 \\n 〔三〕　死畜吾君也。 \\n 〔四〕　蔑，無也。 \\n 〔五〕　得其所任，故不悔也。 \\n 〔六〕　往，行也。 \\n 〔七〕　焉得避之。 \\n 里克告丕鄭曰：「三公子之徒將殺孺子，子將何如？」丕鄭曰：「荀息謂何〔一〕？」對曰：「荀息曰『死之。』」丕鄭曰：「子勉之。夫二國士之所圖，無不遂也〔二〕。我為子行之〔三〕。子帥七輿大夫以待我〔四〕。我使狄以動之，援秦以搖之〔五〕。立其薄者可以得重賂〔六〕，厚者可使無入〔七〕。國，誰之國也〔八〕！」里克曰：「不可。克聞之，夫義者，利之足也〔九〕；貪者，怨之本也〔一０〕。廢義則利不立〔一一〕，厚貪則怨生。夫孺子豈獲罪於民？將以驪姬之惑蠱君而誣國人〔一二〕，讒群公子而奪之利，使君迷亂，信而亡之〔一三〕，殺無罪以為諸侯笑〔一四〕，使百姓莫不有藏惡於其心中〔一五〕，恐其如壅大川，潰而不可救禦也〔一六〕。是故將殺奚齊而立公子之在外者，以定民弭憂，於諸侯且為援〔一七〕，庶幾曰諸侯義而撫之，百姓欣而奉之，國可以固〔一八〕。今殺君而賴其富〔一九〕，貪且反義。貪則民怨，反義則富不為賴〔二０〕。賴富而民怨，亂國而身殆，懼為諸侯載〔二一〕，不可常也。」丕鄭許諾。於是殺奚齊、卓子及驪姬，而請君于秦。 \\n 〔一〕　荀息何言。 \\n 〔二〕　二國士，里克、荀息也。遂，行也。 \\n 〔三〕　助行其事，謂使狄、援秦之屬。 \\n 〔四〕　七輿，申生下軍大夫也，左行共華、右行賈華、叔堅、騅歂、纍虎、特宮、山祁也。待我，待我應也。 \\n 〔五〕　重耳在狄，故告狄人，結援於秦以搖動晉國，敗奚齊之黨。 \\n 〔六〕　結秦、狄之援，以立二公子，恩薄者，尚可以得重賂。 \\n 〔七〕　於己厚者，可使二公子不得入立也。 \\n 〔八〕　言晉可專也。 \\n 〔九〕　有義，然後利立，故曰利之足也。 \\n 〔一０〕貪則專利，故人怨之。 \\n 〔一一〕無足，故不立。 \\n 〔一二〕蠱，化也。誣，罔也。 \\n 〔一三〕信姬之言，令皆奔亡。 \\n 〔一四〕無罪，謂申生。 \\n 〔一五〕人懷悖逆也。 \\n 〔一六〕禦，止也。 \\n 〔一七〕弭，止也，言諸侯義己則得以為援也。 \\n 〔一八〕固，安也。 \\n 〔一九〕賴，利也。 \\n 〔二０〕不義而富必危，故不為利。 \\n 〔二一〕載見於書為後戒也。 \\n 既殺奚齊，荀息將死之。人曰：「不如立其弟而輔之。」荀息立卓子。里克又殺卓子，荀息死之。君子曰：「不食其言矣〔一〕。」 \\n 〔一〕　食，偽也。 \\n 既殺奚齊、卓子，里克及丕鄭使屠岸夷〔一〕告公子重耳於狄，曰：「國亂民擾，得國在亂，治民在擾〔二〕，子盍入乎？吾請為子鉥〔三〕。」重耳告舅犯曰：「里克欲納我。」舅犯曰：「不可。夫堅樹在始〔四〕，始不固本，終必槁落。夫長國者，唯知哀樂喜怒之節，是以導民〔五〕。不哀喪而求國，難；因亂以入，殆。以喪得國，則必樂喪〔六〕，樂喪必哀生。因亂以入，則必喜亂，喜亂必怠德〔七〕。是哀樂喜怒之節易也〔八〕，何以導民？民不我導，誰長？〔九〕」重耳曰：「非喪誰代？非亂誰納我？」舅犯曰：「偃也聞之〔一０〕，喪亂有小大。大喪大亂之剡也，不可犯也〔一一〕。父母死為大喪，讒在兄弟為大亂。今適當之，是故難。」公子重耳出見使者，曰：「子惠顧亡人重耳，父生不得供備洒掃之臣〔一二〕，死又不敢蒞喪以重其罪，且辱大夫，敢辭〔一三〕。夫固國者，在親眾而善鄰〔一四〕，在因民而順之〔一五〕。苟眾所利，鄰國所立，大夫其從之。重耳不敢違。」 \\n 〔一〕　屠岸夷，晉大夫也。 \\n 〔二〕　非亂何入，非擾何安，亦言勞民易為治也。 \\n 〔三〕　鉥，道也。 \\n 〔四〕　樹，木也。始，根本也。 \\n 〔五〕　長，君也。導，訓也。 \\n 〔六〕　樂喪，以喪為樂也。 \\n 〔七〕　怠，懈也。 \\n 〔八〕　易，反也。 \\n 〔九〕　不我導，不從我訓也。長，君也。 \\n 〔一０〕偃，子犯名，重耳舅，故曰舅犯。 \\n 〔一一〕剡，鋒也。 \\n 〔一二〕洒，灑也。 \\n 〔一三〕涖，臨也。 \\n 〔一四〕固，定也。親眾，愛士民也。善鄰，善鄰國也。 \\n 〔一五〕因民，所愛而立之為順民。 \\n 呂甥及郤稱亦使蒲城午〔一〕告公子夷吾于梁，曰：「子厚賂秦人以求入，吾主子〔二〕。」夷吾告冀芮曰：「呂甥欲納我〔三〕。」冀芮曰：「子勉之。國亂民擾，大夫無常，不可失也〔四〕。非亂何入？非危何安〔五〕？幸苟君之子，唯其索之也〔六〕。方亂以擾，孰適禦我？大夫無常，苟眾所置，孰能勿從？子盍盡國以賂外內，無愛虛以求入〔七〕，既入而後圖聚〔八〕。」公子夷吾出見使者，再拜稽首許諾。 \\n 〔一〕　呂甥、郤稱，夷吾之徒也。蒲城午，晉大夫也。 \\n 〔二〕　主子，為子內主也。 \\n 〔三〕　冀芮，晉大夫郤芮也，從夷吾者。 \\n 〔四〕　無常，無常心。 \\n 〔五〕　亂有所代，危得安之。 \\n 〔六〕　索，求也，所在以求之。 \\n 〔七〕　外，謂諸侯。內，謂大夫。虛國藏以求入也。 \\n 〔八〕　入國乃圖畜聚也。 \\n 呂甥出告大夫曰：「君死自立則不敢〔一〕，久則恐諸侯之謀，徑召君於外也〔二〕，則民各有心，恐厚亂〔三〕，盍請君于秦乎？〔四〕」大夫許諾。乃使梁由靡告于秦穆公〔五〕曰：「天降禍于晉國，讒言繁興，延及寡君之紹續昆裔〔六〕，隱悼播越，託在草莽，未有所依〔七〕。又重之以寡君之不祿，喪亂並臻〔八〕。以君之靈，鬼神降衷〔九〕，罪人克伏其辜〔一０〕，群臣莫敢寧處，將待君命〔一一〕。君若惠顧社稷，不忘先君之好，辱收其逋遷裔冑而建立之〔一二〕，以主其祭祀，且鎮撫其國家及其民人，雖四鄰諸侯之聞之也，其誰不儆懼於君之威，而欣喜於君之德？終君之重愛，受君之重貺，而群臣受其大德〔一三〕，晉國其誰非君之群隸臣也〔一四〕？」 \\n 〔一〕　自立，立嗣君也。 \\n 〔二〕　恐受賂徑自召他公子也。 \\n 〔三〕　各有心，所愛不同也。 \\n 〔四〕　秦親晉，故欲之秦請所立也。 \\n 〔五〕　梁由靡，晉大夫。秦穆公，伯益之後、德公之子穆公任好也。 \\n 〔六〕　紹，繼也。續，嗣也。昆，後也。裔，末也。 \\n 〔七〕　隱，憂也。悼，懼也。播，散也。越，遠也。依，倚也。 \\n 〔八〕　士死曰不祿。禮，君死赴於他國曰寡君不祿，謙也。臻，至也。 \\n 〔九〕　衷，善也。 \\n 〔一０〕罪人，驪姬也。 \\n 〔一一〕待君命所立也。 \\n 〔一二〕逋，亡也。遷，徙也。冑，後也。 \\n 〔一三〕終君，謂獻公也。貺，賜也。 \\n 〔一四〕隸，役也。 \\n 秦穆公許諾。反使者〔一〕，乃召大夫子明及公孫枝〔二〕，曰：「夫晉國之亂，吾誰使先〔三〕，若夫二公子而立之〔四〕？以為朝夕之急〔五〕。」大夫子明曰：「君使縶也〔六〕。縶敏且知禮，敬以知微。敏能竄謀〔七〕，知禮可使；敬不墜命〔八〕，微知可否〔九〕。君其使之。」 \\n 〔一〕　反，報反也。 \\n 〔二〕　子明，秦大夫百里孟明視也。公孫枝，秦公孫子桑也。 \\n 〔三〕　當先立誰。 \\n 〔四〕　若，之也，使之二公子擇所立也。 \\n 〔五〕　言晉無君，朝夕之急也。 \\n 〔六〕　縶，秦公子子顯也。 \\n 〔七〕　竄，微也。 \\n 〔八〕　墜，失也。 \\n 〔九〕　微，密，故知可否也。 \\n 乃使公子縶弔公子重耳于狄，曰：「寡君使縶弔公子之憂，又重之以喪〔一〕。寡人聞之，得國常於喪，失國常於喪〔二〕。時不可失，喪不可久，公子其圖之！」重耳告舅犯。舅犯曰：「不可。亡人無親，信仁以為親〔三〕，是故置之者不殆〔四〕。父死在堂而求利，人孰仁我〔五〕？人實有之，我以徼倖，人孰信我〔六〕？不仁不信，將何以長利？」公子重耳出見使者〔七〕，曰：「君惠弔亡臣，又重有命〔八〕。重耳身亡，父死不得與於哭泣之位，又何敢有他志以辱君義〔九〕？」再拜不稽首，起而哭〔一０〕，退而不私〔一一〕。 \\n 〔一〕　奔亡之憂，加之以喪親也。 \\n 〔二〕　若齊桓公以喪得國，子糾以喪失之是也。 \\n 〔三〕　亡人無親者，被不孝之名，棄親而亡也，當信行仁道，然後有親也。 \\n 〔四〕　置，立也。殆，危也。 \\n 〔五〕　人誰以我為仁？ \\n 〔六〕　人實有之，時多公子，非獨己有也。我從外徼倖而求之，人誰謂我信？ \\n 〔七〕　使者，公子縶也。 \\n 〔八〕　反國之命也。 \\n 〔九〕　他志，謂為君。 \\n 〔一０〕易位而哭也。 \\n 〔一一〕不私，不私訪也。 \\n 公子縶退，弔公子夷吾于梁，如弔公子重耳之命。夷吾告冀芮曰：「秦人勤我矣〔一〕！」冀芮曰：「公子勉之。亡人無狷潔，狷潔不行〔二〕。重賂配德〔三〕，公子盡之，無愛財！人實有之，我以徼倖，不亦可乎？」公子夷吾出見使者，再拜稽首，起而不哭，退而私於公子縶曰：「中大夫里克與我矣，吾命之以汾陽之田百萬〔四〕。丕鄭與我矣，吾命之以負蔡之田七十萬〔五〕。君苟輔我，蔑天命矣〔六〕！亡人苟入掃宗廟，定社稷，亡人何國之與有〔七〕？君實有郡縣〔八〕，且入河外列城五〔九〕。豈謂君無有，亦為君之東游津梁之上，無有難急也〔一０〕。亡人之所懷挾纓纕，以望君之塵垢者〔一一〕。黃金四十鎰，白玉之珩六雙〔一二〕，不敢當公子，請納之左右〔一三〕。」 \\n 〔一〕　勤我，助我也。 \\n 〔二〕　亡人不可以狷潔，狷潔則大事不行。 \\n 〔三〕　以重賂配己之德。 \\n 〔四〕　賈侍中云：「汾，水名。汾陽，晉地。百萬，百萬畝也。」 \\n 〔五〕　負蔡，晉地名。 \\n 〔六〕　蔑，無也。無復天命，在秦而已。 \\n 〔七〕　言但得守宗廟、社稷，不敢望國土。 \\n 〔八〕　言君亦自有郡縣，非謂之無也。 \\n 〔九〕　河外，河東也。列城五，東盡虢略，南及華山，內及解梁城也。 \\n 〔一０〕津，水也。梁，橋也。非謂君無有若此地者，欲使君東游津梁之上無有難急，故進之耳。 \\n 〔一一〕挾，持也。纓，馬纓也。纕，馬腹帶也。言塵垢不敢當盛也。 \\n 〔一二〕二十兩為鎰。珩，佩上飾也。珩形似磬而小。詩傳曰：「上有蔥珩，下有雙璜。」 \\n 〔一三〕公子，公子縶。言左右，謙也。 \\n 公子縶反，致命穆公。穆公曰：「吾與公子重耳，重耳仁。再拜不稽首，不沒為後也〔一〕。起而哭，愛其父也。退而不私，不沒於利也〔二〕。」公子縶曰：「君之言過矣。君若求置晉君而載之〔三〕，置仁不亦可乎？君若求置晉君以成名於天下〔四〕，則不如置不仁以猾其中〔五〕，且可以進退〔六〕。臣聞之曰：『仁有置，武有置。仁置德，武置服〔七〕。』」是故先置公子夷吾，寔為惠公。 \\n 〔一〕　沒，貪也。 \\n 〔二〕　不沒，不貪。利，國家也。 \\n 〔三〕　載，成也。 \\n 〔四〕　成威名也。 \\n 〔五〕　猾，亂也。 \\n 〔六〕　進退，猶改易也。 \\n 〔七〕　仁置有德，武置服從。 \\n ９　穆公問冀芮曰：「公子誰恃於晉？」對曰：「臣聞之，亡人無黨，有黨必有讎〔一〕。夷吾之少也，不好弄戲，不過所復〔二〕，怒不及色〔三〕，及其長也弗改。故出亡無怨於國，而眾安之。不然，夷吾不佞，其誰能恃乎〔四〕？」君子曰：「善以微勸也。」 \\n 〔一〕　有與為黨，必有與為讎；言無黨，則必無讎也。 \\n 〔二〕　不過差也。 \\n 〔三〕　無色過也。 \\n 〔四〕　佞，才也。言無恃，則恃秦也。 \\n  \\n   \\n  "}
{"章节": "國語卷第九", "正文": "  \\n 國語卷第九 \\n 　 \\n  \\n 晉語三 \\n １　惠公入而背外內之賂〔一〕。輿人誦之〔二〕曰：「佞之見佞，果喪其田〔三〕。詐之見詐，果喪其賂〔四〕。得國而狃，終逢其咎〔五〕。喪田不懲，禍亂其興〔六〕。」既里、丕死〔七〕，禍，公隕於韓〔八〕。郭偃曰：「善哉！夫眾口禍福之門〔九〕。是以君子省眾而動〔一０〕，監戒而謀，謀度而行〔一一〕，故無不濟。內謀外度，考省不倦〔一二〕，日考而習，戒備畢矣〔一三〕。」 \\n 〔一〕　惠公，獻公庶子、重耳之弟惠公夷吾也。外，秦也。內，里、丕也。 \\n 〔二〕　輿，眾也。不歌曰誦。 \\n 〔三〕　偽善為佞。佞，謂里、丕受惠公賂田而納之。見佞，謂惠公入而不與也。果，猶竟也。喪，亡也。喪田，里、丕不得其賂田。 \\n 〔四〕　詐，謂秦以詐立惠公，不置德而置服也。見詐，謂惠公入而背之也。喪賂，秦不得其賂地。 \\n 〔五〕　謂惠公也。狃，〈忄犬〉也。咎，謂敗於韓。 \\n 〔六〕　興，謂丕鄭不得田，不懲艾，復欲與秦共納重耳，惠公殺之。 \\n 〔七〕　既，已也。惠公二年春，殺里克；秋，殺丕鄭。 \\n 〔八〕　禍，貪〈忄犬〉之禍。秦伐晉，戰於韓，獲惠公以歸，隕其師徒，在魯僖十五年。 \\n 〔九〕　偃，晉大夫。善輿人之誦豫知之，故云「眾口禍福之門」。 \\n 〔一０〕動，行也。 \\n 〔一一〕監，察也。度，揆也。察眾口以為戒，謀事揆義乃行之。 \\n 〔一二〕考，校也。 \\n 〔一三〕日自考省，習而行之。戒備之道，畢於是矣。 \\n ２　惠公即位，出共世子而改葬之，臭達於外〔一〕。國人誦之曰：「貞之無報也。孰是人斯，而有是臭也〔二〕？貞為不聽〔三〕，信為不誠〔四〕。國斯無刑，偷居倖生〔五〕。不更厥貞，大命其傾〔六〕。威兮懷兮〔七〕，各聚爾有，以待所歸兮〔八〕。猗兮違兮，心之哀兮〔九〕。歲之二七，其靡有徵〔一０〕兮〔一一〕。若狄公子，吾是之依兮〔一二〕。鎮撫國家，為王妃兮〔一三〕。」郭偃曰：「甚哉，善之難也〔一四〕！君改葬共君以為榮也，而惡滋章。夫人美於中，必播於外，而越於民，民實戴之〔一五〕。惡亦如之。故行不可不慎也。必或知之〔一六〕，十四年，君之冢嗣其替乎〔一七〕？其數告於民矣〔一八〕。公子重耳其入乎？其魄兆於民矣〔一九〕。若入，必伯諸侯以見天子，其光耿於民矣〔二０〕。數，言之紀也〔二一〕。魄，意之術也〔二二〕。光，明之曜也。紀言以敘之〔二三〕，述意以導之〔二四〕，明曜以昭之。不至何待？欲先導者行乎〔二五〕，將至矣！」 \\n 〔一〕　共世子，申生也。獻公時，申生葬不如禮，故改葬之。惠公蒸於獻公夫人賈君，故申生臭達於外，不欲為無禮者所葬。唐以賈君為申生妃，非也。傳曰：「獻公娶於賈，無子。」 \\n 〔二〕　賈、唐云：「貞，正也。謂惠公欲以正禮改葬世子而不獲吉報也。孰，誰也。斯，斯世子也。誰使是人有是臭者，言惠公使之也。」或云：「貞，謂申生也，與下相違，似非也。」 \\n 〔三〕　以正葬之，而不見聽。 \\n 〔四〕　信心行之，而不見誠。 \\n 〔五〕　刑，法也。言惠公偷竊居位，徼倖而生。 \\n 〔六〕　不變更其正，大命將傾。傾，危也。 \\n 〔七〕　威，畏也。懷，思也。言國人畏惠公、思重耳。 \\n 〔八〕　爾有，所有也。 \\n 〔九〕　猗，歎也。違，去也。言民心欲去其上，安土重遷，故心哀之。 \\n 〔一０〕案：「徵」，公序本作「微」。札記：「當以別本作『微』。丕烈案：此以威、懷、歸、猗、違、哀、微、依、妃為韻。韋解『 \\n 無有微者亦亡，謂子圉也。』是讀『微』為『尾』而解之也。『微』、『尾』古同字，孳『尾』為字『微』，『微生』為『尾生』，皆其證也。」 \\n 〔一一〕二七，十四歲後也。靡，無也。無有徵者亦亡，謂子圉。　案：「徵」，公序本作「微」。 \\n 〔一二〕謂重耳。 \\n 〔一三〕言重耳當伯諸侯，為王妃偶。 \\n 〔一四〕難，難為也。 \\n 〔一五〕美，善也。播，布也。越，揚也。戴，欣戴也。言有善於中心，必播于外、揚于民也。 \\n 〔一六〕或知下民，必知其善否也。 \\n 〔一七〕冢嗣，太子也。替，滅也。 \\n 〔一八〕數，謂二七。 \\n 〔一九〕魄，形也。兆，見也。 \\n 〔二０〕耿，猶昭也。 \\n 〔二一〕謂言者紀其數也。 \\n 〔二二〕意，民之志也。術，導也。魄兆見而民志隨。 \\n 〔二三〕敘，述也。 \\n 〔二四〕導，開導也。 \\n 〔二五〕先導，為重耳導引者可行也。 \\n ３　惠公既殺里克而悔之，曰：「芮也，使寡人過殺我社稷之鎮。〔一〕」郭偃聞之，曰：「不謀而諫者，冀芮也〔二〕。不圖而殺者，君也〔三〕。不謀而諫，不忠。不圖而殺，不祥。不忠，受君之罰〔四〕。不祥，罹天之禍。受君之罰，死戮〔五〕。罹天之禍，無後〔六〕。志道者勿忘，將及矣〔七〕！」及文公入〔八〕，秦人殺冀芮而施之〔九〕。 \\n 〔一〕　芮，冀芮也。鎮，重也。 \\n 〔二〕　不先為君謀而諫，使君殺里克者，冀芮也。 \\n 〔三〕　言不與人謀而殺里克者，君之過也。 \\n 〔四〕　言君當加罰也。 \\n 〔五〕　戮，辱也。言死且有辱。 \\n 〔六〕　無後嗣也。 \\n 〔七〕　志，識也。及，至也。勿忘此占，言禍將至也。 \\n 〔八〕　文公，重耳。 \\n 〔九〕　冀芮既納文公而悔，將殺之。文公知之，潛會秦伯于王城。冀芮焚公宮，求公不得，遂如河上，秦伯誘而殺之。陳尸曰施。 \\n ４　惠公既即位，乃背秦賂。使丕鄭聘於秦，且謝之〔一〕。而殺里克，曰：「子殺二君與一大夫〔二〕，為子君者，不亦難乎？」 \\n 〔一〕　謝不時也。 \\n 〔二〕　二君，奚齊、卓子。一大夫，荀息。 \\n 丕鄭如秦謝緩賂〔一〕，乃謂穆公曰：「君厚問以召呂甥、郤稱、冀芮而止之〔二〕，以師奉公子重耳，臣之屬內作，晉君必出〔三〕。」穆公使泠至報問〔四〕，且召三大夫。鄭也與客將行〔五〕事〔六〕，冀芮曰：「鄭之使薄而報厚〔七〕，其言我於秦也，必使誘我。弗殺，必作難。」是故殺丕鄭及七輿大夫〔八〕：共華、賈華、叔堅、騅歂、纍虎、特宮、山祁，皆里、丕之黨也。丕豹出奔秦〔九〕。 \\n 〔一〕　緩，遲也。 \\n 〔二〕　止，留也。問，聘也。謂報丕鄭之聘。　案：公序本作「問，遺也，以厚禮問遺。此三人皆晉大夫，來因留止也。」 \\n 〔三〕　屬，七輿大夫。出，奔也。 \\n 〔四〕　泠至，秦大夫。報問，報丕鄭之聘，且問遺呂甥之屬。 \\n 〔五〕　案：公序本無「行」字。 \\n 〔六〕　客，泠至也。將行事，行聘事也。 \\n 〔七〕　薄，禮幣少。 \\n 〔八〕　七輿，申生下軍七輿大夫也。　案：「申生下軍七輿大夫也」，公序本作「申生下軍之眾大夫也」。 \\n 〔九〕　豹，丕鄭子。 \\n 丕鄭之自秦反也，聞里克死，見共華曰：「可以入乎？」共華曰：「二三子皆在而不及〔一〕，子使於秦，可哉〔二〕！」丕鄭入，君殺之。共賜謂共華〔三〕曰：「子行乎？其及也〔四〕！」共華曰：「夫子之入，吾謀也，將待也〔五〕。」賜曰：「孰知之？」共華曰：「不可。知而背之不信，謀而困人不智〔六〕，困而不死無勇。任大惡三，行將安入〔七〕？子其行矣，我姑待死〔八〕。」 \\n 〔一〕　二三子，七輿大夫也。不及，罪不及。 \\n 〔二〕　可，可以入也。 \\n 〔三〕　共賜，華之族，晉大夫。 \\n 〔四〕　行，去也。其及，將見及也。 \\n 〔五〕　言己誤丕鄭，將待禍也。 \\n 〔六〕　謀不中為困。 \\n 〔七〕　任，荷也。 \\n 〔八〕　子，共賜。 \\n 丕鄭之子曰豹，出奔秦，謂穆公曰：「晉君大失其眾，背君賂，殺里克，而忌處者，眾固不說〔一〕。今又殺臣之父及七輿大夫，此其黨半國矣。君若伐之，其君必出。」穆公曰：「失眾安能殺人〔二〕？且夫禍唯無斃〔三〕，足者不處〔四〕，處者不足〔五〕，勝敗若化〔六〕。以禍為違，孰能出君〔七〕？爾俟我〔八〕！」 \\n 〔一〕　忌，惡也。處者，國中大夫也。 \\n 〔二〕　人，謂里、丕及七輿大夫。 \\n 〔三〕　斃，死也。罪不至死，則不為亂。 \\n 〔四〕　罪足以死，則不處國。 \\n 〔五〕　處國者不足以死也。 \\n 〔六〕　化，言轉化無常也。猶丕鄭欲殺君，君反殺之。 \\n 〔七〕　違，去也。謂丕豹以禍故，而去其國，誰能出君乎？ \\n 〔八〕　俟，待也，待我圖之。 \\n ５　晉饑〔一〕，乞糴於秦。丕豹曰：「晉君無禮於君，眾莫不知〔二〕。往年有難，今又薦饑〔三〕。已失人，又失天，其有殃也多矣。君其伐之，勿予糴！」公曰：「寡人其君是惡，其民何罪？天殃流行，國家代有〔四〕。補乏薦饑，道也，不可以廢道於天下〔五〕。」謂公孫枝曰：「予之乎〔六〕？」公孫枝曰：「君有施於晉君，晉君無施於其眾。今旱而聽於君，其天道也〔七〕。君若弗予，而天予之〔八〕。苟眾不說其君之不報也，則有辭矣〔九〕。不若予之，以說其眾。眾說，必咎於其君。其君不聽，然後誅焉。雖欲禦我，誰與？」是故氾舟於河，歸糴於晉〔一０〕。 \\n 〔一〕　在魯僖十三年。 \\n 〔二〕　無禮，背賂也。 \\n 〔三〕　難，謂殺里、丕之黨。仍饑曰薦。 \\n 〔四〕　代，更也。 \\n 〔五〕　薦，進也。 \\n 〔六〕　枝，子桑也。 \\n 〔七〕　聽，聽命於君。 \\n 〔八〕　予之年。 \\n 〔九〕　苟使晉眾不說惠公不報秦施。今不予糴，則晉得以為辭，故不可不予。 \\n 〔一０〕氾，浮也。歸，不反之辭。 \\n 秦饑，公令河上輸之粟〔一〕。虢射曰：「弗予賂地而予之糴，〔二〕無損於怨而厚於寇〔三〕，不若勿予。」公曰：「然。」慶鄭曰：「不可〔四〕。已賴其地，而又愛其實〔五〕，忘善而背德，雖我必擊之〔六〕。弗予，必擊我。」公曰：「非鄭之所知也。」遂不予。 \\n 〔一〕　河上，所許秦五城也。 \\n 〔二〕　虢射，晉大夫。 \\n 〔三〕　厚，猶彊也。 \\n 〔四〕　慶鄭，晉大夫。 \\n 〔五〕　賴，贏也。實，穀也。 \\n 〔六〕　我當處秦，我亦將擊晉。 \\n ６　六年，秦歲定〔一〕，帥師侵晉，至於韓〔二〕。公謂慶鄭曰：「秦寇深矣，奈何〔三〕？」慶鄭曰：「君深其怨，能淺其寇乎？非鄭之所知也，君其訊射也〔四〕。」公曰：「舅所病也〔五〕？」卜右，慶鄭吉〔六〕。公曰：「鄭也不遜〔七〕。」以家僕徒為右，〔八〕步揚御戎〔九〕；梁由靡御韓簡〔一０〕，虢射為右〔一一〕，以承公〔一二〕。 \\n 〔一〕　惠公六年，魯僖公十五年。定，安也，穀熟則民安。 \\n 〔二〕　韓，晉地韓原。 \\n 〔三〕　深，入境深也。一曰：「深，猶重也。」 \\n 〔四〕　訊，問也。射，虢射。 \\n 〔五〕　病，短也。諸侯謂異姓大夫曰舅。 \\n 〔六〕　右，公戎車之右。 \\n 〔七〕　言不順不可以為車右。 \\n 〔八〕　家僕徒，晉大夫。 \\n 〔九〕　步揚，晉大夫。御戎，御公戎車。 \\n 〔一０〕由靡，晉大夫。韓簡，晉卿韓萬之孫。 \\n 〔一一〕為簡車右。 \\n 〔一二〕承，次公車也。 \\n 公禦秦師，令韓簡視師，曰：「師少於我，鬥士眾〔一〕。」公曰：「何故？」簡曰：「以君之出也處己〔二〕，入也煩己〔三〕，饑食其糴，三施而無報，故來。今又擊之，秦莫不慍〔四〕，晉莫不怠〔五〕，鬥士是故眾。」公曰：「然。今我不擊，歸必狃〔六〕。一夫不可狃，而況國乎！」公令韓簡挑戰〔七〕，曰：「昔君之惠也，寡人未之敢忘。寡人有眾，能合之弗能離也〔八〕。君若還，寡人之願也。君若不還，寡人將無所避。」穆公衡彫戈出見使者〔九〕，曰：「昔君之未入，寡人之憂也。君入而列未成，寡人未敢忘〔一０〕。今君既定而列成，君其整列，寡人將親見〔一一〕。」 \\n 〔一〕　欲鬥者眾。 \\n 〔二〕　己，秦也。處己，在梁依秦。 \\n 〔三〕　為秦所立。 \\n 〔四〕　慍，怒也。 \\n 〔五〕　受其施而怠惰。 \\n 〔六〕　狃，〈忄犬〉也。不擊而歸，秦必狃〈忄犬〉而輕我。 \\n 〔七〕　先挑敵求戰。 \\n 〔八〕　弗能離，言眾欲戰。 \\n 〔九〕　衡，橫也。彫，鏤也。戈，戟也。 \\n 〔一０〕列，位也。 \\n 〔一一〕若云朝見，實欲戰也。 \\n 客還，公孫枝進諫曰：「昔君之不納公子重耳而納晉君，是君之不置德而置服也。置而不遂，擊而不勝〔一〕，其若為諸侯笑何？君盍待之乎〔二〕？」穆公曰：「然。昔吾之不納公子重耳而納晉君，是吾不置德而置服也。然公子重耳實不肯，吾又奚言哉？殺其內主，〔三〕背其外賂〔四〕，彼塞我施，若無天乎〔五〕？若有天，吾必勝之〔六〕。」君揖大夫就車，君鼓而進之。晉師潰，戎馬濘而止。〔七〕公號慶鄭曰：「載我〔八〕！」慶鄭曰：「忘善而背德，又廢吉卜〔九〕，何我之載？鄭之車不足以辱君避也〔一０〕！」梁由靡御韓簡，輅秦公，將止之〔一一〕，慶鄭曰：「釋來救君〔一二〕！」亦不克救，遂止于秦〔一三〕。 \\n 〔一〕　遂，成也。 \\n 〔二〕　待其亂，將自斃。 \\n 〔三〕　謂里、丕也。 \\n 〔四〕　外，秦也。 \\n 〔五〕　云晉所行，若言無有天也。 \\n 〔六〕　天道助順，故必勝也。 \\n 〔七〕　濘，深泥也。止，戎馬陷焉。 \\n 〔八〕　號，呼也。 \\n 〔九〕　卜右，慶鄭吉，公廢不用。 \\n 〔一０〕避，避難也。 \\n 〔一一〕輅，迎也。 \\n 〔一二〕釋，舍也。 \\n 〔一三〕止，獲也，為秦所獲。 \\n 穆公歸，至于王城〔一〕，合大夫而謀曰：「殺晉君與逐出之，與以歸之，與復之，孰利？」公子縶曰：「殺之利〔二〕。逐之恐搆諸侯〔三〕，以歸則國家多慝〔四〕，復之則君臣合作，恐為君憂，不若殺之。」公孫枝曰：「不可。恥大國之士於中原，又殺其君以重之，子思報父之仇，臣思報君之讎。雖微秦國，天下孰弗患〔五〕？」公子縶曰：「吾豈將徒殺之〔六〕？吾將以公子重耳代之。晉君之無道莫不聞，公子重耳之仁莫不知。戰勝大國，武也。殺無道而立有道，仁也。勝無後害，智也。」公孫枝曰：「恥一國之士，又曰余納有道以臨女，無乃不可乎〔七〕？若不可，必為諸侯笑。戰而取笑諸侯，不可謂武。殺其弟而立其兄，兄德我而忘其親，不可謂仁。若弗忘，是再施不遂也，不可謂智。」君曰：「然則若何？」公孫枝曰：「不若以歸，以要晉國之成〔八〕，復其君而質其適子，使子父代處秦〔九〕，國可以無害。」是故歸惠公而質子圉〔一０〕，秦始知河東之政〔一一〕。 \\n 〔一〕　王城，秦地。 \\n 〔二〕　以為臣子絕望。 \\n 〔三〕　搆，交搆也。 \\n 〔四〕　慝，惡也，恐知國家閒隙之惡。 \\n 〔五〕　微，無也。雖無秦國，天下諸侯有害人君父者，誰不患疾。 \\n 〔六〕　徒，空也。 \\n 〔七〕　雖立有道，君父之恥未刷。 \\n 〔八〕　要，結也。成，平也。 \\n 〔九〕　代，更也。 \\n 〔一０〕子圉，惠公適子懷公。 \\n 〔一一〕秦取河東之地而置官司，故云知河東之政。在魯僖十五年。 \\n ７　公在秦三月〔一〕，聞秦將成，乃使郤乞告呂甥〔二〕。呂甥教之言，令國人於朝曰：「君使乞告二三子曰：『秦將歸寡人，寡人不足以辱社稷，二三子其改置以代圉也〔三〕。』」且賞以悅眾，眾皆哭，焉作轅田〔四〕。 \\n 〔一〕　內傳：公以九月獲，十一月歸。 \\n 〔二〕　郤乞，晉大夫。呂甥，瑕呂飴甥也。 \\n 〔三〕　欲令更命立他公子以代子圉，言父子避位以感群下。 \\n 〔四〕　賈侍中云：「轅，易也，為易田之法，賞眾以田。易者，易疆界也。」或云：「轅田，以田出車賦。」昭謂：此欲賞以悅眾，而言以田出車賦，非也。唐曰：「讓肥取磽也。」 \\n 呂甥致眾而告之曰：「吾君慚焉其亡之不卹〔一〕，而群臣是憂，不亦惠乎〔二〕？君猶在外，若何？」眾曰：「何為而可〔三〕？」呂甥曰：「以韓之病，兵甲盡矣〔四〕。若征繕以輔孺子，以為君援〔五〕，雖四鄰之聞之也，喪君有君，群臣輯睦，兵甲益多，好我者勸，惡我者懼，庶有益乎？」眾皆說，焉作州兵〔六〕。 \\n 〔一〕　亡，謂在外。卹，憂也。 \\n 〔二〕　憂，謂改立君，賞群臣，作轅田。 \\n 〔三〕　何所施為可以還君。 \\n 〔四〕　病，敗也。 \\n 〔五〕　征，稅也。言當賦稅以繕甲兵，輔子圉以為君援。 \\n 〔六〕　二千五百家為州，使州長各帥其屬繕甲兵。 \\n 呂甥逆君於秦，穆公訊之〔一〕曰：「晉國和乎？」對曰：「不和。」公曰：「何故？」對曰：「其小人不念其君之罪，而悼其父兄子弟之死喪者〔二〕，不憚征繕以立孺子，曰：『必報讎，吾寧事齊、楚，齊、楚又交輔之〔三〕。』其君子思其君，且知其罪，曰：『 \\n 必事秦，有死無他。』故不和。比其和之而來，故久。」公曰：「而無來，吾固將歸君。國謂君何？」對曰：「小人曰不免，君子則否。」公曰：「何故？」對曰：「小人忌而不思〔四〕，願從其君而與報秦〔五〕，是故云〔六〕。其君子則否，曰：『吾君之入也，君之惠也。能納之〔七〕，能執之，則能釋之。德莫厚焉，惠莫大焉。納而不遂，廢而不起，以德為怨，君其不然？』」秦君曰：「然。」乃改館晉君〔八〕，饋七牢焉〔九〕。 \\n 〔一〕　訊，問也。 \\n 〔二〕　謂韓之戰。 \\n 〔三〕　交，夾也。 \\n 〔四〕　忌，怨也。不思，不思大義。 \\n 〔五〕　君，謂子圉。 \\n 〔六〕　故言不免。 \\n 〔七〕　案：「能納之」下，公序本有「則能執之」四字。 \\n 〔八〕　改，更也。初秦伯拘晉侯於靈臺，將復之，故更舍之於客館。 \\n 〔九〕　牛羊豕為一牢，饔餼七牢，侯伯之禮。 \\n ８　惠公未至，蛾析謂慶鄭〔一〕曰：「君之止，子之罪也〔二〕。今君將來，子何俟？」慶鄭曰：「鄭也聞之曰：『軍敗，死之；將止，死之。』二者不行，又重之以誤人，而喪其君〔三〕，有大罪三，將安適〔四〕？君若來，將待刑以快君志；君若不來，將獨伐秦。〔五〕不得君，必死之。此所以待也〔六〕。臣得其志〔七〕，而使君瞢，是犯也〔八〕。君行犯，猶失其國，而況臣乎？」 \\n 〔一〕　蛾析，晉大夫。 \\n 〔二〕　止，獲也。 \\n 〔三〕　案：此句下，公序本有注文「誤人，誤梁由靡，令君見獲也」十一字。 \\n 〔四〕　適，之也。 \\n 〔五〕　獨帥其屬。 \\n 〔六〕　所以不去，待為此也。 \\n 〔七〕　志，謂出奔。 \\n 〔八〕　瞢，慚也。犯，犯逆也。 \\n 公至于絳郊，聞慶鄭止，使家僕徒召之，曰：「鄭也有罪，猶在乎？」慶鄭曰：「臣怨君始入而報德，不降〔一〕；降而聽諫，不戰〔二〕；戰而用良，不敗〔三〕。既敗而誅，又失有罪〔四〕，不可以封國〔五〕。臣是以待即刑，以成君政。」君曰：「刑之！」慶鄭曰：「下有直言，臣之行也〔六〕；上有直刑，君之明也〔七〕。臣行君明，國之利也。君雖弗刑，必自殺也。」蛾析曰：「臣聞奔刑之臣〔八〕，不若赦之以報讎。君盍赦之，以報于秦？」梁由靡曰：「 \\n 不可。我能行之，秦豈不能〔九〕？且戰不勝，而報之以賊，不武；出戰不克，入處不安，不智〔一０〕；成而反之，不信〔一一〕；失刑亂政，不威〔一二〕。出不能用，入不能治，敗國且殺孺子〔一三〕，不若刑之。」君曰：「斬鄭，無使自殺！」家僕徒曰：「有君不忌，有臣死刑〔一四〕，其聞賢於刑之。」梁由靡曰：「夫君政刑，是以治民。不聞命而擅進退，犯政也〔一五〕；快意而喪君，犯刑也。鄭也賊而亂國，不可失也！且戰而自退，退而自殺；臣得其志，君失其刑，後不可用也〔一六〕。」君令司馬說刑之〔一七〕。司馬說進三軍之士而數慶鄭曰：「夫韓之誓曰：失次犯令，死〔一八〕；將止不面夷，死〔一九〕；偽言誤眾，死。今鄭失次犯令，而罪一也；鄭擅進退，而罪二也；女誤梁由靡，使失秦公，而罪三也；君親止，女不面夷，而罪四也：鄭也就刑！」慶鄭曰：「說！三軍之士皆在，〔二０〕有人能坐待刑，而不能面夷〔二一〕？趣行事乎〔二二〕！」丁丑，斬慶鄭，乃入絳。 \\n 〔一〕　不自降下而背秦。 \\n 〔二〕　慶鄭諫公使與秦糴，若公降心而聽之，可以不戰。 \\n 〔三〕　良，善也。卜右，慶鄭吉，不用，故乘鄭小駟。不用良，故敗。 \\n 〔四〕　若鄭出亡，是失有罪。 \\n 〔五〕　不可以守封國。 \\n 〔六〕　行，道也。 \\n 〔七〕　言刑殺得正，此人君之明。 \\n 〔八〕　奔，趨也。 \\n 〔九〕　能行之，謂能赦罪以報讎也。秦豈獨不能乎？ \\n 〔一０〕出戰不克，謂韓時也。入處不安，謂今也。欲復伐秦，故不得安。 \\n 〔一一〕成，平也。與秦始平，而又反之，不信。 \\n 〔一二〕有罪不殺為失刑，失刑則政亂，政亂則威不行。 \\n 〔一三〕孺子，子圉也。秦復惠公而質子圉，若伐秦，秦必殺之。 \\n 〔一四〕忌，怨也。 \\n 〔一五〕言慶鄭擅進退也。 \\n 〔一六〕不可復用戰也。 \\n 〔一七〕司馬，軍司馬，說其名。 \\n 〔一八〕次，行列也。令，軍令也。 \\n 〔一九〕將，帥也。止，獲也。夷，傷也。 \\n 〔二０〕皆在此也。 \\n 〔二一〕言我能坐待死，而不能面夷乎？怨君不用忠信，忌善背德。 \\n 〔二二〕趣司馬行其刑也。 \\n 十五年，惠公卒，懷公立〔一〕，秦乃召重耳於楚而納之。晉人殺懷公於高梁〔二〕，而授重耳，實為文公。 \\n 〔一〕　懷公，子圉也。魯僖二十二年自秦逃歸。 \\n 〔二〕　高梁，晉地。 \\n  \\n   \\n  "}
{"章节": "國語卷第十", "正文": "  \\n 國語卷第十 \\n 　 \\n  \\n 晉語四 \\n １　公在狄十二年〔一〕，狐偃曰：「日，吾來此也〔二〕，非以狄為榮，可以成事也〔三〕。吾曰：『奔而易達〔四〕，困而有資，〔五〕休以擇利，可以戾也〔六〕。』今戾久矣，戾久將底〔七〕。底著滯淫〔八〕，誰能興之〔九〕？盍速行乎！吾不適齊、楚，避其遠也。蓄力一紀，可以遠矣〔一０〕。齊侯長矣，而欲親晉〔一一〕。管仲歿矣，多讒在側〔一二〕。謀而無正，衷而思始〔一三〕。夫必追擇前言，求善以終〔一四〕，饜邇逐遠，遠人入服，不為郵矣。〔一五〕會其季年可也〔一六〕，茲可以親〔一七〕。」皆以為然。 \\n 〔一〕　文公，晉獻公庶子重耳，避驪姬之難，魯僖五年，歲在大火，自蒲奔狄，至十六年，歲在壽星，故在狄十二年。 \\n 〔二〕　狐偃，文公舅子犯也。日，往日。 \\n 〔三〕　榮，樂也。成事，成反國之事。 \\n 〔四〕　達，至也。 \\n 〔五〕　資，財也。 \\n 〔六〕　休，息也。戾，定也。 \\n 〔七〕　底，止也。 \\n 〔八〕　著，附也。滯，廢也。淫，久也。 \\n 〔九〕　興，起也。 \\n 〔一０〕蓄，養也。十二年歲星一周，為一紀。 \\n 〔一一〕齊侯，桓公。長，老也。是歲，桓公為淮之會，明年而卒。 \\n 〔一二〕歿，終也。讒謂易牙、豎貂之屬。 \\n 〔一三〕無正，無正從也。衷，中也。中道思其初時。 \\n 〔一四〕前言，管仲忠善之言。 \\n 〔一五〕邇，近也。逐，求也。郵，過也。 \\n 〔一六〕季，末也。 \\n 〔一七〕茲，此也。 \\n 乃行，過五鹿，乞食於野人〔一〕。野人舉塊以與之〔二〕，公子怒，將鞭之。子犯曰：「天賜也。民以土服，又何求焉〔三〕！天事必象〔四〕，十有二年，必獲此土〔五〕。二三子志之〔六〕。歲在壽星及鶉尾，其有此土乎〔七〕！天以命矣〔八〕，復於壽星，必獲諸侯〔九〕。天之道也〔一０〕，由是始之〔一一〕。有此，其以戊申乎〔一二〕！所以申土也〔一三〕。」再拜稽首，受而載之〔一四〕。遂適齊。 \\n 〔一〕　五鹿，衛邑。不見禮，故乞食。 \\n 〔二〕　塊，墣也。 \\n 〔三〕　言民奉土以服公子。 \\n 〔四〕　必先有象。 \\n 〔五〕　復十二年，必得五鹿。 \\n 〔六〕　志，識也。 \\n 〔七〕　歲，歲星。自軫十二度至氐四度為壽星之次，自張十七度至軫十一度為鶉尾之次。歲在壽星，謂得塊之歲。魯僖十六年後十二年，歲在鶉尾，必有此五鹿地。魯僖二十七年，歲在鶉尾。二十八年，歲復在壽星，晉文公伐衛，正月六日戊申取五鹿。周正月，夏十一月也，正天時以夏數，故歲在鶉尾也。 \\n 〔八〕　命，告也。謂野人奉塊。 \\n 〔九〕　歲星復在壽星，謂魯僖二十八年。是歲四月，文公敗楚師於城濮，合諸侯於踐土。五月，獻俘於王，王冊命之以為侯伯，故得諸侯。 \\n 〔一０〕天之大數，不過十二。 \\n 〔一一〕由，從也。從得塊始。 \\n 〔一二〕有此五鹿，當以戊申日也。 \\n 〔一三〕日以戊申。戊，土也。申，申廣土地也。 \\n 〔一四〕拜天賜，受塊而載之。 \\n ２　齊侯妻之，甚善焉〔一〕。有馬二十乘〔二〕，將死於齊而已矣。曰：「民生安樂，誰知其他？」 \\n 〔一〕　桓公以女妻之，遇之甚善。 \\n 〔二〕　四匹為乘，八十匹也。 \\n 桓公卒〔一〕，孝公即位〔二〕。諸侯叛齊。子犯知齊之不可以動〔三〕，而知文公之安齊而有終焉之志也，欲行，而患之〔四〕，與從者謀於桑下〔五〕。蠶妾在焉〔六〕，莫知其在也。妾告姜氏，姜氏殺之〔七〕，而言於公子曰：「從者將以子行，其聞之者吾以除之矣。子必從之，不可以貳〔八〕，貳無成命〔九〕。詩云：『上帝臨女，無貳爾心〔一０〕。』先王其知之矣，貳將可乎〔一一〕？子去晉難而極於此〔一二〕。自子之行，晉無寧歲，民無成君〔一三〕。天未喪晉，無異公子〔一四〕，有晉國者，非子而誰？子其勉之！上帝臨子，貳必有咎〔一五〕。」 \\n 〔一〕　在齊一年而桓公卒。 \\n 〔二〕　孝公，桓公子昭，即位在魯僖十八年。 \\n 〔三〕　動，謂求反國。 \\n 〔四〕　患文公不肯去。 \\n 〔五〕　從者，趙衰之屬。 \\n 〔六〕　在桑上也。 \\n 〔七〕　殺之以滅口。時諸侯叛齊，壻又欲去，恐孝公怒。 \\n 〔八〕　貳，疑也。 \\n 〔九〕　疑則不成天命。 \\n 〔一０〕詩大雅大明之七章。上帝，天也。女，武王也。言天臨護女，伐紂必克，無有疑心。 \\n 〔一一〕言武王知天命，不可以疑，故卒有天下。 \\n 〔一二〕極，至也。 \\n 〔一三〕成，定也。謂奚齊、卓子殺死，惠公無親，外內惡之。 \\n 〔一四〕同生九人，唯重耳在。 \\n 〔一五〕天予不取，故必有咎。 \\n 公子曰：「吾不動矣，必死於此。」姜曰：「不然。周詩曰：『 \\n 莘莘征夫，每懷靡及〔一〕。』夙夜征行，不遑啟處，猶懼無及〔二〕。況其順身縱欲懷安，將何及矣！人不求及，其能及乎〔三〕？日月不處，人誰獲安？西方之書有之曰：『懷與安，實疚大事〔四〕。』鄭詩云：『仲可懷也，人之多言，亦可畏也〔五〕。』昔管敬仲有言，小妾聞之〔六〕，曰：『畏威如疾，民之上也〔七〕。從懷如流，民之下也〔八〕。見懷思威，民之中也〔九〕。畏威如疾，乃能威民〔一０〕。威在民上，弗畏有刑〔一一〕。從懷如流，去威遠矣，故謂之下〔一二〕。其在辟也，吾從中也〔一三〕。鄭詩之言，吾其從之〔一四〕。』此大夫管仲之所以紀綱齊國，裨輔先君而成霸者也。子而棄之，不亦難乎〔一五〕？齊國之政敗矣，晉之無道久矣，從者之謀忠矣，時日及矣，公子幾矣〔一六〕。君國可以濟百姓，而釋之者，非人也〔一七〕。敗不可處〔一八〕，時不可失，忠不可棄，懷不可從，子必速行。吾聞晉之始封也〔一九〕，歲在大火，閼伯之星也，實紀商人〔二０〕。商之饗國三十一王〔二一〕。瞽史之紀曰：『唐叔之世，將如商數〔二二〕。』今未半也〔二三〕。亂不長世〔二四〕，公子唯子，子必有晉。若何懷安？」公子弗聽。 \\n 〔一〕　詩小雅皇皇者華之首章。莘莘，眾多。征，行也。懷私為每懷。言臣奉命當念在公，每輒懷私，將無所及。 \\n 〔二〕　夙，早也。行，道也。遑，暇也。啟，跪也。處，居也。 \\n 〔三〕　求及，求及時。 \\n 〔四〕　西方謂周。詩云「誰將西歸」，又曰「西方之人」，皆謂周也。安，自安。疚，病也。 \\n 〔五〕　詩鄭風將仲子之卒章。仲，祭仲也。懷，思也。言雖欲從心思仲，猶能畏人自止，見可懷，思可畏也。 \\n 〔六〕　敬仲，夷吾字。　案攷異卷三引校訛：「『字』當為『謚』。」 \\n 〔七〕　畏威，如畏疾病，此民之上行。 \\n 〔八〕　從心所思，如水流行，此民之下行。 \\n 〔九〕　威，畏也。見可懷則思可畏，此民之中行。 \\n 〔一０〕言能畏上，乃能威下。 \\n 〔一一〕能威民，故在人上。不畏威，則有刑罪。 \\n 〔一二〕去威遠，言不能威民。 \\n 〔一三〕辟，罪也。弗畏有刑，故云罪。高不在上，下欲避罪，故從中也。 \\n 〔一四〕從其畏人之多言。 \\n 〔一五〕裨，補也。 \\n 〔一六〕幾，近也。言重耳得國時日近。 \\n 〔一七〕濟，成也。釋，置也。 \\n 〔一八〕敗，齊也。 \\n 〔一九〕始封，謂唐叔虞。 \\n 〔二０〕商，殷也。自氐五度至尾九度為大火之次。閼伯，陶唐氏之火正，居於商丘，祀大火，死以配食，相土因之，故商主大火，實紀商之凶吉。 \\n 〔二一〕自湯至紂。 \\n 〔二二〕瞽史，知天道者。 \\n 〔二三〕自唐叔至惠公十四世，故曰未半。 \\n 〔二四〕不長世，亂當有平時。 \\n ３　姜與子犯謀，醉而載之以行。醒，以戈逐子犯，曰：「若無所濟，吾食舅氏之肉，其知饜乎！」舅犯走，且對曰：「若無所濟，余未知死所，誰能與豺狼爭食〔一〕？若克有成，公子無亦晉之柔嘉，是以甘食〔二〕。偃之肉腥臊，將焉用之？」遂行。 \\n 〔一〕　戰死原野，公子將走不暇，豈能復與豺狼爭食我乎？ \\n 〔二〕　無亦，不亦也。柔，脆也。嘉，美也。 \\n ４　過衛，衛文公有邢、狄之虞，不能禮焉〔一〕。甯莊子言於公曰〔二〕：「夫禮，國之紀也；親，民之結也〔三〕；善，德之建也〔四〕。國無紀不可以終，民無結不可以固，德無建不可以立。此三者，君之所慎也。今君棄之，無乃不可乎！晉公子善人也，而衛親也，君不禮焉，棄三德矣〔五〕。臣故云君其圖之。康叔，文之昭也。唐叔，武之穆也〔六〕。周之大功在武〔七〕，天祚將在武族〔八〕。苟姬未絕周室，而俾守天聚者，必武族也〔九〕。武族唯晉實昌，晉胤公子實德。晉仍無道〔一０〕，天祚有德，晉之守祀，必公子也。若復而修其德，鎮撫其民，必獲諸侯，以討無禮。君弗蚤圖，衛而在討。小人是懼，敢不盡心。」公弗聽。 \\n 〔一〕　衛文公，宣公之孫、昭伯頑之子燬也。虞，備也。是歲，魯僖十八年，冬，邢人、狄人伐衛，圍菟圃，文公師於訾婁以退之，故不能禮焉。 \\n 〔二〕　莊子，衛正卿，穆仲靜之子甯速。 \\n 〔三〕　君親其親，所以結人心，使相親。 \\n 〔四〕　建，立也。言能善善，所以立德。 \\n 〔五〕　晉祖唐叔，武王之子。衛祖康叔，文王之子。故曰親。三德，謂禮賓、親親、善善。 \\n 〔六〕　自祖以下，一昭一穆。故康叔為文昭，唐叔為武穆。 \\n 〔七〕　謂始伐紂定天下。 \\n 〔八〕　族，嗣也。 \\n 〔九〕　聚，財眾也。 \\n 〔一０〕仍，重也。 \\n ５　自衛過曹，曹共公亦不禮焉〔一〕，聞其骿脅，欲觀其狀〔二〕，止其舍，諜其將浴，設微薄而觀之〔三〕。僖負羈之妻言於負羈〔四〕曰：「吾觀晉公子賢人也，其從者皆國相也，以相一人，必得晉國。得晉國而討無禮，曹其首誅也。子盍蚤自貳焉〔五〕？」僖負羈饋飧，寘璧焉〔六〕。公子受飧反璧。 \\n 〔一〕　共公，曹昭公之子曹伯襄。 \\n 〔二〕　骿，并幹。 \\n 〔三〕　諜，候也。微，蔽也。薄，迫也。 \\n 〔四〕　負羈，曹大夫。 \\n 〔五〕　貳，猶別也。 \\n 〔六〕　熟食曰飧。寘，置也，置璧於飧下。 \\n 負羈言於曹伯曰：「夫晉公子在此，君之匹也，不亦禮焉？」曹伯曰：「諸侯之亡公子其多矣，誰不過此！亡者皆無禮者也，余焉能盡禮焉！」對曰：「臣聞之：愛親明賢，政之幹也〔一〕。禮賓矜窮，禮之宗也〔二〕。禮以紀政，國之常也〔三〕。失常不立，君所知也〔四〕。國君無親，以國為親〔五〕。先君叔振，出自文王〔六〕，晉祖唐叔，出自武王〔七〕，文、武之功，實建諸姬。故二王之嗣，世不廢親。今君棄之，不愛親也。晉公子生十七年而亡〔八〕，卿材三人從之，可謂賢矣〔九〕，而君蔑之，是不明賢也。謂晉公子之亡，不可不憐也。比之賓客，不可不禮也。失此二者，是不禮賓，不憐窮也。守天之聚，將施於宜。宜而不施，聚必有闕〔一０〕。玉帛酒食，猶糞土也，愛糞土以毀三常〔一一〕，失位而闕聚，是之不難，無乃不可乎？君其圖之。」公弗聽。 \\n 〔一〕　幹，楨幹也。 \\n 〔二〕　宗，本也。 \\n 〔三〕　紀，理也。 \\n 〔四〕　失常，則政不立。 \\n 〔五〕　僚以官相親，君以國相親。 \\n 〔六〕　文王子。 \\n 〔七〕　武王子。 \\n 〔八〕　亡，奔也。 \\n 〔九〕　三人，狐偃、趙衰、賈佗。 \\n 〔一０〕宜，義也。闕，缺也。 \\n 〔一一〕三常，政之幹，禮之宗，國之常。 \\n ６　公子過宋〔一〕，與司馬公孫固相善〔二〕，公孫固言於襄公曰：「晉公子亡，長幼矣〔三〕，而好善不厭，父事狐偃，師事趙衰，而長事賈佗〔四〕。狐偃其舅也，而惠以有謀。趙衰其先君之戎御，趙夙之弟也，而文以忠貞〔五〕。賈佗公族也，而多識以恭敬〔六〕。此三人者，實左右之。公子居則下之，動則諮焉，成幼而不倦，〔七〕殆有禮矣。樹於有禮，必有艾〔八〕。商頌曰：『湯降不遲，聖敬日躋〔九〕。』降，有禮之謂也〔一０〕。君其圖之。」襄公從之，贈以馬二十乘。 \\n 〔一〕　自曹適宋。 \\n 〔二〕　固，宋莊公之孫、大司馬固也。相善，相悅好。 \\n 〔三〕　襄公，宋桓公子茲父也。長幼，從長至幼也。 \\n 〔四〕　長，兄事之。 \\n 〔五〕　趙衰，晉卿公明之少子成子衰也。先君，獻公。戎御，御戎車也。傳曰：「趙夙御戎。」 \\n 〔六〕　賈佗，狐偃之子射姑、太師賈季也。公族，姬姓也。食邑於賈，字季佗。　案發正卷一０：「襄公之世，趙盾將中軍，賈季佐之，而陽處父為太傅，賈佗為太師，二賈同列。計其時，佗為老臣，而季為新出，安得合而為一也？」 \\n 〔七〕　成幼，自幼至成人。 \\n 〔八〕　樹，種也。艾，報也。 \\n 〔九〕　長發之三章。降，下也。躋，升也。言湯之尊賢下士甚疾，故聖敬之道日升聞於天也。 \\n 〔一０〕降己於有禮也。 \\n ７　公子過鄭，鄭文公亦不禮焉〔一〕。叔詹諫曰：「臣聞之〔二〕：親有天〔三〕，用前訓〔四〕，禮兄弟，資窮困〔五〕，天所福也。今晉公子有三祚焉，天將啟之〔六〕。同姓不婚，惡不殖也〔七〕。狐氏出自唐叔〔八〕。狐姬，伯行之子也，實生重耳〔九〕。成而雋才，離違而得所〔一０〕，久約而無釁，一也〔一一〕。同出九人，唯重耳在〔一二〕，離外之患，而晉國不靖，二也〔一三〕。晉侯日載其怨，外內棄之〔一四〕；重耳日載其德，狐、趙謀之，三也。在周頌曰：『天作高山，大王荒之〔一五〕。』荒，大之也。大天所作，可謂親有天矣。晉、鄭兄弟也，吾先君武公與晉文侯戮力一心，股肱周室，夾輔平王〔一六〕，平王勞而德之，而賜之盟質，曰：『世相起也〔一七〕。』若親有天，獲三祚者，可謂大天〔一八〕。若用前訓，文侯之功，武公之業〔一九〕，可謂前訓〔一九〕若禮兄弟，晉、鄭之親，王之遺命，可謂兄弟〔二０〕。若資窮困，亡在長幼，還軫諸侯，可謂窮困〔二一〕。棄此四者，以徼天禍，無乃不可乎〔二二〕？君其圖之。」弗聽。 \\n 〔一〕　文公，鄭厲公之子捷。 \\n 〔二〕　叔詹，鄭大夫。 \\n 〔三〕　有天所啟。 \\n 〔四〕　前訓，先君之教。 \\n 〔五〕　資，稟也。 \\n 〔六〕　啟，開也。 \\n 〔七〕　殖，蕃。 \\n 〔八〕　狐氏，重耳外家，與晉俱唐叔之後，別在犬戎者。 \\n 〔九〕　伯行，狐氏字。 \\n 〔一０〕言成人而有雋才。違，去也。離禍去國，舉動得所。 \\n 〔一一〕釁，瑕也。 \\n 〔一二〕同出，同生。 \\n 〔一三〕靖，治也。 \\n 〔一四〕載，成也。 \\n 〔一五〕天作之首章。作，生也。高山，歧山。荒，大也。言天生此高山，使興雲雨，大王則秩祀而尊大之。 \\n 〔一六〕武公，鄭桓公子滑突。文侯，晉穆侯之子仇。戮，并也。一，同也。 \\n 〔一七〕質，信也。起，扶持也。 \\n 〔一八〕三祚，謂成而雋才，晉國不靖，狐、趙謀之。 \\n 〔一九〕業，事也。前訓，二國同心之訓。 \\n 〔二０〕晉、鄭同姓，王之遺命使相起，故曰可謂兄弟。 \\n 〔二一〕軫，車後橫木。還軫，猶迴車周歷諸國，遭離阨困。 \\n 〔二二〕徼，要也。四者，有天、前訓、兄弟、窮困。 \\n 叔詹曰：「若不禮焉，則請殺之。諺曰：『黍稷無成，不能為榮〔一〕。黍不為黍，不能蕃廡〔二〕。稷不為稷，不能蕃殖〔三〕。所生不疑，唯德之基〔四〕。』」公弗聽。 \\n 〔一〕　稷，粢也。無成，謂死。榮，秀也。 \\n 〔二〕　為，成也。蕃，滋也。廡，豐也。 \\n 〔三〕　殖，長也。 \\n 〔四〕　所生，謂種黍得黍，種稷得稷，唯所在樹之，禍福亦由是也。若不禮重耳，則當除之；不爾，則宜厚之。如此不疑，是為德基。 \\n ８　遂如楚，楚成王以周禮享之，九獻，庭實旅百〔一〕。公子欲辭〔二〕，子犯曰：「天命也，君其饗之〔三〕。亡人而國薦之〔四〕，非敵而君設之〔五〕，非天，誰啟之心！」既饗，楚子問於公子曰：「子若克復晉國，何以報我？」公子再拜稽首對曰：「子女玉帛，則君有之〔六〕。羽旄齒革，則君地生焉〔七〕。其波及晉國者，君之餘也，又何以報〔八〕？」王曰：「雖然，不穀願聞之〔九〕。」對曰：「若以君之靈〔一０〕，得復晉國，晉、楚治兵，會于中原，其避君三舍〔一一〕。若不獲命〔一二〕，其左執鞭弭，右屬櫜鞬，以與君周旋〔一三〕。」 \\n 〔一〕　成王，楚武王之孫、文王之子熊頵也。九獻，上公之享禮也。庭實，庭中之陳也。百，舉成數也。周禮：「上公出入五積，饔餼九牢，米百有二十筥，醯醢百有二十甕，禾十車，芻薪倍禾。」案：「禾十車」，攷異卷三引攷正：「依周禮鄭注當作『禾三十車』。」 \\n 〔二〕　不敢當禮。 \\n 〔三〕　天命，天使之饗食也。 \\n 〔四〕　薦，進也。以國君之禮薦進。 \\n 〔五〕　非禮敵，而設之如人君也。 \\n 〔六〕　有之，楚自多。子女，美女。 \\n 〔七〕　羽，鳥羽，翡翠、孔雀之屬。旄，旄牛尾。齒，象牙。革，犀兕皮。皆生於楚。 \\n 〔八〕　波，流也。 \\n 〔九〕　曲禮云：「四夷之大國，於境內自稱不穀。」 \\n 〔一０〕靈，神也。 \\n 〔一一〕治兵，謂征伐。古者師行三十里而舍，三舍為九十里。司馬法曰：「進退不過三舍，禮也。」 \\n 〔一二〕不得楚還師之命。 \\n 〔一三〕鞭，所以擊馬。傳曰：「雖鞭之長，不及馬腹。」爾雅曰：「弓無緣者謂之弭。」櫜，矢房。鞬，弓弢也。言以禮避君，君不還，乃敢左執弓，右屬手於房以取矢。與君周旋，相馳逐也。 \\n 令尹子玉曰：「請殺晉公子〔一〕。弗殺，而反晉國，必懼楚師。」王曰：「不可。楚師之懼，我不修也〔二〕。我之不德，殺之何為！天之祚楚，誰能懼之？楚不可祚，冀州之土，其無令君乎〔三〕？且晉公子敏而有文〔四〕，約而不諂〔五〕，三材侍之，天祚之矣〔六〕。天之所興，誰能廢之〔七〕？」子玉曰：「然則請止狐偃。〔八〕」王曰：「不可。曹詩曰：『彼己之子，不遂其媾。』郵之也〔九〕。夫郵而效之，郵又甚焉。效郵，非禮也。」於是懷公自秦逃歸〔一０〕。秦伯召公子於楚〔一一〕，楚子厚幣以送公子于秦。 \\n 〔一〕　子玉，楚若敖之曾孫、令尹成得臣也。 \\n 〔二〕　我德不修。 \\n 〔三〕　晉在冀州。 \\n 〔四〕　敏，達也。文，有文辭。 \\n 〔五〕　在約困之中，而辭不諂屈也。 \\n 〔六〕　三材，卿材三人。 \\n 〔七〕　案：「廢」，公序本作「禦」。 \\n 〔八〕　以為質。 \\n 〔九〕　曹風候人之三章。媾，厚也。遂，終也。郵，過也。 \\n 〔一０〕懷公，子圉。質於秦，魯僖二十二年逃歸。 \\n 〔一一〕秦伯，穆公。 \\n ９　秦伯歸女五人，懷嬴與焉〔一〕。公子使奉匜沃盥，既而揮之〔二〕。嬴怒曰：「秦、晉匹也，何以卑我〔三〕？」公子懼，降服囚命〔四〕。秦伯見公子曰：「寡人之適，此為才〔五〕。子圉之辱，備嬪嬙焉〔六〕，欲以成婚，而懼離其惡名。非此，則無故〔七〕。不敢以禮致之，懽之故也〔八〕。公子有辱，寡人之罪也〔九〕。唯命是聽〔一０〕。」 \\n 〔一〕　歸，嫁也。懷嬴，故子圉妻，子圉逃歸，立為懷公，故曰懷嬴。與焉，與為媵也。 \\n 〔二〕　婚禮：「嫡入于室，媵御奉匜、盥。」揮，灑也。 \\n 〔三〕　匹，敵也。卑，賤也。 \\n 〔四〕　懼嬴之訴。降服，徹上服。囚命，自囚以聽命。 \\n 〔五〕　適，適妃子。 \\n 〔六〕　辱，質於秦時。嬪嬙，婦官。 \\n 〔七〕　言欲以成婚，懼以為子圉妻，恐離其惡名，非有此，則無他故。 \\n 〔八〕　不敢以婚姻正禮致之，而令與於五人，懽愛此女之故。 \\n 〔九〕　辱，謂降服。言寡人不備禮，故令公子卑之，此自寡人之罪。 \\n 〔一０〕進退此女，聽公子命。 \\n 公子欲辭〔一〕，司空季子曰：「同姓為兄弟〔二〕。黃帝之子二十五人，其同姓者二人而已，唯青陽與夷鼓皆為己姓〔三〕。青陽，方雷氏之甥也。夷鼓，彤魚氏之甥也〔四〕。其同生而異姓者，四母之子別為十二姓。凡黃帝之子，二十五宗〔五〕，其得姓者十四人為十二姓〔六〕。姬、酉、祁、己、滕、箴、任、荀、僖、姞、儇、依是也。唯青陽與蒼林氏同于黃帝，故皆為姬姓〔七〕。同德之難也如是〔八〕。昔少典娶于有蟜氏，生黃帝、炎帝〔九〕。黃帝以姬水成，炎帝以姜水成〔一０〕。成而異德，故黃帝為姬，炎帝為姜，二帝用師以相濟也，異德之故也〔一一〕。異姓則異德，異德則異類。異類雖近，男女相及，以生民也〔一二〕。同姓則同德，同德則同心，同心則同志。同志雖遠，男女不相及，畏黷敬也〔一三〕。黷則生怨，怨亂毓災，災毓滅姓〔一四〕。是故娶妻避其同姓，畏亂災也。故異德合姓，同德合義〔一五〕。義以導利〔一六〕，利以阜姓〔一七〕。姓利相更，成而不遷〔一八〕，乃能攝固，保其土房〔一九〕。今子於子圉，道路之人也〔二０〕，取其所棄，以濟大事，不亦可乎？」 \\n 〔一〕　辭，不取也。 \\n 〔二〕　季子，晉大夫胥臣臼季，後為司空。賈侍中云：「兄弟，婚姻之稱也。」昭謂：同父而生，德姓同者，乃為兄弟。言惠公、重耳其德不同，則子圉道路之人，可以妻其妻。 \\n 〔三〕　此二人相與同德，故俱為己姓。青陽，金天氏帝少皞。 \\n 〔四〕　方雷，西陵氏之姓。彤魚，國名。帝繫曰：「黃帝娶於西陵氏之子，曰嫘祖，實生青陽。」姊妹之子曰甥。聲，雷嫘同也。 \\n 〔五〕　唐尚書曰：「繼別為小宗。」非也。繼別為大宗，別子之庶孫乃為小宗耳。 \\n 〔六〕　得姓，以德居官而初賜之姓。謂十四人而內二人為姬，二人為己，故十二姓。 \\n 〔七〕　二十五宗唯青陽與蒼林德及黃帝，同姓為姬也。 \\n 〔八〕　言德自黃帝同之，難也如是。 \\n 〔九〕　賈侍中云：「少典，黃帝、炎帝之先。有蟜，諸侯也。炎帝，神農也。」虞、唐云：「少典，黃帝、炎帝之父。」昭謂：神農，三皇也，在黃帝前。黃帝滅炎帝，滅其子孫耳，明非神農可知也。言生者，謂二帝本所生出也。內傳：「高陽、高辛各有才子八人。」謂其｛商衣｝子耳。賈君得之。 \\n 〔一０〕姬、姜，水名。成，謂所生長以成功也。 \\n 〔一一〕「濟」當為「擠」。擠，滅也。傳曰：「黃帝戰於阪泉。」 \\n 〔一二〕重耳，懷嬴之舅，故又言此以勸之。近，謂有屬名。相及，嫁娶也。 \\n 〔一三〕畏褻黷其類。 \\n 〔一四〕毓，生也。　案：正文「災毓滅姓」之「姓」，攷異卷三據左傳疏引國語，以「姓」為「性」之誤。 \\n 〔一五〕合姓，合二姓為婚姻。合義，以德義相親。 \\n 〔一六〕有義，則利隨之。 \\n 〔一七〕阜，厚也。 \\n 〔一八〕更，續也。遷，離散也。 \\n 〔一九〕攝，持也。保，守也。房，居也。 \\n 〔二０〕言德姓異。 \\n 公子謂子犯曰：「何如？」對曰：「將奪其國，何有於妻，唯秦所命從也〔一〕。」謂子餘曰：「何如〔二〕？」對曰：「禮志有之曰：『將有請於人，必先有入焉〔三〕。欲人之愛己也，必先愛人。欲人之從己也，必先從人。無德於人，而求用於人，罪也〔四〕。』今將婚媾以從秦〔五〕，受好以愛之〔六〕，聽從以德之〔七〕，懼其未可也，又何疑焉？」乃歸女而納幣，且逆之〔八〕。 \\n 〔一〕　言將奪其國，何辭於妻。初，奚齊、卓子死，秦伯欲納重耳，子犯難之，以為不可。今更言此者，子圉無道，害重耳，使狐突召子犯及其兄毛，突不召而殺之，故重耳、子犯皆怨之。 \\n 〔二〕　子餘，趙衰字。 \\n 〔三〕　必先有以自入。 \\n 〔四〕　言不先施德於人，而求人為己用者是罪。 \\n 〔五〕　重婚曰媾。從，從其命。 \\n 〔六〕　受其所好而親愛之。 \\n 〔七〕　使之德己。 \\n 〔八〕　歸女納幣，更成婚禮。逆，親迎也。 \\n １０他日，秦伯將享公子，公子使子犯從。子犯曰：「吾不如衰之文也〔一〕，請使衰從。」乃使子餘從。秦伯享公子如享國君之禮，子餘相如賓〔二〕。卒事，秦伯謂其大夫曰：「為禮而不終，恥也。〔三〕中不勝貌，恥也〔四〕。華而不實，恥也〔五〕。不度而施，恥也〔六〕。施而不濟，恥也〔七〕。恥門不閉，不可以封〔八〕。非此，用師則無所矣〔九〕。二三子敬乎〔一０〕！」 \\n 〔一〕　文，文辭也。 \\n 〔二〕　詔相重耳如賓禮也。 \\n 〔三〕　言此，為明日將復宴。 \\n 〔四〕　勝當為稱。中不稱貌，情貌相違。 \\n 〔五〕　有華色而無實事。 \\n 〔六〕　不度己力而施德。 \\n 〔七〕　濟，成也。 \\n 〔八〕　封，國也。　案：公序本作「五恥之門不閉塞者，不可以封國為諸侯也」。 \\n 〔九〕　非能閉此五恥之門，則用師無所。 \\n 〔一０〕敬此五者。 \\n 明日宴，秦伯賦采菽〔一〕，子餘使公子降拜〔二〕。秦伯降辭。子餘曰：「君以天子之命服命重耳，重耳敢有安志，敢不降拜？」成拜卒登，子餘使公子賦黍苗〔三〕。子餘曰：「重耳之仰君也，若黍苗之仰陰雨也。若君實庇廕膏澤之，使能成嘉穀，薦在宗廟，君之力也〔四〕。君若昭先君之榮，東行濟河，整師以復彊周室，重耳之望也〔五〕。重耳若獲集德而歸載〔六〕，使主晉民，成封國，其何實不從〔七〕。君若恣志以用重耳〔八〕，四方諸侯，其誰不惕惕以從命！」秦伯嘆曰：「是子將有焉，豈專在寡人乎！」秦伯賦鳩飛，〔九〕公子賦河水〔一０〕。秦伯賦六月〔一一〕，子餘使公子降拜。秦伯降辭。子餘曰：「君稱所以佐天子匡王國者以命重耳，重耳敢有惰心，敢不從德〔一二〕？」 \\n 〔一〕　采菽，小雅篇名，王賜諸侯命服之樂也。其詩曰：「君子來朝，何賜予之，雖無予之，路車乘馬。」 \\n 〔二〕　降，下堂也。 \\n 〔三〕　黍苗，亦小雅，道邵伯述職勞來諸侯也。其詩曰：「芃芃黍苖，陰雨膏之。」 \\n 〔四〕　在宗廟為祭主。 \\n 〔五〕　先君，謂秦襄公討西戎有功，賜爵為伯，有榮耀也。 \\n 〔六〕　集，成也。載，祀也。 \\n 〔七〕　言實從也。 \\n 〔八〕　用使征伐。 \\n 〔九〕　鳩飛，小雅小宛之首章，曰：「宛彼鳴鳩，翰飛戾天。我心憂傷，念昔先人。明發不寐，有懷二人。」言己念晉先君洎穆姬不寐，以思安集晉之君臣也。詩序云：「文公遭驪姬之難，未反而秦姬卒，所以念傷亡人，思成公子。」 \\n 〔一０〕河，當作沔，字相似誤也。其詩曰：「沔彼流水，朝宗于海。」言己反國當朝事秦。 \\n 〔一一〕六月，道尹吉甫佐宣王征伐，復文、武之業。其詩云：「王于出征，以匡王國。」二章曰「以佐天子」，三章曰「共武之服，以定王國」。此言重耳為君，必霸諸侯，以匡佐天子。 \\n 〔一二〕稱，舉也。 \\n １１公子親筮之，曰：「尚有晉國〔一〕。」得貞屯、悔豫，皆八也〔二〕。筮史占之，皆曰：「不吉〔三〕。閉而不通，爻無為也。〔四〕」司空季子曰：「吉。是在周易，皆利建侯〔五〕。不有晉國，以輔王室，安能建侯？我命筮曰『尚有晉國』，筮告我曰『利建侯』，得國之務也，吉孰大焉〔六〕！震，車也〔七〕。坎，水也。坤，土也。屯，厚也。豫，樂也。車班外內，順以訓之〔八〕，泉原以資之〔九〕，土厚而樂其實。不有晉國，何以當之〔一０〕？震，雷也，車也。坎，勞也，水也，眾也〔一一〕。主雷與車〔一二〕，而尚水與眾〔一三〕。車有震，武也〔一四〕。眾而順，文也〔一五〕。文武具，厚之至也。故曰屯〔一六〕。其繇曰：『元亨利貞，勿用有攸往，利建侯〔一七〕。』主震雷，長也，故曰元〔一八〕。眾而順，嘉也，故曰亨〔一九〕。內有震雷，故曰利貞〔二０〕。車上水下，必伯〔二一〕。小事不濟，壅也。故曰勿用有攸往〔二二〕，一夫之行也〔二三〕。眾順而有武威，故曰『利建侯〔二四〕』。坤，母也。震，長男也。母老子彊，故曰豫〔二五〕。其繇曰：『利建侯行師。』居樂、出威之謂也〔二六〕。是二者，得國之卦也〔二七〕。」 \\n 〔一〕　蓍曰筮。尚，上也，命筮之辭也。禮曰：「某子尚享之。」 \\n 〔二〕　內曰貞，外曰悔。震下坎上，屯。坤下震上，豫。得此兩卦，震在屯為貞，在豫為悔。八，謂震兩陰爻，在貞在悔皆不動，故曰皆八，謂爻無為也。 \\n 〔三〕　筮史，筮人，掌以三易辨九筮之名。一夏，連山；二殷，歸藏；三周，易。以連山、歸藏占此兩卦，皆言不吉。 \\n 〔四〕　閉，壅也。震為動，動遇坎，坎為險阻，閉塞不通，無所為也。 \\n 〔五〕　建，立也。以周易占之，二卦皆吉也。屯初九曰：「利建侯。」豫大象曰：「利建侯行師。」 \\n 〔六〕　務，猶趨也。 \\n 〔七〕　易，坤為大車，震為雷。今云車者，車亦動，聲象雷，其為小車也。 \\n 〔八〕　車，震也。班，遍也。遍外內，謂屯之內有震，豫之外亦有震。坤，順也。豫內為坤，屯二與四亦為坤。 \\n 〔九〕　資，財也。屯三至五，豫二至四，皆有艮象。豫三至五有坎象。艮山坎水。水在山上為泉原，流而不竭。 \\n 〔一０〕屯、豫皆有坤象，重坤故厚豫為樂。當，應也。 \\n 〔一一〕易以坤為眾，坎為水。水亦眾之類。 \\n 〔一二〕內為主也。 \\n 〔一三〕坎象皆在上，故上水與眾。 \\n 〔一四〕震，威也。車聲隆，象有威武。 \\n 〔一五〕坤為眾，為順，為文，象有文德，為眾所歸也。 \\n 〔一六〕屯，厚也。 \\n 〔一七〕繇，卦辭也。亨，通也。貞，正也。攸，所也。往，之也。小人勿用有所之，君子則利建侯行師。 \\n 〔一八〕內為主，震為長，男為雷，雷為諸侯，故曰元。元者，善之長。 \\n 〔一九〕嘉，善也。眾順服善，故曰亨。亨者，嘉之會。 \\n 〔二０〕屯內有震。賈侍中云：「震以動之，利也。侯以正國，貞也。利，義之和也。貞，事之幹也。」 \\n 〔二一〕車，震也。水，坎也。車動而上，威也。水動而下，順也。有威而眾從，故必伯。 \\n 〔二二〕濟，成也。小事，小人之事。壅，震動而遇坎，坎為險阻。故曰勿用有所往。 \\n 〔二三〕一夫，一人也。易曰「震一索而得男」，故曰一夫。又曰：「震作足」，故為行也。 \\n 〔二四〕復述上事。 \\n 〔二五〕豫，樂也。 \\n 〔二六〕居樂，母在內也。出威，震在外也。居樂，故利建侯。出威，故利行師。 \\n 〔二七〕二，謂屯、豫。 \\n １２十月，惠公卒。十二月，秦伯納公子〔一〕。及河，子犯授公子載璧〔二〕，曰：「臣從君還軫，巡於天下，怨其多矣〔三〕！臣猶知之，而況君乎？不忍其死，請由此亡〔四〕。」公子曰：「所不與舅氏同心者，有如河水。」沈璧以質〔五〕。 \\n 〔一〕　內傳：「魯僖二十三年九月，晉惠公卒。」而此云十月。賈侍中以為閏餘十八，閏在十二月後，魯史閏為正月，晉以九月為十月而置閏也。秦伯以十二月始納公子，公子以二十四年正月入晉桑泉。　案：「魯史閏為正月」，公序本作「魯失閏，以閏月為正月」。 \\n 〔二〕　載，祀也。授，還也。 \\n 〔三〕　巡，行也。 \\n 〔四〕　亡，奔也。 \\n 〔五〕　如，往也。質，信也。言若不與舅氏同心，不濟此河，往而死也。因沈璧以自誓為信。 \\n 董因迎公於河〔一〕，公問焉，曰：「吾其濟乎？」對曰：「歲在大梁，將集天行。元年始受，實沈之星也〔二〕。實沈之墟，晉人是居。所以興也〔三〕。今君當之，無不濟矣〔四〕。君之行也，歲在大火。大火，閼伯之星也，是謂大辰〔五〕。辰以成善，后稷是相，唐叔以封〔六〕。瞽史記曰：嗣續其祖，如穀之滋，必有晉國〔七〕。臣筮之，得泰之八〔八〕。曰：是謂天地配亨，小往大來〔九〕。今及之矣，何不濟之有？且以辰出而以參入，皆晉祥也〔一０〕，而天之大紀也〔一一〕。濟且秉成，必霸諸侯〔一二〕。子孫賴之，君無懼矣。」 \\n 〔一〕　因，晉大夫，周太史辛有之後。傳曰「辛有之二子，董之晉」，故晉有董史。 \\n 〔二〕　歲在大梁，謂魯僖二十三年，歲星在大梁之次也。集，成也。行，道也。言公將成天道也。公以辰出，晉祖唐叔所以封也；而以參入，晉星也。元年，謂文公即位之年。魯僖二十四年，歲星去大梁，在實沈之次。受，受於大梁也。自胃七度至畢十一度為大梁，自畢十二度至東井十五度曰實沈。 \\n 〔三〕　墟，次也。是居，居其年次所主祀也。傳曰：「高辛氏有季子曰實沈，遷于大夏，主祀參，唐人是因。成王滅唐而封叔虞。南有晉水，子燮改為晉侯，故參為晉星。」 \\n 〔四〕　當歲星在實沈之墟，故無不成。 \\n 〔五〕　君之行，謂魯僖五年重耳出奔，時歲在大火。大火，大辰也。傳曰：「高辛氏有子曰閼伯，遷于商丘，祀大火。」 \\n 〔六〕　成善，謂辰為農祥，周先后稷之所經緯，以成善道。相，視也。謂視農祥以成農事。封者，唐叔封，時歲在大火。 \\n 〔七〕　瞽史記云：唐叔之世，將如商數。今有嗣續其祖，明趣同也。言子孫將繼續其先祖，如穀之蕃滋，故必有晉國。 \\n 〔八〕　乾下坤上，泰。遇泰無動爻無為侯。泰三至五震為侯。陰爻不動，其數皆八，故得泰之八，與貞屯、悔豫皆八義同。 \\n 〔九〕　陽下陰升，故曰配亨。小，喻子圉。大，喻文公。陰在外為小往，陽在內為大來。 \\n 〔一０〕辰，大火。參，伐也。參在實沈之次。 \\n 〔一一〕所以大紀天時。傳曰：「大火為大辰，伐亦為大辰。」辰，時也。 \\n 〔一二〕秉，執也。 \\n 公子濟河，召令狐、臼衰、桑泉，皆降〔一〕。晉人懼，懷公奔高梁〔二〕。呂甥、冀芮帥師，甲午，軍于廬柳〔三〕。秦伯使公子縶如師〔四〕，師退，次于郇〔五〕。辛丑，狐偃及秦、晉大夫盟于郇。壬寅，公〔六〕入于晉師。甲辰，秦伯還〔七〕。丙午，入于曲沃。丁未，入絳，即位于武宮。戊申，刺懷公于高梁〔八〕。 \\n 〔一〕　三皆晉邑。召，召其長。 \\n 〔二〕　高梁，晉地。 \\n 〔三〕　甲午，魯僖公二十四年二月六日。廬柳，晉地。軍，猶屯也。 \\n 〔四〕　告曉呂、冀。 \\n 〔五〕　郇，晉地。退，聽命。 \\n 〔六〕　案：重耳此時不當稱公，「公」下疑脫「子」字。左傳僖公二十四年正作「公子入於晉師」。 \\n 〔七〕　秦伯送公子于河，公入而還。 \\n 〔八〕　刺，殺也。 \\n １３初，獻公使寺人勃鞮伐公於蒲城〔一〕，文公踰垣，勃鞮斬其袪〔二〕。及入，勃鞮求見，公辭焉，曰：「驪姬之讒，爾射余於屏內〔三〕，困余於蒲城，斬余衣袪。又為惠公從余於渭濱〔四〕，命曰三日，若宿而至〔五〕。若干二命，以求殺余〔六〕。余於伯楚屢困，何舊怨也〔七〕？退而思之，異日見我。」對曰：「吾以君為已知之矣，故入〔八〕；猶未知之也，又將出矣〔九〕。事君不貳是謂臣，好惡不易是謂君〔一０〕。君君臣臣，是謂明訓〔一一〕。明訓能終，民之主也。二君之世，蒲人、狄人，余何有焉〔一二〕？除君之惡，唯力所及，何貳之有？今君即位，其無蒲、狄乎〔一三〕？伊尹放太甲而卒以為明王〔一四〕，管仲賊桓公而卒以為侯伯〔一五〕。乾時之役，申孫之矢集于桓鉤〔一六〕，鉤近於袪，而無怨言〔一七〕，佐相以終，克成令名。今君之德宇，何不寬裕也〔一八〕？惡其所好，其能久矣〔一九〕？君實不能明訓，而棄民主〔二０〕。余，罪戾之人也，又何患焉〔二一〕？且不見我，君其無悔乎！」 \\n 〔一〕　勃鞮，寺人披。伐蒲城在魯僖五年。 \\n 〔二〕　袪，袂也。 \\n 〔三〕　樹謂之屏。禮：「諸侯內屏。」 \\n 〔四〕　濱，涯也。重耳在狄，從狄君獵於渭濱。渤鞮為惠公來就殺之。 \\n 〔五〕　命使三日，一宿而至。若，女也。 \\n 〔六〕　干，犯也。二命，獻、惠之命。 \\n 〔七〕　伯楚，勃鞮字。屢，數也。數見困，有何舊怨。 \\n 〔八〕　知為君為臣之道也。入，返國也。 \\n 〔九〕　猶未知之，將復失國出走。 \\n 〔一０〕易，反也。 \\n 〔一一〕訓，教也。 \\n 〔一二〕當獻、惠之世，君為蒲人、狄人耳。二君之所惡，於我有何義而不殺君乎？ \\n 〔一三〕獨無有所畏惡如蒲、狄者乎？ \\n 〔一四〕太甲，湯孫，太丁子，不明，而伊尹放之桐宮。三年，太甲改過，伊尹復之，卒為明王。 \\n 〔一五〕賊，謂為子糾射桓公。 \\n 〔一六〕乾時戰，在魯莊九年。申孫，矢名。鉤，帶鉤。 \\n 〔一七〕近，害近也。鉤在腹，袪在手。 \\n 〔一八〕宇，覆也。 \\n 〔一九〕言己忠臣，君所當好，而反惡之，能久為君乎。 \\n 〔二０〕棄為民主之道。 \\n 〔二一〕勃鞮，閹士，故曰罪戾之人。 \\n 於是呂甥、冀芮畏偪，悔納文公，謀作亂〔一〕，將以己丑焚公宮〔二〕，公出救火而遂殺之。伯楚知之，故求見公。公〔三〕遽出見之〔四〕，曰：「豈不如女言，然是吾惡心也〔五〕，吾請去之。」伯楚以呂、郤之謀告公。公懼，乘馹自下，脫會秦伯于王城〔六〕，告之亂故。及己丑，公宮火，二子求公不獲，遂如河上，秦伯誘而殺之。 \\n 〔一〕　此二子本惠公黨，畏見偪害，故謀作亂。 \\n 〔二〕　己丑，魯僖二十四年三月朔，時以為三月晦。 \\n 〔三〕　案：「公」下原有「懼」字。攷異卷三：「『懼』字涉下『 \\n 公懼』而衍。」今據刪。 \\n 〔四〕　遽，疾也。 \\n 〔五〕　惡心，心惡，謂不恕也。 \\n 〔六〕　馹，傳也。自，從也。下，下道也。脫會，遁行潛逃之言也。王城，秦河上邑。 \\n １４文公之出也，豎頭須，守藏者也，不從〔一〕。公入，乃求見，公辭焉以沐。謂謁者曰：「沐則心覆〔二〕，心覆則圖反，宜吾不得見也。從者為羈紲之僕〔三〕，居者為社稷之守，何必罪居者！國君而讎匹夫，懼者從矣。」謁者以告，公遽見之。 \\n 〔一〕　豎，文公內豎里鳧須，公出不從，竊藏以逃，盡用以求納公。 \\n 〔二〕　謁，告也。覆，反也。沐低頭，故言心反也。 \\n 〔三〕　馬曰羈，犬曰紲。言此二者臣僕之役。 \\n １５元年春，公及夫人嬴氏至自王城〔一〕。秦伯納衛三千人，實紀綱之僕〔二〕。公屬百官，賦職任功〔三〕。棄責薄斂，施舍分寡〔四〕。救乏振滯，匡困資無〔五〕。輕關易道，通商寬農〔六〕。懋穡勸分，省用足財〔七〕。利器明德，以厚民性〔八〕。舉善援能，官方定物〔九〕，正名育類〔一０〕。昭舊族〔一一〕，愛親戚，明賢良〔一二〕，尊貴寵〔一三〕，賞功勞，事耇老，禮賓旅〔一四〕，友故舊〔一五〕。胥、籍、狐、箕、欒、郤、柏、先、羊舌、董、韓，寔掌近官〔一六〕。諸姬之良，掌其中官〔一七〕。異姓之能，掌其遠官〔一八〕。公食貢，大夫食邑，士食田〔一九〕，庶人食力〔二０〕，工商食官〔二一〕，皁隸食職〔二二〕，官宰食加〔二三〕。政平民阜，財用不匱〔二四〕。 \\n 〔一〕　文公元年，魯僖二十四年。賈侍中云：「是月閏，以三月為四月，故曰春而不言其月，明四月為春分之月也。嬴氏，秦穆公女文嬴也。」或云：「夫人，辰嬴。」傳曰：「辰嬴賤，班在九人，非夫人也。」賈得之也。 \\n 〔二〕　所以設國紀綱，為之備衛。僕，使也。 \\n 〔三〕　屬，會也。賦，授也。授職事，任有功。 \\n 〔四〕　棄責，除宿責也。施，施德。舍，舍禁。分寡，分少財也。 \\n 〔五〕　救乏，救乏絕。振滯，振淹滯之士。匡，正也，正窮困之人也。資無，予無財者。 \\n 〔六〕　輕關，輕其稅。易道，除盜賊。通商，利商旅。寬農，寬其政，不奪其時。 \\n 〔七〕　懋，勉也，勉稼穡也。勸分，勸有分無。省，減，減國用。足財，備凶年。 \\n 〔八〕　利器，利器用。明德，明德教。厚民性，厚其情性。 \\n 〔九〕　方，常也。物，事也。立其常官，以定百事。 \\n 〔一０〕正名，正上下服位之名。育，長也。類，善也。 \\n 〔一一〕昭，明也。舊族，舊臣有功者之族。 \\n 〔一二〕明，顯也。 \\n 〔一三〕國之貴臣尊禮之。 \\n 〔一四〕旅，客也。 \\n 〔一五〕故舊，為公子時。 \\n 〔一六〕十一族，晉之舊姓，近官朝廷者。 \\n 〔一七〕諸姬，同姓。中官，內官。 \\n 〔一八〕遠官，縣鄙。 \\n 〔一九〕受公田也。 \\n 〔二０〕各由其力。 \\n 〔二一〕工，百工。商，官賈也。周禮：府藏皆有賈人，以知物價。食官，官稟之。 \\n 〔二二〕士臣皁，皁臣輿，輿臣隸。食職，各以其職大小食祿。 \\n 〔二三〕官宰，家臣也。加，大夫之加田。論語曰：原憲為家邑宰。 \\n 〔二四〕阜，安也。 \\n 冬，襄王避昭叔之難，居于鄭地汜〔一〕。使來告難，亦使告于秦〔二〕。子犯曰：「民親而未知義也〔三〕，君盍納王以教之義。〔四〕若不納，秦將納之，則失周矣〔五〕，何以求諸侯〔六〕？不能修身而又不能宗人，人將焉依〔七〕？繼文之業，定武之功〔八〕，啟土安疆，於此乎在矣，君其務之〔九〕。」公說，乃行賂于草中之戎與麗土之狄，以啟東道〔一０〕。 \\n 〔一〕　文公元年冬也。襄王，惠王之子。昭叔，襄王之弟太叔帶也，是為甘昭公，故曰昭叔。惠王生襄王，以為太子；又娶於陳，曰惠后，生昭叔，惠后將立之，未及而卒。昭叔奔齊，襄王復之，又通於襄王之后狄隗。王廢隗氏，狄人伐周，故襄王避之。汜，地名。 \\n 〔二〕　王使簡師父告晉，亦使左鄢父告秦。 \\n 〔三〕　親，親君。未知義，故未和。 \\n 〔四〕　使知尊上之義。 \\n 〔五〕　失所以事周。 \\n 〔六〕　無以為諸侯盟主。 \\n 〔七〕　宗，尊也。 \\n 〔八〕　文，晉文侯仇。平王東遷，文侯輔之，受珪瓚秬鬯。武，重耳祖武公稱也，始并晉國也。 \\n 〔九〕　在此納王。 \\n 〔一０〕二邑戎、狄，閒在晉東。 \\n １６二年春，公以二軍下，次於陽樊〔一〕。右師取昭叔于溫，殺之于隰城〔二〕。左師迎王于鄭。王入于成周，遂定之于郟〔三〕。王饗醴，命公胙侑〔四〕。公請隧，弗許〔五〕。曰：「王章也〔六〕，不可以二王〔七〕，無若政何〔八〕。」賜公南陽陽樊、溫、原、州、陘、絺、組、攢茅之田〔九〕。陽人不服〔一０〕，公圍之，將殘其民，倉葛呼曰〔一一〕：「君補王闕，以順禮也〔一二〕。陽人未狎君德〔一三〕，而未敢承命。君將殘之，無乃非禮乎！陽人有夏、商之嗣典，有周室之師旅〔一四〕，樊仲之官守焉〔一五〕，其非官守，則皆王之父兄甥舅也。君定王室而殘其姻族，民將焉放〔一六〕？敢私布於吏〔一七〕，唯君圖之！」公曰：「是君子之言也。」迺出陽人〔一八〕。 \\n 〔一〕　二軍，左、右軍。東行曰下。陽樊，周邑。 \\n 〔二〕　溫、隰城，皆周地。昭叔通狄后，與俱處溫，故取殺之。 \\n 〔三〕　成周，周東都。郟，王城。 \\n 〔四〕　饗，設饗禮。傳曰：「戰克而王饗。」饗醴，飲醴酒也。命，加命服也。胙，賜祭肉。侑，侑幣。謂既食，以束帛侑公。 \\n 〔五〕　三君云：「隧，王之葬禮。」昭謂：隧，六隧之地，事見周語。 \\n 〔六〕　章，表也，以表明天子與諸侯異。 \\n 〔七〕　國無二王。 \\n 〔八〕　無以為政於下。 \\n 〔九〕　八邑，周之南陽地。 \\n 〔一０〕不肯屬晉。 \\n 〔一一〕倉葛，陽樊人。 \\n 〔一二〕補王失位之闕，以順為臣之禮。 \\n 〔一三〕狎，習也。 \\n 〔一四〕典，法也。旅，眾也。言有夏、商之後嗣及其遺法，與周室之師眾。 \\n 〔一五〕樊仲，宣王臣仲山甫，食采於樊。 \\n 〔一六〕放，依也。 \\n 〔一七〕布，陳也。吏，軍吏。 \\n 〔一八〕出，降也。 \\n １７文公伐原〔一〕，令以三日之糧。三日而原不降，公令疏軍而去之〔二〕。諜出曰：「原不過一二日矣〔三〕！」軍吏以告，公曰：「得原而失信，何以使人？夫信，民之所庇也，不可失〔四〕。」乃去之，及孟門，而原請降〔五〕。 \\n 〔一〕　原不服，故伐之。 \\n 〔二〕　疏，徹也。 \\n 〔三〕　諜，閒候。 \\n 〔四〕　庇，蔭也。 \\n 〔五〕　孟門，原地。傳曰：「退一舍而原降。」 \\n １８文公立四年，楚成王伐宋〔一〕，公率齊、秦伐曹、衛以救宋〔二〕。宋人使門尹班告急於晉〔三〕，公告大夫曰：「宋人告急，舍之則宋絕〔四〕。告楚則不許我〔五〕。我欲擊楚，齊、秦不欲，其若之何？」先軫曰：「不若使齊、秦主楚怨〔六〕。」公曰：「可乎？」先軫曰：「使宋舍我而賂齊、秦〔七〕，藉之告楚〔八〕。我分曹、衛之地以賜宋人。楚愛曹、衛，必不許齊、秦〔九〕。齊、秦不得其請，必屬怨焉〔一０〕，然後用之，蔑不欲矣〔一一〕。」公說，是故以曹田、衛田賜宋人〔一二〕。 \\n 〔一〕　四年，魯僖二十七年冬。宋背楚事晉，故楚伐之。 \\n 〔二〕　魯僖二十八年春，晉侯侵曹伐衛。傳曰：「楚始得曹而新婚於衛也。」 \\n 〔三〕　門尹班，宋大夫。 \\n 〔四〕　舍不救宋，則宋降楚，與我絕矣。 \\n 〔五〕　告，謂請宋於楚，楚不許我。 \\n 〔六〕　先軫，晉中軍原軫也。主楚怨，為怨主，謂激齊、秦使怨楚。 \\n 〔七〕　使宋置晉，獨賂齊、秦。 \\n 〔八〕　借與齊、秦之勢，使請宋於楚。 \\n 〔九〕　齊、秦本與晉俱伐曹、衛，今晉分其地，楚必不許齊、秦之請。 \\n 〔一０〕屬，結也。 \\n 〔一一〕用，用齊、秦也。蔑，無也。 \\n 〔一二〕二十八年春，衛侯欲與楚，國人不欲，故出其君以說于晉，衛侯出居襄牛，公執曹伯，分曹、衛之田以畀宋人。 \\n 令尹子玉使宛春來告〔一〕曰：「請復衛侯而封曹，臣亦釋宋之圍〔二〕。」舅犯慍曰：「子玉無禮哉！君取一，臣取二，必擊之。〔三〕」先軫曰：「子與之〔四〕。我不許曹、衛之請，是不許釋宋也。宋眾無乃彊乎〔五〕！是楚一言而有三施，子一言而有三怨〔六〕。怨已多矣，難以擊人。不若私許復曹、衛以攜之〔七〕，執宛春以怒楚〔八〕，既戰而後圖之〔九〕。」公說，是故拘宛春於衛。 \\n 〔一〕　宛春，楚大夫。 \\n 〔二〕　釋，解也。 \\n 〔三〕　慍，怒也。臣，子玉也。君，文公也。二，謂復曹、衛。一，謂釋宋圍。 \\n 〔四〕　與，許也。 \\n 〔五〕　不許釋宋，宋降於楚，其眾益彊。 \\n 〔六〕　三，曹、衛、宋。 \\n 〔七〕　攜，離也。 \\n 〔八〕　怒楚，令必戰。 \\n 〔九〕　圖，圖復曹、衛。 \\n 子玉釋宋圍，從晉師。楚既陳，晉師退舍，軍吏請曰：「以君避臣，辱也〔一〕。且楚師老矣，必敗。何故退〔二〕？」子犯曰：「 \\n 二三子忘在楚乎？偃也聞之：戰鬥，直為壯，曲為老〔四〕。未報楚惠而抗宋，我曲楚直〔五〕，其眾莫不生氣，不可謂老。若我以君避臣，而不去，彼亦曲矣。」退三舍避楚。楚眾欲止，子玉不肯，至于城濮，果戰，楚眾大敗〔六〕。君子曰：「善以德勸〔七〕。」 \\n 〔一〕　時楚王避文公之德，還居申，使子玉去宋，子玉不肯，固請戰，故云避臣。 \\n 〔二〕　老，罷也。圍宋久，其師罷病。 \\n 〔三〕　言在楚時，許退三舍。 \\n 〔四〕　若韓之戰，秦師少而鬥士眾，晉曲秦直，故能敗晉。 \\n 〔五〕　抗，救也。 \\n 〔六〕　城濮，衛地。 \\n 〔七〕　善，先軫、子犯。 \\n １９文公誅觀狀以伐鄭，反其陴〔一〕。鄭人以名寶行成〔二〕，公弗許，曰：「予我詹而師還〔三〕。詹請往，鄭伯弗許〔四〕，詹固請曰：「一臣可以赦百姓而定社稷，君何愛於臣也？」鄭人以詹予晉，晉人將烹之〔五〕。詹曰：「臣願獲盡辭而死，固所願也。」公聽其辭。詹曰：「天降鄭禍，使淫觀狀，棄禮違親〔六〕。臣曰：『 \\n 不可。夫晉公子賢明，其左右皆卿才，若復其國，而得志於諸侯，禍無赦矣。』今禍及矣。尊明勝患，智也〔七〕。殺身贖國，忠也。」乃就烹，據鼎耳而疾號曰：「自今以往，知忠以事君者，與詹同。」乃命弗殺，厚為之禮而歸之〔八〕。鄭人以詹伯〔九〕為將軍。 \\n 〔一〕　賈侍中云：「鄭復效曹觀公骿脅之狀，故伐之。」唐尚書云：「誅曹觀狀之罪，還而伐鄭。」昭省內、外傳，鄭無觀狀之事，而叔詹云：「天禍鄭國，使淫觀狀」，謂淫放於曹，不禮公子，與觀狀之罪同耳。反，撥也。陴，城上女垣。 \\n 〔二〕　名寶，重寶。 \\n 〔三〕　詹，鄭卿叔詹伯。文公過鄭，詹請禮之，鄭伯不聽，因請殺之。　案：「鄭卿」，攷異卷三：「『卿』，御覽作『大夫』。」又「叔詹伯」，左傳僖公二十三年作「叔詹」，史記卷三十九晉世家作「叔瞻」。札記：「此『伯』字衍。」 \\n 〔四〕　鄭伯，鄭文公。 \\n 〔五〕　烹，煮也。 \\n 〔六〕　淫，放也，放曹國不禮於君。 \\n 〔七〕　明，謂公子。勝，猶遏也。 \\n 〔八〕　禮，禮餼也。 \\n 〔九〕　案：「詹伯」，札記：「此『伯』字亦衍。」 \\n ２０晉饑，公問於箕鄭〔一〕曰：「救饑何以？」對曰：「信。」公曰：「安信？」對曰：「信於君心〔二〕，信於名〔三〕，信於令，信於事〔四〕。」公曰：「然則若何？」對曰：「信於君心，則美惡不踰〔五〕。信於名，則上下不干〔六〕。信於令，則時無廢功。〔七〕信於事，則民從事有業〔八〕。於是乎民知君心，貧而不懼，藏出如入，何匱之有〔九〕？」公使為箕〔一０〕。及清原之蒐，使佐新上軍〔一一〕。 \\n 〔一〕　箕鄭，晉大夫。 \\n 〔二〕　不以愛憎誣人以善惡，是為信於心。 \\n 〔三〕　名，百官尊卑之號。 \\n 〔四〕　謂使民事，各得其時。 \\n 〔五〕　不相踰越。 \\n 〔六〕　干，犯也。 \\n 〔七〕　不奪其時，則有成功。 \\n 〔八〕　業，猶次也。 \\n 〔九〕　出其帑藏，以相振救，如入於家，故不乏也。 \\n 〔一０〕為箕大夫。 \\n 〔一一〕清原之蒐，在魯僖三十一年。 \\n ２１文公問元帥於趙衰〔一〕，對曰：「郤縠可，行年五十矣〔二〕，守學彌惇〔三〕。夫先王之法志，德義之府也〔四〕。夫德義，生民之本也。能惇篤者，不忘百姓也。請使郤縠。」公從之。公使趙衰為卿，辭曰：「欒枝貞慎〔五〕，先軫有謀，胥臣多聞，皆可以為輔佐，臣弗若也。」乃使欒枝將下軍，先軫佐之〔六〕。取五鹿，先軫之謀也〔七〕。郤縠卒，使先軫代之〔八〕。胥臣佐下軍〔九〕。公使原季為卿〔一０〕，辭曰：「夫三德者，偃之出也〔一一〕。以德紀民，其章大矣，不可廢也〔一二〕。」使狐偃為卿，辭曰：「毛之智，賢於臣，其齒又長〔一三〕。毛也不在位，不敢聞命。」乃使狐毛將上軍，狐偃佐之〔一四〕。狐毛卒，使趙衰代之〔一五〕，辭曰：「城濮之役，先且居之佐軍也善〔一六〕，軍伐有賞〔一七〕，善君有賞，能其官有賞〔一八〕。且居有三賞，不可廢也〔一九〕。且臣之倫，箕鄭、胥嬰、先都在〔二０〕。」乃使先且居將上軍〔二一〕。公曰：「趙衰三讓〔二二〕。其所讓，皆社稷之衛也。廢讓，是廢德也。」以趙衰之故，蒐于清原，作五軍〔二三〕。使趙衰將新上軍，箕鄭佐之；胥嬰將新下軍，先都佐之。子犯卒，蒲城伯請佐，〔二四〕公曰：「夫趙衰三讓不失義〔二五〕。讓，推賢也。義，廣德也。德廣賢至，又何患矣。請令衰也從子〔二六〕。」乃使趙衰佐新上軍〔二七〕。 \\n 〔一〕　元帥，上卿。 \\n 〔二〕　郤縠，晉大夫。行，歷也。 \\n 〔三〕　彌，益。惇，厚。 \\n 〔四〕　志，記也。 \\n 〔五〕　枝，晉大夫欒共子之子貞子也。 \\n 〔六〕　此述初耳，在城濮戰前。 \\n 〔七〕　五鹿，衛地。 \\n 〔八〕　從下軍之佐，超將中軍。傳曰：「尚德也。」 \\n 〔九〕　代先軫。 \\n 〔一０〕原季，趙衰也。文公二年，為原大夫。卿，次卿。 \\n 〔一一〕偃，狐偃。賈、唐云：「三德，欒枝、先軫、胥臣，皆狐偃所舉。」虞云：「三德，謂勸文公納襄王以示民義，伐原以示民信，大蒐以示民禮。故以三德紀民。」昭謂：欒枝等皆趙衰所進，非狐偃。三德紀民之語在下，虞得之。　案：「民義」原作「臣義」，「信」上脫「民」字，據太平御覽卷二七二引並參考左傳僖公二十七年有關部份改補。 \\n 〔一二〕章，著也。 \\n 〔一三〕毛，偃之兄。 \\n 〔一四〕尚，齒也。上軍，或言新上軍，非。時未有新軍。傳曰「使狐偃將上軍，讓於狐毛而佐之」是也。 \\n 〔一五〕虞、唐云：「代將新軍。」昭謂：代將上軍。 \\n 〔一六〕先且居，先軫之子蒲城伯也；復受霍，為霍伯。 \\n 〔一七〕伐，功也。 \\n 〔一八〕案公序本下有注文：「以道事其君，賴其功，當有賞。能領治其官職，使不謬誤，君得以尊，民得以寧，當有賞也。」 \\n 〔一九〕案公序本下有注文：「言且居有是三德，得此三賞，不可廢而不用。」 \\n 〔二０〕倫，匹也。三子，晉大夫。 \\n 〔二一〕代狐毛。 \\n 〔二二〕三使為卿，三讓之，進欒枝等八人。 \\n 〔二三〕清原，晉地。晉本三軍，有中軍上軍下軍。今有五，益新上下也。 \\n 〔二四〕或云：「蒲城伯，狐毛也。」賈侍中云：「蒲城伯，先且居也。」昭謂：上章，狐毛已卒，使先且居代之。賈得之矣。 \\n 〔二五〕義，宜也。 \\n 〔二六〕從，從先且居。 \\n 〔二七〕此有「新」字，誤。趙衰從新上軍之將進佐上軍，升一等。新上軍之將，位在上軍之佐下。此章或在狐毛卒上，非也，當在下。 \\n ２２文公學讀書於臼季，三日〔一〕，曰：「吾不能行也咫〔二〕，聞則多矣。」對曰：「然而多聞以待能者，不猶愈也〔三〕？」 \\n 〔一〕　臼季，胥臣。 \\n 〔二〕　咫，咫尺閒。 \\n 〔三〕　使能者行之，猶愈於不學。 \\n ２３文公問於郭偃曰：「始也，吾以治國為易〔一〕，今也難。」對曰：「君以為易，其難也將至矣〔二〕。君以為難，其易也將至焉〔三〕。」 \\n 〔一〕　郭偃，卜偃。易，易治。 \\n 〔二〕　以為易而輕忽之，故其難將至。 \\n 〔三〕　以為難而勤修之，故其易將至。 \\n ２４文公問於胥臣曰：「吾欲使陽處父傅讙也而教誨之，其能善之乎〔一〕？」對曰：「是在讙也。蘧蒢不可使俯〔二〕，戚施不可使仰〔三〕，僬僥不可使舉〔四〕，侏儒不可使援〔五〕，矇瞍不可使視〔六〕，嚚瘖不可使言〔七〕，聾聵不可使聽〔八〕，童昏不可使謀〔九〕。質將善而賢良贊之，則濟可俟〔一０〕。若有違質〔一一〕，教將不入〔一二〕，其何善之為〔一三〕！臣聞昔者大任娠文王不變〔一四〕，少溲於豕牢〔一五〕，而得文王不加疾焉〔一六〕。文王在母不憂〔一七〕，在傅弗勤，處師弗煩，事王不怒〔一八〕，孝友二虢〔一九〕，而惠慈二蔡〔二０〕，刑于大姒〔二一〕，比於諸弟〔二二〕。詩云：『刑于寡妻，至于兄弟，以御于家邦〔二三〕。』於是乎用四方之賢良〔二四〕。及其即位也，詢于『八虞〔二五〕』，而諮于『二虢〔二六〕』，度於閎夭而謀於南宮〔二七〕，諏於蔡、原而訪於辛、尹〔二八〕，重之以周、邵、畢、榮〔二九〕，億寧百神〔三０〕，而柔和萬民〔三一〕。故詩云：『惠于宗公，神罔時恫〔三二〕。』若是，則文王非專教誨之力也〔三三〕。」公曰：「然則教無益乎？」對曰：「胡為文，益其質〔三四〕。故人生而學，非學不入〔三五〕。」公曰：「奈夫八疾何〔三六〕！」對曰：「官師之所材也〔三七〕，戚施直鎛〔三八〕，蘧蒢蒙璆〔三九〕，侏儒扶盧〔四０〕，矇瞍修聲〔四一〕，聾聵司火〔四二〕。童昏、嚚瘖、僬僥，官師之所不材也〔四三〕，以實裔土〔四四〕。夫教者，因體能質而利之者也〔四五〕。若川然有原，以卬〔四六〕浦而後大〔四七〕。」 \\n 〔一〕　陽處父，晉大夫陽子。讙，文公子襄公名。 \\n 〔二〕　蘧蒢，直者，謂疾。 \\n 〔三〕　戚施，瘁者。 \\n 〔四〕　僬僥，長三尺，不能舉動。 \\n 〔五〕　侏儒，短者，不能抗援。 \\n 〔六〕　有眸子而無見曰矇，無眸子曰瞍。 \\n 〔七〕　口不道忠信之言為嚚。瘖，不能言者。 \\n 〔八〕　耳不別五聲之和曰聾，生而聾曰聵。 \\n 〔九〕　童，無智。昏，闇亂。 \\n 〔一０〕贊，導也。 \\n 〔一一〕違，邪也。 \\n 〔一二〕不入其心。 \\n 〔一三〕言不能使善。 \\n 〔一四〕娠，有身也。不變，不變動。 \\n 〔一五〕少，小也。豕牢，廁也。溲，便也。 \\n 〔一六〕言易也。 \\n 〔一七〕體不變，故不憂。 \\n 〔一八〕王，謂王季。 \\n 〔一九〕善兄弟為友。二虢，文王弟虢仲、虢叔。 \\n 〔二０〕惠，愛也。三君云：「二蔡，文王子。管叔初亦為蔡。」 \\n 〔二一〕刑，法也。大姒，文王妃。 \\n 〔二二〕比，親也。諸弟，同宗之弟。 \\n 〔二三〕詩大雅思齊之二章。寡妻，寡有之妻，謂大姒。御，治也。 \\n 〔二四〕以自輔也。 \\n 〔二五〕詢，謀也。賈、唐曰：「八虞，周八士，皆在虞官，伯達、伯括、仲突、仲忽、叔夜、叔夏、季隨、季騧。」 \\n 〔二六〕諮，謀也。 \\n 〔二七〕皆周賢臣。度，亦謀也。南宮，南宮适。 \\n 〔二八〕諏、訪，皆謀也。蔡，蔡公；原，原公；辛，辛甲；尹，尹佚：皆周太史。 \\n 〔二九〕周，周文公。邵，邵康公。畢，畢公。榮，榮公。 \\n 〔三０〕億，安也。 \\n 〔三一〕柔，安也。 \\n 〔三二〕亦思齊之二章。惠，順也。宗公，大臣也。恫，痛也。言文王為政，諮于大臣，順而行之，故鬼神無怨痛之者。 \\n 〔三三〕言因體也。 \\n 〔三四〕言有美質，加以文采乃善。 \\n 〔三五〕不入，不入於道。 \\n 〔三六〕八疾，蘧蒢至童昏。 \\n 〔三七〕師，長也。材，古裁字。 \\n 〔三八〕直，主擊鎛。鎛，鍾也。 \\n 〔三九〕蒙，戴也。璆，玉磬。不能俯，故使戴磬。 \\n 〔四０〕扶，緣也。盧，矛戟之柲，緣之以為戲。 \\n 〔四一〕無目，於音聲審，故使修之。 \\n 〔四二〕耳無聞，於視則審，故使司火。 \\n 〔四三〕所不能材用。 \\n 〔四四〕裔，荒裔。 \\n 〔四五〕能質，性能。 \\n 〔四六〕案：「卬」，攷異卷三：「當為『御』。」札記引段玉裁說：「『卬』當為『御』字之誤。韋解亦當為『御』，迎也。」 \\n 〔四七〕卬，迎也。言川有原，因開利迎之以浦，然後大。 \\n ２５文公即位二年〔一〕，欲用其民〔二〕，子犯曰：「民未知義〔三〕，盍納天子以示之義〔四〕？」乃納襄王于周。公曰：「可矣乎？」對曰：「民未知信，盍伐原以示之信？」乃伐原〔五〕。曰：「可矣乎？」對曰：「民未知禮，盍大蒐，備師尚禮以示之〔六〕。」乃大蒐于被廬〔七〕，作三軍〔八〕。使郤縠將中軍，以為大政，〔九〕郤溱佐之〔一０〕。子犯曰：「可矣〔一一〕。」遂伐曹、衛〔一二〕，出穀戍，釋宋圍，敗楚師于城濮，於是乎遂伯〔一三〕。 \\n 〔一〕　更言此者，述初也。 \\n 〔二〕　用，用征伐。 \\n 〔三〕　未知尊上之義。 \\n 〔四〕　時天子避子帶之難，在鄭地汜。 \\n 〔五〕　信，謂上令以三日之糧，糧盡不降，命去之。 \\n 〔六〕　蒐，所以明尊卑，順少長，習威儀。 \\n 〔七〕　被廬，晉地。 \\n 〔八〕　唐尚書云：「去新軍之上、下。」昭謂：此章述文公之初，未有新軍。 \\n 〔九〕　大政，大掌國政。 \\n 〔一０〕郤溱，晉大夫郤至之先。或云「溱即至」，非也。 \\n 〔一一〕可用也。 \\n 〔一二〕在魯僖二十八年。 \\n 〔一三〕穀，齊地。魯僖二十六年，楚伐齊，取穀，使申公叔侯戍之。二十七年，楚圍宋，晉伐曹、衛以救之。二十八年，楚子使申叔去穀，子玉去宋避晉。 \\n  \\n   \\n  "}
{"章节": "國語卷第十一", "正文": "  \\n 國語卷第十一 \\n 　 \\n  \\n 晉語五 \\n １　臼季使，舍於冀野〔一〕。冀缺薅〔二〕，其妻饁之〔三〕，敬，相待如賓〔四〕。從而問之，冀芮之子也，與之歸；既復命，而進之曰：「臣得賢人，敢以告。」文公曰：「其父有罪，可乎〔五〕？」對曰：「國之良也，滅其前惡〔六〕，是故舜之刑也殛鯀，其舉也興禹〔七〕。今君之所聞也。齊桓公親舉管敬子，其賊也〔八〕。」公曰：「子何以知其賢也？」對曰：「臣見其不忘敬也。夫敬，德之恪也。恪於德以臨事，其何不濟！」公見之，使為下軍大夫〔九〕。 \\n 〔一〕　臼季，胥臣也。冀，晉邑。郊外曰野。 \\n 〔二〕　案：「薅」，公序本作「耨」，注同。 \\n 〔三〕　冀缺，郤成子也。薅，耘也。野饋曰饁，詩曰：「饁彼南畝。」　案：「耘」，公序本作「茠」。 \\n 〔四〕　夫婦相敬如賓。 \\n 〔五〕　文公元年，冀芮畏偪，與呂甥謀弒公，焚公宮，秦伯殺之是也。 \\n 〔六〕　滅，除也。 \\n 〔七〕　殛，誅也。鯀，禹父。 \\n 〔八〕　敬子，管仲之謚。 \\n 〔九〕　在文公時，而於此言之者，以襄公能繼父志，用冀缺。傳曰：「襄公以再命賞胥臣，曰：『舉郤缺，子之功也。』以一命，命郤缺為卿，復與之冀。」故曰冀缺。 \\n ２　陽處父如衛，反，過甯〔一〕，舍於逆旅甯嬴氏〔二〕。嬴謂其妻曰：「吾求君子久矣，今乃得之。」舉而從之〔三〕，陽子道與之語，及山而還〔四〕。其妻曰：「子得所求而不從之，何其懷也！〔五〕」曰：「吾見其貌而欲之，聞其言而惡之。夫貌，情之華也；〔六〕言，貌之機也〔七〕。身為情〔八〕，成於中。言，身之文也。言文而發之，合而後行，離則有釁〔九〕。今陽子之貌濟，其言匱，非其實也〔一０〕。若中不濟，而外彊之〔一一〕，其卒將復〔一二〕，中以外易矣〔一三〕。若內外類，而言反之，瀆其信也〔一四〕。夫言以昭信，奉之如機〔一五〕，歷時而發之〔一六〕，胡可瀆也！今陽子之情譓矣〔一七〕，以濟蓋也〔一八〕，且剛而主能〔一九〕，不本而犯，怨之所聚也〔二０〕。吾懼未獲其利而及其難，是故去之。」期年，乃有賈季之難，陽子死之〔二一〕。 \\n 〔一〕　處父，晉太傅陽子也。如衛，聘衛也，在魯文五年。甯，晉邑，今河內修武是也。 \\n 〔二〕　旅，客也。逆客而舍之也。嬴，其姓。 \\n 〔三〕　舉，起也。 \\n 〔四〕　山，河內溫山也。傳曰：「及溫而還。」 \\n 〔五〕　懷，思也。 \\n 〔六〕　言容貌者，情之華采。 \\n 〔七〕　言語者，容貌之樞機。 \\n 〔八〕　情生於身。 \\n 〔九〕　合，謂情、言、貌也，三者合而後行之。釁，瑕也。 \\n 〔一０〕濟，成也。言不副貌為匱。匱，乏也。 \\n 〔一一〕謂情不足，而貌彊為之。 \\n 〔一二〕復，反也，反其情也。 \\n 〔一三〕易，猶異也。 \\n 〔一四〕類，善也。瀆，輕也。 \\n 〔一五〕如樞機之相應。 \\n 〔一六〕言思察之詳熟。 \\n 〔一七〕譓，辯察也。 \\n 〔一八〕濟，成也，成其容貌，以蓋其短。 \\n 〔一九〕主，上也。言性剛直，而高上其材能。 \\n 〔二０〕不本，行不本仁義也。犯，犯人也。 \\n 〔二一〕賈季，晉大夫，狐偃之子射姑也。食邑於賈，字季佗。唐尚書云：「晉蒐于夷，舍二軍。」昭謂：初，晉作五軍。魯文五年，晉四卿卒。至六年，晉蒐于夷，舍二軍，復成國之制。狐射姑將中軍，趙盾佐之。陽子至自溫，改蒐于董，使趙盾將中軍，射姑佐之，射姑怨陽子之易其班，使狐鞫居殺陽處父而奔狄。　案發正卷二：「賈季即狐射姑之字，非季佗也。」 \\n ３　趙宣子言韓獻子於靈公，以為司馬〔一〕。河曲之役〔二〕，趙孟使人以其乘車干行〔三〕，獻子執而戮之。眾咸曰：「韓厥必不沒矣〔四〕。其主朝升之，而暮戮其車〔五〕，其誰安之！」宣子召而禮之，曰：「吾聞事君者比而不黨〔六〕。夫周以舉義，比也〔七〕；舉以其私，黨也。夫軍事無犯，犯而不隱，義也〔八〕。吾言女於君，懼女不能也。舉而不能，黨孰大焉！事君而黨，吾何以從政？吾故以是觀女〔九〕。女勉之。苟從是行也〔一０〕。臨長晉國者，非女其誰〔一一〕？」皆告諸大夫曰：「二三子可以賀我矣！吾舉厥也而中，吾乃今知免於罪矣。」 \\n 〔一〕　宣子，晉正卿，趙衰之子宣孟盾也。獻子，韓萬之玄孫子輿之子厥也。靈公，襄公之子夷皋也。司馬，掌軍大夫。 \\n 〔二〕　河曲，晉地。魯文十二年，秦伐晉，戰于河曲。 \\n 〔三〕　趙孟，宣子。干，犯也。行，軍列。 \\n 〔四〕　沒，終也。 \\n 〔五〕　主，主人。車，車僕也。獻子因趙盾以為主，盾升之於公。朝暮，喻速也。 \\n 〔六〕　比，比義也。阿私曰黨。 \\n 〔七〕　忠信曰周。 \\n 〔八〕　在公為義。 \\n 〔九〕　觀女能否。 \\n 〔一０〕勉之，勸終其志。是行，令所行也。 \\n 〔一一〕臨，監也。長，帥也。 \\n ４　宋人弒昭公〔一〕，趙宣子請師於靈公以伐宋，公曰：「非晉國之急也。」對曰：「大者天地，其次君臣，所以為明訓也〔二〕。今宋人弒其君，是反天地而逆民則也〔三〕，天必誅焉。晉為盟主，而不修天罰〔四〕，將懼及焉。」公許之。乃發令于太廟，召軍吏而戒樂正〔五〕，令三軍之鍾鼓必備。趙同曰：「國有大役〔六〕，不鎮撫民而備鍾鼓，何也？」宣子曰：「大罪伐之，小罪憚之〔七〕。襲侵之事，陵也〔八〕。是故伐備鍾鼓，聲其罪也〔九〕；戰以錞于、丁寧，儆其民也〔一０〕。襲侵密聲，為蹔事也〔一一〕。今宋人弒其君，罪莫大焉！明聲之，猶恐其不聞也。吾備鍾鼓，為君故也。〔一二〕」乃使旁告於諸侯，治兵振旅，鳴鍾鼓，以至于宋〔一三〕。 \\n 〔一〕　宋人，宋成公之子文公鮑也。昭公，鮑之兄杵臼也。弒昭公在魯文十六年。 \\n 〔二〕　言尊卑各得其所，以明教訓。 \\n 〔三〕　則，法也。 \\n 〔四〕　修，行也。 \\n 〔五〕　正，長也。軍吏，主師旅。樂正，主鍾鼓。 \\n 〔六〕　役，事也。趙同，盾弟晉大夫原同。 \\n 〔七〕　憚，懼也。 \\n 〔八〕　輕曰襲。無鍾鼓曰侵。陵，以大陵小也。 \\n 〔九〕　以聲張其罪。 \\n 〔一０〕錞于，形如碓頭，與鼓相和。丁寧者，謂鉦也。儆，戒也。唐尚書云「錞于，鐲也」，非也。鐲與錞于各異物。 \\n 〔一一〕蹔其無備。 \\n 〔一二〕為欲尊明君道也。 \\n 〔一三〕振，奮也。伐宋在魯文十七年。 \\n ５　靈公虐，趙宣子驟諫〔一〕，公患之〔二〕，使鉏麑賊之〔三〕，晨往，則寑門辟矣〔四〕，盛服將朝，早而假寐〔五〕。麑退，歎而言曰：「趙孟敬哉〔六〕！夫不忘恭敬，社稷之鎮也〔七〕。賊國之鎮不忠，受命而廢之不信，享一名於此，不如死〔八〕。」觸庭之槐而死〔九〕。靈公將殺趙盾，不克〔一０〕。趙穿攻公於桃園，〔一一〕逆公子黑臀而立之，實為成公〔一二〕。 \\n 〔一〕　虐，厚斂以雕牆，支解宰夫之屬。 \\n 〔二〕　患，疾也。 \\n 〔三〕　鉏麑，力士。賊，殺也。 \\n 〔四〕　辟，開也。 \\n 〔五〕　不脫冠帶而寐曰假寐。 \\n 〔六〕　言夙興敬恪。 \\n 〔七〕　鎮，重也。 \\n 〔八〕　享，受也。殺之為不忠，不殺為不信，故得一名。 \\n 〔九〕　庭，外朝之庭也。周禮「王之外朝三槐，三公位焉」，則諸侯之朝三槐，三卿位焉。 \\n 〔一０〕魯宣二年秋，晉侯飲盾酒，伏甲將攻之，盾覺而走，故不克。 \\n 〔一一〕趙穿，晉大夫，趙夙之孫、趙盾從父昆弟武子穿也。桃園，園名。　案攷異卷三引汪繩祖說：「穿謚武子未見所出，疑『武子』即『之子』之誤。」發正卷一一說：「『武子』當作『之子』。」 \\n 〔一二〕逆，迎也。迎於周也。黑臀，晉文公子、襄公弟成公也。 \\n ６　郤獻子聘于齊〔一〕，齊頃公使婦人觀而笑之〔二〕。郤獻子怒，歸，請伐齊。范武子退自朝〔三〕，曰：「燮乎，吾聞之〔四〕，干人之怒，必獲毒焉。夫郤子之怒甚矣，不逞於齊，必發諸晉國。〔五〕不得政，何以逞怒〔六〕？余將致政焉，以成其怒〔七〕，無以內易外也。爾勉從二三子，以承君命，唯敬〔八〕。」乃老〔九〕。 \\n 〔一〕　獻子，晉卿，郤缺之子克也。聘，在魯宣十七年。 \\n 〔二〕　郤子跛，齊頃公帷婦人使觀之。郤子將升，婦人笑于房。 \\n 〔三〕　武子，晉正卿士會。 \\n 〔四〕　燮，武子之子文子也。 \\n 〔五〕　逞，快也。不快心以伐齊，必發怒於晉國。 \\n 〔六〕　得政，為政也。 \\n 〔七〕　致，歸也。 \\n 〔八〕　二三子，晉諸卿。承，奉也。 \\n 〔九〕　乃告老。 \\n ７　范文子暮退於朝。武子曰：「何暮也？」對曰：「有秦客廋辭於朝〔一〕，大夫莫之能對也，吾知三焉〔二〕。」武子怒曰：「大夫非不能也，讓父兄也〔三〕。爾童子，而三掩人於朝〔四〕。吾不在晉國，亡無日矣。」擊之以杖，折委笄〔五〕。 \\n 〔一〕　廋，隱也。謂以隱伏譎詭之言問於朝也。東方朔曰：「非敢詆之，與為隱耳。」 \\n 〔二〕　解其三事。 \\n 〔三〕　父兄，長老也。 \\n 〔四〕　掩，蓋也。 \\n 〔五〕　委，委貌冠。笄，簪也。 \\n ８　靡笄之役，韓獻子將斬人〔一〕。郤獻子駕，將救之，至，則既斬之矣。郤獻子請以徇，其僕曰：「子不將救之乎？」獻子曰：「 \\n 敢不分謗乎〔二〕！」 \\n 〔一〕　靡笄，齊山名。魯成二年，晉郤克伐齊，從齊師於靡笄之下，戰於鞌。獻子時為司馬，將斬人以為戮，罪在可赦。 \\n 〔二〕　言欲與韓子分謗共非也。言能如此，故從事不乖。 \\n ９　靡笄之役，郤獻子傷〔一〕，曰：「余病喙〔二〕。」張侯御，曰：「三軍之心，在此車也〔三〕。其耳目在於旗鼓〔四〕。車無退表，鼓無退聲〔五〕，軍事集焉〔六〕。吾子忍之，不可以言病。受命於廟〔七〕，受脤於社〔八〕，甲冑而效死，戎之政也〔九〕。病未若死，祗以解志〔一０〕。」乃左并轡，右援枹而鼓之，馬逸不能止，三軍從之〔一一〕。齊師大敗，逐之，三周華不注之山〔一二〕。 \\n 〔一〕　傷於矢也。傳曰：「流血及屨，未絕鼓音。」 \\n 〔二〕　喙，短氣貌。 \\n 〔三〕　張侯，晉大夫解張也。在此車，謂車進則進、車退則退。 \\n 〔四〕　耳聽鼓音，目視旗表。 \\n 〔五〕　表，旍旗也。車表鼓音，進退異數。 \\n 〔六〕　集，成也。 \\n 〔七〕　將行，告廟受戒命。 \\n 〔八〕　脤，宜社之肉，盛以蜃器。 \\n 〔九〕　帶甲纓冑，死而後已，此兵之常政。 \\n 〔一０〕祗，適也。 \\n 〔一一〕逸，奔也。 \\n 〔一二〕周，匝也。華，齊地。不注，山名。 \\n １０靡笄之役，郤獻子師勝而返，范文子後入〔一〕。武子曰：「 \\n 燮乎，女亦知吾望爾也乎〔二〕？」對曰：「夫師，郤子之師也〔三〕，其事臧〔四〕。若先，則恐國人之屬耳目於我也，故不敢〔五〕。」武子曰：「吾知免矣〔六〕。」 \\n 〔一〕　文子時佐上軍。 \\n 〔二〕　兵凶事，文子後入，故憂望。 \\n 〔三〕　郤子請伐齊，又為元帥。 \\n 〔四〕　臧，善也。謂師有功。 \\n 〔五〕　屬，猶注也。 \\n 〔六〕　知免於咎。 \\n １１靡笄之役，郤獻子見，公曰：「子之力也夫〔一〕！」對曰：「克也以君命命三軍之士，三軍之士用命，克也何力之有焉？」范文子見，公曰：「子之力也夫！」對曰：「燮也受命於中軍，以命上軍之士，上軍之士用命，燮也何力之有焉？」欒武子見〔二〕，公曰：「子之力也夫！」對曰：「書也受命於上軍，以命下軍之士，下軍之士用命，書也何力之有焉？」 \\n 〔一〕　力，功也。 \\n 〔二〕　武子，晉卿，欒枝之孫、欒盾之子書也，時將下軍。 \\n １２靡笄之役也，郤獻子伐齊。齊侯來〔一〕，獻之以得殞命之禮〔二〕，曰：「寡君使克也，不腆弊邑之禮，為君之辱，敢歸諸下執政，以整〔三〕御人〔四〕。」苗棼皇曰：「郤子勇而不知禮〔五〕，矜其伐而恥國君〔六〕，其與幾何〔七〕！」 \\n 〔一〕　齊侯以靡笄之役，故服而朝晉，在魯成三年。 \\n 〔二〕　獻，致饗也。獻籩豆之數，如征伐所獲國君之獻禮。以得，言不得也。伐國獲君，若秦獲晉惠，是為殞命。今齊雖敗，頃公不見得，非殞命也。故苗賁皇以郤克不知禮。司馬法曰：「其有殞命，行禮如會所，爭義不爭利。」　案：「苗賁皇」，公序本作「苗棼皇」。 \\n 〔三〕　案：「整」，公序本作「憖」。 \\n 〔四〕　歸，饋也。執政，執事也。整，頓也。御人，婦人。願以此報君御人之笑己者。　案：「整，頓也」，公序本作「憖，願也」。 \\n 〔五〕　棼皇，晉大夫，楚鬥椒之子。 \\n 〔六〕　矜，大也。伐，功也。 \\n 〔七〕　言將不終命。 \\n １３梁山崩〔一〕，以傳召伯宗〔二〕，遇大車當道而覆，立而辟之，曰：「避傳〔三〕。」對曰：「傳為速也，若俟吾避，則加遲矣〔四〕，不如捷而行〔五〕。」伯宗喜，問其居，曰：「絳人也〔六〕。」伯宗曰：「何聞？」曰：「梁山崩而以傳召伯宗。」伯宗問曰：「乃將若何？」對曰：「山有朽壤而崩，將若何〔七〕？夫國主山川〔八〕，故川涸山崩，君為之降服、出次〔九〕，乘縵、不舉，策於上帝〔一０〕，國三日哭，以禮焉〔一一〕。雖伯宗亦如是而已，其若之何？」問其名，不告；請以見，不許〔一二〕。伯宗及絳，以告，而從之〔一三〕。 \\n 〔一〕　梁山，晉望也。崩在魯成五年。 \\n 〔二〕　傳，驛也。伯宗，晉大夫孫伯糾之子。 \\n 〔三〕　大車，牛車也。辟，使下道避車也。 \\n 〔四〕　加，益也。 \\n 〔五〕　旁出為捷。 \\n 〔六〕　絳，晉國都。 \\n 〔七〕　朽，腐也。不言政失所為而稱朽壤，言遜也。 \\n 〔八〕　為山川主。孔子曰：「夫顓臾為東蒙主。」 \\n 〔九〕　涸，竭也。川竭山崩，君降服縞素，出次於郊。 \\n 〔一０〕縵，車無文。不舉，不舉樂。策於上帝，以簡策之文告天也。周禮：「四鎮五嶽崩，命去樂。」 \\n 〔一一〕以禮於神也。周禮：「國有大災，三日哭。」 \\n 〔一二〕以見於君。 \\n 〔一三〕以車者之言告君，君從之。 \\n １４伯宗朝，以喜歸〔一〕。其妻曰：「子貌有喜，何也？」曰：「吾言於朝，諸大夫皆謂我智似陽子〔二〕。」對曰：「陽子華而不實，主言而無謀〔三〕，是以難及其身。子何喜焉？」伯宗曰：「吾飲諸大夫酒，而與之語，爾試聽之。」曰：「諾。」既飲，其妻曰：「諸大夫莫子若也。然而民不能戴其上久矣〔四〕，難必及子乎！盍亟索士整庇州犁焉〔五〕。」得畢陽〔六〕。 \\n 〔一〕　朝罷而歸，有喜色。 \\n 〔二〕　智辯如陽子處父。 \\n 〔三〕　主，尚也。 \\n 〔四〕　戴，奉也。上，賢也，才在人上也。 \\n 〔五〕　亟，疾也。整，整頓也。庇，覆也。州犁，伯宗子伯州犁。　案：「整，整頓也」，公序本作「索，求也。憖，願也」。 \\n 〔六〕　畢陽，晉士。 \\n 及欒弗忌之難，諸大夫害伯宗，將謀而殺之〔一〕。畢陽實送州犁于荊〔二〕。 \\n 〔一〕　欒弗忌，晉大夫，伯宗之黨。三郤害弗忌，故譖伯宗并殺之。在魯成十五年。 \\n 〔二〕　荊，楚也。犁奔楚為太宰。 \\n  \\n   \\n  "}
{"章节": "國語卷第十二", "正文": "  \\n 國語卷第十二 \\n 　 \\n  \\n 晉語六 \\n １　趙文子冠，見欒武子，武子曰：「美哉〔二〕！昔吾逮事莊主〔三〕，華則榮矣，實之不知，請務實乎〔四〕。」 \\n 〔一〕　文子，趙盾之孫、趙朔之子趙武也。冠，謂以士禮始冠。 \\n 〔二〕　武子，欒書。禮：既冠，奠贄于君，遂以贄見卿大夫。美哉，美成人也。　案：「遂以贄見卿大夫」，公序本作「遂以贄見於卿大夫先生」。 \\n 〔三〕　莊，莊子，趙朔之謚，大夫稱主。趙朔將下軍，欒書佐之。 \\n 〔四〕　榮者，有色貌。實之不知，華而不實也。 \\n 見中行宣子，宣子曰：「美哉〔一〕！惜也，吾老矣〔二〕。」 \\n 〔一〕　宣子，晉大夫，中行桓子之子荀庚。 \\n 〔二〕　惜己年老，不見文子德所至。 \\n 見范文子〔一〕，文子曰：「而今可以戒矣，夫賢者寵至而益戒，不足者為寵驕〔二〕。故興王賞諫臣，逸王罰之。吾聞古之王者，政德既成，又聽於民〔三〕，於是乎使工誦諫於朝〔四〕，在列者獻詩使勿兜〔五〕，風聽臚言於巿〔六〕，辨祅祥於謠〔七〕，考百事於朝〔八〕，問謗譽於路，有邪而正之，盡戒之術也〔九〕。先王疾是驕也。」 \\n 〔一〕　文子，范燮。 \\n 〔二〕　智不足者，得寵而驕。 \\n 〔三〕　詢于芻蕘，聽謗譽也。 \\n 〔四〕　工，矇瞍也。誦，誦讀前世箴諫之語。 \\n 〔五〕　列，位也，謂公卿至於列士獻詩以諷也。兜，惑也。　案述聞卷二一：「『兜』當為『（圖）』。說文：『（圖）』，癰蔽也，從人，象左右皆蔽形，讀若『瞽』。『勿（圖）』，謂勿癰蔽也。」 \\n 〔六〕　風，采也。臚，傳也。采聽商旅所傳善惡之言。 \\n 〔七〕　辨，別也。祅，惡也。祥，善也。行歌曰謠，「丙之辰」、「檿弧箕服」之類是也。 \\n 〔八〕　百官職事。 \\n 〔九〕　術，道也。 \\n 見郤駒伯，駒伯曰：「美哉〔一〕！然而壯不若老者多矣〔二〕。」 \\n 〔一〕　駒伯，晉卿郤錡。 \\n 〔二〕　恃年自矜。 \\n 見韓獻子〔一〕，獻子曰：「戒之，此謂成人。成人在始與善。始與善，善進善，不善蔑由至矣〔二〕；始與不善，不善進不善，善亦蔑由至矣。如草木之產也，各以其物〔三〕。人之有冠，猶宮室之有牆屋也，糞除而已，又何加焉〔四〕。」 \\n 〔一〕　獻子，晉卿韓厥。 \\n 〔二〕　蔑，無也。 \\n 〔三〕　物，類也。 \\n 〔四〕　糞除，喻自修潔。 \\n 見智武子，武子曰：「吾子勉之〔一〕，成、宣之後而老為大夫，非恥乎〔二〕！成子之文，宣子之忠，其可忘乎！夫成子導前志以佐先君，導法而卒以政，可不謂文乎〔三〕！夫宣子盡諫於襄、靈，〔四〕以諫取惡，不憚死進，可不謂忠乎！吾子勉之，有宣子之忠，而納之以成子之文，事君必濟〔五〕。」 \\n 〔一〕　武子，晉卿，荀首之子荀罃。 \\n 〔二〕　成，成子，文子曾祖趙衰也。宣，宣子，文子祖父趙盾也。言文子二賢之後，長老乃為大夫，非恥乎。欲其修德早為卿也。 \\n 〔三〕　導，達也。志，記也。佐，助也。先君，文公也。以政，得政。 \\n 〔四〕　襄，文公子、靈公父。 \\n 〔五〕　濟，成也。 \\n 見苦成叔子〔一〕，叔子曰：「抑年少而執官者眾〔二〕，吾安容子。」 \\n 〔一〕　苦成叔子，郤犨。 \\n 〔二〕　執官，為大夫。 \\n 見溫季子〔一〕，季子曰：「誰之不如，可以求之〔二〕。」 \\n 〔一〕　溫季子，郤至。 \\n 〔二〕　言汝不如誰，可以求其次。不欲其高遠。 \\n 見張老而語之〔一〕，張老曰：「善矣，從欒伯之言，可以滋；〔二〕范叔之教，可以大；韓子之戒，可以成。物備矣，志在子〔三〕。若夫三郤，亡人之言也，何稱述焉〔四〕！智子之道善矣〔五〕，是先主覆露子也〔六〕。」 \\n 〔一〕　張老，晉大夫張孟。 \\n 〔二〕　滋，益也。 \\n 〔三〕　物，事也。人事已備，能行與否，在子之志。 \\n 〔四〕　不足稱述。 \\n 〔五〕　道，訓也。 \\n 〔六〕　先主，謂成、宣。露，潤也。　案：述聞卷二十一：「露與覆同義。」 \\n ２　厲公將伐鄭〔一〕，范文子不欲，曰：「若以吾意，諸侯皆叛，則晉可為也〔二〕。唯有諸侯，故擾擾焉。凡諸侯，難之本也〔三〕。得鄭憂滋長，焉用鄭〔四〕！」郤至曰：「然則王者多憂乎﹖」文子曰：「我王者也乎哉〔五〕﹖夫王者成其德，而遠人以其方賄歸之，故無憂〔六〕。今我寡德而求王者之功，故多憂〔七〕。子見無土而欲富者，樂乎哉〔八〕﹖」 \\n 〔一〕　厲公，晉景公之子州蒲。伐鄭，鄭從楚故也。在魯成十六年。 \\n 〔二〕　為，治也。 \\n 〔三〕　叛輒伐之，故為難本。 \\n 〔四〕　楚必救之，故憂益長。 \\n 〔五〕　言俱諸侯。 \\n 〔六〕　方，所在之方。賄，財也。 \\n 〔七〕　我，晉也。 \\n 〔八〕　無土求富，行不得息。 \\n ３　厲公六年，伐鄭〔一〕，且使苦成叔及欒黶興齊、魯之師〔二〕。楚恭王帥東夷救鄭〔三〕。楚半陣，公使擊之。欒書曰：「君使黶也興齊、魯之師，請俟之。」郤至曰：「不可。楚師將退，我擊之，必以勝歸〔四〕。夫陣不違忌，一閒也〔五〕；夫南夷與楚來而不與陣，二閒也〔六〕；夫楚與鄭陣而不與整，三閒也〔七〕；且其士卒在陣而譁，四閒也〔八〕；夫眾聞譁則必懼，五閒也。鄭將顧楚，楚將顧夷，莫有鬥心，不可失也。」公說。於是敗楚師於鄢陵，欒書是以怨郤至〔九〕。 \\n 〔一〕　六年，魯成十六年。 \\n 〔二〕　苦成叔，郤犨。欒黶，欒書之子桓子。郤犨如齊，欒黶如魯，皆乞師。 \\n 〔三〕　恭王，楚莊王之子箴也，或作審。東夷，楚東之夷。 \\n 〔四〕　將退無鬥心，擊故可勝。 \\n 〔五〕　違，避也。忌，晦也。閒，隙也。晦，陰氣盡，兵亦陰，故忌之。經書，六月甲午晦，晉侯及楚子、鄭伯戰于鄢陵。 \\n 〔六〕　南夷，據在晉南。不與陣，不欲戰。 \\n 〔七〕　雖俱陣，不整齊。 \\n 〔八〕　譁，囂也。 \\n 〔九〕　怨其反己，專其美。 \\n ４　鄢之戰，郤至以韎韋之跗注，三逐楚平王〔一〕卒〔二〕，見王必下奔〔三〕退戰。王使工尹襄問之以弓〔四〕，曰：「方事之殷也〔五〕，有韎韋之跗注，君子也，屬見不穀而下，無乃傷乎〔六〕﹖」郤至甲冑而見客，免冑而聽命〔七〕，曰：「君之外臣至，以寡君之靈，閒蒙甲冑〔八〕，不敢當拜君命之辱，為使者故，敢三肅之〔九〕。」君子曰：勇以知禮〔一０〕。 \\n 〔一〕　案：「楚平王」，札記引惠棟說：「『平』，當作『共』。」 \\n 〔二〕　三君云：「一染曰韎。」鄭後司農說：「以為韎，茅蒐染也。韎，聲也。」昭謂：茅蒐，今絳草也，急疾呼茅蒐成韎也。凡染一入為縓。跗注，兵服，自要以下注於跗。 \\n 〔三〕　下車奔走。 \\n 〔四〕　工尹，楚官，襄其名。問，遺也。 \\n 〔五〕　事，戎事。殷，盛也。 \\n 〔六〕　屬，適也。傷，恐其傷。 \\n 〔七〕　免，脫也。 \\n 〔八〕　蒙，被也，被介在甲冑之閒。 \\n 〔九〕　禮，軍事肅拜。肅拜，下手至地。 \\n 〔一０〕禮，軍禮。 \\n ５　鄢之役，晉人〔一〕欲爭鄭〔二〕，范文子不欲，曰：「吾聞之，為人臣者，能內睦而後圖外〔三〕，不睦內而圖外，必有內爭，盍姑謀睦乎〔四〕！考訊其阜以出，則怨靖〔五〕。」 \\n 〔一〕　案：「晉人」，公序本作「大夫」。 \\n 〔二〕　與楚爭鄭。 \\n 〔三〕　睦，親也。 \\n 〔四〕　姑，且也。 \\n 〔五〕　訊，問也。阜，眾也。靖，安也。言內且謀相親愛，乃考問百姓，知其虛實，然後出軍用師，則怨惡自安息。 \\n ６　鄢之役，晉伐鄭，荊救之〔一〕。大夫欲戰，范文子不欲，曰：「吾聞之，君人者刑其民〔二〕，成，而後振武於外〔三〕，是以內和而外威〔四〕。今吾司寇之刀鋸日弊〔五〕，而斧鉞不行〔六〕。內猶有不刑，而況外乎﹖夫戰，刑也〔七〕，刑之過也〔八〕。過由大〔九〕，而怨由細〔一０〕，故以惠誅怨〔一一〕，以忍去過。〔一二〕細無怨而大不過，而後可以武，刑外之不服者。今吾刑外乎大人〔一三〕，而忍於小民〔一四〕，將誰行武﹖武不行而勝，幸也〔一五〕。幸以為政，必有內憂。且唯聖人能無外患，又無內憂，詎非聖人，必偏而後可〔一六〕。偏而在外，猶可救也〔一七〕，疾自中起，是難。盍姑釋荊與鄭以為外患乎〔一八〕。」 \\n 〔一〕　荊，楚也。 \\n 〔二〕　以刑正其民　。 \\n 〔三〕　成，平也。 \\n 〔四〕　威，畏也。 \\n 〔五〕　刀鋸，小人之刑。弊，敗也，日敗，用之數也。 \\n 〔六〕　斧鉞，大刑。不行，不行於大臣也。 \\n 〔七〕　言用兵猶用刑。 \\n 〔八〕　刑殺有過者也。 \\n 〔九〕　由大臣也。 \\n 〔一０〕怨望者由小細民。 \\n 〔一一〕誅，除也。 \\n 〔一二〕忍以義斷。 \\n 〔一三〕外者，刑不及也。 \\n 〔一四〕忍行之於小民。 \\n 〔一五〕幸，徼倖也。 \\n 〔一六〕詎，猶自也。偏，偏有一。 \\n 〔一七〕在外，外有患也。 \\n 〔一八〕釋，置也。 \\n ７　鄢之役，晉伐鄭，荊救之。欒武子將上軍，范文子將下軍〔一〕。欒武子欲戰，范文子不欲，曰：「吾聞之，唯厚德者能受多福，無德而服者眾，必自傷也〔二〕。稱晉之德，諸侯皆叛，國可以少安〔三〕。唯有諸侯，故擾擾焉，凡諸侯，難之本也。且唯聖人能無外患又無內憂，詎非聖人，不有外患，必有內憂，盍姑釋荊與鄭以為外患乎！諸臣之內相與，必將輯睦〔四〕。今我戰又勝荊與鄭，吾君將伐智而多力〔五〕，怠教而重斂，大其私暱而益婦人田〔六〕，不奪諸大夫田，則焉取以益此﹖諸臣之委室而徒退者，將與幾人〔七〕﹖戰若不勝，則晉國之福也；戰若勝，亂地之秩者也〔八〕，其產將害大，盍姑無戰乎！〔九〕」 \\n 〔一〕　上下，中軍之上下也。傳曰：「欒書將中軍，士燮佐之。」又曰：「欒、范以其族夾公行。」 \\n 〔二〕　不義而彊，其弊必速。 \\n 〔三〕　稱，副也，副晉之德而為之宜。諸侯皆叛，不復征伐，還自整修，則國可以少安。 \\n 〔四〕　不復征伐，無所爭也。 \\n 〔五〕　力，功也。將自伐其智，自多其功。 \\n 〔六〕　暱，近也，私近，謂嬖臣。大謂增其祿。婦人，愛妾也。 \\n 〔七〕　徒，空也。與，辭也。幾人，言必多。　案：「幾人，言必多」，發正卷一二：「『必』字疑『不』之誤。言委室徒退而不作亂者有幾人乎﹖」攷異卷三：「案『必』當作『不』。」 \\n 〔八〕　亂地，亂故地也。秩，常也。 \\n 〔九〕　產，生也，言其生變將害大臣。 \\n 欒武子曰：「昔韓之役，惠公不復舍〔一〕；邲之役，三軍不振旅〔二〕；箕之役，先軫不復命〔三〕：晉國固有大恥三。今我任晉國之政〔四〕，不毀晉恥，又以違蠻、夷重之〔五〕，雖有後患，非吾所知也〔六〕。」 \\n 〔一〕　韓之戰，秦獲惠公，在魯僖十五年。 \\n 〔二〕　楚敗晉師於邲，在魯宣十二年。師敗軍散，故不能振旅而入。 \\n 〔三〕　晉人敗狄于箕，先軫死之，故不反命於君，在魯僖三十三年。 \\n 〔四〕　任，當也，武子時為上卿。 \\n 〔五〕　違，避也。蠻、夷，楚也。 \\n 〔六〕　不能慮遠。 \\n 范文子曰：「擇福莫若重，擇禍莫若輕〔一〕，福無所用輕，禍無所用重，晉國故有大恥，與其君臣不相聽以為諸侯笑也〔二〕，盍姑以違蠻、夷為恥乎。」 \\n 〔一〕　有二福擇取其重，有二禍擇就其輕。 \\n 〔二〕　不相聽，謂惠公不與慶鄭相聽以隕於韓，先縠不與林父相聽以敗於邲，先軫不與襄公相聽以亡於箕。 \\n 欒武子不聽，遂與荊人戰於鄢陵，大勝之〔一〕。於是乎君伐智而多力，怠教而重斂，大其私暱，殺三郤而尸諸朝〔二〕，納其室以分婦人〔三〕，於是乎國人不蠲〔四〕，遂弒諸翼，葬於翼東門之外，以車一乘〔五〕。厲公之所以死者，唯無德而功烈多，服者眾也。〔六〕 \\n 〔一〕　鄢陵，鄭地。 \\n 〔二〕　三郤，錡、犨、至也。尸，陳也。產將害大是也。 \\n 〔三〕　納，取也。室，妻妾貨財。 \\n 〔四〕　蠲，潔也，不潔公所為。 \\n 〔五〕　翼，故晉都，匠麗氏也。厲公侈，多外嬖，反自鄢，欲盡去群大夫，而立其左右，欲以胥童、夷羊五、長魚矯為卿，故殺三郤。長魚矯又以兵劫欒書、中行偃，將殺之，公不忍，使復其位。魯成十七年冬，厲公游于匠麗氏，欒書、中行偃執公。十八年正月，使程滑弒公，葬之以車一乘，不成喪也。 \\n 〔六〕　烈，業也。服者眾，謂魯成十二年會于瑣澤，敗狄于交剛。十三年敗秦于麻隧。十五年盟于戚，會吳于鍾離。十六年敗楚于鄢陵，會于柯陵伐鄭。十七年同盟于柯陵。 \\n ８　鄢之役，荊壓晉軍〔一〕，軍吏患之，將謀〔二〕。范匄自公族趨過之〔三〕，曰：「夷灶堙井，非退而何〔四〕﹖」范文子執戈逐之，曰：「國之存亡，天命也，童子何知焉﹖且不及而言，姦也，必為戮〔五〕。」苗賁皇〔六〕曰：「善逃難哉〔七〕！」既退荊師於鄢，將穀〔八〕，范文子立於戎馬之前〔九〕，曰：「君幼弱，諸臣不佞〔一０〕，吾何福以及此！吾聞之，『天道無親，唯德是授。』吾庸知天之不授晉且以勸楚乎〔一一〕，君與二三臣其戒之〔一二〕！夫德，福之基也，無德而福隆，猶無基而厚墉也，其壞也無日矣〔一三〕。」 \\n 〔一〕　壓，謂掩其不備。傳曰：「甲午晦，楚壓晉軍而陣。」 \\n 〔二〕　謀所以拒扞。 \\n 〔三〕　匄，范文子之子宣子也。自公族，為公族大夫。 \\n 〔四〕　夷，平也。堙，塞也。使晉軍塞井夷灶，示必死，不復飲食。非退而何，言楚必退也。傳曰「塞井夷灶，陳於軍中，而疏行首」是也。 \\n 〔五〕　言議不及匄，而匄言之，是為有姦，故必為戮。 \\n 〔六〕　案：「苗賁皇，公序本作「苗棼皇。」 \\n 〔七〕　文子欲匄讓大臣。不掩蓋人，是為避難。 \\n 〔八〕　穀，處其館、食其穀也。傳曰：「晉師三日館穀。」 \\n 〔九〕　公戎車馬前。 \\n 〔一０〕佞，才也。 \\n 〔一一〕庸，用也。焉用知天不先授晉以福使勝楚，而勸楚修德以報晉乎。 \\n 〔一二〕戒，備也。 \\n 〔一三〕隆，盛也。墉，牆也。 \\n ９　反自鄢，范文子謂其宗、祝〔一〕曰：「君驕泰而有烈〔二〕，夫以德勝者猶懼失之，而況驕泰乎﹖君多私，今以勝歸，私必昭。〔三〕昭私，難必作〔四〕，吾恐及焉。凡吾宗、祝，為我祈死〔五〕，先難為免〔六〕。」七年夏，范文子卒〔七〕。冬，難作，始於三郤，卒於公〔八〕。 \\n 〔一〕　宗，宗人。祝，家祝。　案：「祝，家祝」，公序本作「祝，祝史也」。 \\n 〔二〕　烈，功也。 \\n 〔三〕　私，嬖臣妾也。昭，顯也。 \\n 〔四〕　寵私必去舊，去舊必作難。 \\n 〔五〕　祈，求也。 \\n 〔六〕　免，免於亂。 \\n 〔七〕　晉厲公七年，魯成十七年。 \\n 〔八〕　公殺三郤，欒、中行畏誅，乃弒公。 \\n １０既戰，獲王子發鉤〔一〕。欒書謂王子發鉤曰：「子告君〔二〕曰：『郤至使人勸王戰，及齊、魯之未至也〔三〕。且夫戰也，微郤至王必不免〔四〕。』吾歸子〔五〕。」發鉤告君，君告欒書，欒書曰：「臣固聞之〔六〕，郤至欲為難，使苦成叔緩齊、魯之師，己勸君戰〔七〕，戰敗，將納孫周〔八〕，事不成，故免楚王。然戰而擅捨國君，而受其問，不亦大罪乎〔九〕﹖且今君若使之於周，必見孫周。」君曰：「諾。」欒書使人謂孫周曰：「郤至將往，必見之！」郤至聘於周，公使覘之，見孫周〔一０〕。是故使胥之昧與夷羊五刺郤至、苦成叔及郤錡〔一一〕，郤錡謂郤至曰：「君不道於我，我欲以吾宗與吾黨夾而攻之，雖死必敗，君必危〔一二〕，其可乎﹖」郤至曰：「不可。至聞之，武人不亂〔一三〕，智人不詐〔一四〕，仁人不黨〔一五〕。夫利君之富，富以聚黨〔一六〕，利黨以危君，君之殺我也後矣〔一七〕。且眾何罪，鈞之死也，不若聽君之命〔一八〕。」是故皆自殺〔一九〕。既刺三郤，欒書弒厲公，乃納孫周而立之，實為悼公。 \\n 〔一〕　發鉤，楚公子茷。傳曰：「囚楚公子茷。」　案：「楚公子茷」，發正卷一二：「『茷』是『茂』之誤。」 \\n 〔二〕　使告晉君。 \\n 〔三〕　言勸楚王使與晉戰，乞師於齊、魯，時尚未至，言晉可敗。 \\n 〔四〕　微，無也，言郤至見王必下趨，故得免。 \\n 〔五〕　子告晉君如此，吾令子歸楚。 \\n 〔六〕　固，久也。 \\n 〔七〕　案：此句下，公序本有注文：「己，郤至也。」 \\n 〔八〕　孫周，悼公周也。 \\n 〔九〕　問，謂弓也。 \\n 〔一０〕覘，微視也。 \\n 〔一一〕胥之昧，胥童也，及夷羊五，皆厲公嬖臣。 \\n 〔一二〕案：公序本作「雖死必敗國，國敗君必危」。 \\n 〔一三〕勇而不義，則不為武。 \\n 〔一四〕為詐，則不為智。 \\n 〔一五〕不群黨。 \\n 〔一六〕利君寵祿，以得富，得富故有徒黨。 \\n 〔一七〕後，晚也。 \\n 〔一八〕鈞，等也，等一死，不欲為亂。 \\n 〔一九〕傳曰：「三郤將謀於榭，長魚矯以戈殺之。」言自殺，取其不校自殺之道。 \\n １１長魚矯既殺三郤，乃脅欒、中行〔一〕而言於公曰：「不殺此二子者，憂必及君〔二〕。」公曰：「一旦而尸三卿，不可益也。」對曰：「臣聞之，亂在內為宄，在外為姦，御宄以德，禦姦以刑〔三〕。今治政而內亂，不可謂德。除鯁而避彊，不可謂刑〔四〕。德刑不立，姦宄並至，臣脆弱，不能忍俟也。」乃奔狄。三月，厲公弒。〔五〕 \\n 〔一〕　謂與胥童共脅之。脅，劫也。欒、欒書，中行、中行偃也。 \\n 〔二〕　言二子懼誅，必將圖君。 \\n 〔三〕　禦，止也。以德，以德綏之。以刑，謂誅除。 \\n 〔四〕　鯁，害也。 \\n 〔五〕　魯成十七年十二月，長魚矯奔狄。閏月，欒、中行殺胥童。十八年正月，厲公弒。 \\n １２欒武子、中行獻子圍公於匠麗氏〔一〕，乃召韓獻子，獻子辭曰：「弒君以求威，非吾所能為也〔二〕。威行為不仁，事廢為不智〔三〕，享一利亦得一惡，非所務也。昔者吾畜於趙氏〔四〕，趙孟姬之讒，吾能違兵〔五〕。人有言曰：『殺老牛莫之敢尸。』而況君乎〔六〕﹖二三子不能事君，安用厥也！」中行偃欲伐之，欒書曰：「不可。其身果而辭順〔七〕。順無不行，果無不徹〔八〕，犯順不祥，伐果不克〔九〕，夫以果戾順行，民不犯也〔一０〕，吾雖欲攻之，其能乎！」乃止。 \\n 〔一〕　匠麗氏，嬖大夫家。 \\n 〔二〕　求威，求立威。 \\n 〔三〕　威行於君為不仁，事廢不成為不智。 \\n 〔四〕　畜，養也。韓獻子見成養於趙盾。 \\n 〔五〕　孟姬，趙盾之子趙朔之妻，晉景公之姊，與盾之弟樓嬰通，嬰兄趙同、括放之。姬譖同、括於景公，景公殺之。時獻子能違其兵難，卒存趙武，未可脅與殺君。在魯成八年。 \\n 〔六〕　尸，主也。 \\n 〔七〕　果，謂敢行其志。 \\n 〔八〕　順者，人從之，故無不行。果者，志不疑，故無不徹。徹，達也。 \\n 〔九〕　克，勝也。 \\n 〔一０〕戾，帥也，以果敢帥順道而行之，故民不犯。 \\n  \\n   \\n  "}
{"章节": "國語卷第十三", "正文": "  \\n 國語卷第十三 \\n 　 \\n  \\n 晉語七 \\n １　既弒厲公，欒武子使智武子、彘恭子如周迎悼公〔一〕。庚午，大夫逆于清原〔二〕。公言於諸大夫曰：「孤始願不及此〔三〕，孤之及此，天也〔四〕。抑人之有元君，將稟命焉〔五〕。若稟而棄之，是焚穀也〔六〕；其稟而不材，是穀不成也〔七〕。穀之不成，孤之咎也；成而焚之，二三子之虐也。孤欲長處其願，出令將不敢不成〔八〕，二三子為令之不從，故求元君而訪焉〔九〕。孤之不元，廢也，其誰怨〔一０〕﹖元而以虐奉之，二三子之制也〔一一〕。若欲奉元以濟大義，將在今日；若欲暴虐以離百姓，反易民常，亦在今日〔一二〕。圖之進退，願由今日〔一三〕。」大夫對曰：「君鎮撫群臣而大庇廕之，無乃不堪君訓而陷於大戮，以煩刑、史〔一四〕，辱君之允令〔一五〕，敢不承業。」乃盟而入〔一六〕。 \\n 〔一〕　武子，欒書也。智武子，荀罃也。彘恭子，士魴也，食邑於彘。悼公，周子也，時年十四。 \\n 〔二〕　清原，晉境。 \\n 〔三〕　及，至也。 \\n 〔四〕　引天以自重。 \\n 〔五〕　元，善也。稟，受也。 \\n 〔六〕　穀，所仰以生。 \\n 〔七〕　不材，不可用。不成，謂秕也。 \\n 〔八〕　不敢為秕政。 \\n 〔九〕　訪，謀也。為民不從大夫之令，故求善君而謀之。 \\n 〔一０〕廢，以不善見廢。 \\n 〔一一〕制，專制。 \\n 〔一二〕反易民常，謂下不事上。 \\n 〔一三〕悼公承篡弒之後，嫌臣不從，故以此約厲。 \\n 〔一四〕刑，刑官，司寇。史，太史。掌書法。　案述聞卷二一：「 \\n 『司寇』者，典刑之官，不得直謂之刑。太史非掌刑之官，不得與司寇並舉。韋說非也。刑史謂刑官之史，掌刑書以贊治者。」 \\n 〔一五〕允，信也。 \\n 〔一六〕承，奉也。業，事也。 \\n 辛巳，朝于武宮〔一〕。定百事，立百官〔二〕，育門子，選賢良〔三〕，興舊族，出滯賞〔四〕，畢故刑，赦囚繫〔五〕，宥閒罪，薦積德〔六〕，逮鰥寡〔七〕，振廢淹〔八〕，養老幼〔九〕，恤孤疾〔一０〕，年過七十，公親見之〔一一〕，稱曰王父，敢不承。〔一二〕 \\n 〔一〕　武宮，武公廟。 \\n 〔二〕　議定百事，而立其官使主之。謂改其舊時之非者。 \\n 〔三〕　門子，大夫之適子，周禮曰：「其正室皆謂之門子。」育，長也。長育其才，選用賢良。 \\n 〔四〕　舊族，舊臣之子孫也。滯賞，謂有功於先君未賞者，謂呂相之屬。 \\n 〔五〕　故刑，若今被刑居作者。畢之，不復作矣。囚繫者赦之，傳曰「宥罪戾」是也。 \\n 〔六〕　閒罪，刑罰之疑者。宥，赦也。薦，進也，積德之士進用之。 \\n 〔七〕　逮，及也。謂惠及也。 \\n 〔八〕　振，起也。淹，久也。謂本賢人，以小罪久見廢，起用之也。 \\n 〔九〕　養有常餼。 \\n 〔一０〕無父曰孤。疾，廢疾也。 \\n 〔一一〕謂賢知事者。 \\n 〔一二〕稱曰王父，尊而親之，所以盡其心也。故不敢不承命。 \\n ２　二月乙酉，公即位〔一〕。使呂宣子將〔二〕下軍〔三〕，曰：「邲之役，呂錡佐智莊子於上軍〔四〕，獲楚公子穀臣與連尹襄老，以免子羽〔五〕。鄢之役，親射楚王而敗楚師〔六〕，以定晉國而無後〔七〕，其子孫不可不崇也〔八〕。」使彘恭子將新軍〔九〕，曰：「武子之季、文子之母弟也〔一０〕。武子宣法以定晉國，至於今是用〔一一〕。文子勤身以定諸侯，至於今是賴〔一二〕。夫二子之德，其可忘乎！」故以彘季屏其宗〔一三〕。使令狐文子佐之〔一四〕，曰：「昔克潞之役，秦來圖敗晉功，魏顆以其身卻退秦師于輔氏，親止杜回，其勳銘於景鍾〔一五〕。至于今不育，其子不可不興也〔一六〕。」 \\n 〔一〕　先館於外，至此乃就宮朝也。傳曰「館于伯子同氏」是也。 \\n 〔二〕　案：「將」，公序本作「佐」。述聞卷二一：「當云『使呂宣子將新軍』。」 \\n 〔三〕　宣子，呂錡之子呂相。 \\n 〔四〕　上，當為下字之誤也。呂錡，廚武子也。智莊子，荀首也，時為下軍大夫。事在魯宣十二年。唐尚書云「荀首時將上軍」，誤也。 \\n 〔五〕　連尹，楚官名。子羽，智莊子之子智罃之字。邲之戰，楚人囚智罃，莊子以其族反之，廚武子御莊子射襄老，獲之，遂載其尸，射公子穀臣，囚之，以二者歸。魯成三年，晉人歸楚穀臣與襄老之尸，以求智罃，楚人許之，故曰「以免子羽」。 \\n 〔六〕　魯成十六年，晉楚戰于鄢陵，呂錡射楚恭王中目，楚師敗，楚養由基射呂錡，中項而死。 \\n 〔七〕　無後，子孫無在顯位者。 \\n 〔八〕　崇，高也。 \\n 〔九〕　案述聞卷二一：「當云『使彘恭子佐下軍』」並以為自此句至「故以彘季屏其宗」一段當在「公即位」句之下、「使呂宣子將新軍」句之上。 \\n 〔一０〕季，少子。武子，士會也。文子，士燮也。母弟，同母弟。 \\n 〔一一〕宣，明也。法，執秩之法。 \\n 〔一二〕定諸侯，謂為軍帥能使諸侯事晉。賴，蒙也。 \\n 〔一三〕屏，藩也。 \\n 〔一四〕文子，魏犨之孫、顆之子魏頡也。令狐，邑名。 \\n 〔一五〕克，勝也。魯宣十五年六月癸卯，晉荀林父將滅赤狄潞氏。七月，秦桓公伐晉，次于輔氏，欲敗晉兵。壬午，晉景公治兵以略狄土。及雒，魏顆敗秦師于輔氏，獲杜回。輔氏，晉地。杜回，秦力士。勳，功也。景鍾，景公鍾。 \\n 〔一六〕育，遂也。 \\n 君知士貞子之帥志博聞而宣惠於教也，使為太傅〔一〕。知右行辛之能以數宣物定功也，使為元司空〔二〕。知欒糾之能御以和于政也，使為戎御〔三〕。知荀賓之有力而不暴也，使為戎右〔四〕。 \\n 〔一〕　貞子，晉卿士穆子之子士渥濁也。帥，循也。宣，遍也。惠，順也。 \\n 〔二〕　右行辛，晉大夫賈辛也。數，計也。宣，明也。物，事也。能以計數明事定功，故為司空。司空掌邦事，謂建都邑、起宮室、經封洫之屬。 \\n 〔三〕　欒糾，晉大夫弁糾。政，軍政。戎御，御公戎車。 \\n 〔四〕　荀賓，晉大夫。戎右，公戎車之右。知有力而不暴，故可親近。 \\n 欒伯請公族大夫〔一〕，公曰：「荀家惇惠〔二〕，荀會文敏，〔三〕黶也果敢〔四〕，無忌鎮靜〔五〕，使茲四人者為之〔六〕。夫膏粱之性難正也〔七〕，故使惇惠者教之〔八〕，使文敏者導之，〔九〕使果敢者諗之〔一０〕，使鎮靜者修之〔一一〕。惇惠者教之，則遍而不倦〔一二〕；文敏者導之，則婉而入〔一三〕；果敢者諗之，則過不隱；鎮靜者修之，則壹〔一四〕。使茲四人者為公族大夫。 \\n 〔一〕　欒伯，欒武子。公族大夫，掌公族與卿之子弟。 \\n 〔二〕　荀家，晉大夫。 \\n 〔三〕　荀會，荀家之族。 \\n 〔四〕　黶，欒書之子桓子。 \\n 〔五〕　無忌，韓厥之子公族穆子。鎮，重也。靜，安也。 \\n 〔六〕　茲，此也。 \\n 〔七〕　膏，肉之肥者；粱，食之精者。言食肥美者，率多驕放，其性難正。 \\n 〔八〕　教之道藝。 \\n 〔九〕　導其志也。 \\n 〔一０〕諗，告也，告得失。 \\n 〔一一〕修治其氣性。 \\n 〔一二〕倦，懈也。 \\n 〔一三〕婉，順也。 \\n 〔一四〕壹，均一也。 \\n 公知祁奚之果而不淫也，使為元尉〔一〕。知羊舌職之聰敏肅給也，使佐之〔二〕。知魏絳之勇而不亂也，使為元司馬〔三〕。知張老之智而不詐也，使為元候〔四〕。知鐸遏寇之恭敬而信彊也，使為輿尉〔五〕。知籍偃之惇帥舊職而恭給也，使為輿司馬〔六〕。知程鄭端而不淫，且好諫而不隱也，使為贊僕〔七〕。 \\n 〔一〕　祁奚，晉大夫，高梁伯之子。元尉，中軍尉。 \\n 〔二〕　羊舌職，晉羊舌大夫之子。敏，達也。肅，敬也。給，足也。 \\n 〔三〕　魏絳，犨之子莊子也。元司馬，中軍司馬。 \\n 〔四〕　張老，晉大夫張孟。元候，中軍候奄。 \\n 〔五〕　遏寇，晉大夫。輿尉，上軍尉。 \\n 〔六〕　籍偃，晉大夫，籍季之子籍遊也。輿司馬，上軍司馬也。 \\n 〔七〕　程鄭，晉大夫，荀驩之曾孫、程季之子。端，正也。淫，邪也。贊僕，乘馬御也，六騶屬焉。案：「荀驩」，發正卷一三：「『 \\n 驩』，當作『騅』字之誤也。」 \\n ３　始合諸侯于虛朾以救宋〔一〕，使張老延君譽于四方，且觀道逆者〔二〕。呂宣子卒〔三〕，公以趙文子為文也〔四〕，而能恤大事，使佐新軍〔五〕。三年，公始合諸侯〔六〕。四年，諸侯會于雞丘〔七〕，於是乎布命、結援、修好、申盟而還〔八〕。令狐文子卒〔九〕，公以魏絳為不犯〔一０〕，使佐新軍〔一一〕。使張老為司馬〔一二〕，使范獻子為候奄〔一三〕。公譽達于戎〔一四〕。五年，諸戎來請服，使魏莊子盟之，於是乎始復霸〔一五〕。 \\n 〔一〕　虛朾，宋地。宋魚石叛宋而之楚，楚伐宋，取彭城以封之，故悼公合諸侯以救宋。在魯成十八年。 \\n 〔二〕　延，陳也，陳君之稱譽於四方，且觀察諸侯之有道德與逆亂者。 \\n 〔三〕　宣子，呂相。 \\n 〔四〕　文子，趙武。文，有文德。 \\n 〔五〕　說云：「新軍，中軍也。」昭謂：時但言新軍，新軍無中。　案：正文「使佐新軍」，述聞卷二一：「『佐』字涉下文『使佐新軍』而訛，『佐』當為『將』。」 \\n 〔六〕　悼公三年，魯襄二年。悼公元年，始合諸侯于虛朾。此言始合者，謂四年將會于雞丘，於此始命。 \\n 〔七〕　雞丘，雞澤也。在魯襄三年。 \\n 〔八〕　命謂朝聘之數，同好惡、救災患之屬。申，尋也。 \\n 〔九〕　文子，魏頡。 \\n 〔一０〕不可犯以罪。 \\n 〔一一〕傳曰：「魏絳多功，以趙武為賢而為之佐。」然則讓武使為將，而絳佐之。 \\n 〔一二〕代魏絳。 \\n 〔一三〕代張老。候奄，元候也。獻子，范文子之族昆弟士富也。 \\n 〔一四〕戎，諸戎無終子之屬。 \\n 〔一五〕莊子，魏絳。繼文公後，故曰復霸。 \\n 四年，會諸侯於雞丘〔一〕，魏絳為中軍司馬，公子揚干亂行於曲梁〔二〕，魏絳斬其僕〔三〕。公謂羊舌赤〔四〕曰：「寡人屬諸侯〔五〕，魏絳戮寡人之弟，為我勿失〔六〕。」赤對曰：「臣聞絳之志，有事不避難，有罪不避刑，其將來辭〔七〕。」言終，魏絳至，授僕人書而伏劍〔八〕。士魴、張老交止之〔九〕。僕人授公，公讀書曰：「臣誅於揚干，不忘其死〔一０〕。日君乏使，使臣狃中軍之司馬〔一一〕。臣聞師眾以順為武〔一二〕，軍事有死無犯為敬，〔一三〕君合諸侯，臣敢不敬〔一四〕，君不說，請死之〔一五〕。」公跣而出〔一六〕，曰：「寡人之言，兄弟之禮也。子之誅，軍旅之事也，請無重寡人之過。」反役，與之禮食〔一七〕，令之佐新軍〔一八〕。 \\n 〔一〕　述上會時。 \\n 〔二〕　揚干，悼公之弟。行，行列。曲梁，晉地。 \\n 〔三〕　僕，御也。 \\n 〔四〕　赤，羊舌職之子銅鞮伯華。 \\n 〔五〕　屬，會也。 \\n 〔六〕　戮，辱也。為我執之勿失。 \\n 〔七〕　辭，陳其辭狀。 \\n 〔八〕　僕人，掌傳命。絳聞公怒，欲自殺。 \\n 〔九〕　交，夾也。 \\n 〔一０〕誅，責也。 \\n 〔一一〕日，前日。狃，正也。 \\n 〔一二〕順，順令也。 \\n 〔一三〕有死其事，無犯其令，是為敬命。 \\n 〔一四〕敢不敬奉其職。 \\n 〔一五〕請就死。 \\n 〔一六〕跣，徒跣也。 \\n 〔一七〕反役，自役反也。禮食，公食大夫之禮。 \\n 〔一八〕上章曰「以魏絳為不犯，使佐新軍」是也。 \\n ４　祁奚辭於軍尉〔一〕，公問焉，曰：「孰可〔二〕﹖」對曰：「臣之子午可。人有言曰：『擇臣莫若君，擇子莫若父。』午之少也，婉以從令〔三〕，遊有鄉，處有所，好學而不戲〔四〕。其壯也，彊志而用命〔五〕，守業而不淫〔六〕。其冠也，和安而好敬〔七〕，柔惠小物〔八〕，而鎮定大事〔九〕，有直質而無流心〔一０〕，非義不變〔一一〕，非上不舉〔一二〕。若臨大事，其可以賢於臣。〔一三〕臣請薦所能擇而君比義焉〔一四〕。」公使祁午為軍尉，歿平公，軍無秕政〔一五〕。 \\n 〔一〕　辭，請老也。 \\n 〔二〕　誰可自代。 \\n 〔三〕　少，稚也。婉，順也。 \\n 〔四〕　不戲弄也。 \\n 〔五〕　此壯，謂未二十時。志，識也。命，父命。 \\n 〔六〕　業，所學事業。 \\n 〔七〕　冠，二十也。 \\n 〔八〕　柔，仁也。惠，愛也。 \\n 〔九〕　鎮，安也。言智思能安定也。 \\n 〔一０〕流，放也。 \\n 〔一一〕言從義也。 \\n 〔一二〕舉，動也。放上而動。 \\n 〔一三〕大事，軍事。 \\n 〔一四〕薦，進也。所能擇，父能擇子，比，比方也。義，宜也。 \\n 〔一五〕歿，終也。平公，悼公之子彪。秕，以穀諭也。 \\n ５　五年，無終子嘉父使孟樂因魏莊子納虎豹之皮以和諸戎〔一〕。公曰：「戎、狄無親而好得，不若伐之〔二〕。」魏絳曰：「勞師於戎，而失諸華〔三〕，雖有功，猶得獸而失人也，安用之﹖且夫戎、狄荐處〔四〕，貴貨而易土〔五〕。予之貨而獲其土，其利一也；邊鄙耕農不儆，其利二也；戎、狄事晉，四鄰莫不震動，其利三也。〔六〕君其圖之！」公說，故使魏絳撫諸戎，於是乎遂伯。 \\n 〔一〕　悼公五年，魯襄四年。無終，山戎之國，今為縣，在北平。子，爵也。嘉父，名也。孟樂，嘉父之臣。莊子，魏絳。和諸戎，諸戎欲服從於晉。 \\n 〔二〕　無親，無恩親。好得，貪貨財。 \\n 〔三〕　諸華，華夏。用師於戎，不得存恤諸侯，諸侯必叛，故失。 \\n 〔四〕　荐，聚也。 \\n 〔五〕　貴，重也。易，輕也。 \\n 〔六〕　震，懼也。 \\n ６　韓獻子老〔一〕，使公族穆子受事於朝〔二〕。辭曰：「厲公之亂，無忌備公族，不能死〔三〕。臣聞之曰：『無功庸者，不敢居高位〔四〕。』今無忌，智不能匡君，使至於難，仁不能救，勇不能死，敢辱君朝以忝韓宗，請退也。」固辭不立。悼公聞之，曰：「難雖不能死君而能讓，不可不賞也。」使掌公族大夫〔五〕。 \\n 〔一〕　獻子，韓厥。說云：「為公族大夫，老而辭位。」昭謂：韓厥，晉卿。魯成十六年傳曰：「韓厥將下軍。」十八年，晉悼公即位，傳曰：「韓獻子為政。」 \\n 〔二〕　穆子，厥之長子無忌也。唐尚書云：「獻子致仕，而用其子為公族大夫。」昭謂：初，悼公元年使無忌為公族大夫，後七年，獻子告老，欲使為卿，有廢疾，讓其弟起，公聽之，更使掌公族大夫，在魯襄七年。 \\n 〔三〕　亂，謂見弒。公族，同姓。 \\n 〔四〕　國功曰功，民功曰庸。 \\n 〔五〕　掌，主也。初為公族大夫，今使主之，以是為賞。 \\n ７　悼公使張老為卿〔一〕，辭曰：「臣不如魏絳。夫絳之智能治大官〔二〕，其仁可以利公室不忘〔三〕，其勇不疚於刑〔四〕，其學不廢其先人之職。若在卿位，外內必平。且雞丘之會，其官不犯〔 \\n 五〕而辭順，不可不賞也。」公五命之，固辭，乃使為司馬。使魏絳佐新軍〔六〕。 \\n 〔一〕　卿，佐新軍。 \\n 〔二〕　大官，卿也。 \\n 〔三〕　不忘利公室。 \\n 〔四〕　疚，病也。能斷決。 \\n 〔五〕　不犯，戮揚干。 \\n 〔六〕　事已見上，欲見張老之讓，故復言之。 \\n ８　十二年，公伐鄭，軍于蕭魚〔一〕。鄭伯嘉來納女、工、妾三十人，女樂二八〔二〕，歌鍾二肆〔三〕，及寶鎛〔四〕，輅車十五乘〔五〕。公錫魏絳女樂一八、歌鍾一肆，曰：「子教寡人和諸戎、狄而正諸華，於今八年，七合諸侯，寡人無不得志，請與子共樂之。〔六〕」魏絳辭曰：「夫和戎、狄，君之幸也〔七〕。八年之中，七合諸侯，君之靈也〔八〕。二三子之勞也〔九〕，臣焉得之〔一０〕﹖」公曰：「微子，寡人無以待戎，無以濟河〔一一〕，二三子何勞焉！子其受之。」君子曰：「能志善也〔一二〕。」 \\n 〔一〕　悼公十二年，魯襄十一年。鄭從楚，故伐之。軍蕭魚，鄭服也。 \\n 〔二〕　嘉，鄭僖公子簡公也。女，美女也。工，樂師也。傳曰「賂晉侯以師悝、師觸、師蠲」是也。妾，給使者。女、工、妾，凡三十人。女樂，今伎女也。八人為佾，備八音也。或云：「女工，有巧伎者也。」與傳相違，失之矣。賈侍中云：「妾，女樂也。」下別有女樂二八，則賈君所云似非也。 \\n 〔三〕　歌鍾，歌時通奏。肆，列也。凡懸鍾磬，全為肆，半為堵。 \\n 〔四〕　鎛，小鍾也。寶，鄭所寶。 \\n 〔五〕　輅，廣車。車，軘車也。十五，各十五也。傳曰：「廣車、軘車，淳十五，凡兵車百乘。」淳，偶也。 \\n 〔六〕　八年，和戎、狄後八年也。七合諸侯，一謂魯襄五年會于戚，二謂七年會于鄬，三謂八年會於邢丘，四謂九年同盟于戲，五謂十年會于柤，六謂十一年會于亳城北，七謂今會于蕭魚。 \\n 〔七〕　幸，幸而合。 \\n 〔八〕　靈，神也。 \\n 〔九〕　謂諸軍帥。 \\n 〔一０〕焉得專也。 \\n 〔一一〕微，無也。濟河，南服鄭。 \\n 〔一二〕志，識也。 \\n ９　悼公與司馬侯升臺而望曰：「樂夫〔一〕！」對曰：「臨下之樂則樂矣，德義之樂則未也〔二〕。」公曰：「何謂德義﹖」對曰：「諸侯之為，日在君側〔三〕，以其善行，以其惡戒，可謂德義矣。」公曰：「孰能﹖」對曰：「羊舌肸習於春秋〔四〕。乃召叔向使傅太子彪〔五〕。 \\n 〔一〕　司馬侯，晉大夫汝叔齊。樂見士民之殷富。 \\n 〔二〕　善善為德。惡惡為義。 \\n 〔三〕　為，行也。 \\n 〔四〕　肸，叔向之名。春秋，紀人事之善惡而目以天時，謂之春秋，周史之法也。時孔子未作春秋。 \\n 〔五〕　彪，平公也。 \\n  \\n   \\n  "}
{"章节": "國語卷第十四", "正文": "  \\n 國語卷第十四 \\n 　 \\n  \\n 晉語八 \\n １　平公六年〔一〕，箕遺及黃淵、嘉父作亂，不克而死〔二〕。公遂逐群賊〔三〕，謂陽畢曰：「自穆侯以至于今，亂兵不輟〔四〕，民志不厭，禍敗無已〔五〕。離民且速寇，恐及吾身，若之何〔六〕﹖」陽畢對曰：「本根猶樹〔七〕，枝葉益長，本根益茂，是以難已也。今若大其柯〔八〕，去其枝葉，絕其本根，可以少閒〔九〕。」 \\n 〔一〕　平公，悼公之子彪。六年，魯襄二十一年。 \\n 〔二〕　箕遺、黃淵、嘉父，皆晉大夫，欒盈之黨。盈父欒黶娶范宣子之女曰叔祁，生盈。黶卒，祁與其老州賓通，盈患之。祁懼，愬諸宣子，曰：「盈將為亂。」盈好施，士歸之。宣子執政，畏其多士，使城著，將逐之，箕遺、黃淵等知之而作亂。宣子殺遺、淵、嘉父、司空靖、邴豫、董叔、邴師、申書、羊舌虎、叔羆。 \\n 〔三〕　群賊，欒盈之黨。謂智起、中行喜、州綽、邢蒯之屬。逐之出奔齊。 \\n 〔四〕　陽畢，晉大夫。穆侯，唐叔八世孫、桓叔之父，晉亂自桓叔始。輟，止也。 \\n 〔五〕　厭，極也。已，止也。 \\n 〔六〕　速，召也。 \\n 〔七〕　本根，亂本，謂欒氏猶尚樹立。 \\n 〔八〕　柯，斧柄，所操以伐木。 \\n 〔九〕　閒，息也。謂滅欒氏而去其黨。 \\n 公曰：「子實圖之。」對曰：「圖在明訓〔一〕，明訓在威權，〔二〕威權在君〔三〕。君掄賢人之後有常位於國者而立之〔四〕，亦掄逞志虧君以亂國者之後而去之〔五〕，是遂威而遠權〔六〕。民畏其威，而懷其德，莫能勿從〔七〕。若從，則民心皆可畜〔八〕。畜其心而知其欲惡，人孰偷生〔九〕？若不偷生，則莫思亂矣。且夫欒氏之誣晉國久也〔一０〕，欒書實覆宗，弒厲公以厚其家〔一一〕，若滅欒氏，則民威矣〔一二〕。今吾若起瑕、原、韓、魏之後而賞立之，則民懷矣〔一三〕。威與懷各當其所，則國安矣，君治而國安，欲作亂者誰與﹖」 \\n 〔一〕　訓，教也。 \\n 〔二〕　言既有明教，在威權以行之。 \\n 〔三〕　言不在臣。 \\n 〔四〕　掄，擇也。常位，謂世有功烈於國而中微者。 \\n 〔五〕　逞，快也。 \\n 〔六〕　遂，申也。遠權，權及後嗣。 \\n 〔七〕　言皆從君。 \\n 〔八〕　皆可畜養而教導之。 \\n 〔九〕　欲惡，情Q欲Y好惡。偷，苟也。 \\n 〔一０〕誣，罔也。以惡取善曰誣。謂欒書弒厲公，然民被其德，不以為惡。傳曰：「武子之德在民，若周人之思邵公。」 \\n 〔一一〕覆，敗也。宗，大宗也。謂殺厲立悼，以取重於國厚其家。 \\n 〔一二〕威，畏也。 \\n 〔一三〕瑕、瑕嘉；原、原軫；韓、韓萬；魏，畢萬之後：皆晉賢人有常位於國者。 \\n 君曰：「欒書立吾先君〔一〕，欒盈不獲罪，如何〔二〕﹖」陽畢曰：「夫正國者，不可以暱於權〔三〕，行權不可以隱於私〔四〕。暱於權，則民不導〔五〕；行權隱於私，則政不行。政不行，何以導民？民之不導，亦無君也〔六〕，則其為暱與隱也，復害矣，且勤身〔七〕。君其圖之！若愛欒盈，則明逐群賊，而以國倫數而遣之，〔八〕厚箴戒圖以待之〔九〕。彼若求逞志而報於君，罪孰大焉，滅之猶少〔一０〕。彼若不敢而遠逃，乃厚其外交而勉之，以報其德，不亦可乎〔一一〕？」 \\n 〔一〕　先君，悼公。 \\n 〔二〕　言盈不得罪於國，為其母范祁所譖耳，如何可滅。 \\n 〔三〕　暱，近也。言當遠權為久長計。 \\n 〔四〕　以私恩隱蔽其罪，無以正國。 \\n 〔五〕　不可訓導。 \\n 〔六〕　與無君同。 \\n 〔七〕　復，反也。勤，勞也。反害于國而勞君身。 \\n 〔八〕　群賊，盈之黨。倫，理也。 \\n 〔九〕　箴，猶敕也。待，備也。 \\n 〔一０〕猶少，滅之恐少。 \\n 〔一一〕謂賂其所適之國，厚寄託之而勸勉焉。 \\n 公許諾，盡逐群賊而使祁午及陽畢適曲沃逐欒盈〔一〕，欒盈出奔楚。遂令於國人曰：「自文公以來有力於先君而子孫不立者，將授立之，得之者賞〔二〕。」居三年〔三〕，欒盈晝入，為賊於絳〔四〕。范宣子以公入于襄公之宮〔五〕，欒盈不克，出奔曲沃〔六〕，遂刺欒盈，滅欒氏〔七〕。是以沒平公之身無內亂也。 \\n 〔一〕　祁午，中軍尉。曲沃，欒盈邑。 \\n 〔二〕　授以爵位而立之。 \\n 〔三〕　後三年也。 \\n 〔四〕　欒盈在楚一年而奔齊。魯襄二十三年，齊莊公使析歸父以藩載盈及其士納諸曲沃。夏四月，盈帥曲沃之甲因魏獻子以晝入絳。 \\n 〔五〕　襄宮完固，故就之。傳曰：「奉公以如固宮。」 \\n 〔六〕　傳曰：「晉圍曲沃。」 \\n 〔七〕　刺，殺也。傳曰：「晉人克欒盈于曲沃，盡殺欒氏之族黨。」 \\n ２　欒懷子之出〔一〕，執政使欒氏之臣勿從〔二〕，從欒氏者為大戮施〔三〕。欒氏之臣辛俞行〔四〕，吏執之，獻諸公。公曰：「 \\n 國有大令，何故犯之？」對曰：「臣順之也，豈敢犯之？執政曰『無從欒氏而從君』，是明令必從君也。臣聞之曰：『三世事家，君之；〔五〕再世以下，主之〔六〕。』事君以死，事主以勤，君之明令也。自臣之祖，以無大援於晉國，世隸於欒氏，於今三世矣，臣故不敢不君。今執政曰：『不從君者為大戮』，臣敢忘其死而叛其君，以煩司寇〔七〕。」公說〔八〕，固止之，不可，厚賂之。辭曰：「臣嘗陳辭矣，心以守志，辭以行之，所以事君也。若受君賜，是墮其前言〔九〕。君問而陳辭，未退而逆之，何以事君〔一０〕？」君知其不可得也，乃遣之。 \\n 〔一〕　懷子，盈也，出奔楚。 \\n 〔二〕　執政，正卿范宣子也。 \\n 〔三〕　施，陳也，陳其尸。 \\n 〔四〕　行，從盈也。 \\n 〔五〕　三世為大夫家臣，事之如國君。 \\n 〔六〕　大夫稱主。 \\n 〔七〕　敢，不敢也。言不敢忘死而叛其君，煩君司寇以刑臣。 \\n 〔八〕　說其執義。 \\n 〔九〕　墮，壞也。臣無二君，若受君賜，是有二心。 \\n 〔一０〕逆，反也。 \\n ３　叔魚生，其母視之〔一〕，曰：「是虎目而豕喙〔二〕，鳶肩而牛腹〔三〕，谿壑可盈，是不可饜也〔四〕，必以賄死〔五〕。」遂不視〔六〕。楊食我生〔七〕，叔向之母聞之，往，及堂，聞其號也，乃還，曰：「其聲，豺狼之聲，終滅羊舌氏之宗者，必是子也。〔八〕」 \\n 〔一〕　叔魚，晉大夫，叔向母弟羊舌鮒。視，相察也。 \\n 〔二〕　虎視眈眈。豕喙長而銳。 \\n 〔三〕　鳶肩，肩井斗出。牛腹，脅脹。 \\n 〔四〕　水注川曰谿。壑，溝也。 \\n 〔五〕　後為贊理，受雍子女而抑邢侯，邢侯殺之。 \\n 〔六〕　不自養視。 \\n 〔七〕　楊，叔向邑。食我，叔向子伯石也，其母夏姬之女。 \\n 〔八〕　宗，同宗也。食我既長，黨於祁盈，盈獲罪，晉殺盈及食我，遂滅祁氏、羊舌氏，在魯昭二十八年。 \\n ４　魯襄公使叔孫穆子來聘〔一〕，范宣子問焉〔二〕，曰：「人有言曰：『死而不朽』，何謂也〔三〕？」穆子未對。宣子曰：「昔匄之祖，自虞以上為陶唐氏〔四〕，在夏為御龍氏〔五〕，在商為豕韋氏〔六〕，在周為唐、杜氏〔七〕。周卑，晉繼之，為范氏，其此之謂也〔八〕？」對曰：「以豹所聞，此之謂世祿，非不朽也〔九〕。魯先大夫臧文仲，其身歿矣，其言立於後世〔一０〕，此之謂死而不朽。」 \\n 〔一〕　在襄二十四年。 \\n 〔二〕　宣子，晉正卿士匄。 \\n 〔三〕　言身死而名不朽滅。 \\n 〔四〕　言在舜世不改堯號。 \\n 〔五〕　夏，夏后孔甲之世。傳曰：「陶唐氏既衰，其後曰劉累，學擾龍於豢龍氏，以事孔甲，能飲食龍，夏后嘉之，賜氏曰御龍氏。」 \\n 〔六〕　商，謂武丁之後為豕韋氏。初，祝融之後彭姓為大彭，大彭、豕韋二國，為商伯。其後商滅豕韋，劉氏自御龍代豕韋，故傳曰：「以更豕韋之後。」 \\n 〔七〕　周，武王之世。唐、杜，二國名。豕韋自商之末，改國於唐，周成王滅唐而封弟唐叔虞，遷唐于杜，謂之杜伯。 \\n 〔八〕　卑，王室微也。晉繼之者，謂為盟主以總諸侯。為范氏者，杜伯為宣王大夫，宣王殺之，其子隰叔去周適晉，生子輿，為晉理官，其孫士會為晉正卿，食邑於范為范氏。 \\n 〔九〕　世祿，世食官邑。 \\n 〔一０〕言其立言可法者，謂若教行父事君，告糴於齊之屬。 \\n ５　范宣子與和大夫爭田，久而無成〔一〕。宣子欲攻之，問於伯華〔二〕。伯華曰：「外有軍，內有事。赤也，外事也〔三〕，不敢侵官〔四〕。且吾子之心有出焉，可徵訊也〔五〕。」問於孫林甫，〔六〕孫林甫曰：「旅人，所以事子也，唯事是待〔七〕。」問於張老〔八〕，張老曰：「老也以軍事承子，非戎，則非吾所知也〔九〕。」問於祁奚〔一０〕，祁奚曰：「公族之不恭，公室之有回〔一一〕，內事之邪〔一二〕，大夫之貪，是吾罪也〔一三〕。若以君官從子之私，懼子之應且憎也〔一四〕。」問於籍偃〔一五〕，籍偃曰：「偃也以斧鉞從於張孟〔一六〕，日聽命焉，若夫子之命也，何二之有〔一七〕？釋夫子而舉〔一八〕，是反吾子也〔一九〕。」問於叔魚〔二０〕，叔魚曰：「待吾為子殺之。」 \\n 〔一〕　成，平也。和，晉和邑之大夫也。爭田之疆界，久而不平。　案：「和，晉和邑之大夫也」，攷異卷三：「當作『和大夫，晉和邑之大夫也』十字，今各本誤奪。」 \\n 〔二〕　伯華，羊舌赤，魯襄三年，代父職為中軍尉之佐。 \\n 〔三〕　言主軍也。 \\n 〔四〕　非其官而舉之，為侵官。 \\n 〔五〕　出，以軍旅出也。徵，召也。訊，問也。 \\n 〔六〕　林甫，衛大夫孫文子，魯襄十四年，逐衛獻公，立孫剽。二十六年，甯喜殺剽而納獻公，林甫遂以戚叛事晉。 \\n 〔七〕　旅，客也，言寄客之人，不敢違命。 \\n 〔八〕　三君云：「張老，中軍司馬也。」昭謂：魯襄三年，悼公以張老為司馬，至襄十六年，平公即位，以其子張君臣代之，此時為上軍將。 \\n 〔九〕　戎，兵也。 \\n 〔一０〕祁奚既老，平公元年，復為公族大夫。 \\n 〔一一〕回，邪也。 \\n 〔一二〕內，朝內也。 \\n 〔一三〕大夫，公族大夫也，然則祁奚掌之。 \\n 〔一四〕外應受我，內憎其非。 \\n 〔一五〕籍偃，上軍司馬籍遊。 \\n 〔一六〕孟，張老字。 \\n 〔一七〕夫子，張孟。 \\n 〔一八〕釋，舍也。舉，動也。 \\n 〔一九〕吾子，宣子，宣子為上卿。本使我聽命於張孟，今若背之而從子之私，是反吾子之前令。 \\n 〔二０〕叔魚，叔向之弟。 \\n 叔向聞之，見宣子曰：「聞子與和未寧〔一〕，遍問於大夫，又無決，盍訪之訾祏〔二〕。訾祏實直而博，直能端辨之〔三〕，博能上下比之，且吾子之家老也〔四〕。吾聞國家有大事，必順於典刑，〔五〕而訪諮於耇老，而後行之。」司馬侯見〔六〕，曰：「聞吾子有和之怒，吾以為不信。諸侯皆有二心，是之不憂〔七〕，而怒和大夫，非子之任也。」祁午見〔八〕，曰：「晉為諸侯盟主，子為正卿，若能靖端諸侯，使服聽命於晉，晉國其誰不為子從，何必和〔九〕？盍密和〔一０〕，和大以平小乎〔一一〕！」 \\n 〔一〕　寧，息也。 \\n 〔二〕　訾祏，宣子家臣。 \\n 〔三〕　端，正也。辨，別也。 \\n 〔四〕　家臣室老。 \\n 〔五〕　典，常也。刑，法也。 \\n 〔六〕　侯，汝叔齊。 \\n 〔七〕　二心，欲叛晉。 \\n 〔八〕　午，中軍尉。 \\n 〔九〕　言皆從子之命，何但和大夫乎。 \\n 〔一０〕和，和平也。 \\n 〔一一〕勸以大德平小怨。 \\n 宣子問於訾祏，訾祏對曰：「昔隰叔子違周難於晉國〔一〕，生子輿為理〔二〕，以正於朝，朝無姦官；為司空，以正於國，國無敗績〔三〕。世及武子，佐文、襄為諸侯，諸侯無二心〔四〕。及為卿，以輔成、景，軍無敗政〔五〕。及為成師，居太傅〔六〕，端刑法，緝訓典〔七〕，國無姦民〔八〕，後之人可則，是以受隨、范〔九〕。及文子成晉、荊之盟〔一０〕，豐兄弟之國，使無有閒隙〔一一〕，是以受郇、櫟〔一二〕。今吾子嗣位，於朝無姦行，於國無邪民，於是無四方之患，而無外內之憂，賴三子之功而饗其祿位〔一三〕。今既無事矣，而非和〔一四〕，於是加寵，將何治為〔一五〕？」宣子說，乃益和田而與之和〔一六〕。 \\n 〔一〕　隰叔，杜伯之子。違，避也。宣王殺杜伯，隰叔避害適晉。 \\n 〔二〕　子輿，士蒍之字。理，士官也。 \\n 〔三〕　績，功也。 \\n 〔四〕　父子為世。及，至也。謂士蒍生成伯缺，成伯缺生武子士會。文公五年，士會攝右，為大夫，佐襄公以伯諸侯，諸侯無二心。 \\n 〔五〕　文公生成公，成公生景公。 \\n 〔六〕　唐尚書云：「為成公軍師，兼太傅官。」昭謂：此「成」當為「景」字誤耳，魯宣九年，晉成公卒，至十六年，晉景公請于王，以黻冕命士會將中軍，且為太傅。 \\n 〔七〕　緝，和也。 \\n 〔八〕　士會為政，盜賊奔秦是也。 \\n 〔九〕　隨、范，晉二邑。 \\n 〔一０〕文子，武子之子燮也。晉使士燮盟楚於宋西門之外，在魯成十二年。 \\n 〔一一〕豐，厚也。閒隙，瑕釁也。兄弟，鄭、衛之屬。晉、楚為好，不相加戎，所以厚兄弟之國。 \\n 〔一二〕郇、櫟，晉二邑。 \\n 〔一三〕三子，子輿、武子、文子。 \\n 〔一四〕非，恨也。 \\n 〔一五〕晉加寵於子，將何為治乎。 \\n 〔一六〕以所爭田益之，與之平和也。 \\n ６　訾祏死，范宣子謂獻子〔一〕曰：「鞅乎！昔者吾有訾祏也，吾朝夕顧焉〔二〕，以相晉國，且為吾家。今吾觀女也，專則不能，謀則無與也〔三〕，將若之何？」對曰：「鞅也，居處恭，不敢安易〔四〕，敬學而好仁，和於政而好其道〔五〕，謀於眾不以賈好〔六〕，私志雖衷，不敢謂是也，必長者之由〔七〕。」宣子曰：「可以免身。」 \\n 〔一〕　獻子，宣子之子范鞅。 \\n 〔二〕　顧，問也。 \\n 〔三〕　無賢臣也。 \\n 〔四〕　易，簡也，不敢自安，而為簡略。 \\n 〔五〕　言己為政貴和，而好說其道。 \\n 〔六〕　賈，求也。言心樂咨，不以求為好。 \\n 〔七〕　衷，善也。由，從也。 \\n ７　平公說新聲〔一〕，師曠曰：「公室其將卑乎〔二〕！君之明兆於衰矣〔三〕。夫樂以開山川之風也〔四〕，以耀德於廣遠也〔五〕。風德以廣之〔六〕，風山川以遠之〔七〕，風物以聽之〔八〕，修詩以詠之，修禮以節之。夫德廣遠而有時節〔九〕，是以遠服而邇不遷。」 \\n 〔一〕　說，樂也。新聲者，衛靈公將如晉，舍于濮水之上，聞琴聲焉，甚哀，使師涓以琴寫之。至晉，為平公鼓之，師曠撫其手而止之曰：「止，此亡國之音也。昔師延為紂作靡靡之樂，後而自沈於濮水之中，聞此聲者，必於濮水之上乎！」 \\n 〔二〕　師曠，晉主樂太師子野。 \\n 〔三〕　兆，形也。　案：太平御覽樂部七引國語正文此句，「明」作「萌」，無「於」字。 \\n 〔四〕　開，通也。故八音以通八風。 \\n 〔五〕　耀，明也。 \\n 〔六〕　風，風宣其德，廣之於四方也。作樂各象其德，韶、夏、護、武是也。 \\n 〔七〕　遠，遠其德。周禮，每樂一變，各有所致，謂鱗介毛羽之物，山林川澤天地之神祗也。 \\n 〔八〕　言風化之動，物莫不傾耳而聽。 \\n 〔九〕　作之有時，動有禮節。 \\n ８　平公射鴳，不死〔一〕，使豎襄搏之，失〔二〕。公怒，拘將殺之。叔向聞之，夕〔三〕，君告之。叔向曰：「君必殺之。昔吾先君唐叔射兕于徒林，殪，以為大甲〔四〕，以封于晉〔五〕。今君嗣吾先君唐叔，射鴳不死，搏之不得，是揚吾君之恥者也。君其必速殺之，勿令遠聞〔六〕。」君忸怩，乃趣赦之〔七〕。 \\n 〔一〕　鴳，鳸，小鳥。 \\n 〔二〕　豎，內豎，襄，名也。 \\n 〔三〕　夕至於朝。 \\n 〔四〕　兕，似牛而青，善觸人。徒林，林名。一發而死曰殪。甲，鎧也。 \\n 〔五〕　言有才藝以受封爵。 \\n 〔六〕　殺之益聞，詭辭以諫。 \\n 〔七〕　忸怩，慚貌。 \\n ９　叔向見司馬侯之子，撫而泣之〔一〕，曰：「自此其父之死，吾蔑與比而事君矣！昔者此其父始之，我終之〔二〕，我始之，夫子終之，無不可〔三〕。」籍偃在側，曰：「君子有比乎〔四〕？」叔向曰：「君子比而不別。比德以贊事，比也〔五〕引黨以封己〔六〕，利己而忘君，別也〔七〕。」 \\n 〔一〕　撫，拊之也。 \\n 〔二〕　謂其所建為及諫爭，相為終始，以成其事。 \\n 〔三〕　無不可，言皆從。 \\n 〔四〕　君子周而不比，故偃問之。 \\n 〔五〕　贊，佐也。 \\n 〔六〕　引，取也。封，厚也。 \\n 〔七〕　別，別為朋黨也。 \\n １０秦景公使其弟鍼來求成〔一〕，叔向命召行人子員〔二〕。行人子朱曰：「朱也在此。」叔向曰：「召子員。」子朱曰：「朱也當御〔三〕。」叔向曰：「肸也欲子員之對客也。」子朱怒曰：「皆君之臣也，班爵同〔四〕，何以黜朱也〔五〕？」撫劍就之。叔向曰：「秦、晉不和久矣，今日之事幸而集〔六〕，子孫饗之〔七〕。不集，三軍之士暴骨〔八〕。夫子員導賓主之言無私，子常易之〔九〕。姦以事君者，吾所能禦也。」拂衣從之〔一０〕，人救之。平公聞之曰：「晉其庶乎〔一一〕！吾臣之所爭者大。」師曠侍，曰：「公室懼卑，其臣不心競而力爭。」 \\n 〔一〕　景公，秦穆公之玄孫、桓公之子。鍼，后子伯車也。在魯襄二十六年。 \\n 〔二〕　行人，掌賓客之官。員，名也。 \\n 〔三〕　當，直也。御，進也。言次應直事。 \\n 〔四〕　與員同也。 \\n 〔五〕　黜，退也。 \\n 〔六〕　集，成也。 \\n 〔七〕　饗，饗其福。饗，或為賴。 \\n 〔八〕　必復戰鬥。 \\n 〔九〕　易，變也。 \\n 〔一０〕拂，褰也。 \\n 〔一一〕庶幾於興。 \\n １１諸侯之大夫盟于宋〔一〕，楚令尹子木欲襲晉軍〔二〕，曰：「若盡晉師而殺趙武，則晉可弱也〔三〕。」文子聞之，謂叔向曰：「若之何？」叔向曰：「子何患焉。忠不可暴〔四〕，信不可犯〔五〕，忠自中〔六〕，而信自身〔七〕，其為德也深矣，其為本也固矣，故不可抈也〔八〕。今我以忠謀諸侯〔九〕，而以信覆之〔一０〕，荊之逆諸侯也亦云〔一一〕，是以在此。若襲我，是自背其信而塞其忠也〔一二〕。信反必斃〔一三〕，忠塞無用〔一四〕，安能害我？且夫合諸侯以為不信，諸侯何望焉。為此行也，荊敗我，諸侯必叛之〔一五〕，子何愛於死，死而可以固晉國之盟主，何懼焉〔一六〕？」是行也，以藩為軍〔一七〕，攀輦即利而舍〔一八〕，候遮扞衛不行〔一九〕，楚人不敢謀，畏晉之信也〔二０〕。自是沒平公無楚患。 \\n 〔一〕　盟在魯襄二十七年，晉、楚始同盟，以弭諸侯之兵。 \\n 〔二〕　子木，屈到之子屈建也。傳曰：「將盟，楚人衷甲。」襲，掩也。 \\n 〔三〕　趙武，晉正卿文子也。 \\n 〔四〕　不可侵暴。 \\n 〔五〕　犯，陵也。 \\n 〔六〕　自中出也。 \\n 〔七〕　身行信也。 \\n 〔八〕　抈，動也。 \\n 〔九〕　謀安諸侯。 \\n 〔一０〕覆驗其忠。 \\n 〔一一〕亦云欲弭兵為忠信。逆，迎也。 \\n 〔一二〕塞，絕也。 \\n 〔一三〕斃，踣也。 \\n 〔一四〕無以用諸侯也。 \\n 〔一五〕以弭兵召諸侯，而衷甲以襲晉，故諸侯必叛之。 \\n 〔一六〕言晉有信，諸侯必歸之。 \\n 〔一七〕藩，籬落也。不設壘壁。 \\n 〔一八〕攀，引也。輦，輦車也。即，就也。言人引車就水草便利之地而舍之。 \\n 〔一九〕候，候望。遮，遮罔。晝則候遮，夜則扞衛。扞衛，謂羅闉、狗附也。張羅闉，去壘五十步而陳，周軍之前後左右，彉弩注矢以誰何，謂之羅闉。又二十人為曹輩，去壘三百步，畜犬其中，或視前後、左右，謂之狗附。皆昏而設，明而罷。候遮二十人居狗附處，以視聽候望，明而設，昏而罷。不行者，不設之。 \\n 〔二０〕畏晉守信，諸侯與之，故不敢謀。 \\n １２宋之盟〔一〕，楚人固請先歃〔二〕。叔向謂趙文子曰：「夫霸王之勢，在德不在先歃，子若能以忠信贊君〔三〕，而裨諸侯之闕〔四〕，歃雖在後，諸侯將載之，何爭於先？若違於德而以賄成事，〔五〕今雖先歃，諸侯將棄之，何欲於先？昔成王盟諸侯于岐陽〔六〕，楚為荊蠻〔七〕，置茅蕝，設望表，與鮮卑〔八〕守燎，故不與盟〔九〕。今將與狎主諸侯之盟，唯有德也〔一０〕，子務德無爭先，務德，所以服楚也。」乃先楚人〔一一〕。 \\n 〔一〕　弭兵之盟。 \\n 〔二〕　楚人，子木。歃，歃血也。 \\n 〔三〕　贊，佐也。 \\n 〔四〕　裨，補也。闕，缺也。 \\n 〔五〕　政以賄成。 \\n 〔六〕　岐山之陽。 \\n 〔七〕　荊州之蠻。 \\n 〔八〕　案：「鮮卑」，公序本作「鮮牟」。注同。 \\n 〔九〕　置，立也。蕝，謂束茅而立之，所以縮酒。望表，謂望祭山川，立木以為表，表其位也。鮮卑，東夷國。燎，庭燎也。 \\n 〔一０〕狎，更也。 \\n 〔一一〕讓使楚先。 \\n １３虢之會〔一〕，魯人食言〔二〕，楚令尹圍將以魯叔孫穆子為戮〔三〕，樂王鮒求貨焉不予〔四〕。趙文子謂叔孫曰：「夫楚令尹有欲於楚〔五〕，少懦於諸侯〔六〕。諸侯之故，求治之，不求致也〔七〕。其為人也，剛而尚寵〔八〕，若及，必不避也〔九〕。子盍逃之？不幸，必及於子。」對曰：「豹也受命於君，以從諸侯之盟，為社稷也〔一０〕。若魯有罪，而受盟者逃，必不免〔一一〕，是吾出而危之也。若為諸侯戮者，魯誅盡矣，必不加師，請為戮也。夫戮出於身實難〔一二〕，自他及之何害〔一三〕？苟可以安君利國，美惡一心也〔一四〕。」 \\n 〔一〕　諸侯之大夫尋宋之盟，在魯昭元年。 \\n 〔二〕　食，偽也。言魯使叔孫穆子如會尋宋之盟，欲以脩好弭兵，尋盟未退，而魯伐莒取鄆，是虛偽其言。 \\n 〔三〕　令尹圍，楚恭王之子。 \\n 〔四〕　鮒，晉大夫樂桓子也。 \\n 〔五〕　欲得楚國。 \\n 〔六〕　懦，弱也。以諸侯為弱。 \\n 〔七〕　故，事也。必欲治之，非但求致之而已。 \\n 〔八〕　尚，好也。好自尊寵。 \\n 〔九〕　以事及於罪者，必加治戮，無所避也。 \\n 〔一０〕為欲衛社稷也。 \\n 〔一一〕不免於討。 \\n 〔一二〕難居也。 \\n 〔一三〕何害於義。 \\n 〔一四〕美生惡死。 \\n 文子將請之於楚，樂王鮒曰：「諸侯有盟未退，而魯背之，安用齊盟〔一〕？縱不能討，又免其受盟者，晉何以為盟主矣〔二〕，必殺叔孫豹。」文子曰：「有人不難以死安利其國，可無愛乎！若皆卹國如是，則大不喪威，而小不見陵矣。若是道也果〔三〕，可以教訓，何敗國之有！吾聞之曰：『善人在患，弗救不祥；惡人在位，不去亦不祥。』必免叔孫。」固請於楚而免之。 \\n 〔一〕　齊，一也。 \\n 〔二〕　言無以復齊一諸侯。 \\n 〔三〕　果，必行也。 \\n １４趙文子為室〔一〕，斲其椽而礱之〔二〕，張老夕焉而見之，〔三〕不謁而歸〔四〕。文子聞之，駕而往，曰：「吾不善，子亦告我，何其速也〔五〕？」對曰：「天子之室，斲其椽而礱之，加密石焉〔六〕；諸侯礱之〔七〕；大夫斲之〔八〕；士首之〔九〕。備其物，義也〔一０〕；從其等，禮也〔一一〕。今子貴而忘義，富而忘禮，吾懼不免，何敢以告。」文子歸，令之勿礱也。匠人請皆斲之，〔一二〕文子曰：「止。為後世之見之也〔一三〕，其斲者，仁者之為也，其礱者，不仁者之為也。」 \\n 〔一〕　室，宮也。 \\n 〔二〕　椽，榱也。礱，磨也。 \\n 〔三〕　見匠者為之也。 \\n 〔四〕　謁，告也。 \\n 〔五〕　速，去速也。 \\n 〔六〕　密，細密文理。石，謂砥也。先粗礱之，加之密砥。 \\n 〔七〕　無密石也。 \\n 〔八〕　不礱。 \\n 〔九〕　斲其首也。 \\n 〔一０〕物備得宜，謂之義。 \\n 〔一一〕從尊卑之等，謂之禮。 \\n 〔一二〕通更斲之。 \\n 〔一三〕為，使也。 \\n １５趙文子與叔向遊於九原〔一〕，曰：「死者若可作也〔二〕，吾誰與歸？」叔向曰：「其陽子乎〔三〕！」文子曰：「夫陽子行廉直於晉國，不免其身〔四〕，其知不足稱也〔五〕。」叔向曰：「其舅犯乎！」文子曰：「夫舅犯見利而不顧其君，其仁不足稱也〔六〕。其隨武子乎〔七〕！納諫不忘其師〔八〕，言身不失其友〔九〕，事君不援而進〔一０〕，不阿而退〔一一〕。」 \\n 〔一〕　「原」，當作「京」也。京，晉墓地。 \\n 〔二〕　作，起也。 \\n 〔三〕　陽子，處父。 \\n 〔四〕　廉直，剛而無計，為狐射姑所殺。 \\n 〔五〕　稱，述也。 \\n 〔六〕　見利。見全身之利。謂與晉文避難，至將反國，無輔佐安國之心，授璧請亡，其仁不足稱也。鄭後司農以為詐請亡，要君以利也。 \\n 〔七〕　武子，范會。 \\n 〔八〕　言聞之於師。 \\n 〔九〕　身有善行，稱友之道。 \\n 〔一０〕進，進賢也。 \\n 〔一一〕阿，隨也。退，退不肖也。言不隨君，必欲進賢退不肖。 \\n １６秦后子來奔〔一〕，趙文子見之，問曰：「秦君道乎〔二〕？」對曰：「不識〔三〕。」文子曰：「公子辱於敝邑，必避不道也。」對曰：「有焉〔四〕。」文子曰：「猶可以久乎？」對曰：「鍼聞之，國無道而年穀龢熟〔五〕，鮮不五稔〔六〕。」文子視日曰：「 \\n 朝夕不相及，誰能俟五〔七〕！」文子出，后子謂其徒〔八〕曰：「 \\n 趙孟將死矣！夫君子寬惠以卹後，猶恐不濟。今趙孟相晉國，以主諸侯之盟，思長世之德，歷遠年之數，猶懼不終其身；今忨日而｛渴欠｝歲，〔九〕怠偷甚矣〔一０〕，非死逮之，必有大咎〔一一〕。」冬，趙文子卒。 \\n 〔一〕　后子，景公之弟鍼。來在魯昭元年。 \\n 〔二〕　問有道否。 \\n 〔三〕　難即言之，故曰不識。 \\n 〔四〕　有不道事。 \\n 〔五〕　言國無道而年穀和熟，天不譴覺，必恃而驕也。 \\n 〔六〕　鮮，少也。稔，年也。少不至五年而亡也。 \\n 〔七〕　言朝恐不至夕。 \\n 〔八〕　徒，從者也。 \\n 〔九〕　忨，偷也。｛渴欠｝，遲也。 \\n 〔一０〕怠，懈也。偷，苟也。 \\n 〔一一〕逮，及也。大咎，非常之禍。 \\n １７平公有疾，秦景公使醫和視之〔一〕，出曰：「不可為也〔二〕。是謂遠男而近女〔三〕，惑以生蠱〔四〕；非鬼非食，惑以喪志〔五〕。良臣不生，天命不祐〔六〕。若君不死，必失諸侯。」趙文子聞之曰：「武從二三子〔七〕以佐君為諸侯盟主，於今八年矣，內無苛慝，諸侯不二〔八〕，子胡曰『良臣不生，天命不祐』？」對曰：「自今之謂〔九〕。和聞之曰：『直不輔曲，明不規闇〔一０〕，拱〔一一〕木不生危〔一二〕，松柏不生埤〔一三〕。』吾子不能諫惑，使至於生疾，又不自退而寵其政〔一四〕，八年之謂多矣〔一五〕，何以能久！」文子曰：「醫及國家乎？」對曰：「上醫醫國〔一六〕，其次疾人，固醫官也〔一七〕。」文子曰：「子稱蠱，何實生之？」對曰：「蠱之慝，穀之飛實生之〔一八〕。物莫伏於蠱，莫嘉於穀〔一九〕，穀興蠱伏而章明者也〔二０〕。故食穀者，晝選男德以象穀明〔二一〕，宵靜女德以伏蠱慝〔二二〕，今君一之〔二三〕，是不饗穀而食蠱也〔二四〕，是不昭穀明而皿蠱也〔二五〕。夫文，『蟲』、『皿』為『蠱』，吾是以云〔二六〕。」文子曰：「君其幾何？」對曰：「若諸侯服不過三年，不服不過十年〔二七〕，過是，晉之殃也〔二八〕。」是歲也，趙文子卒，諸侯叛晉〔二九〕，十年，平公薨〔三０〕。 \\n 〔一〕　和，名也。 \\n 〔二〕　為，治也。 \\n 〔三〕　遠師輔，近女色。 \\n 〔四〕　惑於女以生蠱疾。 \\n 〔五〕　疾非鬼神，亦非飲食，生於淫惑，以喪其志。 \\n 〔六〕　祐，助也。良臣，謂趙孟。不生，將死。 \\n 〔七〕　二三子，晉諸卿。 \\n 〔八〕　苛，煩也。慝，惡也。 \\n 〔九〕　從今以往。 \\n 〔一０〕言文子不能以明直規輔平公之闇曲，使至淫惑。 \\n 〔一一〕案：「拱」，公序本作「搖」。注同。 \\n 〔一二〕拱木，大木也。危，高險也。 \\n 〔一三〕埤，下濕也。以言文子不久存。 \\n 〔一四〕寵，榮也。 \\n 〔一五〕已為多也。 \\n 〔一六〕止其淫惑，是為醫國。 \\n 〔一七〕官，猶職也。 \\n 〔一八〕慝，惡也。言蠱之為惡害于嘉穀，穀為之飛，若是類生蠱疾也。 \\n 〔一九〕伏，藏也。嘉，善也。 \\n 〔二０〕穀氣起則蠱伏藏，穀不朽蠹而人食之，章明之道也。 \\n 〔二一〕選擇有德者而親近之，以象人之食穀而有聰明。 \\n 〔二二〕靜，安也。伏，去也。言夜當安女之有德者以禮自節，以去己蠱害之疾。言蠱害穀，猶女害男。 \\n 〔二三〕一，一晝夜也。 \\n 〔二四〕蠱，喻女也。 \\n 〔二五〕皿，器也。為蠱作器而受也。 \\n 〔二六〕文，字也。 \\n 〔二七〕諸侯服，則專於色。 \\n 〔二八〕過十年，荒淫之禍及國。 \\n 〔二九〕叛晉從楚。 \\n 〔三０〕十年，後十年，在魯昭十年。 \\n １８秦后子來仕〔一〕，其車千乘〔二〕。楚公子干來仕，其車五乘〔三〕。叔向為太傅，實賦祿，韓宣子問二公子之祿焉〔四〕，對曰：「大國之卿，一旅之田〔五〕，上大夫，一卒之田〔六〕。夫二公子者，上大夫也，皆一卒可也。」宣子曰：「秦公子富，若之何其鈞之〔七〕？」對曰：「夫爵以建事〔八〕，祿以食爵〔九〕，德以賦之，功庸以稱之〔一０〕，若之何以富賦祿也！夫絳之富商，韋藩木楗以過於朝〔一一〕，唯其功庸少也〔一二〕，而能金玉其車，文錯其服〔一三〕，能行諸侯之賄〔一四〕，而無尋尺之祿，無大績於民故也〔一五〕。且秦、楚匹也，若之何其回於富也〔一六〕。」乃均其祿。 \\n 〔一〕　避景公，仕於晉。 \\n 〔二〕　從車千乘。 \\n 〔三〕　子干，恭王之庶子公子比。魯昭元年，楚公子圍弒郟敖，子干奔晉。 \\n 〔四〕　宣子，韓起，代趙文子為政。 \\n 〔五〕　公之孤四命，五百人為旅，為田五百頃。 \\n 〔六〕　上大夫一命，百人為卒，為田百頃。 \\n 〔七〕　鈞，同也。 \\n 〔八〕　事，職事也。 \\n 〔九〕　隨祿尊卑。 \\n 〔一０〕稱，副也。 \\n 〔一一〕韋藩，蔽前後。木楗，木檐也。 \\n 〔一二〕言無功庸，雖富不得服尊服過于朝。 \\n 〔一三〕文，文織。錯，錯鏤。言富商之財，足以金玉其車，文錯其服，以無爵位，故不得為耳，則上韋藩木楗是也。 \\n 〔一四〕言其財賄足以交於諸侯。 \\n 〔一五〕績，功也。八尺曰尋。 \\n 〔一六〕回，曲也。 \\n １９鄭簡公使公孫成子來聘〔一〕，平公有疾，韓宣子贊授客館。〔二〕客問君疾，對曰：「寡君之疾久矣，上下神祇無不遍諭〔三〕，而無除。今夢黃熊入於寢門〔四〕，不知人殺乎，抑厲鬼邪〔五〕！」子產曰：「以君之明，子為大政，其何厲之有〔六〕？僑聞之，〔七〕昔者鯀違帝命，殛之于羽山〔八〕，化為黃熊，以入于羽淵，〔九〕實為夏郊〔一０〕，三代舉之〔一一〕。夫鬼神之所及〔一二〕，非其族類，則紹其同位〔一三〕，是故天子祀上帝〔一四〕，公侯祀百辟〔一五〕，自卿以下不過其族〔一六〕。今周室少卑〔一七〕，晉實繼之〔一八〕，其或者未舉夏郊邪？」宣子以告，祀夏郊，〔一九〕董伯為尸〔二０〕，五日，公見子產〔二一〕，賜之莒鼎。〔二二〕 \\n 〔一〕　簡公，僖公之子嘉也。成子，子產之謚，鄭穆公之孫、子國之子也。 \\n 〔二〕　贊，導也。 \\n 〔三〕　諭，謂祭祀告謝。 \\n 〔四〕　公夢熊似羆。 \\n 〔五〕　人殺，主殺人。厲鬼，惡鬼。 \\n 〔六〕　大政，美大之政。 \\n 〔七〕　僑，子產名。 \\n 〔八〕　帝，堯也。殛，放而殺也。 \\n 〔九〕　羽山之淵，鯀既死而神化也。 \\n 〔一０〕禹有天下而郊祀也。 \\n 〔一一〕舉，謂不廢其禮。 \\n 〔一二〕吉凶所及。 \\n 〔一三〕紹，繼也。殷、周祀之是也。 \\n 〔一四〕上帝，天也。 \\n 〔一五〕以死勤事，功及民者。 \\n 〔一六〕族，親族也。 \\n 〔一七〕卑，微也。 \\n 〔一八〕謂為盟主統諸侯也。 \\n 〔一九〕為周祀也。 \\n 〔二０〕董伯，晉大夫。神不歆非類，則董伯其姒姓乎！尸，主也。 \\n 〔二一〕祭後五日，平公有瘳，故見之。 \\n 〔二二〕莒鼎出於莒。傳曰：「賜子產莒之二方鼎。」方鼎，鼎方上也。 \\n ２０叔向見韓宣子，宣子憂貧，叔向賀之，宣子曰：「吾有卿之名，而無其實〔一〕，無以從二三子〔二〕，吾是以憂，子賀我何故？」對曰：「昔欒武子無一卒之田〔三〕，其宮不備其宗器〔四〕，宣其德行，順其憲則，使越于諸侯〔五〕，諸侯親之，戎、狄懷之〔六〕，以正晉國，行刑不疚〔七〕，以免於難〔八〕。及桓子驕泰奢侈，貪慾無藝〔九〕，略則行志〔一０〕，假貸居賄〔一一〕，宜及於難，而賴武之德，以沒其身。及懷子改桓之行，而修武之德〔一二〕，可以免於難，而離桓之罪，以亡於楚〔一三〕。夫郤昭子〔一四〕，其富半公室，其家半三軍，恃其富寵，以泰于國〔一五〕，其身尸於朝，其宗滅於絳。不然，夫八郤，五大夫三卿〔一六〕，其寵大矣，一朝而滅，莫之哀也，唯無德也。今吾子有欒武子之貧，吾以為能其德矣〔一七〕，是以賀。若不憂德之不建，而患貨之不足，將弔不暇，何賀之有？」宣子拜稽首焉，曰：「起也將亡，賴子存之，非起也敢專承之〔一八〕，其自桓叔以下嘉吾子之賜〔一九〕。」 \\n 〔一〕　實，財也。 \\n 〔二〕　從，隨其賻贈之屬。 \\n 〔三〕　上大夫一卒之田，欒書為晉上卿，而又不及。 \\n 〔四〕　宮，室。宗器，祭器。 \\n 〔五〕　越，發聞也。 \\n 〔六〕　懷，歸也。 \\n 〔七〕　疚，病也。 \\n 〔八〕　免弒君之難。 \\n 〔九〕　藝，極也。桓子，欒書之子黶。 \\n 〔一０〕略，犯也。則，法也。 \\n 〔一一〕居，蓄也。 \\n 〔一二〕懷子，桓子之子盈也。 \\n 〔一三〕亡，奔。 \\n 〔一四〕郤至也。 \\n 〔一五〕奢泰於國。 \\n 〔一六〕三卿，郤錡、郤犨、郤至，又有五人為大夫也。 \\n 〔一七〕能行其德。 \\n 〔一八〕專獨承受。 \\n 〔一九〕桓叔，韓氏之祖曲沃桓叔也。桓叔生子萬，受韓以為大夫，是為韓萬。 \\n  \\n   \\n  "}
{"章节": "國語卷第十五", "正文": "  \\n 國語卷第十五 \\n 　 \\n  \\n 晉語九 \\n １　士景伯如楚〔一〕，叔魚為贊理〔二〕。邢侯與雍子爭田〔三〕，雍子納其女於叔魚以求直〔四〕。及斷獄之日，叔魚抑邢侯〔五〕，邢侯殺叔魚與雍子於朝。韓宣子患之，叔向曰：「三姦同罪，請殺其生者而戮其死者〔六〕。」宣子曰：「若何？」對曰：「鮒也鬻獄〔七〕，雍子賈之以其子，邢侯非其官也而干之〔八〕。夫以回鬻國之中〔九〕，與絕親以買直，與非司寇而擅殺，其罪一也。」邢侯聞之，逃。遂施邢侯氏〔一０〕，而尸叔魚與雍子於市〔一一〕。 \\n 〔一〕　景伯，晉理官士彌牟。如楚，聘也。 \\n 〔二〕　叔魚，羊舌鮒。贊，佐也。景伯如楚，故叔魚攝其官也。傳曰：「叔魚攝理。」 \\n 〔三〕　二子皆晉大夫。邢侯，楚申公巫臣之子，巫臣奔晉，晉與之邢。雍子，故楚大夫，奔晉，晉與之鄐。爭鄐田之疆界也。 \\n 〔四〕　不直，故納直女。傳曰：「罪在雍子。」 \\n 〔五〕　斷，決也。抑，枉也。 \\n 〔六〕　陳尸為戮。 \\n 〔七〕　鬻，賣也。 \\n 〔八〕　官，司寇。干，犯也。 \\n 〔九〕　回，邪也。中，平也。 \\n 〔一０〕施，劾捕也。 \\n 〔一一〕死時在朝，故尸於市。在魯昭十四年。 \\n ２　中行穆子帥師伐狄，圍鼓〔一〕。鼓人或請以城叛，穆子不受，軍吏曰：「可無勞師而得城，子何不為？」穆子曰：「非事君之禮也。夫以城來者，必將求利於我〔二〕。夫守而二心，姦之大者也；賞善罰姦，國之憲法也。許而弗予，失吾信也；若其予之，賞大姦也。姦而盈祿，善將若何〔三〕？且夫狄之憾者以城來盈願〔四〕，晉豈其無〔五〕？是我以鼓教吾邊鄙貳也〔六〕。夫事君者，量力而進〔七〕，不能則退，不以安賈貳〔八〕。」令軍吏呼城，儆將攻之，未傅而鼓降〔九〕。中行伯既克鼓，以鼓子苑支來〔一０〕。令鼓人各復其所，非僚勿從〔一一〕。 \\n 〔一〕　穆子，晉卿，中行偃之子荀吳中行伯也。狄，鮮虞也。鼓，白狄別邑。事在魯昭十五年。 \\n 〔二〕　利，爵賞也。 \\n 〔三〕　盈，滿也。 \\n 〔四〕　憾，恨也。 \\n 〔五〕　豈無恨者。 \\n 〔六〕　貳，二心也。 \\n 〔七〕　進，取也。 \\n 〔八〕　賈，市也。安，謂不勞師而得鼓。 \\n 〔九〕　傅，著也。 \\n 〔一０〕苑支，鼓子鳶鞮也。穆子既克鼓，以鳶鞮歸，既獻而反之。其後，又叛。魯昭二十二年，荀吳襲鼓，滅之，以鳶鞮歸，使涉佗守之。 \\n 〔一一〕僚，官也。 \\n 鼓子之臣曰夙沙釐，以其孥行〔一〕，軍吏執之，辭曰：「我君是事，非事土也。名曰君臣，豈曰土臣？今君實遷〔二〕，臣何賴於鼓〔三〕？」穆子召之，曰：「鼓有君矣〔四〕，爾心〔五〕事君，吾定而祿爵〔六〕。」對曰：「臣委質於狄之鼓，未委質於晉之鼓也〔七〕。臣聞之：委質為臣，無有二心。委質而策死，古之法也〔八〕。君有烈名，臣無叛質〔九〕。敢即私利以煩司寇而亂舊法，其若不虞何〔一０〕！」穆子歎而謂其左右曰：「吾何德之務而有是臣也〔一一〕？」乃使行。既獻〔一二〕，言於公〔一三〕，與鼓子田於河陰〔一四〕，使夙沙釐相之。 \\n 〔一〕　釐將妻子從鼓子也。 \\n 〔二〕　遷，徙也。 \\n 〔三〕　賴，利也。 \\n 〔四〕　君，謂涉佗。 \\n 〔五〕　案：「心」，公序本作「止」。 \\n 〔六〕　定，安也。而，女也。 \\n 〔七〕　質，贄也。士贄以雉，委贄而退。 \\n 〔八〕　言委贄於君，書名於冊，示必死也。 \\n 〔九〕　烈，明也。 \\n 〔一０〕即，就也。虞，度也。若就私利，是謂叛君。叛君有罪，故煩司寇。舊法，冊死之法。若臣皆如是，是將有不意度而至之患者，晉其如之何也。 \\n 〔一一〕吾當修務何德，而得若此之臣乎？ \\n 〔一二〕既獻功也。 \\n 〔一三〕言釐之賢於公。公，傾公，昭公之子去疾也。 \\n 〔一四〕河陰，晉河南之田，使君而田也。 \\n ３　范獻子聘於魯〔一〕，問具山、敖山，魯人以其鄉對〔二〕。獻子曰：「不為具、敖乎？」對曰：「先君獻、武之諱也〔三〕。」獻子歸，遍戒其所知曰：「人不可以不學。吾適魯而名其二諱，為笑焉，唯不學也〔四〕。人之有學也，猶木之有枝葉也。木有枝葉，猶庇廕人，而況君子之學乎？」 \\n 〔一〕　獻子，范宣子之子士鞅。聘在魯昭二十一年。 \\n 〔二〕　言其鄉之山也。 \\n 〔三〕　獻，伯禽之曾孫、微公之子獻公具。武，獻公之庶子武公敖。 \\n 〔四〕　言學則必知諱，不見笑也。禮，入境而問禁，入門而問諱。 \\n ４　董叔將娶於范氏〔一〕，叔向曰：「范氏富，盍已乎〔二〕！」曰：「欲為繫援焉〔三〕。」他日，董祁愬於范獻子〔四〕曰：「 \\n 不吾敬也。」獻子執而紡於庭之槐〔五〕，叔向過之，曰：「子盍為我請乎？」叔向曰：「求繫，既繫矣；求援，既援矣。欲而得之，又何請焉？」 \\n 〔一〕　董叔，晉大夫。范氏，范宣子之女。 \\n 〔二〕　言富必驕，驕必陵人。已，止也。 \\n 〔三〕　欲自繫綴，以為援助。 \\n 〔四〕　祁，董叔之妻、獻子之姝，范姓祁名也。　案：「范姓祁名也」，札記：「此當讀『范姓祁』三字為句，『名也』二字，淺人添之耳。」 \\n 〔五〕　紡，懸也。 \\n ５　趙簡子曰：「魯孟獻子有鬥臣五人。我無一，何也〔一〕？」叔向曰：「子不欲也。若欲之，肸也待交捽可也〔二〕。」 \\n 〔一〕　簡子，晉卿，趙文子之孫、景子之子趙鞅志父。孟獻子，魯大夫仲孫蔑。鬥臣，捍難之士。 \\n 〔二〕　此言欲勇則勇士至。 \\n ６　梗陽人有獄，將不勝〔一〕，請納賂於魏獻子，獻子將許之。〔二〕閻沒謂叔寬曰：「與子諫乎〔三〕！吾主以不賄聞於諸侯〔四〕，今以梗陽之賄殃之，不可〔五〕。」二人朝，而不退。獻子將食，問誰於庭，曰：「閻明、叔褒在。」召之，使佐食〔六〕。比已食，三歎。既飽，獻子問焉，曰：「人有言曰：唯食可以忘憂。吾子一食之閒而三歎，何也？」同辭對曰：「吾小人也，貪。饋之始至，懼其不足，故歎。中食而自咎也，曰：豈主之食而有不足？是以再歎。主之既已食，願以小人之腹，為君子之心，屬饜而已，是以三歎〔七〕。」獻子曰：「善。」乃辭梗陽人〔八〕。 \\n 〔一〕　梗陽，魏氏之邑。獄，訟也。 \\n 〔二〕　獻子，晉正卿，魏戊之父魏舒也。傳曰：「梗陽人有獄，魏戊不能斷，以獄上其大宗，賂以女樂，獻子將受之。」或云：「大宗，即舒也。」昭謂：大宗，訟者之大宗也，為訟者納賂。 \\n 〔三〕　閻沒，閻明；叔寬，女齊之子叔褒：皆晉大夫。傳曰：「魏戊使二子諫。」 \\n 〔四〕　主，獻子。不賄，不貪財。 \\n 〔五〕　殃，猶病也。 \\n 〔六〕　佐，猶勸也。 \\n 〔七〕　屬，適也。饜，飽也。已，止也。適小飽足，則自節止也。 \\n 〔八〕　善，二子善諭而不逆，獻子能覺改也。 \\n ７　下邑之役，董安于多〔一〕。趙簡子賞之，辭〔二〕，固賞之，對曰：「方臣之少也，進秉筆，贊為名命，稱於前世，立義於諸侯〔三〕，而主弗志〔四〕。及臣之壯也，耆其股肱以從司馬〔五〕，苛慝不產。及臣之長也，端委韠帶以隨宰人，民無二心〔六〕。今臣一旦為狂疾，而曰『必賞女〔七〕』，與余〔八〕以狂疾賞也，不如亡！」趨而出，乃釋之。 \\n 〔一〕　下邑，晉邑。董安于，趙簡子家臣。多，多功也。周禮曰：「戰功曰多。」魯定十三年，簡子殺邯鄲大夫趙午，午之子稷以邯鄲叛。午，荀寅之甥也。荀寅，范吉射之姻也。二人作亂，攻趙氏之宮。簡子奔晉陽，晉人圍之，時安于力戰有功。 \\n 〔二〕　辭，不受也。 \\n 〔三〕　言見稱譽於前世，諸侯以為義。 \\n 〔四〕　志，識也。 \\n 〔五〕　耆，致也。司馬，掌兵。 \\n 〔六〕　端，玄端也。委，委貌也。韠，韋蔽膝也。帶，大帶也。宰人，宰官也。 \\n 〔七〕　言戰鬥為凶事，猶人有狂易之疾相殺傷也。 \\n 〔八〕　案：「與余」二字公序本作「是」字。 \\n ８　趙簡子使尹鐸為晉陽〔一〕。請曰：「以為繭絲乎？抑為保鄣乎〔二〕？」簡子曰：「保鄣哉！」尹鐸損其戶數〔三〕。簡子誡襄子〔四〕曰：「晉國有難，而無以尹鐸為少，無以晉陽為遠，必以為歸〔五〕。」 \\n 〔一〕　尹鐸，簡子家臣。晉陽，趙氏邑。為，治也。 \\n 〔二〕　繭絲，賦稅。保鄣，蔽捍也。小城曰保。禮記曰：「遇入保者。」 \\n 〔三〕　損其戶，則民優而稅少。 \\n 〔四〕　襄子，簡子之子無恤。 \\n 〔五〕　所謂保鄣。 \\n ９　趙簡子使尹鐸為晉陽，曰：「必墮其壘培〔一〕。吾將往焉，若見壘培，是見寅與吉射也〔二〕。」尹鐸往而增之〔三〕。簡子如晉陽，見壘，怒〔四〕曰：「必殺鐸也而後入。」大夫辭之〔五〕，不可〔六〕，曰：「是昭余讎也〔七〕。」郵無正進〔八〕，曰：「 \\n 昔先主文子少釁於難〔九〕，從姬氏於公宮〔一０〕，有孝德以出在公族〔一一〕，有恭德以升在位〔一二〕，有武德以羞為正卿〔一三〕，有溫德以成其名譽，失趙氏之典刑〔一四〕，而去其師保〔一五〕，基於其身，以克復其所〔一六〕。及景子長於公宮〔一七〕，未及教訓而嗣立矣，亦能纂修其身以受先業，無謗於國，順德以學子，〔一八〕擇言以教子，擇師保以相子。今吾子嗣位，有文之典刑，有景之教訓，重之以師保，加之以父兄〔一九〕，子皆疏之，以及此難〔二０〕。夫尹鐸曰：『思樂而喜，思難而懼，人之道也。委土可以為師保，吾何為不增〔二一〕？』是以修之，庶曰可以鑑而鳩趙宗乎〔二二〕！若罰之，是罰善也。罰善必賞惡。臣何望矣！」簡子說，曰：「微子，吾幾不為人矣〔二三〕！」以免難之賞賞尹鐸〔二四〕。初，伯樂與尹鐸有怨〔二五〕，以其賞如伯樂氏〔二六〕，曰：「 \\n 子免吾死，敢不歸祿〔二七〕。」辭曰：「吾為主圖，非為子也。怨若怨焉〔二八〕。」 \\n 〔一〕　墮，壞也。壘，荀寅、士吉射圍趙氏所作壁壘也。 \\n 〔二〕　壘墼曰培。　案攷異卷三：「此四字當在注『壘壁也』之下。」 \\n 〔三〕　增高其壘，因以自備。 \\n 〔四〕　既不墮，又增之，故怒。 \\n 〔五〕　辭，請也。 \\n 〔六〕　可，肯也。 \\n 〔七〕　昭，明也。明我怨讎以辱我。 \\n 〔八〕　無正，晉大夫郵良伯樂也。 \\n 〔九〕　文子，簡子之祖趙武。釁，猶離也。難，謂莊姬之讒，趙氏見討。 \\n 〔一０〕姬氏，莊姬，趙朔之妻、文子之母、晉景公之女，淫於趙嬰，嬰之二兄趙同、趙括放之。姬讒同、括，景公殺之，文子從莊姬於公宮。　案攷異卷三：「景公」當作「成公」。 \\n 〔一一〕為公族大夫。 \\n 〔一二〕在卿位也。 \\n 〔一三〕正卿，上卿。羞，進也。 \\n 〔一四〕典，常也。刑，法也。 \\n 〔一五〕在公宮，故無師保。 \\n 〔一六〕基，始也。始更修之於身，以能復其先。 \\n 〔一七〕景子，文子之子、簡子之父趙成也。從其王母在公宮。 \\n 〔一八〕學，教也。 \\n 〔一九〕同宗之父兄也。 \\n 〔二０〕荀、士之難。 \\n 〔二一〕言見壘培可以戒懼，足當師保，何為不增。 \\n 〔二二〕鑑，鏡也。鳩，安也。 \\n 〔二三〕微，無也。 \\n 〔二四〕免難之賞，軍賞也。言見戒而懼，懼則有備，是為免難。 \\n 〔二五〕伯樂，無正字。 \\n 〔二六〕如，之也。 \\n 〔二七〕祿，所得賞。 \\n 〔二八〕若，如也。怨自如故。 \\n １０鐵之戰，趙簡子曰：「鄭人擊我，吾伏弢衉血，鼓音不衰〔 \\n 一〕。今日之事，莫我若也。」衛莊公為右〔二〕，曰：「吾九上九下，擊人盡殪〔三〕。今日之事，莫我加也。」郵無正御〔四〕，曰：「吾兩鞁將絕，吾能止之〔五〕。今日之事，我上之次也〔六〕。」駕而乘材，兩鞁皆絕〔七〕。 \\n 〔一〕　鐵，衛地。弢，弓衣也。晉中行寅、范吉射以朝歌叛，齊、鄭與之。魯哀二年，齊人輸范氏粟，鄭罕達、駟弘送之，范吉射逆之，簡子禦之，遇於戚，遂戰於鐵。鄭人擊簡子中肩，斃于車中，伏弢上，猶能擊鼓。面汙血曰衉血。 \\n 〔二〕　莊公，衛靈公太子蒯聵，圖殺少君不成，奔晉，簡子許納之，時為簡子車右。 \\n 〔三〕　殪，死也。九上九下車以救簡子。 \\n 〔四〕　無正，王良。御，為簡子御。 \\n 〔五〕　鞁，靷也。能止馬徐行，故不絕。 \\n 〔六〕　言次蒯聵。 \\n 〔七〕　乘，轢也。材，橫木也。 \\n １１衛莊公禱〔一〕，曰：「曾孫蒯聵以諄〔二〕趙鞅之故〔三〕，敢昭告于皇祖文王〔四〕、烈祖康叔〔五〕、文祖襄公〔六〕、昭考靈公〔七〕，夷請無筋無骨〔八〕，無面傷〔九〕，無敗用〔一０〕，無隕懼〔一一〕，死不敢請〔一二〕。」簡子曰：「志父寄也。〔一三〕」 \\n 〔一〕　禱，謂將戰時請福也。 \\n 〔二〕　案述聞卷二一：「『諄』當為『諒』。」注同。 \\n 〔三〕　諄，佐也。 \\n 〔四〕　昭，明也。皇，大也。文王，康叔之父。 \\n 〔五〕　烈，顯也。 \\n 〔六〕　文，言有文德也。襄公，蒯聵之祖父、靈公之考。 \\n 〔七〕　昭，明也。靈公，蒯聵之父。 \\n 〔八〕　夷，傷也。戰鬥不能無傷。無筋，無絕筋。無骨，無折骨。 \\n 〔九〕　傷於面。 \\n 〔一０〕用，兵用也。 \\n 〔一一〕隕，隕越也。 \\n 〔一二〕言不敢請，歸之神也。 \\n 〔一三〕志父，簡子後名。春秋書趙鞅入晉陽以叛，後得反國，故改為志父。寄，寄請也。 \\n １２趙簡子田于螻〔一〕，史黯聞之，以犬待于門〔二〕。簡子見之，曰：「何為？」曰：「有所得犬，欲試之茲囿〔三〕。」簡子曰：「何為不告？」對曰：「君行臣不從，不順〔四〕。主將適螻而麓不聞〔五〕，臣敢煩當日〔六〕。」簡子乃還。 \\n 〔一〕　螻，晉君之囿。 \\n 〔二〕　史黯，晉太史墨，時為簡子史。犬，田犬。門，君囿門。 \\n 〔三〕　茲，此也。 \\n 〔四〕　言君從法，臣從君。 \\n 〔五〕　麓，主君苑囿之官。傳曰：「山林之木，衡麓守之。」 \\n 〔六〕　當日，直日也。言主將之君囿，不煩麓以告君，臣亦不敢煩主之直日以自白也。 \\n １３少室周為趙簡子之右〔一〕，聞牛談有力〔二〕，請與之戲，〔三〕弗勝，致右焉〔四〕。簡子許之，使少室周為宰〔五〕，曰：「知賢而讓，可以訓矣。」 \\n 〔一〕　少室周，簡子之臣。右，戎右。 \\n 〔二〕　牛談，簡子臣也。 \\n 〔三〕　戲，角力也。 \\n 〔四〕　致右於談。 \\n 〔五〕　宰，家宰也。 \\n １４趙簡子曰：「吾願得范、中行之良臣〔一〕。」史黯侍，曰：「將焉用之？」簡子曰：「良臣，人之所願也，又何問焉？」對曰：「臣以為不良故也。夫事君者，諫過而賞善〔二〕，薦可而替否〔三〕，獻能而進賢，擇材而薦之，朝夕誦善敗而納之。道之以文，行之以順，勤之以力，致之以死〔四〕。聽則進，否則退。今范、中行氏之臣不能匡相其君，使至於難〔五〕；君出在外〔六〕，又不能定，而棄之，則何良之為？若弗棄，則主焉得之？夫二子之良，將勤營其君，復使立於外，死而後止，何日以來〔七〕？若來，乃非良臣也。」簡子曰：「善。吾言實過矣。」 \\n 〔一〕　范吉射、中行寅。 \\n 〔二〕　諫過，匡救其惡。賞善，將順其美。 \\n 〔三〕　薦，進也。替，去也。傳曰：「君所謂可而有否焉，臣獻其否以成其可。君所謂否而有可焉，臣獻其可以去其否。」 \\n 〔四〕　死其難也。 \\n 〔五〕　難，謂為亂見逐，伐君而敗，事在魯定公、哀公時。　案：「伐君而敗」下，公序本有「見討伐也」四字。 \\n 〔六〕　以朝歌叛。魯哀五年，又奔齊。 \\n 〔七〕　立於外，有爵土於他國也。 \\n １５趙簡子問於壯馳茲〔一〕曰：「東方之士孰為愈〔二〕？」壯馳茲拜曰：「敢賀！」簡子曰：「未應吾問，何賀？」對曰：「臣聞之：國家之將興也，君子自以為不足；其亡也，若有餘。今主任晉國之政而問及小人，又求賢人，吾是以賀。」 \\n 〔一〕　壯馳茲，晉大夫，蓋吳人也。 \\n 〔二〕　愈，賢也。 \\n １６趙簡子歎曰：「雀入于海為蛤，雉入于淮為蜃〔一〕。黿鼉魚鱉，莫不能化〔二〕，唯人不能。哀夫！」竇犨侍〔三〕，曰：「臣聞之：君子哀無人〔四〕，不哀無賄；哀無德，不哀無寵；哀名之不令，不哀年之不登〔五〕。夫范、中行氏不恤庶難，欲擅晉國，今其子孫將耕於齊，宗廟之犧為畎畝之勤〔六〕，人之化也，何日之有！」 \\n 〔一〕　小曰蛤，大曰蜃。皆介物，蚌類。 \\n 〔二〕　化，謂蛇成鱉黿，石首成〈鳥邑〉之類。 \\n 〔三〕　竇犨，晉大夫也。 \\n 〔四〕　人，賢人也。 \\n 〔五〕　登，高也。 \\n 〔六〕　純色為犧，諭二子皆名族之後，當為祭主，在於宗廟，今反放逐畎畝之中，亦是人之化也。 \\n １７趙襄子使新稚穆子伐狄〔一〕，勝左人、中人〔二〕，遽人來告〔三〕，襄子將食，尋飯〔四〕有恐色。侍者曰：「狗之事大矣，〔五〕而主之色不怡，何也〔六〕？」襄子曰：「吾聞之：德不純〔 \\n 七〕而福祿並至，謂之幸。夫幸非福〔八〕，非德不當雍〔九〕，雍不為幸〔一０〕，吾是以懼。」 \\n 〔一〕　襄子，晉正卿，簡子之子無卹。穆子，晉大夫新稚狗也。伐狄在春秋後。 \\n 〔二〕　左人、中人，狄二邑。 \\n 〔三〕　遽，傳也。 \\n 〔四〕　案：尋飯，各本同。述聞卷二一：「『尋』當作『專』，『 \\n 專』即古『摶』字。」「摶飯」，並見曲禮和呂氏春秋慎大篇。 \\n 〔五〕　大，謂勝二邑也。 \\n 〔六〕　怡，悅也。 \\n 〔七〕　純，壹也。 \\n 〔八〕　德不能服，必致寇，故曰非福。 \\n 〔九〕　當，猶任也。雍，龢也。言唯有德者任以福祿為龢樂也。 \\n 〔一０〕能龢樂則不為幸。 \\n １８智宣子將以瑤為後〔一〕，智果曰：「不如宵也〔二〕。」宣子曰：「宵也佷〔三〕。」對曰：「宵之佷在面，瑤之佷在心。心佷敗國，面佷不害。瑤之賢於人者五，其不逮者一也〔四〕。美鬢長大則賢〔五〕，射御足力則賢，伎藝畢給則賢〔六〕，巧文辯惠則賢，〔七〕彊毅果敢則賢。如是而甚不仁。以其五賢陵人，而以不仁行之，其誰能待之〔八〕？若果立瑤也，智宗必滅。」弗聽。智果別族于太史為輔氏〔九〕。及智氏之亡也，唯輔果在〔一０〕。 \\n 〔一〕　智宣子，晉卿，荀躒之子甲也。瑤，宣子之子襄子智伯。　案：「荀躒之子甲也」，史記趙世家索隱引世本，「甲」作「申」。 \\n 〔二〕　智果，晉大夫，智氏之族。宵，宣子之庶子也。 \\n 〔三〕　佷，佷戾，不從人也。 \\n 〔四〕　不仁也。 \\n 〔五〕　鬢，髮穎也。 \\n 〔六〕　給，足也。 \\n 〔七〕　巧文，巧於文辭。 \\n 〔八〕　待，猶假也。 \\n 〔九〕　太史掌氏姓。 \\n 〔一０〕善其知人。 \\n １９智襄子為室美〔一〕，士茁夕焉〔二〕。智伯曰：「室美夫！」對曰：「美則美矣，抑臣亦有懼也。」智伯曰：「何懼？」對曰：「臣以秉筆事君。志有之曰：『高山峻原，不生草木〔三〕。松柏之地，其土不肥〔四〕。』今土木勝，臣懼其不安人也〔五〕。」室成，三年而智氏亡〔六〕。 \\n 〔一〕　襄子，智伯瑤也。美，麗好也。 \\n 〔二〕　士茁，智伯家臣。夕，夕往也。 \\n 〔三〕　志，記也。峻，峭也。原，陸也。其言高嶮不安，故不生草木。 \\n 〔四〕　言上茂盛，冬夏有蔭，故土不肥。 \\n 〔五〕　言不兩興。 \\n 〔六〕　三年，智伯與韓、魏伐趙襄子，圍晉陽而灌之，城不浸者三板。智伯行水，魏桓子御，韓康子驂乘，智伯曰：「吾始知水可以亡人國也。」汾水可以灌安邑。安邑，魏也。絳水可以灌平陽。平陽，韓也。桓子肘康子，康子履桓子之跗。趙襄子夜使張孟私於韓、魏。韓、魏與之合，遂滅智伯而分其地。在春秋後。 \\n ２０還自衛，三卿宴于藍臺〔一〕，智襄子戲韓康子而侮段規〔二〕。智伯國聞之，諫〔三〕曰：「主不備，難必至矣。」曰：「難將由我，我不為難，誰敢興之！」對曰：「異於是〔四〕。夫郤氏有車轅之難〔五〕，趙有孟姬之讒〔六〕，欒有叔祁之愬〔七〕，范、中行有亟治〔八〕之難〔九〕，皆主之所知也。夏書有之曰：『一人三失〔一０〕，怨豈在明〔一一〕？不見是圖〔一二〕。』周書有之曰：『怨不在大〔一三〕，亦不在小〔一四〕。』夫君子能勤小物，故無大患〔一五〕。今主一宴而恥人之君相〔一六〕，又弗備，曰『不敢興難』，無乃不可乎？夫誰不可喜，而誰不可懼？〈虫苪〉蟻蜂蠆，皆能害人，況君相乎！」弗聽。自是五年，乃有晉陽之難〔一七〕。段規反，首難，而殺智伯于師〔一八〕，遂滅智氏。 \\n 〔一〕　智襄子伐鄭，自衛還也。三卿，智襄子、韓康子、魏桓子。藍臺，地名。 \\n 〔二〕　康子，韓宣子之曾孫、莊子之子虎。段規，魏桓子之相。 \\n 〔三〕　伯國，晉大夫，智氏之族。 \\n 〔四〕　言所聞與此異。 \\n 〔五〕　郤犨與長魚矯爭田，執而梏之，與其父母妻子同一轅。既，矯嬖於厲公而滅三郤。在魯成十七年。 \\n 〔六〕　趙，趙同、括也。孟姬，趙文子之母莊姬也。莊姬通於趙嬰，嬰兄同、括放之。孟姬慚怨，讒之於景公，景公殺之。在魯成八年。 \\n 〔七〕　欒，欒盈。叔祁，范宣子之女、盈之母，與老州賓通，盈患之。祁愬之於宣子，遂滅欒氏。 \\n 〔八〕　案：「亟治」，公序本作「函冶」。注同。 \\n 〔九〕　亟治，范皋夷之邑。皋夷無寵於范吉射而欲為亂於范氏。中行寅與范氏相睦，故皋夷謀逐二子，卒滅之。在魯定十三年。 \\n 〔一０〕三失，三失人也。 \\n 〔一一〕明，著也。 \\n 〔一二〕不見，未形也。 \\n 〔一三〕或大而不為怨。 \\n 〔一四〕禍難或起於小怨。 \\n 〔一五〕物，事也。 \\n 〔一六〕君，康子。相，段規。 \\n 〔一七〕自藍臺後五年也。 \\n 〔一八〕言段規首為策作難，反智伯者也。 \\n ２１晉陽之圍〔一〕，張談曰：「先主為重器也，為國家之難也，〔二〕盍姑無愛寶於諸侯乎〔三〕？」襄子曰：「吾無使也。」張談曰：「地也可〔四〕。」襄子曰：「吾不幸有疾，不夷於先子〔五〕，不德而賄〔六〕。夫地也求飲吾欲〔七〕，是養吾疾而干吾祿也。〔八〕吾不與皆斃〔九〕。」襄子出，曰：「吾何走乎？」從者曰：「長子近，且城厚完〔一０〕。」襄子曰：「民罷力以完之，又斃死以守之，其誰與我〔一一〕？」從者曰：「邯鄲之倉庫實〔一二〕。」襄子曰：「浚民之膏澤以實之〔一三〕，又因而殺之，其誰與我？其晉陽乎！先主之所屬也〔一四〕，尹鐸之所寬也，民必和矣。」乃走晉陽，晉師圍而灌之〔一五〕，沈灶產鼃，民無叛意〔一六〕。 \\n 〔一〕　智襄子圍趙襄子於晉陽也。魯悼四年，智瑤伐鄭，恥趙襄子，襄子怨之。智瑤驕泰，請地於趙，趙弗與。瑤帥韓、魏攻趙襄子，襄子保晉陽，三家圍之，在春秋後也。 \\n 〔二〕　張談，趙襄子之宰孟談。重器，圭璧鍾鼎之屬。 \\n 〔三〕　欲令行賂以求助也。 \\n 〔四〕　地，襄子之臣。 \\n 〔五〕　夷，平也。疾，病也。言己行有闕病，不及先子。 \\n 〔六〕　言無德而以賄求助也。 \\n 〔七〕　言地求飲食我以情Q欲Y，無忠諫。 \\n 〔八〕　養，長也。干，求也。 \\n 〔九〕　皆，俱也。斃，踣也。 \\n 〔一０〕長子，晉別縣也。 \\n 〔一一〕斃，踣也。誰與我，誰與我同力也。 \\n 〔一二〕邯鄲，晉別縣也。 \\n 〔一三〕浚，煎也，讀若醮。 \\n 〔一四〕先主，簡子也，請無以尹鐸為少，晉陽為遠，必以為歸。 \\n 〔一五〕晉師，三卿之師。灌，引汾水以灌之。 \\n 〔一六〕沈灶，懸釜而炊也。產鼃，鼃生於灶也。鼃，蝦蟆也。 \\n 國語 \\n  \\n   \\n  "}
{"章节": "國語卷第十六", "正文": "  \\n 國語卷第十六 \\n 　 \\n  \\n 鄭語 \\n １　桓公為司徒〔一〕，甚得周眾與東土之人〔二〕，問於史伯曰：「王室多故〔三〕，余懼及焉，其何所可以逃死？」史伯對曰：「 \\n 王室將卑，戎、狄必昌，不可偪也〔四〕。當成周者〔五〕，南有荊蠻、申、呂、應、鄧、陳、蔡、隨、唐〔六〕；北有衛、燕、狄、鮮虞、潞、洛、泉、徐、蒲〔七〕；西有虞、虢、晉、隗、霍、楊、魏、芮〔八〕；東有齊、魯、曹、宋、滕、薛、鄒、莒〔九〕；是非王之支子母弟甥舅也，則皆蠻、荊〔一０〕、戎、狄之人也〔一一〕。非親則頑，不可入也〔一二〕。其濟、洛、河、潁之間乎〔一三〕！是其子男之國，虢、鄶為大〔一四〕，虢叔恃勢，鄶仲恃險〔一五〕，是皆有驕侈怠慢之心，而加之以貪冒。君若以周難之故，寄孥與賄焉，不敢不許〔一六〕。周亂而弊，是驕而貪，必將背君，君若以成周之眾，奉辭伐罪，無不克矣〔一七〕。若克二邑〔一八〕，鄔、弊、補、舟、依、〈黑柔〉〔一九〕、歷、華，君之土也〔二０〕。若前華〔二一〕後河，右洛左濟〔二二〕，主芣、騩而食溱、洧〔二三〕，修典刑以守之，是可以少固〔二四〕。」 \\n 〔一〕　桓公，鄭始封之君、周厲王之少子、宣王之弟桓公友也。宣王封之於鄭。幽王八年為司徒。 \\n 〔二〕　周眾，西周之民。東土，陝以東也。 \\n 〔三〕　史伯，周太史。故，猶難也。 \\n 〔四〕　昌，盛也。偪，迫也。 \\n 〔五〕　成周，雒邑。 \\n 〔六〕　荊蠻，羋姓之蠻，鬻熊之後。申、呂，姜姓也。應、蔡、隨、唐，皆姬姓也。應，武王子所封。鄧，曼姓也。陳，媯姓也。 \\n 〔七〕　衛，康叔之封；燕，邵公之封：皆姬姓也。狄，北狄也。鮮虞，姬姓在狄者也。潞、洛、泉、徐、蒲，皆赤狄，隗姓也。 \\n 〔八〕　八國，姬姓也。虞，虞仲之後。虢，虢叔之後，西虢也。 \\n 〔九〕　齊，姜姓。魯、曹、滕，皆姬姓。宋，子姓。薛，任姓。鄒，曹姓。莒，己姓，東夷之國也。 \\n 〔一０〕案：「蠻、荊」，攷異卷四：「太平御覽州郡部五引國語，『蠻、荊』作『蠻、夷』，是也。蠻、夷、戎、狄皆統舉之詞，不應獨稱荊國，下注云『頑，謂蠻、夷、戎、狄』，即其證。」 \\n 〔一一〕王支子母弟，姬姓是也。甥舅，異姓是也。蠻、荊，楚也。戎、狄，北狄、潞、洛、泉、徐、蒲是也。戎，或為夷。 \\n 〔一二〕親，謂支子甥舅也。頑，謂蠻、夷、戎、狄也。 \\n 〔一三〕言此四水之間可逃，謂左濟右洛前潁後河。 \\n 〔一四〕是，是四水也。虢，東虢也，虢仲之後，姬姓也。鄶，妘姓也。當幽王時，於子男，此二國為大。 \\n 〔一五〕此虢叔，虢仲之後。叔、仲皆當時二國君之字。勢，阻國也；險，阨也：皆恃之而不修德。案：「阻國也」，公序本作「地勢阻固也」。 \\n 〔一六〕妻子曰孥。賄，財也。 \\n 〔一七〕桓公甚得周眾，奉直辭，伐有罪，故必勝也。 \\n 〔一八〕二邑，虢、鄶。 \\n 〔一九〕案：「鄔」、「弊」、「舟」、「〈黑柔〉」，公序本作「鄢」、「蔽」、「丹」、「」。「〈黑柔〉」，董增齡《正義》以為即「疇」，古國名，任姓，在今何地不詳。 \\n 〔二０〕言克虢、鄶，此八邑皆可得也。 \\n 〔二一〕案：「華」。據上文注疑為「潁」字之誤。下注亦同誤。 \\n 〔二二〕華，華國也。 \\n 〔二三〕芣、騩，山名。主，為之神主。孔子曰：「夫顓臾為東蒙主。」食，謂居其土，食其水。 \\n 〔二四〕其後卒如史伯之言。 \\n 公曰：「南方不可乎〔一〕？」對曰：「夫荊子熊嚴生子四人：伯霜、仲雪、叔熊、季紃〔二〕。叔熊逃難於濮而蠻，季紃是立，薳氏將起之，禍又不克〔三〕。是天啟之心也〔四〕，又甚聰明和協，蓋其先王〔五〕。臣聞之，天之所啟，十世不替〔六〕。夫其子孫必光啟土，不可偪也〔七〕。且重、黎之後也〔八〕，夫黎為高辛氏火正〔九〕，以淳燿敦大，天明地德，光照四海，故命之曰『祝融』，其功大矣〔一０〕。 \\n 〔一〕　南方，當成周之南，申、鄧之閒。 \\n 〔二〕　荊，楚也。熊嚴，楚子鬻熊之後十世也。伯霜，楚子熊霜。季紃，楚子熊紃也。仲不立，叔在濮。 \\n 〔三〕　濮，蠻邑。薳氏，楚大夫。先熊霜之世，叔熊逃難奔濮，而從蠻俗。熊霜死，國人立季紃。薳氏將起叔熊而立之，又有禍難，而熊不立。 \\n 〔四〕　啟，開也。天開季紃，故叔熊不得立。有「心」字誤。 \\n 〔五〕　言季紃又聰明，能和協其民臣之心，功德蓋其先王也。 \\n 〔六〕　替，廢也。 \\n 〔七〕　光，大也。 \\n 〔八〕　重、黎，官名。楚語曰：「顓頊乃命南正重司天，北正黎司地。」言楚之先為此二官。 \\n 〔九〕　高辛，帝嚳。黎，顓頊之後也。顓頊生老童，老童產重、黎及吳回，吳回產陸終，陸終生六子，其季曰連，為羋姓，楚之先祖也。季連之後曰鬻熊，事周文王，其曾孫熊繹，當成王時，封為楚子。黎當高辛氏為火正。 \\n 〔一０〕淳，大也。耀，明也。敦，厚也。言黎為火正，能理其職，以大明厚大天明地德，故命之為「祝融」。祝，始也。融，明也。大明天明，若歷象三辰也。厚大地德，若敬授民時也。光照四海，使上下有章也。 \\n 「夫成天地之大功者，其子孫未嘗不章〔一〕，虞、夏、商、周是也〔二〕。虞幕能聽協風，以成樂物生者也〔三〕。夏禹能單平水土，以品處庶類者也〔四〕。商契能和合五教，以保于百姓者也〔五〕。周棄能播殖百穀蔬，以衣食民人者也〔六〕。其後皆為王公侯伯〔七〕。祝融亦能昭顯天地之光明，以生柔嘉材者也〔八〕，其後八姓於周未有侯伯〔九〕。佐制物於前代者〔一０〕，昆吾為夏伯矣，〔一一〕大彭、豕韋為商伯矣〔一二〕。當周未有〔一三〕。己姓昆吾、蘇、顧、溫、董〔一四〕，董姓鬷夷、豢龍，則夏滅之矣〔一五〕。彭姓彭祖、豕韋、諸稽，則商滅之矣〔一六〕，禿姓舟人，則周滅之矣〔一七〕。妘姓鄔〔一八〕、鄶、路、偪陽〔一九〕，曹姓鄒、莒〔二０〕，皆為采衛〔二一〕，或在王室，或在夷、狄，莫之數也〔二二〕。而又無令聞，必不興矣。斟姓無後〔二三〕。融之興者，其在羋姓乎？羋姓夔越不足命也〔二四〕。蠻羋蠻矣〔二五〕，唯荊實有昭德，若周衰，其必興矣〔二六〕。姜、嬴、荊、羋，實與諸姬代相干也〔二七〕。姜，伯夷之後也〔二八〕，嬴，伯翳之後也。〔二九〕伯夷能禮於神以佐堯者也〔三０〕，伯翳能議百物以佐舜者也〔三一〕。其後皆不失祀而未有興者〔三二〕，周衰其將至矣〔三三〕。」 \\n 〔一〕　章，顯也。 \\n 〔二〕　是成天地之功者。 \\n 〔三〕　虞幕，舜後虞思也。協，和也。言能聽知和風，因時順氣，以成育萬物，使之樂生。周語曰「瞽告有協風至」，乃耕籍之類是也。　案發正卷一六：「虞幕為虞舜之上祖，韋解以為舜後虞思，誤與魯語同。」 \\n 〔四〕　單，盡也。庶，眾也。品，高下之品也。禹除水災，使万物高下各得其所。 \\n 〔五〕　保，養也。五教：父義、母慈、兄友、弟恭、子孝。魯語曰：「契為司徒而民輯。」 \\n 〔六〕　棄，后稷也。播，布也。殖，長也。百穀，黍稷稻粱麻麥荏菽雕胡之屬。蔬，草菜之可食者。 \\n 〔七〕　禹身王。稷棄在子孫。公侯伯，謂其後杞、宋及幕後陳侯也。　案：「稷棄在子孫」，攷異卷四：「『棄』，公序本作『契』，疑『稷』乃『契』之訛，『契』、『棄』承上傳文而言也。」 \\n 〔八〕　柔，潤也。嘉，善也。善材，五穀材木。 \\n 〔九〕　八姓，祝融之後。八姓：己、董、彭、禿、妘、曹、斟、羋也。侯伯，諸侯之伯。 \\n 〔一０〕佐，助也。物，事也。前代，夏、殷也。 \\n 〔一一〕昆吾，祝融之孫、陸終第一子，名樊，為己姓，封於昆吾，昆吾衛是也。其後夏衰，昆吾為夏伯，遷於舊許。傳曰：「楚之皇祖伯父昆吾，舊許是宅。」 \\n 〔一二〕大彭，陸終第三子，曰籛，為彭姓，封於大彭，請之彭祖，彭城是也。豕韋，彭姓之別封於豕韋者也。殷衰，二國相繼為商伯。 \\n 〔一三〕未有侯伯。 \\n 〔一四〕五國皆昆吾之後別封者，莒其後。 \\n 〔一五〕董姓，己姓之別受氏為國者也。有飂叔安之｛商衣｝子曰董父，以擾龍服事帝舜，賜姓曰董，氏曰豢龍，封之鬷川，當夏之興，別封鬷夷，於孔甲前而滅矣。傳曰：「孔甲不能食龍而未獲豢龍氏，劉累學擾龍於豢龍氏以事孔甲。」 \\n 〔一六〕彭祖，大彭也。豕韋、諸稽，其後別封也。大彭、豕韋為商伯，其後世失道，殷復興而滅之。 \\n 〔一七〕禿姓，彭祖之別。舟人，國名。 \\n 〔一八〕案：「鄔」，攷異卷四據左傳襄公十年疏及詩檜譜疏引國語並作「鄢」；札記卷一六據惠棟云潛夫論亦作「鄢」。注同。 \\n 〔一九〕陸終第四子曰求言，為妘姓，封於鄶。鄶，今新鄭也。鄔、路、偪陽，其後別封也。 \\n 〔二０〕陸終第五子曰安，為曹姓，封於鄒。 \\n 〔二一〕皆，妘、曹也。采，采服，去王城二千五百里。衛，衛服，去王城三千里。 \\n 〔二二〕或，六姓之後。在王室，蘇子、溫子也。在夷狄，莒、偪陽也。 \\n 〔二三〕斟姓，曹姓之別。或云夏少康滅之，非也。傳有斟灌、斟鄩，澆所滅，非少康，又皆夏同姓，非此也。 \\n 〔二四〕夔越，羋姓之別國，楚熊繹六世孫曰熊摯，有惡疾，楚人廢之，立其弟熊延。摯自棄於夔，其子孫有功，王命為夔子。 \\n 〔二五〕蠻羋，謂叔熊在濮從蠻俗。 \\n 〔二六〕昭，明也。 \\n 〔二七〕姜，齊姓。嬴，秦姓。羋，楚姓。代，更也。干，犯也。言其代彊更相犯間。 \\n 〔二八〕伯夷，堯秩宗，炎帝之後，四岳之族。 \\n 〔二九〕伯翳，舜虞官，少皞之後伯益也。 \\n 〔三０〕秩宗之官，於周為宗伯，漢為太常，掌國祭祀。書曰：「典朕三禮。」謂天神、人鬼、地祇之禮。 \\n 〔三一〕百物，草木鳥獸。議，使各得其宜。 \\n 〔三二〕興，謂為侯伯也。 \\n 〔三三〕至於伯也。 \\n 公曰：「謝西之九州，何如〔一〕？」對曰：「其民沓貪而忍，不可因也〔二〕。唯謝、郟之間〔三〕，其冢君侈驕〔四〕，其民怠沓其君，而未及周德〔五〕；若更君而周訓之，是易取也〔六〕，且可長用也〔七〕。」 \\n 〔一〕　謝，宣王之舅申伯之國，今在南陽。謝西有九州，二千五百家曰州。何如，問可居否。 \\n 〔二〕　沓，黷也。忍，忍行不義。因，就也。 \\n 〔三〕　閒，謂郟南謝北，虢、鄶在焉。郟，後屬鄭，鄭衰，楚取之。魯昭元年傳曰「葬王于郟，謂之郟敖」是也。 \\n 〔四〕　冢，大也。 \\n 〔五〕　怠，慢也。忠信為周。言民慢黷其君，而未及於忠信。 \\n 〔六〕　更，更以君道導之則易取。 \\n 〔七〕　長用，久處之。 \\n 公曰：「周其弊乎〔一〕？」對曰：「殆於必弊者也〔二〕。泰誓曰：『民之所欲，天必從之〔三〕。』今王棄高明昭顯，而好讒慝暗昧〔四〕；惡角犀豐盈，而近頑童窮固〔五〕。去和而取同〔六〕。夫和實生物，同則不繼〔七〕。以他平他謂之和〔八〕，故能豐長而物歸之〔九〕；若以同裨同，盡乃棄矣〔一０〕。故先王以土與金木水火雜，以成百物〔一一〕。是以和五味以調口，剛四支以衛體，〔一二〕和六律以聰耳〔一三〕，正七體以役心〔一四〕，平八索以成人〔一五〕，建九紀以立純德〔一六〕，合十數以訓百體〔一七〕。出千品，具萬方〔一八〕，計億事，材兆物，收經入，行姟極〔一九〕。故王者居九畡之田，收經入以食兆民〔二０〕，周訓而能用之，和樂如一〔二一〕。夫如是，和之至也〔二二〕。於是乎先王聘后於異姓〔二三〕，求財於有方〔二四〕，擇臣取諫工而講以多物，務和同也〔二五〕。聲一無聽〔二六〕，物一無文〔二七〕，味一無果〔二八〕，物一不講〔二九〕。王將棄是類也而與剸同〔三０〕。天奪之明，欲無弊，得乎？ \\n 〔一〕　弊，敗也。 \\n 〔二〕　殆，近也。 \\n 〔三〕　泰誓，周書。言民惡幽王猶惡紂，欲令之亡，天必從之。 \\n 〔四〕　王，幽王。高明昭顯，謂明德之臣。暗昧，幽冥不見光明之德也。 \\n 〔五〕　角犀，謂顏角有伏犀；豐盈，謂頰輔豐滿：皆賢明之相。頑童，童昏。固，陋也。謂皆昧暗窮陋，不識德義。 \\n 〔六〕　和，謂可否相濟。同，謂同欲。君子和而不同。 \\n 〔七〕　陰陽和而萬物生。同，同氣。 \\n 〔八〕　謂陰陽相生，異味相和。 \\n 〔九〕　土氣和而物生之，國家和而民附之。 \\n 〔一０〕裨，益也。同者，謂若以水益水，水盡乃棄之，無所成也。 \\n 〔一一〕雜，合也。成百物，謂若鑄冶煎烹之屬。 \\n 〔一二〕剛，彊也。 \\n 〔一三〕聽和則聰。 \\n 〔一四〕役，營也。七體，七竅也。謂目為心視，耳為心聽，口為心談，鼻為心芳。 \\n 〔一五〕平，正也。八索，八體，以應八卦，謂乾為首，坤為腹，震為足，巽為股，離為目，兌為口，坎為耳，艮為手。 \\n 〔一六〕建，立也。純，純一不駁也。九紀，九藏也：正藏五，又有胃、膀胱、腸、膽也。紀，所以經紀性命，立純德也。周禮曰：「九藏之動。」賈、唐云：「九紀，九功也。」 \\n 〔一七〕此所謂近取諸身，遠取諸物。賈、唐云：「十數，自王以下位有十等：王臣公，公臣大夫，大夫臣士，士臣皁，皁臣輿，輿臣隸，隸臣僚，僚臣僕，僕臣臺。百體，百官各有體屬也，合此十數之位，以訓導百官之體。」 \\n 〔一八〕百官，官有徹品，十於王位，謂之千品。五物之官，陪屬萬位，謂之萬方。方，道也。 \\n 〔一九〕計，算也。材，裁也。賈、虞說，皆以萬萬為億。鄭後司農云：「十萬曰億，萬億曰兆，從古數也。」經，常也。姟，備也。數極於姟也，萬萬兆曰姟。自十等至千品萬方，轉相生，故有億事兆物，王收其常入，舉九姟之數。　案：「虞」，公序本作「唐」。「萬億曰兆」，公序本作「十億曰兆」。 \\n 〔二０〕九畡，九州之極數。楚語曰：「天子之田九畡，以食兆民，王取經入焉，以食萬官。」 \\n 〔二一〕忠信為周。訓，教也。言以忠信教導之，其民和樂如一室。 \\n 〔二二〕至，極也。 \\n 〔二三〕同則不繼。 \\n 〔二四〕使各以其方賄來，方之所無，則不貢。 \\n 〔二五〕工，官也。講，猶校也。多，眾也。物，事也。 \\n 〔二六〕五聲雜，然後可聽。 \\n 〔二七〕五色雜，然後成文。 \\n 〔二八〕五味合，然後可食。果，美。 \\n 〔二九〕講，論校也。 \\n 〔三０〕類，謂和也。 \\n 「夫虢石父讒諂巧從之人也，而立以為卿士，與剸同也〔一〕；棄聘后而立內妾，好窮固也〔二〕；侏儒戚施，實御在側，近頑童也〔三〕；周法不昭，而婦言是行，用讒慝也；不建立卿士，而妖試幸措，行暗昧也〔四〕。是物也，不可以久。且宣王之時有童謠〔五〕曰：『檿弧箕服，實亡周國〔六〕。』於是宣王聞之，有夫婦鬻是器者〔七〕，王使執而戮之〔八〕。府之小妾生女而非王子也，懼而棄之〔九〕。此人也，收以奔褒〔一０〕。天之命此久矣〔一一〕，其又何可為乎〔一二〕？訓語有之〔一三〕曰：『夏之衰也，褒人之神化為二龍，以同于王庭〔一四〕，而言曰：「余，褒之二君也〔一五〕。」夏后卜殺之與去之與止之，莫吉〔一六〕。卜請其漦而藏之，吉〔一七〕。乃布幣焉而策告之〔一八〕，龍亡而漦在，櫝而藏之，〔一九〕傳郊之〔二０〕。』及殷、周，莫之發也。及厲王之末，發而觀之〔二一〕，漦流于庭，不可除也〔二二〕。王使婦人不幃而譟之〔二三〕，化為玄黿，以入于王府〔二四〕。府之童妾未既齓而遭之〔二五〕，既笄而孕〔二六〕，當宣王時而生〔二七〕。不夫而育〔二八〕，故懼而棄之。為弧服者方戮在路，夫婦哀其夜號也，而取之以逸，逃于褒〔二九〕。褒人褒姁有獄，而以為入於王〔三０〕，王遂置之〔三一〕，而嬖是女也，使至於為后而生伯服〔三二〕。天之生此久矣，其為毒也大矣，將使候淫德而加之焉〔三三〕。毒之酋腊者，其殺也滋速〔三四〕。申、繒、西戎方彊〔三五〕，王室方騷〔三六〕，將以縱欲，不亦難乎？王欲殺太子以成伯服，必求之申，〔三七〕申人弗畀，必伐之〔三八〕。若伐申，而繒與西戎會以伐周，周不守矣〔三九〕！繒與西戎方將德申〔四０〕，申、呂方彊〔四一〕，其隩愛太子亦必可知也〔四二〕，王師若在〔四三〕，其救之亦必然矣。王心怒矣，虢公從矣〔四四〕，凡周存亡，不三稔矣〔四五〕！君若欲避其難，其速規所矣，時至而求用，恐無及也〔四六〕！」 \\n 〔一〕　石父，虢君之名。巧從，巧於媚從。 \\n 〔二〕　聘后，申后。內妾，褒姒。 \\n 〔三〕　侏儒、戚施，皆優笑之人。御，侍也。 \\n 〔四〕　試，用也。措，置也。不建立有德以為卿士，而妖嬖之臣用之於位，徼倖之人置之於側。案：「徼倖之人」，公序本作「佞幸之人」。 \\n 〔五〕　宣王，幽王之父。 \\n 〔六〕　山桑曰檿。弧，弓也。箕，木名。服，矢房。 \\n 〔七〕　鬻，賣也。 \\n 〔八〕　戮之於路。 \\n 〔九〕　府，王內之府藏。 \\n 〔一０〕此人，賣弧服者。收，取也。 \\n 〔一一〕案：此句上，公序本有「褒人有獄而以為入」八字，並有注文：「褒人，褒君姁也。獄，罪也。入，進之於王。」 \\n 〔一二〕為，治也。 \\n 〔一三〕訓語，周書。 \\n 〔一四〕褒人，褒君。共處曰同。 \\n 〔一五〕二先君。 \\n 〔一六〕止，留也。 \\n 〔一七〕漦，龍所吐沫，龍之精氣也。 \\n 〔一八〕布，陳也。幣，玉帛也。陳其玉帛，以簡策之書告龍，而請其漦。 \\n 〔一九〕櫝，櫃也。 \\n 〔二０〕傳祭之郊。 \\n 〔二一〕末，末年，流彘之歲。 \\n 〔二二〕言流於庭前，謂取而發之也。 \\n 〔二三〕裳正幅曰幃。譟，讙呼。 \\n 〔二四〕黿，或為「蚖」。蚖，蜇蝪，象龍。 \\n 〔二五〕既，盡也。遭，遇也。毀齒曰齓。未盡齓，毀未畢也。女七歲而毀齒。 \\n 〔二六〕孕，任身也。女十五而笄。 \\n 〔二七〕厲王流彘，共和十四年死。十五年，宣王立，立四十六年，幽王在位，十一年而滅。 \\n 〔二八〕育，生也。 \\n 〔二九〕逃，亡也。 \\n 〔三０〕褒姁，褒君。 \\n 〔三一〕置，赦褒姁。 \\n 〔三二〕以邪辟取愛曰嬖。使至，有漸之言也。 \\n 〔三三〕加，遺也，遺以褒女。 \\n 〔三四〕精熟為酋。腊，極也。滋，益也。 \\n 〔三五〕申，姜姓，幽王前后太子宜臼之舅也。繒，姒姓，申之與國也。西戎亦黨於申。周衰，故戎、狄彊。 \\n 〔三六〕騷，擾也。 \\n 〔三七〕太子將奔申。　案攷異卷四：「詩王風譜疏引注，『將』作『時』，『將』字誤。」 \\n 〔三八〕畀，予也。 \\n 〔三九〕言幽王無道，無與共守者。 \\n 〔四０〕申修德於二國，二國亦欲助正，徼其後福。 \\n 〔四一〕呂，申同姓。 \\n 〔四二〕隩，隱也。 \\n 〔四三〕在於申。 \\n 〔四四〕言石父亦從王而怒。 \\n 〔四五〕稔，年也。 \\n 〔四六〕時，難也。用，備也。 \\n 公曰：「若周衰，諸姬其孰興？」對曰：「臣聞之，武實昭文之功〔一〕，文之祚盡，武其嗣乎〔二〕！武王之子，應、韓不在〔三〕，其在晉乎！距險而鄰於小〔四〕，若加之以德，可以大啟〔五〕。」公曰：「姜、嬴其孰興？」對曰：「夫國大而有德者近興，秦仲、齊侯，姜、嬴之雋也，且大，其將興乎〔六〕？」公說，乃東寄帑與賄，虢、鄶受之，十邑皆有寄地〔七〕。 \\n 〔一〕　武，武王。文，文王。 \\n 〔二〕　文王子孫，魯、衛是也。祚盡，謂衰也。嗣，繼也。武王子孫當繼之而興。 \\n 〔三〕　三君云：「不在，時已亡也。」昭謂：若已亡，無宜說也。近宣王時，命韓侯為侯伯，其後為晉所滅，以為邑，以賜桓叔之子萬，是為韓萬，則其亡非平王時也。應則在焉，上史伯云「南有應、鄧」是也。不在，言不在應、韓，當在晉。　案：「則其亡非平王時也」，攷異卷四：「『非』字誤，詩韓奕疏引注作『在』字，是也。」 \\n 〔四〕　距，距守之地險也。小，小國，謂虞、虢、霍、楊、韓、魏、芮之屬。 \\n 〔五〕　國已險固，若增之以德，可以大開土宇。後魯閔元年，晉滅魏、霍；僖五年，滅虞、虢也。 \\n 〔六〕　秦仲，嬴姓，附庸秦公伯之子，為宣王大夫。詩序云：「秦仲始大。」齊侯，齊莊公，姜姓之有德者也。此二人為姜、嬴之雋，且國大，故近興。 \\n 〔七〕　十邑，謂虢、鄶、鄔、蔽、補、舟、依、柔、歷、華也。後桓公之子武公，竟取十邑之地而居之，今河南新鄭是也。賈侍中云：「寄地，寄止。」　案：「鄔」、「舟」、「柔」，公序本作「鄢」、「丹」、「」。 \\n ２　幽王八年而桓公為司徒〔一〕，九年而王室始騷〔二〕，十一年而斃〔三〕。及平王之末，而秦、晉、齊、楚代興〔四〕，秦景、襄於是乎取周土〔五〕，晉文侯於是乎定天子〔六〕，齊莊、僖於是乎小伯〔七〕，楚蚡冒於是乎始啟濮〔八〕。 \\n 〔一〕　即位八年。 \\n 〔二〕　騷，謂適庶交爭，亂虐滋甚。 \\n 〔三〕　幽王伐申，申、繒召西戎以伐周，殺幽王於驪山戲下，桓公死之。　案：「驪山戲下」，公序本作「麗山戲水」，攷異卷四：「 \\n 案『水』字疑誤。魯語注云：『戲，戲山』」。 \\n 〔四〕　代，更也。平王即位五十一年。 \\n 〔五〕　「景」，當為「莊」。莊公，秦仲之子、襄公之父。取周土，謂莊公有功於周，周賜之土。及平王東遷，襄公佐之，故得西周酆、鎬之地，始命為諸侯。三君皆云：「秦景公，宣王季年伐西戎，破之，遂有其地。」昭謂：幽王為西戎所殺，故史伯云「申、繒、西戎方彊」。至平王時，秦襄公征伐之，故詩敘云襄公「備其兵甲，以討西戎。西戎方彊，而征伐不休」是也。又景公乃襄公十世之孫，而云宣王時破之，遂取其地，誤矣。 \\n 〔六〕　文侯，仇也。定，謂迎平王，定之於洛邑。 \\n 〔七〕　莊，齊太公後十二世莊公購。僖公，莊公之子祿父。小伯，小主諸侯盟會。 \\n 〔八〕　蚡冒，楚季紃之孫、若敖之子熊率。濮，南蠻之國，叔熊避難處也。 \\n  \\n   \\n  "}
{"章节": "國語卷第十七", "正文": "  \\n 國語卷第十七 \\n 　 \\n  \\n 楚語上 \\n １　莊王使士亹傅太子箴〔一〕，辭曰：「臣不才，無能益焉。」王曰：「賴子之善善之也〔二〕。」對曰：「夫善在太子，太子欲善，善人將至；若不欲善，善則不用。故堯有丹朱〔三〕，舜有商均，〔四〕啟有五觀〔五〕，湯有太甲〔六〕，文王有管、蔡〔七〕。是五王者，皆有元德也，而有姦子。夫豈不欲其善，不能故也。若民煩，可教訓〔八〕。蠻、夷、戎、狄，其不賓也久矣〔九〕，中國所不能用也。」王卒使傅之。 \\n 〔一〕　莊王，楚成王之孫、穆王之子旅也。士亹，楚大夫。審，恭王名也。　案：「審」，公序本作「箴」。札記：「案此當是『箴』，或作『審』，恭王名也。」 \\n 〔二〕　賴，恃也。 \\n 〔三〕　朱，堯子，封於丹。 \\n 〔四〕　均，舜子，封於商。 \\n 〔五〕　啟，禹子。五觀，啟子，太康昆弟也。觀，洛汭之地。書序曰：「太康失國，昆弟五人，須于洛汭。」傳曰：「夏有觀、扈。」 \\n 〔六〕　太甲，湯孫，太丁之子。不遵湯法，伊尹不能正，放之於桐。 \\n 〔七〕　管、蔡，文王之子、周公之兄。 \\n 〔八〕　煩，亂也。 \\n 〔九〕　賓，服也。 \\n 問於申叔時〔一〕，叔時曰：「教之春秋，而為之聳善而抑惡焉，以戒勸其心〔二〕；教之世，而為之昭明德而廢幽昏焉〔三〕，以休懼其動〔四〕；教之詩，而為之導廣顯德，以耀明其志〔五〕；教之禮，使知上下之則〔六〕；教之樂，以疏其穢而鎮其浮〔七〕，教之令，使訪物官〔八〕；教之語，使明其德，而知先王之務用明德於民也〔九〕；教之故志，使知廢興者而戒懼焉〔一０〕；教之訓典，使知族類，行比義焉〔一一〕。 \\n 〔一〕　叔時，楚賢大夫申公。 \\n 〔二〕　以天時紀人事，謂之春秋。聳，獎也。抑，貶也。 \\n 〔三〕　世，謂先王之世繫也。昭，顯也。幽，闇也。昏，亂也。為之陳有明德者世顯，而闇亂者世廢也。 \\n 〔四〕　休，嘉也。動，行也。使之嘉顯而懼廢也。 \\n 〔五〕　導，開也。顯德，謂若成湯、文、武、周邵僖公之屬，諸詩所美者也。 \\n 〔六〕　案：此句下，公序本有注文「則，法也」三字。 \\n 〔七〕　疏，滌也。樂者，所以移風易俗，蕩滌人之邪穢也。鎮，重也。浮，輕也。 \\n 〔八〕　令，謂先王之官法、時令也。訪，議也。物，事也。使議知百官之事業。 \\n 〔九〕　語，治國之善語。 \\n 〔一０〕故志，謂所記前世成敗之書。 \\n 〔一一〕訓典，五帝之書。族類，謂若惇序九族。比義，義之與比也。 \\n 「若是而不從〔一〕，動而不悛〔二〕，則文詠物以行之〔三〕，求賢良以翼之〔四〕。悛而不攝，則身勤之〔五〕，多訓典刑以納之〔六〕，務慎惇篤以固之。攝而不徹〔七〕，則明施舍以導之忠，〔八〕明久長以導之信〔九〕，明度量以導之義〔一０〕，明等級以導之禮〔一一〕，明恭儉以導之孝〔一二〕，明敬戒以導之事〔一三〕，明慈愛以導之仁，明昭利以導之文〔一四〕，明除害以導之武，〔一五〕明精意以導之罰〔一六〕，明正德以導之賞〔一七〕，明齊肅以耀之臨〔一八〕。若是而不濟，不可為也〔一九〕。 \\n 〔一〕　案：此句下，公序本有注文「不見從也」四字。 \\n 〔二〕　悛，改也。 \\n 〔三〕　文，文辭也。詠，風也。謂以文辭風託事物以動行也。 \\n 〔四〕　翼，輔也。 \\n 〔五〕　攝，固也。勤，勤身以勖勉也。 \\n 〔六〕　刑，法也。 \\n 〔七〕　徹，通也。 \\n 〔八〕　施己所欲，原心舍過，謂之忠恕。 \\n 〔九〕　有信然後可以長久。 \\n 〔一０〕義，宜也。言度量所宜。 \\n 〔一一〕等級，貴賤之品。 \\n 〔一二〕恭儉，所以事親。 \\n 〔一三〕敬戒於事，則無敗功。 \\n 〔一四〕昭，明也。明利，言利人及物。 \\n 〔一五〕除害，去暴亂也。 \\n 〔一六〕明盡精意，斷之以情。 \\n 〔一七〕正德，謂不私於所愛。 \\n 〔一八〕齊，壹也。肅，敬也。耀，明也。臨，臨事也。 \\n 〔一九〕濟，成也。為，為師傅也。 \\n 「且夫誦詩以輔相之，威儀以先後之，體貌以左右之，明行以宣翼之〔一〕，制節義以動行之，恭敬以臨監之，勤勉以勸之，孝順以納之，忠信以發之，德音以揚之，教備而不從者，非人也。其可興乎〔二〕！夫子踐位則退〔三〕，自退則敬〔四〕，否則赧〔五〕。」 \\n 〔一〕　宣，遍也。 \\n 〔二〕　興，猶成也。 \\n 〔三〕　夫子，太子也。退，謙退也。 \\n 〔四〕　自退，則見敬。 \\n 〔五〕　赧，懼也。不自退，則常憂懼。 \\n ２　恭王有疾〔一〕，召大夫曰：「不穀不德，失先君之業〔二〕，覆楚國之師，不穀之罪也〔三〕。若得保其首領以歿〔四〕，唯是春秋所以從先君者，請為『靈』若『厲〔五〕。』大夫許諾。 \\n 〔一〕　恭王，太子審也。疾在魯襄十三年。　案：「審」，公序本作「箴」。 \\n 〔二〕　業，伯業也。 \\n 〔三〕　覆，敗也。謂鄢陵之戰為晉所敗。 \\n 〔四〕　保首領，免刑誅也。 \\n 〔五〕　亂而不損曰「靈」，殺戮不辜曰「厲」。言春秋禘、祫，當以立諡，序昭穆，從先君於廟堂也。 \\n 王卒，及葬，子囊議諡〔一〕。大夫曰：「王有命矣。」子囊曰：「不可。夫事君者，先其善不從其過〔二〕。赫赫楚國，而君臨之〔三〕，撫征南海，訓及諸夏，其寵大矣〔四〕。有是寵也，而知其過，可不謂『恭』乎〔五〕？若先君善〔六〕，則請為『恭』。」大夫從之。 \\n 〔一〕　子囊，恭王弟令尹公子貞也。 \\n 〔二〕　先其善，先舉君之善事以為其稱，不從其過行。 \\n 〔三〕　赫赫，顯盛也。 \\n 〔四〕　撫，安也。征，正也。南海，群蠻也。訓，教也。寵，榮也。教及諸夏，謂主盟會、班號令也。 \\n 〔五〕　諡法，既過能改曰「恭」。 \\n 〔六〕　先其善事。 \\n ３　屈到嗜芰〔一〕。有疾，召其宗老而屬之〔二〕，曰：「祭我必以芰。」及祥〔三〕，宗老將薦芰，屈建命去之〔四〕。宗老曰：「夫子屬之〔五〕。」子木曰：「不然。夫子承楚國之政〔六〕，其法刑在民心而藏在王府，上之可以比先王，下之可以訓後世，雖微楚國，諸侯莫不譽〔七〕。其祭典有之曰：國君有牛享〔八〕，大夫有羊饋〔九〕，士有豚犬之奠〔一０〕，庶人有魚炙之薦〔一一〕，籩豆、脯醢則上下共之〔一二〕。不羞珍異，不陳庶侈〔一三〕。夫子不以其私欲干國之典。」遂不用〔一四〕。 \\n 〔一〕　屈到，楚卿，屈蕩之子子夕。芰，蔆也。 \\n 〔二〕　家臣曰老。宗老，謂宗人也。 \\n 〔三〕　祥，祭也。 \\n 〔四〕　建，屈到之子子木也。 \\n 〔五〕　夫子，屈到也。 \\n 〔六〕　承，奉也。 \\n 〔七〕　微，無也。雖使無楚國之稱，諸侯猶皆譽之以為善。 \\n 〔八〕　諸侯以太牢。 \\n 〔九〕　羊饋，少牢也。 \\n 〔一０〕士以特牲。 \\n 〔一一〕庶人祀以魚。 \\n 〔一二〕共之，以多少為差也。 \\n 〔一三〕羞，進也。庶，眾也。侈，猶多也。 \\n 〔一四〕干，犯也。 \\n ４　椒舉娶於申公子牟〔一〕，子牟有罪而亡〔二〕，康王以為椒舉遣之〔三〕，椒舉奔鄭，將遂奔晉〔四〕。蔡聲子將如晉〔五〕，遇之於鄭，饗之以璧侑〔六〕，曰：「子尚良食〔七〕，二先子其皆相子〔八〕，尚能事晉君以為諸侯主〔九〕。」辭曰：「非所願也。若得歸骨於楚，死且不朽〔一０〕。」聲子曰：「子尚良食，吾歸子〔一一〕。」椒舉降三拜〔一二〕，納其乘馬，聲子受之〔一三〕。 \\n 〔一〕　椒舉，楚大夫，伍參之子、伍奢之父伍舉也。子牟，楚申公王子牟也。 \\n 〔二〕　亡，奔也。 \\n 〔三〕　康王，恭王之子康王昭也。 \\n 〔四〕　鄭小而近，故欲奔晉。 \\n 〔五〕　蔡聲子，蔡公孫歸生子家也。唐云：「楚滅蔡，蔡聲子為楚大夫。」昭謂：蔡時尚存，聲子通使於晉、楚耳。在魯襄二十六年。 \\n 〔六〕　饗，食也。璧侑，以璧侑食也。 \\n 〔七〕　尚，猶彊也。良，善也。 \\n 〔八〕　相，助也。二先子，謂椒舉之父伍參，聲子之父子朝也。傳曰：「楚伍參與蔡太師子朝友，其子伍舉與聲子相善也。」 \\n 〔九〕　主，盟主也。 \\n 〔一０〕自謂不朽。 \\n 〔一一〕使子得歸也。 \\n 〔一二〕拜善言也。 \\n 〔一三〕四馬曰乘，受而不辭，定其心也。 \\n 還見令尹子木〔一〕，子木與之語，曰：「子雖兄弟於晉，然蔡吾甥也〔二〕，二國孰賢？」對曰：「晉卿不若楚〔三〕，其大夫則賢〔四〕，其大夫皆卿材也。若杞梓、皮革焉，楚實遺之〔五〕，雖楚有材，不能用也。」子木曰：「彼有公族甥、舅，若之何其遺之材也？」對曰：「昔令尹子元之難〔六〕，或譖王孫啟於成王〔七〕，王弗是〔八〕，王孫啟奔晉，晉人用之。及城濮之役，晉將遁矣〔九〕，王孫啟與於軍事，謂先軫〔一０〕曰：『是師也，唯子玉欲之，〔一一〕與王心違〔一二〕，故唯東宮與西廣寔來〔一三〕。諸侯之從者，叛者半矣〔一四〕，若敖氏離矣〔一五〕，楚師必敗，何故去之！』先軫從之，大敗楚師，則王孫啟之為也。 \\n 〔一〕　子木，屈建也。傳曰「聲子通使於晉，還如楚」也。 \\n 〔二〕　蔡、晉同姓。謂吾舅者，吾謂之甥也。 \\n 〔三〕　順說之辭。言時趙武為晉正卿，不及子木之忠，然而有德。 \\n 〔四〕　賢於楚大夫。 \\n 〔五〕　杞梓，良材也。皮革，犀兕也。 \\n 〔六〕　子元，楚武王子、文王弟王子善也，欲蠱文夫人，遂處王宮，鬥班殺之。在魯莊二十八年及三十年。 \\n 〔七〕　啟，子元子也。成王，文王子也。或譖啟與父同罪。 \\n 〔八〕　是，理也。 \\n 〔九〕　晉、楚戰於城濮，在魯僖二十八年。遁　逃退也。 \\n 〔一０〕先軫，晉中軍帥。 \\n 〔一一〕子玉，楚令尹得臣也。 \\n 〔一二〕王不欲戰，子玉固請，王怒，少與之師。 \\n 〔一三〕東宮、西廣，楚軍營名。 \\n 〔一四〕叛，舍子玉。 \\n 〔一五〕若敖氏，子玉同族。離，謂不欲戰也。 \\n 「昔莊王方弱〔一〕，申公子儀父為師〔二〕，王子燮為傅〔三〕，使師崇、子孔帥師以伐舒〔四〕。燮及儀父施二帥而分其室〔五〕。師還至，則以王如廬〔六〕，廬戢黎殺二子而復王〔七〕。或譖析公臣於王〔八〕，王弗是，析公奔晉，晉人用之。寔讒敗楚，使不規東夏，則析公之為也〔九〕。 \\n 〔一〕　方弱，未二十。 \\n 〔二〕　儀父，申公鬥班之子，大司馬鬥克也。 \\n 〔三〕　燮，楚公子。 \\n 〔四〕　師崇，楚太師潘崇也。子孔，楚令尹成嘉也。舒，群舒也。 \\n 〔五〕　施罪於二帥。二帥，子孔、潘崇也。室，家資也。 \\n 〔六〕　師，子孔、潘崇之師。二子懼，故以王如廬。廬，楚邑也。傳曰：「初，鬥克囚于秦，秦有殽之敗，而使歸求成，成而不得志，公子燮求令尹不得，故作亂。城郢，而使賊殺子孔，弗克而還。」 \\n 〔七〕　戢黎，廬大夫也。二子，燮及儀父。 \\n 〔八〕　析公臣，楚大夫。或譖之，言與知二子之亂。 \\n 〔九〕　規，猶有也。東夏，蔡、沈也。傳曰：「繞角之役，晉將遁矣，析公曰：『楚師輕窕，易震蕩也。若多鼓鈞聲，以夜軍之，楚師必遁。』晉人從之，楚師宵潰。晉人遂侵蔡，襲沈，獲其君。鄭於是不敢南面，楚失諸華。」繞角之役，在魯成六年。 \\n 「昔雍子之父兄譖雍子於恭王〔一〕，王弗是，雍子奔晉，晉人用之。及鄢之役，晉將遁矣〔二〕，雍子與於軍事，謂欒書曰：『楚師可料也〔三〕，在中軍王族而已〔四〕。若易中下，楚必歆之〔五〕。若合而陷〔六〕吾中〔七〕，吾上下必敗其左右〔八〕，則三萃以攻其王族，必大敗之〔九〕。』欒書從之，大敗楚師，王親面傷，則雍子之為也〔一０〕。 \\n 〔一〕　雍子，楚大夫。父兄，同宗之父兄。 \\n 〔二〕　鄢，鄢陵。役在魯成十六年。 \\n 〔三〕　欒書，晉正卿。料，數也。 \\n 〔四〕　唐云：「族，親族，同姓也。」昭謂：族，部屬也。傳曰：「欒、范以其族夾公行。」時二子將中軍，中軍非二子之親也。 \\n 〔五〕　中下，中軍之下也。歆，猶貪也。易，易欒、范之行，示之弱，以誘楚也。傳曰：「欒、范易行以誘之。」鄭司農以為易行，中軍與上下軍易卒伍也。中軍之卒良，故易之。 \\n 〔六〕　案：「臽」原作「函」。攷異卷四引述聞，以「函」為「臽」之誤，據改。注同。 \\n 〔七〕　合，合戰也。陷，入也。中，中軍也。 \\n 〔八〕　晉上下軍必敗楚之左右軍也。 \\n 〔九〕　萃，集也。時晉有四軍，言三集者，中軍先入，而上下及新軍乃三集以攻也。　案：發正卷十七引王引之說，以為「三萃」當據左傳襄二十六年作「四萃」。 \\n 〔一０〕王，楚恭王也。面傷，謂呂錡射其目。 \\n 「昔陳公子夏為御叔娶於鄭穆公〔一〕，生子南。子南之母亂陳而亡之〔二〕，使子南戮於諸侯〔三〕。莊王既以夏氏之室賜申公巫臣，則又畀之子反，卒於〔四〕襄老〔五〕。襄老死于邲，二子爭之，未有成〔六〕。恭王使巫臣聘於齊，以夏姬行〔七〕，遂奔晉。晉人用之，寔通吳、晉使其子狐庸為行人於吳〔八〕，而教之射御，導之伐楚。至于今為患，則申公巫臣之為也。 \\n 〔一〕　公子夏，陳宣公之子、御叔之父也，為御叔娶鄭穆公少妃姚子之女夏姬也。 \\n 〔二〕　子南，夏徵舒之字。御叔早死，陳靈公與孔寧、儀行父淫夏姬，徵舒弒靈公。楚莊王以諸侯討之而滅陳。 \\n 〔三〕　言為諸侯所戮。在魯宣十一年。 \\n 〔四〕　案：「於」，攷異卷四引考正，疑為「與」之訛。 \\n 〔五〕　畀，與也。巫臣，楚申公屈巫子靈也。子反，司馬公子側也。襄老，楚連尹也。初，莊王欲納夏姬，巫臣諫曰：「不可。君召諸侯，以討罪也。今納夏姬，貪其色也。貪色為淫，淫為大罰。」王乃止，將以賜巫臣，則又與子反。子反欲取，巫臣又難之，卒與襄老。 \\n 〔六〕　晉、楚戰於邲，在魯宣十二年。晉智莊子射襄老，獲之，以其尸歸。二子，子反、巫臣也。爭，爭夏姬。成，猶定也。 \\n 〔七〕　巫臣導夏姬使歸，託以求襄老之尸，恭王遣焉。巫臣聘諸鄭，鄭伯許之。及使適齊，至鄭，遂以夏姬行焉。 \\n 〔八〕　子反殺巫臣之族，巫臣在晉，請使於吳，吳子壽夢說之，乃通吳于晉，使其子為吳行人。 \\n 「今椒舉娶於子牟，子牟得罪而亡，執政弗是〔一〕，謂椒舉曰：『女實遣之。』彼懼而奔鄭，緬然引領南望〔二〕，曰：『庶幾赦吾罪。』又不圖也，乃遂奔晉，晉人又用之矣。彼若謀楚，其亦必有豐敗也哉〔三〕。」 \\n 〔一〕　執政，卿也。 \\n 〔二〕　緬，猶邈也。領，頸也。 \\n 〔三〕　豐，猶大也。 \\n 子木愀然〔一〕，曰：「夫子何如，召之其來乎？」對曰：「亡人得生，又何不來為〔二〕。子木曰：「不來，則若之何？」對曰：「夫子不居矣〔三〕，春秋相事，以還軫於諸侯〔四〕。若資東陽之盜使殺之，其可乎〔五〕？不然，不來矣。」子木曰：「不可。我為楚卿，而賂盜以賊一夫於晉，非義也。子為我召之，吾倍其室〔六〕。」乃使椒鳴召其父而復之。 \\n 〔一〕　愀，愁貌。 \\n 〔二〕　案：「又何不來為」，札記：「補音本或曰『又何來為』，無『不』字。丕烈案：下文云『不然，不來矣』，或本是也。」 \\n 〔三〕　不居，言當奉命於他國。 \\n 〔四〕　軫，車後橫木。言四時相聘問之事，迴車於諸侯。 \\n 〔五〕　資，賂也。東陽，楚北邑。 \\n 〔六〕　倍其室，益其家也。 \\n ５　靈王為章華之臺〔一〕，與伍舉升焉，曰：「臺美夫〔二〕！」對曰：「臣聞國君服寵以為美〔三〕，安民以為樂〔四〕，聽德以為聰〔五〕，致遠以為明〔六〕。不聞其以土木之崇高、彤鏤為美，〔七〕而以金石匏竹之昌大、囂庶為樂〔八〕；不聞其以觀大、視侈、淫色以為明，而以察清濁為聰〔九〕。 \\n 〔一〕　靈王，楚恭王之庶子、靈王熊虔也。章華，地名。吳語曰：「乃築臺於章華之上。」 \\n 〔二〕　伍舉，椒舉也。椒，邑也。 \\n 〔三〕　服寵，謂以賢受寵服，以是為美。 \\n 〔四〕　以能安民為樂。 \\n 〔五〕　聽用有德也。 \\n 〔六〕　能致遠人也。 \\n 〔七〕　彤，謂丹楹。鏤，謂刻桷。 \\n 〔八〕　金，鍾也。石，磬也。匏，笙也。竹，簫管也。昌，盛也。囂，譁也。庶，眾也。 \\n 〔九〕　察，審也。清濁，宮羽也。 \\n 「先君莊王為匏居之臺〔一〕，高不過望國氛〔二〕，大不過容宴豆〔三〕，木不妨守備〔四〕，用不煩官府〔五〕，民不廢時務，官不易朝常。問誰宴焉，則宋公、鄭伯〔六〕；問誰相禮，則華元、駟騑〔七〕；問誰贊事，則陳侯、蔡侯、許男、頓子〔八〕，其大夫侍之〔九〕。先君以是除亂克敵，而無惡於諸侯。今君為此臺也，國民罷焉，財用盡焉，年穀敗焉〔一０〕，百官煩焉〔一一〕，舉國留之〔一二〕，數年乃成。願得諸侯與始升焉，諸侯皆距無有至者。而後使太宰啟疆請於魯侯〔一三〕，懼之以蜀之役〔一四〕，而僅得以來〔一五〕。使富都那豎贊焉〔一六〕，而使長鬣之士相焉〔一七〕，臣不知其美也。 \\n 〔一〕　匏居，臺名。 \\n 〔二〕　氛，祲氣也。 \\n 〔三〕　言宴有折俎籩豆之陳。 \\n 〔四〕　不妨城郭守備之材。 \\n 〔五〕　材用不出府藏。 \\n 〔六〕　言二國朝事楚。 \\n 〔七〕　相，相導也。華元，宋卿，華御事之子、右師元也。騑，鄭穆公之子子駟也。 \\n 〔八〕　贊，佐也。 \\n 〔九〕　各侍其君。 \\n 〔一０〕敗，廢民之時務。 \\n 〔一一〕為之徵發。 \\n 〔一二〕留，治之也。 \\n 〔一三〕啟疆，楚卿薳子也。魯侯，昭公也。事在昭七年。 \\n 〔一四〕蜀，魯地。魯宣公使求好於楚，楚莊王卒，宣公薨，不克作好。成公即位，受盟於晉，楚子怒，使公子嬰齊帥師侵魯，至蜀，魯人懼之，使孟孫賂楚以請盟。在魯成二年。 \\n 〔一五〕僅，猶劣也。 \\n 〔一六〕富，富於容貌。都，閑也。那，美也。豎，未冠者也。言取美好不尚德。 \\n 〔一七〕長鬣，美鬚髯也。 \\n 「夫美也者，上下、內外、小大、遠近皆無害焉，故曰美。若於目觀則美〔一〕，縮於財用則匱〔二〕，是聚民利以自封而瘠民也，胡美之為〔三〕？夫君國者，將民之與處；民實瘠矣，君安得肥〔四〕？且夫私欲弘侈，則德義鮮少；德義不行，則邇者騷離而遠者距違〔五〕。天子之貴也，唯其以公侯為官正〔六〕，而以伯子男為師旅〔七〕。其有美名也，唯其施令德於遠近，而小大安之也。若斂民利以成其私欲，使民蒿焉忘其安樂，而有遠心〔八〕，其為惡也甚矣，安用目觀？ \\n 〔一〕　於目則美，於德則不美。 \\n 〔二〕　縮，言取也。 \\n 〔三〕　封，厚也。胡，何也，何以為美。 \\n 〔四〕　安得獨肥，言將有患。 \\n 〔五〕　騷，愁也。離，叛也。邇，境內。遠，鄰國。 \\n 〔六〕　正，長也。 \\n 〔七〕　帥師旅也。 \\n 〔八〕　蒿，耗也。遠心，叛離。 \\n 「故先王之為臺榭也〔一〕，榭不過講軍實〔二〕，臺不過望氛祥〔三〕。故榭度於大卒之居〔四〕，臺度於臨觀之高〔五〕。其所不奪穡地〔六〕，其為不匱財用〔七〕，其事不煩官業〔八〕，其日不廢時務〔九〕。瘠磽之地，於是乎為之〔一０〕；城守之木〔一一〕，於是乎用之〔一二〕；官僚之暇，於是乎臨之〔一三〕；四時之隙，於是乎成之〔一四〕。故周詩曰：『經始靈臺〔一五〕，經之營之。庶民攻之，不日成之〔一六〕。經始勿亟，庶民子來〔一七〕。王在靈囿，麀鹿攸伏〔一八〕。』夫為臺榭，將以教民利也〔一九〕，不知其以匱之也〔二０〕。若君謂此臺美而為之正〔二一〕，楚其殆矣〔二二〕！」 \\n 〔一〕　積土為臺。無室曰榭。 \\n 〔二〕　講，習也。軍實，戎事也。 \\n 〔三〕　凶氣為氛，吉氣為祥。 \\n 〔四〕　大卒，王士卒也。度，謂足以臨見也。 \\n 〔五〕　足以臨下觀上，使屋榭不蔽目明而已。 \\n 〔六〕　稼穡之地。 \\n 〔七〕　為，作也。 \\n 〔八〕　業，事也。 \\n 〔九〕　以農隙也。 \\n 〔一０〕不害穀土也。磽，确也。 \\n 〔一一〕案札記：「依解云『城守之餘』，『木』當是『末』字之誤也。」攷異卷四：「案周禮掌固鄭司農注引國語作『木』，疑韋解有訛脫。」 \\n 〔一二〕城守之餘，然後用之。 \\n 〔一三〕暇，閑也。 \\n 〔一四〕隙，空閑時也。 \\n 〔一五〕經，謂經度之，立其基址也。天子曰靈臺。 \\n 〔一六〕攻，治也。不日，不程課以期日。 \\n 〔一七〕亟，疾也。子來，如子為父也。 \\n 〔一八〕囿，域也。麀，牝鹿。攸，所也。視牝鹿所伏，息愛牸任之類。 \\n 〔一九〕臺，所以望氛祥而備災害；榭，所以講軍實而禦寇亂：皆所以利民者。 \\n 〔二０〕知，聞也。 \\n 〔二一〕以為得事之正。 \\n 〔二二〕殆，危也。 \\n ６　靈王城陳、蔡、不羹〔一〕，使僕夫子皙問於范無宇〔二〕，曰：「吾不服諸夏而獨事晉何也〔三〕，唯晉近我遠也。今吾城三國，賦皆千乘，亦當晉矣〔四〕。又加之以楚，諸侯其來乎？」對曰：「其在志也，國為大城，未有利者〔五〕。昔鄭有京、櫟〔六〕，衛有蒲、戚〔七〕，宋有蕭、蒙〔八〕，魯有弁、費〔九〕，齊有渠丘〔一０〕，晉有曲沃〔一一〕，秦有徵、衙〔一二〕。叔段以京患莊公，鄭幾不克〔一三〕，櫟人寔使鄭子不得其位〔一四〕。衛蒲、戚寔出獻公〔一五〕，宋蕭、蒙寔弒昭公〔一六〕，魯弁、費寔弱襄公〔一七〕，齊渠丘寔殺無知〔一八〕，晉曲沃寔納齊師〔一九〕，秦徵、衙寔難桓、景〔二０〕，皆志於諸侯，此其不利者也〔二一〕。 \\n 〔一〕　三國，楚別都也。魯昭八年，楚滅陳，使穿封戍為陳公。十一年，滅蔡，使公子棄疾為蔡公。今潁川定陵西北有不羹亭，襄城西北有不羹城。 \\n 〔二〕　子皙，楚大夫僕皙父也。范無宇，楚大夫芋尹申無宇也。 \\n 〔三〕　不服，心不服也。 \\n 〔四〕　禮，地方十里為成，出長轂一乘，馬四匹，牛十二頭，步卒七十二人，甲士三人。三國各千乘，其地三千成。 \\n 〔五〕　志，記也。言在書籍所記，國作大城，未有利也。 \\n 〔六〕　京，莊公弟叔段之邑。櫟，鄭子元之邑。魯桓十五年，鄭厲公因櫟人殺檀伯，遂居櫟。檀伯，子元也。 \\n 〔七〕　蒲，甯殖之邑。戚，孫林父之邑。 \\n 〔八〕　蕭、蒙，宋公子鮑之邑。 \\n 〔九〕　弁、費，季氏之邑。 \\n 〔一０〕渠丘，齊大夫雍廩之邑。 \\n 〔一一〕曲沃，欒盈之邑。 \\n 〔一二〕徵、衙，桓公之子、景公之弟公子鍼之邑。 \\n 〔一三〕叔段圖篡莊公，不克，出奔。在魯隱元年。 \\n 〔一四〕魯莊十四年，厲公自櫟侵鄭，獲大夫傅瑕，與之盟而赦之，使殺鄭子而納厲公。鄭子，莊公子子儀也。 \\n 〔一五〕甯殖、孫林父逐衛獻公，獻公奔齊。在魯襄十四年。 \\n 〔一六〕昭公兄鮑弒昭公而立。在魯文十六年。 \\n 〔一七〕襄公十一年，季武子卑公室，作三軍，而自征之。二十九年，又取弁以自予。 \\n 〔一八〕魯莊八年，無知弒襄公而立。九年，雍廩殺之。 \\n 〔一九〕欒盈奔齊，齊莊公納之，盈以曲沃之甲，晝入為賊於絳。在魯襄二十三年。 \\n 〔二０〕公子鍼有寵於桓，如二君於景。難，謂侵偪也。魯昭元年，鍼奔晉，其車千乘。 \\n 〔二一〕皆見記錄於諸侯。 \\n 「且夫制城邑若體性焉，有首領股肱，至于手拇毛脈〔一〕，大能掉小，故變而不勤〔二〕。地有高下，天有晦明，民有君臣，國有都鄙，古之制也。先王懼其不帥〔三〕，故制之以義，旌之以服，行之以禮〔四〕，辯之以名〔五〕，書之以文〔六〕，道之以言。既其失也，易物之由〔七〕。夫邊境者，國之尾也，譬之如牛馬，處暑之既至〔八〕，虻｛維虫｝之既多，而不能掉其尾，臣亦懼之〔九〕。不然，是三城也，豈不使諸侯之心惕惕焉〔一０〕。」 \\n 〔一〕　拇，大指也。毛，鬚髮也。 \\n 〔二〕　掉，作也。變，動也。勤，勞也。 \\n 〔三〕　帥，循也。 \\n 〔四〕　謂名位不同，禮亦異數。 \\n 〔五〕　名，號也。 \\n 〔六〕　書其名位，及所掌主。 \\n 〔七〕　易物，易其尊卑服物之宜。 \\n 〔八〕　處暑，在七月節。處，止也。 \\n 〔九〕　虻｛維虫｝：即牛虻，大曰虻，小曰｛維虫｝。不能掉尾， \\n 益重也，以言三國亦將然也。 \\n 〔一０〕惕惕，懼也。 \\n 子皙復命，王曰：「是知天咫，安知民則〔一〕？是言誕也〔二〕。」右尹子革侍〔三〕，曰：「民，天之生也。知天，必知民矣。是其言可以懼哉！」三年，陳、蔡及不羹人納棄疾而弒靈王〔三〕。 \\n 〔一〕　咫，言少也。此言少知天道耳，何知治民之法。 \\n 〔二〕　誕，虛也。 \\n 〔三〕　子革，楚大夫，故鄭國大夫子然之子然丹也。 \\n 〔四〕　城後三年也，在魯昭十三年。棄疾，恭王之子、靈王之弟平王也。靈王無道，棄疾入國為亂，三軍叛之於乾谿，王自殺。言弒者，王之死由三國也。 \\n ７　左史倚相廷見〔一〕申公子亹〔二〕，子亹不出，左史謗之，舉伯以告〔二〕。子亹怒而出，曰：「女無亦謂我老耄而舍我，而又謗我〔三〕！」 \\n 〔一〕　案：「廷見」，述聞卷二一：「『廷』當為『迋』。『迋』与『往』同，謂往至子亹之家而請見，故下文曰『子亹不出』也。說文：『迋』，往也。」 \\n 〔二〕　倚相，楚左史也。子亹，楚申公史老也。廷見，見於廷也。 \\n 〔三〕　舉伯，楚大夫也。 \\n 〔四〕　八十曰耄。舍，棄也。 \\n 左史倚相曰：「唯子老耄，故欲見以交儆子〔一〕。若子方壯，能經營百事，倚相將奔走承序〔二〕，於是不給，而何暇得見〔三〕？昔衛武公年數九十有五矣〔四〕，猶箴儆於國〔五〕，曰：『自卿以下至於師長士〔六〕，苟在朝者，無謂我老耄而舍我〔七〕，必恭恪於朝，朝夕以交戒我；聞一二之言，必誦志而納之，以訓導我〔八〕。』在輿有旅賁之規〔九〕，位宁有官師之典〔一０〕，倚几有誦訓之諫〔一一〕，居寢有褻御之箴〔一二〕，臨事有瞽史之導〔一三〕，宴居有師工之誦〔一四〕。史不失書，矇不失誦，以訓御之〔一五〕，於是乎作懿戒〔一六〕以自儆也〔一七〕。及其沒也，謂之睿聖武公〔一八〕。子實不睿聖，於倚相何害〔一九〕。周書曰：『文王至於日中昃，不皇暇食〔二０〕。惠於小民，唯政之恭。』文王猶不敢驕〔二一〕。今子老楚國而欲自安也〔二二〕，以禦數者，王將何為〔二三〕？若常如此，楚其難哉〔二四〕！」子亹懼，曰：「老之過也〔二五〕。」乃驟見左史。 \\n 〔一〕　交，夾也。 \\n 〔二〕　承受事業次序。 \\n 〔三〕　給，供也。 \\n 〔四〕　武公，衛僖公之子、共伯之弟武公和也。 \\n 〔五〕　箴，刺也。儆，戒也。 \\n 〔六〕　師長，大夫。士，眾士。 \\n 〔七〕　舍，謂不諫誡。 \\n 〔八〕　言，謗譽之言也。志，記也。 \\n 〔九〕　規，規諫也。旅賁，勇力之士，掌執戈盾，夾車而趨，車止則持輪。 \\n 〔一０〕中庭之左右謂之位，門屏之間謂之宁。師，長也。典，常也。 \\n 〔一一〕誦訓，工師所誦之諫，書之於几也。 \\n 〔一二〕褻，近也。 \\n 〔一三〕事，戎祀也。瞽，樂太師，掌詔吉凶。史，太史也，掌詔禮事。 \\n 〔一四〕師，樂師也。工，瞽矇也。誦，謂箴諫時世也。 \\n 〔一五〕御，進也。 \\n 〔一六〕案：「懿戒」，述聞卷二一：「『戒』字涉注文『戒書』而衍。」 \\n 〔一七〕三君云：「懿，戒書也。」昭謂：懿，詩大雅抑之篇也。「 \\n 懿」，讀之曰「抑」，毛詩序曰：「抑，衛武公刺厲王，亦以自儆也。」 \\n 〔一八〕睿，明也。書曰：「睿作聖。」諡法曰：「威彊睿德曰『武。』」 \\n 〔一九〕害，傷也。 \\n 〔二０〕日昳曰昃。易曰：「日中則昃。」 \\n 〔二一〕案：「驕」，公序本作「惰」。 \\n 〔二二〕老，老恃楚國。 \\n 〔二三〕禦，止也。數者，謂箴戒誹謗也。為人臣而尚如此，王將復何為也。 \\n 〔二四〕難以為治。 \\n 〔二五〕老，子亹名。 \\n ８　靈王虐，白公子張驟諫〔一〕。王患之，謂史老曰：「吾欲已子張之諫，若何〔二〕？」對曰：「用之寔難，已之易矣。若諫，君則曰：『余左執鬼中，右執殤宮〔三〕，凡百箴諫，吾盡聞之矣，寧聞他言〔四〕？』」 \\n 〔一〕　子張，楚大夫白公也。 \\n 〔二〕　史老，子亹。已，止也。 \\n 〔三〕　中，身也。禮曰：其中退然。夭死曰殤；殤宮，殤之居也。執，謂把其錄籍，制服其身，知其居處，若今世云「能使殤矣」。 \\n 〔四〕　不欲聞諫也。 \\n 白公又諫，王如史老之言。對曰：「昔殷武丁能聳其德，至於神明〔一〕，以入於河〔二〕，自河徂亳〔三〕，於是乎三年，默以思道〔四〕。卿士患之〔五〕，曰：『王言以出令也，若不言，是無所稟令也〔六〕。』武丁於是作書〔七〕，曰：『以余正四方，余恐德之不類，茲故不言〔八〕。』如是而又使以象夢〔九〕旁求四方之賢〔一０〕，得傅說以來，升以為公〔一一〕，而使朝夕規諫，曰：『 \\n 若金，用女作礪〔一二〕。若津水，用女作舟〔一三〕。若天旱，用女作霖雨〔一四〕。啟乃心，沃朕心〔一五〕。若藥不瞑眩，厥疾不瘳〔一六〕。若跣不視地，厥足用傷〔一七〕。』若武丁之神明也，〔一八〕其聖之睿廣也，其智之不疚也，猶自謂未乂〔一九〕，故三年默以思道。既得道，猶不敢專制，使以象旁求聖人。既得以為輔，又恐其荒失遺忘，故使朝夕規誨箴諫，曰：『必交修余，無余棄也。』今君或者未及武丁，而惡規諫者，不亦難乎〔二０〕！ \\n 〔一〕　武丁，高宗也。聳，敬也。至，通也。通于神明，謂夢見傅說。 \\n 〔二〕　遷於河內。 \\n 〔三〕　從河內往都亳也。 \\n 〔四〕　默，諒闇也。思道，思君人之道也。書曰：「高宗諒闇，三年不言，言乃雍。」 \\n 〔五〕　患其不言。 \\n 〔六〕　稟，受也。 \\n 〔七〕　作書，解卿士也。賈、唐云：「書，說命也。」昭曰：非也，其時未得傅說。 \\n 〔八〕　類，善也。茲，此也。 \\n 〔九〕　案述聞卷二一：「『象夢』，當為『夢象』，謂以所夢見之人作象而使求之也。」 \\n 〔一０〕思賢而夢見之，識其容狀，故作其象，而使求之。 \\n 〔一一〕公，上公也。書序曰：「高宗夢得說，使百工營求諸野，得之傅巖，作說命。」 \\n 〔一二〕使磨礪也。 \\n 〔一三〕喻遭津水。 \\n 〔一四〕天旱，自比苗稼也。雨三日已上為霖。 \\n 〔一五〕啟，開也。以賢者之心比霖雨也。 \\n 〔一六〕以藥喻忠言也。瞑眩頓瞀，攻己之急也。瘳，愈也。 \\n 〔一七〕以失道比徒跣而不視地，必傷也。 \\n 〔一八〕通於神明。 \\n 〔一九〕乂，治也。 \\n 〔二０〕難以保國。 \\n 「齊桓、晉文，皆非嗣也〔一〕，還軫諸侯，不敢淫逸〔二〕，心類德音，以德有國〔三〕。近臣諫，遠臣謗，輿人誦，以自誥也。〔四〕是以其入也，四封不備一同〔五〕，而至於有畿田〔六〕，以屬諸侯〔七〕，至於今為令君。桓、文皆然，君不度憂於二令君，而欲自逸也，無乃不可乎？周詩有之曰：『弗躬弗親，庶民弗信〔八〕。』臣懼民之不信君也，故不敢不言。不然，何急其以言取罪也？」 \\n 〔一〕　言非嫡嗣。 \\n 〔二〕　還軫，謂出奔也。 \\n 〔三〕　類，善也。 \\n 〔四〕　輿，眾也。誦，誦善敗也。誥，告也。 \\n 〔五〕　備，滿也。地方百里曰同。方欲美之，故尤小焉。 \\n 〔六〕　方千里百畿。 \\n 〔七〕　屬，會也。 \\n 〔八〕　言為政不躬親之，則眾民不信。 \\n 王病之，曰：「子復語〔一〕。不穀雖不能用，吾憖寘之於耳。〔二〕」對曰：「賴君用之也，故言〔三〕。不然，巴浦之犀、犛、兕、象，其可盡乎，其又以規為瑱也〔四〕？」遂趨而退，歸，杜門不出。七月，乃有乾谿之亂，靈王死之〔五〕。 \\n 〔一〕　病不能然，故復使語。 \\n 〔二〕　憖，猶願也。 \\n 〔三〕　賴，恃也。 \\n 〔四〕　犛，犛牛也。規，諫也。瑱，所以塞耳。言四獸之牙角可以為瑱難盡，而又以規諫為之乎？今象出徼外，其三獸則荊、交有焉。巴浦，地名。或曰：「巴，巴郡。浦，合浦。」 \\n 〔五〕　乾谿，楚之東地。 \\n ９　司馬子期欲以妾為內子〔一〕，訪之左史倚相，曰：「吾有妾而願，欲笄之，其可乎〔二〕？」對曰：「昔先大夫子囊違王之命謚〔三〕；子夕嗜芰，子木有羊饋而無芰薦〔四〕。君子曰：違而道。〔五〕穀陽豎愛子反之勞也，而獻飲焉，以斃於鄢〔六〕；芋尹申亥從靈王之欲，以隕於乾谿〔七〕。君子曰：從而逆〔八〕。君子之行，欲其道也〔九〕，故進退周旋，唯道是從。夫子木能違若敖之欲，〔一０〕以之道而去芰薦，吾子經營楚國〔一一〕，而欲薦芰以干之〔一二〕，其可乎？」子期乃止。 \\n 〔一〕　子期，楚平王之子、子西之弟公子結也，為大司馬。卿之嫡妻曰內子。 \\n 〔二〕　愿，愨也。笄，內子首飾衡笄也。 \\n 〔三〕　違『厲』以為『恭』。 \\n 〔四〕　子木違父命，以羊饋易芰薦。 \\n 〔五〕　違命合道。 \\n 〔六〕　穀陽豎，子反之內豎也。斃，踣也。魯成十六年，晉、楚戰於鄢，楚恭王傷目。明日，將復戰，王召子反，穀陽豎獻飲於子反，醉不能見。王曰：「天敗楚也。」乃宵遁。子反自殺。 \\n 〔七〕　芋尹申亥，申無宇之子。乾谿之役，申亥曰：「吾父再干王命，王不誅，惠孰大焉。」乃求王，遇諸棘圍以歸。王縊，申亥以二女殉葬之。 \\n 〔八〕　從，從其欲。 \\n 〔九〕　欲得其道。 \\n 〔一０〕若敖，子夕。 \\n 〔一一〕經，經緯也。 \\n 〔一二〕干，犯也。言以妾為妻，猶以芰當祭。 \\n  \\n   \\n  "}
{"章节": "國語卷第十八", "正文": "  \\n 國語卷第十八 \\n 　 \\n  \\n 楚語下 \\n １　昭王問於觀射父〔一〕，曰：「周書所謂重、黎寔使天地不通者，何也〔二〕？若無然，民將能登天乎〔三〕？」 \\n 〔一〕　昭王，楚平王之子昭王熊軫。觀射父，楚大夫。 \\n 〔二〕　周書，周穆王之相甫侯所作呂刑也。重、黎，顓頊掌天地之臣。呂刑曰：「乃命重、黎，絕地天通。」謂少皞之末，民神雜糅，不可方物，顓頊受之，乃命南正重司天以屬神，火正黎司地以屬民，是謂絕地與天相通之道也。 \\n 〔三〕　若重、黎不絕天地，民豈能上天乎？ \\n 對曰：「非此之謂也。古者民神不雜〔一〕。民之精爽不攜貳者，而又能齊肅衷正〔二〕，其智能上下比義〔三〕，其聖能光遠宣朗〔四〕，其明能光照之，其聰能聽徹之〔五〕，如是則明神降之〔六〕，在男曰覡，在女曰巫〔七〕。是使制神之處位次主〔八〕，而為之牲器時服〔九〕，而後使先聖之後之有光烈〔一０〕，而能知山川之號〔一一〕、高祖之主〔一二〕、宗廟之事、昭穆之世〔一三〕、齊敬之勤〔一四〕、禮節之宜、威儀之則、容貌之崇〔一五〕、忠信之質〔一六〕、禋絜之服〔一七〕，而敬恭明神者，以為之祝〔一八〕。使名姓之後，能知四時之生〔一九〕、犧牲之物、玉帛之類、采服之儀、彝器之量〔二０〕、次主之度〔二一〕、屏攝之位〔二二〕、壇場之所〔二三〕、上下之神、氏姓之出〔二四〕，而心率舊典者為之宗〔二五〕。於是乎有天地神民類物之官，是謂五官〔二六〕，各司其序，不相亂也。民是以能有忠信，神是以能有明德〔二七〕，民神異業〔二八〕，敬而不瀆，故神降之嘉生〔二九〕，民以物享，禍災不至，求用不匱。 \\n 〔一〕　雜，會也。謂司民、司神之官各異。 \\n 〔二〕　爽，明也。攜，離也。貳，二也。齊，一也。肅，敬也。衷，中也。 \\n 〔三〕　義，宜也。 \\n 〔四〕　聖，通也。朗，明也。 \\n 〔五〕　徹，達也。 \\n 〔六〕　降，下也。 \\n 〔七〕　巫、覡，見鬼者。周禮，男亦曰巫。 \\n 〔八〕　處，居也。位，祭位也。次主，次其尊卑先後。 \\n 〔九〕　牲，牲之毛色、小大也。器，所當用也。時服，四時服色所宜。 \\n 〔一０〕烈，明也。 \\n 〔一一〕號，名位也。 \\n 〔一二〕高祖，廟之先也。 \\n 〔一三〕父昭，子穆，先後之次也。春秋躋僖公，謂之逆祀。 \\n 〔一四〕齊，莊也。 \\n 〔一五〕崇，飾也。 \\n 〔一六〕質，誠也。 \\n 〔一七〕絜祀曰禋。 \\n 〔一八〕祝，太祝，掌祈福祥。 \\n 〔一九〕名姓，謂舊族，若伯夷，炎帝之後，為堯秩宗。生，嘉穀韭卵之屬。 \\n 〔二０〕彝，六彝。器，俎豆。量大小也。 \\n 〔二一〕疏數之度。 \\n 〔二二〕周氏云：「屏，並也。攝，主人之位。」昭謂：屏，屏風也。攝，形如今要扇。皆所以明尊卑，為祭祀之位。近漢亦然。 \\n 〔二三〕除地曰場。 \\n 〔二四〕所自出也。 \\n 〔二五〕宗，宗伯，掌祭祀之禮。 \\n 〔二六〕類物，謂別善惡、利器用之官。 \\n 〔二七〕明德，謂降福祥，不為災孽。 \\n 〔二八〕業，事也。 \\n 〔二九〕嘉生，善物。 \\n 「及少皞之衰也，九黎亂德〔一〕，民神雜糅，不可方物〔二〕。夫人作享，家為巫史〔三〕，無有要質〔四〕。民匱於祀，而不知其福〔五〕。烝享無度，民神同位。民瀆齊盟，無有嚴威〔六〕。神狎民則，不蠲其為〔七〕。嘉生不降，無物以享。禍災薦臻，莫盡其氣〔八〕。顓頊受之〔九〕，乃命南正重司天以屬神〔一０〕，命火正黎司地以屬民〔一一〕，使復舊常，無相侵瀆〔一二〕，是謂絕地天通〔一三〕。 \\n 〔一〕　少皞，黃帝之子金天氏也。九黎，黎氏九人，蚩尤之徒也。　案：「蚩尤之徒也」五字原脫，據尚書呂刑疏引韋注補。 \\n 〔二〕　同位故雜糅。方，猶別也。物，名也。 \\n 〔三〕　夫人，人人也。享，祀也。巫，主接神。史，次位序。言人人自為之。 \\n 〔四〕　質，誠也。 \\n 〔五〕　言民困匱於祭祀，而不獲其福。 \\n 〔六〕　齊，同也。嚴，敬也。威，畏也。 \\n 〔七〕　狎，習也。則，法也。蠲，絜也。其為，所為也。 \\n 〔八〕　薦，重也。臻，至也。氣，受命之氣也。 \\n 〔九〕　少皞氏歿，顓頊氏作。受，承服也。 \\n 〔一０〕南，陽位。正，長也。司，主也。屬，會也。所以會群神，使各有分序，不相干亂也。周禮，則宗伯掌祭祀。 \\n 〔一一〕唐尚書云：「『火』，當為『北。』」北，陰位也。周禮，則司徒掌土地民人者也。 \\n 〔一二〕侵，犯也。 \\n 〔一三〕絕地民與天神相通之道。 \\n 「其後，三苗復九黎之德〔一〕，堯復育重、黎之後，不忘舊者，使復典之〔二〕。以至於夏、商，故重、黎氏世敘天地，而別其分主者也〔三〕。其在周，程伯休父其後也，當宣王時，失其官守，而為司馬氏〔四〕。寵神其祖，以取威於民，曰：『重寔上天，黎寔下地〔五〕。』遭世之亂，而莫之能禦也〔六〕。不然，夫天地成而不變〔七〕，何比之有〔八〕？」 \\n 〔一〕　其後，高辛氏之季年。三苗，九黎之後。高辛氏衰，三苗為亂，行其凶德，如九黎之為也。堯興而誅之。 \\n 〔二〕　育，長也。堯繼高辛氏，平三苗之亂，紹育重、黎之後，使復典天地之官，羲氏、和氏是也。 \\n 〔三〕　敘，次也。分，位也。 \\n 〔四〕　程，國。伯，爵。休父，名也。失官守，謂失天地之官，而以諸侯為大司馬。詩曰「王謂尹氏，命程伯休父」是也。 \\n 〔五〕　寵，尊也。言休父之後世，尊神其祖，以威耀其民，言重能舉上天，黎能抑下地，令相遠，故不復通也。 \\n 〔六〕　亂，謂幽、平以下。禦，止也。 \\n 〔七〕　天地體成，不復變改。 \\n 〔八〕　言不相比近也。 \\n ２　子期祀平王〔一〕，祭以牛俎於王〔二〕，王問於觀射父，曰：「祀牲何及〔三〕？」對曰：「祀加於舉〔四〕。天子舉以大牢，祀以會〔五〕；諸侯舉以特牛，祀以太牢〔六〕；卿舉以少牢，祀以特牛〔七〕；大夫舉以特牲，祀以少牢〔八〕；士食魚炙，祀以特牲；庶人食菜，祀以魚。上下有序，則民不慢。」 \\n 〔一〕　子期，楚平王之子結。平王，恭王之子、昭王之父。 \\n 〔二〕　致牛俎於昭王。 \\n 〔三〕　王惑俎肉，而問牲用所及。 \\n 〔四〕　加，增也。舉，人君朔望之盛饌。 \\n 〔五〕　大牢，牛羊豕也。會，會三大牢。舉，四方之貢。 \\n 〔六〕　特，一也。 \\n 〔七〕　少牢，羊豕。 \\n 〔八〕　特牲，豕也。 \\n 王曰：「其小大何如？」對曰：「郊禘不過繭栗〔一〕，烝嘗不過把握〔二〕。」王曰：「何其小也？」對曰：「夫神以精明臨民者也，故求備物，不求豐大〔三〕。是以先王之祀也，以一純、二精、〔四〕三牲、四時、五色、六律、七事、八種〔五〕、九祭、十日、十二辰以致之〔六〕，百姓、千品、萬官、億醜，兆民經入畡數以奉之〔七〕，明德以昭之〔八〕，和聲以聽之〔九〕，以告遍至，則無不受休〔一０〕。毛以示物〔一一〕，血以告殺〔一二〕，接誠拔取以獻具，為齊敬也〔一三〕。敬不可久，民力不堪，故齊肅以承之。〔一四〕」 \\n 〔一〕　角如繭栗。郊禘，祭天也。 \\n 〔二〕　把握，長不出把。 \\n 〔三〕　備物，體具而精絜者。 \\n 〔四〕　一純，心純一而絜者。二精，玉帛也。 \\n 〔五〕　七事，天、地、民、四時之務。八種，八音也。 \\n 〔六〕　九祭，九州助祭。十日，甲至癸。十二辰，子至亥。擇其吉日令辰，以致神。 \\n 〔七〕　百姓，百官受氏姓也。千品，姓有徹品，十為千品。五物之官，陪屬萬為萬官。官有十醜，為億醜。天子之田九畡，以養兆民，王取經入，以食萬官。 \\n 〔八〕　昭，昭孝敬也。 \\n 〔九〕　中和之聲，使神聽之。 \\n 〔一０〕至，神至也。休，慶也。 \\n 〔一一〕物，色也。 \\n 〔一二〕明不因故也。 \\n 〔一三〕接誠於神也。拔毛取血，獻其備物也。齊，絜也。詩云：「 \\n 執其鸞刀，以啟其毛，取其血膋。」 \\n 〔一四〕肅，疾也。承，奉也。 \\n 王曰：「芻豢幾何〔一〕？」對曰：「遠不過三月，近不過浹日〔二〕。」王曰：「祀不可以已乎〔三〕？」對曰：「祀所以昭孝息民〔四〕、撫國家、定百姓也，不可以已。夫民氣縱則底〔五〕，底則滯，滯久而不振〔六〕，生乃不殖〔七〕。其用不從〔八〕，其生不殖，不可以封〔九〕。是以古者先王日祭、月享、時類、歲祀〔一０〕。諸侯舍日〔一一〕，卿、大夫舍月〔一二〕，士、庶人舍時。〔一三〕天子遍祀群神品物〔一四〕，諸侯祀天地、三辰及其土之山川〔一五〕，卿、大夫祀其禮〔一六〕，士、庶人不過其祖〔一七〕。日月會于龍〈豕尨〉〔一八〕，土氣含收〔一九〕，天明昌作〔二０〕，百嘉備舍〔二一〕，群神頻行〔二二〕。國於是乎蒸嘗，家於是乎嘗祀〔二三〕，百姓夫婦擇其令辰〔二四〕，奉其犧牲，敬其粢盛，絜其糞除，慎其采服，禋其酒醴，帥其子姓〔二五〕，從其時享，虔其宗祝〔二六〕，道其順辭，以昭祀其先祖，肅肅濟濟，如或臨之。於是乎合其州鄉朋友婚姻，比爾兄弟親戚〔二七〕。於是乎弭其百苛，殄其讒慝〔二八〕，合其嘉好，結其親暱〔二九〕，億其上下〔三０〕，以申固其姓。上所以教民虔也，下所以昭事上也。天子禘郊之事，必自射其牲〔三一〕，王后必自舂其粢〔三二〕；諸侯宗廟之事，必自射牛、刲羊、擊豕〔三三〕，夫人必自舂其盛〔三四〕。況其下之人，其誰敢不戰戰兢兢，以事百神！天子親舂禘郊之盛〔三五〕，王后親繰其服〔三六〕，自公以下至於庶人，其誰敢不齊肅恭敬致力於神！民所以攝固者也，若之何其舍之也〔三七〕！」 \\n 〔一〕　草養曰芻，穀養曰豢。 \\n 〔二〕　遠，謂三牲。近，謂雞鶩之屬。浹日，十日也。 \\n 〔三〕　已，止也。 \\n 〔四〕　昭孝養，使民蕃息也。 \\n 〔五〕　氣，志氣也。縱，放也。底，著也。 \\n 〔六〕　滯，廢也。振，懼也。言無祭祀，則民無所畏忌；無所畏忌，則志放縱；志放縱，則遂廢滯難復恐懼也。 \\n 〔七〕　生，生物也。殖，長也。生物不長，神不降以福也。　案：「生，生物也。」原作「生，生人物也。」攷異卷四：「『人』字衍。下云『生物不長』，蒙上而言可證。」據刪。 \\n 〔八〕　不從上令也。 \\n 〔九〕　封，封國也。 \\n 〔一０〕告以事類曰類。日祭於祖、考，月薦於曾、高，時類及二祧，歲祀於壇墠。 \\n 〔一一〕有月享也。 \\n 〔一二〕有時祭也。 \\n 〔一三〕歲乃祭也。 \\n 〔一四〕品物，謂若八蜡所祭貓虎昆蟲之類。 \\n 〔一五〕三辰，日、月、星。祀天地，謂二王之後，非二王之後，祭分野星、山川而已。 \\n 〔一六〕禮，謂五祀及祖所自出。 \\n 〔一七〕祖，王父也。 \\n 〔一八〕〈豕尨〉，龍尾也。謂周十二月、夏十月，日月合辰於尾上。月令：「孟冬，日在尾。」 \\n 〔一九〕含收，收縮。萬物含藏。 \\n 〔二０〕昌，盛也。作，起也。謂天氣上也。是月，純坤用事。 \\n 〔二一〕嘉，善也。時物畢成，舍入室也。 \\n 〔二二〕頻，並也。言並行欲求食也。 \\n 〔二三〕蒸，冬祭也。嘗，嘗百物也。月令：「孟冬，大飲烝。」傳曰：「閑蟄而蒸。」 \\n 〔二四〕辰，十二辰。 \\n 〔二五〕禋，絜也。子，眾子。姓，同姓也。 \\n 〔二六〕宗，主祭祀。祝，主祝祈。 \\n 〔二七〕合，會也。比，親也。 \\n 〔二八〕弭，止也。苛，虐也。殄，覆也。止、覆，謂解怨除恨。 \\n 〔二九〕合、結，謂於此更申固之。 \\n 〔三０〕億，安也。 \\n 〔三一〕牲，牛也。 \\n 〔三二〕粢，器實也。 \\n 〔三三〕刲，刺也。擊，殺也。 \\n 〔三四〕在器曰盛。上言粢，此言盛，互其文也。 \\n 〔三五〕帥后舂之。 \\n 〔三六〕服，祭服。祭義云：「夫人繰，三盆，則王后一盆與。」周語曰：「王耕一墢，班三之。」 \\n 〔三七〕攝，持也。舍，廢也。 \\n 王曰：「所謂一純、二精、七事者，何也？」對曰：「聖王正端冕，以其不違心，帥其群臣精物以臨監享祀，無有苛慝於神者，謂之一純〔一〕。玉、帛為二精〔二〕。天、地、民及四時之務為七事。」王曰：「三事者，何也？」對曰：「天事武〔三〕，地事文〔四〕，民事忠信〔五〕。」王曰：「所謂百姓、千品、萬官、億醜、兆民經入畡數者，何也？」對曰：「民之徹官百〔六〕。王公之子弟之質能言能聽徹其官者〔七〕，而物賜之姓，以監其官，是為百姓〔八〕。姓有徹品，十於王謂之千品〔九〕。五物之官，陪屬萬為萬官〔一０〕。官有十醜，為億醜〔一一〕。天子之田九畡，以食兆民〔一二〕，王取經入焉，以食萬官〔一三〕。」 \\n 〔一〕　端，玄端之服。冕，大冠也。監，視也。不違心，謂心思端正、服則端正也。 \\n 〔二〕　明絜為精。 \\n 〔三〕　乾稱剛健，故武。 \\n 〔四〕　地質柔順，故文。易曰：「坤為文。」 \\n 〔五〕　以忠信為行。 \\n 〔六〕　徹，達也。自以名達於上者，有百官也。 \\n 〔七〕　質，有賢質。能言，能言其官職也。 \\n 〔八〕　物，事也，以功事賜之姓。官有世功，則有官族，若太史、司馬之屬。 \\n 〔九〕　謂一官之職，其僚屬徹於王者有十品，百官，故有千品。 \\n 〔一０〕五物，謂天、地、神、民、類物之官也。臣之臣為陪屬。謂有僚屬轉陪貳相佐助，復有十等，千品，故萬官也。 \\n 〔一一〕醜，類也。以十醜承萬為十萬，十萬曰億，古數也。今以萬萬為億。 \\n 〔一二〕九畡，九州之內有畡數也。食兆民，民稱耕而食其中也。天子曰兆民。 \\n 〔一三〕經，常也。常入，征稅也。 \\n ３　鬥且廷見〔一〕令尹子常〔二〕，子常與之語，問蓄貨聚馬。歸以語其弟，曰：「楚其亡乎！不然，令尹其不免乎。吾見令尹，令尹問蓄聚積實，如餓豺狼焉〔三〕，殆必亡者也。 \\n 〔一〕　案述聞卷二一：「『廷』亦『迋』之訛。」參見楚語上。 \\n 〔二〕　鬥且，楚大夫。子常，子囊之孫囊瓦也。 \\n 〔三〕　實，財也。 \\n 「夫古者聚貨不妨民衣食之利，聚馬不害民之財用〔一〕，國馬足以行軍〔二〕，公馬足以稱賦〔三〕，不是過也。公貨足以賓獻，〔四〕家貨足以共用〔五〕，不是過也。夫貨、馬郵則闕於民〔六〕，民多闕則有離叛之心，將何以封矣〔七〕。 \\n 〔一〕　貨，珠玉之屬，自然物也。貨、馬多，則養求者眾，妨財力也。 \\n 〔二〕　國馬，民馬也。十六井為丘，有戎馬一匹、牛三頭，足以行軍。 \\n 〔三〕　公馬，公之戎馬。稱，舉也。賦，兵賦也。 \\n 〔四〕　賓，饗贈也。獻，貢也。 \\n 〔五〕　家，大夫也。 \\n 〔六〕　郵，過也。闕，缺也。 \\n 〔七〕　封，封國也。 \\n 「昔鬥子文三舍令尹〔一〕，無一日之積，恤民之故也〔二〕。成王聞子文之朝不及夕也〔三〕，於是乎每朝設脯一束、糗一筐，以羞子文〔四〕。至於今〔五〕秩之〔六〕。成王每出子文之祿，必逃，王止而後復〔七〕。人謂子文曰：『人生求富，而子逃之，何也？』對曰：『夫從政者，以庇民也〔八〕。民多曠者，而我取富焉〔九〕，是勤民以自封也〔一０〕，死無日矣。我逃死，非逃富也。』故莊王之世，滅若敖氏，唯子文之後在，至於今處鄖，為楚良臣〔一一〕。是不先恤民而後己之富乎？ \\n 〔一〕　子文，鬥伯比之子於菟也。舍，去也。 \\n 〔二〕　積，儲也。 \\n 〔三〕　成王，楚文王之子頵也。 \\n 〔四〕　糗，寒粥也。筐，器名也。羞，進也。 \\n 〔五〕　案：「今」下原有「令尹」二字，考異卷四：「『令尹』二字疑涉上文而衍，周禮酒正先鄭注賈疏引國語作『至于今秩之』，可證。」今據刪。 \\n 〔六〕　秩，常也。 \\n 〔七〕　祿，俸也。復，反也。 \\n 〔八〕　庇，覆也。 \\n 〔九〕　曠，猶空也。 \\n 〔一０〕勤，勞也。封，厚也。 \\n 〔一一〕莊王，成王孫也。若敖氏，子文之族也。魯宣四年，子文之弟子鬥椒為亂，莊王滅若敖氏之族，子文之孫箴尹克黃使齊而還，自拘於司敗。王思子文之治楚也，曰：「子文無後，何以勸善。」使復其所。其子孫當昭王時為鄖公。 \\n 「今子常，先大夫之後也〔一〕，而相楚君無令名於四方。民之羸餒，日已甚矣〔二〕。四境盈壘〔三〕，道殣相望〔四〕，盜賊司目，民無所放〔五〕。是之不恤，而蓄聚不厭，其速怨於民多矣〔六〕。積貨滋多，蓄怨滋厚，不亡何待。 \\n 〔一〕　先大夫，子囊也。 \\n 〔二〕　羸，瘠也。言日日又甚。 \\n 〔三〕　盈，滿也。壘，壁也。言壘壁滿於四境之內。 \\n 〔四〕　道冢曰殣。詩云：「行有死人，尚或殣之。」 \\n 〔五〕　放，依也。 \\n 〔六〕　速，召也。 \\n 「夫民心之慍也〔一〕，若防大川焉，潰而所犯必大矣〔二〕。子常其能賢於成、靈乎？成不禮於穆，願食熊蹯，不獲而死〔三〕。靈不顧於民，一國棄之，如遺跡焉〔四〕。子常為政，而無禮不顧甚於成、靈，其獨何力以待之〔五〕！」期年，乃有柏舉之戰，子常奔鄭，昭王奔隨〔六〕。 \\n 〔一〕　慍，怒也。 \\n 〔二〕　犯，敗也。 \\n 〔三〕　成，成王，穆王商臣之父，欲黜商臣而立其弟職。商臣圍成王，王請食熊蹯而死，不聽，遂自殺。蹯，掌也。 \\n 〔四〕　靈王不君，罷弊楚國，三軍叛之，如行人之遺棄其跡。 \\n 〔五〕　待，禦也。 \\n 〔六〕　柏舉，楚地。隨，漢東之國。初，蔡昭侯朝於楚，子常欲其珮。唐成公亦朝焉，子常欲其驌驦馬。二君不與，而留之三年。後與之，乃得歸。歸與吳伐楚，大敗之。在魯定四年。奔隨，自鄖奔隨也。 \\n ４　吳人入楚，昭王出奔，濟於成臼〔一〕，見藍尹亹載其孥〔二〕。王曰：「載予。」對曰：「自先王莫墜其國〔三〕，當君而亡之，君之過也。」遂去王。王歸，又求見，王欲執之，子西曰：「請聽其辭，夫其有故〔四〕。」王使謂之曰：「成臼之役，而棄不穀，今而敢來，何也〔五〕？」對曰：「昔瓦唯長舊怨，以敗於柏舉，故君及此〔六〕。今又效之，無乃不可乎？臣避於成臼，以儆君也，庶悛而更乎〔七〕？今之敢見，觀君之德也，曰：庶憶懼而鑒前惡乎〔八〕？君若不鑒而長之，君實有國而不愛，臣何有於死〔九〕，死在司敗矣〔一０〕！惟君圖之！」子西曰：「使復其位，以無忘前敗〔一一〕。」王乃見之。 \\n 〔一〕　吳人，闔閭也。出奔隨也。濟，渡也。成臼，津名。 \\n 〔二〕　藍尹亹，楚大夫。妻子曰孥。 \\n 〔三〕　墜，失也。 \\n 〔四〕　子西，平王之子、昭王之庶兄、令尹公子申也。故，猶意也。 \\n 〔五〕　而，女也。 \\n 〔六〕　瓦，子常名。長，猶積也。 \\n 〔七〕　悛，改也。 \\n 〔八〕　鑒，鏡也。 \\n 〔九〕　案：此句下，公序本有注文「何惜於死」四字。 \\n 〔一０〕楚謂司寇為司敗。 \\n 〔一一〕言見亹則念前敗。 \\n ５　吳人入楚，昭王奔鄖〔一〕，鄖公之弟懷將弒王〔二〕，鄖公辛止之。懷曰：「平王殺吾父〔三〕，在國則君，在外則讎也。見讎弗殺，非人也。」鄖公曰：「夫事君者，不為外內行〔四〕，不為豐約舉〔五〕，苟君之，尊卑一也。且夫自敵以下則有讎〔六〕，非是不讎。下虐上為弒，上虐下為討，而況君乎！君而討臣，何讎之為？若皆讎君，則何上下之有乎？吾先人以善事君，成名於諸侯，自鬥伯比以來，未之失也。今爾以是殃之，不可〔七〕。」懷弗聽，曰：「 \\n 吾思父，不能顧矣。」鄖公以王奔隨〔八〕。 \\n 〔一〕　鄖，楚邑。 \\n 〔二〕　鄖公，令尹子文玄孫之孫蔓成然之子鬥辛也。 \\n 〔三〕　平王，昭王考也。父，蔓成然也。成然立平王，貪求無厭，平王殺之。 \\n 〔四〕　不為外內易行。 \\n 〔五〕　豐，盛也。約，衰也。舉，動也。 \\n 〔六〕　敵，敵體也。 \\n 〔七〕　殃，病害也。 \\n 〔八〕　避懷也。 \\n 王歸而賞及鄖、懷，子西諫曰：「君有二臣，或可賞也，或可戮也。君王均之，群臣懼矣〔一〕。」王曰：「夫子期之二子耶？吾知之矣〔二〕。或禮於君，或禮於父，均之，不亦可乎！」 \\n 〔一〕　均，同也。言賞罰無別，故懼。 \\n 〔二〕　子期，成然字。 \\n ６　子西歎於朝，藍尹亹曰：「吾聞君子唯獨居思念前世之崇替，〔一〕與哀殯喪〔二〕，於是有歎，其餘則否。君子臨政思義〔三〕，飲食思禮，同宴思樂，在樂思善，無有歎焉。今吾子臨政而歎，何也？」子西曰：「闔廬能敗吾師〔四〕。闔廬即世，吾聞其嗣又甚焉〔五〕。吾是以歎。」 \\n 〔一〕　崇，終也。替，廢也。詩云：「曾不崇朝。」 \\n 〔二〕　塗木曰殯。 \\n 〔三〕　思公義也。 \\n 〔四〕　柏舉之戰。 \\n 〔五〕　嗣，嗣子夫差也。甚，謂政德過於父。 \\n 對曰：「子患政德之不修，無患吳矣。夫闔廬口不貪嘉味，耳不樂逸聲〔一〕，目不淫於色，身不懷於安，朝夕勤志，卹民之羸〔二〕，聞一善〔三〕若驚，得一士若賞〔四〕，有過必悛〔五〕，有不善必懼，是故得民以濟其志〔六〕。今吾聞夫差好罷民力以成私好，縱過而翳諫〔七〕，一夕之宿，臺榭陂池必成，六畜玩好必從。夫差先自敗也已，焉能敗人。子修德以待吳，吳將斃矣。」 \\n 〔一〕　逸，淫也。 \\n 〔二〕　羸，病也。 \\n 〔三〕　案攷異卷四：「後漢書文苑傳注，文選孔文舉薦彌衡表、潘安仁楊荊州誄注引國語，『善』下有『言』字。」 \\n 〔四〕　若受賞也。 \\n 〔五〕　悛，改也。 \\n 〔六〕　濟，成也。志，戰克。 \\n 〔七〕　翳，鄣也。 \\n ７　王孫圉聘於晉〔一〕，定公饗之，趙簡子鳴玉以相〔二〕，問於王孫圉曰：「楚之白珩猶在乎〔三〕？」對曰：「然。」簡子曰：「其為寶也，幾何矣〔四〕。」 \\n 〔一〕　王孫圉，楚大夫。 \\n 〔二〕　定公，晉頃公之子午也。簡子，趙鞅也。鳴玉，鳴其佩玉以相禮也。 \\n 〔三〕　珩，佩上之橫者。 \\n 〔四〕　幾何世也。 \\n 曰：「未嘗為寶。楚之所寶者，曰觀射父〔一〕，能作訓辭，以行事於諸侯〔二〕，使無以寡君為口實〔三〕。又有左史倚相，能道訓典，以敘百物〔四〕，以朝夕獻善敗於寡君，使寡君無忘先王之業；又能上下說於鬼神，順道其欲惡〔五〕，使神無有怨痛於楚國〔六〕。又有藪曰雲連徒洲，金木竹箭之所生也〔七〕。龜、珠、角、齒、皮、革、羽、毛，所以備賦，以戒不虞者也〔八〕。所以共幣帛，以賓享於諸侯者也〔九〕。若諸侯之好幣具，而導之以訓辭〔一０〕，有不虞之備，而皇神相之〔一一〕，寡君其可以免罪於諸侯，而國民保焉〔一二〕。此楚國之寶也。若夫白珩，先王之玩也，何寶之焉〔一三〕？ \\n 〔一〕　言以賢為寶。 \\n 〔二〕　言以訓辭交結諸侯。 \\n 〔三〕　口實，毀弄。 \\n 〔四〕　敘，次也。物，事也。 \\n 〔五〕　說，媚也。 \\n 〔六〕　痛，疾也。 \\n 〔七〕　楚有雲夢藪，澤名也。連，屬也。水中可居者曰洲，徒其名也。 \\n 〔八〕　龜，所以備吉凶。珠，所以禦火災。角，所以為弓弩。齒，象齒，所以為珥。皮，虎豹皮也，所以為茵鞬。革，犀兕也，所以為甲冑。羽，鳥羽，所以為旍。毛，氂牛尾，所以注竿首。賦，兵賦。虞，度也。 \\n 〔九〕　享，獻也。 \\n 〔一０〕導，行也。 \\n 〔一一〕能媚於神，故皇神相之。皇，大也。相，助也。 \\n 〔一二〕保，安也。 \\n 〔一三〕玩，玩弄之物。 \\n 「圉聞國之寶六而已。明王聖人能制議百物〔一〕，以輔相國家，則寶之；玉足以庇廕嘉穀，使無水旱之災，則寶之〔二〕；龜足以憲臧否，則寶之〔三〕；珠足以禦火災，則寶之〔四〕；金足以禦兵亂，則寶之〔五〕；山林藪澤足以備財用，則寶之。若夫譁囂之美，〔六〕楚雖蠻夷，不能寶也〔七〕。」 \\n 〔一〕　案：此句公序本無「明王」、「人」三字。 \\n 〔二〕　玉，祭祀之玉。 \\n 〔三〕　憲，法也，取善惡之法。 \\n 〔四〕　珠，水精，故以禦火災。 \\n 〔五〕　金，所以為兵也。 \\n 〔六〕　譁囂，猶讙譁，謂若鳴玉以相。 \\n 〔七〕　微刺簡子。 \\n ８　惠王以梁與魯陽文子〔一〕，文子辭，曰：「梁險而在境，懼子孫之有貳者也〔二〕。夫事君無憾，憾則懼偪〔三〕，偪則懼貳。〔四〕夫盈而不偪〔五〕，憾而不貳者，臣能自壽〔六〕，不知其他〔七〕。縱臣而得全其首領以沒〔八〕，懼子孫之以梁之險，而乏臣之祀也〔九〕。」王曰：「子之仁，不忘子孫，施及楚國，敢不從子。」與之魯陽。 \\n 〔一〕　惠王，昭王子，越女之子章。梁，楚北境也。文子，平王之孫、司馬子期子魯陽公也。 \\n 〔二〕　貳，二心也。 \\n 〔三〕　憾，恨也。無恨，謂得志也。偪，偪上也。 \\n 〔四〕　偪則懼誅，故貳也。 \\n 〔五〕　盈，志滿也。 \\n 〔六〕　壽，保也。 \\n 〔七〕　他，子孫也。 \\n 〔八〕　案：「全其首領」原作「以其首領」。攷異卷四：「文選注（褚淵碑文注引國語），『以』作『全』。」今據改。 \\n 〔九〕　恃險而貳，將見誅絕。 \\n ９　子西使人召王孫勝〔一〕，沈諸梁聞之〔二〕，見子西曰：「 \\n 聞子召王孫勝，信乎？」曰：「然。」子高曰：「將焉用之？」曰：「吾聞之，勝直而剛，欲寘之境〔三〕。」 \\n 〔一〕　王孫勝，故平王太子建之子白公勝也。初，費無極為太子少師，無寵，太子娶於秦而美，勸王納之，遂譖太子曰：「建將叛。」太子奔鄭。又與晉謀鄭，鄭人殺之，勝奔吳。在魯哀十六年。 \\n 〔二〕　沈諸梁，楚左司馬沈尹戌之子葉公子高。 \\n 〔三〕　寘，置也。傳曰：「召之，使處吳境，為白公。」　案：「 \\n 使處吳境」，述聞卷一九：「今本韋注，『境』上有『吳』字，乃後人依誤本左傳加之，與正文不合。」 \\n 子高曰：「不可。其為人也，展而不信〔一〕，愛而不仁〔二〕，詐而不智〔三〕，毅而不勇〔四〕，直而不衷〔五〕，周而不淑。〔六〕復言而不謀身，展也〔七〕；愛而不謀長，不仁也〔八〕；以謀蓋人，詐也〔九〕；彊忍犯義〔一０〕，毅也〔一一〕；直而不顧，不衷也〔一二〕；周言棄德，不淑也〔一三〕。是六德者，皆有其華而不實者也，將焉用之。 \\n 〔一〕　展，誠也。誠，謂復言而非忠信之道。 \\n 〔二〕　外愛人，內無仁心也。 \\n 〔三〕　以詐行謀，而非智道也。智人不詐。 \\n 〔四〕　毅，果也。 \\n 〔五〕　衷，中也。君子惡訐以為直。 \\n 〔六〕　周，審也。淑，善也。 \\n 〔七〕　復言，言可復，不欺人也。不謀身，不計身害也。 \\n 〔八〕　外愛人，不計終身也。 \\n 〔九〕　蓋，掩也。 \\n 〔一０〕案：「彊忍犯義」，札記引段玉裁說：「『犯義』二字當是注，誤為正文。」 \\n 〔一一〕彊，彊力。忍，忍犯義也。 \\n 〔一二〕不顧隱諱。 \\n 〔一三〕取周其言，而不以德。 \\n 「彼其父為戮於楚，其心又狷而不絜〔一〕。若其狷也，不忘舊怨，而不以絜悛德〔二〕，思報怨而已。則其愛也足以得人，其展也足以復之〔三〕，其詐也足以謀之，其直也足以帥之〔四〕，其周也足以蓋之〔五〕，其不絜也足以行之，而加之以不仁，奉之以不義，蔑不克矣。 \\n 〔一〕　狷者，直己之志，不從人也。不絜，非絜行。 \\n 〔二〕　悛，改也。 \\n 〔三〕　復，復其前言。 \\n 〔四〕　帥，帥眾也。 \\n 〔五〕　言其周密足以覆蓋其惡。 \\n 「夫造勝之怨者，皆不在矣〔一〕。若來而無寵，速其怒也〔二〕。若其寵之，毅貪無厭，既能得入〔三〕，而耀之以大利〔四〕，不仁以長之〔五〕，思舊怨以修其心〔六〕，苟國有釁，必不居矣。〔七〕非子職之，其誰乎〔八〕？彼將思舊怨而欲大寵〔九〕，動而得人〔一０〕，怨而有術〔一一〕，若果用之，害可待也。余愛子與司馬，故不敢不言〔一二〕。 \\n 〔一〕　怨，謂譖太子者費無極之徒。 \\n 〔二〕　速，疾也。 \\n 〔三〕　案：「既能得入」，述聞卷二一：「『入』當為『人』，『 \\n 能得人』，即上文所謂愛也，足以得人也。『耀之以大利』，謂示其人以大利也。下文『動而得人』，即承此句言之。若作『入』字，則義不可通。』」 \\n 〔四〕　耀，示也。 \\n 〔五〕　長其利欲。 \\n 〔六〕　修其報讎之心。 \\n 〔七〕　釁，隙也。 \\n 〔八〕　職，主也，言子西將主此禍。 \\n 〔九〕　大寵，令尹、司馬也。 \\n 〔一０〕愛，故得人。 \\n 〔一一〕父死而怨，故有術也。 \\n 〔一二〕司馬，子西之弟子期。 \\n 子西曰：「德其忘怨乎〔一〕！余善之，夫乃其寧〔二〕。」子高曰：「不然。吾聞之，唯仁者可好也，可惡也，可高也，可下也。好之不偪，惡之不怨，高之不驕，下之不懼。不仁者則不然。人好之則偪，惡之則怨，高之則驕，下之則懼。驕有欲焉〔三〕，懼有惡焉〔四〕，欲惡怨偪，所以生詐謀也。子將若何？若召而下之，將戚而懼；為之上者，將怒而怨。詐謀之心，無所靖矣〔五〕。有一不義，猶敗國家，今壹五六，而必欲用之，不亦難乎？吾聞國家將敗，必用姦人，而嗜其疾味，其子之謂乎〔六〕？ \\n 〔一〕　言綏之以德，必忘怨也。 \\n 〔二〕　寧，安也。 \\n 〔三〕　欲專寵也。 \\n 〔四〕　惡其上也。 \\n 〔五〕　靖，安也。 \\n 〔六〕　嗜，貪也。疾味，味為己生疾害，喻好不善也。 \\n 「夫誰無疾眚〔一〕！能者早除之。舊怨滅宗，國之疾眚也，為之關籥蕃籬而遠備閑之，猶恐其至也〔二〕，是之為日惕〔三〕。若召而近之，死無日矣。人有言曰：『狼子野心，怨賊之人也。』其又何善乎？若子不我信，盍求若敖氏與子干、子皙之族而近之〔四〕？安用勝也，其能幾何〔五〕？ \\n 〔一〕　眚，猶災也。 \\n 〔二〕　蕃籬，壁落閑闌也。 \\n 〔三〕　惕，懼也。 \\n 〔四〕　若敖氏，莊王所滅鬥椒也。子干、子皙，恭王庶子公子比、公子黑肱也。平王所殺而代之，何獨不召而近也？ \\n 〔五〕　言危不久。 \\n 「昔齊騶馬繻以胡公入於具〔一〕水〔二〕，邴歜、閻職戕懿公於囿竹〔三〕，晉長魚矯殺三郤於榭〔四〕，魯圉人犖殺子般於次〔 \\n 五〕，夫是誰之故也，非唯舊怨乎〔六〕？是皆子之所聞也。人求多聞善敗，以監戒也。今子聞而棄之，猶蒙耳也〔七〕。吾語子何益，吾知逃也已〔八〕。」 \\n 〔一〕　案：「具水」原作「貝水」。攷異卷四：「案『貝』當作『 \\n 具』，水經巨洋水注引國語作『具水』。」今據改，注文同。 \\n 〔二〕　騶馬繻，齊大夫也。胡公，齊太公玄孫之子胡公靖也。具，水名。胡公虐馬繻，馬繻弒胡公，內之具水。 \\n 〔三〕　戕，殘也。歜、職皆齊臣。懿公，齊桓公之子商人也。為公子時，與邴歜之父爭田，弗勝。及即位，乃掘而刖之，而使歜僕納閻職之妻，而使職驂乘。魯文十八年，懿公遊於申池，二子弒公，而納諸竹中。 \\n 〔四〕　長魚矯，晉大夫。三郤，錡、至、犨也。犨與矯爭田，執而梏之，與其父母妻子同一轅。既矯嬖於厲公，譖而殺三郤於榭。 \\n 〔五〕　圉人，養馬者。子般，魯莊公太子。次，舍也。雩，講於梁氏，女公子觀之，犖自牆外與之戲，子般鞭之。莊公薨，子般即位，次於黨氏，公子慶父通於夫人，夫人欲立之，慶父使犖賊子般於黨氏。在魯莊三十二年。 \\n 〔六〕　故，事也。 \\n 〔七〕　蒙，覆也。 \\n 〔八〕　逃，逃勝之難。 \\n 子西笑曰：「子之尚勝也〔一〕。」不從，遂使為白公。子高以疾閒居於蔡〔二〕。及白公之亂，子西、子期死〔三〕。葉公聞之，曰：「吾怨其棄吾言，而德其治楚國，楚國之能平均以復先王之業者，夫子也〔四〕。以小怨寘大德，吾不義也，將入殺之〔五〕。」帥方城之外以入，殺白公而定王室〔六〕，葬二子之族〔七〕。 \\n 〔一〕　言子論議好尚勝也。 \\n 〔二〕　蔡，故蔡國，楚滅之，葉公兼而治焉。 \\n 〔三〕　白公請伐鄭以報父讎，子西既許之，未起師，晉伐鄭，楚又救之，與之盟。白公怒，遂作亂，殺二子於朝。在魯哀十六年。 \\n 〔四〕　夫子，子西。 \\n 〔五〕　殺白公也。 \\n 〔六〕　定王室，謂兼令尹、司馬以平楚國。既定，乃使子西之子甯為令尹，子期之子寬為司馬，而老于葉。 \\n 〔七〕　子西、子期之族多見害，故皆為葬之。 \\n  \\n   \\n  "}
{"章节": "國語卷第十九", "正文": "  \\n 國語卷第十九 \\n 　 \\n  \\n 吳語 \\n １　吳王夫差起師伐越，越王句踐起師逆之〔一〕。大夫種乃獻謀〔二〕曰：「夫吳之與越，唯天所授，王其無庸戰〔三〕。夫申胥、華登簡服吳國之士於甲兵，而未嘗有所挫也〔四〕。夫一人善射，百夫決拾〔五〕，勝未可成也〔六〕。夫謀必素見成事焉，而後履之，〔七〕不可以授命〔八〕。王不如設戎，約辭行成，以喜其民〔九〕，以廣侈吳王之心〔一０〕。吾以卜之於天，天若棄吳，必許吾成而不吾足也〔一一〕，將必寬然有伯諸侯之心焉〔一二〕。既罷弊其民，而天奪之食，安受其燼〔一三〕，乃無有命矣〔一四〕。」 \\n 〔一〕　夫差，太伯之後、闔廬之子，姬姓也。句踐，祝融之後、允常之子，羋姓也。鄭語曰：「羋姓夔越。」世本亦云：「越，羋姓也。」魯定十四年，吳伐越，越敗之于檇李，闔廬傷而死。後三年，夫差伐越，報檇李也。越逆之，自江至于五湖，吳人大敗之於夫椒，遂入越。越子以甲楯五千保于會稽。在魯哀元年。 \\n 〔二〕　種，越大夫。獻，進也。 \\n 〔三〕　庸，用也。 \\n 〔四〕　申胥，楚大夫伍奢之子子胥也，名員。魯昭二十年，奢誅于楚，員奔吳，吳與之申地，故曰申胥。華登，宋司馬華費遂之子。華氏作亂於宋而敗，登奔吳，為大夫。簡，習也。挫，毀折也。 \\n 〔五〕　決，鉤弦。拾，捍。言申胥、華登善用兵，眾必化之，猶一人善射，百夫競著決拾而效之。 \\n 〔六〕　成，猶必也。 \\n 〔七〕　素，猶豫也。履，行也。 \\n 〔八〕　授命，猶鬥命。 \\n 〔九〕　戎，兵也。約，卑也。成，平也。言不如設兵自守，卑約其辭以求平於吳，吳民必喜。 \\n 〔一０〕侈，大也。 \\n 〔一一〕言越不足畏。 \\n 〔一二〕寬，緩也。 \\n 〔一三〕奪之食，稻蟹之屬。燼，餘也。 \\n 〔一四〕吳無復有天命矣。 \\n 越王許諾，乃命諸稽郢行成於吳〔一〕，曰：「寡君句踐使下臣郢不敢顯然布幣行禮〔二〕，敢私告於下執事曰：昔者越國見禍，得罪於天王〔三〕。天王親趨玉趾，以心孤句踐〔四〕，而又宥赦之。〔五〕君王之於越也，繄起死人而肉白骨也〔六〕。孤不敢忘天災，其敢忘君王之大賜乎！今句踐申禍無良〔七〕，草鄙之人，敢忘天王之大德，而思邊垂之小怨〔八〕，以重得罪於下執事〔九〕？句踐用帥二三之老〔一０〕，親委重罪，頓顙於邊〔一一〕。 \\n 〔一〕　諸稽郢，越大夫。 \\n 〔二〕　布，陳也。幣，玉帛也。顯，猶公露也。 \\n 〔三〕　見禍於天也。得罪，謂傷闔廬。言天王，尊之以名。 \\n 〔四〕　趾，足也。孤，棄也。 \\n 〔五〕　宥，寬也。 \\n 〔六〕　繄，是也。是使白骨生肉，德至厚也。 \\n 〔七〕　申，重也。良，善也。 \\n 〔八〕　遠邑稱鄙。言吳侵越之邊垂，心懷怨恨。 \\n 〔九〕　重得罪，謂報見侵也。 \\n 〔一０〕家臣稱老，言此謙也。 \\n 〔一一〕委，猶歸也。邊，邊境。 \\n 「今君王不察，盛怒屬兵，將殘伐越國〔一〕。越國固貢獻之邑也，君王不以鞭箠使之，而辱軍士使寇令焉〔二〕。句踐請盟：一介嫡女，執箕箒以〈日亥〉姓於王宮〔三〕；一介嫡男，奉槃匜以隨諸御；〔四〕春秋貢獻，不解於王府。天王豈辱裁之〔五〕？亦征諸侯之禮也〔六〕。 \\n 〔一〕　察，理也。屬，會也。殘伐，謂隳會稽。 \\n 〔二〕　若禦寇之號令。 \\n 〔三〕　一介，一人。〈日亥〉，備也。姓，庶姓。曲禮曰：「納女於天子，曰備百姓。」 \\n 〔四〕　槃，盛盥器。晉語曰：「奉匜沃盥。」御，近臣宦豎之屬。 \\n 〔五〕　豈能辱意裁制之。 \\n 〔六〕　征，稅也。此亦天子征稅諸侯之禮。 \\n 「夫諺曰：『狐埋之而狐搰之，是以無成功〔一〕。』今天王既封植越國，以明聞於天下〔二〕，而又刈亡之，是天王之無成勞也。〔三〕雖四方之諸侯，則何實以事吳〔四〕？敢使下臣盡辭，唯天王秉利度義焉〔五〕！」 \\n 〔一〕　埋，藏也。搰，發也。 \\n 〔二〕　封植，以草木自喻。壅本曰封。植，立也。明，顯也。　案：「明，顯也」下，公序本尚有「聞於天下，言天下備聞也」十字。 \\n 〔三〕　芟草曰刈。勞，功也。 \\n 〔四〕　實，實事也。 \\n 〔五〕　秉，執也。義，宜也。 \\n ２　吳王夫差乃告諸大夫曰：「孤將有大志於齊〔一〕，吾將許越成，而無拂吾慮〔二〕。若越既改，吾又何求？若其不改，反行，吾振旅焉〔三〕。」 \\n 〔一〕　言欲伐齊。 \\n 〔二〕　拂，絕也。 \\n 〔三〕　伐齊反，振旅而討之。 \\n 申胥諫曰：「不可許也。夫越非實忠心好吳也，又非懾畏吾兵甲之彊也。大夫種勇而善謀，將還玩吳國於股掌之上，以得其志〔一〕。夫固知君王之蓋威以好勝也〔二〕，故婉約其辭，以從逸王志〔三〕，使淫樂於諸夏之國，以自傷也。使吾甲兵鈍獘，民人離落，而日以憔悴〔四〕，然後安受吾燼。夫越王好信以愛民，四方歸之，年穀時熟，日長炎炎〔五〕。及吾猶可以戰也，為虺弗摧，為蛇將若何？〔六〕」 \\n 〔一〕　還，轉也。玩，弄也。脛本曰股。 \\n 〔二〕　蓋，猶尚也。 \\n 〔三〕　婉，順也。約，卑也。從，順隨也。 \\n 〔四〕　離，叛也。落，殞也。憔悴，瘦病也。 \\n 〔五〕　炎炎，進貌。 \\n 〔六〕　虺，小蛇。大傳曰：「封豕長蛇。」 \\n 吳王曰：「大夫奚隆於越〔一〕，越曾足以為大虞乎〔二〕？若無越，則吾何以春秋曜吾軍士？」乃許之成。 \\n 〔一〕　奚，何也。隆，盛也。 \\n 〔二〕　虞，度也。 \\n 將盟，越王又使諸稽郢辭曰：「以盟為有益乎？前盟口血未乾，〔一〕足以結信矣。以盟為無益乎？君王舍甲兵之威以臨使之，而胡重於鬼神而自輕也？」吳王乃許之，荒成不盟〔二〕。 \\n 〔一〕　未乾，喻近。 \\n 〔二〕　荒，空也。 \\n ３　吳王夫差既許越成，乃大戒師徒，將以伐齊。申胥進諫曰：「 \\n 昔天以越賜吳，而王弗受。夫天命有反〔一〕，今越王句踐恐懼而改其謀，舍其愆令〔二〕，輕其征賦，施民所善，去民所惡，身自約也，裕其眾庶〔三〕，其民殷眾〔四〕，以多甲兵。越之在吳，猶人之有腹心之疾也。夫越王之不忘敗吳，於其心也侙然〔五〕，服士以伺吾閒〔六〕。今王非越是圖，而齊、魯以為憂。夫齊、魯譬諸疾，疥癬也〔七〕，豈能涉江、淮而與我爭此地哉？將必越實有吳土〔八〕。 \\n 〔一〕　反，謂盛者更衰，禍者有福。 \\n 〔二〕　舍，廢也。愆，過也。 \\n 〔三〕　裕，饒也。 \\n 〔四〕　殷，盛也。 \\n 〔五〕　案：「侙」原作「戚」。攷異卷四「案『戚』當為『侙』字之誤也。說文：『侙』，惕也，引國語『於其心侙然。』」今據改，注文同。 \\n 〔六〕　侙，猶惕也。閒，隟也。 \\n 〔七〕　疥癬在外，為疾微也。 \\n 〔八〕　壤地接而越修德也。 \\n 「王其盍亦鑑於人，無鑑於水〔一〕。昔楚靈王不君〔二〕，其臣箴諫以不入〔三〕。乃築臺於章華之上〔四〕，闕為石郭，陂漢，以象帝舜〔五〕。罷弊楚國，以閒陳、蔡〔六〕。不修方城之內〔七〕，踰諸夏而圖東國〔八〕，三歲於沮、汾以服吳、越〔九〕。其民不忍饑勞之殃，三軍叛王於乾谿〔一０〕。王親獨行，屏營仿偟於山林之中，三日乃見其涓人疇〔一一〕。王呼之曰：『余不食三日矣。』疇趨而進，王枕其股以寢於地。王寐，疇枕王以墣而去之〔一二〕。王覺而無見也，乃匍匐將入於棘闈，棘闈不納〔一三〕，乃入芋尹申亥氏焉〔一四〕。王縊，申亥負王以歸，而土埋之其室〔一五〕。此志也，豈遽忘於諸侯之耳乎〔一六〕？ \\n 〔一〕　鑑，鏡也。以人為鏡，見成敗；以水為鏡，見形而已。書曰：「人無于水鑑，當于民鑑。」 \\n 〔二〕　不得為君之道。 \\n 〔三〕　入，受也。 \\n 〔四〕　章華，地名。 \\n 〔五〕　闕，穿也。陂，壅也。舜葬九疑，其山體水旋其丘，故壅漢水使旋石郭，以象之也。 \\n 〔六〕　閒，候也，候其隟而取之。魯昭八年，楚滅陳。十一年滅蔡。 \\n 〔七〕　方城，楚北山。 \\n 〔八〕　諸夏，陳、蔡。東國，徐夷、吳、越。 \\n 〔九〕　沮、汾，水名，楚東鄙沮、汾之閒乾谿也。魯昭六年，楚令尹子蕩帥師伐吳，師于豫章，次于乾谿。 \\n 〔一０〕殃，害也。民罷國亂，中外叛潰。事在魯昭十三年。 \\n 〔一一〕涓人，今中涓也。疇，名也。 \\n 〔一二〕墣，塊也。 \\n 〔一三〕棘，楚邑。闈，門也。　案發正卷一九：「『棘闈』，蓋二字地名，韋以『闈』為門，非也。」 \\n 〔一四〕申亥，楚大夫，芋尹無宇之子。傳曰：「王沿夏將入鄢，芋尹無宇之子申亥曰：『吾父再奸王命，王弗誅，惠孰大焉。』乃求王，遇諸棘闈。」 \\n 〔一五〕傳曰：「王縊，申亥以其二女殉而葬之。」 \\n 〔一六〕志，記也。言此事皆見記於諸侯之耳而未忘也。 \\n 「今王既變鯀、禹之功〔一〕，而高高下下，以罷民於姑蘇〔二〕。天奪吾食，都鄙荐饑〔三〕。今王將很天而伐齊〔四〕。夫吳民離矣〔五〕，體有所傾，譬如群獸然，一个負矢，將百群皆奔〔六〕，王其無方收也〔七〕。越人必來襲我，王雖悔之，其猶有及乎？」 \\n 〔一〕　王，夫差。變，易也。魯語曰：「禹能以德修鯀之功。」 \\n 〔二〕　高高，起臺榭。下下，深污池。姑蘇，臺名，在吳西，近湖。 \\n 〔三〕　天奪吾食，稻蟹也。都，國也。鄙，邊邑也。荐，重也。 \\n 〔四〕　很，違也。 \\n 〔五〕　有離叛也。 \\n 〔六〕　傾，傷也。言眾獸群聚其中，一個被矢，則百群皆走。以言吳民臨陳就戰，或小有傾傷，亦復然也。 \\n 〔七〕　方，道也。收，還也。 \\n 王弗聽。十二年，遂伐齊〔一〕。齊人與戰於艾陵〔二〕，齊師敗績，吳人有功〔三〕。 \\n 〔一〕　夫差十二年，魯哀十一年。 \\n 〔二〕　艾陵，齊地。 \\n 〔三〕　傳曰：「獲齊國書，革車八百乘，甲盾三千。」 \\n ４　吳王夫差既勝齊人於艾陵，乃使行人奚斯釋言於齊〔一〕，曰：「寡人帥不腆吳國之役，遵汶之上〔二〕，不敢左右，唯好之故。〔三〕今大夫國子興其眾庶，以犯獵吳國之師徒〔四〕，天若不知有罪，則何以使下國勝〔五〕！」 \\n 〔一〕　奚斯，吳大夫。釋，解也，以言辭自解，歸非於齊。 \\n 〔二〕　役，兵也。汶，齊水名。 \\n 〔三〕　不敢左右暴掠齊民，惟有恩好之故。 \\n 〔四〕　國子，齊卿國書也。犯，陵也。獵，震也。　案：「震」，述聞卷二一以為「虐」之訛。 \\n 〔五〕　下國，吳自謂。言天若不知有罪，何以使吳勝齊。 \\n ５　吳王還自伐齊，乃訊〔一〕申胥〔二〕曰：「昔吾先王體德明聖，達於上帝〔三〕，譬如農夫作耦，以刈殺四方之蓬蒿〔四〕，以立名於荊，此則大夫之力也〔五〕。今大夫老，而又不自安恬逸〔六〕，而處以念惡〔七〕，出則罪吾眾〔八〕，撓亂百度〔九〕，以妖孽吳國〔一０〕。今天降衷於吳〔一一〕，齊師受服。孤豈敢自多，先王之鍾鼓，寔式靈之〔一二〕。敢告於大夫。」 \\n 〔一〕　案：「訊」，攷異卷四據說文、太平御覽引國語，以為「誶」字之誤。注同。 \\n 〔二〕　訊，告讓也。 \\n 〔三〕　先王，闔廬。上帝，天也。 \\n 〔四〕　二耜為耦。言子胥佐先王，猶耕者之有耦，以成其事。 \\n 〔五〕　立名於荊，謂敗楚於柏舉，昭王奔隨時。 \\n 〔六〕　恬，猶靜也。逸，樂也。 \\n 〔七〕　處，居也。居則念為惡於吳國。 \\n 〔八〕　罪吾眾，謂「吳民離矣，體有所傾」之屬。 \\n 〔九〕　撓，擾也。度，法度。 \\n 〔一０〕妄為妖言：「越當襲吳。」 \\n 〔一一〕衷，善也。 \\n 〔一二〕式，用也。靈，神也。 \\n 申胥釋劍而對曰：「昔吾先王世有輔弼之臣〔一〕，以能遂疑計惡〔二〕，以不陷於大難。今王播棄黎老〔三〕，而孩童焉比謀〔四〕，曰『余令而不違〔五〕。』夫不違，乃違也〔六〕。夫不違，亡之階也。夫天之所棄，必驟近其小喜〔七〕，而遠其大憂〔八〕。王若不得志於齊，而以覺寤王心，而吳國猶世〔九〕。吾先君得之也，必有以取之〔一０〕；其亡之也，亦有以棄之〔一一〕。用能援持盈以沒〔一二〕，而驟救傾以時〔一三〕。今王無以取之〔一四〕，而天祿亟至〔一五〕，是吳命之短也。員不忍稱疾辟易，以見王之親為越之擒也。員請先死。」遂自殺〔一六〕。將死，曰：「以懸吾目於東門，以見越之入，吳國之亡也。」王慍曰：「孤不使大夫得有見也。」乃使取申胥之尸，盛以鴟夷，而投之於江〔一七〕。 \\n 〔一〕　言闔廬以前。 \\n 〔二〕　遂，決也。計，慮也。 \\n 〔三〕　鮐背之耇稱黎老，播，放也。　案：公序本作「播，放也。黎，凍梨，壽徵也。」 \\n 〔四〕　孩，幼也。比，合也。 \\n 〔五〕　不違，言莫違也。 \\n 〔六〕　乃違道也。 \\n 〔七〕　小喜，勝敵之喜，「紂之百克」是也。　案：「『紂之百克』是也」，公序本作「謂有所克定也」。 \\n 〔八〕　大憂在後，故遠也。 \\n 〔九〕　世，繼世。 \\n 〔一０〕得，謂克楚。傳曰：「闔廬食不二味，勤恤其民。」取之，謂此也。 \\n 〔一一〕亡之，謂不正其師，以班處宮，復為楚所敗。 \\n 〔一二〕盈，滿也。沒，終也。 \\n 〔一三〕言不失時。 \\n 〔一四〕言無政德。 \\n 〔一五〕亟，數也。 \\n 〔一六〕辟易，狂疾。 \\n 〔一七〕鴟夷，革囊。 \\n ６　吳王夫差既殺申胥，不稔於歲〔一〕，乃起師北征。闕為深溝，通於商、魯之閒〔二〕，北屬之沂〔三〕，西屬之濟〔四〕，以會晉公午於黃池〔五〕。 \\n 〔一〕　稔，熟也。謂後年不至於熟而北征也。夫差以哀十一年殺子胥，十二年會魯於橐皋。 \\n 〔二〕　闕，穿也。商，宋也。 \\n 〔三〕　沂，水名，出泰山，蓋南至下邳入泗。 \\n 〔四〕　濟，宋水。 \\n 〔五〕　黃池，地名。晉公午，晉定公也。黃池會在魯哀十三年。 \\n 於是越王句踐乃命范蠡、舌庸〔一〕，率師沿海泝淮以絕吳路。〔二〕敗王子友於姑熊夷〔三〕。越王句踐乃率中軍泝江〔四〕以襲吳，入其郛〔五〕，焚其姑蘇，徙其大舟〔六〕。 \\n 〔一〕　二子，越大夫。 \\n 〔二〕　沿，順也。逆流而上曰泝。循海而逆入於淮，以絕吳王之歸路。 \\n 〔三〕　姑熊夷，吳郊也。王子友，夫差太子也。夫差未及反，越伐吳，吳拒之，獲太子友。 \\n 〔四〕　江，吳江。或有「淮」字者，誤。 \\n 〔五〕　郛，郭也。 \\n 〔六〕　大舟，王舟。徙，取也。 \\n 吳、晉爭長未成〔一〕，邊遽乃至，以越亂告〔二〕。吳王懼，乃合大夫而謀曰：「越為不道，背其齊盟〔三〕。今吾道路修遠〔四〕，無會而歸，與會而先晉，孰利〔五〕？」王孫雒曰：「夫危事不齒〔六〕，雒敢先對。二者莫利。無會而歸，越聞章矣，民懼而走，遠無正就〔七〕。齊、宋、徐、夷曰：『吳既敗矣〔八〕！』將夾溝而〈疒侈〉我〔九〕，我無生命矣。會而先晉，晉既執諸侯之柄以臨我，將成其志以見天子〔一０〕。吾須之不能〔一一〕，去之不忍。若越聞愈章〔一二〕，吾民恐叛。必會而先之〔一三〕。」 \\n 〔一〕　長，先也。成，定也。 \\n 〔二〕　遽，傳也。 \\n 〔三〕　齊，同也。 \\n 〔四〕　案：「修遠」，公序本作「悠遠」，並有注文「悠，長也」三字。 \\n 〔五〕　先晉，令晉先歃。 \\n 〔六〕　王孫雒，吳大夫。齒，年也，不以年次對也。 \\n 〔七〕　正，適也。 \\n 〔八〕　宋，今睢陽。徐，今大徐。夷，准夷。 \\n 〔九〕　旁擊曰〈疒侈〉，也寫作〈广侈〉。 \\n 〔一０〕以侯伯之禮見天子。 \\n 〔一一〕不能待見天子。 \\n 〔一二〕愈，益也。 \\n 〔一三〕先，吳先歃。 \\n 王乃步就王孫雒曰：「先之，圖之將若何？」王孫雒曰：「王其無疑，吾道路悠遠，必無有二命，焉可以濟事〔一〕。」王孫雒進，顧揖諸大夫曰：「危事不可以為安，死事不可以為生，則無為貴智矣〔二〕。民之惡死而欲貴富以長沒也，與我同〔三〕。雖然，彼近其國，有遷；我絕慮，無遷〔四〕。彼豈能與我行此危事也哉〔五〕？事君勇謀，於此用之〔六〕。今夕必挑戰，以廣民心〔七〕。請王勵士，以奮其朋勢〔八〕。勸之以高位重畜〔九〕，備刑戮以辱其不勵者〔一０〕，令各輕其死。彼將不戰而先我〔一一〕，我既執諸侯之柄〔一二〕，以歲之不穫也，無有誅焉〔一三〕，而先罷之〔一四〕，諸侯必說〔一五〕。既而皆入其地〔一六〕，王安挺志〔一七〕，一日惕，一日留〔一八〕，以安步王志〔一九〕。必設以此民也，封於江、淮之閒，乃能至於吳〔二０〕。」吳王許諾。 \\n 〔一〕　欲決一計，求先晉。濟，成也。 \\n 〔二〕　言人之不能以危易安，以死易生，則何貴於智。 \\n 〔三〕　長，老也。沒，終也。 \\n 〔四〕　遷，轉退也。絕慮，道遠。 \\n 〔五〕　言晉不能以死與我爭。 \\n 〔六〕　勇而有謀，正謂今時。 \\n 〔七〕　挑晉求戰，以廣大民心，示不懼也。 \\n 〔八〕　朋，群也。勉勵士卒，以奮激其群黨之勢，使有鬥心。 \\n 〔九〕　重畜，寶財。 \\n 〔一０〕備，具也。 \\n 〔一一〕推先我也。 \\n 〔一二〕為盟主，故執柄。 \\n 〔一三〕穫，收也。誅，責也。不責諸侯之貢賦。 \\n 〔一四〕罷遣諸侯，令先歸。 \\n 〔一五〕說，喜也。 \\n 〔一六〕入其國境。 \\n 〔一七〕挺，寬也。 \\n 〔一八〕惕，疾也。留，徐也。 \\n 〔一九〕步，行也。 \\n 〔二０〕設，許其勸勉者。以此民封之於江、淮之閒以恐之，必速至也。　案：「以此民封之於江、淮之間以恐之」，札記引段玉裁說「 \\n 恐」當作「誘」。 \\n ７　吳王昏乃戒，令秣馬食士〔一〕。夜中，乃令服兵擐甲〔二〕，係馬舌，出火灶〔三〕，陳士卒百人，以為徹行百行〔四〕。行頭皆官師，擁鐸拱稽〔五〕，建肥胡，奉文犀之渠〔六〕。十行一嬖大夫〔七〕，建旌提鼓〔八〕，挾經秉枹〔九〕。十旌一將軍〔一０〕，載常建鼓，挾經秉枹〔一一〕。萬人以為方陣〔一二〕，皆白裳、白旂、素甲、白羽之矰，望之如荼〔一三〕。王親秉鉞，載白旗以中陳而立〔一四〕。左軍亦如之〔一五〕，皆赤裳、赤旟、丹甲、朱羽之矰，望之如火〔一六〕。右軍亦如之，皆玄裳、玄旗、黑甲、烏羽之矰，望之如墨〔一七〕。為帶甲三萬〔一八〕，以勢攻，雞鳴乃定。既陳，去晉軍一里。昧明，王乃秉枹，親就鳴鐘鼓、丁寧、錞于振鐸〔一九〕，勇怯盡應，三軍皆譁釦以振旅〔二０〕，其聲動天地。 \\n 〔一〕　秣，粟也。 \\n 〔二〕　夜中，夜半也。服，執也。擐，貫也。甲，鎧也。 \\n 〔三〕　係，縳也，縳馬舌恐有聲也。出火於灶外，以自燭之。 \\n 〔四〕　徹，通也。以百人通為一行，百行為萬人，謂之方陣。 \\n 〔五〕　三君皆云：「官師，大夫也。」昭謂：下言「十行一嬖大夫」，此一行宜為士。周禮：「百人為卒，卒長皆上士。」擁，猶抱也。拱，執也。抱鐸者，亦恐有聲也。唐尚書云：「稽，棨戟也。」鄭司農以為：「稽，計兵名籍也。」周禮：「聽師田以簡稽。」 \\n 〔六〕　肥胡，幡也。文犀之渠，謂楯也。文犀，犀之有文理者。 \\n 〔七〕　十行，千人。嬖，下大夫也。子產謂子南曰：「子皙，上大夫。汝，嬖大夫。」 \\n 〔八〕　析羽為旌。提，挈也。 \\n 〔九〕　在掖曰挾。經，兵書也。秉，執也。 \\n 〔一０〕十旌，萬人。將軍，命卿。 \\n 〔一一〕日月為常。鼓，晉鼓也。周禮：「將軍執晉鼓。」建，謂為楹而樹之。 \\n 〔一二〕百行，故萬人，正四方也。 \\n 〔一三〕交龍為旂。素甲，白甲。矰，矢名，以白羽為衛。荼，茅秀也。 \\n 〔一四〕熊虎為旗。此王所帥中軍。 \\n 〔一五〕亦如中軍「載常建鼓，挾經秉枹」之屬。 \\n 〔一六〕鳥隼為旟，尚赤。左，為陽也。丹，彤也。朱羽，染為朱也。 \\n 〔一七〕墨，漆甲，尚黑。右，陰也。 \\n 〔一八〕帶甲，衿鎧。 \\n 〔一九〕丁寧，謂鉦也。唐尚書云：「錞于，鐲。」非也。錞于與鐲各異物，軍行鳴之，與鼓相應。　案：「丁寧，謂鉦也」，札記引段玉裁說，當作「丁寧，令丁，謂鉦也」。 \\n 〔二０〕譁釦，讙呼。 \\n 晉師大駭不出，周軍飭壘〔一〕，乃令董褐請事〔二〕，曰：「 \\n 兩君偃兵接好，日中為期〔三〕。今大國越錄〔四〕，而造於弊邑之軍壘，敢請亂故〔五〕。」 \\n 〔一〕　周，繞也。飾，治也。 \\n 〔二〕　董褐，晉大夫司馬寅。請，問也。　案：「司馬寅」原作「 \\n 司馬演」。攷異卷四據左傳哀公十三年疏、文選王仲宣贈文叔良詩注引國語注「演」並作「寅」。今據改。 \\n 〔三〕　偃，匿也。接，合也。 \\n 〔四〕　錄，第也。 \\n 〔五〕　敢問先期亂次之故。 \\n 吳王親對之曰：「天子有命，周室卑約，貢獻莫入，上帝鬼神而不可以告〔一〕。無姬姓之振也〔二〕，徒遽來告。孤日夜相繼〔三〕，匍匐就君。君今非王室不平安是憂，億負晉眾庶，不式諸戎、狄、楚、秦〔四〕；將不長弟，以力征一二兄弟之國〔五〕。孤欲守吾先君之班爵〔六〕，進則不敢〔七〕，退則不可〔八〕。今會日薄矣〔九〕，恐事之不集，以為諸侯笑〔一０〕。孤之事君在今日，不得事君亦在今日〔一一〕。為使者之無遠也，孤用親聽命於藩籬之外。〔一二〕」 \\n 〔一〕　無以告祭於天神人鬼。 \\n 〔二〕　振，救也。 \\n 〔三〕　徒，步也。遽，傳車也。 \\n 〔四〕　億，安也。負，恃也。安恃其眾而不用征伐戎、狄、楚、秦卑周者。 \\n 〔五〕　弟，猶幼也。言晉不帥長幼之節，而征伐同姓兄弟之國，謂魯、衛之屬。或云：「謂晉滅虞、虢、韓、魏。」然滅虞、虢、韓、魏皆在春秋之始，非所以責定公。 \\n 〔六〕　爵次當為盟主。 \\n 〔七〕　不敢過先君。 \\n 〔八〕　亦不可不及也。 \\n 〔九〕　薄，迫也。 \\n 〔一０〕集，成也。 \\n 〔一一〕言欲戰以決之也。不勝，則服事君；若勝之，則為盟主。 \\n 〔一二〕藩蘺，壁落。 \\n 董褐將還，王稱左畸曰：「攝少司馬茲與王士五人，坐於王前。〔一〕」乃皆進，自〈亞刀〉於客前以酬客〔二〕。 \\n 〔一〕　賈、唐二君云：「稱，呼也。左畸，軍左部也。攝，執也。少司馬茲與王士五人，皆罪人死士也。」 \\n 〔二〕　賈、唐二君云：「〈亞刀〉，剄也。酬，報也。將報客，使死士自剄，以示其威行，軍士用命也。」昭謂：魯定十四年，吳伐越，越王使罪人自剄以誤吳。故夫差傚之。 \\n 董褐既致命〔一〕，乃告趙鞅〔二〕曰：「臣觀吳王之色，類有大憂〔三〕，小則嬖妾、嫡子死，不則國有大難〔四〕；大則越入吳。將毒，不可與戰〔五〕。主其許之先，無以待危〔六〕，然而不可徒許也〔七〕。」趙鞅許諾。 \\n 〔一〕　致命於晉君。 \\n 〔二〕　趙鞅，晉正卿趙簡子也。 \\n 〔三〕　類，似也。傳曰：「肉食者無墨，今吳王有墨。」墨，暴氣也。 \\n 〔四〕　大難，反叛。 \\n 〔五〕　毒，猶暴也。言若猛獸被毒悖暴。 \\n 〔六〕　主，趙鞅。 \\n 〔七〕　徒，空也。言不可空許，宜有辭義。 \\n 晉乃令董褐復命曰：「寡君未敢觀兵身見〔一〕，使褐復命曰：『曩君之言〔二〕，周室既卑，諸侯失禮於天子〔三〕，請貞於陽卜，收文、武之諸侯〔四〕。孤以下密邇於天子，無所逃罪〔五〕，訊讓日至〔六〕，曰：昔吳伯父不失，春秋必率諸侯以顧在余一人〔七〕。今伯父有蠻、荊之虞，禮世不續〔八〕，用命孤禮佐周公，以見我一二兄弟之國，以休君憂〔九〕。今君掩王東海，以淫名聞於天子〔一０〕，君有短垣，而自踰之〔一一〕，況蠻、荊則何有於周室？〔一二〕夫命圭有命，固曰吳伯，不曰吳王〔一三〕。諸侯是以敢辭〔一四〕。夫諸侯無二君，而周無二王，君若無卑天子，以干其不祥〔一五〕，而曰吳公，孤敢不順從君命長弟〔一六〕！』許諾〔一七〕。」 \\n 〔一〕　觀，示也。 \\n 〔二〕　曩，向也。 \\n 〔三〕　謂不朝貢。 \\n 〔四〕　貞，正也。龜曰卜，以火發兆，故曰陽。言吳欲正陽卜，收復文王、武王之諸侯，以奉天子。 \\n 〔五〕　孤以下，晉辭也。密，比也。邇，近也。 \\n 〔六〕　訊，告也。　案札記：「段云此『訊』亦『誶』之誤。」 \\n 〔七〕　此晉述天子告讓之辭。同姓元侯曰伯父；吳伯父，吳先君。不失，四時必率諸侯備朝聘之禮。 \\n 〔八〕　今，謂夫差。虞，度也。言夫差有蠻、荊之備，廢朝聘之禮，不得繼世續前人之職。 \\n 〔九〕　休，息也。周公，周之太宰，諸侯之師。言君有蠻、荊之虞，故命晉侯以禮佐助周公，與兄弟之國相見，命朝聘天子。息君憂，周之憂也。 \\n 〔一０〕掩，蓋也。淫，僭也。名，號也。 \\n 〔一一〕垣者，喻禮防雖短，不可踰也。言王室雖卑，不可僭也。 \\n 〔一二〕言吳姬姓，而自僭號，況於蠻、荊，有何義於周室而不為乎？ \\n 〔一三〕命圭，受錫圭之策命。周禮：「伯執躬圭。」吳本稱伯，故曰吳伯。 \\n 〔一四〕辭不事吳。 \\n 〔一五〕干，犯也。 \\n 〔一六〕案：「孤敢不順從君命長弟」下「許諾」二字，攷異卷四據文選注引國語，無此二字。 \\n 〔一七〕長，先也。弟，後也。 \\n 吳王許諾，乃退就幕而會〔一〕。吳公先歃，晉侯亞之。吳王既會，越聞愈章，恐齊、宋之為己害也，乃命王孫雒先與勇獲帥徒師，以為過賓於宋，以焚其北郛焉而過之〔二〕。 \\n 〔一〕　幕，帳也。 \\n 〔二〕　勇獲，吳大夫。徒師，步卒也。郛，郭也。託為過賓而焚其郭，去其守備，使不敢出。 \\n ８　吳王夫差既退于黃池，乃使王孫苟告勞于周〔一〕，曰：「昔者楚人為不道，不承共王事，以遠我一二兄弟之國〔二〕。吾先君闔廬不貰不忍〔三〕，被甲帶劍，挺鈹搢鐸〔四〕，以與楚昭王毒逐於中原柏舉〔五〕。天舍其衷〔六〕，楚師敗績，王去其國〔七〕，遂至于郢〔八〕。王總其百執事〔九〕，以奉其社稷之祭〔一０〕。其父子、昆弟不相能，夫概王作亂，是以復歸於吳〔一一〕。今齊侯壬不鑒於楚〔一二〕。又不承共王命，以遠我一二兄弟之國〔一三〕。夫差不貰不忍，被甲帶劍，挺鈹搢鐸，遵汶伐博〔一四〕，簦笠相望於艾陵〔一五〕。天舍其衷，齊師還〔一六〕。夫差豈敢自多，文、武寔舍其衷〔一七〕。歸不稔於歲〔一八〕，余沿江泝淮，闕溝深水，出於商、魯之閒，以徹於兄弟之國〔一九〕。夫差克有成事，敢使苟告於下執事〔二０〕。」 \\n 〔一〕　王孫苟，吳大夫。勞，功也。 \\n 〔二〕　遠，疏也。 \\n 〔三〕　貰，赦也。 \\n 〔四〕　挺，拔也。搢，振也。 \\n 〔五〕　柏舉之戰，在魯定四年。毒，暴也。中原，原中也。 \\n 〔六〕　衷，善也，言天舍善於吳。 \\n 〔七〕　昭王奔隨。 \\n 〔八〕　郢，楚都。 \\n 〔九〕　賈侍中云：「王，往也。百執事，百官。」昭謂：王，闔廬也。賈君以為告天子，不宜稱王，故云往也。下言夫概稱王，不避天子，故知上王為闔廬。 \\n 〔一０〕言修楚祭祀。 \\n 〔一一〕昆，兄也。夫概王，闔廬之弟。傳曰：「夫概王先歸，自立。」故不能定楚而歸。 \\n 〔一二〕壬，齊景公孫、悼公之子簡公也。不鑒楚，不以楚敗為鑒戒。 \\n 〔一三〕說云：「謂齊納欒盈以伐晉。」昭謂：兄弟，魯也。哀十一年春，齊伐魯，故其年吳會魯以伐齊。 \\n 〔一四〕博，齊別都。 \\n 〔一五〕唐尚書云：「簦，夫須也。」昭謂：簦笠，備雨器。相望，言不避暑雨。艾陵之戰在上。傳曰：「五月克博，至於嬴。」 \\n 〔一六〕言敗而還。 \\n 〔一七〕文、武二后。 \\n 〔一八〕言伐齊之明年，不至於穀熟而復出師。 \\n 〔一九〕兄弟，諸姬。 \\n 〔二０〕克，能也。成事，成功也。 \\n 周王答曰：「苟，伯父令女來，明紹享余一人，若余嘉之〔一〕。昔周室逢天之降禍，遭民之不祥〔二〕，余心豈忘憂恤，不唯下土之不康靖〔三〕。今伯父曰：『戮力同德〔四〕。』伯父若能然，余一人兼受而介福〔五〕。伯父多歷年以沒元身〔六〕，伯父秉德已侈大哉〔七〕！」 \\n 〔一〕　周王，周景王子敬王丐。紹，繼也。享，獻也。繼先王之禮，獻我一人，我心誠嘉之。 \\n 〔二〕　說云：「謂民流厲王於彘。」昭謂：禍，謂子朝篡立，敬王出奔。民，成周之民，助子朝者也。 \\n 〔三〕　不但憂四方，乃憂王室也。 \\n 〔四〕　戮，并也。 \\n 〔五〕　而，汝也。介，大也。 \\n 〔六〕　元，善也。 \\n 〔七〕　侈，猶廣也。 \\n ９　吳王夫差還自黃池，息民不戒〔一〕。越大夫種乃唱謀〔二〕曰：「吾謂吳王將遂涉吾地，今罷師而不戒以忘我，我不可以怠。日臣嘗卜於天〔三〕，今吳民既罷〔四〕，而大荒薦饑，市無赤米〔五〕，而囷鹿空虛〔六〕，其民必移就蒲蠃於東海之濱〔七〕。天占既兆〔八〕，人事又見〔九〕，我蔑卜筮矣。王若今起師以會，奪之利，無使夫悛〔一０〕。夫吳之邊鄙遠者，罷而未至〔一一〕，吳王將恥不戰，必不須至之會也〔一二〕，而以中國之師與我戰〔一三〕。若事幸而從我〔一四〕，我遂踐其地，其至者亦將不能之會也已〔一五〕，吾用禦兒臨之〔一六〕。吳王若慍而又戰〔一七〕，奔〔一八〕遂可出〔一九〕。若不戰而結成〔二０〕，王安厚取名而去之。」越王曰：「善哉！」乃大戒師，將伐吳。 \\n 〔一〕　戒，儆也。 \\n 〔二〕　發始為唱。 \\n 〔三〕　日，昔日。卜於天，「天若棄吳，必許吾成，既罷弊其民，天奪之食，安受其燼」之言。 \\n 〔四〕　罷，勞也。 \\n 〔五〕　赤米，米之姦者，今尚無有。 \\n 〔六〕　員曰囷，方曰鹿。 \\n 〔七〕　蒲，深蒲也。蠃，蚌蛤之屬。濱，涯也。 \\n 〔八〕　兆，見也。 \\n 〔九〕　謂怨誹。 \\n 〔一０〕悛，改也。 \\n 〔一一〕罷，歸也。 \\n 〔一二〕不待遠兵。 \\n 〔一三〕中國，國都。 \\n 〔一四〕言從我而戰。 \\n 〔一五〕言吳邊鄙雖來，將不能會戰。 \\n 〔一六〕禦兒，越北鄙，在今嘉興。言吳邊兵若至，吾以禦兒之民臨敵之。 \\n 〔一七〕慍，怒也。 \\n 〔一八〕案：「奔」，公序本作「幸」。 \\n 〔一九〕使出奔也。 \\n 〔二０〕成，平也。 \\n 楚申包胥使於越〔一〕，越王句踐問焉，曰：「吳國為不道，求殘我社稷宗廟，以為平原，弗使血食。吾欲與之徼天之衷〔二〕，唯是車馬、兵甲、卒伍既具，無以行之〔三〕。請問戰奚以而可〔四〕？」包胥辭曰：「不知〔五〕。」王固問焉，乃對曰：「夫吳，良國也〔六〕，能博取於諸侯〔七〕。敢問君王之所以與之戰者〔八〕？」王曰：「在孤之側者，觴酒、豆肉、簞食，未嘗敢不分也〔九〕。飲食不致味〔一０〕，聽樂不盡聲〔一一〕，求以報吳。願以此戰。」包胥曰：「善則善矣，未可以戰也。」王曰：「越國之中，疾者吾問之，死者吾葬之，老其老〔一二〕，慈其幼，長其孤，問其病，求以報吳。願以此戰。」包胥曰：「善則善矣，未可以戰也〔一三〕。」王曰：「越國之中，吾寬民以子之，忠惠以善之。吾修令寬刑，施民所欲，去民所惡，稱其善，掩其惡，求以報吳。願以此戰。」包胥曰：「善則善矣，未可以戰也。」王曰：「越國之中，富者吾安之，〔一四〕貧者吾與之，救其不足，裁其有餘〔一五〕，使貧富皆利之，求以報吳。願以此戰。」包胥曰：「善則善矣，未可以戰也。」王曰：「越國南則楚，西則晉，北則齊〔一六〕，春秋皮幣、玉帛、子女以賓服焉，未嘗敢絕，求以報吳。願以此戰。」包胥曰：「善哉，蔑以加焉，然猶未可以戰也。夫戰，智為始，仁次之，勇次之。不智，則不知民之極〔一七〕，無以銓度天下之眾寡〔一八〕；不仁，則不能與三軍共饑勞之殃；不勇，則不能斷疑以發大計。」越王曰：「 \\n 諾。」 \\n 〔一〕　申包胥，楚大夫王孫包胥也。 \\n 〔二〕　徼，要也。 \\n 〔三〕　行，猶用也。 \\n 〔四〕　以，用也。 \\n 〔五〕　謙也。 \\n 〔六〕　良，善也。 \\n 〔七〕　取貢賦也。 \\n 〔八〕　問政惠所行。 \\n 〔九〕　觴，爵名。豆，肉器。簞，飯器。 \\n 〔一０〕致，極也。不極五味之調。 \\n 〔一一〕不盡五聲之變。 \\n 〔一二〕敬長老。 \\n 〔一三〕此小惠，未遍，故未可用。 \\n 〔一四〕不專取也。 \\n 〔一五〕裁，謂有餘則稅之。 \\n 〔一六〕西、南、北，皆以中國言之。 \\n 〔一七〕極，中也。 \\n 〔一八〕銓，稱也。 \\n 越王句踐乃召吾大夫〔一〕，曰：「吳為不道，求殘吾社稷宗廟，以為平原，不使血食。吾欲與之徼天之衷，唯是車馬、兵甲、卒伍既具，無以行之。吾問於王孫包胥，既命孤矣〔二〕；敢訪諸大夫，問戰奚以而可？句踐願諸大夫言之，皆以情告，無阿孤，孤將以舉大事〔三〕。」大夫舌庸乃進對曰：「審賞則可以戰乎？」王曰：「聖〔四〕。」大夫苦成進對曰：「審罰則可以戰乎？」王曰：「猛〔五〕。」大夫種進對曰：「審物則可以戰乎？」王曰：「辯〔六〕。」大夫蠡進對曰：「審備則可以戰乎？」王曰：「巧〔七〕。」大夫皋如進對曰：「審聲則可以戰乎？」王曰：「可矣〔八〕。」王乃命有司大令於國曰：「苟任戎者，皆造於國門之外〔九〕。」王乃命於國曰：「國人欲告者來告〔一０〕，告孤不審，將為戮不利〔一一〕，及五日必審之〔一二〕，過五日，道將不行〔一三〕。」 \\n 〔一〕　五大夫，舌庸、苦成、大夫種、范蠡、皋如之屬。 \\n 〔二〕　命，告也。 \\n 〔三〕　阿，曲從。 \\n 〔四〕　審賞，賞不失勞。聖，通也。 \\n 〔五〕　能罰則嚴猛也。 \\n 〔六〕　說云：「別物善惡。」昭謂：物，旌旗，物色徽幟之屬。辯，別也。 \\n 〔七〕　備，守禦之備。巧，審密不可攻入也。 \\n 〔八〕　聲，謂鉦鼓進退之聲，聲不審則眾惑。 \\n 〔九〕　國門，城門。 \\n 〔一０〕三君云：「告不任兵事也。」昭謂：告者，謂有善計策，及職事所當陳白者也。不任兵事，則下所謂眩瞀之疾、筋力不足以勝甲兵者是也。 \\n 〔一一〕不審，謂欺詐非實也。 \\n 〔一二〕使熟思計之也。 \\n 〔一三〕道，術也。過五日則晚矣，軍當出也，故術將不行。 \\n 王乃入命夫人。王背屏而立，夫人向屏〔一〕。王曰：「自今日以後，內政無出，外政無入〔二〕。內有辱，是子也；外有辱，是我也。吾見子於此止矣。」王遂出，夫人送王，不出屏〔三〕，乃闔左闔，填之以土〔四〕，去笄側席而坐，不掃〔五〕。王背檐而立，大夫向檐〔六〕。王命大夫曰：「食土不均，地之不修，內有辱於國，是子也〔七〕；軍士不死，外有辱，是我也。自今日以後，內政無出，外政無入〔八〕，吾見子於此止矣。」王遂出，大夫送王不出檐，〔九〕乃闔左闔，填之以土，側席而坐，不掃〔一０〕。 \\n 〔一〕　屏，寢門內屏。王北向，夫人南向。 \\n 〔二〕　內政，婦職。外政，國事。 \\n 〔三〕　禮，婦人送迎不出門。 \\n 〔四〕　閉陽開陰，示幽也。 \\n 〔五〕　笄，簪也。去笄，去飾也。側，猶特也。禮，憂者側席而坐。 \\n 〔六〕　說云：「檐，屋外邊壇也。」唐尚書云：「屋梠也。」昭謂：檐，謂之樀。樀，門戶掩陽也。　案：「屋梠也」原作「屋名也」。發正卷一九：「唐云『屋名』，『名』疑『梠』之誤。說文：『楣，秦名，屋邊聯也。齊謂之檐，楚謂之梠。梠，桷也。』又云：『〈樬，中\"心改比\"〉，梠也。檐，〈樬，中\"心改比\"〉也。』唐據說文，故以『檐』為『屋梠』。」今據改。 \\n 〔七〕　均，平也。修，墾也。 \\n 〔八〕　內，國政。外，軍政。 \\n 〔九〕　示當守備。 \\n 〔一０〕示憂戚無飾也。 \\n 王乃之壇列〔一〕，鼓而行之，至於軍〔二〕，斬有罪者以徇，曰：「莫如此以環瑱通相問也〔三〕。」明日徙舍，斬有罪者以徇，曰：「莫如此不從其伍之令。」明日徙舍，斬有罪者以徇，曰：「莫如此不用王命。」明日徙舍，至於禦兒，斬有罪者以徇，曰：「莫如此淫逸不可禁也。」 \\n 〔一〕　壇在野，所以講列士眾誓告之處。 \\n 〔二〕　軍，所軍之地也。 \\n 〔三〕　環，金玉之環。瑱，塞耳也。問，遺也。通，行賂以亂軍。 \\n 王乃命有司大徇於軍，曰：「有父母耆老而無昆弟者，以告〔一〕。」王親命之曰：「我有大事，子有父母耆老，而子為我死，子之父母將轉於溝壑〔二〕，子為我禮已重矣〔三〕。子歸，歿而父母之世〔四〕。後若有事，吾與子圖之。」明日徇於軍，曰：「有兄弟四五人皆在此者，以告。」王親命之曰：「我有大事，子有昆弟四五人皆在此，事若不捷，則是盡也〔五〕。擇子之所欲歸者一人。」明日徇於軍，曰：「有眩瞀之疾者，以告。」王親命之曰：「我有大事，子有眩瞀之疾，其歸若已〔六〕。後若有事，吾與子圖之。」明日徇於軍，曰：「筋力不足以勝甲兵，志行不足以聽命者歸，莫告。」明日，遷軍接龢〔七〕，斬有罪者以徇，曰：「莫如此志行不果〔八〕。」於是人有致死之心。王乃命有司大徇於軍，曰：「謂二三子歸而不歸，處而不處〔九〕，進而不進，退而不退，左而不左，右而不右，身斬，妻子鬻〔一０〕。 \\n 〔一〕　六十曰耆，七十曰老。 \\n 〔二〕　轉，入也。 \\n 〔三〕　重矣，去父母而來也。 \\n 〔四〕　歿，終也。 \\n 〔五〕　捷，勝也。 \\n 〔六〕　若，汝也。已，止也。 \\n 〔七〕　上下皆龢。 \\n 〔八〕　果，勇決也。 \\n 〔九〕　處，止也。 \\n 〔一０〕鬻，賣也。 \\n 於是吳王起師，軍於江北〔一〕，越王軍於江南。越王乃中分其師以為左右軍〔二〕，以其私卒君子六千人為中軍〔三〕。明日將舟戰於江，及昏，乃令左軍銜枚泝江五里以須〔四〕，亦令右軍銜枚踰江五里以須〔五〕。夜中，乃命左軍、右軍涉江鳴鼓中水以須〔六〕。吳師聞之，大駭，曰：「越人分為二師，將以夾攻我師。」乃不待旦，亦中分其師，將以禦越〔七〕。越王乃令其中軍銜枚潛涉〔八〕，不鼓不譟以襲攻之，吳師大北〔九〕。越之左軍、右軍乃遂涉而從之，又大敗之於沒〔一０〕，又郊敗之〔一一〕，三戰三北〔一二〕，乃至於吳。越師遂入吳國，圍王臺〔一三〕。 \\n 〔一〕　江，松江，去吳五十里。 \\n 〔二〕　傳曰：「越子伐吳，吳子禦之笠澤，夾水而陳。」在魯哀十七年。 \\n 〔三〕　私卒君子，王所親近有志行者，猶吳所謂賢良，齊所謂士。 \\n 〔四〕　須，須後命。 \\n 〔五〕　踰，度也。 \\n 〔六〕　夜中，夜半也。中水，水中央也。 \\n 〔七〕　不知越復有中軍，故中分其師以禦之。 \\n 〔八〕　潛，默也。涉，度也。 \\n 〔九〕　軍敗奔走曰北，北，古之背字。 \\n 〔一０〕沒，地名。 \\n 〔一一〕郊，郭外。 \\n 〔一二〕三戰，笠澤、沒、郊。 \\n 〔一三〕王臺，姑蘇。　案：「王臺」，公序本作「王宮」。正文同。 \\n 吳王懼，使人行成，曰：「昔不穀先委制於越君〔一〕，君告孤請成，男女服從。孤無奈越之先君何〔二〕，畏天之不祥，不敢絕祀，許君成，以至於今。今孤不道，得罪於君王，君王以親辱於弊邑。孤敢請成，男女服為臣御。」越王曰：「昔天以越賜吳，而吳不受；今天以吳賜越，孤敢不聽天之命，而聽君之令乎？」乃不許成。因使人告於吳王曰：「天以吳賜越，孤不敢不受。以民生之不長〔三〕，王其無死！民生於地上，寓也〔四〕，其與幾何〔五〕？寡人其達王於甬句東〔六〕，夫婦三百，唯王所安，以沒王年〔七〕。」夫差辭曰：「天既降禍於吳國，不在前後，當孤之身，寔失宗廟社稷。凡吳土地人民，越既有之矣，孤何以視於天下！」夫差將死，使人說於子胥〔八〕曰：「使死者無知，則已矣；若其有知，吾何面目以見員也！」遂自殺。 \\n 〔一〕　不言越委制於吳，謙而反之。 \\n 〔二〕　言越先君與吳有好。 \\n 〔三〕　長，久也。 \\n 〔四〕　寓，寄也。 \\n 〔五〕　言幾何時。 \\n 〔六〕　達，致也。甬句東，今句章東海口外洲也。　案：札記引段玉裁據困學紀聞說，「海口」當作「浹口」。 \\n 〔七〕　夫婦各三百人以奉之，在所安可與俱者。　案：「俱」，公序本作「居」。 \\n 〔八〕　說，告也。 \\n 越滅吳〔一〕，上征上國〔二〕，宋、鄭、魯、衛、陳、蔡執玉之君皆入朝〔三〕。夫唯能下其群臣，以集其謀故也〔四〕。 \\n 〔一〕　在魯哀二十二年冬十一月。 \\n 〔二〕　上國，中國也。 \\n 〔三〕　玉，圭璧也。 \\n 〔四〕　集，成也。言下其群臣，以明吳不用子胥之禍。 \\n  \\n   \\n  "}
{"章节": "國語卷第二十", "正文": "  \\n 國語卷第二十 \\n 　 \\n  \\n 越語上 \\n １　越王句踐棲於會稽之上〔一〕，乃號令於三軍〔二〕曰：「凡我父兄昆弟及國子姓〔三〕，有能助寡人謀而退吳者，吾與之共知越國之政〔四〕。」大夫種進對曰：「臣聞之賈人〔五〕，夏則資皮，〔六〕冬則資絺〔七〕，旱則資舟，水則資車，以待乏也。夫雖無四方之憂，然謀臣與爪牙之士，不可不養而擇也。譬如蓑笠，時雨既至必求之。今君王既棲於會稽之上，然後乃求謀臣，無乃後乎〔八〕？」句踐曰：「苟得聞子大夫之言，何後之有？」執其手而與之謀。 \\n 〔一〕　山處曰棲。會稽，山名，在今山陰南七里。吳敗越於夫椒，遂入越，越子保於會稽。在魯哀元年。 \\n 〔二〕　號，呼也。 \\n 〔三〕　號令三軍而言父兄昆弟者，方在危厄，親而呼之。國子姓，言在眾子同姓之列者。 \\n 〔四〕　知政，謂為卿。 \\n 〔五〕　賈人，買賤賣貴者。 \\n 〔六〕　資，取也。 \\n 〔七〕　絺，葛也。精曰絺，麤曰綌。 \\n 〔八〕　後，晚也。 \\n 遂使之行成於吳〔一〕，曰：「寡君句踐乏無所使，使其下臣種，不敢徹聲聞於天王〔二〕，私於下執事曰：寡君之師徒不足以辱君矣〔三〕，願以金玉、子女賂君之辱，請句踐女女於王〔四〕，大夫女女於大夫，士女女於士。越國之寶器畢從，寡君帥越國之眾，以從君之師徒，唯君左右之〔五〕。若以越國之罪為不可赦也，將焚宗朝〔六〕，係妻孥〔七〕，沈金玉於江〔八〕，有帶甲五千人將以致死，乃必有偶〔九〕。是以帶甲萬人事君也〔一０〕，無乃即傷君王之所愛乎？與其殺是人也，寧其得此國也，其孰利乎〔一一〕？」 \\n 〔一〕　傳曰：「使種因吳太宰嚭以行成也。」 \\n 〔二〕　徹，達也。 \\n 〔三〕　不足以屈辱君親來討也。 \\n 〔四〕　進女為女。 \\n 〔五〕　左右，在君所用之。 \\n 〔六〕　為將不血食也。 \\n 〔七〕　係，繫也。死生同命，不為吳所擒虜。 \\n 〔八〕　不欲吳得之。 \\n 〔九〕　偶，對也。 \\n 〔一０〕言赦越罪，是得帶甲萬人事君。 \\n 〔一一〕寧，安也。言戰而殺是萬人，與安而得越國，二者誰為利乎？ \\n 夫差將欲聽與之成，子胥諫曰：「不可。夫吳之與越也，仇讎敵戰之國也。三江環之，民無所移〔一〕，有吳則無越，有越則無吳，〔二〕將不可改於是矣〔三〕。員聞之，陸人居陸，水人居水。夫上黨之國〔四〕，我攻而勝之，吾不能居其地，不能乘其車〔五〕。夫越國，吾攻而勝之，吾能居其地，吾能乘其舟。此其利也，不可失也已，君必滅之。失此利也，雖悔之，必無及已〔六〕。」 \\n 〔一〕　環，繞也。三江，吳江、錢唐江、浦陽江。此言二國之民，三江繞之，遷徙非吳則越也。　案：「吳江」，公序本作「松江」。又發正卷二０：「水經注引郭璞曰：三江者，岷江、松江、浙江也。」 \\n 〔二〕　言勢不兩立。 \\n 〔三〕　言滅吳之計，不可改易。 \\n 〔四〕　黨，所也。上所之國，謂中國。 \\n 〔五〕　言習俗之異。說云：「吳是時未知以車戰，申公巫臣使其子狐庸教之。」昭謂：狐庸教吳，魯成公時也，至此哀元年，歷五公矣。非未知也，吳地勢自習水耳。 \\n 〔六〕　案：公序本作「亦無及已」。 \\n 越人飾美女八人納之太宰嚭〔一〕，曰：「子苟赦越國之罪，又有美於此者將進之。」太宰嚭諫曰：「嚭聞古之伐國者，服之而已。今已服矣，又何求焉。」夫差與之成而去之〔二〕。 \\n 〔一〕　上言「請大夫女女於大夫」，故因此而納美女於太宰嚭，以求免也。嚭，吳正卿，故楚大夫伯州黎之子。魯昭元年，州黎為楚靈王所殺，嚭奔吳。唐尚書云平王殺之，非也。 \\n 〔二〕　成，平也。 \\n 句踐說於國人〔一〕曰：「寡人不知其力之不足也，而又與大國執讎〔二〕，以暴露百姓之骨於中原，此則寡人之罪也。寡人請更。〔三〕」於是葬死者，問傷者，養生者，弔有憂，賀有喜，送往者，迎來者，去民之所惡，補民之不足。然後卑事夫差，宦士三百人於吳〔四〕，其身親為夫差前馬〔五〕。 \\n 〔一〕　說，解也。 \\n 〔二〕　執，猶結也。 \\n 〔三〕　更，改也。 \\n 〔四〕　將三百人以入事吳，若宦豎然。 \\n 〔五〕　前馬，前驅在馬前也。 \\n 句踐之地，南至於句無〔一〕，北至於禦兒〔二〕，東至於鄞，〔三〕西至於姑蔑〔四〕，廣運百里〔五〕。乃致其父母昆弟而誓之曰：「寡人聞，古之賢君，四方之民歸之，若水之歸下也。今寡人不能，將帥二三子夫婦以蕃〔六〕。」令壯者無取老婦，令老者無取壯妻。女子十七不嫁，其父母有罪；丈夫二十不娶，其父母有罪〔七〕。將免者以告〔八〕，公令醫守之〔九〕。生丈夫，二壼酒，一犬；生女子，二壼酒，一豚〔一０〕。生三人，公與之母〔一一〕；生二人，公與之餼〔一二〕。當室者死，三年釋其政〔一三〕；支子死，三月釋其政〔一四〕。必哭泣葬埋之，如其子。令孤子、寡婦、疾疹、貧病者，納宦其子〔一五〕。其達士，絜其居〔一六〕，美其服，〔一七〕飽其食〔一八〕，而摩厲之於義。四方之士來者，必廟禮之〔一九〕。句踐載稻與脂於舟以行〔二０〕，國之孺子之遊者，無不餔也，無不歠也，必問其名〔二一〕。非其身之所種則不食，非其夫人之所織則不衣，十年不收於國，民俱有三年之食〔二二〕。 \\n 〔一〕　今諸暨有句無亭是也。 \\n 〔二〕　今嘉興禦兒鄉是也。 \\n 〔三〕　今鄞縣是也。 \\n 〔四〕　姑蔑，今太湖是也。 \\n 〔五〕　言取境內近者百里之中。東西為廣，南北為運。 \\n 〔六〕　蕃，息也。 \\n 〔七〕　禮，三十而娶，二十而嫁。今不待禮者，務育民也。 \\n 〔八〕　免，免乳也。 \\n 〔九〕　醫，乳醫也。 \\n 〔一０〕犬，陽畜，知擇人。豚，主內，陰類也。 \\n 〔一一〕母，乳母也。人生三者亦希耳。 \\n 〔一二〕餼，食也。 \\n 〔一三〕當室，適子也。禮，父為適子喪三年。 \\n 〔一四〕支子，庶子。 \\n 〔一五〕宦，仕也，仕其子而教，以廩食之也。 \\n 〔一六〕絜其館舍。 \\n 〔一七〕賜衣服也。 \\n 〔一八〕廩餼多也。 \\n 〔一九〕禮之於廟，告先君也。 \\n 〔二０〕稻，糜。脂，膏。 \\n 〔二一〕為後將用之。 \\n 〔二二〕古者三年耕，必餘一年之食。 \\n 國之父兄請曰：「昔者夫差恥吾君於諸侯之國，今越國亦節矣，〔一〕請報之。」句踐辭曰：「昔者之戰也，非二三子之罪也，寡人之罪也。如寡人者，安與知恥？請姑無庸戰〔二〕。」父兄又請曰：「越四封之內，親吾君也，猶父母也。子而思報父母之仇，臣而思報君之讎，其有敢不盡力者乎？請復戰。」句踐既許之，乃致其眾而誓之曰：「寡人聞古之賢君，不患其眾之不足也，而患其志行之少恥也〔三〕。今夫差衣水犀之甲者億有三千〔四〕，不患其志行之少恥也，而患其眾之不足也。今寡人將助天滅之〔五〕。吾不欲匹夫之勇也〔六〕，欲其旅進旅退〔七〕。進則思賞，退則思刑，如此則有常賞。進不用命〔八〕，退則無恥〔九〕，如此則有常刑。」果行，國人皆勸，父勉其子，兄勉其弟，婦勉其夫〔一０〕，曰：「孰是君也，而可無死乎〔一一〕？」是故敗吳於囿〔一二〕，又敗之於沒〔一三〕，又郊敗之〔一四〕。 \\n 〔一〕　有節度也。 \\n 〔二〕　姑，且也。庸，用也。 \\n 〔三〕　少恥，謂進不念功，臨難苟免。 \\n 〔四〕　言多也。犀形似豕而大，今徼外所送，有山犀、水犀。水犀之皮有珠甲，山犀則無。億有三千，所謂賢良也，若今備衛士矣。 \\n 〔五〕　言夫差天所不與，故曰助天。 \\n 〔六〕　匹夫，輕儳要功徼利者。 \\n 〔七〕　旅，俱也。 \\n 〔八〕　離伍獨進也。 \\n 〔九〕　不畏戮辱。 \\n 〔一０〕言得一國之歡心。 \\n 〔一一〕孰，誰也。誰有恩惠如是君者，可不為之死乎？ \\n 〔一二〕囿，笠澤也。在魯哀十七年。 \\n 〔一三〕沒，地名。 \\n 〔一四〕在哀二十年十一月，越圍吳。 \\n 夫差行成，曰：「寡人之師徒，不足以辱君矣。請以金玉、子女賂君之辱。」句踐對曰：「昔天以越予吳，而吳不受命；今天以吳予越，越可以無聽天之命，而聽君之令乎！吾請達王甬句東〔一〕，吾與君為二君乎〔二〕。」夫差對曰：「寡人禮先壹飯矣〔三〕，君若不忘周室，而為弊邑宸宇〔四〕，亦寡人之願也。君若曰：『吾將殘汝社稷，滅汝宗廟。』寡人請死，余何面目以視於天下乎！」越君其次也〔五〕，遂滅吳。 \\n 〔一〕　甬，甬江。句，句章。達王出之東境也。 \\n 〔二〕　待之若二君。 \\n 〔三〕　言己年長於越王，覺差一飯之閒，欲以少長求免也。 \\n 〔四〕　宸，屋霤；宇，邊也。言越君若以周室之故，以屋宇之餘庇覆吳。 \\n 〔五〕　次，舍也。 \\n  \\n   \\n  "}
{"章节": "國語卷第二十一", "正文": "  \\n 國語卷第二十一 \\n 　 \\n  \\n 越語下 \\n １　越王句踐即位三年而欲伐吳〔一〕，范蠡進諫曰：「夫國家之事，有持盈〔二〕，有定傾〔三〕，有節事〔四〕。」王曰：「為三者，奈何？」對曰：「持盈者與天〔五〕，定傾者與人〔六〕，節事者與地〔七〕。王不問，蠡不敢言。天道盈而不溢〔八〕，盛而不驕〔九〕，勞而不矜其功〔一０〕。夫聖人隨時以行，是謂守時〔一一〕。天時不作，弗為人客〔一二〕；人事不起，弗為之始〔一三〕。今君王未盈而溢〔一四〕，未盛而驕〔一五〕，不勞而矜其功〔一六〕，天時不作而先為人客〔一七〕，人事不起而創為之始，此逆於天而不和於人〔一八〕。王若行之，將妨於國家，靡王躬身〔一九〕。」王弗聽。 \\n 〔一〕　句踐三年，魯哀元年也。 \\n 〔二〕　持，守也。盈，滿也。 \\n 〔三〕　定，安也。傾，危也。 \\n 〔四〕　節，制也。 \\n 〔五〕　與天，法天也。天道盈而不溢，盛而不驕。 \\n 〔六〕　與人，取人之心也。人道好謙，傾危之中，當卑辭尊禮，玩好女樂，尊之以名。 \\n 〔七〕　與地，法地也。時不至不可彊生，事不究不可彊成之屬。 \\n 〔八〕　陽盛則損，日滿則虧。 \\n 〔九〕　盛，元氣廣大時。不驕，不自縱弛。 \\n 〔一０〕勞，動而不已也。矜，大也。不自大其功，施而不德也。 \\n 〔一一〕隨時，時行則行，時止則止。 \\n 〔一二〕作，起也。攻者為客。起謂天時、利害、災變之應。 \\n 〔一三〕人事，謂怨叛、逆亂之萌也。先動為始。 \\n 〔一四〕未盈，國未富實而君意溢。 \\n 〔一五〕道化未盛而自驕泰。 \\n 〔一六〕未有勤勞而自大其功。 \\n 〔一七〕吳未有天災而欲伐之。 \\n 〔一八〕天應未至，人事不起，故逆於天而失人和也。 \\n 〔一九〕妨，害也。靡，損也。 \\n 范蠡進諫曰：「夫勇者，逆德也〔一〕；兵者，凶器也〔二〕；爭者，事之末也〔三〕。陰謀逆德，好用凶器〔四〕，始於人者，人之所卒也〔五〕；淫佚之事，上帝之禁也〔六〕，先行此者，不利。」王曰：「無是貳言也，吾已斷之矣〔七〕！」果興師而伐吳，戰於五湖〔八〕，不勝，棲於會稽。 \\n 〔一〕　德尚禮讓，勇則攻奪。 \\n 〔二〕　言害人也。 \\n 〔三〕　言賢者修其政德，而遠方附事之德不行，然後用武，故曰：「爭者，事之末也。」 \\n 〔四〕　陰謀，兵謀也。勇為逆德。 \\n 〔五〕　始以伐人，人終害之。 \\n 〔六〕　淫佚，放盪。 \\n 〔七〕　貳言，陰謀、淫佚也。 \\n 〔八〕　五湖，今太湖。 \\n 王召范蠡而問焉，曰：「吾不用子之言，以至於此，為之奈何？」范蠡對曰：「君王其忘之乎？持盈者與天，定傾者與人，節事者與地。」王曰：「與人奈何〔一〕？」對曰：「卑辭尊禮〔二〕，玩好女樂〔三〕，尊之以名〔四〕。如此不已〔五〕，又身與之市〔六〕。」王曰：「諾。」乃令大夫種行成於吳，曰：「請士女女於士，大夫女女於大夫，隨之以國家之重器〔七〕。」吳人不許。大夫種來而復往，曰：「請委管籥屬國家，以身隨之，君王制之〔八〕。」吳人許諾。王曰：「蠡為我守於國。」對曰：「四封之內，百姓之事，蠡不如種也。四封之外，敵國之制，立斷之事，種亦不如蠡也。」王曰：「諾。」令大夫種守於國，與范蠡入宦於吳〔九〕。 \\n 〔一〕　已在傾危，故先問與人。 \\n 〔二〕　言當卑約其辭、尊重其禮以求平。 \\n 〔三〕　玩好，珍寶也。女樂，謂士女女於士，大夫女女於大夫。 \\n 〔四〕　謂之天王。 \\n 〔五〕　不已，謂吳不釋也。 \\n 〔六〕　市，利也，謂委管籥屬國家，以身隨之。 \\n 〔七〕　重器，寶器也。 \\n 〔八〕　委，歸也。屬，付也。管籥，取鍵器也。月令曰：「修鍵閉，慎管籥。」 \\n 〔九〕　宦，為臣隸也。 \\n 三年，而吳人遣之〔一〕。歸及至於國，王問於范蠡曰：「節事奈何〔二〕？」對曰：「節事者與地。唯地能包萬物以為一，其事不失〔三〕。生萬物，容畜禽獸，然後受其名而兼其利〔四〕。美惡皆成，以養其生〔五〕。時不至，不可彊生〔六〕；事不究，不可彊成〔七〕。自若以處〔八〕，以度天下，待其來者而正之〔九〕，因時之所宜而定之。同男女之功〔一０〕，除民之害，以避天殃。田野開闢，府倉實〔一一〕，民眾殷〔一二〕。無曠其眾，以為亂梯〔一三〕。時將有反，事將有閒〔一四〕，必有以知天地之恆制，乃可以有天下之成利〔一五〕。事無閒，時無反〔一六〕，則撫民保教以須之〔一七〕。」 \\n 〔一〕　句踐以魯哀元年棲會稽，吳與之平而去之。句踐改修國政，然後卑事夫差，在吳三年，而吳人遣之，此則魯哀五年也。 \\n 〔二〕　欲更修政，故問節事。 \\n 〔三〕　為一，不偏也。不失，不失時也。 \\n 〔四〕　受其名，受其功名也。利，謂萬物終歸于地。 \\n 〔五〕　物之美惡，各有所宜，皆成之以養人也。 \\n 〔六〕　物生各有時。 \\n 〔七〕　究，窮也。窮則變，生可因而成之。 \\n 〔八〕　若，如也。自如，無妄動也。 \\n 〔九〕　不先唱，待其來而就正之。 \\n 〔一０〕功，農穡、絲枲之功。 \\n 〔一一〕貨財曰府，米粟曰倉。 \\n 〔一二〕殷，盛也。 \\n 〔一三〕曠，空也。梯，階也。無令空日廢業，使人困乏，以生怨亂，為禍階也。 \\n 〔一四〕時，天時。事，人事。反，還也。閒，隟也。時還則祚在越，而吳事有釁隟也。 \\n 〔一五〕恆，常也。制，度也。 \\n 〔一六〕吳事無釁隟，天時未在越。 \\n 〔一七〕保，守也。 \\n 王曰：「不穀之國家，蠡之國家也，蠡其圖之！」對曰：「四封之內，百姓之事，時節三樂〔一〕，不亂民功，不逆天時〔二〕，五穀睦熟，民乃蕃滋〔三〕，君臣上下交得其志，蠡不如種也〔四〕。四封之外，敵國之制，立斷之事，因陰陽之恆，順天地之常〔五〕，柔而不屈〔六〕，彊而不剛〔七〕，德虐之行，因以為常〔八〕；死生因天地之刑〔九〕，天因人〔一０〕，聖人因天〔一一〕；人自生之，天地形之〔一二〕，聖人因而成之〔一三〕。是故戰勝而不報，〔一四〕取地而不反〔一五〕，兵勝於外，福生於內，用力甚少而名聲章明，種亦不如蠡也。」王曰：「諾。」令大夫種為之〔一六〕。 \\n 〔一〕　三樂，三時之務，使人勸事樂業。 \\n 〔二〕　從事有業，故功不亂。因時順氣，故不逆。 \\n 〔三〕　睦，和也。蕃，息也。滋，益也。 \\n 〔四〕　交，俱也。 \\n 〔五〕　陰陽，謂剛柔、晦明、三光盈縮、用兵利鈍之常數。 \\n 〔六〕　外雖柔順，內不可屈。 \\n 〔七〕　內雖彊盛，行不以剛。 \\n 〔八〕　唐尚書云：「言無德行虐習以為常。」昭謂：德，有所懷柔及爵賞也。虐，有所斬伐及黜奪也。以為常，以為常法也。 \\n 〔九〕　死，殺也。刑，法也。殺生必因天地四時之法，推亡固存亦是也。 \\n 〔一０〕因人善惡而福禍之。 \\n 〔一一〕天垂象，聖人則之。 \\n 〔一二〕形，見也，見其吉凶之象。 \\n 〔一三〕因吉凶以誅賞也。 \\n 〔一四〕敵家不能報也。 \\n 〔一五〕不復反敵家也。 \\n 〔一六〕為，治國也。 \\n ２　四年，王召范蠡而問焉〔一〕，曰：「先人就世，不穀即位。〔二〕吾年既少，未有恆常，出則禽荒，入則酒荒。吾百姓之不圖，唯舟與車〔三〕。上天降禍於越，委制於吳〔四〕。吳人之那不穀，亦又甚焉〔五〕。吾欲與子謀之，其可乎？」對曰：「未可也。蠡聞之，上帝不考，時反是守〔六〕，彊索者不祥〔七〕。得時不成，反受其殃〔八〕。失德滅名，流走死亡。有奪，有予，有不予〔九〕，王無蚤圖。夫吳，君王之吳也，王若蚤圖之，其事又將未可知也〔一０〕。」王曰：「諾。」 \\n 〔一〕　說云：「魯哀三年。」昭謂：四年，反國四年，魯哀九年。 \\n 〔二〕　先人，允常。就世，終世也。 \\n 〔三〕　好游田，故唯舟與車。 \\n 〔四〕　委，歸也。 \\n 〔五〕　那，於也。甚焉，言見困苦。 \\n 〔六〕　考，成也。言天未成越，當守天時，天時反，乃可以動。 \\n 〔七〕　索，求也。 \\n 〔八〕　言得天時而人弗能成，則反受其殃。夫差克越，可取而不取，後反見滅是也。 \\n 〔九〕　有奪，予而復奪也。有予，天所授也。不予，天所去也。 \\n 〔一０〕未可知，或時不得也。 \\n ３　又一年〔一〕，王召范蠡而問焉，曰：「吾與子謀吳，子曰：『未可也』。今吳王淫於樂而忘其百姓〔二〕，亂民功，逆天時；信讒喜優〔三〕，憎輔遠弼〔四〕，聖人不出〔五〕，忠臣解骨〔六〕；皆曲相御，莫適相非，上下相偷。其可乎〔七〕？」對曰：「人事至矣，天應未也，王姑待之。」王曰：「諾。」 \\n 〔一〕　反國五年，魯哀十年。 \\n 〔二〕　樂，聲色也。 \\n 〔三〕　優，謂俳優。 \\n 〔四〕　相導為輔，矯過為弼。 \\n 〔五〕　聖，通也。通智之人皆隱遁也。 \\n 〔六〕　賈、唐二君云：「解骨，子胥伏屬鏤也。」昭謂：是時子胥未死。解骨，謂忠良之臣見其如此，皆骨體解倦，不復念忠。 \\n 〔七〕　御，猶將也，言皆曲意取容，轉相將望，無復相非以不忠正者也。偷，苟且也。 \\n ４　又一年〔一〕，王召范蠡而問焉，曰：「吾與子謀吳，子曰：『未可也』。今申胥驟諫其王，王怒而殺之，其可乎〔二〕？」對曰：「逆節萌生〔三〕。天地未形，而先為之征〔四〕，其事是以不成，雜受其刑〔五〕。王姑待之。」王曰：「諾。」 \\n 〔一〕　反國六年，魯哀十一年。 \\n 〔二〕　子胥數諫，王不聽，知吳必亡，使於齊，屬其子於鮑氏。王聞之，賜之屬鏤以死。在魯哀十一年。 \\n 〔三〕　害殺忠正，故為逆節。萌，兆也。 \\n 〔四〕　形，見也，天地之占未見。征，征伐也。 \\n 〔五〕　雜，猶俱也。刑，害也。 \\n ５　又一年〔一〕，王召范蠡而問焉，曰：「吾與子謀吳，子曰：『未可也』。今其稻蟹不遺種，其可乎〔二〕？」對曰：「天應至矣，人事未盡也〔三〕，王姑待之。」王怒曰：「道固然乎〔四〕，妄其欺不穀邪？吾與子言人事，子應我以天時；今天應至矣，子應我以人事。何也？」范蠡對曰：「王姑勿怪。夫人事必將與天地相參，然後乃可以成功〔五〕。今其禍新民恐〔六〕，其君臣上下，皆知其資財之不足以支長久也〔七〕，彼將同其力，致其死，猶尚殆〔八〕。王其且馳騁弋獵，無至禽荒〔九〕；宮中之樂，無至酒荒；肆與大夫觴飲，無忘國常〔一０〕。彼其上將薄其德，民將盡其力〔一一〕，又使之望而不得食〔一二〕，乃可以致天地之殛〔一三〕。王姑待之〔一四〕。」 \\n 〔一〕　反國七年，魯哀十二年。 \\n 〔二〕　蟹食稻。　案攷異卷四：「禮記月令疏引韋注『稻蟹，謂蟹食稻也』，疑此為韋注完本。」 \\n 〔三〕　謂飢困、愁怨之事，未盡極也。 \\n 〔四〕　固，故也。 \\n 〔五〕　參，三也。天、地、人事三合，乃可以成大功。 \\n 〔六〕　稻蟹，新也。 \\n 〔七〕　支，猶堪也。 \\n 〔八〕　殆，危也。言伐吳，於事尚危。 \\n 〔九〕　使越王為此者，示不以吳為念。 \\n 〔一０〕肆，放也。常，舊法。 \\n 〔一一〕言吳王見越馳騁射獵，不以為意；必不修德而縱私好，以盡民力。 \\n 〔一二〕怨望於上，而天又奪之食。 \\n 〔一三〕殛，誅也。 \\n 〔一四〕且待時也。自此後四年，乃遂伐吳。 \\n ６　至於玄月〔一〕，王召范蠡而問焉，曰：「諺有之〔二〕曰：『觥飯不及壺飧〔三〕。』今歲晚矣，子將奈何？」對曰：「微君王之言〔四〕，臣故將謁之〔五〕。臣聞從時者，猶救火、追亡人也，蹶而趨之，唯恐弗及〔六〕。」王曰：「諾。」遂興師伐吳，至於五湖。 \\n 〔一〕　爾雅曰：「九月為玄。」謂魯哀十六年九月也，至十七年三月，越伐吳。 \\n 〔二〕　諺，俗之善語。 \\n 〔三〕　觥，大也。大飯，謂盛饌。盛饌未具，不能以虛待之，不及壺飧之救飢疾。言己欲滅吳，取快意得之而已，不能待有餘力。 \\n 〔四〕　微，無也。 \\n 〔五〕　謁，請也，請伐吳也。 \\n 〔六〕　蹶，走也。 \\n 吳人聞之，出而挑戰，一日五反。王弗忍，欲許之〔一〕。范蠡進諫曰：「夫謀之廊廟，失之中原，其可乎？王姑勿許也。臣聞之，得時無怠，時不再來，天予不取，反為之災。贏縮轉化，後將悔之。〔二〕天節固然〔三〕，唯謀不遷〔四〕。」王曰：「諾。」弗許。 \\n 〔一〕　不忍其忿。 \\n 〔二〕　贏縮，進退也。轉化，變易也。 \\n 〔三〕　固然，有轉化也。 \\n 〔四〕　謀必素定，不可遷易。 \\n 范蠡曰：「臣聞古之善用兵者〔一〕，贏縮以為常，四時以為紀〔二〕，無過天極，究數而止〔三〕。天道皇皇，日月以為常〔四〕，明者以為法，微者則是行〔五〕。陽至而陰，陰至而陽〔六〕；日困而還，月盈而匡〔七〕。古之善用兵者，因天地之常，與之俱行。〔八〕後則用陰，先則用陽〔九〕；近則用柔，遠則用剛〔一０〕。後無陰蔽，先無陽察〔一一〕，用人無藝，往從其所〔一二〕。剛彊以禦，陽節不盡，不死其野〔一三〕。彼來從我，固守勿與〔一四〕。若將與之，必因天地之災〔一五〕，又觀其民之饑飽勞逸以參之。〔一六〕盡其陽節、盈吾陰節而奪之〔一七〕。宜為人客，剛彊而力疾；陽節不盡，輕而不可取〔一八〕。宜為人主，安徐而重固；陰節不盡，柔而不可迫〔一九〕。凡陳之道，設右以為牝，益左以為牡，〔二０〕蚤晏無失，必順天道〔二一〕，周旋無究〔二二〕。今其來也，剛彊而力疾〔二三〕，王姑待之。」王曰：「諾。」弗與戰。 \\n 〔一〕　謂若黃帝、湯、武。 \\n 〔二〕　以為常，隨其贏縮也。紀，猶法也。四時有轉運，用兵有利鈍也。周語曰「王欲合是五位三所而用之」是也。 \\n 〔三〕　極，至也。究，窮也。無過天道之所至，窮其數而止也。 \\n 〔四〕　皇皇，著明也。常，象也。 \\n 〔五〕　明，謂日月盛滿時。微，謂虧損薄蝕時。法，其明者以進取。行，其微時以隱遁。 \\n 〔六〕　至，謂極也。 \\n 〔七〕　困，窮也。匡，虧也。 \\n 〔八〕　隨其轉運、虧盈、晦明之常。 \\n 〔九〕　後，後動。先，先動。用陰，謂沈重固密。用陽，謂輕疾猛厲。 \\n 〔一０〕敵近則用柔順，示之以弱；遠則抗威厲，辭以亢禦。 \\n 〔一一〕後動者太舒靜，為陰蔽也。先動者太顯露，為陽察也。 \\n 〔一二〕藝，射的也。無藝，無常所也。行軍用人之道，因敵為制，不豫設也，故曰從其所也。　案述聞卷二一：「韋說非也。『用人無藝』，當屬上二句為義；『往從其所』，則屬下句為義。『用人無藝』者，人，猶眾也，言用眾之道無常也。『後無陰蔽，先無陽察，用人無藝』，三『無』字相應為文。『往從其所』者，『其所』，敵人之所也，言往從敵人之所，而彼尚能以剛彊禦我，則其陽節未盡，未可即滅，故曰『不死其野』也。『蔽』、『察』〔古讀若『際』〕、『藝』為韻，『所』、『禦』、『野』、『與』為韻，以是明之。」 \\n 〔一三〕言敵以剛彊來禦己，其陽節未盡，尚未可克，故曰不死其野。 \\n 〔一四〕勿與戰也。 \\n 〔一五〕彼有災變，則可。 \\n 〔一六〕言雖有災，民尚逸，飽則未也。 \\n 〔一七〕彼陽勢已盡，而吾陰節盛滿，則能奪之。 \\n 〔一八〕先動為客。於時宜為人客，剛彊力疾，陽數未盡，雖輕易人猶不可得取也。 \\n 〔一九〕時宜為主人，安徐重固，陰數未盡，雖柔不可困迫之。 \\n 〔二０〕陳其牝牡，使相受之。在陰為牝，在陽為牡。 \\n 〔二一〕晏，晚也。 \\n 〔二二〕究，窮也；無窮，若日月然也。 \\n 〔二三〕言吳陽勢未盡，未可擊也。 \\n ７　居軍三年，吳師自潰〔一〕。吳王帥其賢良，與其重祿，以上姑蘇〔二〕。使王孫雒行成於越〔三〕，曰：「昔者上天降禍於吳，得罪於會稽〔四〕。今君王其圖不穀，不穀請復會稽之和。」王弗忍，欲許之。范蠡進諫曰：「臣聞之，聖人之功，時為之庸〔五〕。得時不成，天有還形〔六〕。天節不遠，五年復反〔七〕，小凶則近，大凶則遠〔八〕。先人有言曰：『伐柯者其則不遠〔九〕。』今君王不斷，其忘會稽之事乎？」王曰：「諾。」不許。 \\n 〔一〕　魯哀二十年冬十一月，越圍吳。二十二年冬十一月丁卯，滅吳。 \\n 〔二〕　姑蘇，宮之臺也，在吳閶門外，近湖。或云：「賢，賢妃。良，良貨。」唐尚書云：「重祿，寶璧也。」昭謂：賢良，親近之士，猶越言君子，齊言士。吳語曰：「越王以其私卒君子六千人為中軍。」賈侍中云：「重祿，大臣也。」 \\n 〔三〕　雒，吳大夫；王孫，姓也。 \\n 〔四〕　使越棲於會稽時也。 \\n 〔五〕　庸，用也，因天時以為功用也。 \\n 〔六〕　還，反也。形，體也。 \\n 〔七〕　節，期也。五年再閏，天數一終，故復反也。 \\n 〔八〕　小凶，謂危敗。大凶，謂死滅。近，五年。遠，十年或二十年。 \\n 〔九〕　先人，詩人也。「執柯伐柯，其則不遠」，以言吳昔不滅越，故有此敗，此戒亦不遠也。 \\n 使者往而復來，辭愈卑，禮愈尊〔一〕，王又欲許之。范蠡諫曰：「孰使我蚤朝而晏罷者，非吳乎？與我爭三江、五湖之利者，非吳耶？夫十年謀之，一朝而棄之，其可乎〔二〕？王姑勿許，其事將易冀已〔三〕。」王曰：「吾欲勿許，而難對其使者，子其對之。」范蠡乃左提鼓，右援枹，以應使者〔四〕，曰：「昔者上天降禍於越，委制於吳，而吳不受。今將反此義以報此禍，吾王敢無聽天之命，而聽君王之命乎？」王孫雒曰：「子范子，先人有言曰：『無助天為虐，助天為虐者不祥。』今吳稻蟹不遺種，子將助天為虐，不忌其不祥乎〔五〕？」范蠡曰：「王孫子，昔吾先君固周室之不成子也〔六〕，故濱於東海之陂〔七〕，黿鼉魚鱉之與處，而鼃黽之與同渚〔八〕。余雖靦然而人面哉，吾猶禽獸也，又安知是諓諓者乎〔九〕？」王孫雒曰：「子范子將助天為虐，助天為虐不祥。雒請反辭於王〔一０〕。」范蠡曰：「君王已委制於執事之人矣〔一一〕。子往矣，無使執事之人得罪於子〔一二〕。」 \\n 〔一〕　愈，益也。 \\n 〔二〕　十年不收於國，勤身以謀吳也。 \\n 〔三〕　冀，望也。易望已，謂不勤難也。 \\n 〔四〕　提，挈也。 \\n 〔五〕　忌，惡也。 \\n 〔六〕　子，爵也，言越本蠻夷小國，於周室爵列不能成子也。周禮，諸子之國，封彊方二百里。 \\n 〔七〕　濱，近也。陂，涯也。 \\n 〔八〕　鼃黽，蝦蟆也。水邊亦曰渚。 \\n 〔九〕　靦，面目之貌。諓諓，巧辯之言。方欲距吳之請，故自卑薄以不知禮義。 \\n 〔一０〕請以辭告越王。 \\n 〔一一〕執事，蠡自謂也。 \\n 〔一二〕無使我為子得罪。 \\n 使者辭反〔一〕。范蠡不報於王，擊鼓興師以隨使者，至於姑蘇之宮，不傷越民，遂滅吳〔二〕。 \\n 〔一〕　反報吳也。 \\n 〔二〕　「事將易冀」是也。 \\n ８　反至五湖，范蠡辭於王曰：「君王勉之，臣不復入越國矣〔一〕。」王曰：「不穀疑子之所謂者何也？」對曰：「臣聞之，為人臣者，君憂臣勞，君辱臣死。昔者君王辱於會稽，臣所以不死者，為此事也。今事已濟矣，蠡請從會稽之罰。」王曰：「所不掩子之惡，揚子之美者，使其身無終沒於越國。子聽吾言，與子分國。不聽吾言，身死，妻子為戮。」范蠡對曰：「臣聞命矣。君行制，臣行意〔二〕。」遂乘輕舟以浮於五湖，莫知其所終極。 \\n 〔一〕　勉王以德，欲隱遁也。 \\n 〔二〕　制，法也。意，志也。 \\n 王命工以良金寫范蠡之狀而朝禮之〔一〕，浹日而令大夫朝之，〔二〕環會稽三百里者以為范蠡地〔三〕，曰：「後世子孫，有敢侵蠡之地者，使無終沒於越國〔四〕，皇天后土、四鄉地主正之〔五〕。」 \\n 〔一〕　以善金鑄其形狀，而自朝禮也。 \\n 〔二〕　從甲至甲曰浹。浹，帀也。 \\n 〔三〕　環，周也。 \\n 〔四〕　此誓告也。 \\n 〔五〕　鄉，方也。天神地祇、四方神主當征討之，正其封疆也。 \\n  \\n   \\n  "}
