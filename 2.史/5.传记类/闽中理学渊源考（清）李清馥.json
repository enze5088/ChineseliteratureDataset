{"章节": "\t\t提要 原序 凡例", "正文": "　 \\n ●提要 \\n 　 \\n 臣等謹案閩中理學淵源考九十二卷國朝李清馥撰清馥字根侯安溪人大學士光地之孫以光地廢授兵部員外郎官至廣平府知府是編本曰閩中師友淵源考故序文凡例尚稱舊名此本題理學淵源考盖後來所改序稱乾隆己巳而每篇小序所題年月多在己巳之後盖序作於草創之時成編以後復有所増入也宋儒講學盛于二程其門人游楊吕謝號為髙足而楊時一派由李侗而及朱子轉輾授受多在閩中故清馥所述斷自楊時而分别支流下迄明末凡其派傳幾人某人又分為某派四五百年之中尋端竟委若昭穆譜牒秩然有序其中家學相承以及友而不師者亦皆並列以明其學所自來其例每人各為小傳傳之末各註所據之書併以語録文集有闗論學之語摘録於後考據頗為詳核其例于敗名隳節貽玷門墻者則削除不載間有純駁互見者則棄短録長如廖剛傳中刪其初附和議一事胡宏傳中但叙不持生母服為右正言章厦所劾而不詳載其由盖為賢者諱古義則然不盡出鄉曲之私也清馥父鍾倫早夭清馥幼侍其祖光地多聞緒論故作是編一禀家訓尚有典型雖意崇桑梓而無講學家門户異同之見云 \\n 乾隆四十四年九月恭校上 \\n 總纂官（臣）紀昀（臣）陸錫熊（臣）孫士毅 \\n 總校官（臣）陸費墀 \\n ●閩中理學淵源考原序 \\n 清馥自雍正戊申歳輯訂有志學録内外篇因詳攷朱子之學薈萃集成負荷統緒其平生師友多在閩中屢欲叅稽編録而未暇也乾隆辛酉年冬効職天雄適因公赴省道經博野謁副憲元孚尹公公即自述所學慨然念國朝魏環溪湯睢陽陸當湖及先文貞公四先生欲有待論列於朝宁因言濓洛關閩五子之書遞衍八百年來家習户誦生於其鄉者或親炙或私淑其派别相續源流更易為尋遡傾聆之下與余夙心所擬者頗合歸署後數月得病告休養疴少暇重尋舊簏得伊洛淵源録萬氏儒林宗派宋氏考亭淵源録諸編録出次第訂之目曰閩中師友淵源考曰淵源者是書以龜山載道南來羅李遞傳集成於朱而上溯周程以傳千載不傳之秘者也故以龜山冠冕編首各從派繫遞列相承不以世次論其先後而以師承訂其旨歸也唐初歐陽四門與翁林諸賢勃興為開閩人文之始彼時師友未廣也故列未及焉宋初海濱四先生與安定胡氏諸公同時倡學有魯一變之風然派别未著也故另附本篇之後是道南者賡續雖名為衍緒而倡作則實為開先非獨閩省一方所賴而實千古正學之宗也由元閱明成化間蔡虚齋陳剰夫周翠渠諸賢後先講學起而倡述之經學稱一時之盛中明以後學術漓雜迄於季造決裂判散使後生晚出不復見先正本來之懿先公感焉嘗論吾閩之學篤師承謹訓詁終身不敢背其師説以為近於漢儒傳經遺意公餘講切每持此論以救末學之偏其意逺矣清馥竊謂近代異同之習勝者窮經實踐之功微也今欲卑訓詁而讀經蔑師資而求道猶航斷港絶潢以望至於海也不亦難哉自洙泗以來羣哲相承雖衆論紛紜莫不以至聖為折中之準濓洛以後英賢日懋雖支流各異莫不以紫陽為論學之宗嘗考紫陽之書明訓詁溯師傳力行一生使後人知聖功由下學以上達者其效於今益光矣今曰不問師承不稽傳註目空前輩簧惑後人是宜賢者之所為戒譬猶守家之子忘厥髙曽榘矱其可乎吾鄉先正素尚樸學自唐宋迄元明傳經説理之盛溯厥淵源粹然者不少而所以奮起作興者皆耆賢宿學啟迪之功為多考其旨歸大都崇奬典型共趨敦厚師傳友授飭躬厲行是閩中習尚前輩述之屢矣今嵗律屢更不揣固陋滙集諸家之傳綜其要者而纂録焉雖厯代學術不無升降盛衰醇疵互異然參互考訂庻有以為知人論世之資徵文考獻之助獨念大雅日逺載籍寖湮耳目所及掛一漏百旁蒐逺紹是在来賢今聖天子崇重正學丕承列聖夀考作人之效海内真儒輩出尚論閩中國朝師友者更當詳徴博採以上溯道南之緒而闡發濓洛之傳猶有望於後之君子乾隆十四年己巳六月二十七日癸卯閬里後學李清馥謹序 \\n ●凡例 \\n 一道南原委諸賢本傳皆稱先生稱公閩書則從史例皆稱名今斯録於諸儒宗師席并近代諸耆徳前輩稱先生稱公至各門徒則槩稱名以别之 \\n 一是編目曰師友淵源則凡平昔所與諸儒往返論辨志氣相合有交友一門私淑一門皆附之學派中非必盡及門親炙也 \\n 一後世史家列傳中間有載本人纂述一兩篇者是欲存其立言之旨近世理學宗傳明儒學案諸編其著述大畧皆附之傳後倣舊也兹編規製倣之前人而立教宗旨則恪遵庭訓所聞以奉一先生之言云覽者若以此斷斷於同異之辨則非編録此書之意也 \\n 一是編原欲録其師友派别淵源故諸賢有傳習源流者皆録於學派其無可考者闕畧尚多不得不有所遺也 \\n 一閩中諸公箋注經學者蔣氏垣黄氏海於篇末載之今各於本傳附見不另别一門目但諸公箋注儘多亦不無闕畧焉 \\n 一評論諸賢在宋則以紫陽西山諸大儒為據元明以降兼採近世儒宗諸賢而謹遵庭訓所聞者折衷焉 \\n 一睢州湯文正公纂洛學編其事實俱本原傳使後人知所由來得以定其是非此祖述伊洛淵源録舊例也今所録諸傳悉本原傳存其舊名或有從别本増添者亦注増添原名以便考證不敢妄加増入 \\n 一閩中儒學開先始于唐歐陽四門至宋海濱四先生亦為倡學之始至龜山楊文靖公及中州二程先生之門仔肩道脈千聖心傳繫焉故今諸儒學派之編斷自有宋列龜山為首盖以師承定其旨歸不以世次論其先後也至唐歐陽先生為一代開剏之始余另約選登之閩學志畧焉 \\n 一學派中前已載入諸賢門徒者後别為門徒則單載其名字姓氏注云已見某氏門徒不重録 \\n 一學派一門其派衍遺漏尚多各郡遺書未能徧得尚有待増入 \\n 一朱子門人有無事實可考者照儀封道南原委例亦附姓名閭里於後 \\n 一増家世學派及交友一門亦本舊例也 \\n 一近世論學大都分别門戶異同之論究非衆言淆亂折衷于聖之歸語載四科之目逸民數章亦備人品學術差等孟氏論伯夷伊尹栁下恵而願學孔子此方是志學論道準的是編倣莆陽宋氏考亭淵源録遺意凡有師承派别者俱各叙出以見求師問道醇疵互著考同較異論世知人至夫各家派别亦畧以類相附覽者當自得之 \\n 一宋代儒宗世衍家學者不少故於諸儒學派中特列其例以徵其盛元明以來一家之學遞衍其緒如武彛之胡崇安之劉麻沙之蔡者亦僅見矣今於明代諸儒世學擇其嫓美前修者亦多録焉 \\n 一元代志乗甚畧故於逓述者無從稽訪今於元史之外搜之續宏簡録元文類八閩通志閩省各郡志各邑志閩書熊勿軒集吴聞過集吴草廬集陳石堂集清源文獻道南源委道南統緒蔣氏八閩理學源流朱氏經義攷尚愧疎漏限于聞見無如何也 \\n 一是録凡有玷於師友門牆者槩未敢登入是書欲録淵源之的不得不有所遺也 \\n 一諸學派就萬氏季野儒林宗派録出參之蔣氏垣八閩理學源流黄氏海道南統緒何氏清源文獻其本傳本之閩書參之道南源委莆陽文獻越章録閩省通志各郡縣志伊洛淵源録宏簡録名山藏黄氏日抄考亭淵源録理學宗傳理學備考明儒學案吴氏諸儒述槩及厯代史書并行狀誌銘諸家文集更相考證 \\n 一國朝正學昌明儒宗相望閩中學派俟另録編輯至博徵文獻尚有望於名賢焉 \\n ●欽定四庫全書 \\n  \\n 　"}
{"章节": "閩中理學淵源考卷一", "正文": "　 \\n 閩中理學淵源考卷一 \\n 　 \\n  \\n  \\n 廣平府知府李清馥撰 \\n ○文靖楊龜山先生時學派 \\n 閩學開自有唐歐陽四門倡起彼時人文未著也宋初所謂海濱四先生者與安定泰山徂徠同時其學已有近裏之功彼時朋類未孚也至龜山先生得中州正學之的上肩周程統緒下啟羅李朱厯代相傳之奥于是聖學彰明較著而鄒魯濓洛之微言大義萃于閩山海嶠矣夫程伯子以吾道之南贈屬其行不再三傳而紫陽集諸儒之大成是天欲開伊洛之道之南亦即魯鄒之道之南也昔賢心與道會妙契天合遂持符如左券信乎斯文之興喪豈非天哉自是而後遂有海濱鄒魯之稱我國朝道運昌明列聖肇基啟佑聖祖崇儒重道表章有宋諸儒由朱子而來至今五百餘嵗矣實應王者受命之期而我皇上躬膺統緒顯闡于天命人心之本以聖繼聖千古而同符者矣謹按文靖楊公為程門髙弟聖祖仁皇帝曽賜匾額顔曰程氏正宗由是閩士愈爭自濯磨禮陶樂淑之化於前尤有烈也溯吾閩宗風者其必以延津為星宿云 \\n 文靖楊龜山先生時 \\n 楊先生諱時字中立其先京兆人五世祖唐末入閩寓南劍之將樂遂家焉先生資稟仁厚不為崖異夸絶之行以求世俗名譽性至孝喪母哀毁如成人事繼母尤謹熈寧九年年二十四登進士第授汀州司户不赴杜門力學元豐四年年二十九授徐州司法又不赴以師禮謁見程明道先生於穎昌後告歸明道送之出門謂坐客曰吾道南矣六年官徐州八年明道先生卒先生聞之設位哭寢門而以書訃告同學者旋丁繼母憂服闋赴調虔州司法元祐五年丁外艱服除八年赴調至京遷瀛州防禦推官又師事伊川先生於洛年盖四十矣一日伊川瞑坐先生與游定夫侍立不去及覺門外雪深一尺先生嘗疑張横渠西銘近於兼愛與二程辨論往復聞理一分殊之說始豁然無疑紹聖元年知瀏陽縣四年伊川以黨論送涪州編管時先生在任滿寓瀏陽元符二年歸家先是從二先生學者甚衆而先生獨歸杜門不仕者累年沈浸經書推廣師說窮探力索務極其趣於是沙陽陳淵投書問學崇寧元年以諫垣薦除荆州教授大觀元年知餘杭事是年伊川先生卒政和初待次毘陵二年赴蕭山縣任先生厯官所至皆有恵政浮沈禄仕不求聞達而徳望日重四方之士不逺千里從之遊稱曰龜山先生四年年六十二請祠退居餘杭後寓毘陵乆之而先生年已七十矣是時蔡京當國天下多故會蔡京客張觷言於京曰宗社危在旦夕宜亟引舊徳老成置諸左右庶幾猶可及會有使髙麗者國王問龜山先生安在使回以聞六年以秘書郎召到闕遷著作郎入對奏陳言熈寧之初大臣文六藝之言以行其私祖宗之法紛更殆盡元祐繼之盡復祖宗之舊熈寧之法一切廢革至紹聖崇寧凡元祐之政事著在令甲皆焚之以滅其跡自是分為二黨縉紳之禍至今未殄願明詔有司條具祖宗之法但有宜於今者舉而行之當損益者損益之一趨于中而已徽宗首肯之除邇英殿説書時朝廷方圖燕雲虚内事外先生知時勢將變陳論政事十餘條執政不能用而金人已入境先生激切上言今事勢如積薪已燃當自奮勵進賢退奸以竦動觀聴若示以怯懦之形委靡不振則事去矣又謂今日所急者莫如収人心請罷免夫之役及京城聚斂東南花石之害極論天下積憤鬱而不得發者幾二十年欲致人和去此三者且言山東之民凋弊已甚所仰者東南而已二浙災傷之餘瘡痍未合更誅求不已則前日方臘之事可以為鑒昔唐方用兵之時裴度復相則先開謁禁以延見士大夫為急故能有成功自元和以後數用兵宰相不得休沐李徳裕在位雖遽書警奏皆從容裁決率午漏下還第盖鎮安人心不可不如是耳已而欽宗嗣位金人日迫大臣方以推恩晉秩争議行幸莫念軍計先生乞對言聞勤王之兵漸有至者宜召將領議戰守之計諸葛亮曰有制之兵無能之將不可以敗無制之兵有能之將不可以勝今諸路烏合之衆不相統一而不立統帥雖唐李郭以九節度之師不免敗衂不可不慮又言上皇痛自引咎禪位而宰執遷叙安受不辭此何理也主辱臣死大臣宜任其責而皆為竄亡自全之計陛下孤立何賴焉童貫為三路總帥金人侵疆棄軍而歸朝廷置而不問故梁方平何灌相繼而遁使敵騎得以長驅而前其誤國已甚當正典刑以為臣子不忠之戒疏入欽宗大喜擢右諫議大夫金兵既退先生上殿極言和議之非時議者欲割三鎮以講和先生疏言河朔朝廷重地三鎮河朔要藩今一旦棄之距京無藩籬之固且聞三鎮之民欲以死拒之萬一不守則數州之衆朝廷寧坐視不救乎急宜命衆出師并乞召用种師中劉光世問以方畧可否不可專守和議疏上欽宗詔出師而議者多持兩端先生復抗疏力争凡所論多切時務皆不報會李綱罷太學生伏闕上書乞留軍民集者數萬吴敏乞用先生以靖太學因召對先生言諸生忠於朝廷非有他意但擇老成有行誼者為之長貳則將自定欽宗曰無逾於卿遂以先生兼國子祭酒先生遂言蔡京用事二十餘年蠧國害民幾危宗社人所切齒而論京罪者莫知其所本也盖京以繼述神宗為名實挾王安石以圖身利故推尊安石無所不至今日之禍實安石有以啟之因詳舉安石邪說乞正其學術之謬追奪王爵明詔中外毁去配享之像疏上詔罷安石配享猶留從祀時士習王氏學取科第已數十年忽聞先生説紛然闢之於是諫官馮澥上疏詆先生又會學宫紛争有■〈門外辟内〉並罷先生即上章乞出除給事中請益力遂以徽猷閣直學士奉祠又懇辭直學士之命有旨楊時學行醇固諫諍有聲改徽猷閣待制高宗即位除工部侍郎兼侍講召赴行在至則勸上典學納諫及修建炎會計録加恤勤王之兵連章丐外二年以老疾乞出除龍圖閣直學士予祠歸家四年上章告老致仕優遊林泉以著書講學為事紹興五年四月卒年八十三近臣朱震奏楊某據經論事不愧古人所著三經義辨有益學者乞下本州鈔録仍請優恤其家有旨贈左中大夫紹興十二年贈少師諡文靖先生在東郡所交皆天下士先達陳瓘鄒浩皆以師禮事先生渡江以來東南學者推先生為程氏正宗與胡氏安國往來講論尤多先生浮沈州縣四十九年晚在諫省僅九十日凡所論列皆切于世道而其大者則闢王氏經學排靖康和議使邪說不作凡紹興初崇尚元祐學術而朱晦菴張南軒之學得程氏之正其源委脈絡皆出於先生昔程純公嘗指喜怒哀樂未發之中令先生反求其後羅豫章李延平遞相祖述令學者静中體認大本未發氣象分明所謂龜山門下相傳指訣胡文定云據龜山所見在中庸自明道先生所授此其源流所本與（按先生中庸義序自云昔在元豐中嘗受學明道先生之門得其緒言一二未及卒業而先生沒文定所謂自明道先生所授者此也）吕氏本中撰行狀嘗聞前輩長者以為明道先生温然純粹終身無疾言遽色先生實似之胡文定公安國誌其墓曰自孟子没遺經僅在而聖學不傳所謂見而知之者世無其人則有西方之傑窺見閒隙遂入中國舉世傾動靡然從之於是人皆失其本心莫知所止而天理滅矣宋嘉祐中有河南二程先生得孟子不傳之學於遺經以倡天下而升堂覩奥號稱髙弟在南方則廣平游定夫上蔡謝顯道與先生三人是也先生天資夷曠濟以問學充養有道徳器早成閒居和樂色笑可親臨事裁處不動聲色與之遊者雖羣居終日飲人以和而鄙薄之態自不形也推本孟子性善之説發明中庸大學之道當時公卿大夫之賢者莫不尊信之熈寧初代余典教渚宫始獲從先生遊三十年間出處險夷亦嘗覸之熟矣視先生一飯雖蔬食脆甘若皆可於口未嘗有所嗜也每加一衣雖狐貉緼袍皆適於體未嘗有所擇也平生居處雖敝廬厦屋若皆可以託宿未嘗有所羨而求安也故山之田園皆先世所遺守其世業亦無所營増豆區之入也老之將至沈伏下僚厄窮遺佚若將終身焉然則先生于斯世所欲不存果何求哉心則逺矣凡訓釋論辨以闢邪説存于今者其傳寖廣諸所建白深切著明而先生之學於河南小嘗試之其用已如此所謂援而止之而止必有以也進不隱賢必以其道豈不信乎世或以不屑去疑先生盖淺之為丈夫也又與楊大諫書曰楊先生造養深逺燭理甚明混迹同塵知之者鮮知之者知其文學而已不知者以為蔡氏所引先生無求於人蔡氏焉能凂之朱晦菴曰龜山先生晚嵗一出人多議之惟胡文定之言曰當時若能聴用決須救得一半此語最公又曰龜山此行固是有病但只後人又何曽夢到他地位在惟胡文定以栁下恵援而止之而止比得極好云所著有校正伊川易三經義春秋禮記解學庸語孟解易春秋孟子義辨字解論日録奏議龜山文集明成化元年從祀孔子廟廷國朝康熈四十五年准學臣沈涵之請賜御書程氏正宗懸於祠子迪附見家學（宋史　胡文定公撰墓誌　年譜　伊川淵源録　聖學知統録　道南源委） \\n 楊文靖公語録 \\n 先生曰自堯舜以前載籍未具世所有者獨宓犧所畫八卦耳當是之時聖賢如彼其多也自孔子刪定繫作之後更秦厯漢以迄于今其書至不可勝記人之所資以為學者宜易於古然其間千數百年求一人如古之聖賢卒不易得何哉豈道之所傳固不在於文字之多寡乎夫堯舜禹臯陶皆稱若稽古非無待於學也其學果何以乎由是觀之聖賢之所以為聖賢其用心必有在矣學者不可不察之也 \\n 六經不言無心惟佛氏言之亦不言修性惟揚雄言之心不可無性不假修故易止言洗心盡性記言正心尊徳性孟子之言存心養性 \\n 君子務本言凡所務者惟本而已若仁之於孝悌其本之一端耳盖為仁必自孝悌推之然後能為仁也其曰為仁與體仁者異矣體仁則無本末之别孔子曰老者安之朋友信之少者懷之此無待乎推之也孟子曰老吾老以及人之老幼吾幼以及人之幼此推之也推之所謂為仁 \\n 狼跋之詩曰公孫碩膚赤舄几几周公之遇謗何其安閒而不迫也學詩者不在語言文字當想其氣味則詩之意得矣 \\n 事道與祿仕不同常夷甫家貧召入朝神宗欲優厚之令兼數局如登聞鼓染院之類庻幾俸給可贍其家夷甫一切受之不辭及正叔以白衣擢為勸講之官朝廷亦使之兼他職則固辭盖前日所以不仕者為道也則今日之仕須是官足以行道乃可受不然是茍祿也然後世道學不明君子之辭受取舎人少能知之故常公之不辭人不以為非而程公之辭人亦不以為是 \\n 又曰孟子對人君論事句句未嘗離仁此所謂王道也曰安得句句不離乎仁曰須是知一以貫之之理曰一以貫之仁足以盡之否曰孟子固曰一者何曰仁也仁之用大矣今之學者仁之體亦不曽體究得 \\n 人臣之事君豈可佐以刑名之説如此是使人主失仁心也人主無仁心則不足以得人故人臣能使其君視民如傷則王道行矣 \\n 或勸先生解經曰不敢易也曽子曰吾日三省吾身為人謀而不忠乎與朋友交而不信乎傳不習乎夫傳而不習以處已則不信以待人則不忠三者胥失也昔有勸正叔先生出易傳示人者正叔曰獨不望學之進乎姑遲之覺耄即傳矣盖已耄則學不復進故也學不復進若猶不可傳是其言不足以垂後矣（黄氏東發云按此説則近世紛紛解經者可戒矣） \\n 知合内外之道則禹稷顔子之所同可見盖自誠意正心推之至於可以平天下此内外之道所以合也故觀其意誠心正則知天下由是而平觀其天下平則知非意誠心正不能也兹乃禹稷顔回之所以同也 \\n 君子之治心養氣接物應事唯直而已直則無所事矣康子饋藥孔子既拜而受之矣乃曰丘未達不敢嘗此疑於拂人情然聖人慎疾豈敢嘗未達之藥既不敢嘗則直言之何用委曲微生髙乞鄰醯以與人在今之君子盖常事耳顧亦何害然孔子不以為直以所辭康子之言觀之信乎其不直也 \\n 李似祖曹令徳問何以知仁曰孟子以惻隱之心為仁之端平居但以此體究乆乆自見因問似祖令徳尋常如何説隱似祖云如有隱憂勤卹民隱皆疾痛之謂也曰孺子將入於井而人見之者必有惻隱之心疾痛非在已也而謂之疾痛何也似祖曰出於自然不可已也曰安得自然如此若體究此理知其所從來則仁之道不逺矣二人退余從容問曰萬物與我為一其仁之體乎曰然 \\n 問論語言仁處何語最為親切曰皆仁之方也若正所謂仁則未之嘗言也故曰子罕言利與命與仁要道得親切唯孟子言仁人心也最為親切（黄氏東發云按此提掇最得要） \\n 吴審律儀勸解易曰易難解曰及今可以致力若後力衰却難曰某嘗觀聖人言易便覺措辭不得只如乾坤兩卦聖人嘗釋其義於後是則解易之法也乾之初九潜龍勿用釋云陽在下也又曰龍徳而隱者也又曰下也又曰陽氣潜藏又曰隱而未見行而未成此一爻耳反覆推明至五變其說然後已今之釋者其於他卦能如是推明乎若不能爾則一爻之義只可用之一事易三百八十四爻爻指一事則是其用止於三百八十四事而已如易所該其果極於此乎若三百八十四事不足以盡之則一爻之用不止於一事亦明矣觀聖人於繫辭發明卦義尚多其説果如今之解易者乎故某嘗謂説易須髣髴聖人之意然後可以下筆此其所以未敢茍也 \\n 問中庸只論誠而論語曽不一及誠何也曰論語之教人凡言恭敬忠信所以求仁而進徳之事莫非誠也論語示人以其入之之方中庸言其至也盖中庸子思傳道之書不正言其至則道不明孔子所罕言孟子常言之亦猶是矣 \\n 易曰君子敬以直内義以方外夫盡其誠心而無偽焉所謂直也若施之於事則厚薄隆殺一定而不可易為有方矣敬與義本無二所主者敬而義則自此出焉故有内外之辨其實義亦敬也故孟子之言義曰行吾敬問必有事焉而勿正心勿忘勿助長既不可忘又不可助長當如何著力曰孟子固曰至大至剛以直養而無害則雖未嘗忘亦不助長 \\n 曾子曰士不可以不弘毅人須能弘然後有容因言陳述古先生云丈夫當容人勿為人所容 \\n 論西銘曰河南先生言理一而分殊知其理一所以為仁知其分殊所以為義所謂分殊猶孟子言親親而仁民仁民而愛物其分不同故所施不能無差等或曰如是則體用果離而為二矣曰用未嘗離體也且以一身觀之四體百骸皆具所謂體也至其用處則履不可加之於首冠不可納之於足則即體而言分在其中矣 \\n 孟子一部書只是要正人心教人存心養性収其放心至論仁義禮智則以惻隱羞惡辭讓是非之心為之端論邪説之害則曰生於其心害於其政論事君則欲格君心之非正君而國定千變萬化只説從心上來人能正心則事無足為者矣大學之脩身齊家治國平天下其本只是正心誠意而已心得其正然後知性之善孟子遇人便道性善永叔却言聖人之教人性非所先永叔論列是非利害文字上儘去得但於性分之内全無見處故説不通人性上不可添一物堯舜所以為萬世法亦只是率性而已所謂率性循天理是也外邉用計用數假饒立得功業只是人欲之私與聖賢作用天地懸隔 \\n 仲素問横渠云氣質之性如何曰人所資稟固有不同者若論其本則無不善盖一陽一隂之謂道隂陽無不善而人則受之以生故也然而善者其常也亦有時而惡矣猶人之生也氣得其和則為安樂人及其有疾也以氣不和則反常矣其常者性也此孟子所以言性善也横渠説氣質之性亦云人之性有剛柔緩急强弱昏明而已非謂天地之性然也今夫水清者其常然也至於汩濁則泥沙混之矣泥沙既去其清者自若也是故君子於氣質之性必有以變之其澄濁而求清之議 \\n 歟語羅仲素云今之學者只為不知為學之方又不知學成要何用此事體大須是曽著力来方知不易夫學者學聖賢之所為也欲為聖賢之所為須是聞聖賢所得之道若只要博通古今為文章作忠信愿慤不為非義之士而已則古來如此等人不少然以為聞道則不可且如東漢之衰處士逸人與夫名節之士有聞當世者多矣觀其作處責之以古聖賢之道則畧無毫髮髣髴相似何也以彼於道初無所聞故也今時學者平居則曰吾當為古人之所為纔有事到手便措置不得盖其所學以博通古今為文章或志於忠信愿慤不為非義而已而不知須是聞道故應如此由是觀之學而不聞道猶不學也 \\n 語仲素曰西銘只是發明一箇事天底道理所謂事天者循天理而已 \\n 語仲素曰某嘗有數句教學者讀書之法云以身體之以心驗之從容黙會於幽閒静一之中超然自得於書言象意之表此盖某所為者如此 \\n 仲素問盡其心者知其性如何是盡心底道理曰未言盡心須先理會心是何物又問心之為物明白洞達廣大静一若體會得了然分明然後可以言盡未理會得心盡箇甚能盡其心自然知性不用問人大抵須先理會仁之為道知仁則知心知心則知性是三者初無異也横渠作西銘亦只是要學者求仁而已 \\n 聞正叔云古之學者四十而仕未仕以前二十餘年得盡力於學問無他營也故人之成材可用今之士十四五以上便學綴文覓官豈嘗有意為已之學夫以不學之人一旦授之官而使之事君長民治事宜其效不如古也故今之在仕路者人物多凡下不足道以此（黄氏東發云按此極中時病士大夫宜反求其所謂學） \\n 學者若不以敬為事便無用心處致一之謂敬無適之謂一 \\n 文集 \\n 辱示髙文用意精深益見好學之篤夫養氣之道如治苗然舍之而不耘則有稂莠之傷助之長則揠之而槁矣其説是也然将不舍而耘之則宜奈何與夫助之長者又何辨此近似之際體之者尤當慎擇也又曰反諸身者反求諸身也盖萬物皆備於我非自外得反諸身而已反身而至於誠則利人者不足道也又曰生之謂性未有過也告子論生之所以謂之性則失之矣老氏之有無佛氏之色空盖将明天下之賾非有人物之異也老子以有生于無又曰有無之相生是不知有無一致矣正蒙謂萬象為太虚中所見物則物與虚不相資卒陷於浮圖以山河大地為見病之説山河大地正指物言之也若謂指物言之可也則浮圖見病之說不足非矣此與佛氏以心法起滅天地更當究觀所謂心法起滅天地之旨未易以一言攻之也更詳味之如何或有未盡無惜疏示（與楊仲逺書其三） \\n 克己者揚雄所謂勝己之私是也反身而誠則常體而足無所克也故前書論反身與克己異意耳更詳考之告子知生之謂性而不知生之所以謂之性故失之非生之謂性有二説也特告子未達耳（其四） \\n 諸子之學折諸聖人猶望洋向若其辨自屈也儒佛之論造其極致則所差眇忽耳其義難知而又其辭善遁非操戈入室未易攻也雖横渠之愽辨精深猶未能屈之為城下之盟况餘人乎置而勿論可也要當深造而自得之則其辨自見矣近日治經讀史如何家居既不為外事湮汩諒須精到也或有論議寄示為幸（其六） \\n 夫聖人人倫之至也豈有異於人乎哉堯舜之道曰孝弟不過行止疾徐而已皆人所日用而昧者不知也夏葛而冬裘渴飲而饑食日出而作晦而息無非道也譬之莫不飲食而知味者鮮矣推是而求之則堯舜與人同其可知也已然而為是道者必先乎明善然後知所以為善也明善在致知致知在格物號物之多至於萬則物盖有不可勝窮者反身而誠則舉天下之物在我矣詩曰天生蒸民有物有則凡形色具於吾身者無非物也而各有則焉反而求之則天下之理得矣由是而通天下之志類萬物之情參天地之化其則不逺矣夫入徳之門有宜先傳者有後倦者其序不可誣也若洒掃應對則門人小子所宜先傳者茍於成人而復使為之則或倦矣然聖人所謂性與天道者亦豈嘗離夫洒掃應對之間哉其始也即此而為學其卒也非離此以為道後倦焉者皆由之而不知者也故曰有始有卒者其唯聖人乎某之所聞如此（答李杭） \\n 伊川先生在時世人迂怪之論皆歸之以為訕笑今往矣士大夫尊信其學者漸衆殊不可曉也先生語録傳之浸廣其間記録頗有失真者某欲收聚刪去重複與其可疑者公幸閒居無事可更博為尋訪恐有遺失聞朱教授在洛中所傳頗多康侯皆有之候尋便以書詢求異時更相校對稍加潤色共成一書以傳後學不為無補先生之門所存惟吾二人耳不得不任其責也（與游定夫其六） \\n 致知必先於格物物格而後知至知至斯知止矣此其序也盖格物所以致知格物而至於物格則知之者至矣所謂止者乃其至處也自脩身推而至於平天下莫不有道焉而皆以誠意為主茍無誠意雖有其道不能行也故中庸論天下國家有九經而卒曰所以行之者一一者何誠而已葢天下國家之大未有不誠而能動者也然而非格物致知烏足以知其道哉大學所論誠意正心脩身治天下國家之道其原乃在乎物格推之而已若謂意誠便足以平天下則先王之典章文物皆虚器也故明道先生嘗謂有關雎麟趾之意然後可以行周官之法度正謂此耳（與學者其一） \\n 學之廢乆矣詖淫邪遁之辭盈天下士溺於所習冥行而已予嘗考之周官司徒以知仁聖義忠和六徳教萬民夫仁與聖孔子不敢居而先王以是教萬民者葢天地萬物一性耳無聖賢知愚之異故顔子曰舜何人也予何人也有為者亦若是孟子亦曰人皆可以為堯舜故學者必以聖人為師猶之射者棲鵠於侯以為的司徒以仁聖教民盖亦棲鵠之義與之為的耳然仁之為仁聖之為聖必有在矣學者未知仁聖之所以為仁聖雖有學猶虚器也世之論者以謂仁者愛而已矣盖未嘗究觀孔子之言耳知孔子之言仁則聖亦從而可知矣（浦城文宣王殿記） \\n 學始於致知終於知止而止焉致知在格物物固不可勝窮也反身而誠則舉天下之物在我矣詩曰天生蒸民有物有則凡形色之具於吾身無非物也而各有則焉目之於色耳之於聲口鼻之於臭味接乎外而不得遁焉者其必有以也知其體物而不可遺則天下之理得矣天下之理得則物與吾一也無有能亂吾之知慮而意其有不誠乎由是而通天下之志類萬物之情贊天地之化其則不逺矣則其知可不謂之至矣乎知至矣則宜有止也譬之四方萬里之逺茍無止焉則將焉歸乎故見其進未見其止孔子之所惜也古之聖人自誠意正心至於平天下其理一而已所以合内外之道也世儒之論以髙明處已中庸處人離内外判心迹其失是矣故余竊謂大學者其學者之門乎不由其門而欲望其堂奥非余所知也蕭君欲仁志學之士也録示大學一篇求余言以題其後其意盖非茍然者故聊為發之茍於是盡心焉則聖人之庭户可策而進矣欲仁其勉之哉（題蕭欲仁大學篇後） \\n 學士廖用中先生剛（以下門人） \\n 廖剛字用中順昌人少從陳瑩中及楊龜山學崇寧五年登第宣和初自漳州司録除國子録擢監察御史蔡京當國論奏一無所避以親老乞補外出知興化軍欽宗即位以右政言召丁父憂服闋除工部員外郎以母疾歸紹興元年盜起旁郡官吏悉逃去部使者檄剛撫定剛遣長子遲諭賊賊知剛父子信義亦散去除本路提點刑獄尋召吏部員外郎遷起居舎人權吏部侍郎兼侍講除給事中丁母憂服闋復拜給事中言江淮兵備莫若屯田可以免待哺轉餉之患為三説以獻時朝廷推究章惇蔡卞誤國之罪追貶其身仍詔其子孫不得官於朝於是章傑自郎中出知婺州蔡僅自大府丞提舉江東茶鹽事剛封還詔書謂如此豈足以示懲有旨悉與之祠遷刑部侍郎乞補外除徽猷閣直學士知漳州漳俗侈靡喪娶踰制剛立條約諭之值日食求言剛請正建國儲君之號布告中外異時雖百斯男不復更易乃可以承天意示大公髙宗讀之竦然詔拜御史中丞奏臣職糾奸邪當務大體若捃摭細故非臣本心又奏經費不支盜賊不息事功不立命令不孚及兵驕官冗之弊時諸將恃功希恩所請多廢法剛隨事論列至于四五諸将肅然鄭億年與秦檜有連遂得美官邉報至從官會都堂剛謂億年曰公以百口保金人今已背約有何面目在朝廷乎因顯疏其惡億年奉祀去復乞起舊相之有徳望者處以近藩秦檜聞之曰置我何地耶改工部尚書以王次翁代其任次翁劾剛薦劉昉陳淵相為朋比以徽猷閣直學士提舉亳州明道宫明年致仕以紹興十三年卒著詩經註解性理小學集註學者稱古溪先生子四人遲過遂遽皆秉麾節邦人號為萬石廖氏（閩書　道南源委　宏簡録　延平府志） \\n 宗正陳知黙先生淵 \\n 陳淵字知黙初名漸字幾叟沙縣人瑩中從孫淵初受業程門獨先於瑩中繼亦受業龜山與羅豫章為友龜山稱其深識聖賢旨趣妻以女當知餘杭時嘗送南歸詩云幾年夢想到親闈身逐行雲萬里飛苕水未殊沂上樂春風無負舞雩歸紹興五年近臣廖剛胡寅等薦充樞密院編修丞相李綱重其行為布衣交至是為江南西路安撫制置大使辟為制置司機宜文字七年詔舉直言以胡文定安國薦召對改官賜進士出身除監察御史遷右正言入對言比年以來恩惠太濫賞給太厚又論程頥王安石學術同異髙宗曰楊時之學能宗孔孟其三經義辨理甚當對曰楊時始宗安石後得程頥師之乃悟其非髙宗曰觀三經義解具見安石穿鑿矣對曰穿鑿尚小至於道之大原安石無一不差上曰云何對曰聖賢所傳止有論孟中庸論語主仁中庸主誠孟子主性安石皆昧其原仁道至大論語隨問隨答以愛人語樊遲特其一端而已安石遂以愛為仁其言中庸則謂中庸所以接人髙明所以處已孟子七篇專發明性善而安石取揚雄善惡混之言至謂無善無惡又溺於佛其失性逺矣因論和議願以和為息戰之權以戰為守和之具章五上益梗切秦檜惡之復疏論其親黨鄭億年檜益怒遂解言職除宗正少卿以何鑄論罷管台州崇道觀十五年卒著有黙堂集三十卷（閩書　道南源委　宏簡録） \\n 朝請林朝彦先生宋卿 \\n 林宋卿字朝彦仙遊人崇寧五年進士與廖剛同造陳了翁受教了翁徐曰頭項直宋卿言下領悟為多又嘗從楊龜山學召試秘書省正字出知恭州時邉臣多以拓地蒙賞瀘南帥司因奏開溪費州置一州二縣宋卿疏以為不可徽宗詔罷其役龜山聞之曰朝彦真百鍊鋼也時尚書省令夔路斂十萬縑充燕山軍需宋卿言夔門至隘人心易搖事遂已又請蠲恭民宿逋二十萬八千餘緡米十五萬四千餘石自受俸非祿令所著者一介不取家繪生祠奉之靖康中僑寓涪陵之朝亭日與其士大夫倡酬自適涪人以宋卿才學出處與黄太史相後先因號小涪尹和靖見之曰溪費一奏皆自養氣中得之薦於張浚辟叅謀軍事力辭建炎三年以涪守王擇仁及河北帥臣薦充湖南帥司叅議浚視師江上欲以宣撫判官辟不就及還朝首薦之蒙召乞祠終朝請大夫（莆陽文獻　閩書　道南源委） \\n 運判盧公圭先生奎 \\n 盧奎字公圭邵武人居太學作毋我論為衆所推號盧毋我講學於楊龜山所論仁及忠恕一貫皆的確有味登政和間進士仕至江西運判有筆録十卷（道南源委　閩書） \\n 主簿蕭子莊先生顗 \\n 蕭顗字子荘浦城人天資樸實少孤事母以孝聞母喪廬墓有靈芝之異與李郁陳彦羅從彦同受業楊龜山之門嘗答友人書云士之所志舍仁義何為哉仁必欲熟義必欲精仁熟則造次顛沛有所不違義精則利用安身而徳崇矣後以累舉得官為清流簿終嵗而歸徜徉閭里朱韋齋嘗師事之（道南源委　閩書） \\n 陳先生好 \\n 陳好初名豪晉江人受業楊龜山後在太學與陳東上書留李綱東被誅變名游瓊州即家焉（閩書） \\n 提刑黄用和先生鍰 \\n 黄鍰字用和浦城人政和五年進士從楊龜山學甚見器重及為工曹守將髙其才多委以事適諸邑大水按視官希部使者意多不以實聞鍰獨減蠲田租十之八使者怒加誚責終不可奪再調西安丞靖康初李綱宣撫河東辟幕屬髙宗朝拜監察御史首陳七事深蒙嘉納一日問孟子與齊梁國君問答之說鍰對詞義敷暢髙宗曰卿可謂非堯舜之道不陳王前因諭曰黄鍰論人君治心事甚詳當處以諫職惠有阻之者除江西提點刑獄乞祠歸鍰在臺越月風節凜然縉紳推賢天下誦直有奏議雜著論語類觀唐史篤論共二十卷（建寧府志　道南源委　通志） \\n 廖仲辰先生衙 \\n 廖衙字仲辰将樂人龜山姪壻善為詩論議得龜山壼奥而年不永 \\n 學士江全叔先生琦 \\n 江琦字全叔建陽人宣和三年進士文學行誼知名當世從遊多鉅人長者覃思春秋之學著春秋經解三十卷辨疑一篇楊龜山見而稱之又著語孟說各五卷仕永州學教授厯官宣教郎終徽猷閣學士（建寧府志　道南源委　閩書） \\n 參議章希古先生才邵 \\n 章才邵字希古崇安人以父胤補官少時謁楊龜山先生先生教以熟讀論語才邵玩味躬行世目為篤實君子厯典賀辰二州改荆湖北路參議官 \\n 楊遵道先生迪（以下家學） \\n 楊迪字遵道龜山子也髫齡已能力學既冠益貫穿古今孝友和易中外無間言平居無喜愠色至急人困乏而樂其為善與人辨論綱振條析發微詣極氷解的破聞者欽聳退而察其私言若不能出諸口盖度不身踐不茍言也抱經遊伊川之門以藐然少年同門之士咸斂手推先伊川少然可雅器許之嘗答龜山書曰令子好學美質當成逺器其於易春秋尤精朱韋齋撰墓志云予不及識公自来閩中多從龜山門士遊間論近世學者至公皆曰吾不及也官至奉議大夫（朱韋齋先生撰墓志畧） \\n 楊仲逺先生敦仁（以下交友） \\n 楊敦仁字仲逺將樂人元祐三年進士龜山先生答書云得所恵書謂能不變於俗此固區區所望道廢千年學士大夫溺於異端之習乆矣士志於道者非見善明用心剛往往受變而不自知此俗習之移人甚可畏也若夫外勢利聲色不為流俗詭譎之行以是為不變於俗則於學者未足道也吾子勉之又曰為己之學正猶饑渴之於飲食非有恱乎外也以為弗飲食則饑渴之病必至於致死人而不學則失其本心不足以為人然古之善學者必先知所止知所止然後可以漸進倀倀焉莫知所之而欲望聖賢之域多見其難矣又常與往返論養氣克己之學異端佛老之非（閩書　楊龜山先生文集　延平郡志） \\n 宣教郎翁好徳先生邵 \\n 翁邵字好徳順昌人初名醇篤信好古博學工文元豐八年進士調崇安尉時劉韐在布衣邵待以國士遷丞福清亷謹方正當路聞其名欲羅致之檄至公堂猶責以苛邵拂衣面有棄官意檄者愧悔委曲慰安之已而以疾歸里縣令俞偉大興學政屈邵主師席堅讓不出友人楊龜山貽書敦譬不獲已應之數州之士負笈雲集官至宣教郎又龜山先生常與書曰某愚無似加以齒少視公為前輩每辱眷遇進之為執友之遊顧何足當自惟直諒多聞之益所得於長者多矣（延平府志　楊龜山先生文集） \\n 審律吴國華先生儀 \\n 吴儀字國華世為延平人自少篤志彊學老益不懈六經百代之書無所不究窮探博取自信不疑尤深於詩易皆有成説晚益玩心於象數音律之學自為一家崇寧五年詔求天下遺逸部使者以先生應詔辭不就已而敦迫之乃乗驛就道授將仕郎太晟府審驗音律未幾府罷先生亦浩然而歸不復出先生為人剛毅篤實洞見城府而善善惡惡無所容貸其事親以孝顯交朋友以義著嘗漁釣橘溪之上時或行歌松蹊竹疃莫窺其際龜山先生撰先生墓誌言吴氏以學行著聞鄉閭者有三人焉曰某字及之曰熈字季明而審律先生其一也當嘉祐治平之間士方以聲律偶儷之文争名於時而三人者獨與切磋以窮經學古為務不事科舉退老於家若将終身焉其後季明以經行被召不赴授某官而審律先生晚亦出仕獨及之老於布衣予視三人者為前輩而少得從審律遊最厚云又龜山嘗與先生往復論王氏學嘗題其釣臺及咏歸堂豫章羅氏曽師事焉自號審律學者稱為審律先生（閩書　楊龜山先生集） \\n 吴季明先生熈 \\n 吴熈字季明博學勵操與兄國華齊名時稱雙璧或從之談道論文傾心瀉意語以勢利俛焉不答元祐間陳瑩中瓘以其兄弟學行言於郡守延至學為諸生講經薦於朝被召不赴授某官（按道南原委載得召赴闕兹從龜山先生文集） \\n 楊先生希旦 \\n 楊希旦将樂人自少文行知名屢舉不第退老於家詩書自娱敦樸夷易晬然長者之風龜山先生言某嘗侍先生燕閒善言懿行飫聞習見又為序其集言其詩文清切平易不尚雕琢（閩書　延平府志） \\n  \\n 　"}
{"章节": "閩中理學淵源考卷二", "正文": "　 \\n 閩中理學淵源考卷二 \\n 　 \\n  \\n  \\n 廣平府知府李清馥撰 \\n ○文肅游廣平先生酢學派 \\n 謝上蔡先生曰昔在二程門下明道最愛中立伊川最愛定夫觀其二人氣象亦相似又前儒嘗論程門髙弟傳其學者惟龜山為最盛次之而上蔡謝氏今考先生門徒所傳莫詳僅録一二考簡肅黄公母游氏為文肅公之妹每囑簡肅視乃舅而師法之簡肅幼時文肅特愛其厚重今録附學派之列焉再考志乗游朱蔡劉四世家為崇安舊族游氏世有隱徳執中為定夫先生族父楊文靖公志其墓稱其行脩學富讀書求心到自得其成就門徒盖非碌碌口耳之習維時定夫與龜山承伊洛之傳而執中亦卓然自立開游氏家學之先厥後少監及文靖文清又與紫陽南軒講切特至盖潛徳之光乆而彌茂矣 \\n 文肅游廣平先生酢 \\n 游先生酢字定夫建陽人與兄醇俱以文行知名所交皆天下士伊川先生以事至京師一見謂其資可與適道時大程子知扶溝縣事偕弟伊川方以倡興道學為己任設庠序聚邑人子教之乃召先生俾職學事先生欣然從之得其微言遂盡棄其學而學焉元豐六年第進士調越州蕭山尉縣有疑獄十餘年莫能決先生攝邑事一問得其情釋之用侍臣薦召為太學録除博士以奉親不便求知河清縣范忠宣公判河清待以國士移守穎昌辟先生為教授未幾還朝復秉鈞軸即除先生太學博士已而忠宣罷政先生亦丐外授齊州判官丁父憂服闋調泉州簽判徽宗立召為監察御史出知和州歲餘管勾南京鴻慶宫乆之知漢陽軍以母老丐祠提點成都府長生觀丁母憂服闋知舒州移濠州罷歸僑厯陽因家焉先生自幼不羣讀書一過輒成誦比壯益自力心專目到儀容詞令粲然有文望而知為成徳君子也其事親無違交友有信莅官遇僚吏有恩人樂自盡時新法方行編民於征斂所在騷然先生厯知四郡處之裕如即有興建民若不知而事集惠政在民故戴之若父母去則見思伊川先生嘗謂龜山曰游君徳器粹然問道日進政事亦絶人逺甚其見重如此宣和五年卒年七十一諡文肅學者稱廣平先生所著有易説詩二南義論語孟子雜解中庸義及文集十卷祠在建陽禾平里即先生舊時倡學處也嘉熈二年勅扁廌山書院弟醳元祐進士（楊文靖公撰墓志　名儒傳　閩書） \\n 備考 \\n 臨川李氏穆堂識游楊授受考曰朱子大全集載云伯謨家所藏胡文定公帖云昔事定夫先生未嘗以言色相假由此觀之則文定為游氏門人也晁公武讀書記題胡文定春秋傳謂文定師事伊川誤矣胡氏春秋傳亦與程傳不甚合然二程子髙第弟子稱游楊侯謝學者謂朱文公得統于程由楊中立傳羅豫章豫章傳李愿中愿中以授文公是固然矣不知游定夫傳胡文定文定傳從子籍溪籍溪亦以其學授文公盖兼承游楊之統者也文定又以其學授子五峯宏宏授張南軒栻按穆堂先生考胡文定公手帖以文定為文肅門人然考淵源録載吕氏本中撰文定墓志云公自謂吾於游楊謝諸公皆義兼師友宜尊信之若論其傳授却自有來厯據龜山所見在中庸自明道先生所授吾所聞在春秋自伊川先生所發云云據此則前帖所謂事之者似亦致欽仰尊禮之意爾再考公本傳云某出處自崇寧以來皆内斷於心雖定夫顯道諸丈人行皆不以此謀之此亦是前帖事之之意今姑録此備考大抵當以朱子之言為斷朱子嘗言文定之學得之上蔡為多焉又答汪尚書書論周程受學曰受學之語見於吕與叔所記二先生語中云昔受學於周茂叔故據以為説從遊盖所尊敬而不為師弟子之辭故范内翰之於二先生胡文定之於三君子某皆用此字讀此則朱子評訂文定於游楊謝三君子端的有在矣（建寧郡志） \\n 進士陳復之先生侁（以下門人） \\n 陳侁字復之長樂人擢進士第娶吴人林旦女與陳了翁交從甚密了翁謫亷州侁以書賀之至千餘言由此得罪又從游定夫先生學得治氣養心行已接物之要（三山新志） \\n 游執中先生復（以下家學） \\n 游復字執中建陽人定夫先生之族父性資孝愛總角强學砥礪竭力養親家乏經月之儲而親意未嘗不怡既壯學富行脩鄉里旁郡見服聞者悦而信之遣子弟從遊者逺近相屬其學以中庸為宗誠意為主閑邪寡欲為入徳之途晝驗之妻子夜考之夢寐其與人謀不啻自己其教人禁切其不善而開其善不啻如其父兄亦或以忠誨成懟憾復終不改曰寧人負我我毋負人盖直道不苟如此以故鄉曲之士嘗受經其門者往往率徳自好讀書亦求心到自得以善其身其成就人才盖非碌碌口耳之習也少不事舉業晚徇親意一舉於有司不第而止年六十有五卒龜山楊文靖公志其墓（楊文靖公撰墓志） \\n 奉議大夫游質夫先生醇 \\n 游醇字質夫建陽人執中猶子醇夙以文行知名所交皆天下士從弟定夫得遊程門與楊中立先生倡道閩南而醇私淑家庭上下議論叅考互訂文章理學一時推重仕至奉議大夫（建寧志　儒林傳） \\n 少監游定齋先生操 \\n 游操字存誠醳之子少為定夫先生竒愛長工於文紹興中與潘良能沈介黄景伯俱為秘書省正字同日赴館職自秘書少監權禮部侍郎僑居盱江奉祠晚號定齋居士 \\n 上舎游子蒙先生開 \\n 游開字子蒙操季子同上舎出身從朱文公遊編集中庸文公嘗答張孟逺書云友人游子蒙定夫先生從孫議論文學優贍可與晤語者計當自識之（建寧郡志　儒林傳） \\n 文靖游黙齋先生九言游九言 \\n 字誠之初名九思文肅三世孫也嘗於武夷重搆水雲寮為繼述之所九言開爽慷慨方十歲即為文詆秦檜及長鋭志當世熟南北事初筮古田尉入監文思院被旨視行在諸邑災傷歸白都堂放苗八分以上孝廟攅宫有司妄費希賞九言上書極諫張栻帥廣西辟幕下栻弟杓帥金陵復辟撫幹時禁方嚴九言記上元縣明道祠痛譏之調全椒令開禧初為淮西安撫機宜尋知光化軍充荆鄂宣撫叅謀官卒端平中特贈直龍圖閣諡文靖九言始學于栻栻教以求放心乆之有得嘗序太極圖曰周子以無極加太極何也方其寂然無思萬善未發是無極也雖云未發而此心昭然靈源不昧是太極也欲知太極先識吾心讀者稱之號點齋弟九功（閩書　武夷山志） \\n 文清游受齋先生九功 \\n 游九功字勉之一字禹成用廕補官累遷咸寧令辟充荆鄂宣撫司時徳安遣戍兵潰歸有反意九功即絶江撫諭衆皆帖服嘉定中興元失利九功知金州州無城以便宜遣兵備禦収復隣疆除河北運判知鄂州被論予祠起為兵部郎入見首言守邉必先結人心今征役無藝以資苞苴囊槖而民心失將帥朘削功賞不以時下而軍心失倚重諛佞護疾忌醫而士大夫之心失出知泉州在郡有清嚴之稱端平初召為司郎少卿疏論姦貪多佚罰諸賢或號召未至又論沿邉夫役之弊兼樞密副都承旨出知慶元府以循吏稱入權刑部侍郎丐祠再調不赴除待制加寳謨直學士卒九功清慎亷恪與兄九言自為師友講明理學平生真體實踐出於誠意及門之士皆心服之學者稱受齋先生寳祐中諡文清（道南源委　建寧郡志） \\n 學正游子善先生應翔 \\n 游應翔字子善酢七世孫也值宋元兵革未靖結屋武夷澄川之上畊隱自晦人稱其操履端方無媿先世後繇武夷直學遷學正（建寧府志） \\n 邑令江處中先生側（以下交友） \\n 江側字處中建陽人性純一以儒學教授其鄉熈寧中以學究出身嘗與游定夫施景明葉祖洽講肄於邑之石壁山官將作監主簿厯饒信洪三邑令與族子汝舟號二先生 \\n ○朝奉王信伯先生蘋學派 \\n 按葉文忠公福清縣學記畧曰建溪之業肇自道南同時及門實推信伯信伯再傳而亦之又再傳而希逸星辰沒矣又考楊文靖公當時為程門先進嘗曰同門後來成就莫踰信伯者矣今録其門徒可考者著於篇 \\n 朝奉王信伯先生蘋 \\n 王先生蘋字信伯福清人自其考徙平江先生資稟清粹充養純固為程門髙弟平居恂恂儒者及語當世之務民俗利病若習於從政者然不邀名譽世罕知之紹興間知府事孫祐列先生學行於朝召見賜進士出身除祕書省正字上言曰人心廣大無垠萬善皆備盛徳大業由此而成故欲傳堯舜禹湯文武之道擴充是心焉爾帝王之學與儒生異尚儒生從事章句文義帝王務得其要措之事業盖聖人經世大法備在方冊茍得其要舉而行之無難也未幾兼史館校勘遷著作郎丐外補通判常州主管台州崇道觀致仕官至左朝奉郎時中書舎人朱公震寳文閣直學士胡公安國徽猷閣待制尹公焞皆舉先生自代胡公薦尤力謂先生學有師承識通世務使司獻納必有補於聖時楊龜山常曰同門後來成就莫踰吾信伯矣紹興二十三年五月卒年七十二於胡州長興縣茅栗山所著有論語集解及著作集（墓誌　道南源委） \\n （吴氏瑞登諸儒述槩云所記有春秋録拾遺） \\n 教授陳齊之先生長方 \\n 陳長方字齊之長樂人父侁見游氏學派長方長外家從王信伯蘋游紹興中舉進士授江隂教授尋歸居吴中步里終日閉户研窮經史著書名步里客談及春秋禮記尚書傳漢唐論俱行世學者稱唯室先生弟少方字同之亦端慧不羣孝宗朝為東宫講官號二陳（三山新志） \\n  \\n 　"}
{"章节": "閩中理學淵源考卷三", "正文": "　 \\n 閩中理學淵源考卷三 \\n 　 \\n  \\n  \\n 廣平府知府李清馥撰 \\n ○武彛胡氏家世學派 \\n 國家當郅隆盛治之時其英俊多萃于一家一門相與左右後先而岀以翼衛道脈其盛衰升降與國運相為終始閩中武彛胡氏自其先公淵已有孝徳聞其家本深末茂得中州教澤又師友於龜山先生世傳家學發春秋大易之旨論者謂渡江以來儒者進退合義以文定及尹公為稱首云馥嘗聞之先訓云魯論八士者一家之瑞耳而繫之周者以見盛時風流篤茂其英才皆萃而生者也胡氏父子叔姪闡發經旨紹述儒學世以五賢並稱厥後蔡氏九儒劉氏五忠繼之亦以見間世之英並時而出謂非世運之所肇基而覆育者哉再按南軒張氏撰廣仲墓志言胡氏至文定公始大其上世皆在建州崇安里中文定宦遊荆楚嵗乆父澤之先生淵殁塟於荆門紹興初因徙家衡嶽之下於是二弟實從焉間嘗考胡氏論性之旨朱子語類言胡季隨主其家學（即文定孫五峰之子）説性不可以善言本然之善本自無對才說善時便與那惡對矣才説善惡便非本然之性矣本然之性是上面一箇其尊無比善是下面底才説善時便與惡對非本然之性矣孟子道性善只是贊嘆之辭説好箇性如佛言善哉某嘗辨之云本然之性固渾然至善不與惡對此天之賦予我者然也然行之在人則有善有惡做得是者為善做得不是者為惡豈可謂善者非本然之性只行得善便是那本然之性也若言有本然之善又有善惡相對之善則是有二性矣此文定之説故其子孫皆主其説而致堂五峯以來其説益差遂成有兩性然文定實得於龜山龜山得之東林常總總龜山鄉人後往廬山東林總極聰明深通佛書有道行龜山問孟子道性善説得是否總曰是又問性豈可以善惡言總曰本然之性不與惡對此語流傳自他然總之言本亦未有病盖本然之性是本無惡及至文定遂以性善為贊歎之辭到得致堂五峯遂分成兩截説善底不是性若善底非本然之性却那處得這善來既曰贊歎性好之辭便是性本善矣若非性善何贊歎之有二蘓論性亦是如此蘓氏論性説自上古聖人以来至孔子不得已而命之曰一寄之曰中未嘗以善惡言也自孟子道性善而中與一始支矣諸胡之説亦然按此段先公朱子語類四纂録在師友淵源類中見武彛胡氏論性與程朱有差别處惟時湖湘學者崇尚知言大抵多祖是説故朱子極力而明辨之今語類中講論數條皆是也朱子又言某嘗為敬夫辨析甚諱之渠當初倡道湖南偶無人能與辨論者又説湖南學先體察云不知古人是先學洒掃應對為復先體察按南軒傳五峯之學者觀朱子所詳論辨析箴規救正皆是論道微言尤學者所當盡心熟玩云乾隆辛未四月十八日乙酉書 \\n 中大夫胡澤之先生淵 \\n 胡淵字澤之崇安人少聰穎能文長益務强識熈寧初以親老家貧授學浙江毎嵗終度父母所須力能致者盡市歸以獻後以母末疾不復逺遊即里閈教生徒晨夕歸省毎諸生饋食有甘脆必持歸佐匕箸而自甘蔬水初同里有呉羨門者號仙州居士以六經教授淵往從之羨門閱淵所冩論語尚書終帙一無差舛遂妻以女是生安國及安國入官淵盡斥其俸以贍兄弟之子又取而教之以宣教郎致仕卒游氏酢銘其墓後以安國追贈中大夫（閩書　建寧府志） \\n 通判胡先生安止胡安止 \\n 父淵臨訣以安止與其弟安老授安國命嚴勅之安國誓不忍撻乃撫而教焉皆感奮力學俱以經術行義著稱以兄安國蔭累官朝奉郎岳州通判政先撫字不為鈎距民安樂之子實（閩書　建寧府志胄蔭目録） \\n 州守胡康年先生安老 \\n 胡安老字康年恬簡澹黙喜周人急用安國蔭補官嘗知宜春羅江二縣終知袁州子憲（閩書　朱子撰籍溪行狀） \\n （按朱子撰籍溪先生行狀云先生諱憲字原仲文定公從父兄之子也祖聳父淳皆不仕考閩書及道南原委皆以籍溪為安老之子考行狀為淳之子似當從行狀今此傳仍舊本籍溪傳則改從行狀） \\n 文忠胡致堂先生寅 \\n 胡寅字明仲本文定弟淳之子初生弟婦以多男不舉文定取而子之少桀黠難制閉之空閣閣上有雜木盡刻為人形文定曰當有以移其心置書數千卷其上嵗餘成誦長從河東侯師聖遊十九入辟雍宣和三年登進士第除校書郎楊龜山為祭酒復稟學焉遷司門員外郎金人陷京師議立異姓先生與張魏公浚趙忠簡鼎逃太學中不書議狀張邦昌僭立先生棄官歸建炎三年髙宗幸建康以張魏公薦為駕部郎尋擢起居郎金人南侵詔議移蹕先生上書乞按行淮襄絶和議以圖中原不宜退保吴越又言必務實效去虚文任君子斥小人反覆萬言宰執吕頥浩惡其切直除管江州太平觀會應詔上十事曰脩政事備邉陲治軍旅用人才除盜賊信賞罰理財用核名實屏諛佞去奸慝不報命知永州復召起居郎紹興五年累遷給事中時議遣使講和先生援春秋大義以復讎為請髙宗嘉納降詔奨諭既而張魏公自江上還言遣使為兵家機權竟反前旨先生力言無益者十事不納乞便郡就養除徽猷閣待制改知嚴州又知永州徽宗寧徳皇后訃至朝議欲用故事以日易月先生上疏言禮讎不復則不除願詔服喪三年衣墨臨戎以化天下尋除禮部侍郎兼侍講直學士院丁父憂免喪時秦檜當國除徽猷閣直學士奉祠俄許致仕檜憾不已坐與李光書譏訕朝政右正言章厦劾先生不持本生母服不孝諫通鄰好不忠遂落職新州安置檜死詔自便復其官卒年五十九諡文忠先生志節豪邁初擢第張邦昌欲妻以女不許文定頗重秦檜靖康之節及檜擅國先生遂與絶新州之謫即日就道在謫所著讀史管見數十萬言及論語詳説崇正辨皆行于世又有斐然集三十卷學者稱為致堂先生（道南原委　宏簡録） \\n 寺丞胡茒堂先生寧 \\n 胡寧字和仲文定季子也用蔭補官秦檜當國留意名家子弟貽書明仲問寧何不通書寧勉陳數事及奏乞二程邵張從祀既召試館職除勅令所刪定官會秦禧拜元樞檜問曰禧近除外議何如答曰外議以相公必不為蔡京之所為也遷太常寺丞祠部郎寧以父兄故召用及兄與檜忤言者希意論寧兄弟阿附趙忠簡出為夔路安撫司叅議官除知澧州不赴奉祀歸文定之傳春秋也修纂檢討多出寧手又著春秋通旨以羽翼之稱苑堂先生（道南源委　閩書） \\n 主簿胡廣仲先生實 \\n 胡實字廣仲朝奉郎安止子生晚不及親受文定之教自幼氣識異於常兒年甫十五從家塾習辭藝從兄五峯先生察其質之美從容告之曰文章一小技於道未為尊所謂道者人之所以生而聖賢得之所以為聖賢也吾家文定之業子知之乎實由是所見日以開明五峯没實獨念前賢淪落且懼緒業荒墜慨然發憤見於辭色孜孜訪友惟恐不逮其居家雍睦而有制閨門内外無不敬愛之朝奉公没時幼子寓僅垂髫實撫育教訓之至族姻間不能自振者實區處調護非一而其好善疾惡亦本於天資平時誦習文定公春秋之説尤患末俗統系殽亂毎舉莒人滅鄫之義言意深切其操心主於忠厚為學謹於人倫貴日用而恥空言行事之可見者大抵如此早以門蔭補將仕郎殆將二紀約居恬然不急仕進後始就廣西銓選得欽州靈山縣主簿未上卒其殁也張南軒先生為之墓志言與實交幾十五年志氣相合嵗時會遇與夫尺書往來無非以講學切磋為事稱其務實趨本自反於卑近而虚中求益不私其故常所造未可量云子大同大有（道南源委　閩書　南軒撰墓志） \\n 僉判胡伯誠先生大正 \\n 胡大正初名慥字伯誠用季父寅郊恩補官調興化尉鄭僑以疑訟繫於官大正竒其人力為辨白且勉以逺業僑感奮卒以大魁為時名輔再調南康軍司法史浩劉珙薦其賢明清介改秩僉判泉州劇賊羅動天者逼漳州甚急泉為鄰郡忽近郊有荷斧者四五十人兵捕以聞時郡守政尚勇決同幕希意請肆諸城下大正不書牘曰賊欲攻城乃無戎裝攻具長兵耶詢之果採山菌者皆釋之同幕慚服郡為蕃商之會每舶至驗視者得利不貲大正秋毫無取焉 \\n 胡伯逢先生大原 \\n 胡大原字伯逢五峯從子按朱子文集答書第四首畧曰知言之書用意深逺析理精微豈末學所敢輕議向輒疑之自知己犯不韙之罪矣兹承誨喻尤切愧悚但鄙意終有未釋然者知行先後已具所答晦叔書中其説詳矣乞試取觀可見得失矣至於性無善惡之説則前後論辨不為不詳近又有一書與廣仲論此尤詳於前此外盖已無復可言者矣然恐蒙垂諭反復思之似亦尚有一説盖孟子所謂性善者以其本體言之仁義禮智之未發者是也（原註程子曰人之生也其本真而静其未發也五性具焉曰仁義禮智）所謂可以為善者以其用處言之四端之情發而中節是也盖性之與情雖有未發已發之不同然其所謂善者則血脈貫通初未嘗有不同也此孟子道性善之本意伊洛之所傳而未之有改者也知言固非以性為為不善者竊原其意盖欲極其髙逺以言性而不知夫名言之失反陷性於淫蕩恣睢駁雜不純之地云再按張南軒先生答書略曰垂諭性善之説詳程子之言謂人生而静以上更不容說讒説性時便已不是性繼之曰凡人説性只是説繼之者善也孟子言性善是也但請詳味此語意自可見大抵性固難言而惟善可得而名之此孟子之言所以為有根抵也但所謂善者要人能名之耳若曰難言而遂不可言曰不容説而遂不可説却恐渺茫而無所止也知言之説究極精微固是要發明向上事第恐未免有弊不若程子之言為完全的確也某所恨在先生門闌之日甚少兹焉不得以所疑從容質扣於前追悵何極然吾曹往返論辨不為茍同尚先生平日之志哉 \\n （按胡氏論性葢其家學立論如此朱子與南軒辨析詳矣今未得伯逢事實惟附二先生答書亦可想見當日論學之砥柱也馥嘗欲輯乾淳論學往復考以備伊洛之夾輔姑存所志而未逮也） \\n 胡季隨先生大時（附季立季履） \\n 胡大時字季隨五峯季子師事張敬夫後從學於晦菴問答甚多載大全集再按南軒集有與季立書朱子集有與季履書皆講切問學事實莫考矣季履名大壯季立未詳按文公答季隨論延平先生灑落一條云灑落二字本是黄太史語後來延平先生拈出亦是且要學者識箇深造自得底氣象以自考其自得之淺深不謂不一再傳而其弊乃至於此此古之聖賢所以只教人於下學處用力至於此等則未之嘗言也又云顔曽以上都無此等語子思孟子以下乃頗有之亦有所不得已云（朱子文集　南軒文集　閩書） \\n 進士胡武宗先生師徐 \\n 胡師徐字武宗於文定為疏屬愽學通經尤長於詩紹興第進士幼失怙事母盡孝朱子稱之母喪廬墓三年以祿不逮養竟不仕卒 \\n ○文定胡康侯先生安國學派 \\n 按武彛胡文定公雖未及二程之門而師友於游楊謝諸公諸公亦皆以斯文之任期許之其著書立言前哲論之詳矣其學大抵得之上蔡為多平日所以治身訓家尤在踐履上著力文公稱其傳家録議論極有力可以律貪起懦是也公嘗言曰世間事如浮雲流水不足留意隨所寓而安也寅近年却於正路上有箇見處所以立朝便不碌碌與往日全不同觀此則公平昔所以訓勉家庭者尤嚴且正卒之明仲兄弟皆能不屈於秦却其招不往所以持家聲而勵臣節者大矣公之諸子皆能衍述父學五峯之學傳之南軒與紫陽相夾輔所謂湖南一派者皆其緒餘也至乾淳間文孫季隨切磋於紫陽南軒象山之門其與文公講論家學再三明辨尤學者所當詳考云乾隆丁夘六月望後一日書 \\n 文定胡康侯先生安國 \\n 胡先生安國字康侯少長入太學晝夜刻勵同舍有穎昌靳裁之得程氏學先生從之講論自是益進紹聖四年登第策問大要欲復熈豐之政先生推言大學格致誠正之道以漸復三代為對考官定為第一宰執以策中無詆元祐語降其等哲宗命再讀之稱善者數親擢第三除荆南教授遷太學博士足不躡權門蔡京惡之俄提舉湖南學事詔舉遺逸先生以永州布衣王繪鄧璋薦二人乃范純仁客也零陵簿李良輔希京意誣為鄒浩請托京命湖南提刑置獄推治獄未成移北路再鞫訖不得請託之狀直除先生名勒停湖南帥臣曽孝廣謂人曰胡康侯當患難而聲色不動賢於人逺矣先生退居荆門漳水之上定省外經籍自娱家人皆忘其貧而親心適焉既而良輔以他罪發覺臺臣乃辨明前事有旨復官改正元斷然先生仕意益薄矣政和元年除成都路學事二年丁内艱移江東父殁終喪謂子弟曰吾昔為親而仕今雖有祿萬鍾将何所施遂稱疾掛冠買田塋傍築室勤耕將終身焉宣和末侍臣合薦先生經學可用齒髪未衰除尚書屯田員外郎先生入謝且辭靖康元年除太常少卿再除起居郎三辭不允乃至京師方以疾在告一日方午欽宗急召坐後殿以俟先生入見奏曰臣聞明君以務學為急聖學以正心為要願擇名儒明於治平之本者虚懷訪問又云陛下御極越半年紀綱尚紊風俗益衰大臣争競而朋黨之患開百執窺覦而浸潤之姦作用人失當而名器愈輕出令數更而士民不信若不掃除更張竊恐大勢一傾不可復正除中書舍人屢辭不受時門下侍郎耿南仲倚攀附之舊凡與己不合者皆指為朋黨見奏怒形詞色言於欽宗曰安國往者不事上皇今又不事陛下可謂不臣矣欽宗不納一日問中丞許翰識安國否對曰自蔡京得政天下士大夫無不受其籠絡超然逺迹者惟安國一人欽宗稱異勉令受職除中書舍人賜三品服南仲知上意不可回乃諷臺諫犄角言其稽慢不恭宜從黜削欽宗終不許中書侍郎何■〈〈卤，仌代乂〉上木下〉建議分置四道都總管先生奏曰内外之勢適平則安偏重則危今州郡太輕理宜通變然一旦遽以數百州之地分為四道則權復太重萬一抗衡跋扈號召不至何以待之若但委諸路帥臣專治軍旅每嵗一案察其部内或有警急京城戒嚴則各率所屬應援如此則既有擁衛京師之勢又無尾大不掉之虞■〈〈卤，仌代乂〉上木下〉方得欽宗心密説京師若不可守則出幸山南可以入蜀其意欲當南道之任又於先生嘗有推挽之力必無駁異至是駭曰康侯乃以異議為髙古人言山林之士不可用信然不得已於四總管之地各削其逺近州縣而已及後京師被圍西道王襄領所部兵翺翔漢上不復北顧果如先生所言矣吏部侍郎馮澥言劉珏行李綱責辭實為綱游説珏坐貶先生論澥越職封還詞頭且言陛下欲復祖宗善政而澥言祖宗未必全是熈寧未必全非隂崇王氏之學再挾紹述之議於是耿南仲大怒宰相唐恪何■〈〈卤，仌代乂〉上木下〉從而擠之遂除右文殿修撰知通州行至襄陽而北騎已薄都城矣欽宗命召還旨竟不達髙宗即位召為給事中黄潜善方專政意欲斥逐忠賢訪給事中康執權論其託疾罷之建炎二年以樞密使張浚薦再起給事中先生子寅時修起居注髙宗賜手札曰卿父未到可諭朕旨催促前來先生行至池州聞駕幸呉越遂引疾提舉洞霄宫紹興元年除中書舍人兼侍講再辭不允遂行獻時政論二十一篇復除給事中髙宗知先生深於春秋出左氏傳令點句正音先生奏春秋乃仲尼親筆實經世大典見諸行事非空言比方今思濟艱難左氏繁碎不宜虚費光隂髙宗稱善除兼侍講專以春秋進講先生以學未卒業乞在外編集未允會故相朱勝非同都督江淮荆浙諸軍事先生奏勝非與黄潛善汪伯彦同在政府緘黙附會馴致渡江尊用張邦昌結好金國淪滅三綱不顧君父恐不足倚仗詔勝非改除侍讀先生羞與同列卧家不出是時秦檜雖奸故深相知而故相吕頥浩自都督江上還朝欲傾秦檜未知所出或曰目為朋黨可矣但黨魁在鎖闥當先去頥浩大喜力引勝非為助言先生偃蹇朝命遂落職提舉仙都觀是夕彗出東南檜三上章乞留不報解印去諫官江躋呉表臣懇留頥浩即黜躋等二十餘人以應星變臺省一空勝非遂相先生歸休于衡嶽之下作書堂數間頺然當世之念矣初王安石獨用己意著三經新説稱為道徳性命之學於春秋聖人行事之實漫不能曉則詆為斷爛朝報直廢棄之崇寧間防禁益密先生自少年即有服膺之志嘗曰六籍惟此書出先聖之手乃使人主不得聞講説學士不得相傳習亂倫滅理殆由是乎於是潛心刻意採拾辨正準則之以語孟權衡之以五經據證之以厯代之史研玩沈酣者三十年及得程伊川所作傳其間精義十餘條若合符節益以自信探索愈勤至是年六十一而書始就歎曰此傳心要典也蓋於克己脩徳之方尊君父討亂賊存天理正人心之術未嘗不屢書而致詳焉紹興五年除徽猷閣待制知永州不拜差提舉江州太平觀令纂修所著春秋傳進入書成奏御髙宗屢對羣臣稱善除提舉萬夀觀兼侍讀委所在守臣以禮津遣先生以疾未行會諫官陳公輔乞禁程頥學先生奏曰孔孟之道不傳乆矣自頥兄弟始發明之然後知其可學而至今使學者師孔孟而禁不從頥學是入室而不由户也本朝自嘉祐以來西都有邵雍程顥及其弟頥關中有張載皆以道徳名世望乞加封爵載在祀典仍詔館閣裒其遺書較正頒行奏入公輔與御史中丞周秘侍御史石公揆論先生學術頗僻行義不脩復除永州提舉太平觀乆之髙宗念先生訓經納諫之忠特除寳文閣直學士紹興八年卒年六十有五諡文定賜田十頃恤其孤累贈至中大夫先生負傑出絶異之資見善必為知惡必去自幼少時已有出塵之趣登科後同年宴集飲酒過量是後終身不復醉嘗好奕棋先令人責之曰得一第徳業竟耶是後不復奕在長沙日按行屬部過衡嶽愛其雄秀欲一登覽已戒行矣俄而思曰非職事所在也即止晚居山下五年竟亦不出也罷官荆南僚舊餞行于渚宫呼樂戲以俟其交代龜山楊公時具朝膳留先生鮭菜蕭然引觴徐酌置語孟案間清坐講論不覺日晷云暮也壬子赴闕過上饒有從臣家居者治饌延先生飾姬妾請令出奉巵酒為夀先生蹙然曰二帝蒙塵國步阢隉豈吾徒為宴樂之日敢辭其人赧赧而止先生風度凝逺蕭然塵表視天下無一物足以攖其心者辭受取捨一介之微必度於義飢不可得而食寒不可得而衣也恬静簡黙寡于言動雖在燕閒獨處未嘗有怠容慢色語孟五經諸史周而復始至老未嘗釋手毎晨昏子弟定省必問何所業有矜意則曰士當志於聖人勿臨深以為髙見怠慢不虔必頻蹙曰流光可惜將為小人之歸矣子弟或近出燕集雖夜已深猶未寢必俟其歸驗其醉否且問其所集何客所論何事有益無益以是為常士子有自逺来學者先生隨其資性接之大抵以立志為先忠信為本以致知為窮理之漸以敬為持養之要毎誦曽子之言曰君子之愛人也以徳小人之愛人也以姑息故不以辭色假借子弟及學者亦未嘗降志遜言茍為唯諾以祈人之悦也于出處言行由道據義以心之所安為主志在康濟時艱見中原淪没常若痛切於身自登第逮休致凡四十年其在實厯之日不登六載雖數以罪去而愛君憂國之志逺而彌篤毎被召即置家事不問或通夕不寢思所以告君者然宦情如寄所好不在焉嘗語學者曰知至故能知言意誠故能養氣又曰豈有見理已明而不能處事者朱震被召問出處之宜先生曰世間惟講學論政不可不切切詢究至於行已大致去就語黙之幾如人飲食其飢飽寒温必自斟酌不可決之於人亦非人所能決也吾平生出處皆内斷于心浮世名利如蠛蠓過前何足道哉故渡江以来儒者進退合義以先生與尹公焞為稱首所與交惟游公酢謝公良佐楊公時皆程門髙弟先生不及二程之門而三君子皆以斯文之任期先生謝公嘗語人曰胡康侯正如大冬嚴雪百草萎死而松柏挺然獨秀也先生尚論古人則以諸葛武侯為首于本朝卿相則以韓忠獻公為冠慕用鄉往言必稱之性本剛急及其老也氣宇粹温儀貌雍穆于和樂中有毅然不可犯之象于嚴正中有薰然可親近之意年寢髙矣加以疾病而謹飭於禮無異平時其於祭也必沐洛盛服率子孫諸婦各執其事方饗則敬已祭必哀濟濟促促如祖考之臨之也雖在離亂遷次居處衣食或有不給而奉先之禮未嘗或闕由少至老食不兼味家世至貧轉徙流寓遂至空乏然貧之一字于親故間非惟口所不道故亦手所不書嘗戒子弟曰對人言貧者其意將何求汝曹志之二程門人侯仲良言必稱二程先生他鮮所許可後至漳濱先生館留之逾年仲良潛察先生心意于言笑動止之間不覺歎服語人曰視不義富貴如浮雲者當今天下惟公一人耳朱晦菴曰公傳道伊洛志在春秋著書立言格君垂後所以明天理正人心扶三綱叙九法者深切著明而其正色危言據經論事剛大正直之氣亦無愧于古人又曰文定之學後來得之上蔡者為多云所著春秋傳若干卷資治通鑑舉要補遺一百卷初娶李氏繼室王氏皆贈令人子三人寅寧宏姪憲塟于潭州湘潭縣龍穴山明正統間從祀孔廟國朝康熈四十五年從學臣沈涵之請賜御書霜松雪柏四大字匾於祠（道南源委　閩書　宏簡録　伊洛淵源録　宋史　諸儒述槩　聖學知統録翼） \\n 胡文定公文集 \\n 窮理盡性乃聖門事業物物而察知之始也一以貫之知之至也來書以五典四端毎事充擴亦未免物物致察非一以貫之之要是欲不舉足而登泰山也四端固有非外鑠五典天叙不可違充四端惇五典則性成而倫盡矣釋氏雖有了心之説然知其未了者為其不先窮理反以理為障而於用處不復究竟也故其説流遁莫可致詰接物應事顛倒差謬不堪點檢聖門之學則以致知為始窮理為要知至理得不迷本心如日方中萬象畢見則不疑所行而内外合也故自修身至於天下國家無所處而不當矣來書又謂充良知良能而至於盡與宗門要妙兩不相妨何必舎彼而取此夫良知良能愛親敬長之本心也儒者則擴而充之達於天下釋氏則以為前塵為妄想批根拔本而殄滅之正相反也而以為不相妨何哉 \\n 提刑范伯達先生如圭 \\n 范如圭字伯達建陽人少從舅氏胡文定公受春秋學建炎二年進士廷對策極論人主正心立志之方力詆和議宴安之失言甚壯切為考官抑寘乙科授武安節度推官始至帥將斬人公白其誤帥曰已署矣公正色曰節下柰何重易一字輕數命耶帥矍然從之尋以憂去近臣交薦召試除秘書省校書郎會秦檜力建和議金使鼎來其詞悖傲不可聴從公與同省十餘人合議并疏争之既具草而駭遽引却者衆公獨手書詆檜責其曲學倍師忘讎辱國且曰公不病狂喪心柰何一旦為此以遺臭萬世檜怒公卒與史官六人上所議草未幾金歸河南地以嘗我檜方自以為功公曰是亦安能久有因輪對言兩京版圖既入則九廟八陵瞻望咫尺今朝脩之使未遣何以仰慰神靈下萃民志髙宗泫然曰非卿不聞此言立命遣使檜以公不先白己益怒之公亦以先墓乆寄荆門乃謁告歸塟故鄉既即以病告差主管台州崇道觀前後三請杜門讀書不與人事者十餘年尋起通判邵州又通判荆南府事檜死首被命入對髙宗猶記前議勞問乆之公因進言為治以知人為先知人以清心寡慾為本語甚切至時陳文恭公知政事亦欲留公朝著為檜黨所擠以直秘閣提舉江西常平茶鹽公事出之尋改利州提點刑獄公事復請祠時宗藩並建儲位未立道路竊竊有異言公雖在逺外獨深憂之故嘗剟至和嘉祐間名臣章奏合為一書至是囊封以獻髙宗感其言語輔臣歎曰如圭可謂愛君矣遂留陳公決定大計即日下詔進孝宗為建王因復起公知泉州既至舉大體盡下情擇任丞史蠲屬縣負課以裁正宗官被譖領祠如故僦舎邵武門巷蕭然士大夫益髙仰之逺近學者多從質問經史疑義屬疾移書政府舊交惟以國事為寄卒年五十有九後兩年孝宗受内禪而公已不及見世亦莫知公之嘗有言也公為人篤厚易直不飾邉幅忠孝誠實得之於天其學根於經術不為無用之文有集十卷皆書疏議論之語後文公朱子撰公墓碑末云先人為史官時實常與公連名奏事及罷而歸又與公同日艤舟國門外其相與期於固窮守死之意晚而愈篤先人既没公所以憐某者亦益厚至於親為講畫反復辨告盖惟恐其迷昧没溺喪失所守以辱其先人也此意豈可忘哉子念徳見朱子學派（閩書　名臣言行録　朱子撰神道碑　建寧府志） \\n ○召使胡五峯先生宏學派 \\n 先公嘗曰胡氏之學五峯其優乎故曰性立天下之有情效天下之動心妙性情之徳又曰誠者命之道乎中者性之道乎仁者心之道乎又曰立志以端其本居敬以持其志志立乎萬物之表敬行乎事物之内而後義可精此數句公所屢述以為昔賢論學質的也按知言一書詳於性命道徳之旨其髙弟南軒張成公謂是書言約義精而先生之意毎自以為未足逮疾革猶時有所更定盖未及脱藁而先生下世矣是此書恐亦公尚未定之本耳朱子曽與胡廣仲書言知言中言善不足以言性則不知善之所自来此等議論與其他好處自相矛盾者極多惜乎不及供灑掃于五峯之門而面質之先公榕村講授中纂此書次於王氏中説邵氏觀物外篇之列其殆論學者所折衷歟乾隆辛未四月十四立夏後四日書 \\n 召使胡五峯先生宏 \\n 胡宏字仁仲文定子也授學家庭聞伊洛之説欣然心會年十五遂自為論語説編程氏雅言序而藏之旦夕玩誦文定懼其果於自用乃授以所修通鑑舉要於是肆力研究弱冠遊大學與樊光逺張九成師事楊龜山侯仲良而卒傳其父文定之學優游衡山下餘二十年玩心神明不舎晝夜張敬夫師事之紹興間上書論復讎大義累數千言有曰二帝逺適窮荒辛苦墊隘其願望陛下加兵敵國猶饑渴之於飲食庶幾父子兄弟生得相見引領東望九年於此在廷之人不能對颺天心充陛下仁孝之志反以天子之尊北面讎敵陛下自念以此事親何如也陛下御位以来中正邪佞更進更退無堅定不易之誠陳東以直諫死於前馬伸以正論死於後而未聞誅一奸邪黜一諛佞雖當時輔相之罪然中正之士陛下腹心耳目也柰何以天子之威握億兆之命乃不能保全以自輔助顧令奸邪得而殺之竊傷陛下威權之不在己也司業髙閌請幸太學先生見其表作書責其欺天罔人言當此忘讎滅理北面敵國之時既不能建大論明天人之理以正君心乃阿諛柄臣希合風旨求舉縟節粉飾太平聞者歎服初以蔭補官不調秦檜當國意欲用之貽書其兄明仲言二弟何不通問先生作書辭氣甚厲示以不可召之意時四方從學者甚衆一隨其髙下誘進之而汲汲乎理欲之辨仁敬之説檜死侍臣交薦被召竟以病辭卒於家所著書曰知言門人張敬夫稱其言約義精實道學之樞要制治之蓍龜尚有詩文五卷皇王大紀八十卷學者稱五峯先生（道南源委　建寧府志　宏簡録） \\n 縣尉詹應之先生慥 \\n 詹慥字應之崇安人素與胡五峯劉屏山諸公遊少時甘貧力學砥節礪行弱冠首薦鄉書試南宫弗售遂為鄉學師多所造就為文涉筆立成人謂腹藁晚調信豐尉會金人渝盟往見張浚論滅金秘計浚辟為屬禆賛居多嘗渡桐江弔子陵詩云光武親征血戰回舉朝誰識渭川才熊羆果有周王卜未必先生戀釣臺其慨然有用世之志如此有文集二十卷行世子體仁見朱子學派（閩書） \\n 吴晦叔先生翊 \\n 吴翊字晦叔建陽人師胡五峯五峯没又與其弟廣仲子伯逢就張敬夫論學翊生平忠信撫幼孤曲有恩義與人交表裏殫竭心所不安者告語切至而不失其和故朋儕多受益而樂親之葉衡山稱其賢妻之以女翊因導其子定謁張敬夫受學定卒為脩士翊之力也敬夫門人在衡湘者日從翊參決所疑舊有嶽麓書院設山長教授生徒尋廢五峯嘗請復之乾道初帥守劉珙始復書院猶虚山長後轉運副使蕭之敏以禮聘翊翊曰侯之意美矣然此吾先師之所不得為者豈可以涼德當之哉力辭不赴築室衡山下有竹林水沼之勝取程子澄濁求清意榜曰澄齋日與士友講道讀書脩然自樂及殁朱子為志狀（建寧府志） \\n ○靖肅胡籍溪先生憲學派 \\n 按文公撰先生行狀言先生從文定公學始得聞河南程氏之説尋與鄉人白水劉致中受學於涪陵處士譙天授所與同志惟白水先生既與俱隱又得屏山先生更相切劘而韋齋先生亦晚而定交焉此文公託孤所由來也文公稟學於三君子後二劉下世獨事先生為最久云 \\n 靖肅胡籍溪先生憲 \\n 胡憲字原仲文定公從父兄之子也祖聳父淳皆不仕（行狀）先生生而沈静端慤稍長從文定公學始聞河南程氏之説紹興中以鄉貢入太學會元祐學有禁獨與鄉人白水劉公致中隂誦竊講既又學易于涪陵處士譙公天授乆未有得天授曰是固當然盖心為物潰故不能有見惟學乃可明耳先生喟然曰所謂學者非克己工夫耶自是一意下學不求人知一旦揖諸生歸隱故山非其道義一毫不取于人力田賣藥以養其親文定稱其有隱君子之操鄉人士從者益衆於是近臣折彦質范沖朱震劉子羽吕祉吕本中共以其行義聞於朝被召以母老辭及彦質入西府又言之趣召愈急先生固辭乃授左迪功郎添差建州教授先生猶不出太守魏矼遣行義諸生入里敦致詔旨且為手書力勸乃勉就職日進諸生訓以為己之學聞者始而笑終而疑乆而觀其所以脩身事親接人無一不如所言遂翕然悦服郡人程元以篤行稱龔何以亷節著皆迎致之俾叅學政學者大化秩滿復留者再盖七年不徙官嗣以母老不樂居官舎求監南嶽廟以歸乆之起為福建路安撫司屬官時帥張宗元榷鹽急私販銖兩亦重坐先生告以為政大體帥不悦遂請祠去會秦檜用事天地閉塞幾二十年先生已泊然無復當世之念及檜死召大理司直未行改秘書省正字人謂先生必不復起而先生一拜即受雖門人弟子莫不疑之會次當奏事病不能朝即草疏言金人大治汴京宫室勢必敗盟今元臣宿將惟張浚劉錡在願亟起之時兩人皆為積毁所傷未有敢顯言當用者先生獨首言之疏入即求去諸公留之不得上亦感其言以為左宣教郎主管崇道觀使歸而食其禄先生每極論天下事至於慷慨洒涕其以館職召適秦檜諱言之後獨與王十朋馮方查籥李浩相繼論事太學生為五賢詩以歌之在位僅半年人惜其不究云紹興中卒年七十七諡靖肅先生質本恬澹而培飬深固平居危坐植立時然後言望之枵然如槁木之枝而即之温然雖當倉卒不見其有疾言遽色人或犯之未嘗校也其讀書不務多為訓説獨嘗纂論語説數十家復抄取其要附以己説與他文草藁藏於家平生與劉公致中同志既與俱隱又得劉公子翬與之遊更相切磨以就其學而朱公松亦晚而定交焉朱公既病且没遂因以屬其子晦菴於先生及致中子翬之門而晦菴事先生為最乆吕祖謙林之奇魏掞之熊克曽逢皆其門人學者稱籍溪先生（閩書　考亭淵源録　行狀） \\n 直閣魏艮齋先生掞之 \\n 魏掞之字子實故名挺之字元履建陽人少師事胡籍溪先生憲已徧從鄉儒先長者遊又適四方盡交其先達名士聞見日廣聲稱日以大嘗客衢守章傑家故相趙鼎以謫死歸塟常山傑雅怨鼎又希秦檜意逮繋其家人劾治甚急掞之作書譙讓傑長揖歸兩以鄉舉試禮部不第閩帥汪應辰建守陳正同相與論薦於朝時相尼之又不得召後數嵗詔舉遺逸部刺史芮煜師其寮與帥守六人共言掞之行誼有詔特徴之辭謝不獲以布衣入見極論當世之務孝宗奬歎開納勞問移時遂詔賜同進士出身授左迪功郎守太學録既就職日進諸生教誨之釋奠孔子祠先事白宰相陳俊卿請言於上廢安石父子勿祀而追爵程氏兄弟使從食又言太學之教宜先徳行經術其次尤當使之通習世務以備官使今一以空言浮説取人非是至他政事有係安危治亂之機宰相不能正臺諫侍從不敢言者無不抗疏盡言至三四上並不見納則移病杜門曽覿召還掞之移書與時宰責其不能救止時宰雅招徠掞之至是見其書詞峻切亦不能平而掞之前已數求去矣遂以迎親予告使歸行數日罷為台州學教授掞之自少有志于當世晚而遇主然其仕不能半歲而不合以歸先是榜其書室曰艮齋至是日處其間條理舊學以益求其所未至平生於學無不講而尤詳於前代治亂興廢存亡之説以至本朝故事之實為文章長於議論善談說聴者悚然居家謹喪祭重禮法恤親舊雖貧不懈遇嵗饑為粥以食饑者且請于官為之移粟閭里賴之鄉人有不塟其親者為白於官請冨與之期貧與之費賴以掩者亦以千計其與人交嘉善救失如不及後進以禮來者茍有一長汲汲推挽之嘗有病其太過者笑曰不猶愈于横目自營者耶既卒孝宗嗟悼乆之即下詔曰朝廷不可無直諫之士掞之雖死其以宣教郎直秘閣告其第掞之素與文公朱先生遊乾道中文公被召將行聞掞之去國遂止子應仲見朱子學派張（南軒撰墓表　閩書　宏簡録） \\n 縣令邵秀山先生景之 \\n 邵景之字秀山古田人從父整著春秋元經以家學相友景之早負文才事繼母至孝登乾道壬辰進士攝教建寧受業籍溪胡憲之門官至莆田令教授常百餘人著有玉坡集 \\n （按閩書邵整字宋舉自號蒙谷遺老與族人景之以家學自相友此傳本道南源委稱整為景之從父待再考） \\n  \\n 　"}
{"章节": "閩中理學淵源考卷四", "正文": "　 \\n 閩中理學淵源考卷四 \\n 　 \\n  \\n  \\n 廣平府知府李清馥撰 \\n ○文質羅豫章先生從彥學派 \\n 嘗考史傳先生從楊文靖公問學既而築室山中絶意仕進終日端坐間謁楊公將樂溪上吟咏而歸恒充然自得又考延平先生屏退山田結茅水竹之間謝絶世故餘四十年簞瓢屢空怡然自適然後知二公安貧守道優游樂天守孔顔家法私心向往不禁超然寓懐於塵坌之外矣豫章之從學史載年四十餘後相從尚二十年所講貫切磨服膺終身文公嘗言龜山門徒千餘然語其潛思力行任重詣極蓋羅公一人而已其為學大旨嘗令學者於静坐中看喜怒哀樂未發之謂中未發時作何氣象蓋其所重在涵養操存以身體之以心騐之此非獨楊羅李朱逓傳之學的即程門二先生學的也後世於心性根源隔膜異視本體不明反己功踈故二先生闡發此義羅李逓傳守此尤謹當日程子所謂須静坐始能收斂者蓋收斂方見本體易言利貞者性情也本義言利貞是收斂歸本體處於此可見性情之實在天道於穆不已者四時不息之運而收斂翕聚為造化生物之本在人身為歸根復命之時伊川程子又恐人鄰於攝心坐禪只管静去與事物不相交涉故説只用敬不用静蘇氏季明於師門問答備詳其義朱子於延平沒後與南軒講論中和之旨反復數年始定其說無非此也雖曰静曰敬義有偏全然其體認大本涵養本源學者求端性善於人生而静以上之初於静字似有端的伊川解静専云不専一則不能直遂正是此意則静中工夫固是養動之根矣朱子逺宗伊川謂觀未發之說終是少偏亦是救彼時偏重之弊耳竊謂論探索之原而静之義為切求體用兼備而敬之説為長蓋敬統其全而静極其本羅李工夫朱子累述之要之皆並行不悖矣溯厥淵源如顔氏之四勿曾氏之動容貌正顔色孟氏之存夜氣以及周程之主靜定性無非殊條而共貫也嗚呼求道者舍此亦無所用其力矣乾隆丁夘六月十日 \\n 文質羅豫章先生從彦 \\n 羅先生諱從彦字仲素先代自豫章徙劍浦世稱為豫章先生祖父皆隱身不仕先生自幼頴悟不為言語文字之學及長嚴毅清苦篤志求道初從審律吴國華逰已而聞楊龜山得伊洛之學遂徃從焉初見三日驚汗浹背曰不至是幾枉過一生矣嘗論易至乾九四一爻龜山曰曩日聞伊川説甚善先生遂鬻田走洛見伊川問之所聞亦不外龜山之說於是歸而卒業龜山之門龜山與語云今之學者只為不知為學之方又不知學成要何用此事體大須曽着力来先生受命益力既而築室山中絶意仕進終日端坐間謁龜山将樂溪上吟咏而歸恒充然自得自是摳衣侍席二十餘載初龜山以孟子饑者甘食章令先生思索先生曰飲食必有正味饑渴害之則不得正味而甘之猶學者必有正道不説於小道而適正焉則堯舜人皆可為矣龜山曰此説甚善更於心害上一着猛省則可以入道矣先生服膺此語凡世所嗜好一切禁止故學問日新尤不可及然其晦跡求志人鮮知者沙縣陳黙堂淵毎詣先生竟日乃還謂人曰自得仲素日聞所未聞奥學清節南州冠冕也先生與黙堂亦多往復問辨嘗與書曰承喻聖道甚微有能於後生中得一個半個可以與聞於此庶幾傳者愈廣吾道不孤又何難之不易也某聞尊兄此言尤著意詢訪近有後生李愿中者向道甚鋭曾以書求教趨向大抵近正云由是愿中執弟子禮從之學時政和六年也其後新安朱喬年官於延亦同門受業焉七年復從龜山於毘陵授學經年盡裒得其書以歸靖康元年遵堯録成厯言宋一祖三宗開基紹述若舜禹遵堯相守一道見王安石用事則痛心疾首紹興二年以特科授惠州博羅縣主簿適州學落成郡守周綰命先生行釋菜禮與諸生等往復論道有洙泗講切氣象吕舎人以詩叙諸廟壁其山居有顔樂齋寄傲軒濯纓亭諸勝每賦詩與黙堂諸公相倡和所著有春秋指歸毛詩解中庸語孟説議論要語台衡録二程龜山語録五年卒於官年六十有四朱晦菴曰龜山先生倡道東南士之游其門者甚衆語其潛思力行任重詣極如羅公者蓋一人而已又語類載道夫言羅先生教學者静坐中看喜怒哀樂未發謂之中未發時作何氣象李先生以為此意不惟於進學有力兼亦養心之要而遺書云既思則是已發昔嘗疑其與前所舉有礙細思亦甚緊要不可以不考直卿云此問亦甚切但程先生剖析毫釐體用明白羅先生探索本原洞見道體二者皆有大功於世善觀之則亦並行而不相悖矣况羅先生於其静坐觀之乃其思慮未萌虚靈不昧自有以見其氣象則初不害於未發蘇季明以求字為問則非思慮不可伊川所以力辨其差也先生曰公雖是如此分解羅先生説終恐做病如明道亦説靜坐可以為學上蔡亦言多著靜不妨此説終是小偏纔偏便做病道理自有動時自有靜時學者只是敬以直内義以方外見得世間無處不是道理雖至微至小處亦有道理便以道理處之不可專要去靜處求所以伊川謂只用敬不用靜便説得平也是他經厯多故説得恁地正而不偏若以世人紛擾觀之會靜得固好如講學則不可有毫髮之偏也又曰靜坐理會道理自不妨只是討要靜坐則不可又曰存養之功不専在靜坐時須於日用動靜之間無處不下功夫乃無間斷爾（按朱子此段與羅李講習之初畧有出入真西山嘗言此朱子發明伊川程子主敬之説而不專主於静云）淳祐間賜諡文質明萬厯間從祀孔子廟廷國朝康熙四十五年從學臣沈涵之請賜御書奥學清節四大字匾於祠 \\n （謹案豫章先生本傳宋史詳矣獨其載政和二年壬辰受學龜山於蕭山年四十一後之綦録斯傳者考證似有未合兹輯此傳從邵氏宏簡録毛氏豫章事實年譜黄氏宋儒學案并龜山集豫章集朱子經義考諸書輯録而重訂焉學案云考龜山丁亥知餘杭壬辰知蕭山相去六年而餘杭所聞已有豫章之問答則其從學非始於蕭山明矣其言豫章之見伊川在見龜山之後伊川卒於丁亥若見龜山始於壬辰則伊川之卒已六年矣又何從見之乎以上所考辨殊有足據獨學案豫章本傳載崇寧初見龜山於將樂余求其所証未得考羅氏革跋豫章師説云族兄仲素從龜山遊摳衣二十餘載就豫章授官博羅主簿之嵗溯上二十九載當在崇寧三年甲申按是年以後龜山皆赴官非在家也所云見龜山於将樂者此則未合再考龜山年譜辛巳春沙陽陳黙堂淵投書問學以黙堂跋師說考之自云與豫章定交幾四十年以豫章卒官之歲溯至黙堂投書問學之年有三十五年亦幾四十年矣又考龜山年譜自元符二年己夘歸家三年庚辰講學於含雲寺作勉學詩以示諸生中有學成要何用奔走利名塲之戒與語録訓豫章語云今之學者只為不知為學之方又不知學成要何用之説語意相冋越一年辛巳即屬陳氏淵問學之歲意彼時龜山學成道尊羣從蔚萃較其時考其地似有足徵蓋自紹聖四年伊川先生以黨論送涪州編管越両年龜山歸自瀏陽抵家正值洛學黨禁之餘傳中所謂杜門累年沉浸經書推廣師説者此其時也其指示學者大本所在以身體之以心騐之即其指缺也至其髙弟黙堂陳氏淵投書問學亦適及講學是年之上下黙堂所言訂交於先生者未始不於此相邂逅也於乎四賢一脉轉相嬗承其所維繫誠一縷千鈞之重斯文其不在茲乎載籍浸逺考證莫詳今将原稾不敢遽下從學何年與受學何處就前人所考證者重訂其畧尚有待於博考者正云乾隆己丑三月望日清馥謹識） \\n 羅豫章先生文集 \\n 宣和三年歲在癸丑之中秋朱喬年得尤溪尉常治一室聚羣書宴坐寝休其間後知大學之淵源異端之學無所入於其心自知卞急害道名其室曰韋齋取古人佩韋之義泛觀古人有以物為戒者有以人為戒者所謂佩韋以物為戒者也人之大患在於不知過知過而思自改於是有戒焉非賢者孰能之乎予始以困揜未能遂志因作航齋陸海中且思古人所以進此道者必有由而然久之乃喟然嘆曰自孟軻氏歿更厯漢唐寥寥千載迄無其人有能自樹立者不過注心於外崇尚世儒之語而已與之遊孔氏之門入於堯舜之道其必不能至矣夫中庸之書世之學者盡心以知性躬行以盡性者也而其始則曰喜怒哀樂之未發謂之中其終則曰夫焉有所倚肫肫其仁淵淵其淵浩浩其天此言何謂也差之毫釐謬以千里故大學之道在知所止而已茍知所止則知學之先後不知所止則於學無自而進矣漆雕開之學曰吾斯之未能信曾點之學曰異乎三子者之撰顔淵之學曰回雖不敏請事斯語矣而孔子悦開與點稱顔回以庶幾蓋許其進也此予之所嘗自勉者也故以聖賢則莫學而非道以俗學則莫學而非物喬年才髙而智明其剛不屈於俗其學也方進而未艾齋成之明年使人来求記於余余辭以不能則非朋友之義欲蹈襲世儒之語則非吾心故以其嘗所自勉者併書之使人知其在此而不在彼也（韋齋記） \\n 延平先生答晦翁云承録示韋齋記追往念舊令人凄然某中間所舉中庸始終之説元晦以為肫肫其仁淵淵其淵浩浩其天即全體是未發底道理惟聖人盡性能然若如此看即於全體何處不是此氣象第恐無甚氣味耳某竊以謂肫肫其仁以下三句乃是體認到此達天德之效處就喜怒哀樂未發處存養至此氣象儘有地位也 \\n 畧曰五經論其理春秋見之行事春秋聖人之用也龜山常告人曰春秋其事之終與學者先明五經然後學春秋則其用利矣亦以此也政和歲在丁酉余從龜山先生于毗陵授學經年盡裒得其書以歸掇其至當者作春秋指歸（春秋指歸序） \\n 議論要語 \\n 聖人無欲君子寡欲衆人多欲 \\n 横渠教人且令留意神化二字所存者神便能所過者化私吝盡無即渾是道理即所過自然化矣 \\n 正者天下之所同好邪者天下之所同惡而聖賢未嘗致憂於其間蓋邪正已明故也至於邪正未明則聖賢憂之觀少正夘言偽而辨行僻而堅孔子則誅之楊墨一則為我一則兼愛孟子則闢之皆邪正未明而惑人者衆此孔孟之所以汲汲 \\n 教化者朝廷之先務廉恥者士人之美節風俗者天下之大事朝廷有教化則士人有廉恥士人有廉恥則天下有風俗或朝廷不務敎化而責士人之廉恥士人不尚廉恥而望風俗之美其可得乎 \\n 君子在朝則天下必治蓋君子進則常有亂世之言使人主多憂而善心生故天下所以必治小人在朝天下必亂蓋小人進則常有治世之言使人主多樂而怠心生故天下所以必亂 \\n 朝廷大姦不可容朋友小過不可不容若容大姦必亂天下不容小過必無全人 \\n 立朝之士當愛君如愛父愛國如愛家愛民如愛子然三者未嘗不相賴也凡人愛君則必愛國愛國則必愛民未有以君為心而不以民為心者故范希文謂居廟堂之上則憂其民處江湖之逺則憂其君諒哉 \\n 君明君之福臣忠臣之福君明臣忠則朝廷治安得不謂之福乎父慈父之福子孝子之福父慈子孝則家道隆盛得不謂之福乎俗人以富貴為福陋哉 \\n 名器之貴賤以其人何則授於君子則貴授於小人則賤名器之所貴則君子勇於行道而小人甘於下僚名器之所賤則小人勇於浮競而君子恥於求進以此觀之人主之名器可輕授人哉 \\n 祖宗法度不可廢徳澤不可恃廢法度則變亂之事起恃徳澤則驕佚之心生自古徳澤最厚莫若唐虞向使子孫可恃則堯舜必傳其子至於法度莫若周家之最明向使子孫世守則厯年至今猶存可也 \\n 王者富民覇者富國富民三代之世是也富國齊晉是也至漢文帝行王者之道欲富民而告戒不嚴民反至於奢武帝行覇者之道欲富國而費用無節國乃至於耗 \\n 西漢人才可與適道東漢人才可與立三國人才可與權杜欽谷永可與適道而不可與立故附王氏陳蕃竇武可與立而不可與權故困於宦官至於諸葛孔明然後可與權夫人才至可與權則不可以有加張良近太公之材畧諸葛亮近伊伊之出處然良佐髙祖論其時則宜論其徳則合亮處三國則才大任小惜哉 \\n 士之立朝要以正直忠厚為本正直則朝廷無過失忠厚則天下無嗟怨二者不可偏也一於正直而不忠厚則漸入於刻一於忠厚而不正直則流入於懦汲黯正直所以闢張湯之殘刻武帝享國五十五年其臣之賢獨此一人而已武帝反不用其君可知 \\n 中人之性由於所習見其善則習於為善見其惡則習於為惡習於為善則舉世相率而為善而不知善之為是東漢黨錮之士與夫太學生是也習於為惡則舉世相率而為惡而不知惡之為非五代君臣是也 \\n 老子曰禍兮福所倚福兮禍所伏指國家而言故晉武平吴何曾知其将亂隋平平陳房喬陳其不久禍福倚伏者其在茲乎人之立身可常行者在徳不可常行者在威盖徳則感人也深而百世不忘威則格人也淺而一時所畏然徳與威不可偏廢也常使徳勝威則不失其為忠厚之士茍威勝徳則未免為鍜鍊之流觀羊祜與杜預俱守襄陽後人思祜之深而思預之淺者豈祜尚徳而預尚威乎 \\n 石守道採摭唐史中女后姦臣宦官事各以其類作三卷目之曰唐鑑而言曰巍巍巨唐女后亂之於前姦臣壊之於中宦官覆之於後考其所論可為萬世鑑惜乎不推其本而言之故人主欲懲三者之患其本不過有二以内則清心以外則知人能清心則女后不能亂之能知人則姦臣不能壊之宦官不能覆之請借明皇一君而論開元能清心矣能知人矣武氏惠妃蕭蒿楊思勉豈能易其志及天寳之際不能清心矣不能知人矣而楊貴妃李林甫髙力士遂亂其心清心知人其人主致治之本歟 \\n 姦邪之人亂國政李林甫是也庸鄙之士弱國勢張禹是也荀子曰權出於一者强謂權出於一則主勢不分而君道尊矣後世宰相侵君之權而不令終者多如李文饒尚不能免此况李林甫之徒哉為人臣者當視此以為戒 \\n 人世讀經則師其意讀史則師其迹然讀經以尚書為先讀史以唐書為首盖尚書論人主善惡為多唐史論朝廷變故最盛 \\n 詩 \\n 觀書有感 \\n 静處觀心塵不染閒中稽古意尤深周誠程敬應粗會奥理休從此外尋 \\n 自警 \\n 性地栽培恐易蕪是非理欲謹於初孔顔樂地非難造好讀誠明静定書 \\n 示書生 \\n 知行蹊徑固非艱每在操存養性間此道悟來隨寓見一毫物欲敢相闗 \\n 顔樂齋 \\n 山染嵐光帶日黄蕭然茅屋枕池塘自知寡與真堪笑賴有顔瓢一味長 \\n 邀月臺 \\n 矮作垣墻小作臺時邀明月寫襟懐夜深獨有長庚伴不許庸人取次来 \\n 延平先生云羅先生山居詩侗記不全今只據追思得録去邀月臺詩云云侗見先生出此語後兩句不甚愜人意嘗妄意云先生可改下兩句不甚渾然先生改云也知鄰鬭非吾事且把行藏付酒杯盖作此數絶詩正靖康間也 \\n 勉李愿中五首愿中以書求道甚力作詩五首（以勉其意然借視聽於聾盲未知是否） \\n 聖道由来自坦夷休迷佛學惑他岐死灰槁木渾無用縁置心官不肯思（學道以思為上孟子曰心之官則思書曰思曰睿睿作聖惟狂克念作聖佛法一切反是） \\n 不聞雞犬閙桑麻仁宅安居是我家耕種情田勤禮義眼前風物任繁華 \\n 今古乾坤共此身安身須是且安民臨深履薄縁何事祗恐操心近矢人（外吾聖人之學申韓佛老皆冇書在決擇也） \\n 彩筆畫空空不染利刀割水水無痕人心但得如空水與物自然無怨恩（吾道當無疑於物） \\n 權門来往絶行蹤一片閒雲過九峯不似在家貧亦好水邊林下養踈慵 \\n 顔樂亭用陳黙堂韻 \\n 平時仰止在髙山要以亭名樂内顔顛倒一生渾是夢尋思百計不如閒心齋肯與塵汚染陋巷寧容俗往還堅守簞瓢心不改恐流乞祭向墦間 \\n 寄傲軒用陳黙堂韻 \\n 自嗟踽踽復涼涼餬口安能仰四方目送歸鴻心自逺門堪羅雀日偏長家徒四壁樽仍緑侯户千頭橘又黄我醉欲眠卿且去肯陪俗客語羲皇 \\n 備考 \\n 金華胡氏翰撰羅文質公集叙曰尚論人物者功業易見學術易知而道徳為難顔子之不違仁必孔子而後知之有若之似聖人必曾子而後辨之一時之門弟子非不賢也日與之處也猶不能致察於斯而况庸常之人方之聖賢才智相百十也将探其所藴之精微孰從而得之乎而况世之相去又逺也将極所至之髙妙孰從而得之乎揚子雲曰存則人亡則書将必於其書而知之而得之羅文質公之在宋仕不登於朝化不行於國紹興之未言任斯道之重者必屬之先生焉先生受學於龜山楊文靖公因文靖而見伊川程正公則固及程氏之門矣當是時若李籲之才器謝良佐之力學張繹之髙識尹焞之篤行未嘗不與其進而道南之歎明道獨於龜山發之及論西銘猶不能無疑伊川以理一分殊喻之道之難明也如此先生聞易於龜山與其聞於伊川者無間則固會而為一矣嘗謂漢唐儒者能自樹立不過注心於外與之遊仲尼之門入堯舜之道必不能至此其志為何如哉由是性明行完擴之以廣大體之以仁恕有如李延平之書潛思力行任重詣極有如朱晦菴之言其所造又何如哉李籲輩未聞有以是與之者今欲以其近似而窺測之固學者之所惑也獨不考之先生之遺書乎盖博古通今務以文章為學者非先生之學也忠信愿慤不為非義而自守者非先生之學也二者不同而俱失之先生之學靜而求之喜怒哀樂未發之中擴而極夫肫肫其仁淵淵其淵則達天徳之妙矣舉而措之行事施於有政則莫非達道之用矣故先生退而隱居而志常存乎天下遭世多故而義不忘乎朝廷其言類皆切於時弊達於治體其言既足以懲熙寧創殘之失其授受之際又足以啟淳熙理學之正觀是集者雖不能盡知先生因文以求義因迹以求用庶亦得其緒餘乎余喜遂不墜其家學以寡聞陋見論前人之道徳其亦過矣仲尼之門顔子交一臂而失之而况其逺者其亦難言矣姑存其大要焉 \\n 毛氏念恃撰豫章羅先生事實節畧曰先生清介絶俗里人知之者尚少惟郡人李愿中新安朱喬年聞先生得伊洛之學於龜山之門遂執弟子禮從之遊愿中以書謁先生云先生性明而脩行全而潔充之以廣大體之以仁恕精深微妙多極其至漢唐諸儒無近似者至於不言而飲人以和與人並立而使人化如春風發物盖亦莫知其所以然也故讀聖賢之書稍有見識者皆願授經門下以質所疑其愿中之所以心服於先生而善為形容與凡從先生學問者終日相對端坐解説文字未嘗一及雜語晚年以特奏中下科授惠州博羅縣主簿或曰博羅尉紹興二年壬子八月上丁延平郡守周綰命之領袖諸生行釋菜禮有洙泗齗齗氣象焉盖先生之道上得之楊龜山再上則得之河南程夫子一傳而為李延平再傳而為朱紫陽則先生其繼徃開来之人哉其山居有顔樂齋寄傲軒邀月臺獨寐軒白雲亭又池畔有亭曰濯纓每自賦詩黙堂諸公皆有唱和嘗曰士之立朝要以正直忠厚為本正直則朝廷無過失忠厚則天下無怨嗟又曰朝廷大奸不可容朋友小過不可不容若容大奸必亂天下不容小過則無全人又云教化者朝廷之先務亷耻者士人之美節風俗者天下之大事朝廷有教化則士人有亷耻士人有亷耻則天下有風俗或朝廷不務教化而責士人之亷耻士人不尚亷耻而望風俗之美其可得乎又曰君子在朝則天下必治盖君子進則常有亂世之言使人主多憂而善心生故天下所以治小人在朝天下必亂盖小人進則常有治世之言使人主多樂而怠心生故天下所以亂先生之言其體用兼該如此所著詩春秋語孟解説釋例今多不傳其著遵堯録八卷厯言宋之祖宗紹述綱舉目張無漢唐雜覇之未醇君聖臣賢若舜禹遵堯而不變迨乎熈寧之間王安石用事管心鞅法甲倡乙和卒稔禍亂為痛心疾首義激由中言言剴切書成未奏公殁之後七十九年為寧宗嘉定癸酉延平郡守劉允濟上其書於朝乞宣付史館錫諡號至理宗淳祐六年提刑楊棟請諡羅李兩先生七年乃錫諡文質至正三年有沙縣知縣曹道振者輯先生之行實為年譜一卷事雖不詳亦可寓景行之一班焉爾善乎廬陵劉將孫之跋先生遺稿也其文曰學記曰三王之祭川也先河而後海此之謂務本至哉言乎此師友之定論也考亭朱子出延平李氏延平出豫章羅氏今朱氏之書滿天下豫章延平之遺言緒論未有聞者將孫一來延平適兵革之後慨然求之耆舊間久乃得延平問答其詞語渾樸皆當以三隅反者且自謂不能發揮以文又乆之得豫章家集所傳者寥寥僅見又非延平比益信二先生之所以上接伊洛而下開考亭者或曰其簡也若是道烏乎傳余作而言曰兹道之所以傳也子曰余欲無言又曰文莫吾猶人也躬行君子則吾未之有得言語之道盛而自得之學隱矣二先生之自得者有不能得於言也其所以傳朱氏者亦不在於言也朱氏之得於二先生者亦有不能言者也而朱氏之所為言之長者其所授者無二朱氏也朱氏之言不得已而言者也而世之求道者往往必求之言也則吾為斯道慨然於此久矣此集鳩集勞矣寶守尤不易正不必他求而附益之先生之所以為先生者不在此盖嘗拜先生之晬容矣光風霽月玉色金聲劍山青青劍水流清徘徊瞻極何往而不聞金石絲竹之音也是可為善言道南之學者矣是可為善讀豫章先生之集者矣 \\n  \\n 　"}
{"章节": "閩中理學淵源考卷五", "正文": "　 \\n 閩中理學淵源考卷五 \\n 　 \\n  \\n  \\n 廣平府知府李清馥撰 \\n ○文靖李延平先生侗學派 \\n 按濓洛元公開主靜之宗又伊洛二先生訓門人常以靜坐嘆其善學厥後龜山遞傳豫章以及延平祖述師説引學者為入道之根朱子嘗言李先生教人大抵令於靜中體認大本未發時氣象分明即處事應物自然中節此乃龜山門下相傳指訣然當時親炙之時貪聼講論又方好章句訓詁之習不得盡心於此至今若存若亡無一的實見處辜負教育之意每一念此未嘗不愧汗沾衣也此文公答何氏叔京書之語然文公於羅先生靜坐論中又言不可偏求之靜大約在北宋時程門諸公不無專守靜虚之弊流及南渡其弊尤深於是掃去聞見只求一心文公見彼時流風偏弊之漸引伊川只用敬不用靜之語故起而掲出敬之一字以救末流之差而師門授受之旨何曽錯誤後之論學者訾議且上及濓溪主靜之宗豈不誣哉嘗考朱子他日答張南軒書云來教謂言靜則溺於虚無此固所當深慮然此二字如佛氏之論誠有此患若以天理觀之則動之不能無靜猶靜之不能無動也靜之不能無養猶動之不可不察也至靜之中盖有動之端焉是乃易所謂見天地之心而先王之所以至日閉闗盖當此之時則安靜以養乎此爾固非逺事絶物而偏於靜之謂來教又謂某言以靜為本不若遂言以敬為本此固然也然敬字工夫通貫動靜而必以靜為本故某向來輒有是語今遂易為敬雖若完全然却不見敬之所施有先有後則亦未得為諦當也西山先生論主靜一條録此書與二先生靜敬之義叅論先公纂文公語類亦録此書附後評曰朱子此書於敬靜之義盡矣盖一動一靜無時不敬而必以靜者為主不專一則不能直遂不翕聚則不能發散理固如此且當其動時亦須先一收斂打疊而後應豈可以為動而遽隨之此皆所謂主靜之旨而持敬之要也（馥）謹按周子主靜之義考之二先生所論朱子所辨晰西山所録先公所纂述闡發精確如此説靜方不入於空寂大學定而後能靜亦是從收歛凝定説起此洙泗微言周程之所以淵源於此者羅李朱遞相授受後先一轍朱子後來每説持敬者救時之弊而平昔論學亦未嘗擯却靜之一字而指斥其禪宗惟在學者善觀之或疑觀未發前氣象多鄰于空寂者豈知李先生嘗曰黙坐澄心體認天理此正用未發前功失曰黙坐澄心即存養曰體認天理即省察此從事戒懼慎獨之功者也文公嘗曰舊聞李先生曰人固有無喜怒哀樂之時然謂之未發則不可言無主也觀此則是中有所主非戒懼慎獨之功不可又曰先言慎獨然後及中和此意亦嘗言之此則戒懼慎獨後方能養成此中和心體是又從事大本大原完養深厚周宻此子朱子所述見答于林擇之書 \\n 國朝栢鄉魏貞菴先生嘗言延平平日存養省察之功未有所遺正合戒懼慎獨之學又先公曽言周子主靜之義曰人言靜故無欲而不知無欲故靜也知靜故無欲則必專其功于靜專其功于靜者釋老之學也無欲故靜則必如聖門所謂戒謹恐懼以完其未發之中而後可吾儒之學也延平先生論學本旨遞相師授自有本末不出戒懼慎獨之義朱子輓先生詩曰河洛傳心後毫釐復易差淫辭方眩俗夫子獨名家意彼時流弊已然矣後世託言心學者可無辨乎 \\n 文靖李延平先生侗 \\n 李先生諱侗字愿中南劍州劍浦人年二十四聞郡人羅公從彦得河洛之學於龜山楊文靖公之門以書謁之遂往師焉初見時終日相對靜坐只説文字未嘗及一雜語羅公極好靜坐先生退入室中亦靜坐羅公令靜中看喜怒哀樂未發前氣象而求所謂中者乆之而知天下之大本真有在乎是也由是操存益固涵養益熟觸處洞然發必中節從之累年授春秋中庸語孟之説既而屏居山田結廬水竹之間謝絶世故餘四十年簞瓢屢空怡然自適其事親從兄有人所難能者閨門内外肅穆若無人聲而衆事自理生事素薄而處之有道凡親故鄰里貧不能婚嫁者節衣食以賑助之長者事之盡禮少者賤者接之盡道其答問後學窮晝夜不倦隨其淺深必語以反身自得而可入于聖賢之域嘗謂學者曰學問不在多言但黙坐澄心體認天理則雖一毫私欲之發亦退聼矣又曰學者之病在於未有洒然氷解凍釋處縱有力持守不過茍免顯然尤悔而已若此者恐未足道也其語中庸則曰聖賢之所以開悟後學者無遺策矣而所謂喜怒哀樂之未發謂之中者又一篇之要指也必也體之於身實見是理如顔子之嘆卓然若有所見而不違乎心目之間然後擴充而往無所不通語春秋則曰春秋一事各是發明一例如觀山水徙步而形勢不同不可拘以一法又嘗曰讀書者知其所言莫非吾事而即吾身以求之則凡聖賢所至而吾所未至者皆可知矣若直以文字求之悦其詞義以資誦説其不為玩物喪志者幾希以故未嘗為講解文字然其辨析精微毫釐畢察嘗以黄魯直所稱周濓溪胸中灑落如光風霽月為善形容有道氣象學者存此於胸中庶幾遇事廓然而義理少進又云講學切在深濳縝宻然後氣味深長蹊徑不差若概以理一而不察乎其分之殊此學者所以流於疑似亂真之説而不知也朱韋齋松與先生為同門友嘗與沙縣鄧廸語及先生曰愿中如氷壺秋月瑩徹無瑕非吾曹所及遂命朱晦菴往師焉後晦菴撰先生行狀稱先生資禀勁特氣節豪邁充養完粹無復圭角精純之氣達于面目色温言厲神定氣和語黙動靜端詳閑泰自然之中若有成法平居恂恂於事若無甚可否及其酬酢事變斷以義理則有截然不可犯者蚤歳聞道即棄塲屋超然逺引若無意于當世然憂時論事感激動人其論治道必以明天理正人心崇節義勵亷耻為先本末具備可舉而行異端之學無所入於其心然一聞其説則實知其詖淫邪遁之所以然而辨之於錙銖毫忽之間盖其徳純道備學術通明既不求知於世亦未嘗輕以語人庶幾乎遯世不見知而不悔者年七十有一卒諡文靖學者稱延平先生生平不著書不作文所傳有延平問答及語録行世子友直信甫皆舉進士信甫見家學理宗朝追贈諡文靖萬厯四十二年從祀孔廟國朝康熈四十五年從學臣沈涵之請賜御書靜中氣象四大字匾于祠（行狀　誌銘　宋史　道南源委　閩書） \\n 書 \\n 初見羅豫章先生書 \\n 侗聞之天下有三本焉父生之師教之君治之闕其一則本不立古之聖賢莫不有師其肄業之勤惰涉道之淺深求益之先後若存若亡其詳不可得而考惟洙泗之問七十二弟子之徒議論問答具在方冊有足稽焉是得夫子而益明也孟氏之後道失所傳枝分派别自立門户天下真儒不復見於世其聚徒成羣所以相傳授者句讀文義而已耳謂之熄焉可也恭惟先生鄉丈服膺龜山之講席有年矣况嘗及伊川先生之門得不傳於千五百歳之後性明而修行完而潔擴之以廣大體之以仁恕精深微妙各極其至漢唐諸儒無近似者至於不言而飲人以和與人並立而使人化如春風發物盖亦莫知其所以然也凡讀聖賢之書粗有識見者孰不願得受經門下以質所疑至於異論之人固當置而勿論也侗之愚鄙徒以習舉子業不得服役於門下今日拳拳欲求教於先生者以謂所求有大於利禄也抑侗聞之道之可以治心猶食之充饑衣之禦寒也身有廹於饑寒之患者遑遑焉為衣食之謀造次顛沛未始忘也至於心之不治有沒世不知慮者豈愛心不若口體哉弗思甚矣侗不量資質之陋妄意於此徒以祖父以儒學起家不忍墜箕裘之業孳孳矻矻為利禄之學兩終星紀雖知真儒有作聞風而起固不若先生親炙之得於動靜語黙之間目擊而意會也今生二十有四歳矣茫乎未有所止燭理不明而是非無以辯宅心不廣而喜怒易以揺操履不完而悔恡多精神不克而智巧襲揀焉而不淨守焉而不敷朝夕恐懼不啻猶饑寒切身者求充饑禦寒之具也不然安敢以不肖之身為先生長者之累哉 \\n 與教授公書 \\n 侗塊處山樊絶無曩昔師友不聞道義之訓朝夕兀坐頼天之靈尚得以舊學尋繹以警釋貧憊而已其他亦何足言苦於無侣可以縱歩前造齋館以承近日餘論臨紙馳情 \\n 又與教授公書 \\n 侗塊處山間絶無過從頼有經史中古人心迹可以探賾雖粗能遣釋朝夕然離羣索居不自知其過者亦多矣尚何敢疏一二於吾兄者邪忽得不外指示所志一一諦思足見别後造道之深欽服欽服侗文采鄙拙未嘗輙敢發一語近為朋遊見廹有一二小詩輙不揆録去求教取笑而已非敢以報來辱也便次有以警誨者千萬勿恡至懇至懇 \\n 與羅博文書 \\n 元晦進學甚力樂善畏義吾黨鮮有晚得此人商量所疑甚慰又曰此人極頴悟力行可畏講學極造其微處某因此追求有所省渠所論難處皆是操戈入室須從原頭體認來所以好説話某昔於羅先生得入處後無朋友幾放倒了得渠如此極有益渠初從源頭善處下工夫來故皆就裏面體認今既論難見儒者路脉極能指其差誤之處自見羅先生來未見有如此者又云此人别無他事一味潛心於此初講學時頗為道理所縳今漸能融釋於日用處一意下工夫若於此漸熟則體用合矣此道理全在日用處熟若靜處有而動處無即非矣 \\n 與劉平甫書 \\n 學問之道不在於多言但黙坐澄心體認天理若真有所見雖一毫私欲之發亦自退聽矣乆乆用力於此庶幾漸明講學始有力也 \\n 又與劉平甫書 \\n 大率有疑處須靜坐體究人倫必明天理必察於日用處著力可見端緒在勉之爾 \\n 答問上 \\n 丁丑六月二十六日書云承諭涵養用力處足見近來好學之篤也甚慰甚慰但常存此心勿為他事所勝即欲慮非僻之念自不作矣孟子有夜氣之説更熟味之當見涵養用力處也於涵養處着力正是學者之要若不如此存養終不為己物也更望勉之 \\n 戊寅七月十七日書云某村居一切只如舊有不可不應接處又難廢墮但靳靳度日爾朝夕無事齒髪已邁筋力漸不如昔所得於師友者往來於心求所以脱然處竟未得力頗以是懼爾 \\n 春秋且將諸家熟看以胡文定解為凖玩味乆必自有會心處卒看不得也伊川先生云春秋大義數十炳如日星所易見也唯微辭奥旨時措從宜者所難知爾更須詳考其事又玩味所書抑揚予奪之處看如何積道理多庶漸見之大率難得學者無相啓發處終憒憒不灑落爾 \\n 問吾十有五而志于學一章横渠先生曰常人之學日益而莫自知也仲尼行著習察異于他人故自十五至於七十化而知裁其進徳之盛者與伊川先生曰孔子生而知之自十五至七十進徳直有許多節次者聖人未必然亦只是為學者立下一法盈科而後進不可差次須是成章乃達兩説未知孰是先生曰此一叚二先生之説各發明一義意思深長横渠云化而知裁伊川云盈科而後進不成章不達皆是有力處更當深體之可爾某竊以謂聖人之道中庸立言常以中人為説必十年乃一進者若使困而知學積十年之乆日孳孳而不倦是亦可以變化氣質而必一進也若以鹵莽滅裂之學而不用心焉雖十年亦只是如此則是自暴自棄之人爾言十年之漸次所以警乎學者雖中才於夫子之道皆可積習勉力而至焉聖人非不可及也不知更有此意否 \\n 問或問禘之説一章伊川以此章屬之上文曰不知者蓋為魯諱知夫子不欲觀之説則天下萬物各正其名其治如指諸掌也或以為此魯君所當問而不問或人不當問而問之故夫子以為不知所以微諷之也餘如伊川説云龜山引禮記禘嘗之義大矣治國之本也不可不知也明其義者君也能其事者臣也不明其義君道不全不能其事為臣不全非或人可得而知也其為義大豈度數云乎哉蓋有至賾存焉知此則於天下乎何有此數説不審孰是先生曰詳味禘自既灌以下至指其掌看夫子所指意處如何却將前後數説皆包在其中似於意思稍盡又未知然否 \\n 問子曰參乎吾道一以貫之曽子曰唯子出門人問曰何謂也曽子曰夫子之道忠恕而已矣熹謂曽子之學主於誠身其於聖人之日用觀省而服習之蓋已熟矣惟未能即此以見夫道之全體則不免疑其有二也然用力之乆而亦將有以自得故夫子以一以貫之之語告之葢當其可也曽子於是黙會其旨故門人有問而以忠恕告之蓋以夫子之道不離乎日用之間自其盡已而言則謂之忠自其及物而言則謂之恕莫非大道之全體雖變化萬殊於事為之末而所以貫之者未嘗不一也然則夫子所以告曽子曽子所以告其門人豈有異旨哉而或者以為忠恕未足以盡一貫之道曽子姑以違道不逺者告其門人使知入道之端恐未曽盡曽子之意也如子思之言忠恕違道不逺乃是示人以入道之端如孟子之言行仁義曾子之稱夫子乃所謂由仁義行者也先生曰伊川先生有言曰維天之命於穆不已忠也乾道變化各正性命恕也體會于一人之身不過只有盡己及物之心而已曾子於日用處夫子自有以見之恐其未必覺此亦是一貫之理故卒然問曰參乎吾道一以貫之曽子於是領會而有得焉輙應之曰唯忘其所以言也東坡所謂口耳俱喪者亦佳至於答門人之問只是發其心耳豈有二耶若以謂聖人一以貫之之道其精微非門人之問所可告姑以忠恕答之恐聖賢之心不如是之支也如孟子稱堯舜之道孝弟而已人皆足以知之但合内外之道使之體用一源顯微無間精粗不二滚同盡是此理則非聖人不能是也中庸曰忠恕違道不逺特起此以示人相近處然不能貫之則忠恕自是一忠恕爾 \\n 十一月十三日書云吾人大率坐此窘窶百事驅遣不行唯於稍易處處之為庶幾爾某村居兀坐一無所為亦以窘廹遇事窒塞處多毎以古人貧甚極難堪處自體即啜菽飲水亦自有餘矣夫復何言 \\n 來諭以為人心之既放如木之既伐心雖既放然夜氣所息而平旦之氣生焉則其好惡猶與人相近木雖既伐然雨露所滋而萌蘖生焉則猶有木之性也恐不用如此説大凡人理義之心何嘗無唯持守之即在爾若於旦晝間不至梏亡則夜氣存矣夜氣存則平旦之氣未與物接之時湛然虚明氣象自可見此孟子發此夜氣之説於學者極有力若欲涵養須於此持守可爾恐不須説心既放木既伐恐又似隔截爾如何如何 \\n 己卯六月二十二日書云聞不輟留意於經書中縱未深自得亦可以驅遣俗累氣象自安閑也 \\n 己卯長至後三日書云今學者之病所患在於未有洒然氷解凍釋處縱有力持守不過只是茍免顯然尤悔而已似此恐皆不足道也 \\n 庚辰五月八日書云某晚景别無他唯求道之心甚切雖間能窺測一二竟未有洒落處以此兀坐殊憒憒不快昔時朋友絶無人矣無可告語安得不至是耶可歎可懼示諭夜氣説甚詳亦只是如此切不可更生枝節尋求即恐有差大率吾輩立志已定若看文字心慮一澄然之時略綽一見與心會處便是正理若更生疑即恐滯礙伊川語録中有記明道嘗在一倉中坐見廊柱多因黙數之疑以為未定屢數愈差遂至令一人敲柱數之乃與初黙數之數合正謂此也夜氣之説所以於學者有力者須是兼旦晝存養之功不至梏亡即夜氣清若旦晝間不能存養即夜氣何有疑此便是日月至焉氣象也某曩時從羅先生學問終日相對靜坐只説文字未嘗及一雜語先生極好靜坐某時未有知退入室中亦只靜坐而已先生令靜中看喜怒哀樂未發之謂中未發時作何氣象此意不唯於進學有力兼亦是養心之要元晦偶有心恙不可思索更於此一句内求之靜坐看如何往往不能無補也 \\n 承恵示濓溪遺文與頴濵語孟極荷愛厚不敢忘不敢忘通書向亦曽見一二但不曽得見全本今乃得一見殊慰卑抱也二蘇語孟說儘有可商論處俟他日見靣論之嘗愛黄魯直作濓溪詩序云舂陵周茂叔人品甚高胸中洒落如光風霽月此句形容有道者氣象絶佳胸中洒落即作為盡洒落矣學者至此雖甚逺亦不可不常存此體段在胸中庶幾遇事廓然於道理方少進願更存養如此 \\n 羅先生山居詩某記不全今只據追思得者録去顔樂齋詩云山染嵐光帶日黄蕭然茅屋枕池塘自知寡與真堪笑頼有顔瓢一味長池畔亭曰濯纓詩云擬把冠纓掛墻壁等閒窺影自相酬邀月臺詩云矮作墻垣小作臺時邀明月瀉襟懐夜深獨有長庚伴不許庸人取次來又有獨寐榻白雲亭詩皆忘記白雲亭坐處望見先生母氏墳故名某向日見先生將出此詩邀月臺詩後兩句不甚愜意嘗妄意云先生可改下兩句不甚渾然先生别云也知鄰鬭非吾事且把行藏付酒杯蓋當作此數絶時正靖康間也 \\n 聞召命不至復有指揮今來亦執前說辭之甚佳葢守之已定自應如此縱煎廹擾擾何與我事若於義可行便脫然一徃亦可也某嘗以謂遇事若能無毫髪固滯便是洒落即此心廓然大公無彼己之偏倚庶幾於道理一貫若見事不徹中心未免微有偏倚即渉固滯皆不可也未審元晦以為如何為此說者非理道明心與氣合未易可以言此不然只是說也 \\n 庚辰七月書云某自少時從羅先生學問彼時全不渉世故未有所入聞先生之言便能用心静處尋求至今淟泊憂患磨滅甚矣四五十年間毎遇情意不可堪處即猛省提掇以故初心未嘗忘廢非不用力而迄於今更無進步處常竊静坐思之疑於持守及日用儘有未合處或更有關鍵未能融釋也向來嘗與夏丈言語間稍無間因得一次舉此意質之渠乃以釋氏之語來相淘終有纎巧打訛處全不是吾儒氣味旨意大段各别當俟他日相見劇論可知大率今人與古人學殊不同如孔門弟子羣居終日切磨又有夫子為之依歸日用間相觀感而化者甚多恐於融釋而脫落處非言説可及也不然子貢何以謂夫子之言性與天道不可得而聞耶元晦更潛心於此勿以老邁為戒而怠於此道為望 \\n 所云見語録中有仁者渾然與物同體一句即認得西銘意旨所見路脉甚正宜以是推廣求之然要見一視同仁氣象却不難湏是理會分殊雖毫髪不可失方是儒者氣象 \\n 又云便是日月至焉氣象一段某之意只謂能存養者積久亦可至此若比之不違氣象又迥然别也今之學者雖能存養知有此理然旦晝之間一有懈焉遇事應接舉處不覺打發機械即離間而差矣雖存養熟理道明習氣漸爾銷鑠道理油然而生然後可進亦不易也來諭以謂能存養者無時不在不止日月至焉若如此時却似輕看了也如何 \\n 某兀坐於此朝無一事若可以一來甚佳致千萬意如此然又不敢必覬恐侍旁乏人老人或不樂即未可更須於此審處之某尋常處事毎值情意廹切處即以輕重本末處之似少悔吝願於出處間更體此意 \\n 問性相近也習相逺也二程先生謂此言氣質之性非性之本尹和靖云性一也何以言相近葢由習相逺而為言熹按和靖之意云性一也則正是言性之本萬物之一源處所以云近但對逺而言非實有異品而相近也竊謂此説意稍渾全不知是否先生曰尹和靖之説雖渾全然却似没話可説學者無着力處恐須如二先生謂此言氣質之性使人思索體認氣質之説道理如何為有力爾蓋氣質之性不究本源又由習而相逺政要玩此曲折也 \\n 問太極動而生陽先生嘗曰此只是理做已發看不得熹疑既言動而生陽即與復卦一陽生而見天地之心何異竊恐動而生陽即天地之喜怒哀樂發處於此即見天地之心二氣交感化生萬物即人物之喜怒哀樂發處於此即見人物之心如此做兩節看不知得否先生曰太極動而生陽至理之源只是動静闔闢至於終萬物始萬物亦只是此理一貫也到得二氣交感化生萬物時又就人物上推亦只是此理中庸以喜怒哀樂未發已發言之又就人身上推尋至於見得大本達道處又滚同只是此理此理就人身上推尋若不於未發已發處看即何縁知之蓋就天地之本源與人物上推來不得不異此所以於動而生陽難以為喜怒哀樂已發言之在天地只是理也今欲作兩節看切恐差了復卦見天地之心先儒以為静見天地之心伊川先生以為動乃見此恐便是動而生陽之理然於復卦發出此一段示人又於初爻以顔子不逺復為言此只要示人無間斷之意人與天理一也就此理上皆収攝來與天地合其徳與日月合其明與四時合其序與鬼神合其吉凶皆其度内爾妄測度如此未知元晦以為如何有疑更容他日得見劇論語言既拙又無文采似發脱不出也元晦可意會稍詳之看理道通否 \\n 辛巳上元日書云昔嘗得之師友緒餘以謂學問有未愜適處只求諸心若反身而誠清通和樂之象見即是自得處更望勉力以此而已 \\n 承諭近日學履甚適向所耽戀不洒落處今已漸融釋此便是道理進之效甚善甚善思索有窒礙及於日用動静之間有拂戾處便於此致思求其所以然者久之自循理爾 \\n 五十知天命一句三先生之説皆不敢輕看某尋常看此數句竊以謂人之生也自少壯至於老耄血氣盛衰消長自不同學者若循其理不為其所使則聖人之言自可以馴致但聖賢所至處淺深之不同爾若五十矣尚昧於所為即大不可也横渠之説似有此意試一思索看如何 \\n 承録示韋齋記追往念舊令人凄然某中間所舉中庸終始之説元晦以為肫肫其仁淵淵其淵浩浩其天即全體是未發底道理惟聖人盡性能然若如此看即於全體何處不是此氣象苐此無甚氣味爾某竊以謂肫肫其仁以下三句乃是體認到此逹天徳之效處就喜怒哀樂未發處存養至見此氣象儘有地位也某嘗見吕芸閣與伊川論中説吕以為循性而行無往而非禮義伊川以謂氣味殊少吕復書云云政謂此爾大率論文字切在深潛縝宻然後蹊徑不差釋氏所謂一超直入如來地恐其失處正坐此不可不辨 \\n 某衰晚碌碌只如舊所恨者中年以來即為師友捐棄獨學無助又渉世故沮困殆甚尚存初心有端緒之可求時時見於心目爾 \\n 壬午四月二十二日書云吾儕在今日止可於僻寂處草木衣食茍度此歲月為可他一切置之度外惟求進此學問為庶幾耳若欲進此學須是盡放棄平日習氣更鞭策所不及處使之脱然有自得處始是道理少進承諭應接少暇即體究方知以前皆是低看了道理此乃知覺之效更在勉之有所疑便中無惜詳及庶幾彼此得以自警也 \\n 壬午五月十四日書云承諭處事擾擾便似内外離絶不相該貫此病可於静坐時收攝將來看是如何便如此就偏着處理會久之知覺即漸漸可就道理矣更望勉之也 \\n 壬午六月十一日書云承諭仁一字條陳所推測處足見日來進學之力甚慰某嘗以謂仁字極難講説只看天理統體便是更心字亦難指説唯認取發用處是心二字須要體認得極分明方可下工夫仁字難説論語一部只是説與門弟子求仁之方知所以用心庶幾私欲沉天理見則知仁矣如顔子仲弓之問聖人所以答之之語皆其要切用力處也孟子曰仁人心也心體通有無貫幽明無不包括與人指示於發用處求之也又曰仁者人也人之一體便是天理無所不備具若合而言之人與仁之名亡則渾是道理也來諭以謂仁是心之正理能發能用底二箇端緒如胎育包涵其中生氣無不純備而流動生發自然之機又無頃刻停息憤盈發洩觸處貫通體用相循初無間斷此説推擴得甚好但又云人之所以為人而異乎禽獸者以是而已若犬之性牛之性則不得而與焉若如此説恐有礙蓋天地中所生物本源則一雖禽獸草木生理亦無頃刻停息間斷者但人得其秀而最靈五常中和之氣所聚禽獸得其偏而已此其所以異也若謂流動發生自然之機與夫無頃刻停息間斷即禽獸之體亦自如此若以為此理唯人獨得之即恐推測體認處未精於他處便有差也又云須體認到此純一不雜處方見渾然與物同體氣象一叚語却無病又云從此推出分殊合宜處便是義以下數句莫不由此而仁一以貫之蓋五常百行無往而非仁也此説大槩是然細推之却似不曽體認得伊川所謂理一分殊龜山云知其理一所以為仁知其分殊所以為義之意蓋全在知字上用着力也謝上蔡語録云不仁便是死漢不識痛癢了仁字只是有知覺了了之體段若於此不下工夫令透徹即何縁見得本源毫髪之分殊哉若於此不了了即體用不能兼舉矣此正是本源體用兼舉處人道之立正在於此仁之一字正如四德之元而仁義二字正如立天道之隂陽立地道之柔剛皆包攝在此二字爾大抵學者多為私欲所分故用力不精不見其效若欲於此進歩須把斷諸頭路静坐黙識使之泥滓漸漸消去方可不然亦只是説也更熟思之 \\n 某幸得早從羅先生遊自少時粗聞端緒中年一無佽助為世事淟汨者甚矣所幸比年來得吾元晦相與講學於頽惰中復此激發恐庶幾於晚境也何慰如之 \\n 封事熟讀數過立意甚佳今日所以不振立志不定事功不成者正坐此以和議為名爾書中論之甚善見前此赦文中有和議處一條又有事廹許便宜從事之語蓋皆持兩端使人心疑也要之斷然不可和自整頓綱紀以大義斷之以示天下向背立為國是可爾此處更可引此又許便宜從事處更下數語以暁之如何某不能文不能下筆也封事中有少疑處已用貼紙貼出矣更詳之明道語云治道在於修己責任求賢封事中此意皆有之矣甚善吾儕雖在山野憂世之心但無所伸爾亦可早發去為佳 \\n 謝上蔡語極好玩味蓋渠皆是於日用上下工夫又言語只平説尤見氣味深長今已抄得一本矣謹以奉内恐亦好看也 \\n 問熹昨妄謂仁之一字乃人之所以為人而異乎禽獸者先生不以為然熹因以先生之言思之而得其説復求正於左右熹竊謂天地生萬物本乎一源人與禽獸草木之生莫不具有此理其一體之中即無絲毫欠剩其一氣之運亦無頃刻停息所謂仁也（先生批云有有血氣者有無血氣者更體究此處）但氣有清濁故稟有偏正惟人得其正故能知其本具此理而存之而見其為仁物得其偏故雖具此理而不自知而無以見其為仁然則仁之為仁人與物不得不同知人之為人而存之人與物不得不異故伊川夫子既言理一分殊而龜山又有知其理一知其分殊之説而先生以為全在知字上用着力恐亦是此意也（先生勾出批云以上文大概得之它日更用熟講體認）不知果是如此否又詳伊川之語推測之竊謂理一而分殊此一句言理之本然如此全在性分之内本體未發時看（先生抹出批云須是兼本體已發未發時看合内外為可）合而言之則莫非此理然其中無一物之不該便自有許多差别雖散殊錯糅不可名狀而纎微之間同異畢顯所謂理一而分殊也知其理一所以為仁知其分殊所以為義此二句乃是於發用處該攝本體而言因此端緒而下工夫以推尋之處也蓋理一而分殊一句正如孟子所云必有事焉之處而下文兩句即其所以有事乎此之謂也（先生抹出批云恐不須引孟子説以證之孟子之説若以微言恐下工夫處落空如釋氏然孟子之説亦無隱顯精粗之間今録謝上蔡一説於後玩味之即無時不是此理也此説極有力）大抵仁字正是天理流動之機以其包容和粹涵育融漾不可名貎故特謂之仁其中自然文理密察各有定體處便是義只此二字包括人道已盡義固不能出乎仁之外仁亦不離乎義之内也然則理一而分殊者乃是本然之仁義（先生勾斷批云推測到此一段甚宻為得之加以涵養何患不見道也甚慰甚慰）前此乃以從此推出分殊合宜處為義失之逺矣又不知如此上所推測又還是否更乞指教先生曰謝上蔡云吾常習忘以養生明道曰施之養則可於道則有害習忘可以養生者以其不留情也學道則異於是必有事焉勿正何謂乎且出入起居寧無事者正心待之則先事而迎忘則渉乎去念助則近於留情故聖人心如鑑所以異於釋氏心也上蔡録明道此語於學者甚有力蓋尋常於静處體認下工夫即於閙處使不着蓋不曽如此用功也自非謝先生確實於日用處下工夫即恐明道此語亦未必引得出來此語録所以極好玩索近方看見如此意思顯然元晦於此更思看如何唯於日用處便下工夫或就事上便下工夫庶幾漸可合為己物不然只是説也某輒妄意如此如何如何 \\n 問熹又問孟子養氣一章向者雖蒙曲折面誨而愚意竟未見一總會處近日求之頗見大體只是要得心氣合而已故説持其志無暴其氣必有事焉而勿正心勿忘勿助長也皆是緊切處只是要得這裏所存主處分明則一身之氣自然一時奔凑翕聚向這裏來存之不已及其充積盛滿睟面盎背便是塞乎天地氣象非求之外也如此則心氣合一不見其間心之所向全氣隨之雖加齊之卿相得行道焉亦沛然行其所無事而已何動心之有易曰直方大不習無不利而文言曰敬義立而徳不孤則不疑其所行也正是此理不審先生以為何如先生曰養氣大概是要得心與氣合不然心是心氣是氣不見所謂集義處終不能合一也元晦云睟面盎背便是塞乎天地氣象與下云亦沛然行其所無事二處為得之見得此理甚好然心氣合一之象更用體察令分暁路陌方是某尋常覺得於畔援歆羡之時未必皆是正理亦心與氣合到此若髣髴有此氣象一差則所失多矣豈所謂浩然之氣耶某竊謂孟子所謂養氣者自有一端緒須從知言處養來乃不差於知言處下工夫儘用熟也謝上蔡多謂於田地上面下工夫此知言之説乃田地也先於此體認令精審認取心與氣合之時不倚不偏氣象是如何方可看易中所謂直方大不習無不利然後不疑其所行皆沛然矣元晦更於此致思看如何某率然如此極不揆是與非更俟他日面會商量可也 \\n 問熹近看中庸鬼神一章竊謂此章正是發明顯微無間只是一理處且如鬼神有甚形迹然人却自然有畏敬之心以承祭祀便如真有一物在其上下左右此理亦有甚形迹然人却自然秉彛之性才存主着這裏便自見得許多道理參前倚衡雖欲頃刻離而遁之而不可得只為至誠貫徹實有是理無端無方無二無雜方其未感寂然不動及其既感無所不通濓溪翁所謂静無而動有至正而明達者於此亦可以見之不審先生以為何如先生曰此段看得甚好更引濓溪翁所謂静無而動有作一貫暁會尤佳中庸發明顯微之理於承祭祀時為言者只謂於此時鬼神之理昭然易見令學者有入頭處爾但更有一説若看此理須於四方八面盡皆収入體究來令有會心處方是謝上蔡云鬼神横渠説得來别這箇便是天地間妙用須是將來做箇題目入思慮始得講説不濟事又云鬼神自家要有便有要無便無更於此數者一併體認不可滯在一隅也某偶見如此如何如何 \\n 壬午八月九日書云此箇氣味為上下相咻無不如此者這箇風俗如何得變某於此有感焉當今之時茍有修飭之士須大段涵養韜晦始得若一旦齟齬有所去就雖去流俗逺矣然以全體論之得失未免相半也使衰世之公子皆信厚湏如文王方得若未也恐不若且誦龜山與胡文定梅花詩直是氣味深長也如何（龜山詩欲驅殘臈變春風只有寒梅作選鋒莫把踈英輕鬭雪好藏清艷月明中右渚宫觀梅寄康侯）韜晦一事嘗騐之極難自非大段涵養沈潜定不能如此遇事輒發矣亦不可輕看也如何如何 \\n 十月朔日書云承諭近日看仁一事頗有見處但乍喧乍静乍明乍暗仔細點檢儘有勞攘處詳此足見潜心體認用力之效盖湏自見得病痛窒礙處然後可進因此而修治之推測自可見甚慰甚慰孟子曰夫仁亦在乎熟之而已乍明乍暗乍喧乍静皆未熟之病也更望勉之至祝至祝 \\n 癸未五月二十三日書云近日涵養必見應事脱然處否須就事兼體用下工夫久久純熟漸可見渾然氣象矣勉之勉之 \\n 答問下 \\n 李延平初間也是豪邁底人到後来也是磨琢之功在鄉若不異扵常人鄉曲以上底人只道他是個善人他也畧不與人説待問了方與説 \\n 羅仲素先生嚴毅清苦殊可畏李先生終日危坐而神彩精朗畧無隤墮之氣 \\n 問延平先生言行曰他却不曽著書充養得極好凡為學也不過是恁地涵養将去初無異議只是先生睟面盎背自然不可及 \\n 明道教人静坐李先生亦教人静坐看来須是静坐始能収斂羅仲素都是著實仔細去理會李先生氣象好熹初為學全無見成規矩這邉也去理會尋討那邉也去理會尋討後来見李先生較説得有下落更縝宻 \\n 李先生説人心中大叚惡念却易制伏最是那不大段計利害乍往乍来底念憲相續不斷難為驅除今看得来是如此 \\n 或問近見廖子晦言今年見先生問延平先生静坐之説先生頗不以為然不知如何曰這事難説静坐理會道理是不妨只是討要静坐則不可理會得道理明透自然是静今人都是討静坐以省事則不可嘗見李先生説舊見羅先生説春秋某心嘗疑之以今觀之是如此盖心下熱閙如何看得道理出須静方看得出所謂静坐只是打疊得心下無事則道理始出道理既出心下愈明静矣 \\n 行夫問李先生謂常存此心勿為事物所勝先生答之（云云）頃之復曰李先生涵養得自是别真所謂不為事物所勝者古人云終日無疾言遽色他真個是如此尋常人去近處必徐行出逺處行必稍急先生去近處也如此出逺處亦只如此尋常人呌一人呌之一二聲不至則聲必厲先生呌之不至聲不加於前也又如坐處壁間有字某毎常亦湏起頭一看若先生則不然方其坐時固不看也若是欲看則必起就壁下視之其不為事物所勝大率若此常聞先生後生時極豪邁一飲必數十盃醉則好馳馬一驟三二十里不迴後来却收拾得恁地醇粹所以難及 \\n 問先生所作李先生行状云終日危坐以騐夫喜怒哀樂之前氣象為如何而求所謂中者與伊川之説若不相似曰這處是舊日下得語太重今以伊川之語格之則其下工夫處亦是有些子偏只是被李先生静得極了便自見得是有個覺處不似别人今終日危坐只是且收斂在此勝如奔馳若一向如此又似坐禪入定 \\n 淳問延平欲扵未發之前觀其氣象此與楊氏體騐扵未發之前者異同如何曰這箇亦有些病那體騐字是有個思量了便是已發若觀時恁著意看便也是已發問此體騐是著意觀只恁平常否曰此亦是以不觀觀之 \\n 或問延平先生何故騐於喜怒哀樂未發之前而求所謂中曰只是要見氣象陳後之曰持字良久亦可見未發氣象曰延平即是此意若一向這裏又差從釋氏去李先生云舜之所以能使瞽瞍底豫者盡事親之道共為子職不見父母之非而已昔羅先生語此二句只為天下無不是底父母 \\n 不以道得富貴不處不以道得貧賤不去是説處這事君子去仁惡乎成名是主宰處終食造次顛沛是操存處李先生説得好 \\n 舊曽問李先生顔子非助我者處李先生云顔子扵聖人根本有黙契處不假枝葉之助也如子夏乃枝葉之助 \\n 問灑掃應對是其然必有所以然者如何曰所以然者亦只是理也惟窮理則自知其皆一致此理惟延平之説在（或問格物中）與伊川差合雖不顯言其窮理而皆體此意吾與回言終日章集注載李先生之説甚分明 \\n 問李先生謂顔子扵聖人體段已具體叚二字莫只是言個模様否曰然 \\n 孟子養氣一章李先生曰配是襯貼起来又曰若説道襯貼却是兩物氣與道義只是一滾發出来後来思之一滾發出来説得道理好襯貼字却説得配字極親切必有事焉而勿正心勿忘勿助長熹舊日理會道理亦有此病後見李先生説病去聖經中求義遂刻意經學推見實理始信前日諸人之誤也 \\n 李先生説一步是一步如説仁者其言也訒熹當時為之語云聖人如天覆萬物（云云）李曰不要如是廣説湏窮其言也訒前頭如何要得一進步處 \\n 必有事焉由此可至君子三變改過遷善由此可至所過者化李先生説 \\n 熹舊見李先生時説得無限道理也曽去學禪李先生云汝恁地懸空理會得許多而面前事却又理會不得道亦無幽妙只在日用間著實做工夫處理會便自見得後来方曉得他説故今日不至無理會耳 \\n 李先生嘗云人之念慮若是於顯然過惡萌動此却易見易除却怕扵匹似間底事爆起来纒繞思念将去不能除此尤害事 \\n 延平先生嘗言道理湏是日中理會夜裏却去静坐地思量方始有得熹依此説去做真箇是不同 \\n 李先生云書不要點看得更好 \\n 李先生言事雖紛紜須還我處置 \\n 熹少時亦曽學禪只李先生極言其不是後来考究畢竟佛學無是處 \\n 李先生當時説學已有許多意思只為説敬字不分明所以許多時無捉摸處 \\n 闢佛者皆以義利辯之此是第二義及見李先生之言初亦信未及且理會學問看如何後漸見其非 \\n 李先生説横渠説不湏看非是不是只是恐先入了費力向時諸前輩毎人各是一般説話後見李先生較説得有下落説得較縝宻 \\n 仁字心字亦湏畧有分别始得記得李先生説孟子言仁人心也不是将心訓仁字此説最有味試思之 \\n 吕與叔論民可使由之處意思極好昔侍李先生論近世儒佛雜學之弊因引其説先生亦深然之凡百但以此等意思存之便自平實 \\n 李文名侗師事羅仲素先生羅嘗見伊川後卒業龜山之門深見稱許其棄後學久矣李文獨深得其閫奥經學純明涵養精粹延平士人甚尊事之請以為郡學正雖不復應舉而温謙慤厚人與之處久而不見其涯鬱然君子人也先子與之遊數十年道誼之契甚深 \\n 中和二字皆道之體用舊聞李先生論此最詳後来所見不同遂不復致思今乃知其為人深切然恨己不能盡記其曲折矣如云人固有無所喜怒哀樂之時然謂之未發則不可言無主也又云致字如致師之致又如先言慎獨然後及中和此意亦嘗言之但當時既不領畧後来又不深思遂成蹉過孤負此翁耳 \\n 熹記頃年汪端明説沈元用問尹和靖伊川先生易傳何處最切要尹云體用一源顯微無間此是最切要處後舉問李先生先生曰尹說固好然湏是看得六十四卦三百八十四爻都有下落處方始説得此話若學者未曽子細理會便與他如此説豈不誤他余聞之悚然始知前日空言無實全不濟事自此讀書益加詳細 \\n 熹自延平逝去學問無分寸之進汩汩度日無朋友之助未知終何所歸宿春秋工夫未及下手而先生棄去然嘗畧聞其一二以為春秋一事各是發明一例如看風水移步換形但以今人之心求聖人之意未到聖人灑然處不能無失耳此亦可見先生發明之大旨也 \\n 李先生曰受形天地各有定數治亂窮通斷非人力惟當守吾之正而已然而愛身明道修已俟時則不可一日忘於心此聖賢傳心之要法或者放肆自佚惟責之人不責之已非也 \\n 李先生曰陰陽之精散而萬物得之凡麗扵天附扵地列扵天地之兩間聚有類分有群生者形者色者莫不分繫於陰陽 \\n 又曰陽以燥為性以奇為數以剛為體其為氣炎其為形圎浮而明動而吐皆物扵陽者也陰以濕為性以耦為數以柔為體其為氣凉其為形方沈而晦静而翕皆物扵陰者也 \\n 李先生曰動静真偽善惡皆對而言之是世之所謂動静真偽善惡非性之所謂動静真偽善惡也惟求静于未始有動之先而性之静可見矣求真于未始有偽之先而性之真可見矣求善扵未始有惡之先而性之善可見矣 \\n 李先生曰虚一而静心方實則物乗之物乗之則動心方動則氣乗之氣乗之則惑惑斯不一矣則喜怒哀樂皆不中節矣 \\n 思索義理到紛亂窒塞處湏是一切掃去放教胸中空蕩蕩地了却舉起一看便自覺得有下落處向見李先生曽如此説来今日方真實騐得 \\n 舊見李先生説理會文字須令一件融釋了後方便理會一件融釋二字下得極好此亦伊川所謂今日格一件明日又格一件格得多後自脱然有貫通處此亦是他真曽經厯來便得如此分明今若一件未能融釋而又欲理會一件則第二件又不了推之萬事事事不了何益 \\n 人若著些利害便不免開口告人却與不學之人何異向見李先生説若大段排遣不去只思古人所遭患難有大不可堪者以自比則亦可以少安矣始者甚卑其説以為何至如此後來臨事却覺有得力處不可忽也昔聞延平先生之敎以為為學之初且當常存此心勿為他事所勝凡遇一事即當且就此事反復推尋以究其理待此一事融釋脱落然後循序少進而别窮一事如此既久積累之多胸中自當有灑然處非文字言語之所及也詳味此言雖其規模之大條理之密若不逮於程子然其工夫之漸次意味之深切則有非他説所能及者惟嘗實用力於此者為能有以識之未易以口舌爭也（格菴趙氏曰程子言若一事窮未得且别窮一事延平則言且就一事推尋待其融釋脱落然後另窮一事其言不同葢程子以人心各有明處有暗處若就明處推去則易為力非為一事未窮得而可貳以二参以三也若延平則專為不能主一者之戒） \\n 李先生居處有常不作費力事所居狹隘屋宇卑小及子弟漸長逐間接起又接起廳屋亦有小書屋然甚齊整瀟灑安物皆有常處其制行不異於人亦常為任希純敎授延入學作職事居常無甚異同頺如也真得龜山法門亦嘗議龜山之失 \\n 李先生不著書不作文頺然若一田夫野老 \\n 正蒙知言李先生極不要人傳冩及看舊嘗看正蒙李甚不許然李終是短於辨論邪正葢皆不可無無之即是少博學詳説工夫也 \\n 李先生之學云常在目前只在戒謹不睹恐懼不聞便自然常存顔子非禮勿視聽言動正是如此 \\n 熹初師屏山籍溪自見於此道未有所得乃見延平 \\n 熹赴同安任時年二十四五矣始見李先生曽與他説禅李先生只説不是却倒疑李先生理會此未得再三質問李先生為人簡重却不甚會説只敎看聖賢言語熹意中道禪亦自在且將聖人書來讀日復一日覺得聖賢言語漸漸有味囬看釋氏之説漸漸破綻鏬漏百出 \\n 李先生云頼天之靈常在目前如此安得不進蓋李先生為黙坐澄心之學持守得固龜山之學以身體之以心驗之從容自得於燕閒靜一之中李先生之學出於龜山源流是如此 \\n 李先生敎學者於靜中看喜怒哀樂未發之氣象為如何伊川謂即思即是已發道夫謂李先生之言主於體認程先生之言專在涵養其大要實相表裏 \\n 舊見李先生常説少從師友幸有所聞中間無講習之助幾成廢墜然頼天之靈此箇道理只常在心目間未嘗敢忘此可見其持守之功矣然則所見安得而不精所養安得而不熟邪 \\n 學者須常令胸中通透灑落恐非延平先生本意此説甚善大扺此箇地位乃是見識分明涵養純熟之效從真實積累功用中來不是一旦牽强著力做得灑落兩字本是黄太史語後來延平先生拈出亦是且要學者識箇深造自得底氣象以自考其所得之淺深 \\n 熹蚤從延平李先生學受中庸之書求喜怒哀樂未發之旨未達而先生没聞張敬夫得衡山胡氏學則往從而問焉敬夫告余以所聞亦未之省也暇日檢故書得當時往還書藁一編題曰中和舊説獨恨不得奉而質諸李氏之門然以先生之所已言者推之知其所未言者其或不逺矣 \\n 熹生十有四年而先君子棄諸孤遺命來學於籍溪胡公先生草堂屏山二劉先生之門先生飲食敎誨之皆無不至而屏山獨嘗字而祝之曰木晦於根舂容華敷人晦於身神明内腴後事延平李先生先生所以敎熹者葢不異乎三先生之説而其所謂晦者則猶屏山之志也 \\n 通書者濓溪夫子之所作也熹自蚤歲即幸得其遺編而伏讀之初葢茫然不知其所謂而甚或不能以句壯歲獲遊延平先生之門然後始得聞其説之一二比年以來潛玩既久乃若粗有得焉 \\n 往年誤欲作文近年頗覺非力所及遂已罷去不復留情其間頗覺省事講學近見延平李先生始畧窺門户而疾病乗之未知終得從事於斯否耳大概此事以涵養本原為先講論經旨特以輔此而已 \\n 李先生意只是要得學者靜中有箇主宰存養處 \\n 李先生敎人大扺令於靜中體認大本未發時氣象分明即處事應物自然中節此乃龜山門下相傳指訣 \\n 附錄 \\n 羅先生與陳黙堂書曰承喻聖道甚微有能於後生中得一箇半箇可以與聞於此庶幾傳者愈廣吾道不孤又何難之不易也從彦聞尊兄此言猶著意詢訪近有後生李愿中者向道甚鋭曽以書求敎趨向大扺近正謾錄其書并從彦所作小詩呈左右未知以為然否（勉李愿中詩五首已見羅豫章先生集） \\n 陳淵答李先生書云仲素晦迹求志人罕知者吾友獨能自拔流俗而師尊之其為識慮豈淺淺者所能窺測聖學無窮得其門者或寡況堂奥乎孔子之門從遊者三千獨得顔子為殆庶又不幸短命道之難也如此 \\n 文公彊志博見凌高厲空自受學于李先生退然如將弗勝於是斂華就實反博歸約 \\n 文公學靡常師出入於經傳泛濫於釋老自受學于李先生洞明道要頓悟異學之非專精致誠剖微窮深晝夜不懈至忘寢食而道統之傳始有所歸矣 \\n 文公常言自見李先生為學始就平實乃知向日從事於釋老之説皆非 \\n 延平於韋齋為同門友先生歸自同安不逺數百里徒歩往從之延平稱之曰樂善好義鮮與倫比又曰頴悟絶人力行可畏其所論難體認切至自是從遊累年精思實體而學之所造者益深矣 \\n 羅博文云延平先生之傳廼某伯祖仲素先生之道河洛之學源流深逺 \\n 陳淵語孟師説跋有曰孟子饑者甘食渇者甘飲與人能無以饑渇之害為心害則不及人不為憂矣仲素思之累日疏其義以呈龜山龜山云此説甚善但更於心害上一著猛省留意則可以入道矣今日李君愿中以其遺書質予其格言要論自為一家之書閲其學益進誦其言益可喜信乎自心害而去之也自仲素之亡傳此書者絶少非愿中有志於吾道其能用心如此專乎劉將孫跋豫章藁曰考亭朱氏出延平李氏延平李氏出豫章羅氏今朱氏之書滿天下延平豫章之遺言緒論未有聞者將孫一來延平適兵革之後慨然求之耆舊間久乃得延平答問其詞語渾樸皆當以三隅反者且自謂不能發揮以文又久之得豫章家集又非延平比愚于是益信二先生之所以上接伊洛而下開考亭者初不在於言也（按豫章集此跋後有元貞第二春廿有二日廬陵後學劉將孫手書　劉公係延平敎授也） \\n 李先生行狀節錄 \\n 初龜山先生倡道東南士之遊其門者甚衆然語其潛思力行任重詣極如羅公者葢一人而已先生既從之學誦講之餘危坐終日以驗夫喜怒哀樂未發之前氣象為何如而求所謂中者若是者葢久之而知天下之大本真有在乎是也葢天下之理無不由是而出既得其本則凡出于此者雖品節萬殊曲折萬變莫不該攝洞貫以次融釋而各有條理如川流脉絡之不可亂大而天地之所以高厚細而品類之所以化育以至于經訓之微言日用之小物折之於此無一不得其衷焉由是操存益固涵養益熟精明純一觸處洞然泛應曲酬發必中節 \\n 又嘗曰學者之病在於未有灑然氷解凍釋處縱有力持守不過茍免顯然悔尤而已若此者恐未足道也又嘗曰今人之學與古人異如孔門諸子羣居終日交相切磨又得夫子為之依歸日用之間觀感而化者多矣恐於融釋而脱落處非言説所及也不然子貢何以言夫子之言性與天道不可得而聞也邪 \\n 墓誌銘節錄 \\n 元晦之為人應宸所畏也審於擇善嚴于衛道遺佚窮困而不以外物易其所守之錙銖其事先生久益不懈以為每一見則所聞必益超絶葢其上達不已日新如此也應宸守福唐聞先生之言行于元晦為詳他日移書屈致先生不予鄙惠然來臨庻幾聞所未聞焉至三日方坐語忽疾作而已不救矣其孫護喪以歸將以二年八月庚申葬于所居山之左而以銘見屬應宸于先生雖不獲從容敬請以畢其所欲見之志而其景慕之誠非茍然者 \\n 祭李延平先生文（朱文公撰） \\n 道喪千載兩程勃興有的其緒龜山是承龜山之南道則與俱有覺其徒望門以趨惟時豫章傳得其宗一簞一瓢凛然高風猗歟先生早自得師身世兩忘惟道是資精義造約窮深極微凍解氷釋發於天機乾端坤倪鬼秘神彰風霆之變日月之光爰暨山川草木昆蟲人倫之正王道之中一以貫之其外無餘縷析毫差其分則殊體用混圓隱顯昭融萬變並酬浮雲太空仁孝友弟灑落誠明清通和樂展也大成婆娑邱林世莫我知優哉遊哉卒歲以嬉迨其季年德盛道尊有來摳衣發其蔽昏侯伯聞風擁篲以迎大本大經是度是程税駕云初講義有端疾病乗之醫窮技殫又曰嗟惟聖學不絶如綫先生得之既厚以全進未獲施退未及傳殉身以没孰云非天熹也小生丱角趨拜恭惟先君實共源派誾誾侃侃斂袵推先氷壺秋月謂公則然施及後人敢渝斯志從游十年誘掖諄至春山朝榮秋堂夜空即事即理無幽不窮相期日深見勵彌切蹇歩方休鞭繩已掣安車暑行過我衡門返斾相遭凉秋已分熹於此時適有命召問所宜言反覆敎詔最後有言吾子勉之凡兹衆理子所自知奉以周旋幸不失墜歸裝朝嚴訃音夕至失聲長號淚落懸泉何意斯言而訣終天 \\n 輓李先生詩 \\n 河洛傳心後毫釐復易差淫辭方眩俗夫子獨名家本本初無二存存自不邪誰知經濟業零落舊烟霞 \\n 其二 \\n 聞道無餘事窮居不計年簞瓢渾謾興風月自悠然灑落濓溪句從容洛社篇平生行樂地今日但新阡 \\n 其三 \\n 岐路分南北師門數仭髙一言資善誘十載笑徒勞斬板今來此懷經痛所遭有疑無與析揮淚首頻搔 \\n 備考 \\n 後學趙氏師夏撰先生文集序曰延平李先生之學得之仲素羅先生羅先生之學得之龜山楊先生龜山葢伊洛之高弟也先生不特以得於所傳授者為學其心造之妙葢有先儒之所未言者今觀此編與行述之所紀智者觀之當見之矣始我文公朱先生之先人吏部公與延平先生俱事羅先生為道義之交故文公先生於延平為通家子文公幼孤從屏山劉公學問及壯以父執事延平而已至於論學葢未之契而文公毎誦其所聞延平亦莫之許也文公領簿同安反復延平之言若有所得者於是盡棄所學而師事焉則此編所錄葢同安既歸之後也文公先生嘗謂師夏曰余之始學亦務為儱侗宏濶之言好同而惡異喜大而耻於小於延平之言則以為何為多事若是天下之理一而已心疑而不服同安官餘以延平之言反覆思之始知其不我欺矣葢延平之言曰吾儒之學所以異於異端者理一分殊也理不患其不一所難者分殊耳此其要也今文公先生之言行布滿天下光明俊偉毫厘必辨而有以會其同曲折致詳而有以全其大所謂致廣大而盡精微極高明而道中庸本末兼舉細大不遺而及門之士亦各随其分量有所依據而篤守循序而漸進無憑虚蹈空之失者實延平先生一言之緒也世之學者其尊信文公之道者則以為聰明絶世故其探討之微有不可及至於不能無疑者則又以為其學出於性習之似得之意好之偏而已而不知師弟子之間離合從違之際其難也如此嗚呼此葢為千古計也豈容有一毫曲徇茍合相為容悦之意哉北海王耕道舊讀此書而悦之攝郡姑孰取之刋之郡齋以畀學者其惠宏矣師夏贊貳于此因得述其所聞于後以告同學者葢丙辰夏夜之言也幸貰其僣嘉定甲戌三月望日後學趙師夏謹識 \\n 黄東發先生日抄讀延平先生集曰按程門高弟如謝上蔡楊龜山末流皆不免畧染禪學惟尹和靖堅守不變其後龜山幸三傳而得朱文公始裒萃諸家而辨折之程門之學因以大明故愚所讀先儒諸書始於濂溪終於文公所傳之勉齋以究正學之終始焉次以龜山上蔡以見其流雖異而源則同焉又次以和靖以見源雖異而其流有不變者焉次以横浦三陸以見其源流之益别焉然上蔡龜山雖均為畧染禪學而龜山傳之羅仲素仲素傳之李延平延平亦主澄心静坐乃反能救文公之幾陷禪學一轉為大中至正之歸致知之學豪釐之辨不可不精葢如此故又次延平於此以明心學雖易流於禪而自有心學之正者焉此書文公所親集延平之學以涵養為功夫以常在心目之間為效驗以脫然洒落處為超詣之地文公之問多本論語多先孝弟此皆學者所當熟味序此書者廖徳明載文公之言謂先生隱■〈尸外立內〉不仕燕間體察黙而成之非他人能及若夫經綸天下之大經措諸事業時有勞逸之殊遇故二程因發明敬字合内外貫動静敬附錄云 \\n 明蔡松莊元偉考徳錄曰喜怒哀樂未發之中與發而中節之和是戒懼慎獨後養成心體如此李延平先生是如此説朱子章句不從其説後來累悔不及改正謂孤負此翁今當以延平之説為定 \\n 國朝孫夏峰竒逢曰人固有無喜怒哀樂之時然中無所主冥然不靈與醉夣何異固不可謂之未發未發謂中發而中節謂和非戒懼慎獨之後焉能有此中和乎延平以此指授晦翁其所陶鑄深矣 \\n 國朝魏貞菴裔介曰後世之學者葢亦習於格物窮理之説主敬脩身之言然於大本之卓然者未能有見則沈潛淵黙之中既失所以自養而浮游怠惰之氣遂無所以勝之此所以遇物而為物所乘處事而為事所紛發而不能中節舛錯叢脞其端皆起於此也李延平受學於羅仲素羅仲素受學於楊龜山龜山則伊洛之高弟也其學問源流固已有所自矣至其所謂學者則惟在静中看喜怒哀樂未發前氣象而求所謂中嗚呼中者何即所謂天命之性也天命之性不可見故於喜怒哀樂未發時驗之此時情Q欲Y不萌思慮未動而天之所以與我者固渾然其全偹於此體認涵養主宰豈語言文字之所及乎朱元晦曰先生之學云嘗在目前只是戒謹不睹恐懼不聞便自然常存顔子非禮勿視聽正是如此而又曰吾儒之所以異於異端者理一而分殊也理不患其不一所難者分殊耳即此二段見先生之學内而不遺乎外隱而不遺乎顯有得於形下形上之一致道心人心之密幾也夫以朱元晦豪傑之才聖賢之質猶嘗汎濫於諸家出入於佛老而延平有以正之後來考究乃漸見其非是元晦之所以為大儒者延平成之也延平之功顧不偉哉王氏云顔子沒而聖人之學亡夫聖學豈遂亡也由延平澄心體認天理之説求之則顔子之不逺復無祗悔不遷怒不貳過之學或庶幾焉 \\n 又曰佛氏者流著有心經於諸經之中自尊為無上妙義然不過大易艮卦彖辭艮其背不獲其身行其庭不見其人之説葢於人心之危者似已絶其幾矣而於道心之微者未嘗有所窺也人心情也道心性也惟精惟一以執厥中則道心之微者不雜於人心之危矣佛氏但言心而不知性彼防其心之變則以為五蘊皆空聖賢言心而必言性黙察其心之理則以為五性皆實實而未嘗不虚則喜怒哀樂之未發謂之中之謂也虚而未嘗不實則發而皆中節謂之和之謂也易曰天下何思何慮天下同歸而殊途一致而百慮天下何思何慮易無思也無為也寂然不動感而遂通天下之故此可謂善於形容中體者矣李延平之觀喜怒哀樂未發氣象朱元晦以為龜山門下相傳指訣夫豈徒觀其氣象而已哉正觀其天下之大本耳觀其上天之載無聲無臭者耳由是以戒懼慎獨存天理遏人欲是之謂上達之超詣也而豈空觀者流哉或曰延平但言觀未發子今益之以戒懼慎獨豈延平之學高而有所遺與曰非也延平答元晦曰常存此心勿為他事所勝即欲慮非僻之念自不作矣孟子有夜氣之説更熟味之當見涵養用力處也於涵養處著力正是學者之要觀此語則涵養省察之説延平未有所遺而元晦之得力於延平固昭然可考矣 \\n 先文貞公觀瀾錄曰延平學於豫章豫章學於龜山屏山白水籍溪則韋齋托孤朱子禀學焉然其終身誦説師承列為七賢而釋奠於精舍延平一人而已誦其詩讀其書則諸子高而延平卑也故道以切近精實為至又榕村語錄曰延平受學羅仲素仲素受學於龜山朱子於楊羅皆有微辭獨延平無間然滄洲精舍祀七人周程張邵司馬及延平意可見已 \\n 承議郎羅宗禮先生博文 \\n 羅博文字宗禮一字宗約祖畸太常博士從祖為仲素先生博文用祖廕補將仕郎福州司戸叅軍再調静江府觀察支使時秦檜用事士大夫以忤意竄斥南來道出府下者博文皆善遇之至竭廪奉鬻衣服以濟其乏改知瑞金縣始至嵗歉先事儲偹及饑發粟賑贍躬親厝置又推其餘以及旁縣縣故多盜計獲渠魁數人寘諸法在官餘九月會張魏公都督江淮辟為幹辦公事以嗣位恩轉通直郎賜五品服使募兵江西又糴建康皆有成績得知和州未上而吏部侍郎汪公應辰制置全蜀辟為叅議官汪既虚心好問博文亦推誠啓告成都之政遂最天下博文之助為多嘗以致遺錢不得辭却蓄之公帑取二程遺文與他名臣論奏纂述之可垂世者募工鋟板横渠張子之家避地流落貧不自振為言汪公延置府學士大夫遊宦貧不能歸或不幸死不克葬者皆出俸金以振業之累遷承議郎秩滿自請奉祠得管台州崇道觀卒朱晦菴為撰行狀曰公資禀和粹沉静寡欲處已待人一主誠敬聞人之善稱慕如不及視人患難困乏如切其身經營周救必盡其力聞天下士有一言一行之幾乎道至或千里求之嘗從同郡李愿中先生遊聞河洛所傳之要多所發明于是喟然歎曰儒佛之異無他公私之間耳由是沛然自信其守益堅其亦受學于李先生之門先生為某道公之為人甚詳其于從辟江淮也喜而言曰張公高明閎大有餘而宗禮以精密詳練佐之募府無過事矣時某未識公也及先生沒乃獲從公遊而得其志行之美然後益信先生為知人然公自是入蜀相望數千里日夜望公之還得復相與講其舊學而公乃以喪歸惜其不及大為時用又傷吾道不幸而失此人焉所編有延平語錄黄氏震曰此書本名欽佩録然其所載多高深閒又造語如諸子之立論者視朱文公所編答問似不同云（朱子文集　延平府志） \\n 御史李先生信甫 \\n 李信甫名友諒以字行文靖侗次子同兄友直登紹興二十七年進士第厯監察御史出知衢州善政善教不沗家學擢廣東憲以特立不容罷去以下家學（閩書　延平府志） \\n  \\n 　"}
{"章节": "閩中理學淵源考卷六", "正文": "　 \\n 閩中理學淵源考卷六 \\n 　 \\n  \\n  \\n 廣平府知府李清馥撰 \\n ○崇安劉氏家世學派（世住崇安之五夫號東族） \\n 按崇安建陽劉氏合二族實伯仲分派也二族以忠名世者得五人世稱為五忠云考是時劍建間宻邇京室故家舊俗懐仁思而伸義憤者惟以三綱不振為深恥故其平昔家庭之際所告戒訓勵者孰有大於君臣之際乎忠顯公之使金營是二帝未北狩之時也乃能不辱朝廷卒之子孫族姓皆能以忠悃翊衛王家鞠躬臣節而屏山草堂二先生又以師資付授紫陽以聖賢之學相砥礪此其學問源流所以夐出於儕輩也今附滕氏祐五忠堂記於後以備參考焉 \\n 劉聖仕先生民先 \\n 劉民先字聖仕崇安人屏山先生叙其世譜畧云劉居建之潭溪九世餘二百年矣其初京兆人唐僖宗時有為將軍者歲久名逸五季亂時有諱庸者南逰於此愛其形勝因家焉（按熊勿軒撰劉氏族譜序謂庸即金吾上將軍翔所出）今推為始祖以其近可考也蕩拓焚拂以啟山林二世而廬室完三世而田疇闢庸生光信光信生玉玉生文廣文廣生朝議公太素於是崇禮文篤經術謹逰從厚風化識者知其後必大云民先即朝議公子也敦謹有行從安定胡先生受春秋學晚以累舉得官歸家教授學者至數百人作一枝堂潭溪之上與弟民覺奉母以終餘年既塟廬墓日夜哀悲鄉評尚之子韐韡韞（閩書　劉屏山集　朱子文集） \\n 劉莘材先生民覺 \\n 劉民覺字莘材朝議次子也為人淳樸謙厚恪紹前修早自知名正奉逰學時普寧暨夫人老矣民覺嘗留侍以故不遑科舉之事夫人年九十六而卒民覺始終孝養敬不弛顔鄉評尚之耋老聚而請曰非公孰為吾黨指南民覺據師席二十餘年毓英導秀多所成就忠顯之守會稽長樂嘗迎民覺就養欲請於朝官之民覺曰衰朽那復有此意其恬曠自適世網莫之能攖也年八十四卒後屛山為表其墓（劉屏山撰墓表） \\n 忠顯劉仲偃先生韐 \\n 劉韐字仲偃紹聖元年進士調豐城尉歲饑多盗他邑率以捕殺希賞韐曰此饑民救死耳率豪右賑濟多所全活歴陜西轉運使攝帥鄜延夏人攻振武韐出竒兵擣之解其圍乞祠起知越州方臘陷衢婺越大震官吏悉遁韐曰吾當與城存亡冦至城下擊敗之河北盗起韐守真定單騎赴鎮招諭賊首柴宏時金人方謀南牧韐諜得實隂治城守以待變金人治梯衝設圍示欲攻擊韐發强弩射之金人知不可脅竟退欽宗善之拜資政殿學士充河北河東宣撫副使太原陷召入為京城四壁守禦使宰相沮罷之初敵之入真定也父老號呼曰使劉資政在鎮豈有此敵益知韐名及京城不守必欲得之宰相紿以割地遣韐使金營金人素知其名命僕射韓正館之僧舍正曰國相知君今用君矣韐曰偷生以事二姓死不為也金人退即手書片紙召指使持歸報諸子沐浴更衣酌巵酒而縊顔色如生金人嘆其忠瘞之夀聖寺西崗上遍題窓壁識其處年六十一建炎元年贈資政殿大學士諡忠顯韐莊重寛厚寡言笑與人交謙恭若有所畏至臨大事則毅然不可奪累歴大藩事無巨細必親臨之為政愛人出於誠心求民瘼如去已病小民犯罪或越法縱舍至大奸則立斷不疑軍中家報有曰今日邊鄙多事只得盡忠死節餘不足言其素如此靖康死難之臣葢韐為尤著云子子羽子翼子翬按翺之裔孫名頜者收峒寇有功諡忠簡名純者死邵武冦立廟封忠烈韐子子羽諡忠定孫珙諡忠肅故世號五忠劉氏云（通志　閩書） \\n 郡守劉仲固先生韞 \\n 劉韞字仲固以門蔭入仕歴倅三州典二郡皆有聲後以朝散大夫致仕築室縣南有臺榭花木之勝自號秀野與劉子翬朱元晦諸賢倡酬甚多時人謂之吟龍子子翔丞瀏陽秩滿不仕亦能詩有父風時人謂之詞虎 \\n 忠定劉彦修先生子羽 \\n 劉子羽字彦脩韐長子以蔭補官韐帥浙江子羽年二十五佐以主管機宜文字用羸卒數百破方臘數十萬衆全其城歴知池州改秦州未行髙宗召赴行在除樞宻院簡詳文字建炎三年大將范瓊擁强兵跋扈不臣與樞宻院事張浚宻謀誅之浚宣撫川陜遂辟為參議軍事至秦州立幕府節度五路諸將規以五年而後出師明年金人窺江淮甚急浚欲合五路兵進撓之子羽諌不聽比至富平與金人戰敗績力言當留興州以安闗蜀收集散亡分布險隘堅壁固壘觀釁而動庶幾可以補前愆而贖後悔浚然之而諸將無敢行者子羽即單騎就道至秦州召諸亡將諸將聞命大喜悉來會命忠州防禦使吳玠柵和尚原守大散闗而分兵守險金人知有備引去會秦鳳金房二鎮皆饑鎮帥吳玠王彦皆願得子羽守漢中浚乃承制拜子羽利州路經畧使兼知興元府既至通商輸粟二鎮獲安除寳文閣直學士金人復攻金州彦失守退保石泉子羽急移兵守饒風闗馳告玠列營以拒金金人從間道繞出玠後玠不能支遽還漢中全蜀大震玠邀子羽俱去子羽固持不可留玠先柵定軍山以守玠不從子羽不得已退守三泉從兵不滿三百乃築壘於潭毒山上儲粟十餘萬石積石數十百萬數日候騎報敵軍且至即下令蓐食遲明上馬先至戰地前當山角據胡床坐諸將泣請曰此非待制坐處子羽慷慨語曰將死於此諸將皆奮會敵乏食亦引去子羽與玠引兵合擊之墮溪谷死者不可勝計其餘衆不能自拔降者十數柵敵之喪失莫甚於此是時金人主兵用事者計必取蜀以窺東南其選募戰攻不遺餘力惟時為必守計者惟子羽與浚協心戮力毅然以身當兵衝將士感激争奮全蜀卒賴以安四年坐富平之役與浚俱罷尋為言者所論責貶單州團練副使白州安置吳玠始為禆將未知名子羽獨竒之薦於浚至是玠上疏訟子羽功請納節贖罪得復原官提舉江州太平觀復為集英殿修撰知鄂州未幾召公赴闕使諭指西師且察邊備虚實子羽還奏敵未可圖宜益治兵廣營田以俟機會時又方議易置淮西大將且以其兵屬子羽子羽復以為不可遂以親老乞郡乃以徽猷閣待制知泉州已淮西軍亂議者反謂子羽實使然不責無以係叛將南歸之望遂以散官安置漳州十一年以張浚薦復原官知鎮江府兼沿江安撫使建議清野徙淮東人於鎮江撫以恩信兵民雜居無敢相侵者十二年復待制進爵子益封二百户竟以不附秦檜和議奉祠歸卒贈少傅諡忠定子羽平生慷慨厲節有忘身徇國之忠衆人惶惑失措子羽色愈厲氣愈勁遇事立斷凛不可犯料敵决勝雖古名將不能過之至其為政愛民禮士敦尚教化摘奸發伏不畏强禦而天性孝友接人樂易開心見誠豁然無纎芥滯吝意好賢樂善輕財喜施於姻親舊故貧病困阨之際尤孜孜焉朱文公嘗稱子羽在川陜雖盛寒必侵晨着單衣汗衫入教塲射箭三百率以為常又言幼常侍側賔客滿座見其目覽書冊耳聽指授口供應對手答書疏頃刻之間五官並用百函俱發並無差錯真人傑也子珙（通志　建寧府志　朱子撰劉公神道碑　名臣傳） \\n 郡守劉彦禮先生子翼 \\n 劉子翼字彦禮少精敏力學用蔭補承務郎調秀州司録時朝廷割地議和遣人持詔取河北監司分畫地界韐鎮真定稱詔拒之靖康元年韐遣子翼入奏事賜對延和殿欽宗見子翼進止閒雅因而受知未幾除江西轉運使司歴轉宣議郎建州熊志寧范汝為相繼叛有旨除子翼知建州道路梗塞或勸子翼從王師航海進子翼曰不可乃單車自崇安入賊方棲山守險所在屯布子翼﨑嶇行賊營以誠信諭之曰汝輩詿誤及此今王師且至若能自新釋兵歸農太守能活汝不然悔無及賊皆曰我輩生矣羅拜去王師尋下多所俘獲子翼分别善惡縱釋之賊首逸去子翼設方略購獲之尋知南劍州蠲減科斂一新郡治紹興二年應詔獻言忤當路奉祠俄以薦知撫州徙信州為人開明勤决而本之以恕所至簡易不擾甚得民心（閩書　郡志） \\n 忠肅劉共父先生珙 \\n 劉珙字共父少長從季父屏山受書知刻苦自勵以祖韐死節恩補承務郎舉紹興十二年進士中乙科累遷禮部郎官中書舍人秦檜當國欲為其父作諡珙不亟奉行檜怒諷言者論去之檜死累遷吏部郎權秘書少監中書舍人金人渝盟髙宗將興兵復讐一時詔檄多出珙手詞氣激烈聞者感奮泣下從幸建康兼直學士院車駕將遷臨安時江淮軍務未有所付衆望屬於張浚而詔乃以楊存中為宣撫使珙不書録黄奏論其不可髙宗怒顧宰相曰劉珙之父為張浚所知此奏專為浚地耳宰相召珙喻旨且曰再繳累且及張公珙曰珙計國家故不暇為張公謀若為張公謀不為是矣再論愈力存中命乃寢孝宗隆興元年除集英殿脩撰知泉州改衢州又改潭州兼湖南安撫使討平宜章冦李金孝宗賜璽書嘉勞於是湖南地方數千里姦盗屏跡三年召還除翰林學士知制誥兼侍讀因陳聖王之學以正心明理為萬事之綱上亟稱善擢拜中大夫同知樞宻院事辭謝不獲乃就職因薦汪應辰陳良翰張栻請召用之孝宗可其奏既入西府日召諸軍將佐從容訪問盡得其材器所宜以待選用詔兼參知政事與陳俊卿同心輔政因奏自今聖旨不經三省宻院者所下之官皆請俟奏審乃得行孝宗不悦罷為端明殿學士在外宫觀改知隆興府江南西路安撫使明年除資政殿學士知荆南湖北路安撫使始至條上荆襄兵少財匱之狀詔即委珙措置珙因行視襄鄂兵屯並邊形勢盡得其實處畫各有條理明年遭内艱八年免喪乃復除知潭州安撫湖南淳熈二年除知建康府安撫江南東路留守行宫會歲水旱珙首奏蠲賦税設法賑貸闔境數十萬人無一人捐瘠流徙者孝宗賜書褒諭進觀文殿學士五年屬疾請致仕臨卒草遺奏千餘言極言近習用事之禍且薦陳俊卿張栻可用卒年五十有五贈光禄大夫罷朝一日賜諡忠肅珙為人機鑑精明議論英發遇事立斷威不可犯而居家極其孝慈内外功緦之戚必素服以終月數在官為罷燕樂聞同寮有喪者亦如之在朝危言正色直前無避其忠義奮發不以死生動心在荆州時北敵亦每使諜者詗珙家世葢知其忠義之有傳也所著有文集八卷奏議十卷内外制二十卷以學雅學裘為後 \\n 劉平父先生坪 \\n 劉坪字平父屏山先生嗣子用門蔭調邵武軍户曹遂力請復南嶽祠官坪少有竒質長事胡籍溪請問講學之要天姿孝友事生母卓氏盡孝鄉人化之先廬在屏山之下坪廣其觀逰種竹疏泉上下磵谷為退隱計復善脩身悟古人日損日益之意自號曰七者翁名其齋曰七者寮每與朱文公諸賢倡和有詩集十卷子五人録學古學博學箕（朱子撰墓志　閩書） \\n 縣令劉先生學古 \\n 劉學古坪之子屏山之孫文公壻也嘗為臨桂縣令弟學博俱從文公游（考亭淵源録） \\n 劉先生學箕 \\n 劉學箕恬於仕進年未五十即南山之下家焉扁曰方是閑堂若將終身為文髙爽閒雅得其家傳有方是閒小藁行世（建寧府志） \\n 劉正之先生學雅 \\n 劉學雅字正之忠定公之孫馳騁東西為諸侯客已而以憤世嫉邪斥辱權要罷歸田里弟學裘 \\n 郡守劉傳之先生學裘 \\n 劉學裘字傳之忠定公之孫用父蔭補郎守撫州移守邕州有惠政後以疾累得郡不赴終朝散大夫 \\n ○建陽劉氏家世學派（世住建陽之麻沙號西族） \\n 按劉氏東西族二派已叙述前編矣此不重述 \\n 忠簡劉子誠先生頜 \\n 劉頜字子誠建陽人與韐同祖翺之七世孫也頜紹興間為廣州叅謀盗綦母謹和尚陷三水鎮帥兵剿捕後為淮東提刑金主亮趨淮東力戰死之諡忠簡弟崇之（閩書） \\n 文忠劉瑞樟先生崇之 \\n 劉崇之字智父淳熈二年進士授福清簿梁克家帥三山檄攝幕甚器之與詹體仁等六人同薦於朝除定詳三司勑令所刪定官遷太府丞應詔上書論弭變五説除秘書省校書郎光宗内禪上書請朝重華宫除行太常寺丞懽兵部郎中朱文公罷經筵命從中出崇之率同列請留之辭極剴切偽學禁興力請外得荆湖南路常平使者嘉泰初起知贑州言者論周必大併及崇之因請祠久之除成都路提刑應詔條上蜀民利害九事已而除户部郎中領四川宣撫兩司節制未幾吳曦變作上表待罪請師平賊除荆湖北路提刑被論永州安置開禧中四川宣撫使安丙表陳崇之不汙之節詔復原官崇之天資頴敏居左塾讀書三十年未嘗移他所文章温潤典雅有光制誥而用非其長論者惜之卒諡文忠號瑞樟先生子純（閩書　建寧府志） \\n 忠烈劉君錫先生純 \\n 劉純字君錫建陽人少年喜騎射以父蔭授沙縣簿歲大疫治粥藥存活之死而無收者作大塜瘞焉秩滿丞分宜復值歲旱極力賑救如簿沙時繼入京監和劑門紹定己丑閩冦晏頭陀等嘯聚汀郡殘破寧化清流將樂陷劍南犯建寧純適調湖北帳幹聞賊迫近其鄉里即歸散家財招唐石義勇千人討之樵守王遂請於朝命知邵武縣俾將所招軍往立官府收散亡軍勢大振事聞改宣教郎詔號其軍曰忠武與招捕使陳韡擊破連城潭飛漈諭降其七十餘寨頭陀計窮伏誅而邵武盗又有劉安國者先因民困貪暴鼓衆而起官軍不能敵而又無以招撫之坐是建寧復騷建守趙紡夫請於朝移純軍於縣命下即行得賊所募為首者二人斬以獻會旴守遣邑令將兵來援為賊所圍純斬數賊拔令歸又入富田剿其渠魁賊懼合諸寨攻純純令統制周喜領淮西軍繞賊後擊其巢俘獲甚衆安國就擒次日純率兵往招降下瞿賊為賊所得不屈死之事聞贈朝散郎加諡義壯郡人立二廟於邵武麻沙祀之後賜額忠烈（閩書　建寧府志） \\n 郎中劉潤之先生滋 \\n 劉滋字潤之景德中試開封禮部皆第一調知無錫縣通判福州仁宗時知南劍州州北黯淡灘善覆舟滋别開灘傍灌疏三巨洲鑿七盤石轉山曲二百餘丈以舒水勢自是舟行無患歴典九郡皆有惠政官至職方郎中累贈開府儀同三司吏部尚書始滋未貴時嘗夢神人携印一簏令吞之印大小凡百餘顆滋吞至十四印文纍纍然見腹間後更中外十四任而典郡者九滋子同大理寺丞勲知臨江軍照河陽令孫元振曽孫瑋勉之瑋有詩名與劉子翬多所唱酬勉之别見本學派（閩書） \\n 劉君式先生元振 \\n 劉元振字君式少沉静有器識季父照當任子將屬元振辭與其弟貺弱冠游太學持身有禮衆敬憚之國子先生吕大臨游酢皆與友善元豐中士子方尚文華元振獨沉涵載籍深造義理是以不合有司遂篤意養親放情泉石子勉之（閩書　郡志　朱子文集） \\n （按朱子撰聘君劉公墓表云公之曽大父諱滋大父諱照父諱元振此傳云季父照疑錯似當以朱子文集為據） \\n 朝奉劉恒軒先生■〈樊，心代大〉 \\n 劉■〈樊，心代大〉字子勉白水孫也博學通經文辭竒偉長受學屏山先生得其論著繼從胡籍溪旨始知為學大會自是易象天文地理律厯之奥無所不通受迪功郎任會昌西尉兼學事秩滿轉文林郎奉祠監衡州南嶽廟以朝奉大夫致仕杜門掃軌仰師聖賢鄉人子弟多所造就學者稱恒軒先生以子爚貴贈金紫光禄大夫所著禮記集説論孟訓解子爚炳炯 \\n 郎中劉韜仲先生炳 \\n 劉炳字韜仲與兄爚從文公游文公編集程氏遺書炳兄弟研窮誦讀晨夜不息舉淳熈五年進士授迪功郎知應城縣好賢禮士修飾儒學訪求前令謝良佐遺跡創上蔡先生祠於講堂東隅朱文公為記再調劍浦丞專以仁義教化平易近民民有訟委曲訓戒之後有鬭者愬於官曰何面目復見公耶累官兵部郎中朝散大夫乞祠閑居誦讀不輟自號悠然翁所著有睦堂類藁若干卷四書問目綱目要略堂銘故事傳於世子填孫應李銓（閩書） \\n 縣令劉季明先生炯 \\n 劉炯字季明慶元五年進士授進賢丞遷固始令早從文公學比掛冠倘佯武夷九曲間悠然自尋其樂焉（閩書） \\n 忠簡劉子時先生欽 \\n 劉欽字子時伯醇子幼在襁褓中或啼哭示以書帙即嬉笑甫能言母梁氏教以古詩輙成誦不忘七歲日受數千言每夜達旦母憐而節之乃匿膏室中候寢熟復燃從蔡沈學精於易以祖蔭補官承事郎知嵊縣有政聲轉朝奉大夫出知饒處邵武南康時江汀邵冦竊發境内騷動欽募義勇剿捕誅其首惡餘悉縱還鄉事聞陞殿中侍御史同知樞宻諌院事歸隱武夷茶洞口築茶巖小隱堂為終焉計自號氷壺散人終朝請大夫諡忠簡所著有書經衍義文集十卷（閩書　郡志） \\n 縣令劉子静先生鑑 \\n 劉鑑字子静以祖澤蔭桂東令工詩文翰墨如題文天祥贊答尹虚齊僚諸詩深得風人之旨鄧尤薦稱其一生琢對匠語洗削冶澤齒牙間纚纚有聲大率精切得意處前無古人至老皮毛落盡孤興兀然雷霹之琴大成之鐻潮湍激齧之山皆天然成趣不繩削而自合（閩書　郡志） \\n 主簿劉希泌先生應 \\n 李劉應李字希泌初名棨謹厚莊重博習修潔舉咸淳十年進士調建陽簿至元不仕與熊禾胡廷芳講道洪源山居十有二年後建化龍書院於莒潭聚徒講授厚給課試悉倣州縣法（閩書） \\n 縣尉劉子平先生銓 \\n 劉銓字子平慶元五年進士博通詩禮學宗考亭尉臨川有聲尤工吟咏著傷時歌深悼世人不務本實穆然有返樸之思焉（閩書） \\n 備考 \\n 滕氏祐撰劉氏五忠堂記曰■〈君邑〉之望曰劉氏其先仕唐宋為顯官者不知凡幾百人其功烈炳著以忠名世者合二族得五人焉其所自出則漢楚元王之裔由京兆遷入閩曰翔者居崇安之五夫曰翺者居建陽之麻沙翔八世孫曰韐靖康間以資政殿學士使金營金人欲相之韐作書與家訣自縊而死贈太師追封魏國公韐生子羽宣和間為徽猷閣待制與張浚協力拒金人以保全蜀卒贈少傅追贈魏國公子羽生珙在孝宗朝官至同知樞宻院事立朝臨陣亡身憂國卒贈太師封魯國公此皆五夫之劉世曰東族也翺七世孫曰頜紹興間為淮東提刑金兵入淮頜死之又十二世而生純紹定間知邵武縣率兵破賊為餘寇所執不屈而死郡人立廟祀之贈太尉諡義壯此皆麻沙之劉世謂西族也是五公者或臨難或死節或立朝盡瘁事有不同其為忠一也故其諡也韐以忠顯子羽以忠定珙以忠肅頜以忠簡而純之廟號賜忠烈名之稱情其若是哉嗚呼偉矣人得天地剛大之氣以生養而為全人蓄而為德行措而為事業其在人國也平時則效誠宣力而為翊國之忠臨難則致命遂志而守殉國之節存乎方寸之微充乎天地之大行之一時之近昭乎萬世之逺使三綱不至於淪斁人極不至於破壊而天下後世永有賴焉葢如是而後為全人如是而後無愧乎天地之生人矣五公者其養之厚蓄之深其措之而沛然者乎其足以扶三綱立人極位兩間而無愧得有生而獨全者乎况忠臣烈士世不常有扶輿間氣之所生非偶然也今以劉氏一門而為忠者有五竒勲大節髙爵鴻名累數世而迭出此尤自昔之所罕見舉世難得者嗚呼盛哉祐嘗竊怪漢髙祖以仁厚得天下而後世未嘗有大惡如桀紂徒以强臣跋扈至於亡國今其末流子孫散在天下生於異代者猶烈烈間出為世偉人以扶植人極於不墜則其仁厚之餘澤詎可誣哉前此五公未嘗有祠且以世逺不得與四代之祭夫有祖宗如此而子孫乃使之冺然不得與血食於人心何如也祐姊壻太學生甌寧劉君澤韐十三世孫也以弘治己酉十月搆堂於屏山祠右設木主而奠焉牓其額曰五忠葢崇先德啟後思而闡世澤於無窮其用意也逺矣堂成祐喜其事於名教有闗非特可以勵劉氏後也作文記之 \\n ○文靖劉屏山先生子翬學派 \\n 按屏山先生為忠顯公季子家學相承一門忠節炳著外此不知師承何人惟朱子作墓表言公與胡原仲劉致中為道義交相見講學外無一雜言又為韋齋先生託孤則其源流亦可考矣 \\n 文靖劉屏山先生子翬 \\n 劉子翬字彦冲崇安人贈太師韐之季子以父任補承務郎辟真定府幕屬韐死靖康之難先生痛憤廬墓三年服除通判興化軍寇入閩境與郡將張當世畫計備衛如素服戎事者賊不敢犯年方三十自以哀毁致羸疾不堪吏責丐閒局主管冲祐觀以歸不出者凡十七年世家屏山下潭溪之上有園林水石之勝俯仰其間盡棄人事自號病翁獨居危坐嗒然竟日夜意有所得則筆之於書至聞人有片言之善則從容咨叩必竭兩端後生來問學則隨其器識告語成就無倦色間數日輙一走父墓涕咽或累日乃返事繼母吕夫人及兄子羽子翼極盡孝友兄子珙幼敏嗜學先生教之不懈珙卒有立焉素與胡原仲劉致中為道義交每相見講學外無一雜言所與游皆當世知名士朱韋齋且死囑晦菴師事之晦菴將冠先生命字祝詞晦菴嘗言某蚤以童子獲侍左右先生始亦但以舉子見期某竊窺見其自為與教人者若不相似暇時僣請焉先生嘉其志乃開示為學門户朝夕誨誘不倦先生深於易家有東西二齋東以復名西以蒙名一日晦菴侍疾請問先生平昔入道次第先生欣然告之曰吾少未聞道官莆田時以疾病始接佛老之徒聞其所謂清净寂滅者而心悦之以為道在是矣比歸讀吾書而有契焉然後知吾道之大其體用之全乃如此抑吾於易得入道之門焉所謂不逺復者則吾之三字符也佩服周旋罔敢失墜於是嘗作復齋銘聖傳論以見吾志然吾忘吾言久矣今乃相與言之汝尚勉哉晦菴頓首受教先生妻死不再娶以兄子翼幼子坪為後年四十七得微疾即入謁宗廟泣别母夫人前徧以書告訣素所往來者召其姪珙付以家事指示塟處既已則與學者論説修身求道之要作訓誡數百言彈琴賦詩澹如平日後兩日而殁學者稱屏山先生諡文靖有文集二十卷（閩書　名臣言行録　宏簡録　宋史　朱子撰墓表） \\n 聖傳論録（四首） \\n 易固多術或尚其辭或尚其變或尚其象或尚其占皆用也盡其本則用自應何謂本復是矣嘗竊為之説曰學易者必有門户復卦易之門户也入室者必自户始學易者必自復始得是者其惟顔子乎不逺而復稱為庶幾葢本夫子嘗以復禮為仁之説告之矣顔子躬行允蹈遂臻其極一己既克天下歸仁復之之功至矣如何天下歸仁惟踐履實地自然洞徹為一顔子終日如愚論語所載惟發二問一為仁一為邦夫子答之皆極天理人事之大者原易之用内焉惟窮理盡性外焉惟開物成務顔子盡之雖無諸子之著撰謂之通易可也文中子言九師興而易道微九師之前未有為易之説者豈易道本於踐履非區區言説所能至耶是知復之一義為平白坦易之塗聖人善誘之上機學者用心之急務也余嘗作復齋銘曰大易之旨微妙難詮善學易者以復為先惟人之生咸具是性喜怒哀樂或失其正視而知復不蝕其明聽而知復不流於聲言而知復匪易匪輕動而知復悔吝不生惟是四知本焉則一孰覺而存孰迷而失勿謂有本勞思内馳亦勿謂無悠悠弗思廓爾貫通心冥取舍既復其初無復之者蕩蕩坦坦周流六虚昔非不足今非有餘伊顔氏子口不言易庶幾之功黙臻其極今我仰止以名斯齋念兹在兹其敢怠哉（顔子） \\n 曽子之孝立身揚名惟此一節而於聞道最為超警生死之際粲然明白葢由始則因孝心而致敬終則因敬心而成已驗其平日服膺念兹在兹而已啟手足則見於戰戰兢兢之時發善言則存乎容貌辭氣之際皆敬之謂也戴經所記奥義甚多首文三語已盡其要學者非弗知也然皆有愧於曽子者行之弗至也恭於昭昭者孝之名也謹於昏昏者孝之實也求其名匹夫匹婦能焉核其實聖人以為難矣曽子曰養可能也敬為難敬可能也安為難安可能也卒為難斯須之敬人能勉强至於能安能卒非確然自信毅然必為未有能樂其常而至其至也此無他疑情未除也學者之害疑情為大彼窮搜博覽惟恐不聞者疑情未除也朝咨夕叩請益不休者疑情未除也博量揣摸求合乎似者疑情未除也情既有疑則中不安不安則輕聽而易移輕聽則不能尊其所聞易移則不能行其所知二者交亂其間方且以禮法為拘囚專精為滯着求其有始有卒難矣曽子逰聖門最為年少夫子與之言道唯諾而已夫豈有毫髪疑情哉宜其成就巍巍度越諸子矣（曽子） \\n 唐李翺自謂得子思中庸之學著復性三篇會理者稱其卓絶然差之毫釐異乎吾所聞矣其説曰人之所以惑其性者情也喜怒哀懼愛惡欲皆情之所為也情者妄也邪也妄情息滅本性清明又曰循理而動所以教人忘嗜欲歸性命之道也迹其推衍大約皆以滅情為言其言非不髙妙然非子思中庸之學也中庸之學未嘗滅情也夫情與生俱生果可滅耶情可滅性可滅矣今持一葉以示嬰兒與之則笑奪之則啼此喜怒哀樂之端也情之所發也與生俱生而欲滅之猶惡水之波而涸之其源益流惡木之花而■〈雀戈〉之其根浸傷聖人不過節之防之止之不使其爛熳害性而已善養性者不汨於情亦不滅情不流於喜怒哀樂亦不去喜怒哀樂子思所謂中也即喜怒哀樂以為中不可離喜怒哀樂以為中亦不可如金石之有聲如飲食之有味非合非離中即契焉故喜怒哀樂之未發謂之中子思姑約此以明中非舍此而中可得也（子思） \\n 聖人標指固非一途前學以是流布後學以是進修孟子乃斷然言曰君子深造之以道欲其自得之夫以聖賢標指拳拳服膺自應有至何復名自得耶自得者得之於心也心無所得而蹈規守矩終出勉强不能從容優入聖域是學也父兄至愛不能發其端師友至宻不能進其道必也靈襟中啟獨見内融洞洞然屬屬然如平昔之傳聞想像一旦親覩焉庶乎其可也夫學者之心發於憒憒其見必卓開於冥冥其詣必至故拙魯愚鈍為道之資智巧聰明為性之障真志立於懦真習養於徐真用發於常真樂生於淡軒軒之志久必墜皎皎之習久必疎掲掲之用久必變沾沾之樂久必渝是以學貴終始也千了萬通愈失真宗惟循惟黙乃能自得囘之愚參之魯在孔門所得最深皆用心於無所用若退而進者也去聖已逺自得之學湮没無聞非唯學者之失也亦教者之過焉六經之言毫髪分辨聖人之意極口宣揚諄諄屑屑無舉隅善誘之方將以利之反以害之學者亦曰如是足矣理盡於此矣拾前人之咳唾遵舊轍以驅馳故思學廢於箋解省學廢於譏議悟學廢於揣度通學廢於偏黨黙學廢於領略敏學廢於疑貳六學廢而道衰矣孰以孟子自得之言啟之哉孟子有自得之言無自得之迹但言居之安資之深左右逢其源而已不可以意義形容也（孟子） \\n 漢書雜論 \\n 班固作漢書惟紀最為嚴宻事皆詳載於傳而撮其要書於紀固自名之曰春秋考紀其言有深意焉 \\n 班固作史贊非獨詳於紀善也又重美之非獨略於紀過也又婉其辭其紀善也雖小善必録其紀過也非大過不書文帝之仁言儉德贊中縂列十數條嘆曰嗚呼仁哉於景帝贊又曰至於孝文加以恭儉於武帝賛又曰文景務在養民非詳於紀善又重美之乎武帝之窮兵奢侈其賛曰雄才大略不改文景之恭儉詩書所稱何以加焉非略於記過又婉其辭乎元帝之號令温雅成帝之穆穆之容皆見稱述者不以一失廢其他長也故曰雖小善必録吕后之寵産禄景帝之殺晁周皆略而不言者不以小疵玷其全美也故曰非大過不書 \\n 史贊諸帝皆稱述獨髙祖贊推其世系運統而已無所稱也葢以髙祖之盛德大業不假言而自著亦非一二言可贊也故賛衛霍不言征伐之功贊相如不論文章之美其他則片善寸長贊皆言之有餘易見不足難知故也 \\n 朱元晦祝詞曰冠而欽名粤惟古制朱氏子熹幼而騰異交朋尚焉請祝以字字以元晦表名之義木晦於根舂容華敷人晦於身神明内腴昔者曽子稱其友曰有若無實若虚不斥厥名而傳於書雖百世之逺也揣其氣象知顔氏如愚迹參并游英馳俊驅豈無他人夫誰敢居自諸子言志囘欲無伐一宣於聲終身弗越陋巷闇然其光烈烈從事於兹惟參也無慚貫道雖一省身則三夾輔孔門翺翔兩驂學的欲正吾知斯之為指南惟先吏部文儒之粹彪炳育珍又華其繼來兹講磨融融熹熹真聰開廓如源之方駛望洋渺瀰老我縮氣古人不云乎純一不已悵友道之衰變切切而唯唯子德不日新則時余之恥勿謂此耳充之益充借曰合矣宜養於蒙言而思毖動而思躓凛乎惴惴惟顔曽是畏 \\n 遺訓曰木穉而曲其老不舒人穉不攻其成必愚故善學者必謹其初凡日用間業業乾乾散佚必恭執事必處中惟不自輕雖奴隷亦尊唾地如汙其畏如是寢則易安食則知味頮面奏圊脱襟屣履每每存之斯無過矣自朝至昏以一條貫焉勿謂末也本實由之毋悦於新毋駭於竒驟得必夸久而寖微習而察焉豈曰無徴出指於西底止必秦其次也頃刻之功初若不足外務奪之或斷或續及其至焉皆其所積故君子許其進而惰夫疑以自絶 \\n 黄子厚先生銖 \\n 黄銖字子厚甌寧人朱文公年十五六時與相遇於劉屏山齋中俱事屏山先生銖少文公一歲與文公切磋讀書為文略相上下一日忽踴躍猛進出語驚人文公嘆其超然不可追逐其後詩文益工文公每得其藁未嘗不賞嘆移日銖文學太史公詩學屈宋書隷學魏晉以前中年不得志於塲屋遂發憤謝去杜門讀書清坐竟日間軌曳杖行吟田野間其於騷詞能以楚聲古韻為之節族晚節詩彌髙古其變化開闔恍惚微妙又不止於昔日也（閩書　朱子文集） \\n 運幹歐陽慶嗣先生光祖 \\n 歐陽光祖字慶嗣崇安人九歲能文人稱童瑞從劉子翬朱文公講學子翬甚重之文公亦遣子師事焉乾道八年再舉登第不赴趙汝愚張栻列薦於朝方欲召用而趙公去國後為江西運幹致仕卜築松坡之上湛然終老（閩書） \\n ○劉白水先生勉之學派 \\n 先生偕籍溪初學易於涪陵譙氏後從龜山於毘陵其問業之廣久而有得則從元城劉公始故其成就卓犖為韋齋托孤晦菴師事之其聲氣感通豈偶然哉兹特著其派系附焉 \\n 聘君劉白水先生勉之 \\n 劉勉之字致中崇安人父元振先生自幼强學日誦數千言肆筆為文滂沛閎闊凌厲頓挫踰冠以鄉舉詣太學時蔡京用事禁士挾元祐書制師生收書連坐罪至流徒名為一道同風實以鉗天下之口先生知其非是隂訪伊洛程氏之傳得其書藏去俟深夜同舍生熟寐乃探篋燃膏潛抄黙誦涪陵譙天授嘗從二程游兼邃易學適以事至京即徃叩焉得其本末遂棄録牒揖諸生歸道南都見劉元城過毘陵見楊龜山皆從請業元城尤竒之留語數十日告以平生行已立朝大節以至方外之學無不傾盡先生聽受其言精思力行久之若有所得與劉彦冲及胡籍溪講論切磋為事其於當世之務若不屑焉亂後故山室廬荒頓乃即建陽近郊蕭屯别墅結草為堂讀書力穡無求於世賢士大夫咸髙仰之紹興間中書舍人吕本中與同列曾天游李似之張子猷共薦於朝特詔赴闕劉屏山作招劍文送之既至秦檜方主和議恐觸忌諱但令對策不令入見先生知時不合即日謝病歸杜門不復出平居嚴敬自持而接物恂恂色笑可親臨事財處不動聲氣學子造門隨其材品為開説聖賢教學之門前言往行之懿故相趙鼎出鎮南州道出里門紆轡入謁坐語移日彌加嘆賞蚤與朱韋齋先生友善韋齋臨老命晦菴師事焉屬以後事先生經理其家愛晦菴如己子以女妻之所居有白水學者稱白水先生孫懋（道南源委　宏簡録　名儒傳　朱子撰墓表） \\n ○光澤李氏家世學派 \\n 子朱子撰特奏名李公墓誌銘曰邵武軍光澤縣東里其處曰烏洲李氏世居為郡著姓其先有贈大理評事者諱鐸始以文行知名鄉里生太常博士誥始發進士第卒贈朝請大夫陳忠肅公賢之稱其率真樂易有古人風其仲子深紹聖間以論斥時相之姦與任公伯雨俱入元祐黨籍季曰處士藩隱處不仕其葬也脩撰李公夔實銘之葢自其先世所與交逰姻好盡一時知名士故其子弟見聞開廓趣尚髙逺不與世俗同若特奏府君諱純德字得之則處士之長子也按李氏族系文公叙述詳矣上官氏祐稱光澤一邑由西山李先生得道南之緒大倡斯道月洲雲巖教音嗣布與考亭師友濟美當世而過化之澤浹乎人心流風餘韻猶有存云兹再備録於編 \\n 博士李先生誥 \\n 李誥贈大理評事鐸之後誥舉進士第官至太常博士卒贈朝請大夫陳忠肅公瓘賢之稱其率真樂易有古人風弟詳子深孫純德曽孫吕玄孫閎祖（閩書） \\n 寺丞李自明先生詳 \\n 李詳字自明幼警悟善屬文議論純正登嘉祐八年第知潯州立學校革夷俗官終大理丞（邵武府志） \\n 朝散李叔平先生深 \\n 李深字叔平登熈寧九年進士第調濟隂簿歴鄱陽遂平二縣以清慎稱召為編敕所詳簡役法文字與蔡京章惇廷争奪一官已叙復遷朝散郎陛辭以言事論斥時相之姦與任公伯雨等罷入元祐黨籍安置復州四年移建昌軍改青州五年復官有杭州集二十卷弟勉子階郁（閩書　邵武府志） \\n 縣令李安道先生勉 \\n 李勉字安道舉進士知尤溪順昌二縣素負氣節多忤於時遂謝事休致亦入黨籍（閩書） \\n 郡守李進祖先生階 \\n 李階字進祖崇寧二年禮部第一特奏名安忱對策言使黨人之子魁南宫多士無以示天下遂奪階出身遇赦復官調鹽城尉建炎初攝臨安府比較務州卒陳通脅叛階叱之遂遇害事聞贈右承事郎與一子官（閩書） \\n 特奏李得之先生純德 \\n 李純德字得之處士藩之長子少治周禮兼左氏春秋為文簡古不逐時好事親至孝篤友諸弟遇族黨有恩意少有忿争即為居間極力平處不令至官不幸死喪則為經理家事而任其婚嫁之責有以惡聲至者未嘗與較至周其急輟衣食不恤也諸弟嘗問善人之道答曰臨事而無隂據便利之心斯可矣又嘗語人事有當為力雖未及亦勉為之若必有餘而後為則終無時矣此其行身及物之本意也平居方嚴不妄戲笑性敦厚質實發言處事不以幽顯物我為間樂聞人善而務掩其惡所與交皆巨人長者從弟郁嘗面嘆曰兄於答問若不經意而受其言者反覆十思終無以易紹興五年以特奏恩將入奉廷對先卒朱晦菴為作墓銘子吕（閩書　邵武府志　朱子文集） \\n 李澹軒先生吕 \\n 李吕字濵老號澹軒深之從孫蚤孤事母孝育弟妹有成聚族千指昕夕序揖致禮自少至老不以寒暑少變幼從學於從父郁郁學於楊龜山家傳逺有端緒淳熈六年年已晚見朱文公於廬阜遂為講學之友邑令張訢者病已無社倉以其事就吕圖焉吕為條畫精明綜理縝宻文公為之記吕學甚富尤深於易每言易在識時和之以義茍非真知義之所在而喜言變通反害於易矣所著有周易議説澹軒集子閎祖相祖壯祖孫方子俱見朱子學派（閩書　考亭淵源録　邵武郡志） \\n 縣令李守約先生閎祖（弟相祖壯祖） \\n 李閎祖字守約别號絅齋吕之長子蚤授庭訓與其二弟登晦菴先生之門篤志强力精思切論晦菴延之家塾以訓諸孫為編中庸章句或問輯略登嘉定四年進士廷對發明所學不逐時好調靖江之臨桂簿提刑方信孺待以國士漕使陳孔碩引以自輔兩臺之事咸倚以决暇日即詣學訓迪諸生士習丕變調福州古田令終廣西經略安撫司幹官黄幹李燔張洽陳淳皆敬重之有師友問答十卷 \\n 李相祖字時可嘗以晦菴命編書説三十餘卷辨質詳明用心精切平居謹飭雅言矩步見者為之肅敬 \\n 李壯祖字處謙初以書見朱子求教朱答書嘉其有志遂語以為學之要後與兄守約同第進士調閩清尉真西山薦之稱為典型人物 \\n 州牧李公謹先生文子 \\n 李文子字公謹方子之弟亦從朱子學紹熈四年進士歴知閬潼二州吏譽藹然持麾蜀中二十年以道學倡蜀人宗之著蜀鑑十卷（道南源委　考亭淵源録） \\n 李西山先生郁學派 \\n 朱子答李濵老吕書云某少時讀程氏書年二十許始得西山先生所著論孟諸説讀之又知龜山之學横出此枝而恨不及見也既而得從何兄叔京逰乃知足下葢得其家傳者是時家居西距髙隱不逺不得一往質其所疑徒往來於心不忘云 \\n 刪定李西山先生郁 \\n 李郁字光祖光澤人元祐黨人朝散郎深之子幼不好玩坐立必莊從舅氏陳忠肅公學踰冠乃見龜山而請業焉龜山一見竒之妻以第三女是時龜山以程氏説教授東南一時學者翕然趨之而龜山每告之曰道之所以傳固不在於文字而古之聖賢所以為聖賢者其用心必有在矣及請見於餘杭則其告之亦曰學者當知古人之學何所用心學之將以何用若曰孔門之學仁而已則何為而謂之仁若曰仁人心也則何者而謂之人心公退求其説不合因取論孟讀之蚤夜不懈十有八年乃渙然有得龜山葢深許之龜山没以所學淑後進亦曰學者於經讀之又讀於無味處益致思焉至於群疑並興寢食不置然後始當驟進耳陳黙堂稱其學口目俱到未見其比游太學紹興中以遺逸召對陳當世大務髙宗改容傾聽補迪功郎除勅令所刪定官丁憂服闋會秦檜用事自度不能俯仰禄仕築室於邑西山家計屢空曠然不為意當世賢大夫益髙仰之辟福建帥府機宜文字日訪民間利病告其長而興除之一日帥欲毁民居數十為列肆酤酒要利争之不聽以老病謝歸帥慚謝强留卒於官年六十五先生天資粹美涵養有方誨人無倦色自奉甚約而事親極其厚承朝散公遺命為其叔父庭之後庭卒毁瘠如禮治喪必誠必敬兄階罵賊死先生事嫂如母撫其子女如己出凡世務人情官政文法以至行陣農圃之事靡不習知所著有易傳論孟遺藁及遺文數十卷藏於家學者稱西山先生朱晦菴表其墓曰聖賢逺矣然其所以立言垂訓開示後學可謂至哉顧自秦漢以來道學不傳儒者不知反己潛心而一以記覽誦説為事是以有道君子深以為憂然亦未嘗遂以束書不讀坐談空妙為可以徼幸於有聞也若龜山之所以教與西山之所以學其亦足以觀矣予是以著之而并記其行事後之君子尚有考焉（道南源委　朱子文集） \\n 縣令張叔澄先生彦清 \\n 張彦清字淑澄浦城人紹興元年進士初主光澤簿教授泉州丞安福用薦者改秩知慶元縣彦清生紹興之季長於乾道淳熈間初從朱文公游得其大旨及仕光澤與隱君子李濵老吕游質疑辨惑造詣日深其為人以孝友忠信為根本潔亷勁挺為質幹親蚤殁恨養弗逮不茹甘服美者終其身女兄未嫁捐所有資之少從鄉先生徐君翷學徐喜其開敏欲妻以女未及而死既與薦有富室將女之彦清曰忍負徐公仕雖久家無旬月儲歲暮貧且迫不肯茍受嘗被檄試士三山時偽學之論方熾同列以是發策士子希主司意争詆訾先儒彦清獨取持議不阿者與其選陳丞相自强嘗校文于建彦清其所取士也及自强為相屢欲鈎致彦清彦清弗屑就及陳敗衆始嘆服有守其施之政則自始仕以勤民為心慎於治獄曽被臬司命往鞫疑案將至微服徒行訪得其寃狀至獄破械將釋之吏争不可弗聽未幾真殺人者獲於他邑彦清亦絶口勿言吉安峒蠻竊發燬永新蹂龍泉距縣不百里彦清佐其長聚兵防之蠻詗知有備引去俄傳冦且至彦清徧諭居人慎勿動己而傳者果妄郡檄彦清行眡永新既至餓民纍纍請加賑恤未報而命彦清督其租彦清歎曰此豈催科時耶晚宰慶元甫至而目眚作以疾請主管台州崇道觀真文忠公銘其墓（閩書　建寧府志　通志） \\n  \\n 　"}
{"章节": "閩中理學淵源考卷七", "正文": "　 \\n 閩中理學淵源考卷七 \\n 　 \\n  \\n  \\n 廣平府知府李清馥撰 \\n ○延平陳氏家世學派 \\n 按延津楊羅李朱四賢之外私淑程門而與龜山師友者忠肅與黙堂二先生為最著考忠肅先世乃祖為光逺先生世卿父為君舉先生偁皆清宦夙學肇啟後人讀王忠文公蒞泉時咏陳公偁祠詩曰九年地主百年祠民自元豐結去思善政在人宜有後堂堂忠肅見公兒今録自君舉先生而下著於編 \\n 朝議陳君舉先生偁 \\n 陳偁字君舉沙縣人以父任補太廟齋郎再調羅源令有惠政調通判蔡州力争死獄五人知惠州州有豐湖税民魚湖廢而税尚存偁堤湖數里時蓄洩魚利歸民奏免其課錢凡五十餘萬民建祠祀焉移治宿州用嚴為治獄空訟息召知開封府屬新法行請外知泉州未幾坐開封府陷失青苗錢罷州人聞之期三日裒錢五十萬償負贖留之改知尉州築堤十里以防皖溪之患元豐五年再知泉州歲旱教民用牛車汲水入東湖溉田舊法番商至必使詣東廣否則没其貨偁請立市舶司于泉哲宗立詔從其議以朝議大夫致仕贈特進子瑗汀州推官珏校書郎瓘見下璣知吉州（延平府志） \\n ○忠肅陳瑩中先生瓘學派 \\n 按紫陽先生每以公與元城忠定劉公並論大抵其志氣相同其才畧亦同也王龜齡梅溪自云丱角讀書聞先生長者之論即知欽慕公之為人宦逰絶嶠獨携温公忠肅二畫像以行其為賢哲所心仰可想矣平生學問私淑程門於龜山在師友之間一時英賢林立講習而服行之其踐履篤實百折不挫稱有體有用之學梅溪列韓范司馬十二名臣以公為殿後云再按龜山先生題李丞相送陳幾叟序謂李公視了翁為前輩雖未嘗從游而聲氣相求非一日也問道之勤見於斯文惓惓之意厚矣今特附之交友云 \\n 忠肅陳瑩中先生瓘 \\n 陳先生瓘字瑩中號了翁沙縣人偁之子少好讀書不務進取父母强之乃應舉元豐二年甲科第三人調湖州掌書記元祐四年僉書越州判官時蔡卞為越州守察其賢每事加禮而先生輒自逺屢乞歸章不得上檄攝通判明州章惇入相先生隨衆道謁惇聞先生名邀與同舟問當世務先生以所乗舟勢偏輕偏重喻之因問今天子待公為政公將奚先惇曰司馬光奸邪所當先辨耳先生曰公誤矣果爾將失天下之望惇厲色曰司馬獨執朝柄不務纘述先烈大更神考之政誤國如此得非奸邪先生曰不察其心而疑其跡則不為無罪若掲為奸邪重復改作則誤國滋甚為今之計惟當消朋黨持中道庶可捄弊惇意雖忤然亦驚異之留先生共飯而别到闕召為太學博士先生聞其與蔡卞方合知必害於正論遂以婚嫁為辭久乃赴官時羣邪得志卞黨薛昻林自議毁資治通鑑板先生聞之因策士題特引神宗序文自驚曰此豈神考親製耶先生曰誰言其非也自曰亦神考少年之文耳先生曰聖人之學得之天性豈有少長之異自以告卞卞乃宻令學中置板髙閣不復敢議毁嘗為别試所主文自謂蔡卞曰聞陳瓘欲盡取史學而黜通經之士意在動搖荆公之學也卞怒謀因此害先生先生固預料其如此乃於前五名悉取用王氏學者卞無以發然五名之下往往皆博洽稽古之士先生嘗曰當時若無矯揉則勢必激壊故隨時所以救時不必取快目前也遷秘書省校書郎紹述之説盛行先生入奏哲宗言堯舜禹皆以粤若稽古為訓粤者考論舊事若者順而行之稽者詳其當否所以成帝王之治帝王之孝與士大夫異帝反覆究問語遂移時意甚感悦令再入見有變更時事之意執政聞而憾之出通判滄州知衛州徽宗即位以韓忠彦薦召為右正言遷左司諌蔡京蔡卞羽翼章惇京復隂結權貴徽宗將有大用之意先生上疏力言先後凡十上末疏言翰林學士承旨蔡京當紹聖之初兄弟在朝贊導章惇共作威福卞則隂為謀畫惇則私斷力行而京則且謀且行惇之矜伐卞之乖悖京實贊之七年之間擠陷言官常安民孫諤董端逸陳次升鄒浩等五人掩朝廷之耳目成私門之利勢言路既絶人皆鉗黙凡所施行得以自恣遂使當日之所行皆為今日之所蔽遂舉京四事皆天下所譏議者為徽宗言之徽宗以先生所論不根罷右司諌添差揚州糧料院將出都併奏所未上四章尋改知無為軍明年還為著作郎遷右司員外郎兼權給事中宰相曽布屢薦先生于徽宗遣人諭意云將大用先生作書投布兼以日録辨國用須知送布言布尊私史而厭宗廟縁邊費而壊先政二者天下所共知而聖主不得聞其説蒙蔽之患莫大於此布得書大怒争辨移時至箕踞誶語先生色不為動徐曰昔所論者國事是非有公議公未可遽失待士禮布矍然改容先生出即録所與布書及日録辨國用須知録以狀申三省乞行竄逐信宿出知泰州崇寧中除名竄袁亷二州五年遇赦移彬州稍遷宣德郎以子正彚在杭告蔡京有動搖東宫之跡杭守蔡薿執送京師先飛書告京事下開封府制獄併逮先生京使權尹李孝夀治其獄獄具正彚坐流海上先生安置通州在通州時復取前在明州時所著日録辨推而廣之名尊堯録釐為八門合論四十九篇而為之序張商英為相獨取其書既上而商英罷又徙先生台州時宰遍令所遇州出兵甲逓送至台每十日一徙且命凶人石悈知州事執至庭大陳獄具將挾以死先生大呼曰今日之事豈被制旨耶悈曰朝廷令取尊堯集耳先生曰然則何用如此君知尊堯所以立名乎葢以神考為堯主上為舜助舜尊堯何得為罪時相學術粗淺為人所愚君所得幾何亦不畏公議耶悈時已窘先生百端而宰相猶以為怯而罷之在台五年乃得自便纔復承事郎徽宗令再叙一官仍與差遣執政持不行卜居江州復有譛之者至不許輙出城旋令居南康纔至又移楚州使不得一日安處先生平生論京卞皆披摘其處心發露其情慝最所忌恨故得禍最酷劉安世聞其疾使人勉以醫藥曰天下將有賴于公當力加保愛以待時用宣和六年卒于楚州年六十五靖康初詔贈諌議大夫召官其子正彚紹興中髙宗讀尊堯録謂明君臣大分而是之賜諡忠肅先生謙和矜莊通易數言國家大事後多有驗嘗與校書郎范淳夫同事淳夫論顔子不遷怒不貳過唯伯淳有之先生驚問為誰淳夫黙然久之曰不知有程伯淳耶先生深以寡陋為媿作責沈文自責焉子正彚官至直秘閣次子正同敷文閣待制從孫淵見龜山學派所著有了齋集（通志　閩書　名臣傳　宏簡録　名臣言行録） \\n 教授林商卿先生彖 \\n 林彖字商卿仙逰人幼孤隨母鞠於外祖陳次升家以故得盡讀六經百氏之書多聞元祐名臣出處大節與宋累朝典故後僑居真州又得事劉安世任伯雨陳瓘諸公而與任申先象先兄弟為忘年友紹興初嘗為簽樞徐俯禮致而終不受其薦奉母歸閩菽水盡歡母没終喪寓居僧舍不謀婚娶曰吾有弟不至絶先人世不問家事曰吾以付二弟隆興元年春監司帥臣列薦召赴行在力以疾辭其秋丞相陳康伯樞宻黄祖舜令監司郡守敦促之復引疾不就於是陳孝則林孝澤皆泉莆偉人適以憲漕會閩中相繼率數百人以彖名聞參政周葵為轉上之詔再促召亦不赴乾道四年特與進士出身添差興化軍教授未一考卒年七十自號萍齋（閩書　仙逰志） \\n 教授陳伯嚮先生葵 \\n 陳葵字伯嚮閩縣人初入太學試上舍優等中南省第三人擢甲科蔡京籍元符中上書王定等十八人奏乞編置葵其一也謫居衡州三年雷震元祐黨人碑得釋還詔有司許依元考定甲分註官授樂清尉再調建州以陳瓘門人復為京黨劾罷髙宗即位訪求元祐黨人胡世將孟庾宣諭福建以葵應召授承事郎將作監丞尋召對除諸王官教授踰年又以趙鼎黨罷歸葵屢遭躓蹶操尚不改時論髙之（閩書） \\n 直講張聖行先生讀 \\n 張讀字聖行安溪人紹聖四年以上舍生擢第調頴昌府法曹叅軍除編脩國初會要以父年逾九十求便養通判本州後除王府直講未幾請郡知興化軍時靖康初士卒驕恣一日讙趨庭下乞額外給賜先生正色叱之諸卒感服反告其渠魁即梟於市一郡肅然建炎初被召以疾辭奉祠性至孝居喪廬墓蔬食終制杜門却掃所交皆天下士始與陳瑩中友善既仕為趙清獻范純禮所奬重後與李方叔端叔為蘇黄門客子由作東坡墓銘以示先生先生曰斯文妙盡東坡平生恐仇人復藉此媒蘖不若刮摩之為愈使東坡無此銘萬世之下其不知有東坡乎晚年徙晉江與李文肅邴過從尤宻善屬文閩中碑碣多出其手貲入即分親故之貧者夀八十卒李文肅哭以詩有累日塵生甑經年肘見衿之語嘉熈中邑令趙崇栗表其鄉曰曽子里（閩書） \\n 教授王酉室先生伯起 \\n 王伯起字聖時福清人曽祖仁繢不受閩王審知偽命終隱南山伯起少逰京師受經于王安石學文於曾鞏樞宻曽孝寛聞其賢延館之奏授將仕郎試國子監簿以假承務郎授嚴州教授力辭不就解官歸題其齋曰酉室一時名人若江公望陳瓘皆與友有詩曰唱道野集卒贈右宣教郎（閩書　三山新志） \\n ○邵武李氏家世學派 \\n 按龜山楊文靖公撰李公夔墓志云余與公同為諸生肄業于上庠挾策考疑時相過從又與陳公了翁亦最相善忠定跋了翁文云余政和乙未歲自尚書郎謁告迎親霅溪時了翁自天台歸通川與余相遇於姑蘇一再見有忘年之契後四年當宣和之初余以左史論事謫沙陽了翁方居南康余因序送陳淵幾叟并寓書通慇懃了翁荅書辭意懇懇至舉狄梁公及本朝李文靖王文正二公事業以相勉余竊怪公相期太過非所敢當也又後七年靖康改元歲次丙午余蒙異恩自奉常不旬日擢參大政實總軍旅之事踰月冦退宗社已安四方敉寧叨處樞輔追感知己恨公不見及也以上録楊陳二先生語想見一時英賢碩德群聚類處交相期待非偶然也因録李氏家世著之篇端 \\n 龍圖李師和先生夔 \\n 李夔字師和其先江南人唐末避亂徙居邵武夔幼孤鞠於外家成童猶未知書而頴悟絶人舅氏資政黄履每器重之因授以書凡耳濡目染過即成誦自是六經諸子百氏之書下至毛鄭箋傳無所不窺學由是日進逮居上庠與龜山楊時最相善元豐三年登進士第為華亭尉又調松溪尉兼主簿遷司封員外郎力請外補除知蔡州朝廷惜其去留為宗正少卿訓辭有曰非清德老儒曷任兹選轉朝請大夫累官集賢館修撰知鄧州兼西南路安撫使夔下車盡革前弊紀綱大整遂以疾請祠章再上除提舉杭州洞霄宫東歸家於梁溪錫山之傍日以文字為娛子綱為鎮江教官就養子舍及公為尚書郎丐迎養京師除夔提舉醴泉轉中大夫改右文殿修撰終龍圖閣待制所著文集二十卷禮記義十卷藏於家子四綱維經綸年七十五卒龜山為撰墓志 \\n 忠定李伯紀先生綱 \\n 李綱字伯紀其先江南人唐末徙邵武父夔與楊龜山先生同為諸生肄業上庠相友善公登政和二年進士及第積官監察御史以言事忤權貴改比部員外郎遷起居郎宣和元年京師大水疏言隂氣太盛當以盗賊外患為憂調監沙縣税務七年為太常寺少卿金人渝盟邊報狎至朝議欲避敵公上禦敵五策因語給事中吳敏曰皇太子恭儉聞天下以守宗社可也敏曰監國可乎公曰肅宗靈武之事不逮號不足以復邦而逮號之議不出於明皇後世惜之翼日敏請對因言李綱論與臣同有旨召公入議公刺臂血上疏於是徽宗内禪之議遂决欽宗即位召對延和殿時遣李鄴使金議割地公奏祖宗疆土當以死守何可尺寸與人欽宗嘉納除兵部侍郎靖康元年以吳敏為行營副使公為參謀金兵渡河徽宗東幸宰執議請上暫避敵鋒太宰白時中謂都城不可守公曰都城宗廟社稷百官萬民所在捨此何之但當整飭軍馬固結民心堅守以待勤王之師欽宗問可將者宰相因推公即除尚書右丞又以公為東京留守公為欽宗力陳所以不可去之意欽宗意頗悟會内侍奏中宫已行欽宗變色倉卒降御榻曰朕不能留矣公泣拜以死邀之欽宗顧公曰朕今為卿勉留治兵禦敵專以責卿公惶恐受命未幾復决意南狩公趨朝則禁衛擐甲乗輿已駕矣公急呼曰爾等願守宗社乎願從幸乎皆曰願死守公入見曰六軍父母妻子皆在都城願以死守萬一中道散歸陛下孰與為衛且敵兵已逼倘知乗輿未逺健馬疾追何以禦之欽宗感悟遂命輟行公傳旨語左右曰敢復有言去者斬禁衛皆拜伏呼萬歲六軍聞之無不感泣命公為親征行營使以便宜從事公治守戰具不數日畢敵兵攻城公身督戰募壯士縋城下斬酋長十餘人衆數十級金人知有備又聞欽宗已内禪乃退求遣大臣至軍中議和公請行上遣李棁公曰臣恐棁怯懦誤國家欽宗不聽竟遣棁往金人須金幣以千萬計求割太原中山河間地以親王宰相為質棁不措一辭還報公謂所需金幣竭天下且不足况都城乎三鎮國之屏蔽割之何以立國至於遣質即宰相當往親王不當往若遣辯士姑與之議宿留數日大兵四集彼孤軍深入不得所欲亦欲速歸此時與盟則彼不敢輕中國而和可久也宰執議不合公不能奪求去欽宗慰諭曰卿第出治兵此事當徐議之公退則誓書已行所求皆與之以皇弟康王及少保張邦昌為質時朝廷日輸金幣而金人需求不已日肆屠掠四方勤王之師漸有至者种師道姚平仲亦以涇原秦鳳兵來公奏言金人無厭勢非用師不可且彼以孤軍入重地當以計取之今若扼河津絶饟道分兵復畿北諸邑而以重兵臨敵營堅壁勿戰俟其食盡力疲然後以一檄取誓書復三鎮縱其北歸半渡擊之此必勝之計也欽宗深以為然約日舉事會姚平仲急於要功先期夜斫敵營欲生擒斡里雅布及取康王以歸夜半中使傳旨諭公速援公率諸將旦出封邱門與金人戰却之平仲竟以襲敵營不克懼誅亡去金使來宰相李邦彦語之曰用兵乃李綱姚平仲非朝廷意遂罷公以謝金人太學生陳東等詣闕上書明公無罪軍民集者數十萬呼聲動地至殺傷内侍欽宗亟召公公入見泣拜請死欽宗亦泣命公復為尚書右丞充京城四壁守禦使公下令能殺敵者厚賞衆無不奮躍金人懼稍稍引却且得割三鎮詔及親王為質乃退師除公知樞宻院事公奏請如澶淵故事遣兵護送且戒諸將可擊則擊之乃以兵十萬分道並進將士受命踴躍以行宰相咎公盡遣城下兵追敵恐倉卒無措急徴還諸將已追及金人邢趙間遽得還師之命無不扼腕迨公力争復追而將士解體矣詔議迎太上皇還京徽宗還次南都以書問改革政事之故且召吳敏及公公至具道皇帝仁孝思慕欲以天下養之意請陛下早還京師語多調和兩宫徽宗感悟出玉帶金魚象簡賜公時北兵已去太上還宫上下恬然置邊事不問公獨以為憂靖康元年四月公在宻院與同知樞宻許翰議調防秋兵時太原圍未解种師中戰没師道病歸南仲曰欲援太原非綱不可乃以公為河東北宣撫使公即移疾乞致仕且曰此必有建議不容臣於朝者辭章十餘上許翰書杜郵二字遺公公惶恐受命行次懐州有詔罷減諸路所起兵公奏太原之圍未解河東之勢甚危臣出使未幾朝廷盡改前詔臣誠不足任此且以軍法勒諸路起兵而以寸紙罷之臣恐後時有所號召無復應者矣疏上不報御批日促解太原圍而諸將承受御畫事皆專達宣撫徒有節制之名俄又以議和止公進兵毎一次詔下公皆上疏極論之不報未幾徐處仁吳敏皆罷而相唐恪進聶山陳過庭李囘等公聞之歎曰事無可為矣即上疏丐罷曰自秋以來沿邊探報金人日聚兵為南牧深入之計朝廷日罷兵如太平無事之時無謂和議之使一遣便可恃以為安也乃命种師道代公而召公赴闕尋除觀文殿學士知揚州公奏辭未幾以公專主戰議喪師費財落職予祠責授建昌軍安置再謫江寧及金兵再至欽宗始悟和議之非除公資政殿大學士領開封府事公行次長沙被命（按行狀靖康元年冬都城圍急朝命始以京尹召公至次年四月公始聞召命其辭免開封府事表文云果聞鐵騎再犯金城號令阻隔者半年煙火斷絶者千里雖心馳魏闕之下常夢清都而身滯江湖之濵莫陪義旅）即率湖南勤王師入援未至而都城失守矣髙宗即位拜尚書右僕射兼中書侍郎趣赴闕力辭不許因上十事以比姚崇一議國是二議巡幸三議赦令四議僭逆五議偽命六議戰七議守八議政本九議久任十議脩德翌日頒公議于朝堂惟僣逆偽命二事留中不出於是公再言留中二事乃今日政刑之大者陛下欲建中興之業而尊崇僣逆之臣何以示四方不問偽命之汙何以厲時節時黄潛善主邦昌甚力公因泣拜曰臣不可與邦昌同列當以笏擊之陛下必欲用邦昌苐請罷臣髙宗頗感動乃貶邦昌潭州吳并莫儔而下皆遷謫有差公又言羣臣能仗節死義者在内惟李若水在外惟霍安國願加贈恤髙宗從之因詔諸路詢訪死節者以聞有旨兼充御營使入對奏當今之務非有規模而知先後緩急之序則不能以成功所謂規模者外禦彊敵内消盜賊脩軍政變士風裕邦財寛民力改弊法省冗官誠號令以感人心信賞罰以作士氣擇帥臣以任方面選監司郡守以奉行新政俟吾所以自治者政事已脩然後可迎還二聖此所謂規模也至於所當急而先者則在料理河北河東葢河北河東者國之屏蔽也莫若於河北置招撫司河東置經制司擇有才略者為之使宣諭天子恩德所以不忍棄兩河與敵之意有能全一州復一郡者以為節度防禦團練使如唐方鎮之制使自為守非惟絶其從敵之心又可資其禦敵之力此最今日先務也髙宗善其言問誰可任公薦張所傅亮遂以所為河北招撫使亮為河東經制副使開封守闕公薦宗澤髙宗從之時議遣使於金命草表奏言堯舜之道孝悌而已陛下以二聖逺狩不甘寢食此孝悌之至正宜枕戈嘗膽使刑政脩而中國强則二帝不俟迎請而自歸不然雖冠葢相望卑辭厚禮恐亦無益乞降哀痛之詔以感動天下又乞省冗員節浮費髙宗皆從之一日論靖康事髙宗曰淵聖勤於政事覽章奏終夜不寢何以卒致播遷公曰人主之職在知君子小人而進退之則大功可成否則雖衡石程書無益因勸上以明恕盡人言以恭儉足國用以英果斷大事皆嘉納焉又奏臣嘗言車駕巡幸之所闗中為上襄陽次之建康為下陛下縱未能行上策當且適襄鄧示不忘故都以係天下之心不然中原非復我有車駕還闕無期矣髙宗乃詔諭兩京以還都之意讀者皆感泣未幾有詔欲幸東南避敵黄潜善汪伯彦實隂主之髙宗意已决綱謂國之存亡於是焉分吾當以去就争之即上疏極論其不可疏上留中不出已而遷公為尚書左僕射兼門下侍郎黄潜善除右僕射兼中書侍郎公奏招撫經制臣所建明而張所傅亮臣所薦用今潜善沮所與亮正所以沮臣亮竟罷因再疏求去先是公嘗具三疏請募兵買馬與募民出財助兵諌議大夫宋齊愈聞而笑其非策疏論之未幾齊愈以議立張邦昌僭逆附偽之罪坐誅張浚乃劾公以私意殺侍從且論其買馬招軍之罪詔罷為觀文殿大學士奉祠尚書右丞許翰言公忠義捨之無以佐中興會髙宗召見陳東東言潛善伯彦不可任公不可去東坐誅翰遂求退後有旨奪公職居鄂州公為相僅三月而張所旋以罪去傅亮以母病辭歸招撫經制二司皆廢車駕遂東幸兩河郡縣相繼淪没金人攻京東西殘毁闗輔而中原盜賊蠭起矣紹興二年除觀文殿學士湖廣宣撫使兼知潭州是年荆湖江湘盜以萬數方議屯宿重兵鼎澧嶽鄂荆南一帶以圖恢復中原之漸議未及行而諌官徐俯劉裴論劾復罷奉祠西京崇福宫福州居住四年冬金人及偽齊來攻公具防禦三策詔付樞宻院及三省施行五年詔問攻戰守備措置綏懐之方公奏言宜於防守既固軍政既備之後即議攻討至於守備之宜則當料理淮南荆襄以為東南屏蔽有守備矣然後議攻戰之利分責諸路因利乗便收復京畿以及故都斷以必為之志勿失機會若夫萬乗所居必擇形勝建康江山雄壯地勢寛博宜權駐蹕至於西北之民其心未嘗一日忘宋天威震驚必有結納願為内應者宜給之土田予以爵賞優加撫循使益堅戴宋之心因條上六事髙宗賜詔褒諭除江西安撫制置大使兼知洪州及張浚以吕祉敗引咎罷相言者引漢誅王恢為比公言浚措置失當誠為有罪然其區區徇國之心有可矜者願少寛假以責來效時車駕將幸平江公以為平江去建康不逺徒有退避之名不宜輕動八年朝廷遣王倫使金還與金使偕來以詔諭江南為名公憤懣上疏言卑辭厚幣廢祖宗之業失生靈之望願陛下請詔群臣講明長久之策擇善而從之疏奏雖與衆論不合髙宗曰大臣當如此矣九年除知潭州荆湖南路安撫大使具奏力辭遂允其請十年薨年五十八訃聞朝廷軫悼遣使賻贈撫問其家給喪葬費贈少師官其親族十人孝宗朝諡忠定公筮仕三朝負天下之望以一身用捨為社稷生民安危雖身或不用用又不久而其忠誠義氣凛然動乎逺邇毎宋使至燕山必問李綱趙鼎安否宋史論當時排和議以禦敵為己任者在廷惟公一人而已夫公之進退布衣之士捐生為白於朝非忠所動曷能爾顧反不信於主上取嫉於同列至如張浚賢者亦不免見忌而訾其短嗚呼無亦天未悔禍使然耶公晚年於易尤有所得著易傳内篇十卷外篇十二卷頗取卦變互體為説動有所稽異於今世君子所辨釋又著論語詳説十卷文章歌詩奏議百餘卷又有靖康傳信録奉迎録建炎時政記建炎進退志建炎制誥表劄集宣撫荆廣記制置江右録（宋史　名臣傳　宏簡録） \\n ○文昭林拙齋先生之竒學派 \\n 按先生學於紫薇吕公本中本中學於尹公和靖至吕公伯恭則先生之門人也李氏士英言行録云公自少講學即聞父祖至論又從游楊力叩微旨復造劉安世陳瓘之門請益公之學問端緒深逺如此吕成公祭公文曰昔我伯祖西垣公（即本中先生）躬受中原文獻之傳載而之南裴回顧瞻未得所付踰嶺入閩而先生與二李伯仲實來一見意合遂定師生之分於是嵩洛闗輔諸儒之源流靡不講慶厯元祐羣叟之本末靡不咨以廣大為心而陋專門之曖昧以踐履為實而刋繁文之枝葉致嚴乎辭受出處而欲其明白無玷致察乎邪正是非而欲其毫髪不差昕夕函丈聞無不信信無不行前望聖賢大路九軌自謂以必可至又曰里居之良若方若陸旁郡之士若胡若劉更唱迭和於寂寞之濵韜積渟蓄未幾聲光四出而不可遏州黨推擇居東面之席踵門請起至再三不得已而臨之長樂之士知鄉大學知尊前輩知宗正論則皆先生與二李之力焉嗚呼西垣公既不及公道之伸而二李毎皆以布衣老獨先生甫入東觀若將有為而病輙隨之中原諸老之規模迄不得再白於世其用必有所繫矣某未冠綴弟子之末行期待之厚獨出於千萬人之右顧齒髪日衰業弗加脩大懼先生之功力為虚施毎靦然慚惕然恐也惟當與二三子尊所聞行所知使先生未伸之志獨有考焉今謹撮此大略著之篇端 \\n 文昭林拙齋先生之竒 \\n 林之竒字少頴侯官人紫薇舍人吕公本中入閩先生甫冠從之學鄉舉赴禮部試行至衢州以不得事親翻然而歸向學益力本中竒之從學者踵至登紹興二十一年進士調莆田簿改尉長汀召為秘書省正字轉校書郎時猶用三經義説先生亟請罷斥上言王氏三經率為新法地晉人以王何清談罪深桀紂本朝靖康禍亂考其端倪王氏實負王何之責正所謂邪説淫辭之不可訓者或傳金人南侵先生作書抵當路言久和畏戰人情之常故彼常以虚聲恫喝示我以欲戰之意非果欲戰所以堅吾和也吾果欲與之和宜無憚於戰則其權常在我矣以痺疾乞外由大宗正丞提舉閩舶奉祠家居吕公祖謙因之受學卒年六十五有尚書集解春秋周禮論論語孟子講義楊子解義道山記聞拙齋集行世學者稱拙齋先生諡文昭從子子冲（閩書　三山新志） \\n 潘先生滋 \\n 潘滋懐安人林先生之竒髙弟也黄勉齋嘗學焉（閩書） \\n 縣丞林通卿先生子冲 \\n 林子冲字通卿學問德業有聲鄉里從游者數百人為南豐簿邑民交頌太守陳岐請脩禮樂書以子冲大儒之後延以特榻子冲隨文釋義補闕訂訛書成周必大楊萬里稱其精宻調將樂丞未上留盱攝郡太學丁外艱以哀毁卒子耕字畊叟衡州教授能傳家學（閩書　朱子經義考） \\n 備考 \\n 孫畊後序曰畊自兒時侍先君旴江官舍郡齋脩刋禮樂書先君實董其事與益國周公誠齋楊先生書問往來訂正訛舛甚悉暇日因與言曰吾家先拙齋書解今傳於世者自洛誥以後皆訛葢是書初成門人東萊吕祖謙伯恭取其全本以歸諸生傳録十無二三書坊急於鋟梓不復叅訂訛以傳訛非一日矣先君猶記鄉曲故家及嘗從先拙齋逰者録得全文及歸方尋未獲不幸此志莫償畊早孤稍知讀書則日夕在念慮間汩汩科舉業由鄉選入太學跋涉困苦如是者三十餘年淳祐辛丑僥倖末第閒居需次得理故書日與抑齋今觀文陳公虚齋今文昌趙公參考講求摳趨請益抑齋出示北山先生手蹟具言居官婺女日從東萊先生學東萊言吾少侍親官於閩從林少頴先生學且具知先拙齋授書之由時抑齋方閲六經尤加意於林吕之學虚齋亦倣朱文公辨安國書著本旨畊得互相詰難其間凡諸家講解搜訪無遺一日友人陳元鳳儀叔擕書説拾遺一集示予蠧蝕其表蠅頭細書云得之宇文故家葢宇文之先曽從拙齋學親傳之藁也其集從康誥至君陳此後又無之遂以鋟本參校康誥酒誥梓材召誥皆同鋟本自洛誥至君陳與鋟本異其詳倍之至是益信書坊之本誤矣當令兒輩作大字謄出以元集歸之然猶未有他本可以參訂也又有一朋友云建安書坊余氏數年前新刻一本謂之三山林少頴先生尚書全解此集葢得其真刋成僅數月而書坊火今板本不存矣余亦未之信因遍索諸鬻書者乙巳春仲一老丈鶉衣銜袖踉蹡入門喜甚揖余而言曰吾為君求得青氊矣開視果新板以尚書全解標題書坊果建安余氏即倍其價以鬻之以所謄本參校自洛誥至君陳及顧命以後至卷終皆真本向者麻沙之本自洛誥以後果偽矣朋友轉相借觀以為得所未見既而畊暫攝鄉校學録葉君真里之耆儒嘗從勉齋逰其先世亦從拙齋學與東萊同時又出家藏寫本林李二先生書解及詩説相示較之首尾並同葢得此本而益有証騐矣嗟夫此書先拙齋初著之時毎日誦正經自首至尾一遍雖有他務不輟貫穿諸家旁搜逺紹會而稡之該括詳盡不應於洛誥以後詳略如出二手今以諸本參較真贗曉然信而有徵可以傳而無疑矣書解自麻沙初刻繼而婺女及蜀中皆有本然承襲舛誤竟莫能辨柯山夏氏解多引林氏説自洛誥以後則畧之僅有一二語亦從舊本往往傳訛東萊解只於禹貢引林三山數段他未之詳東萊非隱其師之説葢拙齋已解者東萊不復解而惟條暢其義嗟夫書自安國而後不知其幾家我先拙齋裒集該括自壯及耄用心如此之勤用力如此之深始克成書而傳襲謬誤後學無從考証我先君家庭授受中更散亡極意搜訪竟無從得畊恪遵先志又二十餘年旁詢博問且疑且信又得宇文私録又得余氏新刋全解又得葉氏録家藏寫本稽驗新故訂正真贗參合舊聞而後釋然以無疑確然而始定然則著書傳後豈易云乎哉畊既喜先拙齋之書獲全又喜先君縣丞公之志始遂顧小子何力之有抑天不欲墜廢斯文故久鬱而獲伸歟不然何壁藏汲冡之復出也淳祐丁未之歲石鼓冷廳事力甚微學廪粗給當路諸公不賜鄙夷捐金撥田悉有所助三年之間補葺經創石鼓兩學輪奐鼎新書板舊帙缺者復全於是慨然而思曰吾先君未償之志孰有切於此者吾先世未全之書豈容緩於此者實為子孫之責也乃會書院新租歲久之積因郡庠憲臺撥鏹之羡撙學廳清俸公給之餘計日命工以此全書亟鋟諸梓字稍加大匠必用良板以千計字以五十萬計釐為四十卷始於乙酉之孟冬迨明年夏五月而畢是書之傳也亦難矣哉亦豈茍然哉舊本多訛畊偕次兒駿伯重加點校凡是正七千餘字今為善本庶有補於後學淳祐庚戌夏五嗣孫迪功郎衡州州學教授兼石鼓書院山長畊謹書 \\n 鄧均曰觀林君畊叟序述其先王父全書始末兩世訪求志亦苦矣先是抑齋陳先生為僕言閩學源流開教甚悉乃知始於紫薇吕公載道而南而拙齋先生實親承心學拙齋著書多而於尚書尤注意即少頴先生書解是也然自洛誥以後傳者失真世不得其全書為恨先生之猶子諱子冲登癸丑科為南豐簿嘗分教盱江再轉為丞僕頃在庠序尚及識縣丞公於文席縣丞公在盱據勘遺文多矣獨於拙齋全書散佚之餘訪求而未得不幸齎志以殁又數十年而先生之孫畊始克摹就豈其書之泰阨固自有時耶拙齋雖不克竟其用而傳聖賢之心夀斯文之脉其功大矣縣丞公刻志世其學而畧不獲施於用至畊而全書始出以傳惟拙齋之學卓然光明久而益昌何容繪畫畊字畊叟暨先生甫三世其孜孜問學多識往行好脩者也君子曰無忝厥祖淳祐十年七月既望 \\n （按畊叟序中言抑齋今觀文陳公疑即北山先生之子韡時為觀文殿學士後諡忠肅言虚齋今文昌趙公者考三山藝文志趙公以夫有虚齋樂府二卷疑即此公也二公淵源正學宋季士林多推重之） \\n  \\n 　"}
{"章节": "閩中理學淵源考卷八", "正文": "　 \\n 閩中理學淵源考卷八 \\n 　 \\n  \\n  \\n 廣平府知府李清馥撰 \\n ○文節林艾軒先生光朝學派 \\n 陳正獻公曰閩中洛學之興肇自建劍而莆儒風之盛自紹興以來四五十年崇尚洛學艾軒先生實作成之林公希逸曰自南渡後洛學中微朱張未起以經行倡東南使知聖賢心不在訓詁者自莆南夫子始莆南者艾軒先生也朱子曰這道理易晦而難明某少年過莆見林謙之與方次雲説一種道理説得精神為之踊躍鼓動退而思之至忘寢食後來過莆二公已往無有能繼其學者矣劉後村曰以言語文字行世非先生意也先生乾淳間大儒國人師之文公於當世之學間有異同惟於先生加敬于時朝野語先生不以姓名皆曰艾軒觀此則公之從游陸公子正淵源程氏之學其時豈特為莆所宗仰哉先生曽與楊次山手札自言與方次雲論晉代人物如寒蟬孤潔不入俗調心甚樂之方云此數人來孔子之門恐一日着脚不定乃悟夫子之門為人物凖的千歲人物要入得此窠様中乃為無愧耳此又先生與方氏黙會孔門親切之訓者也維時莆之宗派發自艾軒其平日師友講習多從事於經術行檢使人知聖賢心不在文字訓詁間也聖學湮廢寥寥千載於孔門德行之科莫能尋討契合而不知其體認於學問根柢淵源未易窺也朱子嘗釋善言德行之説謂所言皆其自已分上事故當時惟顔閔以上從事此工夫自洛閩之學興師弟講切無非此義而一發千古之矇方林二公得程氏緒餘殆窺見此旨歟乾隆辛未四月望後一日書 \\n 文節林艾軒先生光朝 \\n 林光朝字謙之莆田人學者稱艾軒先生少有聲塲屋再舉禮部不第不復以得失為意聞吳中陸子正學出尹和靖遂往從之自是專心聖賢踐履之學通六經貫百氏出入起居必中規矩歸莆設講於東井紅泉四方來學者無慮數百稱為南夫子葢先生之學一傳為林亦之再傳為陳藻三傳為林希逸其為教以身為律以道德為權輿不專習詞章為進取計平生未嘗著書其於聖賢微旨有得於師傳者惟口授學者使之心通理解嘗曰道之全體存乎太虚六經既發明之後世註解固已支離若復増加道愈逺矣又曰日用是根株言語文字是註脚學者須求之日用求之不已則察乎天地隆興元年年五十始以進士及第授袁州司户參軍乾道三年龍大淵曽覿以潛邸恩倖進先生與劉朔以名儒薦對頗及二人罪由是改知永福縣而大臣論薦不已召試館職為秘書省正字歴著作郎進國子司業兼太子侍讀九年張説再除簽書樞宻院先生不往賀遂以顯謨閣出為廣西提點刑獄淳熈元年移廣東以擊殺茶冦功拜國子祭酒四年孝宗幸國子監命講中庸大稱善面賜金紫除中書舍人兼侍講時吏部郎謝廓然以曽覿薦賜同進士出身除殿中侍御史命從中出先生愕然曰是輕臺諌羞科目也立封還詞頭孝宗度先生必不奉詔改權工部侍郎請外遂以集英殿脩撰出知婺州引疾提舉江州興國宫年六十五卒諡文節先生老儒通達世務負士望甚重出使入朝徇義忘私無田宅以遺妻子在後省久未有建明吕東萊私謂所知曰未知此老若為收煞及繳駁謝廓然除命乃喜曰此舉過江後未有也先生既没朱文公嘗嘆曰某少年過莆見林謙之方次雲説得道理極精細為之踴躍鼓動退而思之至忘寢食後來再過則二公已没更無一人能繼其學者矣陳正獻公曰莆儒風特盛自紹興以來四五十年士始知洛學而以行義脩飭聞於鄉里者艾軒實作成之也有集二十卷陳氏宓謂其森嚴奥美上叅經訓下視騷辭劉氏克莊亦謂髙處迫檀弓穀梁平處與韓並驅林氏俊曰艾軒不獨道學倡莆詩亦莆之祖用字命意無及者後付雖工其深厚未至也按先生嘗師事同郡林霆林公深於象數之學者所著有易論詩書語録中庸解等集（莆陽文獻　閩書　朱子語類　林貞肅集） \\n 文畧 \\n 與朱編脩元晦曰前此數得來書祝耕老有五夫便人去令來取書因循如許言之愧甚去年過黄亭只相隔得三二日所欲道者亦何數唯耿耿比承除書之下此在公論以為太遲不知賢者出處自有時直道之信善類増氣見教恭而安數語乃是從根株上説過來别後對此如一對面語但所謂與虞仲達及此一節更記憶不上是日説數件語當不止此耳林用中聞以館舍處之得質正所聞而求所未聞甚善復之到官已三月偶疾唾中有血雜出令人憂懸也 \\n 與楊次山曰某授徒三十年不過為塲屋舉子之習學問一事雖稍涉其涯而所以作語及所以傳授於人唯是一律豈敢輒出塲屋繩尺之外也某年近二十未知龜山所遺後來者為何書及隨計走都下此説一歴耳又二三年中乃得之是時有周先生尹先生諄諄然八九十歲人乃文靖公一輩流也王信伯得之於龜山施廷先得之於信伯廷先吾友也廷先毎説洞庭之野有一人吾所畏當買舟同一見之不及見此人廷先死矣傷哉廷先毎對人道説必為之出涕廷先乃吾亡友方正字次雲之友某以次雲六兄之故遂定交某幼歲聞李太白石曼卿之為人即踴躍道其事又初讀晉書見一様人物如寒蟬孤潔不入俗調此心甚樂之一日對次雲説古人如此終是不俗六兄云此數人來孔子之門恐一日着脚不定某乃悟夫子之門為人物凖的千歲人物要入得此窠様中乃為無愧耳 \\n 詩 \\n 送别湖北漕李秘監仁甫詩曰文字眇煙雲過眼徒浩浩所有未見書惜哉吾已老子雲客長安陳迹如一掃同叔向來人我生苦不早亦聞青城山斯翁為有道瞿塘不可上秋夢長顛倒白日來西崑一見自應好縱譚百代前至境非枯槁多為開口笑明日生懐抱黄鶴有髙樓怳如事幽討攬轡逢道州聽書下下考周南勿留滯掇拾供史藁分手重酸辛璠璵衆所寳十日不得面何為太草草 \\n 備考 \\n 陳正獻公俊卿撰艾軒祠堂記畧曰淳熈壬寅夏四月永嘉林仲元來守此邦以厚風俗敦教化為本闔郡之士咸造於庭曰莆雖小壘儒風特盛自紹興以來四五十年士始知洛學而以行義脩飭聞於鄉里者艾軒先生實作成之也先生學通六經旁貫百代蚤游上庠已而思親還里開門教授四方之摳衣從學者歲率數百人其取巍科登顯仕者甚衆先生之為教以身為律以道德為權輿不專習詞章為進取計也其出入起居語黙問對無非率禮蹈義士者化之間有經行井邑而衣冠肅然有不可犯之色人雖不識望之知其為艾軒弟子也莆之士風豈無所自先生殁已六年人思其矩範願得立為祠宫春秋薦以苾芬以慰邦人之思太守乃擇南城隙地為屋十六楹丹艧一新因謀刻歲月謁記於予予於艾軒游四十年所謂三益之友其可辭乎 \\n 明貞肅氏俊撰艾軒文選序略曰吾家艾軒先生崛起南服專志聖賢于時遺儒陸子正施廷先嘗學和靖山先生特從指授以上紹伊洛之傳窮博而會之要絶意著述東井倡道盡羣俊而朋來之四方年五十始奏名十一轉而至中舍平茶冦講中庸一再為孝宗褒奬坐封還詞頭改工部侍郎以集英脩撰知婺州提舉興國宫以卒先生長晦翁一十六歲晦翁商畧理道獨先生意合嘉其精細退若有得請質時見於書兑澤南軒於易有所異為晦翁獨與其繳駁新端也東萊曰平生保任此老不負諡文節也君子謂允去今三百五十年祠久圯墓之田易數姓穉弱二孫稀落可念龍坡之為仰止書院馮公行健雷公孟升意也俊偕汝華謀曰先生嘗同晦翁講道以齒則兄以道則友晦翁固道學淵源先生亦道學名派一方而名天下稱南夫子無異詞宜並祀雷喜白之馮暨貳暨大巡宣司監司督學議可並祀二先生侍以莆髙弟子而復梓其文以傳云 \\n 侍講陳英仲先生士楚（以下門人） \\n 陳士楚字英仲莆田人從學林公光朝登乾道八年進士調臨江户曹攝新喻縣政化大洽改秩調侯官丞相周必大薦之以國子監簿召對孝宗奬其誠實紹熈初除宗正丞兼嘉王府直講一日百官已趣班雪大作宰相索表稱賀援筆立就朝士稱嘆青宫開經筵講周書無逸章其解稼穡艱難曰百穀麗於土荄萌既敷方有實三農力於田莠草既除方有秋以諷小人妨君子之意夀皇傳諭曰陳直講説書議論精詳理致深奥得師儒之道除右侍郎右史退葺御書閣扁陽春堂揖壺樓觀稼亭皆宸筆揮洒慶元改元除侍講林希逸守莆祠艾軒綱山樂軒于穀城山後人以士楚侑饗云（莆陽文獻　閩書） \\n 主簿黄季野先生芻 \\n 黄芻字季野莆田人少從林艾軒學志行髙古自劉夙劉朔林亦之而下皆推讓焉登紹興二十一年進士第調懐安簿未上卒二劉葬之表其墓（莆陽文獻　閩書） \\n 推官卓進之先生先 \\n 卓先字進之莆田人少從林艾軒學年十五拔鄉解紹興四年年四十以特科調龍溪主簿歲旱疫多所全活累遷建寧軍節度推官歲亢旱松溪政和建陽浦城四邑仰食下流客米府禁米舟出城先争曰四邑非建民耶平生居官亷静言論據經與人寡合陳宓鄭爚許與特甚而傅伯成尤敬重之族孫得慶（莆陽文獻　閩書） \\n 魏天隨先生几 \\n 魏几字天隨福清人從林艾軒以克己復禮問艾軒曰五湖明月因以頴悟賦丹霞夾明月有半白在梨花之句人以半白梨花郎目之其昆仲有雪堂天游亦名士也（閩書　三山郡志） \\n 林載德先生阿盥 \\n 林阿盥字載德福清人林髙諸孫也從林艾軒學苦六經無所入至欲投江死艾軒稱之謂魚鹽中膠鬲（閩書　三山郡志） \\n 陳先生叔盥 \\n 陳叔盥福清人少從林艾軒講學出揖客而容頳艾軒曰心不負人面無頳容叔盥悟而自克遂以行誼名（閩書　三山郡志） \\n 傅景初先生蒙 \\n 傅蒙字景初仙逰人少從林艾軒學工詞賦兼五經孝宗朝嘗上萬言書退而講學龍池以淑後進（閩書　仙逰邑志） \\n 教授林恭之先生肅 \\n 林肅字恭之仙逰人淳熈三年進士少有文名與傅蒙逰林艾軒之門試教官科授臨安教授卒（仙逰邑志　閩書） \\n 提舉楊似之先生興宗 \\n 楊興宗字似之長溪人祖惇禮字穆仲興宗少師事鄭夾漈後執經林謙之之門登紹興三十年進士調鉛山簿孝宗登極上封事末陳以守為攻之策時相湯思退主和議使人要曰若登對無立異當以美職相處郤之累書抵東府力争孝宗嘉其志除武學博士丞相陳俊卿舉充館職條對時弊歴遷校書郎與林謙之同校文省殿擢鄭僑蔡幼學陳傅良時稱得人脩四朝會要歴遷司勲郎論張説不當與趙汝愚同拜不報又駁楊和王存中封爵太優忤時相虞允文乞祠出守處州大有政聲除知温州改嚴州終湖廣提舉著有自觀文集（閩書） \\n 林先生恂如 \\n 林恂如莆田人少從林艾軒學嘗傾貲殫力脩築木蘭坡之南岸堤祖國鈞建紅泉學延族子艾軒為師焉（閩書） \\n 判官林井伯先生成季（以下家學） \\n 林成季字井伯艾軒從子有學行從朱子游朱子深器重之所與筆札甚多趙忠定禮為上客毎事必咨仕興國軍判官（莆陽文獻） \\n 備考 \\n 劉後村跋趙忠定公朱文公與林井伯帖某為童子時受教於先友井伯林丈初筮主靖安簿辱授印焉卷中諸帖昔皆嘗見後三十餘年復從君保陳君見之葢先友冡上之木已拱而其家亦益落矣感今念昔不勝悲慨當乾淳間艾軒先生與忠定相君同館井伯丈以艾軒猶子為忠定上客所交皆當世名人而於朱張吕三君子尤厚忠定帖雖家事瑣碎亦謀焉文公帖如黨論之興大愚之貶衡陽之薨皆當時大變故士大夫掩耳不敢聞公獨諄諄然赴告於井伯丈一太學生未脱韋布而隱然任世道之隆替受諸老之付囑可不謂賢哉初餘干縣尹有憾於忠定謫命下祖昔人憾萊公元城故智張皇特甚井伯丈適在吳中先馳書以報忠定賴以自安嗚呼使遇良史筆之豈減於陳仲弓郭有道耶 \\n 漕舉吳省齋先生澥（以下交友） \\n 吳澥字清臣龍溪人兩請鄉舉有聲又請漕舉及同文館舉澥著述甚富援筆立成皆極精妙與陳知柔林光朝諸公為莫逆交知柔嘗擊節稱賞謂其貌古心古學古文古三山林子晦亦嘆其為天下竒才學者師之稱省齋先生有省齋集行世（道南源委　閩書） \\n 縣令陳元榘先生昭度 \\n 陳昭度字元榘興化人紹興五年進士第為尤溪主簿部使者檄令捃摭屬吏細過昭度憮然拂衣去閒居讀書著文十餘年不出與鄉大夫林迪為忘年友艾軒林光朝次雲方翥正字劉夙兄弟皆嘗至其家登堂拜母誼均兄弟既而教授藤州藤地鄙逺俗尚庳陋昭度勵士以致知謹獨之學由是士競於學知所指歸改知長樂縣未上卒昭度淵源濓洛為文得古法簡嚴閑淡理致深逺艾軒志其墓謂不縁師授視横渠為同時獨曉者（莆陽文獻　閩書） \\n 鄭夾漈先生樵 \\n 鄭樵字漁仲興化人父國器太學生嘗鬻已田築蘇洋陂人食其德没於姑蘇樵年十六徒步歸葬自是謝絶人事結廬越王山下閉户誦習卜築草堂夾漈居之久之出逰名山大川搜竒訪古遇藏書家必留借讀夜則仰觀星象寒暑寢食為之都忘一時名人如李綱趙鼎張浚皆器重之初為小學經旨禮樂文字天文地理蟲魚草木方書之學皆有論辨紹興十九年上書曰草萊臣鄭樵昧死百拜獻書皇帝陛下臣本山林之人入山結茅欲讀古今之書通百家之學討六藝之文而為羽翼忽忽三十年著述之功百不償一不圖晚景獲見太平松筠之節不改歲寒葵藿之心難忘日下恭惟陛下留心聖學篤志斯文擢用儒臣典司東觀内外之藏治有條理百代之典燦然可觀臣伏觀秘書省歲歲求書之勤臣雖身在草萊亦欲及時效兹尺寸謹繕寫十六部百四十卷恭詣簡院投進其餘卷帙稍多望賜睿旨許臣料理餘續當上進得展盡底藴詔以其書藏秘府歸而益厲所學從者二百餘人尋喪母哀毁廬墓部使者舉孝亷者三舉遺逸者二皆不就二十七年以侍講王綸賀允中薦應召明年上殿奏言臣處山林三十餘年脩書五十種皆已就其未成者臣取歴代之籍始三皇卒五季彚緝為一名曰通志體參馬遷法則稍異謹摭其要覽十二編名曰脩史大例先上之帝曰聞卿名久矣敷陳古學自成一家何相見之晚耶授右迪功郎禮兵部架閣為御史葉義問所劾力乞還山改監南嶽還家論著閲四年通志就詣闕請上會髙宗幸建康命為樞宻院編脩官尋兼攝簡詳諸房文字因求入秘書省繙閲典籍詔許於三館假書觀之陸務觀以為一時快事又坐言者寢及駕歸繳進通志而樵卒時年五十九矣生平枯淡好施居鄉累歲不一詣守令筆札雖詔從官給未嘗取也見人寸善推譽如有不及有來質問者為之顛倒數於當路薦林光朝林彖學者稱夾漈先生詩文有谿西集五十卷（莆陽文獻　閩書） \\n 州守蔣元肅先生雝 \\n 蔣雝字元肅仙逰人少博學强記下筆輒數千言曲盡其妙鄉先輩宋藻舉經傳扣雝随問隨答毎以南方夫子稱之設席郡庠户履常滿與林光朝同時十人俱知名號莆陽十先生登紹興二十一年進士教授泉州守王十朋見其文大加賞識雝因作夢仙賦以獻十朋曰長卿大人太白大鵬之比也又撰時政十議十朋嘆曰此經世之文矣後知江隂軍再知通州以郡人張次山坐與程明道邵康節同好惡得罪及陳瑩中任德翁嘗遷謫於此合為堂祀之扁曰三賢以厲風俗秩滿入覲首言江東鹽課較之淳熈七年出入之數虧二萬緡主筴者方以衍課増秩上矍然曰某人欺朕因訪本末雝口誦指畫應對如響上曰卿材通練合以蒲郡處卿雝拜謝上目其背方面材也將除贑州為宰執所沮退居樸鄉十餘年凡四請祠以夀終著有樸齋文集子祈從子有秋（仙逰邑志　閩書） \\n 徵士方直甫先生秉白 \\n 方秉白字直甫莆人隱居教授林謙之方次雲劉賔之復之諸名士皆其友也孝宗朝以孝亷薦不起郡守趙彦勵嘗辟脩莆陽志有草堂文集（閩書） \\n 州守方先生漸 \\n 方漸莆田人重和元年進士紹興中判韶州知梅湖南恩歴官朝散郎平生清白無十金之産所至挾書自隨積至數千卷皆手自纂定就寢不解衣林謙之質之答曰夜或有尋討便不懐安為小屋三間以藏其書榜曰富文鄭節仲嘗就讀焉子林鄉貢進士孫其義曽孫應發（莆陽縣志） \\n ○文介林綱山先生亦之學派 \\n 按先生師事艾軒三十餘年莆人推先生嗣講席後先生之學授之陳樂軒藻亦嗣綱山講席林氏希逸創三先生祠奉祀并録其遺文所謂三先生者莆南林公光朝福清林公亦之陳公藻也惜三先生之學至希逸林氏而無傳矣葉文忠公向髙曰王信伯再傳而亦之又再傳而希逸星辰没矣源流正學溯於前脩固皆同為洛學淵源也於乎懿哉 \\n 文介林綱山先生亦之 \\n 林亦之字學可閩縣人盛年挾策逰四方卒不契去之紅泉謁林艾軒光朝而師之左右三十餘年遂為髙弟艾軒卒莆人推亦之嗣講席艾軒之學一本躬行亦之户外履幾半於師矣或勸其著書答之詩曰講學紅泉不著書只將心學授生徒趙汝愚帥閩辟入東井書堂待以賔禮上其學業於朝命未下卒學者稱綱山先生一曰魚月先生著論語考工記毛詩綱山詩集景定間林希逸追舉其賢贈迪功郎賜諡曰文介子簡字綺伯莆中劉克莊少師之（閩書） \\n 文逺陳樂軒先生藻 \\n 陳藻字元潔福清人師林亦之得艾軒經學之傳為時通儒遂嗣亦之講席藻家貧篤志於學不求人知入則課妻子耕織出則誘生徒絃誦登山臨水而已學者稱樂軒先生所著有語孟莊子杜詩解并詩集景定間門人林希逸薦其賢贈迪功郎賜諡曰文逺（閩書　三山新志） \\n 中書林竹溪先生希逸 \\n 林希逸字肅翁號鬳齋福清人師事陳藻藻之學出於林亦之亦之出於林光朝其授受逺有源委登端平二年進士為平海軍節度推官以清白稱淳祐中遷秘書省正字入對乞信任給諌又乞早决大計以慰人望理宗皆開納歴翰林權直學士兼崇政殿説書以直秘閣知興化軍下車首詔學者云自南渡後洛學中微朱張未起以經行倡東南使知聖賢心不在訓詁者自莆南夫子始初疑漢儒不達性命洛學不好文辭使知性與天道不在文章外者自福清兩夫子始學者不可不知信從也因立三先生祠祀之併鋟其遺文以傳莆南夫子者林光朝兩夫子者亦之藻也景定四年舉亦之及藻為有道之士又舉林光遇幼承父澤奉親不仕並乞褒崇詔有司為三人樹表書諡並祀之學宫希逸官司農少卿終中書舍人所著有易講春秋正附篇考工記解竹溪稿子泳歴興化倅國子監丞劉克莊序希逸詩宋自光朝三傳至希逸比之于師槁而華矣明代郭萬程曰自道學興辭命多鄙光朝之門獨為斐然閩自楊氏道南葢光朝可接羅李之宗惜時儒未深知者至希逸而亡傳矣（閩書　莆陽文獻　三山新志） \\n 朝奉嚴坦叔先生粲 \\n 嚴粲字坦叔一曰明卿邵武莒溪人精毛氏詩箋註嘗自註詩曰嚴氏詩緝朱文公詩傳多采其説焉（邵武郡志） \\n （按嚴氏粲自序詩緝在理宗淳祐戊申去朱子捐館之歲已四十八年林氏希逸撰嚴氏詩緝序言華谷嚴君坦叔早有詩名江湖間甲辰余抵京以同舍生見時出詩緝語我其説大抵與老艾合遂求全書而讀之今以序詩之年考之亦後於朱子四十餘年嚴氏本傳所言朱子採其説者自邵武郡志如此今讀詩緝中所引用諸説凡朱氏曰者皆文公朱子之説嚴氏採朱子之説而立傳者反謂朱子採其説相沿承誤似無可疑今録原序并林序二篇附後俟考訂者再詳之） \\n 備考 \\n 嚴氏粲自序詩緝曰二兒初為周南召南受東萊義誦之不能習余為緝諸家説句析其訓章括其旨使之瞭然易見既而友朋訓其子若弟者競傳寫之困於筆劄胥命鋟之木此書便童習耳詩之興幾千年於此矣古今性情一也人能會孟氏説詩之法涵泳三百篇之性情則悠然見詩人言外之趣毛鄭以下且束之髙閣此書覆瓿可也淳祐戊申夏五月華谷嚴粲序 \\n 林氏希逸詩緝序曰六經皆厄於傳疏詩為甚我朝歐蘇王劉諸鉅儒雖罷落毛鄭舊説争出新意而得失互有之東萊吕氏始集百家所長極意條理頗見詩人趣味然踈缺渙散要未為全書葢詩於人學自為一宗筆墨蹊徑或不可尋逐非若他經然其流既為騷為選為唐古律而吾聖人所謂可以興觀羣怨孟子所謂以意逆志者悉付之明經家艾軒林先生嘗曰鄭康成以三禮之學牋傳古詩難與論言外之旨矣艾軒終身不著書遺言間得於前一輩鄉長老客逰二十年未有印此語者華谷嚴君坦叔早有詩名江湖間甲辰余抵京以同舍生見時出詩緝語我其説大抵與老艾合且曰吾用於此有年非敢有以臆决摭諸家而求其是要以發昔人優柔温厚之意而已余既竦然起敬遂就求全書而讀之乃知其鈎貫根葉疏析條緒或會其旨於數章或發其微於一字出入窮其機綜排布截其幅尺辭錯而理意曲而通逆求情性於數千載之上而興寄所在若見其人而得之至於音訓疑似名物異同時代之後前制度之纎悉訂證精宻開卷瞭然嗚呼詩於是乎盡之矣易盡於伊川春秋盡於文定中庸大學語孟盡於考亭繼自今吾知此書與並行也然則華谷何以度越諸子若是哉余嘗得其舊藁五七言幽深夭矯意具言外葢嘗窮諸家閫奥而獨得風雅餘味故能以詩言詩此牋傳所以瞠若乎其後也余曰艾軒惜不見子君曰子又豈容遺艾軒之言故不自揆而為之叙云爾是年十有二月竹溪鬳齋林希逸書 \\n  \\n 　"}
{"章节": "閩中理學淵源考卷九", "正文": "　 \\n 閩中理學淵源考卷九 \\n 　 \\n  \\n  \\n 廣平府知府李清馥撰 \\n ○莆田劉氏家世學派 \\n 彭從吾先生曰莆壤土褊小至宋始成郡而文獻特盛忠惠（蔡襄）文節（林光朝）正獻（陳俊卿）三五公為之冠冕最後後村劉先生起而繼之文章流布事業兼備論者謂三五公而下一人而已葢劉自著作（夙）正字（朔）二先生師事文節公道同行偕齊名乾淳間蔚然為文章家著作之子吏部侍郎（彌正）與羣從又皆以行義名世吏部之子則後村先生資禀既異濡染亦深壯而益學以至於成加以夀數之髙位遇之顯遂以文事紹先聞於天下當世大儒真文忠公辟帥參且以學貫古今文追騷雅薦於朝晚乃薦歴工部尚書以龍圖閣學士致仕年八十三而没 \\n 著作劉賔之先生夙 \\n 劉夙字賔之莆田人與弟朔師事林艾軒得其傳紹興二十一年登第歴臨安教授以弟朔為温州司户迎母就養因乞與温州教授莫沖兩易以便親從之作養人材多所成就陳傅良以諸生見夙賞重之果以文名孝宗即位召除樞宻院編脩以親老求去無何兼國史院編脩力辭不就除著作佐郎所對館職策言薦舉之弊曰此執政大臣為惠而不為政致之也陳執中章子厚人知其小人也然能不以官私其親今將告執政大臣曰子為子厚乎子為執中乎則艴然怒矣至其行事則有為子厚執中所不為者矣又上封事曰陛下與曽覿龍大淵輩觴詠倡酬字而不名罷宰相易大將待其言乃決嚴法守裁僥倖當自宫掖近侍始所請凡六事丐外除荆湖北路安撫司參議乾道元年以親老丐祠主台州崇道觀三年差知衢州期年政平訟簡郡人祠之會曽覿副賀金正旦道衢入謁弗納復求去徙温州禱雨全家淡食八十餘日明年引疾歸率鄉人救荒愬莆之剰米斛於朝盡蠲之又明年卒是歲王龜齡芮司業皆先夙卒吕東萊悼以詩云諸老收身盡佳城又到公蒼天那可問吾道竟成窮林謙之亦云賔之愛君均於愛親憂國過於憂身古有遺直今難其人真西山書二公誌銘後云紹興末迄淳熈中名儒十餘人言論同出處偕如立直木於通達之衢後生有所望而趨讀之令人慨嘆不已二公在當時名論最髙惜皆弗究於用云所著有春秋解義弟朔子彌正彌邵（莆陽文獻　道南源委　黄氏日抄　真西山題跋） \\n 正字劉復之先生朔 \\n 劉朔字復之紹興三十年試禮部第一廷試甲科調温州司户叅軍計口受禄以其餘救饑疫飼棄兒孝宗初立與林光朝同召對曰陛下何不延納憤激敢言之士而聽訐直難堪之言因以自考察成敗得失且及曽覿龍大淵罪狀改宣議郎知福清縣以至誠待民聽訟使兩詞自詣市食掛錢於門會病作請祠歸再召入對時虞允文贊孝宗恢復士多嚮之朔極諫以為宜選兵將廣儲峙責成於端重堪事者從容以待其變不可憑虚蹈空過為指料決天下於一擲孝宗竦然除秘書省正字以疾丐外除福建安撫司參議朔與兄賔之皆為時望所推學者輻輳其門兄性挺特不以色假人朔則濟以和易至輕禄位而重出處厚名義而薄勢利盡言於朝盡心於官飭亷隅公是非殆不相讓云著春秋紀年二子起晦起世（莆陽志　道南源委　閩書） \\n 侍郎劉先生彌正 \\n 劉彌正夙之子淳熈八年進士嘉泰初以承議郎知臨川縣入為諸司粮料院時韓侂胄為相兵禍萌芽召使如兩淮議鐵錢實欲付以邊事彌正還言無故而先發天理不順無豫而輕舉人謀弗從侂胄怒嘉定初為考功郎覆朱子諡議曰諡古也複諡非古也諡法曰諡生於行者也茍當於其行一字足矣奚複哉故侍講朱公没於爵未得諡上以公道德可諡下有司議所以諡謹獻議曰六經聖人載道之文也孔氏没子思孟軻更述其遺言以持斯世文幸未墜漢末諸儒採掇以資文墨鄭司農王輔嗣輩又老死訓詁謂聖人之心真在句讀而已隋唐間河汾講學已不涉聖賢閫奥韓愈氏復出特其文近道爾葢孔氏之道賴子思孟軻而明子思孟軻之死明者復晦由漢而下闇如也及本朝而又明濓溪横渠剖其幽二程子宿其光程氏之徒嘘其焰至公聖道粲然矣公之學以誠持中敬持外其於書尊六籍則諸子曲説不得干其思其於道不敢深索也恐入乎幽不敢過求也恐汩其説讀書初貫穿百氏終也縮以聖人之格言自近而入微由博而歸約原心於眇忽析理於錙銖采衆説之精而遺其粗集諸儒之粹而去其駁嗚呼醇矣哉孟氏以來不多有也公中科第猶少也薄游徑隱閉門潛思朝廷毎以好官召公莫能屈不得已而出惟恐去之不早自官簿書考者九而閒居者四十餘年山林之日長問學之功深也平居與其徒磨切講貫皆道德性命之言忠敬孝愛之事由公學者必行已莊與人信居則安貧而樂道仕則尊君而憂民重名節而愛出處合於古而背於時若此者真公之學也嗚呼師友道喪人各自是公力扶聖緒本末宏闊而弄筆墨小技者以為迂癯於山澤與世無競而汨没朝市者以為矯自童至耄動以禮法而跅弛於繩墨者姍以為誕世嘗以是病孔孟矣公何恨焉初太常議以文忠諡公按公在朝之日淺正主庇民之學鬱而不施而著書立言之功大暢於後合文與忠諡公似矣而非也有功於斯文而謂之文簡矣而實也本朝歐蘇不得諡文而得者乃楊大年王介甫介甫經學非醇也其事業亦有可恨楊公正復文士爾文乎文乎豈是之謂乎世多評韓愈為文而非也原道謂軻之死不得其傳斯言也程子與之公晚為韓文立考異一書豈其心亦有合歟請以韓子之諡諡公謹議終吏部侍郎林侣之建臨川三賢祠于學宫祀黄勉齋文丞相而彌正與焉弟彌邵子克莊 \\n 處士劉習静先生彌邵 \\n 劉彌邵字夀翁素性狷介早孤遺書數厨晨夕抄纂考論古今斷制義理一以洙泗濓洛為宗嘗質經於陳宓評史於鄭寅問易於蔡淵郡守楊棟創尊德堂於學宫以處之及棟提點福建刑獄復論薦於朝未報卒年八十二彌邵平生為學專務實踐自幼至老確然不移者有易藁漢考讀書日記諸書學者稱習静先生子■〈山上成下〉寳慶二年進士歴羅源青田令為政以風俗教化為本（道南源委　莆田邑志） \\n 文定劉後村先生克莊 \\n 劉克莊字潛夫夙之孫莆田人嘉定二年以郊恩補將仕郎調靖安簿以宣教郎知建陽縣新考亭祠祀朱范劉魏四賢於學糴賑糶倉二千斛方以邑最聞而言官李知孝梁成大箋其所詠落梅有朱三鄭五之句以謗訕摭其罪鄭清力為之辨釋得通判潮州改吉州真德克遜克剛秀辟為帥參且以學貫古今文追騷雅薦於朝與祠未幾漸致從班遂除樞宻院編脩官兼權右侍郎輪對言服天下莫若公今失之私鎮天下莫若重今失之輕又言權臣壊朝綱開邊釁兵驕楮賤貪饕僥倖之俗不可囘諸賢起而當之天人未應願堅凝初意無使邪説淫奪正論又拳拳於濟王苕川之獄雖復其爵未雪其寃皆人所難言尋除知漳州嘉熈元年改知袁州坐先言濟王事為御史蔣峴所劾與方大琛王邁同罷既與祠擢廣東提舉就升漕攝舶俸給例劵皆却不受買田二十畝為南仕歸喪之費淳祐四年除將作監改直華文閣因舊任六年令赴行在奏事道除大府少卿既至面對三劄御劄劉克莊文名久著史學尤精可特賜同進士出身除秘書少監兼中書舍人史嵩之服闋御筆除職予祠令克莊行詞克莊奏嵩之有無父之罪四無君之罪七舊相致仕合有誥詞今臣行嵩之之詞未知為褒為貶論奏不已為殿中侍御史章琰劾罷尋依舊職知漳州就除秘閣脩撰福建提刑以便養甫及月丁内艱方■〈衤覃〉除崇政殿説書史館同脩撰時事多内出克莊言祖宗盛時内降絶少今中外除授不由大臣啟擬求者與者奉行者習以為常臣竊惜之忤當國意尋除起居舍人進言愈切力奏不草史宇之答詔除右文殿脩撰知建寧府改福建轉運使以鄭發疏褫職寢新命提舉明道宫景定元年賈似道還朝歴遷權工部尚書兼侍講以年迫堅乞納禄除煥章閣學士守本官致仕咸淳四年特除龍圖閣學士致仕仍舊年八十三卒諡文定所居後村人因稱為後村先生彭韶祠堂記曰維莆至宋文獻特盛蔡忠惠林文節陳正獻三五公為冠冕最後先生起而繼之文章流布事業兼備論者謂三五公而下一人而已賈似道當國貪收德望以慰人心公為之出葢賈蹈蔡氏用龜山之故智云所著有後村前後續新四集　 \\n 弟克遜以父任補官調古田令累遷知邵武軍除劇盗興教化改潮州移泉州以疾奉祠一生清貧工於詩葉適趙汝談皆稱之　克剛為泉州録參真文忠薦知沙縣寳祐二年知惠州清約多才修弊起廢建豐湖書院祀羅豫章闢四齋以居生徒擇州學博士兼山長領之并増學舍惠人始知伊洛之學（莆陽文獻　閩書） \\n 教授劉建翁先生起晦 \\n 劉起晦字建翁擢淳熈五年第知貴溪縣召試秘書省正字歴益王府教授蔚有時望材行不忝其父而言官指為偽學劾罷之　弟起世擢慶元二年第南海尉子希仁起世希仁　希仁擢嘉定四年第因郊有雷雹之異摭七事應詔尤於人材致意焉又曰論事之臣惟知攻上躬任事之臣惟知舉權要所言皆劘切貴近時論壯之在仕途六十年閑散時多所薦士如徐鹿卿皮龍榮等多貴達而希仁屢以謗退官止中大夫顧毎遇遷擢必有論建身雖屏處猶上箴闕失惓惓忠愛畎畝不忘云（莆陽文獻　閩書） \\n 備考 \\n 黄氏日抄曰愚觀水心誌陳君墓寂寥歉然今二劉官不為顯文無行於世者而所載言行煒然耀人葢所誌諸公貴人皆無及此者故節録特備（節録中遺事已録入本傳此不具録）又曰劉彌正劉夙子也幼率諸弟勤苦緝故業貧不能得膏火旁嫗夜績者光射公牖輙携書就之後皆中第其在朝丞相陳自强惡其不附已開禧敵入冦遂用公提淮鹽葢以陷之危地自兵起鹽商不行公盡通鹽利就為運判後為浙漕北使自淮至浙凡送迎之事皆公裁定為成式其為浙漕也不與内臣相見官至吏部侍郎 \\n 真氏西山書二劉公誌銘後曰永嘉葉公之文於近世為最銘墓之作於它文又為最著作正字二劉同為一銘筆勢雄拔如太史公歎咏悠長如歐陽子於他文又為最嗚呼二劉公不可復見矣若永嘉之文亦豈易得哉其言紹興末迄淳熈中名儒十餘人言論同出處偕如立直木於通達之衢後生有所望而趨讀之令人慨歎不已夫言論同出處偕世之所指為朋者也名儒十餘人既為一朋望而趨者不知幾千百又為一大朋則士之相朋莫斯時若也然適是以増淳熈之盛其功及於紹熈慶元間至韓氏用事惡其朋而盡錮之其患有不可勝言者乃知阜陵規摹誠可為萬世法而歐陽子信為知言也二劉在當時名論最髙惜皆弗究於用今建陽大夫克莊昆弟方以文學材猷自奮其尚有以成前人之志云 \\n 又書著作春秋講義後曰昌黎公寄玉川子詩有春秋三傳束髙閣之語學者疑之謂未有舍傳而可求經者今觀著作劉公講義一以聖筆為據依其論秦穆公以人從死者晉文公之召王宋襄公之用人於社皆以經證傳之失所謂偉然者也昔歐陽子患偽説之亂經著為論辨自謂時雖不同千歲之後必有予同者曽未二百年而劉公之論春秋葢與之合公而有知當不恨後世之無子雲矣所講纔十有二條麟經大指畧盡於此其言曰吾聞法吏以一字輕重矣未聞聖人以一字輕重春秋也旨哉言乎足以破世儒之陋學者其深味之又跋劉彌邵讀書小記曰莆陽劉隱君以讀書小記示予予讀之嘆曰懿哉劉君可謂知學問之本矣孔門獨一顔子為好學顔子所問前曰為仁後曰為邦舍是無他學也葢為仁者成已之極而為邦者成物之極體用本末究乎此矣顔子所以亞於聖人而孟子期之以禹稷之事業豈非内聖外王之學已備故邪漢以後學者始多端記問綜古今文章妙機軸號為儒者極摯然以成已則不足以成人則甚難其亦何貴乎學予屏居八年呻S吟Y蠧簡未有云獲獨嘗竊謂士之於學窮理致用而已理必達於用用必原於理又非二事也朝思夜索惟此是求間以語諸人鮮不憮然者葢後世之學言理或遺用其病為空虚言用或遺理其弊為麤淺不知理即用用即理非渾融貫通不足以語學之成今觀劉君之書内不遺理外不遺物乃深有契於予心雖然道無窮學無止以劉君之静且篤懋懋而弗舍庸知不詣其極乎故識於末編以待 \\n 劉克莊書季父易藁序曰易學有二數也理也漢儒如京房費直諸人皆舍章句而談隂陽災異往往揆之前聖而不合推之當世而少驗至王輔嗣出始研尋經旨一掃漢學然其弊流而為玄虚矣本朝數學有華山陳氏河南邵氏今邵氏之書雖存通者極少理學有伊川程氏新安朱氏舉世誦習衆説幾廢余嘗恨程邵同時不相折衷曰傳曰皇極經世圖譜遂判為二書而不可合天下豈有難通之書亦豈有理外之數哉噫易更三聖説易者非一家程氏排臨川之學者及教人讀易必先輔嗣介甫朱氏尊伊川之言者至本義則多程子所未發議論以疑難問答而詳義理以講貫切磋而精此季父易藁之所為作也初余為建陽令季父訪余縣齋因質易疑於蔡隱君伯静後二十餘年而書成大旨由朱程以求周孔由周孔以求羲文其篤守師説雖譙天授袁道潔無以加視世之髙談先天徑造微妙彼虚而此實矣季父名彌邵字夀翁中歲棄科舉閉門著書動必由禮為鄉先生家貧食於學晚舍去併學俸卻之太守眉山楊侯棟郡博士括蒼俞君來即學為堂示舍葢之意季父僅一至焉後楊侯使本道又論薦於朝不報卒年八十二俞君乃取昔所卻俸為刋易藁而授簡其猶子克莊序之 \\n ○莆陽方氏家世學派 \\n 按莆陽方氏本徽之歙人自廷範先生分支六派以仁字行相宅於莆之刺桐巷奕葉繁衍曰龍圖公儀一派即仁岳之後也曰開府公慎言及郎中公慎從者即仁載之後也二支科名顯仕儒流濟美又有司理公峻大常公嶠者亦仁字分派遷住於白社淵源所漸又盛考峻官潤州識程公珦其子道輔先生元宷少與二程同逰得聞伊洛之學至次雲先生翥即景通先生之曽孫也杜門誦讀不求干進與林公艾軒同學又與鹽官施氏廷先逰最久而廷先之學得之信伯王氏為程門的傳子朱子嘗少年過莆見林謙之方次雲稱其講説道理極精細為之踴躍鼓動忘寢食焉至嶠之子仲宇學於安定先生尤其最初者也噫方氏一門祖孫父子得聞程胡諸賢之旨厥後次雲先生又與紫陽上下議論至次雲之孫輩禾耒壬與履齋伯謨諸公雲集執經於紫陽之門至忠惠又薫炙于西山鶴山二老是方氏家學自宋初至季世儒業勲名指不勝屈得於師友傳習考證深矣述其家世大畧著之篇首 \\n 著作方先生儀 \\n 方儀其先本歙人至廷範歴知長溪古田長樂三縣居莆刺桐巷六子皆仕閩王氏仁逸檢校水部員外郎仁岳秘書少監仁瑞著作郎仁遜大理司直仁載禮部郎中仁逺秘書正字儀仁岳季子也咸平三年與從子慎言同登第初興化軍未有學儀伏闕上書乞建軍學立夫子廟得旨賜地儀入貲助成之復與弟能及慎言奏請脩三禮堂步廊崇閣及學制之未備者由是莆之學校日盛歴官大理寺丞遷著作佐郎卒郡學繪其象祀焉（閩書　莆陽文獻） \\n 提刑方孚若先生信孺 \\n 方信孺字孚若興化人儀七世孫父崧卿擢隆興元年進士歴官政績茂著家藏書四萬卷皆手自校讎信孺少有雋材未冠能文周必大楊萬里咸器之以父廕補畨禺尉轉蕭山丞時朝廷悔侂胄啟邊釁金亦厭兵時方議和開禧三年近臣薦信孺為樞宻院參謀官使金至濠州金帥紇石烈子仁止信孺獄中露刃環守之要以五事信孺曰反俘歸幣可也縳送首謀古無是事稱藩割地則非臣子所忍言子仁怒曰若不望生還耶答曰將命出國門已置生死度外矣至汴見左丞相完顔宗浩反覆辯折不少詘自春至秋三往還言敵所欲者五事割兩淮一増歲幣二犒軍三索歸正等人四諱其五不敢言侂胄再三問至厲聲詰之徐曰欲得太師頭耳侂胄大怒奪三秩羈管臨江軍年纔三十歸營居室巖竇自放於詩酒已而王柟定議増幣函首皆信孺所持不可者柟歸具言金人毎問信孺安在乃起通判肇慶府峒寇竊發被旨同廖德明措置收捕就命知韶州至郡即封崇張九齡余靖墓擒赤水峒賊首戮之尋提點廣東刑獄奏縱不决之獄數千人遷淮東轉運判知真州即北山匱水築石堤袤二十里人莫知其所為後金兵薄儀真守將决水匱以退敵城賴以全山東初内附信孺請選威望重臣將精兵數萬往開幕以主制客以重馭輕可以固江北瞰兩河坐責降三秩再奉祠卒（閩省通志　莆陽文獻） \\n 郎中方先生龜年 \\n 方龜年景祐元年進士與蘇緘齊名仕至屯田郎中所著有經史解題群書新語卒葬姑蘇子惟深舉進士不第晚為興化軍王安石最愛其詩精詣警絶謂元白皮陸有不到處（莆陽志） \\n 提刑方公美先生廷實 \\n 方廷實字公美父監紹聖四年與曾從祖旬從子天若三人同榜官至廣東提舉廷實政和五年賜進士出身累遷御史臺簡法官秦檜方主和議金使適至廷實疏言金使以江南詔諭為名或傳陛下欲屈膝受詔夫陛下縱未能克復神州尚可保守江左何至遽爾貶尊除監察御史尋以宗正少卿被旨宣諭三京淮北廷實至京西伏謁陵寢見永昌諸陵皆驚犯而泰陵暴露解衣覆之北還檜預使戒曰幸見上無言及且約以美除廷實曰欺君之事吾不忍為既見為髙宗涕泣歴道遂力求補外不許請益力除直徽猷閣提點福建獄至則首請解官贖胡銓罪檜益銜之時海冦竊發廷實謂當以盜禦盜有習歴風濤心懐歸正者即可用之有鄭廣輩故繇此塗得武官廷實不以往事遇之延問方略廣感激自効盜相繼遁去復奏除鋪例免行錢發常平米賑泉州饑尋改知泉州未上丁内艱歸服闋除廣南東路提刑有挾檜勢為威福者廷實廉得其實案之章再上不下遂上章納禄未報卒官廷實負才識善鑒裁平生薦士如林安宅龔茂良何大圭傅自得林孝澤吳逵宋藻黄濬皆一時之選也工詩律有集行世（莆陽文獻　閩書） \\n 朝請方應之先生慎言 \\n 方慎言字應之仁載孫儀再從姪咸平三年進士知信豐蘭谿二縣祥符初以殿中丞擢屯田員外郎仁宗即位改侍御史屬丁謂得罪遣慎言籍其家得士大夫干請書悉焚之人稱長者後請便郡知泉州歲饑大發官廪貸民奏免其丁税父老感泣生子多以方名歴兩浙轉運使錢塘江决數十里慎言庀工授財叠石立柱以殺潮勢賜璽書褒美改知潭州潭人像祀之入為諌議大夫會擇重臣鎮南越遂以朝請大夫知廣州卒贈開府儀同三司　孫通熈寧六年進士歴官知睦州坐子軫上書論列蔡京謫官以朝請大夫老於家　通子軫以父任太廟齋郎極論蔡京過惡所疏凡千餘言詔罷父通職勅軫貸命追毁出身以來文字編管嶺南尋放歸靖康元年與父通復收叙原官後遷鄞縣令貧不能歸寓於慈谿至今子孫繁盛（莆陽文獻通志　閩書） \\n 郎中方惟之先生慎從 \\n 方慎從字惟之景德二年進士知弋陽導江等縣歴潮漳嘉三州再知漳州改都官郎中以老歸卒慎從所至有德於民在導江時有楠木連理嘉禾九穗之祥璽書褒異守漳之日適慎言守泉旌麾相望二州榮之及再至漳漳人夾道歡呼曰吾父復來矣（通志） \\n 忠惠方德潤先生大琮 \\n 方大琮字德潤慎從七世孫也祖萬擢紹興三十年進士大琮以詞賦為開禧元年省試第三人授南劍州學教授為江西轉運司參議官决獄平允改知將樂縣式楊時廬祀八賢於學丁外艱服除知永福縣值兵饑守隘立柵禁港發廪無虚日時延名士講論文義丁内艱起復累遷太府寺丞歴秘書郎著作郎除右正言疏論天下大勢適理宗不御殿封上之踰月入對復言理亂安危自君心始格其非者在大臣捄其源者在諫臣又以女寵侈費為戒遷起居舍人兼實録院檢討官奏乞還魏了翁以重朝廷先是有諫言綱常者竄謫相望及理宗親政大琮敢言復故王爵召用諸老於是言路稍開殿中侍御史蔣峴惡之疏劾王邁劉克莊等以大琮為魁傑請置重辟大琮遂罷去予祠尋改集英殿脩撰知廣州廣東經畧淳祐四年加寳章閣待制進直學士因舊任大琮在廣五年百度具舉以禮義化人期盡變其故俗改知隆興府命下卒諡忠惠贈寳謨閣學士依尚書例致仕大琮内温和而外方嚴平居抑畏言不出口至立殿陛争是非可否雖賁育不能奪祖尚晦翁沾溉醇馥于真西山魏鶴山而追慕劉元城之為烈與劉後村同時著述甚謹尺楮片翰刋落陳言辨博雖間不及後村而粹縝過之有奏議外制雜著若干卷子演孫侍父未嘗跬步離側為政以表勵風俗為急（通志　莆陽文獻） \\n 林貞肅俊撰方忠惠公文集序曰宋自晦翁朱夫子起建安以上集四儒之成四方學士師宗之閩為盛莆又宗之方為盛履齋若水伯謨尤著者也迨尚書忠惠公祖尚真源沾溉醇馥于西山鶴山二大老而追慕元城公為烈鐵庵之號見志也公弱冠擢南宫詞賦第三人不祈速化沉鬱下僚者餘三十年亦遺材矣端平初鄭性之當國搜名進士拔致諫垣危言正論選親賢逺聲色杜佞幸以襄之失蜀之敗為恥荆淮之擾為懼及繳駁數事尤忠戅所難言公無諱焉申大義以雪濟邸之寃追罪奸相之彌逺屢言之臨安火又言之為其黨蔣峴所中予祠鴻禧噫是無遺直者與公終寳章學士廣東安撫使為治尚風化崇正學表先賢薄官征卹民隱叅行晦翁家禮社倉諸法利闗人國為之力無阻以故生有祠殁致薦享舉扶插竹以奠請贈諡而梓行其遺文皆廣人德公之報也噫是無遺愛者與公殁淳祐丁未至是二百六十有七年公族孫雪筠良節嗣響家學大叅廣藩因舊本輯之為若干卷復梓以傳盛舉也公後村同時人平時著述甚謹尺楮片翰刋落陳言辨博雖不及後村而粹縝過之命詞運意以心術為根柢氣節為枝幹義理為華實名賢為標格澄潤豐潔而丰神自適争先覩之為快亦名作矣太常諡議謂源流晦翁徐驗之晦翁及公仕籍俱四十年晦翁在朝不滿四十日公亦僅一年幾半其出處概自相類莆先正自端明蔡公諡忠惠繼之亦僅公一人而已端明慶厯四諌温陵海橋之聲蹟天壤俱敝可也而胤嗣凉落遺文晦蝕逮之今無幾公舊本無恙兹復煥然一新梓行又適在廣是固德門子姓錫類之賢文獻足賴抑公之精神在廣與故民相糾結不渙散以黙運之今耶不能不為德名幸也俊鄉閈晚出前哲景行序文大叅之請抑亦俊之責也公諱大琮字德潤累贈銀青光禄大夫 \\n 方履之先生大壯 \\n 方大壯字履之莆田人少頴悟操筆成章艾軒二劉咸推重之年長不事塲屋專心求道朱子至莆大壯舉所學就正日與同志講明自號履齋性至孝執父喪三年不出户臨没戒衣冠束帶而逝學者稱履齋先生子東叔孫澄孫曾孫公權（閩書　莆陽文獻） \\n 通判方子約先生苻 \\n 方苻字子約大壯兄子少授學於叔父以鄉試上春官道考亭拜朱文公於精舍留語累夕為作字説第慶元己未進士文公以書賀大壯云苻清苦自勵窮達得喪惟命之安歴潤衢二州教授知瀏陽縣通判徽州未上卒（通志　閩書　莆陽文獻） \\n 秘書方蒙仲先生澄孫 \\n 方澄孫名蒙仲以字行淳祐七年廷對萬言大約欲聚君子明公論以續國脉强精神又請立涪陵後錮秦檜子孫竄史嵩之以謝天下擢甲科為邵武軍教授賔禮耆宿作成俊乂置貢士莊秩滿監激賞所酒庫以憂去入為國子監庫官校藝南宫坐商論去取不能下氣出通判泉州辟淮西制置司叅議官適元兵渡江治法征謀悉見咨訪元兵退知邵武軍表倡儒術著女教一書以崇風化請立樵川書院祠李忠定以廣教學郡最聞増一秩尋以秘書丞召卒澄孫髙才能文有氣節一時諸賢如方大琮王邁劉克莊皆與為友初以文字為賈似道所知及似道相澄孫獨求補外終其身所著有通鑑表微洞齋集子公權 \\n 主簿方立道先生公權 \\n 方公權字立道學有淵源尤粹於理以父澄孫廕補將仕郎擢咸淳元年第歴廣州教授太常主簿以歸有氣節宋亡不仕人稱石巖先生著古易義尚書審是 \\n 司理方景通先生峻 \\n 方峻字景通廷範之後有名衡者與其弟彬始居白社峻衡之子也天聖八年進士為建安簿景祐初試秘書郎福州司理嘉祐中請老分司南京居家聚徒講學榜所居曰植德堂嘗於舍傍鑿井及泉禱曰願子孫居官清白如此水初峻官潤州識程大中珦及卒伊川先生頤為狀其行又托范祖禹為撰神道碑其見重如此弟嶠子士寧子容元宷　士寧字彦昌少聰敏强學時方習尚詩賦士寧推究經史尤工古文詞凡四上鄉書第慶厯六年進士嘗為劍浦有治績三司使蔡襄薦其才從而薦者十餘人官至都官郎中　子容字南圭皇祐五年甲科歴守惠州蘇東坡謫惠日相與倡和東坡嘗為點勘六經及書峻神道碑額官終朝請大夫　子絢篤學力行好古文辭晚以八行舉辭不就隱於西山草堂門人稱濯錦先生　孫蘭輿官教授以致知慎獨教學者（莆陽文獻　閩書） \\n 推官方道輔先生元宷 \\n 方元宷字道輔元祐六年特科出身官終威武軍節度推官少與程伊川先生同逰潤學至老書問不絶家藏伊川手跡十餘紙有比得二書皆有與世背馳求合古聖賢之語足下非混俗之流其志道之士乎願足下精心致志期於至而後已聖人之道坦如大路學者病不得其門耳求入其門不繇經乎今之治經者衆矣誦其言辭解其訓詁無用之糟粕耳覬足下繇經以求道勉之又勉異日見卓爾於前然後不知手之舞之足之蹈之將不加勉而自不能止矣朱文公書帖後云伊川先生德盛言重不輕與人接今觀其眷眷如此則方公之賢可知也孫翥（莆陽文獻　閩書） \\n 正字方次雲先生翥 \\n 方翥字次雲元宷之孫峹之子幼孤多所通解書過目即貫穿下筆有軼語其從兄畧作萬卷樓儲書千二百笥語先生曰次雲才性不出户十年可移吾書入肝膈矣登紹興八年進士調閩清尉到官未一載歸閉户十八年盡讀其書無干進意有旨召對除秘書省正字凡九月以風聞論事聽外補卒於家先生道古非縁章句而終不肯著書有吟寫多出偶然羣處無羈從莆陽文獻底本束有寒蟬野鶴蕭然出俗之度初艾軒幼時喜李白石曼卿之為人又喜晉人風度不入俗調先生曰此數人來孔門恐一日着脚不得艾軒遂悟以先生為先聞道兄事焉葢龜山之學傳之王信伯信伯傳之鹽官施廷先先生與廷先居最久而與林艾軒陸子正友善及歸益與艾軒講明道理以淑後進曽孫耒壬（莆陽志　道南源委　閩書　莆陽文獻） \\n 縣令方耕道先生耒（弟禾） \\n 方耒字耕道莆田人元宷曽孫（閩書莆陽志作仲宇曽孫今從莆陽文獻作元宷曽孫）少孤苦學其弟于來禾皆自教之家貧奉母典衣不足繼以鬻田兄弟杜門力學已而見文公于建陽乾道二年登第調善化尉歴知潭州攸縣邑有茅將軍祠愚民歲取人子女殺以祭名曰樂神耒始至牒諸保聚藁於祠中遣吏酹以文而焚之其害遂絶復因文公謁張南軒南軒深器之謂其可與共死生同禍福後南軒帥荆南辟耒及游九言為屬曰是二人者能攻吾過耒感激知己遇事無隱終宣教郎知連江縣禾字耕叟亦登文公之門文公告以改過脩己之方莫切於論語弟子入則孝一章禾佩服之（考亭淵源録　閩書　莆陽文獻） \\n 主簿方若水先生壬 \\n 方壬字若水淳熈中逰太學往謁朱文公以進退之説為請十四年擢第除長泰主簿會文公守漳請壬主學事壬條上講説課試差補等十事文公命屬邑皆倣之會朱子召還出大學章句付壬俾刻示學者明年龍巖有蠻卒殺人獄吏逼同行者誣伏漳浦有僧死於佃而鞫驗者皆曰飲鴆壬皆閲實抵罪文公聞之與壬書曰龍巖之行使無罪者不寃有罪者莫逃此非細事秩滿知寧鄉縣未上卒壬性孝友與弟申始終無間家人議析先世田廬既具草壬流涕不忍視而止孫之泰紹定五年第進士見洪文毅天錫交友 \\n 縣令方子實先生泳之 \\n 方泳之初名芹之字子實莆田人元宷曽孫（莆陽志）亦與文公逰亷介好學不肯俛仰于世登淳熈第教授衡州改知南豐縣撙節浮費抑罷科斂知巴陵縣撫摩甚至縣中稱治（閩書　莆陽志） \\n 通判方嚴仲先生之泰 \\n 方之泰字嚴仲壬之孫（莆陽志）紹定初進士歴英德府教授用中州法課試陋士變習方大琮為閩漕辟幕府與洪天錫徐明叔號幕中三賢遷知長溪縣以邑前輩楊楫楊復及師儒黄幹並祠汰庠序冗職増弟子員蠲民間取例錢終袁州通判（閩書　莆陽志　通志） \\n 光禄方次山先生嶠 \\n 方嶠字次山景祐元年進士初調平陽尉改福州司理叅軍遷秘書省著作郎知山陽縣移知循州改秘書丞就遷太常博士知潮州潮與循鄰民熟知其治行不待教而服兩州皆為立祠而潮以配韓愈累遷屯田員外郎通判淄濰二州權宻州撫循有方宻人德之故相龎籍學士孫沔交薦可用余靖韓宗彦又舉才行遺逸會遣使寛恤諸路民力乃以嶠使福建嶠詢訪利病條上多見施行英宗即位改職方員外郎通判吉州遷屯田都官郎中守汀州汀虔鹽冦剽刼至悉討平之汀有巡檢與賊戰死部卒懼失主帥并誅遂謀為亂嶠諜知取其首謀三人斬之餘悉奏免所活數百人遷司封郎中改太常寺卿卒與兄峻並贈金紫光禄大夫莆人稱白社二金紫子伯騫仲宇叔完宙 \\n 縣令方先生仲宇 \\n 方仲宇嶠之子治平四年進士少頴悟日誦數千言年十二從胡安定學諸生嘗千餘人較藝屢居上列官終知南安縣 \\n 方立之先生審權 \\n 方審權字立之嶠之玄孫曽祖宙舉進士除司農丞章惇蔡確蔡京交薦將處以臺閣宙恥之力請外補父銓以詩名有真窖翁集審權少從伯父鎬宦逰江湖所至交其豪傑及歸慨然罷舉業先世積書甚富環所居田若干畝曰吾耕讀于此了一生矣與王邁方蒙仲劉克莊友善平生志業率於詩發之有聽蛙集 \\n 方伯謨先生士繇 \\n 方士繇字伯謨莆田人會之曽孫也父豐之工詩士繇少孤依母家邵武吕氏已而徙崇安從文公逰遂棄去舉業直以學古為事薫陶涵養日進髙明不數年遂稱髙弟六經皆通尤長於易聰明絶人而持之以謙厚利禄貲産絶不介意其氣貌簡逺涉世若甚疎者至講明治道援古斷今瞭然明白紹熙間文公之門人有至行在者公卿延致惟恐後士繇在逺聞之曰異時必學者禍未幾學禁果作矣又嘗勸文公少著書以文公教人讀集註為未然其憂深思逺多類此云所著有逺菴詩集子豳父一作丕父見黄勉齋學派（莆陽文獻　考亭淵源録　閩書） \\n （按文公與伯謨書問最多其跋伯謨家藏胡文定公帖在乾道八年壬辰時朱子四十三應是早歲及門者） \\n  \\n 　"}
{"章节": "閩中理學淵源考卷十", "正文": "　 \\n 閩中理學淵源考卷十 \\n 　 \\n  \\n  \\n 廣平府知府李清馥撰 \\n ○海濵四先生學派 \\n 海濵四先生者忠文陳公襄助教周公希孟祭酒鄭公宏中教授陳公季慈同時倡學於閩者也閩自唐歐陽四門開人文之先海濵四先生繼之先哲嘗述宋初安定徂徠泰山三先生倡學於周程未起之先功不可忘若四先生在閩倡學於楊羅李朱未起之日功亦豈可没哉按楊文靖公撰浦城學記曰國家慶厯中詔天下郡縣立學是時陳先生襄以經術德義為一時儒宗適主縣簿孜孜以教育人材為務又朱子曽言安定胡氏規模雖稍疏然却廣大著實如孫明復春秋雖過當然占得氣象好如陳古靈文字尤好嘗過台州見一豐碑説孔子之道甚佳此亦是時世漸好故此等人出有魯一變氣象其後遂有二先生若當時稍加信重把二先生義理繼之則可以一變而乃為王氏所壊亦是氣數使然觀此則古靈與孫胡諸先生同時羽翼明道而先哲共以儒宗追許之也又按蔣氏垣叙閩學源流曰四先生倡明道學德動朝廷遂召陳季慈為國子直講厥後道南勃興劉修撰藻林文昭之竒黄勉齋幹諸公繼之儒道盛行故吕東萊詩云路逢十客九青衿半是同窓舊弟兄最憶市橋燈火静巷南巷北讀書聲朱子見當時諸儒輩出大書海濵鄒魯四大字扁於西闗譙樓則海濵四先生實操道化之始以丕變舊俗云今備列伊洛諸學派而繼之以宋初海濵四先生者葢溯閩學興廢所自其漸有因尚論啟迪開倡之功其淵源豈可誣哉再按陳氏襄劉氏彞陳氏祥道兄弟闡述經説至今言禮者因之所謂代用其書垂諸國胄者也後之欲擬議陳請經師進於俎豆者似當倣古者樂祖祭於瞽宗之義歟謹述以俟採擇乾隆庚午九月十四日書 \\n 忠文陳古靈先生襄 \\n 陳先生襄字述古侯官人少孤自立出逰鄉校與鄭穆周希孟陳烈為友一時學者沉溺彫琢之文所謂知天盡性之説皆迂濶之而莫之講先生與三人者始相與倡之海濵聞者始皆驚笑四人者不為變守之益堅躬行於家達於州閭久之信從者衆由是閩中士人宗之稱為海濵四先生先生舉慶厯二年進士調簿浦城攝令事縣多世族以請托脅持為常先生欲革其俗每聽訟召數黠吏前立私謁者不得發老奸縮手慶厯中詔天下郡縣立學是時先生以經術德義為一時儒宗孜孜以教育人材為務遂繕學舍學成使邑之子弟造焉先生為入學講説不斁士風翕然知河陽縣留意教化時富弼為郡守一見即禮遇之至和二年富公入相首以文學政事薦公召試秘閣校理判祠部出知常州濬導蘇常二州積水之患民害以除郡庠下窄公更為經始晨入其中授諸生經義旁決郡事由是興學造士請顧臨秘校主教事毘陵學者盛於二浙將行閲公帑雜收無名錢輸償無力官逋入為開封府推官鹽鐵判官神宗立奉使契丹以設席小異不即坐契丹移檄疆吏坐出知明州熈寧元年還鄉省松楸是冬被召二年夏到闕遷尚書刑部郎中同脩起居注知諌院改侍御史上殿劄子進誠明説上學校貢舉劄子又論青苗法不便乞貶王安石吕惠卿以謝天下又乞罷韓絳政府以杜大臣争利而進者不聽召試知制誥先生以言不行辭乞補外上惜其去留修起居注復懇辭諭以手詔乃就職安石累擠之上不許踰年擢知制誥尋直學士院益為安石所忌摘其書詔小失出知陳州徙杭州入為樞宻直學士知通進銀臺司兼侍讀判尚書都省元豐三年卒年六十四贈少師諡忠文家居古靈時稱古靈先生先生蒞官所至務興學校講求民生利病在經筵上顧遇甚厚訪以人才舉司馬光吕公著韓維可備心膂不宜久外鄭俠愚直敢言願乞生還又薦范純仁程顥張載蘇軾蘇轍等三十三人上不能盡用葉氏祖洽撰行狀門人孫覺撰墓誌劉氏彞撰先生祠堂記略曰先生於學志在考古以治其性為本事君以建其忠為業始與里人陳烈周希孟鄭穆友善同志於道比仕則彞也又以經術政事更相磨琢而鋭於經綸天下大務尤能受盡言樂聞已過喜於為善而夙夜弗忘者詩與易也故其鈎考皆得姬孔幾微之藴傳注所至弗迨其籓籬矣度量淵廣長於包荒樂於教民其職精於治體其政先於變俗其仁勤於濟衆其交貴於謙光故其出入中外裕裕然弗以進退榮辱動其心焉每曰惟大人為能格君心之非吾徒之事也其講求賢才以永基祚莫若興起學校教之經術用其德行之為要云故常州之學人材輩出世以其功比安定胡公焉其記文元祐八年延平陳了翁先生瓘為之書刋于碑石云所著易講義一卷中庸講義一卷郊廟奉祀禮文三十卷古靈集二十五卷孫宇累官知州曽孫塏官終端明殿學士諡清毅皆有聞於時（宋史　閩書　陳古靈先生集） \\n 與陸學士説 \\n 天下士儒惟言泉福建興化諸郡為盛其間中髙第歴顯官福吾天子之民者為不少然而守是土者奉天子詔令外興學養士無如此急也泉之學興久矣養士之資與器莫不備具但未有能舉之者執事之去是邦士儒之望固如何宜舉之也然興學之本要在得士得士之要在於擇守長守長賢則上下服上下服則舉所有之士莫不備至矣某嘗聞州之進士有蔡黄庭楊舒辛維莊覃王實李翼者皆善講説而黄庭維覃尤有行檢黄庭通三傳不善臨幹學事但可講授耳舒有老學然困於貧窮時不能固陳從古葢長者若崔虞臣郭堪陳説者皆有材行文學可使為之長而堪通講郡經吕鑑許蕃柯適柯述柯迪皆雋邁有詞學蕃作事近古有節槩適述迪皆有志於古而勇於道一學之中若盡得此十數人者同居而和相厲以道而執事政有餘閒之時不憚煩勞日往臨之俾有宗主有賢行者尊寵之有才美者長育之有不能招來者以身下之有貧窮難安者以資養之有不能長者以禮退之有不能羣者以義導之有過缺未至者以道厲之有不率教者以法移之如此行之數月則舉郡之士皆必興於學矣賢人事業未必不由此而光大也某之所聞葢得於士大夫間未必盡詳抑猶有不知者尚在執事求而擇之也士患有其道而無其位與其地耳既有其道又得其位與地然而不為之者真可惜也伏惟執事留意焉 \\n 與福州蔡學士書 \\n 某聞有道之士不假言辭而後通非有道之士言辭雖亟通而其志愈辱而窮長樂小人父母之邦也太守長民也治其土以保安先人之墳墓而已又為之氓詩曰維桑與梓必恭敬止假使至者絶庸常人茍不一候其起居通其言辭尚為廢禮矧遇執事禮宜如何今反箝口黙黙無一字以通左右豈無説焉竊念古人之相待茍其心相通其道相同雖去之千百年立言行事和合如一况生而同俗學而同道仕而同時哉則其所相待者宜愈昵也夫道者所以冒天下而非私於一身先進之於人與己同道雖往者呼之不與己同道雖來者拒之固不必言而後通不言而後以為不同也至於後進亦然與己同道則合而不求不與己同道雖求而不合亦不必言而後從不言而後為不恭也小人之待執事持此説焉二者又自患乎已之道未有所立非進取之時言之無益兹固弗言皆所以懈執事也方欲引退林壑求其二三友生終始力學以成志其庶幾得朝夕繼見執事為之師資可進而後進焉今兹尚縻於官不得即去言念君子憂心不遑歲晏伏惟起居萬福謹先奉書以聞左右伏冀憐察 \\n 常州請顧臨祕校主學書 \\n 某竊以東南之學廢而不振也已久安定先生之去吳興葢十餘年天下學者之興較之當時固已寖盛而東南之士又常倍之然而魁竒特起之才禮樂愷悌之風反不如吳興昔時之盛何也豈非庠序之教所由廢興也歟某之不肖領郡于兹雖不敢以斯道為己任然常患近世之士溺於章句之學而不知先王禮義之大上自王公下逮士人其取人也莫不以善辭章者為能守經行者為迂濶而士之榮辱亦從而應之以是天下之士習非舍是固已塗瞶其耳目而莫之能正矣某自蒞事以來惟日汲汲以興學養士為先務以明經篤行為首選其心如是直將以待夫有志之士焉耳彼州人之子弟與夫四方之學者輕千里而至其亦有望於兹也雖然德薄任重知不足以獨當其責思得先生老成之士為之表率而未能也伏惟足下才足以宰制於人義足以矯厲於時其所為文又有以驚動時人之耳目今將表一學之生徒而教之以德行道藝之術所宜無讓也謹遣諸生躬詣門下以請 \\n 答周公闢書 \\n 某前月領書及將公儀詩序其文與韓退之相比甚善甚善續承教命予字曰述古者使之慎取堯舜周孔之作而侈大之甚非余敢當也抑嘗聞字者朋友之職大體有激勸則不敢有辭讓云比辱書勸諭諄誨以古聖人經籍大旨為之依歸又見吾黨於平生交逰中所補者大近予亦以閒燕之隙觀詩及書以稱道堯舜文武之德而慎簡之自餘三禮書紀綱文章易春秋天人之説猶所未至葢力不足故也予觀唐室若子厚輩皆有名於當時至於韓文公未始以一言稱譽其道者豈非駁而不純者乎自秦漢以來去聖日逺耼周楊墨釋子之説衣被天下故後之習孔子者多聞見則易慎擇之則難自予來居西山窮且病吾道無一相往來獨混然與浮屠居幸望其少過蓋亦難矣足下近以予不助二教者心誠有之亦嘗患今之人不若古故予未易言之前日豫章公來此篤信他道予亦以言排之自時復有書相往來俱以理勝且未嘗屈己之道以從彼之欲此足下知予心所處者如何耳孔子曰攻乎異端斯害也已孟子曰生於其心害於其事作於其事害於其政此之謂也雖然亦豈謂登泰山之髙不測東海之深哉大抵知名教有歸耳昔人有言曰摧枯朽者易為力拔深根者難為功自唐韓退之擯二氏當時葢六百年有餘矣迨今歴世寖逺枝葉延蔓後復有為退之者雖持獨智豈易為力哉知季甫比日於吾儒有功鄭第晦居菌山抑有逺志冀足下慎而折衷之天其意者將以有為也詩云庶幾夙夜以永終譽在二三故人勉旃足下比眼疾安否盛夏炎燠善自愛某無力書不能多云 \\n 天台縣孔子廟記皇（祐元年） \\n 孔子聖人之大備者也使得百里之國以為政於天下雖堯舜不可及已為天子者不以有己聽命以治其天下為諸侯者不以有己聽命以治其國則必期月而為東周矣惜乎天民之不遇命也自唐以來天下郡縣始立孔子廟追尊王爵春秋釋奠天子以下皆執弟子禮世以為尊用孔子之道如是豈其然耶生而有盛德於民死以祭禮報之如曰尊用其道則未也天下之文弊久矣自周至於今宜黜浮偽尚忠厚百物或有失職者宜正名王澤或有壅滯者宜任大臣逺近官政或有冗濫者宜能官人賢者以政不賢者以禄教或有未至者宜興學校隆師儒禮或有未脩者宜教民冠昏喪祭樂或有未作者宜考五聲十二律放鄭衛豪傑或有未出者宜拔賢才舉逸民鰥寡孤獨或有未養者宜弛力舍禁授田以制取財以節民之蠧或有未去者宜黜佛老戎狄之患或有未備者宜足兵孔子之道用必先於此數者夫能立廟以守其祭祀尚無得禮者而况於用乎天台縣有孔子廟不脩縣令石牧之始至歲十月相縣之城南隅大作新廟屋總六十有二楹先樹正殿塑孔子南向左右十哲曽子自餘弟子六十有一人與諸儒傳經者二十有一人皆圖諸壁間皆以其所追爵等降如周之服冕圭璧惟孟軻荀卿楊雄韓愈氏服儒服焉中樹講堂圖古之儒服禮樂之器於其兩壁後又設學舍生師講習咸有位序祭器在西房庖厨在東房周迴門廊環以墻宇又考古器作籩豆簠簋樽罍俎爵之屬十二月廟成明年春秋釋奠入而行禮生徒與事品物如制像圖尊嚴籩俎新嘉神明燕喜人物觀化先兹邑民不識儒學又故廟湫隘與民雜居侮慢不尊至是耳目間覺始有學者嗟乎石君可謂有志矣區區小邑而能為孔子立廟制度以禮春秋以時祀之俾民不忘是己無愧於心如其欲用孔子則天也非力之所能及也天其不欲以斯道覺斯民也則其已矣乎如欲以斯道覺斯民也石君之志其必有遇矣 \\n 備考 \\n 忠肅陳氏瑩中詩曰迺翁德望如邱山北斗以南誰可班熈寧天子自拔擢報君常以人所難忠誠皎皎落諌疏史臣編綴不敢刪當年十語九十用真譽聞隨公議還三十三公半台輔經筵薦墨猶未乾雖然年位俱不極却得千載聲名完薦賢之家門必大來者繩繩知可觀 \\n 右司諫陳氏公輔跋云公輔為兒童時聞陳宻學先生名今四十年始遇其長嗣中散來官臨海得公遺文而觀焉方熈寧間新法用事大臣以權利籠取天下士而一時沽榮希進之徒争相傾附公獨忠憤激發忘身許國與君實獻可諸公出力排之公有青苗疏論尤詳知此法一行騷動天下胎禍之端自此始使當時從其言豈復有今日事哉建炎二年九月 \\n 縣令黄仲實先生頴 \\n 黄頴字仲實莆田人嘗從陳襄學於毘陵質疑於孫莘老為襄莘老所愛重元祐間舉經明行修不就時天下弗就舉者二人而頴其一適莘老為中丞因哲宗問及條其學行以對詔降袍笏即家起之更三期母促之行始調清溪尉歴知長泰縣劍浦簿郡守方全道以改官薦力辭請畀同列知長泰縣晨興治事日中與諸生講肄有職田穀三百餘石悉與耕民尋權龍溪尉卒二縣士民齎賻金帛其子公坦一無所受公坦舉進士官終通直郎（莆田邑志　閩書） \\n 少師傅元通先生楫 \\n 傅楫字元通仙逰人少自刻勵從孫覺陳襄學襄女妻之治平四年登進士調楊州司户參軍楊守遇僚屬厲甚楫遇事未嘗希守意至捕其從者寘法守内不能平欲以煩劇困之檄攝天長令發摘隱伏姦猾屏跡轉福清丞帥曽鞏知其人與鈞禮歴大谷令則鞏弟布為帥曰是吾兄所重者卒部使交薦改知龍泉孫覺為御史中丞語之曰君盍少留朝廷且用君楫曰仕宦所樂居中者免外臺督責耳今俯首權門與外臺奚擇遂去不顧道除太學博士居四年未嘗一跡大臣門既滿徑赴銓曹楫嘗受知曽鞏及是布方執政薦為太常博士徽宗為端王就學資善堂升楫記室參軍進侍講翊善時官僚多與中人涖事者狎楫獨穆然不可親一府嚴憚之五年不遷鄒浩得罪貶楫以贐行免官徽宗即位召為司封員外郎歴監察御史國子監司業起居郎拜中書舍人曽布自以於楫有汲引恩冀為之用楫持正略無所傾下凡命令有不當用人有未厭悉極論之布大失望徽宗以舊學故多所延訪楫每以遵祖宗法度安静自然為言歸則削稿雖至親莫得而聞他日李清臣勸徽宗清心省事徽宗曰近臣中惟傅楫嘗道此然後人始知其所以啟迪君心者切至如此在朝歲餘見時事寖異竊嘆曰禍始此乎遂上疏丐去以龍圖待制知亳州卒年六十一徽宗念其藩邸舊臣賜絹三百匹子諒友謙受義夫（仙逰志　閩書） \\n 助教周公闢先生希孟 \\n 周先生希孟字公闢侯官人通五經尤邃於易知州劉夔曹頴叔蔡襄皆親至學舍質問經義部使相繼論薦詔賜粟帛授將仕郎試國子監四門助教充本州學教授三表力辭不許卒門人曽伉等七百人相與塑像祀之於五福寺所著有易義詩義春秋義雜文等書（閩書　通志　三山舊志） \\n 侍郎劉道元先生夔 \\n 劉夔字道元崇安人大中祥符八年進士累遷屯田員外郎權侍御史會李昭改製大樂鐘磬夔奏樂之大本與政化通不當輕易其器願擇博學之士以補卿丞凡四方獻妄説以要進者請一切罷之帝善其言歴三司户部判官直史館知陜西改太常少卿知廣州所至有亷名桂陽盜起夔以右諫議大夫龍圖閣直學士知漳州兼湖南安撫使初至遣人諭降不從乃舉兵擊敗之境内獲安河北大水民流為盜詔諭京東守備進夔給事中樞宻直學士以往至即發廪賑饑全活甚衆盜賊衰息上賜書褒諭大臣議欲復河故道夔極言不可遂罷遷工部侍郎知福州嘗親至周希孟學舍質問經義以户部侍郎致仕歸武夷山嘗遇隱者得養生術蔬食獨居退居一閣家人罕見其面至老手足耳目强明如少壯時不治財産所收私田餘穀以賑鄉里貧人英宗即位改吏部侍郎前數日自作遺表卒年八十三富文定公弼稱其天賦絶識孫公沔稱其進為卿相退為神仙范文正公仲淹稱其髙風孤躅賀監以後一人其見重於名流如此（閩書　閩學源流　宏簡録） \\n 祭酒鄭閎中先生穆 \\n 鄭先生穆字閎中侯官人好學深造心仁氣正勇於為義進退容止動依禮經門人從學以千數四冠鄉書遂登皇祐五年進士第主簿夀安召為國子監直講積官太常博士乞納一秩先南郊追封考妣從之改集賢較理求外補通判汾州熈寧三年召為岐王侍講嘉王出閣改諸王侍講府僚闕員御史陳襄請擇人神宗曰如鄭穆德行乃宜左右凡居館閣三十年而在王邸一紀非公事未嘗及執政之門講説有法岐嘉二王咸敬禮焉元豐三年加朝散大夫出知越州奏免鑑湖連年水溢民逋官租萬緡元祐初除直集賢院拜國子祭酒毎諸生請益無間寒暑雖童子必朝服延接以禮送迎諸生皆尊事其經術服其教訓俄兼荆揚二府侍講揚徐二府翊善拜給事中兼祭酒五年除寳文閣待制仍祭酒六年請老提舉洞霄宫公卿大夫各為詩贈行空學出祖汴東門外都人觀者如堵明年卒年七十五子瓘事推官（閩書　宏簡録） \\n 州牧余景召先生祖奭 \\n 余祖奭字景召莆田人初名祖禹唐校書鎬之後未冠補太學生為學官鄭穆范祖禹及同舍生胡安國宗澤所器愛登元符三年進士通判建州鄉人林學淵母老逺倅邠慨然請易之自邠移蘭會地大震公私廬舍陷折祖奭若有神護置隙地者迺亟拯傷殘活數百人瘞死賑饑恩卹備至蘭人德之代還主管福建轉運司文字屬葉儂叛挺身諭賊以功轉南恩州海寇卓全髙沿海焚掠祖奭内嚴控制外示間暇賊不敢犯召對指陳時弊忤秦檜意引疾乞祠歸封文安縣開國男祖奭性至孝居母喪廬墓父喪過時猶毁瘠甘露降於塋林者兩月因名其墳菴曰甘露城子武弼武揚（莆陽　文獻閩書） \\n 教授陳季慈先生烈 \\n 陳先生烈字季慈侯官人性孝友居親喪勺飲不入口者五日自壯及老奉事如生學行端飭動據禮文里中賢父兄以訓子弟必舉先生言行示之冠婚喪祭請而後行從學者常數百鄉薦試京師不遇遂絶意仕進仁宗屢詔不起曰吾學未成也公卿郡守鄉老交章稱賢嘉祐中以為本州教授歐陽修司馬光等言於朝右為國子直講皆不就陳襄薦先生心仁氣剛才智篤越學聖人之言而踐其實稽先王之法而適於時博通群經尤明典禮文章淵源浩博肆筆而成求之今日鮮有倫儷安貧力學積四十年著書數萬言未見其止累降召命辭謝不至世以烈為潔身獨行之士非知烈者也烈學師孔孟足興事業伏望陛下以禮特聘賜對清閑使陳二帝三王之術六經四子之要當世之務必有以上稱尊賢重德之舉元祐初部使者復申薦之詔從其尚以宣德郎致仕明年復教授本州在職不受廪俸鄉里遺問絲毫無所納卒年七十六（宋史　閩書） \\n ○三山劉氏家世學派 \\n 馬恭敏撰鳳岡劉氏諸賢祠記曰劉氏諸賢祠祀宋名儒劉公彞康夫藻砥礪五先生尚遺其三初議或未之考耶（馥）按三賢者樂昌令嘉譽迪功郎世南并子玠也再按閩書劉氏之初其先泉人後徙居閩至若虚先生舉進士仕至尚書屯田員外郎知邵武軍有進退大節通五經大要又欲措之脩身治官之用不為空言宜其家學樸茂代有聞人也夫當洛學未開之先彞從胡安定學康夫從周希孟學皆能傳述經旨根柢道德彬彬乎魯一變之風迨秘閣修撰藻樂昌令嘉譽從羅李逓傳中州派的至孫曽等又出紫陽拙齋勉齋諸公之門信乎家多異才也夫山川炳靈代不世有况乎萃一門之英潛心大業是淑於家庭者淵源有自禀之師訓者啟迪尤深也再按閩書劉氏彞康夫藻三先生屬閩縣劉氏嘉譽世南砥礪子玠五先生屬長樂似分派兩支但恭敏祠記稱諸賢並生一門而巡撫龎惺菴與監察雙江曽竪華表題曰一門道學觀此則諸先生雖分兩派而皆係一族無疑况恭敏屬三山舊獻其撰述似不至差訛故今仍舊記列為家學云 \\n 尚書郎劉叔揚先生若虚 \\n 劉若虚字叔揚其先泉人徙居閩縣父甫仕錢吳越鄉閭稱亷孝若虚舉咸平五年進士以大理評事知永嘉縣還上所為文章真宗召試就遷寺丞知温泉縣移通判保定軍再遷太常博士通判洪州改尚書屯田員外郎知邵武軍卒蔡襄銘其墓若虚嚴明有大略通五經大旨摘其旨義以為脩身治官之用不茍為利禄學丁謂為宰相私天下士士必歸我乃得進聞若虚名欲屈見之若虚辭不往居家事親親有疾不食酒肉居親側雖大暑中夕必嚴衣冠其莅官敏於决疑静於臨劇初若不更意慮及施下皆當理要守法不貸而民不敢怨子奕异孫康夫姪彞（閩書） \\n 通判劉象伯先生奕 \\n 劉奕字象伯天聖八年進士歴知滎陽縣慶厯間用兵韓魏公為經略使辟奕鳳翔府判官兵民事劇多倚辦集時連年兵敗民窮奕上書朝廷言兵所以敗民所以窮之狀格不報歴通判漳州潤州漳浦縣有虔民四百餘人入縣買官所賣鹽令捕之民因鬭拒令遂鞫其私販窮治之其法應死囚久繫瘦殍相屬奕為察其非私販而出其不鬭拒者坐法數十人而已卒於潤州歛無新衣囊無餘貲民集錢二百千以賻奕妻辭郤之奕於文章要以道理為的不茍為聲律其論性情推明孔子之法力教於人開曉其路從之學者咸以吾道自處（閩書） \\n 評事劉成伯先生异 \\n 劉异字成伯隱居不仕鄉人號曰隱君後以州郡薦强起授將仕郎大理評事按選舉志載天聖八年進士（閩書） \\n 教授劉公南先生康夫 \\n 劉康夫字公南幼聰敏不嬉玩名竒童父奕卒潤州僚佐憐而厚賻之康夫尚幼謂母曰勿汚吾父却不受服除就府學庠周先生希孟門人數百而康夫獨見推重其居家嚴憚遇親族有恩故鄉人師其孝悌仁愛而康夫亦以敦厚風俗崇奬名教為己任主鄉校者三十餘載從游千餘人部刺史張伯王元絳程師孟皆優禮之治平中舉孝亷本道以康夫應詔坐後時罷熈寧中廣東人乞請主番禺學朝廷下其事索所為文進志述二十七篇竟以未仕不合格止異日大臣有言於天子曰劉康夫天下士惜其幾老不得用將有特詔事遂成寢復主温陵學士之精敏勤勵者必見推許而荒慢怠游者必見斥罰其引經質問雖終日不倦泉人蔡彰録其温陵教授之功以傳諸人初康夫不為詞賦莆陽蔡公襄勉使為之一試而魁中由是屢薦至元祐中以特奏名舉前未唱名二日卒鄭俠表其墓謂康夫性純孝居喪盡禮葢年未弱冠而所以慎終大事者成人有所不逮葢其事親事長與夫恤窮撫稚訓養豪雋成就才哲發於誠心施於行事無不可以勒金石感鬼神為文下筆千百言若不繇思慮而羽翼詩書根柢仁義雖素搆無以過之所著有經訓若干卷雜文及古律詩若干卷其在熈寧苗役之役康夫嘗狀其事為之圖籍以獻竟不報又嘗擬乙丑廷策其略云去冬今春積隂常寒陽氣不逹恐有以臣議君以子改父者乃致斯譴因具言更張所宜而未嘗示人既亡而遺藁在笥見者始知公之憂其君與民為何如門人諷誦緒餘遵承規矱皆可以致主安民垂之文字而示後之學者云（閩書　省志　鄭俠西塘文集撰墓表） \\n 徵士劉孟潛先生渙 \\n 劉渙字孟潛太子洗馬仲甫之孫隱釣北溪之上歌詩自娱元祐中鄉人千餘薦之郡守許懋乞應逸民之詔懋聞于朝渙力辭不就子達夫（閩書） \\n 教授劉宣子先生達夫 \\n 劉達夫字宣子元豐中入太學以父渙年老歲一歸省父卒遂無仕進意隱居北山數十年崇寧中舉遺逸有司以應詔授松江簿擢温陵教授有薦于朝者召見將仕以中都官辭曰非志也遷越州教授卒（按選舉志載政和二年進士　閩書） \\n 修撰劉先生藻劉 \\n 藻懐安縣人按馬氏森撰鳳岡劉氏諸賢祠碑記云秘閣修撰藻從羅豫章學以孝聞於朝賜粟帛并名其里為錫類著禮書易解 \\n （按閩書福州英舊傳遍考未得此公名字只韋布傳云劉藻字昭信閩縣人與王普任文薦同以禮學稱朱子所謂三山前輩有明禮者此三人是也其傳中改易數語見朱子語類乃與朱子答問之説但閩書劉藻入韋布閩縣人乃未入官者今考馬氏鳳岡劉氏碑記有劉藻者係秘閣修撰似登仕籍而非韋布矣惟著禮書易解二書似相近又考閩書英舊選舉目録内懐安故縣紹興五年乙卯有劉藻係劉偁姪是懐安與閩縣不相符但馬氏碑記中言懐安故縣即諸劉故里似即此劉氏耳再考新福州府志選舉内亦是紹興五年乙卯附王普傳屬懐安縣人竊疑劉公藻或以朱子表章禮學後人立傳只載朱子問答往復之語而他細事或不致詳亦未可知然據馬恭敏稱為羅豫章門徒又以孝德著聞於朝以名其里官至秘閣修撰則當時乃表著人物相去數百載名公鉅儒採志乘者豈有不詳考立傳似不宜有闕漏也今將馬氏祠記附諸劉之後待考并撮其語為傳再按黄氏海道南統緒辨正諸人出處之訛謂紹興之進士禮部員外郎劉藻訛為布衣意即其人但其歴官與馬恭敏祠記未符待考證之） \\n 縣令劉德稱先生嘉譽 \\n 劉嘉譽字德稱一名岡長樂人官至樂昌尉嘗受業李延平子世南孫砥礪 \\n 司理劉景虞先生世南 \\n 劉世南字景虞受業林之竒與吕祖謙相友善秉禮蹈義鄉邦敬仰官至吉州司理參軍 \\n 劉履之先生砥 \\n 劉砥字履之别號存菴六歲時日誦千言至覽忠孝大節輒激憤感慨十歲通九經傳記綴詞賦與其弟礪舉乾道二年童子科嘗讀錫老詩嘆曰此不足習乃治舉子業又嘆曰此不宜專習因徧取伊洛諸書讀之偕弟礪往受業於朱文公文公授之先天太極圖傳充然有得文公晚收禮書砥預編次以時方攻道學益無復仕進意年四十五卒為文醇雅宏博詩不加琢而能達其意著論語解孟子解王朝禮編弟礪 \\n 劉用之先生礪 \\n 劉礪字用之别號在軒幼頴悟孝弟與黄勉齋最善朱子答陳才卿書曰禮書得直卿用之漸可整頓又曰二劉到此并手料理方有汗青之日偽學禁興志尚愈篤蔡西山竄道州礪兄弟饋贐特厚子子玠 \\n 劉君錫先生子玠 \\n 劉子玠字君錫礪子從黄勉齋學非名士不交非義理之書不存平居退讓若無有及其見義必為不類流俗則尤人所難者（以上閩書　参三山郡志） \\n 備考 \\n 明馬氏森鳳岡劉氏諸賢祠碑記曰劉氏諸賢祠祀宋名儒劉公彞康夫藻砥礪五先生也永樂間當路肇建於懐安邑鄉之八都豈以近里居而追崇表章樹之風聲哉初扁名賢祠督學潘樸溪公改名諸賢祠宋陽山公二山公龍灣公僉議著之祀典毎春秋次丁委官致祭葢自萬厯二年始也夫聖賢之生弗偶五百年必有王者興其間必有名世者唐虞三代氣運隆升應期而出至孔子時降世異故不得位而但與三千之徒大明其道以詔後世孟子没而學絶周濓溪崛起得不傳之緒於遺經以授二程吾閩楊龜山載道而南其一脉所宗者羅豫章李延平視當時諸賢較著朱晦翁則集諸儒之大成濓洛闗閩並稱天下萬世宗之固鄒魯乎濵海者也楊羅李朱皆延建産也其在福則有劉氏諸賢銀青光禄大夫彞從胡安定學居官多治績召對以正學啟沃著七經中義百七十卷明善集居易集各三十卷水經四卷及註禮記大全奉議郎康夫從周希孟學著志述二十七卷秘閣修撰藻從羅豫章學以孝聞於朝賜粟帛并名其里為錫類著禮書易解樂昌令嘉譽從李延平學迪功郎世南從林拙齋學與吕東萊相友善父子潛心問學蹈義秉禮為鄉邦敬仰砥礪中神童科從朱晦菴學嘉其篤志授先天太極圖傳嘗言履之兄弟可與進德以時禁偽學弗仕著王朝禮論語孟子解子玠從黄勉齋學克承父志是皆賢人也而並生於一門世豈有盛於此哉是宜祠而祀之然所祀止五賢尚遺其三初議或未之考耶程叔子謂無善治士猶得以明乎善治之道以淑諸人而傳之後無真儒則天下貿貿然莫知所之是可見澤在當時終不若繼往開來為扶世功大也若劉氏諸賢究其所學皆足以羽翼夫道統則固不可謂之非真儒也是故既崇之學宫列之道南書院又專祠特舉秩文祀典如此其詳悉有以哉今撫龎惺菴公因前監察臺雙江公曾竪華表題曰一門道學既兵火復申題之屬予為之記云 \\n 明蔣氏以忠龍峰巖記略曰長樂之北有龍峰去縣治十里許里先輩劉砥者與其弟礪當宋乾道間嘗築室讀書其上屬晦翁朱子南逰至邑二公從講學留斯巖最久又翁在巖時曽作讀書處三大字勒於巖今隱隱滅無乃鄭司冦環浦復補書之余為琢石刻諸門内以見朱子之所留而又以明此山非黄冠緇流之所得而有也是為記 \\n ○光禄劉執中先生彞學派 \\n 按宋初三山劉執中與陳古靈周希孟諸先生皆以經學為邑人倡其時周程尚隱濓洛三山前輩之學以經鳴者皆淵源于四先生及先生云 \\n 光禄劉執中先生彞 \\n 劉彞字執中閩縣人若虚從子從胡安定學安定謂其善治水凡所立綱紀規式先生力居多慶厯六年進士為邵武尉調髙郵簿移朐山令邑人紀其事目曰治範熈寧初為制置三司條例官屬以言新法非便罷神宗擇治水官除先生都水丞為兩浙轉運判官知虔州著正俗方訓斥尚鬼之俗使易巫為醫加直史館知桂州禁與交人互市交阯陷欽亷邕三州坐貶均州團練副使安置隨州又除名為民編隷浯州徙襄州元祐初復以都水丞召還病卒贈銀青光禄大夫先生故明胡瑗學神宗熈寧三年召問從學何人對曰臣少從學於安定胡瑗神宗曰某人文章與王安石孰優先生曰胡瑗以道德仁義教東南諸生時王安石方在塲屋修進士業臣聞聖人之道有體有用有文君臣父子仁義禮樂歴世不可變者其體也詩書史傳垂法後世者文也舉而措之天下能潤澤其民歸於皇極者其用也國家累朝取士不以體用為本而尚其聲律浮華之詞是以風俗偷薄臣師瑗當寳元明道間尤病其失遂明體用之學以授諸生夙夜勤瘁二十餘年專功學校始自蘇湖終于太學出于門者無慮二千餘人故今學者明夫聖人體用以為政教之本皆臣師之功也神宗曰其門人今在朝為誰對曰若錢藻之淵篤孫覺之純明范純仁之直温錢公輔之簡諒皆陛下所知也其在外明體適用教於民者迨數十輩其餘政事文學粗出於人者不可勝數此天下四方所共知而嘆美之不足者也神宗悦所著有周禮中義十卷古禮經傳續通解二十九卷洪範解六卷七經中義一百七十卷又有明善集居易集水經注禮記大全等書 \\n 縣令鄒堯叟先生棐 \\n 鄒棐字堯叟邵武泰寧人嘉祐中進士調淮陽軍司理參軍丁父憂服除再調南劍州劍浦縣主簿移福州閩清令用薦者改宣德郎知宣城令少有文名工詞賦壯逰四方從中山劉先生彞為學浸灌六經貫穿百氏各得其宗棐為人重厚寡言雖家人未嘗見其喜愠貌温氣和遇事堅正不可以非義回屈初在淮陽卒有受杖不服而肆言守怒欲斬之議不决以其事付棐棐以為事在有司則有常法執之不移士論韙之其蒞官臨民雖冗職必盡力故所至有風績雖當繁劇手未嘗廢書也故其用志益深學之所造者逺矣龜山先生嘗曰余自垂髫誦先生之文及長聞其名藉益甚元豐初家居始獲從先生游焉其卒也龜山為志其墓并為文祭之 \\n ○三山王氏家世學派 \\n 按曽南豐氏序公文集略曰當先王之跡熄六藝殘缺道術衰微天下學者無所折衷深甫於是奮然獨起因先王之遺文以求其意得之於心行之於己其動止語黙必考於法度而窮達得喪不易其志也文集二十卷其辭反覆辨達有所開闡非世之别集而已又按西麓周氏曰王深甫學於歐陽公與王介甫曽子固劉原甫游其文出歐陽體而尤純淡序事曲折不窮特壯偉不及也至於摘經傳語以為賦詞短而意深有味其言哉又南豐撰深甫之弟容季墓銘曰容季孝弟純篤尤刻意學問言行出處常擇義而動容季之伯兄回深甫以道義文章退而家居學者所宗而仲兄向子直亦以文學器識名聞當世容季又所立如此學士大夫以謂此三人者皆世不常有未有同時並出於一家如此之盛云馬氏貴與文獻通考云候官三王之文葢宗師歐陽公者也其大家正氣當與曽蘇相上下故南豐折服其文而深悲其早世然晁陳二家書録並不收入四朝國史藝文志僅有王深甫集纔十卷則止有曽序所言之半而子直容季之文無傳焉亦不能知其卷帙之多少可惜也今備録諸考論著之於編 \\n 推官王深甫先生回 \\n 王回字深甫父平仕御史見閩書平卒葬頴州即家焉回敦友孝行質直平恕造次必稽古人舉嘉祐二年進士為衛真簿有不合稱病自免久之在廷多薦者治平中以為忠武軍節度推官知南頓縣命下卒王氏安石誌其墓曰吾友深甫書足以致其言言足以遂其志志欲以聖人之道為己任葢非至於命弗止也故不以小亷曲謹以投衆人耳目而取舍進退去就必度於仁義世皆稱其學問文章治行然真知其人而多見謂迂濶不足趣時合變嗟乎是乃所以為深甫也令深甫而有以合乎彼則必無以同乎此矣曾鞏序其文曰回當六藝殘缺道術衰微之後奮然獨起因先王遺文以求其意得之於心行之於己作為文詞反覆辨達有所開闡其卒葢將歸於蕳也其破去百家傳註推散缺不全之經以明聖人之道於千載之後振斯文於將墜回學者於既溺可謂道德之要言非世之别集而已弟向冏（閩書） \\n 主簿王子直先生向 \\n 王向字子直與回同舉進士仕縣主簿為文故有英氣而能力自蟠屈以就法度自其少時則已著數萬言馳騁上下偉麗可喜晚自為不足而悔其少作更欲窮探力取極聖人之旨要大行則欲發而見之事業窮居則欲推而托之文章將與詩書之作者並而未知其孰後先也冏字容季孝弟純篤自少能為文章長於叙事所弟冏為文出輒驚人其為人自重不馳騁衒鬻亦不孑孑取名日與其兄講唐虞孔子之道以求其内言行出處擇義而動其磨礱灌養而不止者方未量其所至而皆不幸蚤卒向冏與兄回之文章皆宗歐陽脩正氣大家欲與曽蘇上下曽鞏序向之文誌冏之墓深推服而悲其蚤世（閩書） \\n ○三山陳氏家世學派 \\n 按三山陳氏祥道以禮學名於元祐間而弟暘著樂書在紹聖之代二書當時皆鈔録進御纂緝禮制者多折衷之所謂代用其書垂諸國胄者也朱子言三山前輩明禮者三人王氏普劉氏藻任氏文薦而祐之兄弟其嚆矢者矣再祐之先生從弟剛中以志節著朱子時此公已載長樂志遺厥歴官謫死事後朱子叩其鄉人表章之見朱子文集今考本傳已詳及之矣兹録其家學載於編 \\n 秘書陳祐之先生祥道 \\n 陳祥道字祐之閩清人治平四年進士嘗著禮書百五十卷近臣以聞哲宗詔尚書給筆札抄録除國子監直講遷館閣校勘兼太常博士終秘書省正字祥道為禮書序曰先生之治以禮為本其宫室衣服車旗械用有等其冠婚喪祭朝聘射御有儀即器觀理無非法象之所寓即文觀義無非道義之所藏使人思之知所以教守之知所以禁奢者不得騁無度之心儉者不得就茍難之節竒不得亂常衺不得害正此上下所以辨民志所以定也晚周而下道散於異政法亡於殊俗君子不得以行禮小人得以行非禮兩觀大路朱干玉磬天子之禮在諸侯塞門反坫素衣朱襮諸侯之禮在大夫繇是先王之制浸以掃地天下學者亦失其傳故隨武子不知殽烝孟僖子不知相禮范獻子不知問諱曽子不知奠方魯不知尚羔衛不知立市則時之知禮者葢亦鮮矣漢興叔孫通之綿蕝徒規當時之近功法失於太卑齊魯二生論禮樂必期百年後興言失於太髙賈誼有修禮之志而困於絳灌曹褒有定禮之議而沮於酺敏傅咸極論于晉而誚于流俗劉蕡發策於唐而棄於一時繇漢以來千有餘載其間欲起禮法於上者非一君欲成禮法于下者非一臣有是君而下不足副之則禮法終不明有是臣而上不能任之則禮事終不行此龎政薄俗所以繼作唐虞三代之治不復見也今上有願治隆禮之君下有博古明禮之臣都俞賡歌于廟堂窔奥之間四方萬里涵泳德化制作之盛在此時矣臣嘗考六藝百家之文以究先王禮樂之迹凡寓於刑名度數者必辨其志凡藏於道德仁義者必發其藴發憤二十年著成禮書總一百五十卷其於歴代諸儒之論近世聶崇義之圖或正所失或補所闕庶幾古人之髣髴可以類推藏諸巾衍非敢以施當代豈謂伏蒙太皇太后陛下皇帝陛下曲加采聽特給筆札俾寫上進臣自惟淺陋不足備甄録姑用塞明詔又有論語句解與禮書並行於世弟暘姪剛中登第（閩書） \\n 侍郎陳晉之先生暘 \\n 陳暘字晉之紹聖制科授順昌軍節度推官徽宗初進迓衡集以勸導紹述得太學博士秘書省正字所著有樂書二百卷禮部侍郎趙挺之言其貫穿明備乞援其兄祥道進禮書故事給筆札書成為序上之其文曰臣聞先天下而治者在禮樂後天下而治者在刑政三代而上以禮樂勝刑政而民德厚三代而下以刑政勝禮樂而民風偷恭惟神宗皇帝超然逺覽獨觀昭曠之道本之為禮樂末之為刑政凡所以綱維治具者靡不交修畢振典章文物一何煥然臣先兄祥道是時直經東序慨然興思求以上副神考修禮正樂之意既就禮書一百五十卷哲宗皇帝祗遹先猷詔給筆札繕寫以進有旨下議太常臣兄且喜且懼一日語臣禮樂治道急務帝王極功比籠絡今昔逮及成書固亦已勤乃寤寐在樂而情力不逮汝勉成之臣蒙先帝擢寘上庠陛下陞之文館編修論次積年于兹著成樂書二百卷曲被誤恩俾録上進臣兄弟得以區區所聞補聖朝萬一制作討論榮幸何如臣竊謂古樂之發中則和過則戾涵三之道叅和為沖氣五六之數一貫為中合故冲氣運而三宫臣焉叅兩合而五聲形焉叅五合而八音生焉二六合而十二律成焉數度雖有不同要之會歸中聲而已過此則衛鄭哇淫而不合於古也樂之有宫也與其有黄鍾也尊而無上者也五聲十二律樂之正也二變以變宫為君四清以黄鍾清為君樂之蠧也夫事以時作固可變也而君不可變太簇大宫夾鍾或可分也而黄鍾不可分既有宫矣又有變宫焉既有黄鍾矣又有黄鍾清焉是兩之也為是説者古無有也聖人弗論也漢唐諸儒之所傅會歟存之則傷教而害道削之則律正而聲和臣是敢辭而闢之也志在華國義在尊君庶幾不失仲尼放鄭聲惡亂雅之意也循其序君子以成焉明其義天下以寧焉樂之時用顧不大哉既上遷太常丞進駕部員外郎為講議司叅詳禮樂官（閩書） \\n 縣令陳彦柔先生剛中 \\n 陳剛中字彦柔建炎進士性慷慨有志事功官迪功郎紹興初上書言民力凋瘵國用匱乏願罷冗食去虚文以足邦用遷太府寺丞應詔上封事主議恢復忤秦檜意胡銓以言貶韶州剛中作啟賀行有云屈膝請和知廟堂禦侮之無策張膽論事喜樞庭經逺之有人又云知無不言願借上方之劍不遇故去聊乗下澤之車檜尤憾之遂與張九成等七人同謫差知安逺縣至縣適有嶺冦來擾究心招撫感瘴而没其妻子扶柩葬於杭州龍井山風篁嶺之沙盆塢（新三山郡志　朱子文集） \\n  \\n 　"}
{"章节": "閩中理學淵源考卷十一", "正文": "　 \\n 閩中理學淵源考卷十一 \\n 　 \\n  \\n  \\n 廣平府知府李清馥撰 \\n ○浦城楊氏家世學派 \\n 真氏西山曰國朝南方人物之盛自浦城始浦城人物之盛自文莊公及文公始再考史稱宋一海内文治日起楊文公首以辭章擅天下為時所宗蓋其清忠鯁亮之氣未卒大施仁宗嘗稱其有君子大節特贈其官諡以文蓋有由來也文莊為文公從父史稱其純厚清介尚名教非道干進尤所痛嫉蓋亦卓然儒者程榘矣兹錄二公著其家世源流所自焉 \\n 文莊楊仲猷先生徽之 \\n 楊徽之字仲猷一名儀之浦城之祖郜仕閩為義軍校家世尚武父澄獨折節為儒終浦城令徽之甫冠通群經尤刻意於詩與邑人江文蔚江為齊名嘗肄業廬山白鹿洞時李氏據有江表徽之恥官偽廷乃潜服至汴洛以文投竇儀王朴深賞遇之周顯徳中舉進士歴著作佐郎右拾遺力言太祖人望所歸不宜典禁兵太祖既得天下將因事誅之晉王諌曰周室忠臣也乾徳初出為大興令開寶中遷左拾遺右補闕寖以登用太宗尤深器之時青宫初建命為首僚寄之羽翼因索其所著書徽之以數百篇奏御復獻詩為謝太宗稱賞遷侍御史權判刑部轉庫部員外郎奉詔彚編文苑英華歴遷刑兵二部郎中端拱初拜左諫議大夫出知許州入判史館事加修撰因次對上言陛下嗣統鴻圖闡揚文治廢墜修舉儒學響臻然擅文章者多超遷明經業者罕除用向非振舉曷勸專勤師法不傳祖述安在且京師四方之會太學首善之地今五經博士並闕其員非所以崇教化奬人材由内及外之道也望發明詔博求通經之士簡之朝著拔自草莱増置員數分教胄子隨其所業授以廪稍且優加旌别使淹貫經士皆蒙厚賞則天下知所勸矣太宗嘉納謂宰相曰徽之儒雅摻履無玷宜置館閣未幾改判集賢院坐漏洩張洎語出為山南東道行軍司馬改鎮安軍真宗咸平初加禮部侍郎以足疾請告真宗駐蹕大名特降手詔存諭明年春車駕還遣使臨問卒年八十贈兵部尚書賜其家錢五十萬絹五百疋無子錄其外孫宋綬太常寺太祝姪孫偃集並同學究出身徽之純厚清介多識典故守規矩尚名教非道干進尤所痛嫉嘗言温仲舒寇凖用搏擊取貴位使後輩務習趨競禮俗寖薄世謂其知言寡諧於俗惟李昉王祐深所推服石熈載李穆賈黄中則與為文義友既沒有集二十卷畱於家真宗令夏侯嶠取以進後徽之妻卒乃葬復以緡帛賜其家景祐間賜太子太師諡文莊祀白鹿洞從孫億（閩書　真西山撰文莊公書堂記　宏簡録） \\n 文公楊大年先生億 \\n 楊億字大年浦城人天資頴悟七歲對客談論為文揮翰不輟有老成風雍熈初年十一博覧强記太宗聞其名詔江南轉運使張法華就試詞藝送闕下連三日得對試詩賦五篇下筆立成太宗深加賞歎即授秘書省正字俄丁外艱服除會徽之知許州億往依之晝夜務學不息徽之嘆曰興吾門者汝矣淳化中改太常寺奉禮郎仍令讀書秘閣獻二京賦命試翰林賜進士第遷光禄寺丞直集賢院表求歸鄉里賜錢十五萬至道二年遷著作佐郎帝知其貧屢頒霑賚每有奏頌時時稱善真宗即位超拜左正言詔錢若水修太宗實録奏億叅預凡八十卷億獨草五十六卷書成乞外補就養知處州真宗知其才長史學畱不遣固請乃許之召還拜左司諫知制誥賜金紫咸平中西鄙未寧詔近臣議靈州棄守之事億上疏言存有大害棄有大利灑灑千餘言景徳初以家貧乞典郡江左詔令知通進銀臺司兼門下封駁事俄伴史館會修冊府元龜與王欽若同縂其事序次體制皆億所定羣僚分撰篇序詔經億竄改乃用三年召為翰林學士又同修國史凡變例皆出億手大中祥符初加兵部員外郎户部郎中五年以疾在告遣中使致太醫視之億拜章謝上作詩批紙尾有副予前席待名賢之句以乆疾求解近職優詔不許但權免朝直億剛介寡合在書局惟與李繼路振刁衎陳鉞劉筠輩厚善當時文士咸頼其品題或被貶議者退多怨謗王欽若驟貴億素薄其人欽若銜之屢抉其失陳彭年方以文史售進忌億名出其右相與毁訾真宗皆不惑其說天禧二年冬拜工部侍郎四年復為翰林學士卒年五十七初真宗欲立徳妃為后欲得億草詔使丁謂諭旨億卒不草及卒仁宗令議追贈有司言故事非曽任二府及事東宫法不應贈仁宗曰億有君子大節可贈禮部尚書諡曰文億文格雄健才思敏捷精密有規裁尤長典章制度喜誨誘後進以成名者甚衆人有片詞可紀必為諷誦一時學者翕然宗之手集當世述作數千篇為筆苑時文録性耿介重交遊尚名節多周給親友故所得禄俸亦隨而盡所著括蒼武彛潁陰韓城退居汝陽蓬山冠鼇等集内外制刀筆共一百九十四卷立從子絃為後録為奉禮郎（閩書　宏簡録　通志） \\n 備考 \\n 范文正公賛楊文公畫像曰公以命世之才其位不充故天下知公之文而未知公之道也昔王文正公居宰府僅二十年未嘗見愛惡之迹天下謂之大雅莱公當國真宗有澶淵之幸而能左右天子如山不動却戎狄保宗社天下謂之大忠樞密扶風馬公慷慨立朝有犯無隱天下謂之大直此三君子者一代之偉人也公與三君子深相交許情如金石則公之道其正可知矣 \\n 王沂國文正公曽嘗語曰昔楊文公有言人之操履無若誠實吾每欽佩斯言茍執之不渝夷險可以一致 \\n 楊文公在翰林以讒佯狂去職然聖眷之不衰聞疾愈即起為郡未幾復以判秘監召既到闕以詩賜之曰瑣闥往年司制誥共嘉藻思類相如蓬山今日詮墳史還仰多聞過仲舒報政列城歸覲後疏恩髙閣拜恩初諸生濟濟彌瞻望鉛槧諮詢辨魯魚祖宗愛惜人材保全忠賢之意如此文公後卒與寇萊公力排宫闈協定大策功雖不終其盡力於國者亦可以無愧也（石林詩話） \\n 真文忠公徳秀撰楊文莊公書堂記曰浦城夢筆山等覺院邑人禮部侍郎楊公澄為本縣令日所建也侍郎之子文莊公少讀書於此山既去以文學節義擅聲中朝為薦紳標式後人即其處為書堂繪公父子祠之按公名徽之字仲猷甫冠通羣經尤刻意於詩得騷人之趣時李氏王江表公恥官偽廷杖策走中原以周顯徳三年登第入文館升諌垣嘗論太祖有人望不可典禁兵國初出司征於方城繼為大興峨眉二縣令開寶中召還寖以登用太宗尤深器之世謂帝以能詩知公而不知公之受知聖明者不專在是也當公之去國也一遷而楚再徙而秦又再轉而蜀山川益寥逺而公嘉陽諸詠皆翛然自得亡秋毫隕穫意胸中所存其亦逺矣入侍禁中新承聖睠至摘其詩雋語筆之御屏中辭章翰墨同時豈乏其人而公獨得此者非重其詩重其節也晚事定陵尤被寵渥初置翰林講讀學士公與邢昺首與其選雖未及大用以終而平生所立凛凛玉雪無一節可疵從孫文公億少依公以學既皆以文章名天下而清風雅摻奕奕相望浦城人物之盛自二公始紹定改元七世孫震榮將新其書堂之舊謂某盍為之記藐是晚出匪工於辭獨念前輩風流相去日逺後生小子鮮或聞知故為推迹本末刻之堂中使吾黨之士聞而慕之平居講學以淬磨志行自期有位於時以扶植世道自許則公之遺風庶幾復見而吾邦之人物其亦有興乎若夫卑陬淟涊志於榮寵利事温飽而已豈惟重桑梓之羞過公之堂當必有泚其顙者矣 \\n ○浦城章氏家世學派 \\n 按志乗稱浦城甲族盛矣蓋楊起於文莊章肇自郇公蓋練夫人孫夫人陰徳世多傳焉今約録楊章二家為宋代閩中文獻所始餘未得槩及云 \\n 文簡章希言先生得象 \\n 章得象字希言世家泉州髙祖仔鈞以戰攻守三策投王審知審知命為將戍浦城遂家焉咸平五年進士及第為大理評事知玉山縣遷大理寺丞歴知台州南雄州徙洪州楊億以公輔器薦之未幾召試為史館安撫京東權三司度支判官累遷尚書刑部郎中使契丹遂以兵部郎中知制誥踰年為翰林學士遷右諫議大夫以給事中為群牧使累遷户部侍郎遂拜同中書門下平章事集賢殿大學士仁宗謂曰向者太后臨朝群臣邪正朕皆黙識之卿清忠無所干附今日用卿職此也陜西用兵加中書侍郎兼工部尚書兼樞密使辭所加官明年以工部尚書為昭文館大學士慶歴五年拜鎮安軍節度使同平章事封郇國公徙判河南府守司空致仕卒贈大尉兼侍郎諡文憲皇祐中改諡文簡得象在翰林十二年憲章太后臨朝宦官方熾太后每遣内侍至學士院得象正色待之或不交一言在中書八年宗黨親戚一切抑而不進以簡重鎮止浮競而已他無所建明至其渾厚有容喜薦拔人天下終以為長者（閩書） \\n 朝奉章端叔先生甫 \\n 章甫字端叔年十四辭親求師友薄游江淮間殆十年卒以名聞熈寧三年進士調臨州尉邑有盗獄株連至不可詰訊甫按實抵三人於法餘悉不問哲宗即位轉承議郎通判宿州先是南京押綱侍禁史士宗侵耗官米數百石反訟倉官交納不公獄乆不决朝廷以委甫甫至以片言折之士宗雖坐流竄自以為不寃兩遷為朝散郎繼丁親憂累遷至太府寺丞召對稱旨除府界提舉常平等事鄢陵舊有雙泊河數溢為民害為増濬河外故道是歲河朔饑甫召而廪給之因以用其力興築堤成民不告病饑者得全活徽宗立轉朝奉大夫未幾除知處州時承平日乆年榖屢豐天下諱言災傷甫還朝首言淮甸歲凶宜加賑恤朝命遣使大發倉廪民賴以濟崇寧初黨論復興甫除郎官得旨陛對抗言元祐臣僚削秩投荒皆縁國事陛下即位稍令内徙道路交慶今復刻言著籍禁錮其子孫恐非陛下本意由是與時論不合尋知泰州遂掛冠退居吴門未幾時旨落致仕復知泰州之官數月乞宫祠卒甫莊重簡黙接人以和行已蒞官一本於誠其論天下事不茍不隨期當理讀書萬卷増校精至有文集二十卷孟子解義十四卷（閩書　通志） \\n 州守章榮之先生授 \\n 章授字榮之得象從孫少從得象游京師學擅辭塲紹聖四年省試第一元符中陳瓘薦其賢除知海州（閩書） \\n 章表民先生望之 \\n 章望之字表民浦城人以伯父得象蔭除秘書省校書郎監杭州茶庫踰年辭疾去上書論時政凡萬餘言不報兄拱之知晉江縣忤其守得罪望之號訴於朝拱之竟得脫歐陽修韓絳吳奎劉敞范鎮同薦其才除簽書建康軍節制判官又除知烏程縣俱不赴遂以光禄寺丞致仕卒望之喜議論宗孟軻言性善排斥荀卿揚雄韓愈李翺之說著救性七篇歐陽修論魏梁為正統望之以為非著明統三篇李覯謂仁義禮知信樂政刑皆出於禮望之著禮論一篇以訂其說又有歌詩襍文數百篇集為三十卷 \\n ○莆陽蔡氏家世學派 \\n 按公當時與歐陽文忠犯顔廷諍培沃朝廷正直忠厚之風與歐陽徂徠尹公並稱四君子惜其設施措畫未盡著廟廊而多布在列郡歐公撰墓志言往時閩人多好學而專用賦以應科舉公得先生周希孟以經術教授學者親至學舍執經講問為諸生率又尊禮陳氏烈陳氏襄鄭氏穆一時人士感奮是公與海濱四先生同時倡學於閩而後學尚有未及詳考者也其涖温陵造建萬安橋樹植松陰七百餘里兩至斯郡惠澤尤深王忠文公十朋踵公後者道泉人稱太守之賢者必以公為首云馥嘗徃來莆之楓亭蓋公故里也遺風八百餘年訪求舊跡莫可追尋拜仰公之墳塋逼近行路墓木薙然而後嗣亦式微播遷莫可考矣不禁低徊嗟嘆夫公之功烈徳誼列郡後嗣尚有追祀馨香者何獨故邦寂然衰落至此耶因輯公家世學派而重興感云乾隆丙子十月下澣書 \\n 忠惠蔡君謨先生襄 \\n 蔡襄字君謨仙逰人年十八天聖八年舉進士調西京留守推官改著作佐郎館閣校勘范仲淹以言事忤丞相吕夷簡落職知饒州余靖論救之尹洙請與同貶歐陽修移書責司諫髙若訥不言由是三人者皆坐譴公作四賢一不肖詩以識其事詩成都人士争相傳冩契丹使者至買歸張於幽州之館一時稱重慶厯初天下無事士大夫寛弛乆安仁宗慨然思正百度以修太平排羣議進退二三大臣親擢靖修及王素三人為諫官使拾遺補闕公又以詩賀三人者以其詩聞仁宗亦命公知諫院兼修起居注遇之甚寵公值事感激無所廽避權倖畏斂不敢撓法干政而仁宗益與大臣圖議屢下詔書勸農桑興學校革弊修廢天下悚然知其鋭於治於此之時言事之臣無日不進公補益尤多四年以右正言直史館出知福州以便親遂為福建路轉運使復古五塘以溉民田奏減五代時丁口稅之半丁父憂服除復入修起居注進知制誥兼判注内銓御史吕景初吳中復馬遵坐論梁丞相適罷臺職除他官公封還辭頭不草制其後屢有除授非當者必皆封還而仁宗遇公益厚曰有子如此其母之賢可知命特賜冠被以寵之至和元年遷龍圖閣直學士知開封府三年以樞密直學士知福州未幾復知泉州公在福州禮其士之賢者以勸學興善而變民之故俗除所甚害往時閩人專用賦以應科舉公得郷先生周希孟以經術傳授學者常至數百人公為親至學舍執經講問為諸生率延見處士陳烈尊以師禮而陳襄鄭穆輩其徳行著稱公皆折節下之以風教生徒又作五戒以教民若浮屠巫覡蓄蠱之害一切禁止其在泉州距州二十里萬安橋絶海而濟行旅苦其險公立石為梁長三百六十丈種蠣於礎以固梁基又植松數十里蔭芘凃行至今賴焉嘉祐五年召拜翰林院學士權三司使三司開封世稱省府為難治公居之談笑無留事破姦發隱吏不能欺至商確財利則較天下盈虚出入量力制用必使下完上給剗剔蠧弊簿書紀綱皆有法程英宗即位以母老求知杭州即拜端明殿學士治平三年丁母憂卒年五十有六贈吏部侍郎公文章清遒粹美工於書而仁宗尤愛稱之詔書御製元舅隴西王碑其後命學士撰温成皇后碑文又勅公書則辭不肯曰待詔職也於朋友尚信義聞其喪不御酒肉為位哭盡哀乃止公三子匀旬皆早世朝廷録季子旻及旬子傳乾道中孫伸請於朝賜諡忠惠有莆陽居士集行於世 \\n 特進蔡伸道先生伸 \\n 蔡伸字伸道襄子旻之子也與兄伷佃入太學俱有聲時號三蔡佃崇寧二年進士方廷對時從祖京當軸使謂曰能過我第一人可得佃不屈及掲卷佃舉首京詭辭曰陛下不以佃不肖而使冠多士恐天下以陛下私臣上以為誠乃置第二會星異上疏論宰相非人宜舉漢汲黯故事以應天變責監温州税官至朝奉郎直龍圖閣伷大觀三年進士官至徽猷閣待制伸政和五年進士累遷通判徐楚饒真四州在徐州時禁卒謀亂約夜半舉火伸聞密為之備故緩更籌以誤之比舉火則黎明矣叛卒盡就擒在真州日值火災民露處雪中伸揷置有方且欲發常平廪以賑守者不可伸曰此國家所以備非常也如得咎請獨當之事聞釋不問改知徐徳安和四州初伸與秦檜同舍又同年後伸以趙鼎黨丐祠者累年檜一日訪伸叙舊好伸不應出為浙東帥司叅謀官建炎紹興間盗賊蠭起伸嘗曰國步多艱中原未復豈能以書生餘技取爵禄耶時戚方既降而叛伸單騎至其麾下說之就招州民以寧官至左中大夫卒贈特進子洸以父任歴官尚書學士自有傳從孫戡進士僑居毘陵歴官寶謨閣直學士著定齊集四十卷 \\n 朝請蔡子應先生樞 \\n 蔡樞字子應傳仲子政和五年同從父伸登第歴官西京提舉學司主管文字御史常安民在黨籍人多疎之樞獨事以師禮提舉湖南學事時殿中侍御史張所教授潭州未知名會所白事樞問曰時事如此度今誰可任國事者所舉劉安世樞瞿然曰自崇觀來禁錮元祐之學文字言語稍涉疑似者必置之法子為教官乃敢伸公論若是耶即薦所後果知名年四十五慨然嘆曰先公掛冠之年吾已遇之時方多事其可無功冐寵乎致仕去榜所居堂曰世隠宣和末興燕雲之師主兵者欲引樞為謀議官樞以書止之累官朝散郎守職方員外郎贈朝請大夫子頔進士宣教郎知寧徳縣孫師言敷言皆登第 \\n 備考 \\n 明成化六年廵撫滕昭修墓建祠立碑每歲重陽令有司遣官致祭郡人柯潜記略曰成化六年春四方多以災沴奏聞當宁選大臣廵行天下凡民間利病可興可罷者皆許便宜行之庶幾格天心召和氣以康惠億兆民而都察院右副都御史滕自明公在選中乃奉璽書建節以來吾閩首訪百司吏以貪殘著聞及衰耄庸懦不事事者皆斥去而褒奬亷勤慎厚者使益修其政興太平之治既又廵行諸郡過興化仙遊之楓亭見道傍有巨碑刻云宋端明殿學士忠惠蔡公神道悚然曰此非嘗為四賢一不肖詩世稱直臣者耶遂下馬周視其墓蒙翳榛莽中亟發從吏馳諭分廵按察司僉事周君謨亟俾督所司修之乃以夏六月始事先封填頺塘次作享堂刻歐陽文忠公所撰墓志立於堂中以冬十月畢工方其經始也或謂公墓在赤湖焦坑而此為非是按墓志載公葬於莆田將軍山當時豈地屬莆田後又屬仙遊因此近有將軍墓故名曰將軍山今俗人又呼為蔡山則因公姓而得名又況有碑石題識可據則此為公墓無疑赤湖焦坑去此六七里則其為父母之墓文忠公亦嘗銘之所謂其里慈孝其岡平井即其地也歴歲既乆地里紛更為子孫者尚亦遺忘況鄉里之人得於傳聞者安得不謬誤哉任其事而考視詳審者知府蔣君雲漢協力而成者同知習君襄推官李君俊莆田縣王君玉既成合言属余記云 \\n  \\n 　"}
{"章节": "閩中理學淵源考卷十二", "正文": "　 \\n 閩中理學淵源考卷十二 \\n 　 \\n  \\n  \\n 廣平府知府李清馥撰 \\n ○温陵陳氏家世學派 \\n 按陳休齋知柔撰九日山墨妙堂記云國朝進士顯名繇大諫錢公曾楚公龍學公踵之大諫者錢公熈楚公者曾公會龍學公即休齋伯祖龍圖學士陳公從易也諸公為泉南人物一時之倡公起家以清徳文學知名景徳後文士雕靡相尚公力挽頽風與楊公大雅共矯其弊清源文獻載六一詩話曰陳舍人當時文方盛之時獨以醇儒古學見稱其詩多類白樂天云再按休齋雖繫籍永春閩書録入晉江附龍圖之後其家世源流信有本焉次崖林氏贊休齋如雲鴻野鶴飛翔於千仞九霄之表其贊後嗣曰中行開邊之策足以定國是端行江中之語足以懾逺人介行經學之優景魏治才之美皆能世振箕裘無玷家聲者矣今録其世系載於篇 \\n 龍圖陳簡夫先生從易 \\n 陳從易字簡夫晉江人端拱二年進士及第初調彭州軍事推官王均盗據成都陷綿漢諸郡彭人謀殺都監以應從易攝州事擒誅首惡戒將吏嚴城守積薪舍後戒家僮曰守而不支薪焚我矣賊聞有備去召為秘書省著作佐郎遷太常博士出知邵武軍專務徳化改監察御史召對便殿命賦瑞雪詩援筆立就真宗嘉奬遷侍御史直史館知虔州吉州改福州未行遭父喪服除出湖南轉運使歴太常少卿直昭文館後知廣州逺俗安靖璽書褒美加三品服北還不蓄南物仁宗聞之擢知制誥飛白書清字賜之初景徳以後文士雕靡相尚一時學者向之及從易知制誥與楊大雅同官相善皆好古篤行獨守不變適朝廷方矯文章之敝故並進二人以風天下兼史館修撰遷左諫議大夫以老辭請補郡進龍圖閣直學士知杭州卒從易嗜學强記激直少容喜别白是非多面折人或尤其過終不改元豐中神宗問頌卿母誰氏頌以從易對上曰天聖間學士邪頌因言從易知廣州不蓄南物上曰清節過馬援矣先是宰相寇凖惡從易疎已除從易吉州及凖貶道州丁謂語從易曰廬陵之事可以釋憾矣從易曰當以故相之禮待之謂有愧色其志行多類此所著泉山集二十卷中書制誥五卷西清奏議三卷孫孝則（閩書　萬歴志通志） \\n 提刑陳永仲先生孝則 \\n 陳孝則字永仲晉江人舉宣和進士調東筦尉以薦改秩通判潮州知英州代還奏罷涵口稅塲除廣南東路提點刑獄出舶商於死獄居家十餘年舶商至泉中望廬瞻拜念祖父之風結屋城隅以清名室守王十朋贈之詩我來聚星地喜見此老成公清不自言藹然著鄉評時尋訪其室鄙吝不敢萌如覿任棠水似濯滄浪纓其歿也復哭以詩有心勞撫字陽司業獄喜平反雋不疑頭白不忘文字示室清宜作子孫規之語子頴弟知柔 \\n 州守陳中行先生謨 \\n 陳謨字中行材氣髙邁貫穿經史開門受徒户屨常滿登慶元二年進士宰執以學行薦除國子正開禧初召試館職時議開邊模對策謂王恢首謀之戮不足以贖僵尸百萬之寃叅政李璧讀之嘆曰真館職也除秘書省正字校書郎通判鎮江府平鹽鈔法公私俱便知梅州多惠政民為立祠改汀州民以綵旗迎於界上有曰忻迎鄞水新賢守知是梅州舊使君居五月卒號可軒門人多名士達宦有經史管窺行於世子晉接紹定壬辰進士仕國子司業宗正卿（泉州府志　永春邑志　閩書） \\n 安撫陳端行先生樸 \\n 陳樸字端行知柔從子乾道二年進士歴知漳州節浮費五萬為民代輸身丁以左司郎接伴金使舟行大江中流風暴作金使駭汗樸笑傲自若曰此天之所以限南北者守疆息民則天福之江有神不可欺也使者悚然擢太常卿除知廣州兼廣東安撫革弊例帑羨受代儲錢數十萬上於朝（閩書） \\n 陳介行先生機 \\n 陳機字介行學問該貫尤長於詩冩情咏物若不經思往往出人意表嘗有讀易詩云從此不除窓外草要觀天地發生心又曰須信生生是真易疎籬依舊竹生孫其深於經而語意之到如此（泉州府志） \\n 郡守陳先生景魏 \\n 陳景魏知柔從孫以郊恩補信州鉛山簿歴監贑州會昌倉石城寇竊發景魏請乗機掩捕郡守然其計破賊寨擒其酋餘黨悉平辟廣州新會丞改知潮陽縣歲輸丁銀郡守督拘錠頭錢盡械邑吏景魏曰吾寧以罪去决不阿奉貽害無窮守不能奪由提轄文思院改知惠州郡有疑獄久弗决景魏讞出之重正胥魁之罪惠經兵燬痛自樽節起學宫官廨仍以餘力葺白鶴故居合江樓六如亭歲大饑上言民瘵未瘳減惠陽糴米三之一擢知潮州後知英徳卒洪天錫狀其行謂其少不倨老不惰病不昏化不怛信善人云（閩書　泉郡志） \\n （按閩書云陳知柔而下舊入永春志但知柔與孝則親兄弟不冝分屬故並載晉江云） \\n ○州守陳休齋先生知柔學派 \\n 按永春志乗次崕林先生曾縂厥事其表章前哲載於志書及集中特詳而陳氏一門尤數見者矣志稱陳自南宋入明合族以居歴世十二内外雍睦公盛年從仕以不附秦檜即矢志歸自號休齋居士前後四奉祠户外屨滿又考王忠文公年譜并文集乾道四年八月知泉州是冬蒞泉六年某月移知台州在泉時贈公詩云儒先賀州守正氣超等倫又曰門下有髙弟廟堂手經綸房魏方得君詎肯忘河汾計彼時泉之在廟堂者同里有梁公克家考宋宰輔年表乾道五年四月壬辰梁公自端明殿學士兼参知政事但梁公受業師志乗載永春陳諱光者見陳光本傳而忠文之詩所言門下有髙弟而未指出其人歴稽志乗莫有及之者然考之忠文年譜文集按之宋宰輔表為梁公似無可疑再攷陳氏光與休齋同邑為交友而蔡氏兹與休齋同登第梁公當軸時曽經薦除蔡公為廣憲是梁公平日師友盡在於永則其講授於二陳切磨於蔡公往復講論淵源似有由來也惜休齋諸公著述已殘缺乆湮賴忠文詩章猶可顯證謹志所疑登録梁公載入休齋學派俟博攷者訂之再按公平生與紫陽文公極厚其經學最顯著惜亦多佚嘗自言曰學者要論當世尚友考其行事以無愧於天地間足矣次崖林氏稱公如雲鴻野鶴飛翔於干霄九仞之表諒哉又按蔣氏亘曰泉郡如陳體仁崇禮晦翁傳述經書與黄景傳巖孫之潜究周張蔡白石廷傑之嚴絶浮屠張子文巽之理辨精微又如永春蔡光烈兹主貢舉特抜晦翁可稱知人數公皆邃於理學宜建特祠按蔣公所論後之欲表章泉南人文之倡者必有取焉 \\n 州守陳休齋先生知柔 \\n 陳先生知柔字體仁永春人性超邁聪頴刻志墳籍紹興十二年進士授台州判官辨釋寃盗四十餘人教授建州汀州兩奉祠歴知循州從賀州先生與秦檜子熺同榜檜當軸一時前列十餘人俱以攀援致通顯先生獨不阿附以故齟齬盛年從仕即有歸志自號休齋居士雅好山水在天台奉安遍遊名山歸至會稽耽其巗壑留二年罷賀州留惠陽三年暇日泛豐湖登白鶴峯和東坡詩羅浮風物陶冩殆盡還参議福建幕前後四奉祠諸生從之户屨常滿寓僧房四壁蕭然豪氣不少衰遇名勝輒置酒賦詩相與談論經旨所著有易本旨十六卷易大傳二卷易圖一卷春秋義例十二卷古學并圖二卷詩聲譜二卷論語後傳十卷詩話五卷又有梅青傳詩騷古賦雜著毋慮千百篇皆行於世王氏龜齡贈詩云我來守清源徳星識二陳大陳如金玉一室清無塵厭世不肯留至今里稱仁儒先賀州守正氣超等倫胸中包古今筆下真有神唾手取巍科齒髪方青春聲名滿天下文字驚縉紳勞人暫州縣平步當要津蹉跎忽至今此志猶未伸真人奉香火蕭寺含悲辛講席延諸生黄卷呵古人異端斥佛老吾道鳴孟荀聊藉束脩禮少資囊槖貧我忝二千石二年牧斯民不能助玉川恥與韓公均贈我詩與文字字皆可珍寵褒恨太過感激難具論願公少自愛行矣當致身門下有髙弟廟堂手經綸房魏方得君詎肯忘河汾知柔卒朱文公於淳熈十一年三月祭之文熹少日遊宦獲從公遊泉漳間蒙公愛予誘掖良厚其後别去幾三十年去歲之冬復見公相與開懐握手如平生歡公雖老矣意氣不衰為我置酒談論經義篇什間作亹亹不休相與追遊蓮華九日涼峯鳯凰雲臺之間晝則聨車夜則對榻視公起居食飲呌呼談噱有非後生所能及者謂公壽考未艾也及熹之還公復載酒餞我洛陽則操袂分攜潸然不樂乆而不能平也不謂未及兩月公訃遽來嗚呼痛哉公於諸經皆有論述許以寄我相與考評而今而後不復遂此願矣（閩書　永春志　郡志　王梅溪文集　朱子文集） \\n 通判陳又之先生一新 \\n 陳一新字又之永春人少受學陳休齋知柔文章志行迥出流輩登紹興元年進士條對剴切為時所稱教授汀州慶元四年較藝漕闈時韓侂胄用事一新發策以谷永攻君而黨王氏劉蕡言直而有司不取為問同列請易之一新堅執不聼果激韓侂胄怒將以為罪侍臣力救得免累遷國子博士輪對深論權倖以劾免通判婺州知邵武軍却互送簡供餽以亷平稱卒於官初言者請下漕官索考官不習偽學狀一新曰吾寧不為考官决不書也其守義如此所著有奏劄講義詩詞雜文藏於家（閩書　永春縣志） \\n ○同安蘇氏家世學派 \\n 昔朱子筮仕同安為公建祠毎嘆後生晚學不復講聞前賢風節學問源流是致士風日就凋弊顧念公之道德純懿即邑人族家子弗克究知而追惜聞見單淺為風俗之陋嗟乎宋於斯時正際國運昌明而遐陬僻邑文獻未彰亦蹈習乎耳目之近者耳自朱子表揚倡教之後泉南風氣日開踵後起者於是知功烈之盛必本於道徳大賢之澤其過化有如此者攷魏公之父已遷移外徙然讀朱子祠記云有族家子則尚有族泒在同者再攷邑乗公之弟衮慶厯六年進士懐忠公緘之弟結皇祐元年進士公之子駉元豐二年進士公孫象先元祐六年進士公之四世孫漢慶元二年進士皆宋世科目見於閩書邑乗至明嘉靖鄉薦有蘇氏瀾為公裔孫精春秋學官至縣令年九十終其後嗣登鄉薦文學而名載於鄉賢者尚多國朝裔孫蘓氏峩寄寓臺灣登康熈丁夘鄉薦為臺科目之始則公雖遷於外而苖裔留閩者尚未艾也尚有在粤見志邑乗蘇氏祠記未及備述 \\n 蘇先生光誨 \\n 蘇光誨父益自光州固始隨王潮入閩誅叛將黄紹頗留從効表為漳州刺史陳洪進憚之計召至同安為大第留不遣密使人之漳奪其任遂為同安人陳氏納土後盗起遊洋光誨夕殪盗魁十餘人送首級於州將喬維岳太宗召赴闕遷左衛將軍子仲昌天聖二年殿試被勲致三班官歴任荆湖南北路提點刑獄知宜邵復三州終左屯將軍子孫累世貴盛 \\n 正簡蘇子容先生頌 \\n 蘇頌字子容同安人父紳葬潤州丹陽因徙家焉公登慶厯二年進士第厯宿州觀察推官知江寧建業承李氏後版圖無藝征斂髙下出吏手公因他事互詰丁産詳其隠蔽剗剔夙蠧簡而易行諸令視以為法調南京留守推官留守歐陽脩委以政曰子容處事精審一經閱覧吾可不復省矣時杜衍退老睢陽見公深器之曰如君真不可得而親疎者悉語以入官至侍從宰執所以設施處置曰老夫非自矜以子相知且知異日必爲此官耳公後履歴亦略似衍皇祐五年召試館閣校勘同知太常禮院至和中有司請建大臣家廟下太常公議謂禮大夫士有田則祭無田則薦今若叅今古制為之差等錫以土田然後廟制可行不然時雖建立子孫無爵無土制亦易廢請攷按唐賢寢堂祠饗儀止用燕器常食而已嘉祐中議立郭后神御殿事謂郭后無可廢之事仁宗有不當廢之悔請附郭后於後廟加一懐哀愍之諡以成追復之道庶盡之矣曽公亮深嘆服之遷集賢校理富弼與韓琦為相同表其亷退以知頴州歴擢知制誥時王安石用事以李定為御史宋敏求知制誥封還詞頭復下公當制公報奏不具草次至李大臨亦封還於是并落知制誥歸工部郎中班時稱熈寧三舍人歲餘出知婺州方泝桐廬江水暴迅舟横欲覆母在舟中公哀號祈籲舟忽自正母甫及岸舟覆人謂孝感尋加集賢殿學士知應天府吕惠卿語人曰子容吾鄉先進苟一詣我執政可得也公聞之笑而不應凡更三赦得授秘書監知通進銀臺司吳越饑選知杭州公宴客有美堂或告將兵將亂公密使捕渠領十輩荷校付獄中迨夕會散坐客不知也及脩兩朝正史轉右諌議大夫使契丹遇冬至其國厯後宋厯一日圵人問孰是對曰厯家算術不同時刻小異或先或後各從其厯可也使還帝善其對元豐初權知開封府尋貶秘書監知濠州改知滄州召判尚書吏部兼詳定官制唐制吏部主文選兵部主武選帝謂三代兩漢本無文武之别議者不知所處公言唐制吏部有三銓法分品秩掌選事今欲文武一歸吏部則宜分左右曹掌之毎選更以品秩分治自是吏部始有四選法又問宗子主祭承重之義對曰古者貴賤不同諸侯卿大夫皆世爵故有大宗小宗主祭承重之義匹夫庶人初無與焉近代不世爵宗廟因而不立尊卑亦無所統其長子孫與衆子孫亦無以異今五服嫡孫為祖父為長子斬衰三年世俗論為承重不知為承大宗之重也臣聞慶厯中朝廷議百僚應任子者長子與長孫差優與官餘皆降殺亦近古立宗之意請詔禮官博士叅議禮律合承重者酌古今收族主祭之禮立為宗子以繼祖禰異於衆子孫士庶人不當同用一律使人知尊祖不違禮教也除吏部侍郎遷光禄大夫遭母喪中使唁勞賜金元祐初拜刑部尚書兼侍讀奏言國朝典章沿襲唐舊乞採新舊唐書中君臣所行日進數事以備聖覧因詔經筵官遇非講讀日進漢唐故事二條公所進可為規戒有禆時事者必述己意反復言之毎進讀至弭兵息民必援引古今以動人主之意嘗奏言陛下聪明不可有所偏向有所偏向則為患大矣今守成之際應之以無心則無不治遷吏部尚書前後掌四選五年由翰林學士承旨擢尚書左丞行樞密院事七年拜右僕射兼中書門下侍郎在位務奉行故事使百官守法遵職量能授任杜絶徼倖之原深戒疆塲之臣邀功生事論議有未安者毅然力争之故當母后垂簾之秋能使元祐之治比隆嘉祐時羣臣奏事但取后旨帝有言或無對者惟公奏太后已必禀帝命有宣諭必命諸臣聽聖語及后崩章惇用事周秩劾之帝曰頌知君臣之義無輕議此老乃免以論賈易事為楊畏等所劾遂上章辭位罷為觀文殿大學士集禧觀使出知揚州徙河南辭不行告老以中太一宫使居京口紹聖四年加太子少師致仕徽宗立進太子太保爵趙郡公建中靖國元年薨年八十二詔輟朝贈司空理宗朝賜諡正簡公器局宏逺不與人較短長以禮法自持雖貴自奉如寒士事祖母及母飬姑姊妹與外族數十人甘旨怡悦婚嫁以時妻子衣食或反不給晏如也富弼嘗稱為古君子頴州通判趙志忠自言已雖生長邊徼然見義則慕平生心服者惟公與魏公耳自書契以來凡經史九流百家之說至於圖緯律吕星官算法山經本草無所不通尤邃律厯常請别製渾儀即命提舉法度精密占候不差前此未有也深明典故喜為人言亹亹不絶朝廷有所制作必就而正焉嘗議學校欲博士分經課試諸生以行藝為升俊之路議貢舉欲先行實而後文藝去彌封謄録之法有司叅攷其素行之自州縣始庶幾復鄉貢里選之遺範論者韙之按徐氏却掃編載公之子京字世美嘗為許州觀察判官時韓黄門特用知州事甚器愛之薦於朝曰竊見某讀書知義理臨事有風力云（宏簡録　府志　閩書　徐氏却掃編） \\n （按明林貞肅公俊撰泉州府志敘稱公為忠簡攷同安邑志宋理宗朝邑人吳燧在臺請諡正簡並錄之待訂） \\n 懐忠蘇宣甫先生緘 \\n 蘇緘字宣甫紳從弟也素有俠負慕古忠臣義士之蹟寶元五年登進士第初授河南簿再調陽武尉緘本儒者嘗馳馬手斬劇盗送府府尹賈昌期驚曰儒生乃能爾耶累遷秘書丞知英州儂智髙圍廣州緘奮曰廣去吾州近危而不救非義也即募士數千人委印於提點刑獄鮑軻夜行赴難廣人有黄師宓者為賊謀主緘擒斬其父復捕殺不逞者六十餘人招其詿誤者六千餘人使復業賊勢阻將解去緘分兵先扼其歸路摧傷甚衆奏至仁宗語執政曰南事淹時戰將未聞有功蘇緘儒生乃能奮勇如此優授供備庫副使充廣南西道兵馬都監遣中使賜朝衣金帶以寵之後以邕大將陳曙失律誅緘亦坐貶英宗即位大臣論薦始還副使知亷州熈寧初進加京使廣東鈐轄四年交趾謀入寇以緘充皇城使知邕州八年交寇陷欽亷乗勢廹邕閲郡得羸卒二千八百人分城拒守民驚震四出緘悉出官帑及私藏示之曰賊已薄城宜固守以遲外援若一人舉足則羣心搖矣幸聼吾言敢越佚則孥戮汝大校翟績潜出斬以徇由是上下脅息緘晝夜行勞士卒發神臂弓射賊所殪甚衆會劉彛所遣將張守節來救者猝遇賊皆覆蠻獲圵軍使為雲梯又為攻濠洞蒙以華布緘悉焚之蠻計窮將引去或教賊囊土傅城者頃刻髙數丈蟻附而登城遂陷緘猶領傷卒馳驅戰愈厲而力不敵乃曰吾義不死賊手亟還州治殺其家三十六人藏於坎乃縱火自焚城中人五萬八千餘口感其義無一人降者蠻遂盡屠其民緘憤沈起劉彛致寇又不救患欲上疏論之属道梗不通乃榜其罪於市兾朝廷得聞焉神宗聞緘死嗟悼贈奉國軍節度使諡忠勇賜都城甲第一區鄉里土田十頃官其子子元子元為閤門祗候召對謂之曰邕州賴卿父守禦倘如欽亷即破則寇乗勝奔突桂象皆不可保矣昔張廵許逺以睢陽蔽江淮較之卿父未為逺過改授殿中丞通判邕州次子明子正及諸孫同死皆褒贈焉起與劉彛皆坐謫官後交人謀寇桂州行數舍見大兵從圵來呼曰蘇城隍領兵来報怨懼而引歸邕人祠之賜額懐忠黄萬頃贊曰昔守邕州交寇馮陵戰厲力窮義氣猶横合家自刃肯汚羶腥千秋萬歲烈烈風聲 \\n （閩書原按曰緘傳出宋史又按江西志載緘嘗令崇仁南城二縣其令崇仁民喜争田有數十年不决者緘一斷以法未半歲庭無留訟治寶塘堤冶鐵為纜以作梁其令南城歲凶民藏粟者固閉待價緘籍得其數先發常平榖定中價糶於民掲榜於道曰某家有粟幾何令民用官價糴有勒不出及出不如數者撻於市以是民無艱食子元嘗知横州以恩信得民） \\n 備考 \\n 朱子請立蘇丞相祠堂申縣狀曰右某等伏覩故觀文殿大學士太子太保致仕贈司空趙郡蘇公道徳博聞號稱賢相立朝一節終始不虧自其髙曽世居此縣比因逰宦始寓丹陽今忠義榮義二坊故宅基址宛然尚在而後生晚學不復講聞前賢風節學問源流是致士風日就凋弊某等今欲乞改榮義坊為丞相坊仍於縣學空間地架造祠堂一所不惟増脩故事永前烈之風聲庶以激勵將來俾後生之竦飭謹具狀申縣 \\n 奉安蘇公祠文曰泉人衣冠之盛自國初以至於今其間顯人或至公卿者多矣然而始終大節可攷而知則未有若公之盛者也惟公著節於熈寧登庸於元祐而幅巾謝事偃仰婆娑於紹聖元符之間然則公之所自任於進退出處之間者可謂無所苟矣蓋將以比古之所謂大臣者豈獨泉人數公而已哉今以邑人之意祠公於學即事之始敢布其衷尚饗 \\n 蘇丞相祠記曰熹少從先生長者逰聞其道故相蘇公之為人以為博洽古今通知典故偉然君子長者也熈寧中掌外制時王丞相用事嘗欲有所引拔公以其人不可用且非故事封上之用此罷歸不自悔守益堅當世髙其節與李才元宋次道並稱三舍人云後得毗陵鄒公所撰公行狀又知公始終大節蓋章章如是以是心毎慕其為人屬來為吏同安同安公邑里也以公所為問縣人雖其族家子不能言而泉人往往反喜道曽宣靖蔡新州吕太尉事以為盛予不能識其何說也然嘗伏思之士患不學耳而世之學者或有所怵於外則眩而失其守如公學至矣又能守之終其身一不變此士君子之所難而學者所宜師也因為之立祠於學歲時與學官弟子拜祠焉而記其意如此以示邑人云 \\n 陳氏傳良跋魏公百韻詩稿後曰余嘗慕魏公之為人今見晚所自叙百咏遺稿非獨其人品殊絶蓋其及見故老與師友淵源所漸盛矣余於是知慶厯嘉祐之際人物之偉嗚呼城門之軌豈兩馬之力哉自三經之學行士以師心自賢不能降以相從而風俗日壊其流弊何可勝道追想前輩髙山仰止龍圖陳公諱從易曽胡田楊四公者諱公亮宿况偉也楊以慶厯八年曾田以皇祐三年胡以五年相繼為學士云 \\n 明永新劉氏定之重建蘇丞相祠堂碑畧曰公名頌字子容當王安石執政欲擢憸黨李定公掌外制堅不肯摛辭卒就貶謫可謂文見用而不輕用焉既以是忤王而繼王操柄能致士霄漢者吕惠卿使來告曰公吾郷丈茍能從吾言便可同升公笑而不答平生合志者廬陵永叔嘗為寮曰公處事精審吾可不復省閲眉山子瞻嘗為寮曰見公文徳殿為三舍人之冠陪公邇英殿為五學士之首雖凌厲髙躅不敢言同而出處大節無甚相異可謂時不合而合於賢焉公之先君紳簉迹玉堂而公踵武然公尤操行潔特學問該博蓋頲之獻替踰於其父環軾之波瀾弘於其父洵蘇有宗風子光乃考公豈不為孝乎公拜相以元祐壬申夏其罷以明歲癸酉春踰年而紹聖紀元新法復用羣奸起衆正仆然則公進焉匡朝寧邦退焉先幾知止公豈不為忠乎凡是四者公皆有之可謂君子也昔者紫陽朱文公簿同安嘗飭公祠廢不復存余見公邑士族裔每問其遺跡莫能知為之嘆息今其邑貳令永新劉珣器謀欲重搆之珣器由賢良舉明練政務既脩文公舊所居髙士軒乃及兹良可嘉也予為之記而繫以楚詞使供祠香火者歌以祀公 \\n ○文靖梁叔子先生克家家世學派 \\n 按宋南渡後講學論道之盛必曰炎興乾淳余考吾郡士風家法亦於是時最著蓋諸儒承圵宋流風餘榘至靖康時寖微寖晦矣龜山楊文靖公載道南來渡江後巋然仔肩道脉於時閩之分派者多属上游至是漸徧海澨蓋風氣日趨於南人物亦猶是也紹興之季文靖梁公首以淳品魁多士而同郡留忠宣公亦同時聨第史稱梁才優識逺謀國盡忠留亦以相業著二公先後秉軸攷其時所師友者陳公知柔陳公光而知柔休齋氏尤為一時士類所宗户外屨滿梁公其一也（此見王梅溪贈陳氏知柔詩可考）然其所薫炙師資殆有所本爾攷泉之學派自陳氏好曽氏恬衍龜山之學而游文肅公酢又通判於泉程學至是萌芽矣迨政和間韋齋朱獻靖公首以河洛之學掌教石井亦開倡之始也紹興間朱子涖同安遂彰明其學而派繫始盛休齋斯時與朱子特厚而蔡公兹與朱子有塲屋之知故其聲氣感通非偶然也其時蒞兹土者亦多績學名家而王公龜齡於乾道五年涖泉尤為特出故當時為政者倡明於上在野者講述於里薫蒸洋溢至慶元寶慶泉之人文極著矣今録梁公家世并及吾郡風教源流大畧云梁公子億克世其家其從祖梁氏熈志崇寧間進士梁氏熈載大觀間進士皆無本傳可考惟郡志載梁氏克俊字叔明晉江人歴官知循州州人多其功祠之未詳其出身始末又雍正九年新志稿載梁公弟克明與公同登紹興二十三年郷薦第一云 \\n 文靖梁叔子先生克家 \\n 梁克家字叔子泉州晉江人幼聪敏絶人紹興三十年廷試第一授平江僉判金主亮死衆皆言乗機進取克家獨移書陳俊卿謂敵雖遁吾兵力未振恐有後悔俊卿歸以白丞相陳康伯嘆其逺慮孝宗即位召為秘書省正字遷著作佐郎灾異數見克家奏宜下詔求言既得旨遂條六事語甚切直累遷中書舍人使金以中朝進士第一敬待之金人來賀慶會節克家奏金使入朝由南門百官由北門從者毋輒至殿門外以肅朝儀詔著為令郊祀雷震復條六事遷給事中凡三年遇事不當執奏無隱嘗言陛下欲用實才不喜空言固知無益然以空言為懲則諌争之路遂塞願有以開導之上欣納因命條具風俗之弊乃列四條曰欺罔苟且循黙奔競上奬諭乾道五年二月拜端明殿學士簽書樞密院事明年除參知政事又明年同知樞密院事在政府與虞允文可否相濟不苟為同皇太子初立請選置官屬増講讀員遂以王十朋陳良翰為詹事中外稱其得人初上命選諌官允文以李彦頴林光朔王質對不報克家與允文共争之允文主恢復朝臣多迎合克家密諌數不合力丐去上曰兵終不可用乎對曰兵事以財用為先今用度不足何以聚事上改容曰朕將思之詰朝面諭曰朕終夜思卿言至當無庸去八年拜右丞相兼樞密使一日上謂宰執曰近過徳壽宫太上頥飬愈勝天顔悦懌朕不勝喜克家奏堯未得舜以為己憂既得舜固宜甚樂允文奏堯獨髙五帝之壽以此上曰然屬允文罷相克家獨秉政雖近戚權倖不少假借而外濟以和張說入樞府怒公議不與謀中傷士大夫克家悉力調護善類賴之又奏前除樞密院編脩朱熹屢召不起宜乞褒録上從之俄議金使朝見授書儀時欲移文對境以正其禮克家議不合求去九年十月以觀文殿大學士知建寧府陛辭上以治效為問克家勸上無求竒功既而三省宻院卒移牒泗州敵不從遣泛使来舉朝震駭後二年湯邦彦坐使事貶天下益服其謀國之忠丁内艱歸有言其當軸除吏之戾者落觀文殿大學士服闋提舉臨安府洞霄宫乆之淳熈六年起知福州綽有治績得陳傅良通判福州喜甚委以俾贊郡事强禦者不得售其私九年復右丞相封儀國公逾月而疾十三年進封鄭國命與内祠兼侍讀賜第行在存問不絶明年疾愈入謝御製詩賜之有真儒良臣之褒十四年六月薨年六十手書遺奏上為之垂涕賜少師諡文靖初唱第時孝宗由建邸入侍愛其風度峻整及躋政府眷寵尤渥為文渾厚明白自成一家辭命尤温雅多行於世弟克明與克家同登紹興二十三年鄉薦第一子億以孝稱孫汲為運管見劉後村詩集（舊郡志　新郡志　宋史　閩書） \\n （按宋史公淳熈八年起知福州今攷福州府志本傳及職官志皆云淳熈六年以資政殿大學士知福州再按樓公鑰撰陳止齋神道碑云陳公通判福州帥相梁公克家得公喜甚以政委之公亦悉心俾贊不事形跡卒以專擅論罷時淳熈七年也按此則梁公知福州在七年以前三山志似不錯誤今照三山志改作六年） \\n （又按宋史本傳罷觀文殿大學士知建康府通鑑綱目載知建寧府宋史宰輔表亦載知建寧府再按建寧府志公乾道間知建寧府朱子於淳熈元年撰建寧府社倉記亦言丞相清源公出鎮兹土入境問俗子與諸君因得其所為條約者迎白於公云再攷國朝一統志建康名宦亦有公名並録待攷） \\n 通判梁伯安先生億 \\n 梁億字伯安以父任補官累遷主管西外睦宗院通判福州襟度夷粹母秦國夫人剛嚴奉使無違博親師友講學不倦嘗著論語集觧上之進官一秩孫均通判信州 \\n 備考 \\n 陳止齋上閩帥梁丞相生日二十二韻詩曰炎正維中葉皇圖再造年天潢流少海星緯粲台躔臣主常難並乾坤豈偶然千齡開厯數一氣付陶甄黄屋傳神器彤庭領衆仙風雲從此會日月更誰先昔者求侵地何人賦甫田吳兒咸抵掌噲等欲差肩廟論惟多士戎功不在邊一麾分赤社萬事屬青編吾道誠難用諸儒亦自偏才名多濩落經行失拘攣洛蜀何嗟及熈豐竟禍延旁羅兼鴈木平步忽貂蟬甚矣知當宁凄其望濟川年來群老行公在萬民懸定作鹽梅夢行歌杕杜還滄溟宗衆濫衡嶽倚蒼元要使垂身後無為慰眼前管絃無算爵桃李未央天魯燕雖堪頌閩山不足鐫中原康濟事彛鼎願聨翩 \\n 又祭梁丞相文曰麟鳯不摯帝王瑞之木徳為春萬物善時維皇龍潜公為舉首天授之相有司之手維皇至聖維天之仁維相休休嘉靖此民澤農欲晴山農欲雨公在相位髙秔下黍彼有言戰此有言守公在相位兵不挂口人亦有言誰怨誰徳公曰刑賞其在三尺人亦有言匪同斯異公何適莫靡立一意乾道經畧淳熈無為從容其間不競不隨上之咎言下之觖望弗及其身人自得喪公疾未劇公歸已决帝曰如何咨爾同列至於領祠至於賜第宿留經帷愈好勿替我觀自昔蕭曹周召經史云云如公特少方舜命禹宜師宜保薄海有恨公不壽考公不壽考薄海恨之矧如傅良辱愛辱知屬官窮楚遭歲之繆爰及祥琴文始克就太常有誄太史有傳廼如斯文聊以哭奠 \\n 朱子挽梁文靖公詩曰擢第初龍首登庸再鳯池心期詎温飽身任必安危昔歳調飢政今年殄瘁詩恭惟衮斂意不盡鑒亡悲疏寵無前比騰章又夙心極知求士切端為愛君深鹵簿寒笳逺塵埃斷稿侵空令郗公掾衰涕滿寒襟 \\n 癸辛雜識云沈夏徳清人為版曹貳卿一日登對上問版曹財用幾何虧額幾何夏一一奏對訖於所佩夾袋中取小冊進呈無毫髪差上大喜次日問宰臣曰侍郎有過政府例否梁克家奏云陛下用人何以例為遂特除簽書樞密院事 \\n ○永春黄維之先生偉家世學派 \\n 按黄維之先生與朱子相友善朱子稱其西銘太極諸說皆積數十年之功當官事蹟尤多可紀晚歲巋然典型為鄉邦模楷朱子於淳熈十年冬重至温陵公與休齋陳公年皆無恙朱子贈休齋詩云一官避世今頭白萬卷収功乆汗青又云歸歟吾黨又千里老矣心期但一邱珍重休齋書滿屋可無三宿為君留答黄叔張詩曰衆流争靡靡一柱獨亭亭只恐追鋒急那容晝掩扃一時舊友會合重逢歲晏所相期許者古道照千載矣 \\n 提學黄維之先生偉 \\n 黄偉字維之後即為名更號叔張弱冠從兄巽之入太學屢試占首與黄槐同時人稱二黄紹興二十七年第進士除太學録遷國子監簿轉對進所撰太祖政要論愛名器厲亷恥因及銓試冒名代筆其後任子覆試議自偉發之時孝宗銳意恢復方講武事獻議者乞立武賢良科下館學集議維之謂賢良求文武全材不宜復立科事遂寢除大理寺丞時少卿欲奏獄空維之以所隷有獄未竟不敢書名寺削去維之名銜以聞維之白執政有官守者不得其職則去力求外補差知邵武軍陛辭賜對論選用大臣當如王素對仁宗宦官宫妾不識名者可充其選又論乾道新書不當刪減内侍不得干預朝政等事孝宗面加褒諭翌日出劄子付勅局復舊法後歴官江西提學維之為小官恥於求舉及更麾節所薦引多寒士其挾貴而來者未嘗舉一人敭歴中外直道而行居閑十年手不釋卷嘗與朱子論學後進以鄉先生事之維之亦喜接引傅内翰伯壽頋郎中咸出其門自號竹坡居士年七十九卒之日夕猶與諸子講論至夜分子以寧以簡以大猶子以翼 \\n 通判黄宗一先生以寧 \\n 黄以寧字宗一分教惠陽指授有法擢太學録差淮西漕司幹官幕畫明辨漕使憚之會淮甸大歉部使者檄以寧循行賑貸區畫有方通判建寧守史彌堅彌逺介弟喜事尚威闗決有不可引誼力争守積不能平嗾臺臣劾罷之父老遮留數千歸家杜門食祠延接後進講論忘倦或有不善面加譙責郡守樂咨以政毫無私答端平親政忤權臣者皆召人惜其先卒弟以簡知永福縣以大知循州 \\n 黄宗台先生以翼 \\n 黄以翼字宗台維之從子也嘗受業陳圵溪蔡白石之門莊毅有立析理精詣晚年記問益富所著有周易禮說（道南源委　郡志） \\n 備考 \\n 朱子答黄叔張曰示及三書感感誠通誠立之論誠如尊諭不敢多遜竊意自有此書無人與之思索至此西銘太極諸說亦皆積數十年之功無一字出私意釋氏以胸襟流出為極則以今觀之天地之間自有一定不易之理要當見得不假毫髪意思安排不著毫髪意見夾雜自然先聖後聖如合符節方是究竟處也 \\n  \\n 　"}
{"章节": "閩中理學淵源考卷十三", "正文": "　 \\n 閩中理學淵源考卷十三 \\n 　 \\n  \\n  \\n 廣平府知府李清馥撰 \\n ○清漳黄氏家世學派 \\n 按叔燦先生寛緩死獄論者謂有陰徳知其後必大者也今攷諸子世濟其美斌斌乎儒雅之林矣漳浦文勤蔡公纂漳郡志獨列公為世學餘莫並焉可知其淵源逺矣 \\n 少師黄叔燦先生彦臣 \\n 黄彦臣字叔燦龍溪人弱冠登治平四年進士初授南寧簿宿州録叅歴知長汀南安二縣倅泉廣二州守莆汀劒建四郡官至朝散大夫累贈少師彦臣倅郡時獄鞫强盗守欲亟寘之法彦臣疑其寃故緩之果獲真盗時鹽禁甚嚴私販者至百斤論死在汀日有販鹽被捕至者計斤當死彦臣置鹽郡庭不問乆之鹽化為滷斤隨減百得以不死論劒建舊俗苦丁錢有生子不舉者後丁錢奏免以口食艱仍不舉彦臣乃令保正月報數於官給錢贍之後為定式彦臣教子甚篤嘗慮宦飬壊性每之官不令侍行諸子皆奮為聞人長子願尉晉江時造一肩輿以奉彦臣彦臣惡其侈焚之貽書切責云候歸日當夏楚之願覽書皇汗若無所容其清嚴類此有文集二十卷雜文數卷行世子七人願以世賞入官碩預頖頴連登進士顗顯并累薦免省姪孫渙曽孫樵仲杰櫄皆踵世科各有傳（清漳郡志） \\n 朝散黄若冲先生碩 \\n 黄碩字若冲彦臣第二子大觀三年以上舍生與弟預同登進士初調建昌教授外臺交薦自江寧刑曹累官至朝散大夫年五十恬於仕進奉祠里居教授生徒筆周禮講義時遷學不利碩請復舊捐祠俸以倡之及卒郡守李彌遜祭以文曰隐居好學逺近慕之其陽亢宗之流乎不慕官榮優游卒歲其馬少游之儔乎時以為知言 \\n 提點黄秀實先生頴 \\n 黄頴字秀實彦臣第五子年二十四以上舍免省赴廷試時彗星見頴指陳時政無少諱忌及廷唱言彗不為灾者皆寘前列頴附第四甲抑殿丙科調秀川崇徳簿改應天府户曹未幾改吉水教授官累遷至著作佐郎繼兄頴為樞密院編脩官兼符寶郎時兄願為卿預入臺三人同朝奉魯國太夫人崔氏侍養時論榮之俄遷中書舍人方拜命有忌其才者出為提點江州太平觀頴温恭亷介尤工書隷嘗書題名碑人争摹焉有周禮觧義春秋左氏事類行於世 \\n 録參黄道夫先生樵仲 \\n 黄樵仲字道夫預之孫彦臣之曽孫也淳熈五年與弟杰同登進士弟櫄亦以是年補入太學樵仲初調永福尉再調漳州録參俱有善蹟俸外添支一無所受自書屏云俸薄儉亦足官卑清自尊謝事歸每晨興率子弟衣冠見家廟退而黙坐或至終日飲食衣服不求鮮美曰無過吾分居喪三年無笑容鄉里有為非者惟恐樵仲知之也鄧司諌守漳闢郡學行鄉飲皆請樵仲主之朱文公守漳禮請入學牒文稱其氣質渾厚操履端方杜門讀書不交權利若屈居教導必能使諸生感化興起及講小學書文公每稱善奉檄校文漕闈撤棘疾作卒之日神采自若文公遣倅經紀後事有禮記小學口義行世 \\n 宣敎郎黄實夫先生櫄 \\n 黄櫄字實夫預之孫彦臣之曾孫也未冠賦南浦歌膾炙人口淳熙中補入太學未升上舍丁内艱歸服除參告隨中舍選以平等釋褐願對大廷尋遷舉録獻十論於相王淮丁未升進士内科臚唱之日朝士皆求識其面櫄家居及在太學受業常數百人由浙至廣名士多出其門初調南劒教官篤意教導日以龜山了翁勉勵諸生又闢貢院請諸臺閫以助其役嘉泰壬戌預考南宫尚書木公謂人曰經義非黄架閣不收詩三魁皆櫄所取衆賀得人金壇王遂卷已被黜櫄得之批云此必博洽竒特之士王與収謝曰遂終身何敢負先生時將有召試之命而櫄逝矣官止宣教郎有詩解行世有中庸語孟解文集十餘卷未刋士紳多藏之 \\n ○邵武上官氏家世學派 \\n 攷樵川和平里志序曰邵武縣之南鄉里有危氏上官氏黄氏萃於一里而上官氏尤盛自景祐至嘉定此三姓擢進士第者二十餘人歴官顯宦而傳子孫為世家榜籍迭書衣冠襲起者不可以數計也然以科目官職世家定榮瘁盛衰蓋近世俗人之論吾聞古之君子所謂没而不朽者不在是也上官氏對策熙寧不附新法晚入元祐黨籍其子留守汴都不屈而死二公所立如此近於天下之善士矣豈特足以重其里哉按斯序為後村劉氏克莊筆其闡發所以世其家之義者警俗厚矣余採録其所述載之篇端 \\n 龍圖上官彦衡先生均 \\n 上官均字彦衡邵武人凝之子為兒時莊重静黙不苟笑語少長好學務知體要不為章句造次必以禮士友敬憚之熙寧三年神宗初革聲律崇尚經術命以策試士均入對數千言援引古今無所顧忌知制誥吕大臨直史館蘓軾擬均第一以策中論新法忤王安石意遂置第二授承奉郎大理評事北京留守推官大臣薦均經學通明授國子監直講元豐間賜對垂拱殿以察理明是非審官辨邪正為對尋改監察御史裏行時蔡確引猜險吏窮治相州富人獄誣法官竇萃等受賕無敢明其寃均是時方以確薦為御史奏乞移司根治未報明日又奏言確持刑刻深所辟官皆險薄請以獄事詔廷臣等參治疏入坐謫知光澤縣還監都進奏院擢開封推官元祐初再除監察御史時言者請兼用詩賦試士宰臣遂欲盡黜經義均言經術以理為主詩賦以文為主先帝去數百年之弊不為不難陛下臨馭之初正宜奬經術以堅學者之志進行誼以勵士大夫之操今遽厭經術崇奬詩賦逐華而遺實徇末而忘本固非細累請令學者各占三經雜以論語孟子不必専用新義試策以二一問歴代一問時務章三上經術得不廢故事左右僕射入省閲訴牒多至數百又常程細務無不闗白均奏言位髙者宜逸不逸不足以謀天下之大務位卑者宜勞不勞不足以理天下之庶務宰相位尊任重天下之事無所不縂然所該者衆則力有不逮致詳於小則大有不及請以省中事務類分輕重尚書可以覽决者不必闗二丞二丞可以覧决者不必闗僕射又言治天下二道寛與猛而已熙寧以來諸路監司不能深明朝廷之意務為慘核刻深之法此傷猛之弊也陛下臨馭務從寛大比聞諸道監司又不能明陛下之美意一切以茍簡縱弛為事願明詔四方以寛不縱惡恩不傷惠之意詔下其疏布告諸路時蔡確弟軍器少監碩盗貸官錢以萬計獄具均請并正確罪以勵百官就遷殿中侍御史乆之力乞罷臺職除尚書禮部員外郎元祐五年再授殿中侍御史中書傅堯俞左丞許將同樞韓忠彦因論事同異俱求罷均言大臣誼同休戚廟堂之上當務協和使中外之人冺然不知有嫌疑之迹若悻悻講論不顧事體何以觀視百僚有詔令就職會中丞蘇轍黨吕大防排許將均言吕大防堅强自任每有差除同列不敢為異惟許將時有異同轍素善大防盡力排將期於必勝臣恐綱紀法令自此敗壞乞加蘇轍妄言之咎章四上不報遂居第待罪詔以均補外大臣指均為朋黨當黜宣仁太后曰上官均無罪遂出知廣徳軍紹聖初召拜左正言是時大防轍已罷政均疏大防六罪章再上大防遂斥宰相章惇欲專政柄陰去異己者出吏部尚書彭汝礪知成都府而召朱服為中書舍人均上疏力争忤惇意汝礪降職知江州均提點京東西路刑獄徙淮南東路刑獄遷梓州路轉運副使知越州徽宗即位拜起居郎入對陳治道四要建中靖國元年累遷給事中上疏忤旨未幾紹述說興均復不從忤執政意遂以龍圖閣待制出知永興軍徙知襄州尋入元祐黨籍奪職主管江寧府崇禧觀政和間復龍圖閣待制抗章告老遷朝請大夫以待制致仕卒年七十八贈通議大夫詔揚州給塟事累贈特進均天資剛方以忠義為己任四為御史一在言省三以言黜恬不為愠家庭循循孝友自奉清約闔門百口忻忻如也崇寧初以宫祠廢居淮南幾二十年處之夷然杜門無他嗜獨寓志於書寒暑未嘗釋手學博而知要非聖哲之書弗好也為文簡古精詣晚年詩益閑放有陶謝風格既卒家無餘貲待親朋之賻始克斂待朝廷之恩賜始克塟平生著述亦多所著有曲禮講義二卷奏議十卷廣陵文集五十卷子四悃憺愔悟（閩書　邵武府志　宏簡錄） \\n 州守上官仲雍先生愔 \\n 上官愔字仲雍均次子政和二年進士累官大學正髙宗即位改宣教郎召至行都差充提舉廵行事務所幹辨公事二帝北狩愔上書相府請勸車駕入京欵謁廟社慰安士民遴選統帥蒐簡士卒以圖興復又上相府書論朝廷之宜建炎中累除吏部員外郎以親老丐祠紹興五年除知南劒州九年召赴行在以親老力丐祠轉朝請賜五品服尋卒愔剛介有聲其守延平去鄉不逺親故莫或敢詣代還抵家俸用己罄矣為文清簡援筆立就尤工於詩典雅遒逸有尚書小傳論語孟子畧解及史統史旨 \\n 中大夫上官閎中先生恢 \\n 上官恢字閎中均再從子也勵志學問累知南劒州移徽州州當兵燹後瘡痍未起恢專以仁愛為治多所寛貸晚丐祠里居有過其里者指以相示曰此熙豐名儒也胡安國上書宰相言恢諳歴世務端重有守與楊龜山時同薦於朝積官中大夫封歴陽縣開國男食邑三百户子模柷曾孫渙酉渙然基從曽孫損（閩書　郡志） \\n 脩撰上官仲達先生悟 \\n 上官悟字仲達均季子以父蔭累官轉運使建炎三年留守東京劉豫叛降金金以豫節制京東兵馬遣人說悟使降悟斬其使豫賂左右說降悟復斬之金兵攻東京益急力不能支城陷死焉贈朝散大夫右文殿脩撰官其後五人 \\n 司農丞上官文之先生渙然 \\n 上官渙然字文之早有文名尤留意性學首悟太極之旨分解圖畫以授同志紹定六年以渙酉禋霈補將仕郎就授迪功郎調鄞縣尉不畏强禦務直民枉為權門所擠後為無為軍録叅淳熈元年擢進士就辟准備差遣元兵圍安豐制閫委渙然廵視江南犒師上流圍解進階尋辟河東幕督運吳門僅閲月運米六十萬石右丞相趙葵制使吳淵皆一見偉之累遷戎簿陛對首言正君心明君道培善類以壯君子之脉容直言以申公道之氣次言邊事深以玩敵為戒條陳守邊三策以獻改胄監簿尋轉朝奉大夫未幾與祠歲餘差知邵武軍以鄉井乞廻避除司農丞遷右司郎旋主管建康府崇禧觀卒渙然孝友剛方入仕三十餘年家無餘財 \\n 提點上官仲立先生基 \\n 上官基字仲立恢曽孫乾道間以父蔭監建康倉調興國丞會歲歉當賑令欲候報基曰民難乆待有譴身當之即計口賑給逺近皆得就糴調衡州推官丞相趙汝愚謫零陵道經衡陽卒時韓侂胄用事沿途迓送者皆獲譴臺司畧不敢為汝愚營辦基毅然獨經紀其喪悉如禮制郡守錢鍪上其治行除四川茶馬又欲辟基為屬不就遷提點鑄錢檢討官卒於官葬時汝愚子崇度適來守邵武遂臨穴哭奠子銓好學能文郎中趙崇憲以忠定登槐恩奏授登仕郎（通志　郡志） \\n 推官上官安國先生謐 \\n 上官謐字安國為學務求義理不事章句既而從朱子遊益加涵養以祖蔭授會昌尉調永州推官簡易不深刻永人懐之遷四會令（通志　邵武府志） \\n ○邵武黄氏家世學派 \\n 按簡肅黄公徳望忠規一時朝野企重朱子徃長沙時造門晉謁至納拜願為弟子之列攷其家世積學相承而母太君游氏為文肅定夫先生從妹文肅乃程門髙弟為學者所宗太夫人毎語公等曰視乃舅而師法之足以為良士矣故公未冠時文肅特愛其厚重手書為夫人賀是公之淵源所漸固有本末可攷者也再按文肅游先生卒於宣和五年朱子於文肅墓志簡肅是年已二十有八又考朱子語類李閎祖録云游定夫有論語要旨黄簡肅親見其手筆觀此則簡肅於文肅親承緒論非一日矣餘已詳游氏學派矣兹著簡肅家世焉 \\n 簡肅黄通老先生中 \\n 黄中字通老邵武人幼頴悟端重少長受書不過一再讀退輒黙然危坐竟日問之則皆已成誦矣未冠從舅御史先生游定夫愛其厚重手書為夫人賀踰冠入太學汴城失守張邦昌受偽命公即日出居於外既邦昌果遣學官致偽詔藥物勞問諸生公以前出故獨無所汙建炎再造補脩職郎御營使司幹辦公事紹興五年舉進士對策極論孝弟之意冀以感動上心髙宗異其言擢第二授保寧軍節度推官改宣議郎主管南外郭宗院代還秦檜用事察其不附已遣通判建州罹外艱服除復差通判紹興時公登第二十餘年矣轉徙外服泊如也檜死髙宗記公姓名召為秘書省校書郎兼寶録院簡討官累遷司封員外郎兼權國子司業歲滿為真紹興二十八年充賀金國生辰使與賀正使秘書少監沈介相先後明年還獨言金作治汴宫役夫萬計此必欲徙居見廹不可不早為計時約和既乆中外解弛髙宗聞公言瞿然而宰相皆不悦顧詰公曰沈監之歸屬耳不聞此言中安得獨為此踰月公復往扣之且曰即不信鄙言請治罪又皆憮然莫應而右相湯思退怒甚至以語侵公公不為動已乃除沈吏部侍郎而徙公秘書少監以抑之公猶以邊備為言不聼則請補外髙宗不許除起居即踰月兼權中書舍人尋差同知三十年貢舉權工部侍郎金人來賀天申節充接伴使故事賜宴使者謝於庭中至是辭以方暑請拜宇下公持不可乃如故事遂為送伴使還金使復以天申來賀方引見遽以欽宗訃聞且多出不遜語諸公怪駭不知所為至謂上不可以凶服見使者欲俟其去乃發喪公聞馳白宰相此國家大事臣子至痛之節一有失禮謂天下後世何且使人或問故將何以對於是始議行禮公又率諸同列請對論决策用兵事莫有同者乃獨陳備禦方畧蓋公自使還三年每進對未嘗不以金事為言至是髙宗始入其說然不數月而金已擁衆渡淮矣遷擢禮部侍郎敵騎至江壖朝臣震怖争遣家逃匿公與左相陳康伯獨自如比敵退衆慚服俄兼給事中明年天申上壽議者以欽宗服除將復用樂事下禮曹公奏春秋君弑賊不討則雖葬不書以明臣子之罪況今欽宗實未葬也而遽作樂不亦失禮違經之甚乎事亦寢内侍某等遷官不應法諌官劉度坐論近習龍大淵忤旨罷去皆不書讀繳奏以聞左右已深忌之尹穡希意詆為浚黨竟以去國乾道改元公年適七十即引年告老除集英殿脩撰致仕進敷文閣待制乆之孝宗因御講筵顧侍臣曰黄某老儒今居何許年幾何矣筋力强否於是召公赴闕公辭謝不獲明年乃起公以老成宿望直道正言去國七年至是復來觀者如堵入對内閣問勞甚寵復以為兵部尚書兼侍讀毎當入直孝宗常遣人候視至則又召入坐語從容如是數月月必一再見公知無不言其大者則迎請欽廟梓宫罷天申錫宴中書舍人范成大被詔使金以山陵為請公奏陛下聖孝及此天下幸甚然置欽廟梓宫不問則有所未盡於人心孝宗善其言而不及用金果肆嫚言人乃服公論之正而識之卓也乆之又以言不盡用乞歸除顯謨閣學士提舉州太平興國宫遂以龍圖閣學士致仕淳熙元年孝宗手書遣使詣公訪以天下利害朝政闕失進職端明殿學士且以銀絹將之公受詔感激拜疏以謝畧曰朝廷之闕失多矣其尤大者君子在野小人在位政出多門言路壅塞亷恥道喪貨賂公行也天下之利害多矣其尤害民者官吏貪墨賦斂煩重財用竭匱盗賊多有獄訟不理政以賄成也臣願進君子退小人精選諸道部使者以察州縣則朝政有經民不告病矣公復歸又七年雖身安田里然其心未嘗一日忘朝廷迨屬疾手草遺表又以山陵境土欽廟梓宫為言七年卒年八十有五累封江夏郡開國侯食邑千五百户贈少師諡簡肅公莊重恭信坐立語黙有常節仕州縣奉法循理崇尚風教立朝據經守正上雅敬重屢有大用意而卒不少貶以求合孝宗即位首以正心誠意致知格物為說未嘗少及功利再召赴闕復以前説精言之在王府時龍大淵為内知已親幸他教授或與過從觴咏公獨未嘗與之坐朝夕見則揖而退其後它教授多蒙其力公獨不徙官尤喜薦士王詹事十朋張舍人震皆公所引張忠獻浚劉太尉錡之復用公力為多然未嘗以告人諸公或不之知也朱晦菴裁書請見曰今日之來將拜堂下惟公坐而受之俾進於門人弟子之列則某志也迨没後為志其墓有奏議十卷子瀚司農卿孫棨 \\n 員外郎黄肅甫先生棨 \\n 黄棨字肅甫中之孫父瀚官至司農卿棨第嘉泰二年進士家世清約知萬安縣判靖州即州學傍建書院取書作新民之義扁曰作新暇則講學授徒其中明敎化作學則訓誘開喻夷獠感悟除工部員外郎子熙守髙州亦有聲（邵武郡志） \\n ○汀州羅氏家世學派 \\n 按汀州宋代著姓者有羅氏伍氏雷氏邱氏賴氏世有賢才閩書所謂羅伍邱雷亦世其户者也今攷選舉志羅氏彧太平興國三年進士羅氏祝元祐中明經羅氏烈建炎二年進士而羅氏祝閉戸窮經儒術尤著今本閩書録出參之志乗但未知是一家之學否姑附列之俟再詳訂 \\n 推官羅叔和先生祝 \\n 羅祝字叔和長汀人元祐間行十科祝以明經中第調漳州法曹嘗手釋六經及注唐書尤精律數終明州觀察推官 \\n 縣令羅子剛先生烈 \\n 羅烈字子剛長汀人建炎二年進士調同安尉時寇楊勍自南劍趨泉烈勒兵捍捕邑恃無恐再調興寧令會羣盗出没烈率千餘人搗其巢皆潰走得所掠子女三百餘人遣歸家終宣教郎知廬陵縣著有約文新說十卷古文類証數萬言註杜詩事類千餘條行世 \\n ○汀州雷氏家世學派 \\n 按寧化雷氏宋元豐以後族派科第踵出彦一先生尤以易學知名至靖康間雷諱觀者為太學生金兵渡河公上書憤激言張邦昌輔相無狀即罷去已晚時朝廷雖不聼尚嘉其議論忠讜以公與陳公東尹公焞鄧公肅皆特賜出身後金人偽立張邦昌其言悉驗今攷其表著載焉 \\n 教授雷彦一先生協 \\n 雷協字彦一充貢上庠以易學知名雖僻書襍傳涉獵通遍登政和二年進士調上饒縣尉遷上由縣丞古田令終宣教郎興化軍教授 \\n 太學生雷先生觀 \\n 雷觀靖康太學生時金兵已渡河上皇出幸帝亦將幸襄賴李綱以死留之而止金人既抵城下朝廷乃罷白時中而以李邦彦為太宰既又罷邦彦以張邦昌為太宰觀憤然曰此何等時不拔擢豪傑而例遷貴臣耶乃上書略曰方今大敵内侵國祚瀕危支壊扶傾全在宰相前日以白時中尫庸悖謬從公屏斥朝野快心不謂今日宣麻乃用邦昌士民失望咸謂邦昌前朝輔相之最無狀者即令罷去已為晚矣今又相之將焉用哉陳龜有言三辰不軌擢士為相四裔不共拔卒為將今金戈指闕鐵騎飲汴豈但不共而已至於熒惑入斗兩日相摩赤光溢散昏翳四塞其不軌又甚曽不聞宣猶攷相弭變迎祥而徒進尸位冐寵之倫以塞賢路譬庸醫療疾而疾已危篤猶躭視貨賄不忍辭去坐待病者之淪没而後己豈不殆哉其激切如此上雖不聼然新政懲蔽塞凡行義有聞議論忠讜者悉加賜以示好惡於是觀與陳東尹焞鄧肅皆特賜出身而天下稍知所尚次年二帝蒙塵金人遂偽立張邦昌而觀言竟驗 \\n  \\n 　"}
{"章节": "閩中理學淵源考卷十四", "正文": "　 \\n 閩中理學淵源考卷十四 \\n 　 \\n  \\n  \\n 廣平府知府李清馥撰 \\n ○蔡貞白先生蒙叟學派 \\n 蔡公以宿儒倡教於國初傳稱其學博古通今里中達官顯仕皆北面焉蓋亦一時人師也 \\n 助教蔡貞白先生蒙叟 \\n 蔡蒙叟閩縣人博古通今隱居教授弟子從逺方至者常滿諌議陳從易洎里中顯達者十餘人皆北面焉郡守李欣薦授本州助教年八十餘卒號貞白子著繩子三卷凡五十七篇 \\n 博士吳儀之先生千仞 \\n 吴千仞字儀之侯官人師事蔡蒙叟為髙弟文雅風流鄉邦仰之累官太常博士知虔州卒 \\n ○丘憲古先生程學派 \\n 經義攷云少海鄭氏自言其學出於富沙丘先生按丘氏之學莫可攷惟馬公廷鸞稱少海所著易卦疑難圖讀之時有會心必宿儒所著觀此亦可溯其師說之源流也鄭氏傳之潘冠英潘籍貫未詳待攷 \\n 進士丘憲古先生程 \\n 丘程字憲古政和二年進士建陽人按朱氏經義攷馮椅曰憲古之學傳鄭東卿東卿之學傳潘冠英潘說在十三卦處内象極當而少海所撰無之蓋聞之鄉人于公梁國輔于親授之於潘也沙隨程迥可乆曰丘先生嘗有詩曰易理分明在畫中誰知易道盡難窮不知畫意空箋註何異丹青欲畫風其學傳之東卿云（朱竹坨經義攷　建寧府志選舉目） \\n 主簿鄭少海先生東卿 \\n 鄭東卿字少海侯官人紹興二十七年特奏名為永嘉簿所著有易卦疑難圖按朱氏經義考陳振孫曰其書以六十四卦為圖外及六位皇極先天卦氣等圖各附一論說未有繫辭解自言其學出於富沙丘先生以為易理皆在畫中於是日畫一卦週而復始乆而後有所入又馬廷鸞曰此書本五行卦氣之說而象數義理出焉無朱子發之之瑣碎戴師愈之矯偽讀之時有會心者又董真卿曰東卿自稱合沙漁父大易約解九卷易說二卷宋志及馮氏作周易疑難圖三十卷紹興丁巳自為序（朱氏經義考　郡志選舉目） \\n ○邵宋舉先生整學派 \\n 按邵彦明先生清傳闗西之學子宋舉先生整從合沙鄭少海學又整偕從子秀山景之從籍溪胡先生學箕裘厥有由來矣再按閩書邵整字宋舉古田人自稱蒙谷遺老攷道南原委及閩中諸志乗俱同獨邵氏宏簡録作劉整入在元儒詳攷其傳劉整字宋舉古田人亦稱蒙谷遺老其餘俱符疑是錯誤且整之父在北宋時從闗西遊則整南宋以後人物也或别有劉姓亦未可知但不應籍貫俱同獨姓氏異耳再按合沙為三山舊名云 \\n 邵宋舉先生整 \\n 邵整字宋舉古田人自號蒙谷遺老與族人景之以家學自相友教授生徒百餘人少從合沙鄭少海學易傳六十四卦圖說及春秋元經其纂集圖序甫訖而卒道南統緒謂整及景之亦胡籍溪學派（閩書　道南統緒） \\n 州守蘇顒之先生大璋 \\n 蘇大璋字顒之古田人父鴻以陰徳聞大璋少頴悟年十餘通周易大義事母孝慶元進士嘉泰中邑大水墊溺饑饉大璋方舉進士上章乞常平使者躬為賑濟民頼存活司教道州闡揚正學召試館職除秘書正字累遷著作郎轉對力言禁錮偽學之非忤大臣意累乞外知吉州子士穆知福安縣（閩書　新三山志） \\n ○陳世德先生光學派 \\n 按永春桃源志乗載朱子曽至其處至今尚有留墨意其時蔡氏兹鍳識朱子有塲屋之知陳氏光蘓氏升又與朱子同登進士第而陳氏知柔又友誼最篤者必經過訪無疑也公與休齋文靖義兼師友皆為一時典型之望稽文獻者於此邦尤惓惓焉 \\n 僉判陳世徳先生光 \\n 陳光字世徳家永春民蘓里之碧溪妙齡力學潜隱幽僻閉户讀書手不釋卷歲首則裹糧從師歲暮方歸侍赴鄉試榜黜無愠色即就市鬻紙歸同行詢之云欲備抄冩同行不覺嗤笑光答曰後三歲復大比後果登紹興戊辰進士第與朱子同年嘗進經筵講解丞相梁克家舊從受業休齋陳知柔與之為友手抄六經解一字差誤即毁其板復手抄之其誠敬學問如此尤工為古文所居之山人以文章名之官封州僉判權知新州 \\n ○承務郎髙東溪先生登學派 \\n 漳江之學至北溪得紫陽之傳而逓衍繁盛然在靖康間時有東溪髙先生者以忠言志節著聲朱子涖漳曽新其祠宇又為之記言先生學博行髙志節卓然有頑亷懦立之操其有功於世教豈可與隱忍回護以濟其私而自託於孔子之中行者同日語哉按東溪之學亦一時倡起之師也 \\n 承務郎髙東溪先生登 \\n 髙登字彦先漳浦人少孤力學刻志勵行宣和間為太學生金人犯京師與陳東等上書乞斬蔡京童貫王黼梁師成李邦彦朱勔等六賊以謝天下廷臣復建和議割三鎮奪种師道李綱兵柄公與東再抱書詣闕軍民不期而會者數萬帥臣王時雍縱兵欲盡殱之公與十人屹立不動欽宗即位擢吳敏張邦昌為相敏白李邦彦無辜乞復用公上言陛下以東宫踐祚人人跂足以觀新政柰何相吳敏張邦昌復再納邦彦大失天下之望人心自此離矣自是章凡五上皆不報因謀南歸初金人至六館諸生將遁去公與林邁等請隨駕金人退師敏遂諷學官羅織公等屏斥還鄉紹興二年廷對極意盡言無所顧忌有司惡其直授下州文學尋有旨附第五甲乃授廣東富川主簿憲臣董棻聞其名檄讞六郡獄復命兼賀州學事公請復學舍舊田又抵囚於法秩滿士民乞留不獲歸至廣新興大饑帥連南夫曰撫彫瘵者莫如髙主簿遂檄往發廪賑貸全活萬計因奏辟終其任紹興八年赴政事堂審察遂上疏萬言作蔽主蠧國害民各上下二篇上之髙宗稱善下中書秦檜惡其譏已格之授静江府古縣令至静江廣西帥沈晦問公何以治縣公條十餘事晦曰此古人之政今日詐疑不可行也對曰忠信可行蠻貊患誠不至耳豪民秦琥武斷鄉曲持吏短長公白置之法一郡稱快古縣秦檜父舊治檜實生此帥胡舜陟謂公祠之公曰檜為相無狀曷以祠為舜陟怒移荔浦丞康寧代公適公亦以母病乞去舜陟遂創檜祠而自為記且摭秦琥事誣以專殺罪逮捕詣獄適舜陟先以事下獄死矣事卒白勑還家至廣漕帥鄭鬲趙不棄辟公攝歸善令委考試潮州公摘經史要語命題策閩浙水災所由皆屬意時事時丞相趙鼎在潮謂曰天下主文多矣未有如公忠誠愛君者留語終日郡守季仲文馳達檜檜怒坐以舜陟所奏取旨編管容州省符下漳州公適歸舊隱與學者講論州遣使臣謝大作持示之公讀畢即上馬大作曰少入告家人無害也公曰君命敢稽耶大作愕然比夜廵檢領百卒挾兵刃至公曰若賜死亦當拜勑乃就法大作感公忠義為泣下奮劒叱廵檢曰汝欲何為省符在我手無他語也吾當以死捍之公至謫所授徒自給種植蔬竹為終焉之計聞朝廷政事少失輒顰蹙不樂大則慟哭隨之容本窮陬聞公至執經從者數百人為講大學中庸之旨教方行而疾作臨卒所言皆天下大計公事母至孝嘗奉母舟行阻風方念乏晨羞忽有白魚躍入其學以慎獨為本所著有家論等篇及東溪集後二十年丞相梁克家以其事聞追復迪功郎胡銓為作忠辨後五十年朱子守漳為作祠堂記奏加褒贈（閩書　宏簡録　名臣傳） \\n 主簿林實夫先生宗臣 \\n 林宗臣字實夫龍溪人乾道二年進士受業髙東溪登之門官至主簿一見陳安卿淳心異之謂曰子所習科舉耳聖賢大業則不在是因授以朱文公所編近思録安卿卒為儒宗實夫啟之也 \\n 户曹黄葉叔先生京 \\n 黄京字葉叔龍溪人紹興二年進士初在郡學與髙登相友善至是又同舉進士登調桂嶺簿京調連州户曹並以清白稱秩滿歸里聞登以直言斥恬無仕進意時年未四十性樂施予所識闕乏者厚賙之鄉里稱為長者 \\n ○縣令李康成先生則學派 \\n 按清漳志稱先生等聚徒講學文章行誼各有可觀列之儒林其徒如楊彦侯諸公皆其卓然者也今附於後 \\n 縣令李康成先生則 \\n 李則字康成龍溪人少孤力學試太學不得志浩然東歸教授生徒至百餘人如楊汝南李恂諸公皆師事之累薦鄉書前列紹興十二年以特科授桂嶺簿攝富川令調徳化令所至皆有惠政轉通直郎致仕公學兼得之蘇程二家其教人必以仁義為本自號益壯翁 \\n 縣令楊彦侯先生汝南 \\n 楊汝南字彦侯龍溪人擢紹興十五年進士郡守李彌遜竒其材勉就宏詞科中書以其文崛竒不署至是登第初調贑州教授改廣州教授摭詩春秋中庸要語著經說三十篇以授學者乃進表於朝祭酒楊椿覧之曰真今之師範也即薦改秩知福州古田縣以亷平公勤自警尤以教化為先務脩學舍置學田俾諸生質疑問難亹亹不倦又造安福橋長六十丈以濟渉者與廬陵楊萬里以節義相勉與髙登尤相友善扁其所居堂曰不欺自號快然居士鄉居講學戸外屨常滿焉其文章語意清新有騷人典則云 \\n 縣令李顧言先生恂 \\n 李恂字顧言龍溪人性敏好學舉進士任縣尉以捕盗賞改知晉江縣後知邵武軍以宮觀致仕初恂登第與史浩同甲及浩當軸累召不起時論髙之子必直必正皆廕補官必直任興化軍 \\n ○郡守葉嗣忠先生廷珪學派 \\n 按嗣忠先生為一時名彦在泉郡治績綽有政聲志乗載公知泉州清静簡易時通淮門之河塞通淮門者水門也郡城諸水故趨巽方環學宫而東之未有汲潮汐引之入者紹興十六年守葉公闢通淮門引入舟檝直抵學宫前語人曰十年後當有大魁至期梁文靖克家應之後去官郡人祠於清源下洞其為宰時不拜張邦昌偽詔大節尤卓然平昔與朱公喬年相友善在温陵與傅公安道相往復其門徒如陳正獻諸公皆為一時碩彦今列其學泒著於篇 \\n 郡守葉翠巖先生廷珪 \\n 葉廷珪字嗣忠號翠巖甌寧人少嗜書貧無可讀其曽祖以差役至京傾槖市歸因得盡讀之政和五年累除武邑丞時興燕山之役廷珪三部軍餉一粒不食轉知徳興縣張邦昌偽詔至不肯拜中興後差知福清縣縣瀕海民困鬻鹽廷珪創増鹽錢稍獲其便又有煮鹽利害圖及書州縣往往遵用之召為太常寺丞輪對乞搜訪遺書補中秘府髙宗嘗問方今禮樂之事廷珪以兵革未息禮樂未遑為對秦檜聞之不說未幾出知泉漳二州廷珪性喜讀書肄業郡學升貢上庠登名桂籍入仕四十餘年未嘗一日去手毎聞士大夫家有異書無不借讀讀無不終卷嘗恨無貲不能盡冩作數十大冊擇其可用者手抄之名曰海録文多者為海録雜事細碎者為海録碎事其未知故事所出者為海録未見事其事物興造之原為海録事始其詩人佳句曽經前軰稱道者為海録警句圖其有事跡著見作詩之繇為海録本事詩獨碎事文字最多初謂之一四録言其自一至四字有可取者皆録之後改為碎事毎讀文字見可録者信手録之既知泉州公餘無事因取類之為門七十五為卷二十有二事多新竒未經前人引用者復好為詩與吏部員外郎朱喬年以詩相善喬年議論少許可獨喜稱廷珪詩在泉中與傅自得一見如平生會即談詩一日誦其所作郡齋羅漢詩示自得末句云幾多雁鶩行間吏衙退頻來禮釋迦自得謂廷珪予毎讀韋蘇州詩今朝郡齋閒欲問楞迦字未嘗不廢卷太息想像蘇州之風流藴藉而知其當時之政泉故劇郡公使吏軰優游如此此可觀公廷珪欣然以為會心之友按續文獻通考載廷珪篤學醇雅葉顒陳俊卿黄祖舜皆出其門云（郡志　續文獻通考） \\n 正簡葉子昻先生顒 \\n 葉顒字子昻顗弟紹興二年進士由南海簿累遷司農丞以薦召對除將作監簿出知處州青田令獻羨錢百萬顒詰令何從得羨命以代本縣民戸輸納夏租歴陞右司諌孝宗即位擢吏部侍郎權尚書論典選一途衣冠之所從出而吏胥得權其柄是使入銓曹與吏為市出銓曹與民為市也乃編上七司條例一書孝宗悅著為令乾道初召對便殿問卿當官何先對曰清亷臣分公忠實要孝宗曰卿無忘此言除端明殿學士拜叅知政事兼同知樞密院事武臣梁俊彦請税沙田蘆塲奏罷戸部侍郎請两淮行鐵錢力持不可尋進尚書左僕射兼樞宻使引薦汪應辰王十朋陳良瀚等十人可備執政禁從臺諌之選又極論龍大淵曽覿竊弄威福二人俱斥去會冬至郊雷雨作孝宗手詔飭大臣顒引漢故事上印綬即日出闗抵家卒贈少師諡正簡（福建通志） \\n 莊定黄繼道先生祖舜 \\n 黄祖舜字繼道福清人宣和六年進士累任至軍器監丞入對言縣令付銓曹專用資格曷若委郡守汰其尤無良者上然之權守尚書屯田員外郎徙吏部員外郎出通判泉州將行言抱道懐徳之士不應讀書干禄乞自科舉後有學行脩明孝友純篤者縣薦之州州延之庠序以表率多士其卓行尤異者州以名聞亦鄉舉里選之意下其奏禮部遂留為倉部郎中遷左司郎中權刑部侍郎兼詳定勅令司兼侍講進論語講義上命金安節校勘安節言其書詞義明粹乃令國子監板行故資政殿學士楊愿家乞遺表恩祖舜言愿陰濟秦檜中傷善類因寢其命秦熺卒贈太傅祖舜言熺預其父檜議今不宜贈帝傳之秩追奪之遷同知樞宻院事金主亮侵淮劉汜敗王權走上將誅權以厲其餘祖舜言權罪當誅汜不容貸劉錡有大功聞其病已殆權汜誅錡必愧忿以死是國家一敗兵而殺三將得無快於敵乎上嘉納薨於官諡莊定所著有易說國風小雅說禮記說歴代史義及遺文十五卷（新郡志） \\n （按朱子語類卷一百一内載五峯說區以别矣用禮記勾萌字音林少頴亦曽說與黄祖舜來如此是祖舜亦似從少頴講論者其受學未詳待攷） \\n  \\n 　"}
{"章节": "閩中理學淵源考卷十五", "正文": "　 \\n 閩中理學淵源考卷十五 \\n 　 \\n  \\n  \\n 廣平府知府李清馥撰 \\n ○獻靖朱韋齋先生閩中家世學派 \\n 夫仰蒼鬱者必出於蟠根之大覽溟渤者貴溯乎星宿之初盖其本源遠也況大賢毓英啟秀積厚流光而為往聖繼絶學開太平以衍洙泗之傳者乎攷獻靖公自筮仕入閩初任建之政和再任延之尤溪而晦菴夫子生焉夫以蕞爾之土山川靈異鍾為人傑龜山豫章延平不數百里同時同地講道嗣音而又篤生紫陽以集其成豈非千數年間氣所鍾應貞元會合之期哉先公詠武夷精舍詩曰宋家南狩西山西光移婺女開賢聖信乎東遷南渡如同一轍也今謹録其在閩支派著于編乾隆壬申三月上巳日 \\n 獻靖朱韋齋先生松 \\n 朱先生諱松字喬年徽之婺源人曾祖振祖絢父森贈承事郎常曰吾家五世積徳業儒當有達者先生政和八年同上舍出身登第授迪功郎建州政和縣尉丁外艱服除更調南劍州尤溪縣尉監泉州石井鎮靖康之變先生在尤溪方與同僚燕集忽有以北狩之問來諗者先生聞之震駭投袂而起大慟幾絶自是奔走卑冗假禄養親無仕進意建炎再造王室漂搖紹興初御史胡世將撫諭東南先生因謁見説之曰聞之不取關中中原不可復不取荆淮東南不可保唐惟不失關中故更三亡不失舊物而吳孫氏東攻新城西攻襄漢乃所以保建業其後桓温劉裕雖能以江漢舟艫西入河渭然既得之而不能守則亦僅足以保東南而已然則天下之大勢可知已今進不能以六師之重通道荆襄赴興元結夏人控引五路東嚮爭中原退又不能移蹕建康北爭荆淮以為固守之計奈何局促一方徒費日月竟將何為世將奇其言歸即以聞于朝會前執政謝克家守泉亦露章薦先生學行不宜滯筦庫遂召試館職策問中興難易先生乞順人心任賢才正紀綱累數千言高宗嘉賞除秘書省正字趙忠簡鼎以元樞都督諸路軍馬約先生入幕先生以親疾辭尋丁母憂七年服闋上已進都金陵九月再召對先生因論自古中興之君惟漢之光武勤勞不怠身濟大業可以為法晉之元帝唐之肅宗志趣卑近功烈不終可以為戒反覆切至上對輔臣稱善除校書郎八年遷著作佐郎御史中丞常同薦先生復賜對除尚書度支員外郎兼史館校勘刋脩蔡卞所改哲宗實録先生用力為多歴司勲及吏部員外郎秦檜當國決意講和先生與史官胡珵凌景夏常明范如圭會奏極言其不可檜怒諷御史論先生懷異自賢十年出知饒州未赴遂自請為祠官屏居建溪之上日以討尋舊學為事祠滿再任命下十三年三月卒於建州城南之寓舍時年四十七初先生自為兒時出語已驚人少長游學校為舉子文即清新灑落無當時陳腐卑弱之氣及去塲屋始放意為詩文其詩不事彫飾天然秀發一時前輩以詩名者交口譽之其文汪洋渾浩不見涯涘然自謂於道為逺益取經史子傳考其興衰治亂欲應時合變見之事業者既又得浦城蕭顗子莊劍浦羅從彦仲素與之游則聞龜山楊文靖公所傳河洛之學獨得古先聖賢不傳之遺意於是益自刻勵痛刮浮華以趨本實日誦大學中庸之書以用力於致知誠意之地自謂卞急害道因取古人佩韋之意以名其齋以自警性至孝友重然諾不以死生窮達易其志誘進後學揚人之善凡邪佞嵬瑣簡賢附勢之流與已異趣則鄙而遠之屬疾革自為書以家事屬少傅劉子羽而訣於籍溪胡憲原仲白水劉勉之致中屏山劉子翬彦沖且顧謂元晦曰此三人者吾友也學有淵源汝往父事之及沒朱子年甫十四即禀學於三君子之門明年卜葬崇安縣西塔山後遷於武彞鄉上梅里之寂歴山所著有韋齋集十二卷外集十卷子熹（行狀　神道碑　聖門禮樂統） \\n 附遺文 \\n 答莊徳燦書曰某頓首昨屈車馬寵顧區區未能欵扣所聞辱惠書禮盛志謙雖不敢當然近世大學之道蕪廢士無貴賤徇世相師干百一範莫知孰使陶之者不自量其愚不肖竊有憐之之意頃來尤溪甫兩月雖獲拜邑士而未詳也索居深惟小人之歸是憂乃有識明志高傑然自拔於俗如吾友者其為欣幸未易具道夫仕而忘學如農夫快一朝之飽而釋終身之耕殍於溝中可立而竢然則仕而忘學猶飽而釋耕亦不足道抑聞之先生長者禮記多魯諸儒之雜説獨中庸出於孔氏家學大學一篇乃入道之門其道以為欲明明徳於天下者在致知格物以正心誠意而已其説與今世士大夫之學大不相近盖此學之廢久矣自周衰楊墨雖得罪聖人然乃學仁義而失之者至申韓儀秦之説勝而士始決裂聖人之籓籬以徇流俗之所好至漢文景之盛未衰也以至於今盖嘗有以斯文為己任者起而倡之然世方嬰於俗學以自强屹乎其不可攻也松方急於禄養未能往究其所學是以獲聞吾友之言凜然敬歎若居夷而聞樂雖未詳其節奏之工然卓然於吳歈楚謠之中而不可亂也書曰知之非艱夫問塗而之瞽則知亦豈易哉以吾友之明茍以徳為車而志氣御之則朝發軔乎仁義之塗夕將入大學之門以躪中庸之庭也如松之駑憂且追後乘而莫及其何以相吾子勉之而已君舍此而問塗則今之學士大夫皆知津矣即辰陽復惟為道自愛是望 \\n 送程復亨序曰廣平程某復亨為余外兄從余游於閩者二年余語以安逸憂患知之詳矣將歸省其母及其祖母其可以無言司徒文子問於子思曰親喪三年未葬則何服子思曰三年而未葬則服不除也故告之一曰葬吾舅而後加吉服夫子失魯司冦將之荆先之以子夏申之以冉有曰喪不欲其速貧古之君子以失位于諸侯曰喪喪不欲其速貧若是其急也故告之二曰葺爾居以寧爾親蓬生麻中不扶自直植之榛莽則與之靡然故告之三曰非爾父之類者勿親也江出岷山自荆之楚汪洋千里而至於海者大川三百小川三千以為之助也故告之四曰廣學問以資見聞傳曰宴安鴆毒不可懷也君子非獨惡懷安之敗名惡其敗性也故告之五曰勿懷安禮曰男子生則以桑弧蓬矢射天地四方示志也夫不資之軀豈其浮沈鄉里而名不稱故告之六曰無忘四方之志夫齊之善味者淄澠之合能辨之淄澠之合均是水也子歸矣他日執經而來問予能入于常流而不變其味乎尚能為君辨之 \\n 中散朱受之先生塾 \\n 朱塾字受之文公長子用蔭補將仕郎紹熈辛亥年三十九卒贈中散大夫文公嘗題其詩卷曰大兒自幼開爽不類常兒予恐其墜于靡浮之習不敢教以詩文又請陳同父作墓誌其書曰此子自幼秀慧生一兩月見文書即喜笑咿鳴如誦讀狀小兒戲事見必學學必能然已能輒棄去後來得親師友意甚望之陳同父祭文略曰少有俊聲而能自克長讀父書而能黙會義理以厭飫其心藝業以游泳其外學者之高下淺深俯仰以接之而不暴其從違天下之賢不肖一見而識之而不輕於向背其才豈不直一官乃以韋布而早沒其志豈不慕古人乃以賢子弟而終晦耶 \\n 朝奉朱文之先生埜 \\n 朱埜字文之文公仲子淳祐間以蔭補迪功郎監湖州徳清縣户部贍軍酒庫後文公十一年卒黄勉齋誄之曰在昔夫子性嚴氣剛規矩凖繩動止有常君承其顔惟恐或傷在昔夫子朝圖暮書遑恤其家孰有孰無君服其勞使若有餘内睦姻親外交朋友歳時享祀殽核清酒囊篋瑣碎俾無遺漏非君之賢孰左孰右幹之從游餘三十年四海兄弟兩世姻■〈女連〉於君事親知君之賢人之百行非孝孰先讀此可想見其為人矣贈朝奉大夫 \\n 侍郎朱叔敬先生在 \\n 朱在字叔敬一字敬之文公季子受業家庭又從黄勉齋學公遇明堂大禮赦恩奏補承務郎嘉定初除籍田令亢旱應詔上封事歴將作司農簿遷丞十年以大理正知南康軍改知衡州湖州俱不赴奉祠既起知信州入對以進學問振紀綱求放心為言除提舉浙西常平茶鹽公事加右曹郎兼知嘉興府召為司農少卿充樞密副都承旨出為兩浙轉運副使寳慶丙戌除工部侍郎進對奏人主學問之要理宗曰卿先卿中庸序言之甚詳因奏閔損以下九人並封一字公爵獨曾參封郕侯乞與並封楊雄王雱乞去其像國家有程頥程顥張載得孔孟以來不傳之緒若使之從祀廟庭斯文幸甚又言先臣四書印本所在不同理宗回顧宣諭曰卿先卿四書註解有補治道朕讀之不釋手恨不與之同時除吏部右侍郎紹定三年乞外除朝議大夫寶謨閣待制知平江府明年改煥章閣待制知袁州奉祠卒贈銀青光禄大夫 \\n 奉直朱子明先生鑑 \\n 朱鑑字子明文公嫡長孫也蔭補迪功郎累遷奉直大夫湖廣總領寶慶間隨季父在遷居建安之紫霞州建文公祠于所居左子孫入建安自鑑始 \\n 侍郎朱深源先生浚 \\n 朱浚字深源鑑之子少負奇節以進士累官兩浙轉運使兼吏部侍郎尚理宗公主元兵入建寧王積翁棄城遁浚與公主入福州誓與知府王綱中死守迨元阿剌罕侵福安剛中以城降浚與公主仰天大哭曰君帝室王姬吾大儒世胄義不可辱遂飲藥死贈朝散大夫孫林字文茂深源長子彬字均之深源次子皆進士（紫陽書院志　閩書） \\n 山長朱泳道先生沂 \\n 朱沂字泳道文公曾孫累薦遺逸不起與謝枋得游枋得稱其論古今人物髙下國家興廢善類仕止久速之故脱盡華葉獨存根株文公之後世濟其美者泳道一人耳晚歳授考亭書院山長 \\n 知事朱先生彬 \\n 朱彬文公四世孫讀書有文克紹家學士子從游者甚衆至正間為延平路知事 \\n 判官朱文魯先生泗 \\n 朱泗字文魯建安人文公八世孫除夀州判官改徐州值歳饑白督運留京運以賑民民有被誣殺人者亷得真殺人者釋之言當道以黄幹蔡沉劉爚真徳秀配文公祠為請於朝得行 \\n 劉先生文伯 \\n 劉文伯建陽人從韋齋先生遊搆一室榜曰清軒讀書徜徉與客論文其間悠然不知日之夕也劉屏山寄詩有中郎言語妙天下得非遊世厭營營其稱許如此 \\n 監廟謝綽中先生譽（子東卿） \\n 謝譽字綽中政和人朱韋齋尉政和時以公事行鄉落間聞田舍中有誦書聲屬耳頗異亟下車入其舍則一少年書生方對案危坐吟誦自若韋齋前揖問讀何書起對曰儀禮也是時士方專治王氏學非三經字說老莊之書不讀而其業乃如此韋齋奇之與語酬應敏給使出其文詞氣亦不凡問其姓名大喜與歸日授以經史百家之言而勉其所未至未幾記誦益廣文字益工韋齋益歎重之中紹興二年進士調泰寧主簿歸領祠官年四十六卒韋齋深惜後文公朱子為撰文集序稱君性耿介與世俗多不合居家極孝友既得官盡以先疇奉其兄娶妻得田自隨一旦亦舉而歸之還自泰寧自以不能隨俗俯仰慨然願領祠就閒秩以便親養然君之所以自許與先君子所以期君者葢未嘗不以經綸之業為言也則其志豈自以為止於此而已哉君沒之年先君子亦棄諸孤後四十三年（考係淳熈乙巳）而君之子東卿乃以君之遺文一篇過某於武夷精舍某讀其書得其志既歎君之不幸又念先君子之門人賔客如君者蓋無幾人今亦無復存者相與太息流涕既而東卿請序其文遂書其本末如此 \\n 光禄鄭義齋先生乾道（尤溪志作鄭安道） \\n 鄭乾道號義齋尤溪人熈寧六年進士官至金紫光禄大夫歴著治績而文名尤見重於韋齋因相與友善時共講學假館以處韋齋為南溪書院其賀韋齋舉男詩載南溪志 \\n 進士莊徳燦先生光 \\n 莊光字徳燦尤溪人建炎二年進士筮仕州幕矢志節介直道不容遂致政歸與韋齋同講學韋齋稱其識明志高傑然自拔於流俗從父誼諶訢皆登進士（尤溪志　閩書） \\n 進士盧定之先生安邦 \\n 盧安邦字定之尤溪人宣和辛丑進士少穎異書一再讀即成誦博學攻古文辭與尉朱喬年友善官曹郎為時所重（尤溪志） \\n  \\n 　"}
{"章节": "閩中理學淵源考卷十六", "正文": "　 \\n 閩中理學淵源考卷十六 \\n 　 \\n  \\n  \\n 廣平府知府李清馥撰 \\n ○文公朱晦菴先生學派 \\n 按周程張朱五子從祀定於宋理宗淳祐元年自此之後國無異論士無異習宋史言後世有以理學復古帝王之治者考論匡直輔翼之功實自理宗始自元迄明宗仰專師風同道一迨我朝推崇特厚至表章朱子典禮尤超越前代康熈五十二年御纂朱子全書告竣刋布天下先公承脩編校上表文有曰發凡起例無非稟聖心之裁成提要刋繁逐一經御筆之親定沍寒蒸暑未嘗輟誦於萬幾之餘夜漏晨壺不聞停披於寸晷之暫是用規模畫一條理分明自小學大學以開端漸及四書六藝合道徳性命而一貫極於聖統王功又曰頒諸宇内使儒林有入聖之階梯布在學宫凡來者得窮經之指要嗚呼聖祖崇重紫陽之學至矣世宗憲皇帝及我皇上又頒發各省家絃户誦百餘年來儒術統一道教脩明實列聖尊經崇儒之效培萬年有道之長端有在矣因敘述學派而敬書之至朱子之學内聖外王之要全體大用之詳前賢述之備矣謹録之評論中可攷焉 \\n 文公朱晦菴先生熹 \\n 朱文公諱熹字元晦後更仲晦父韋齋公因仕入閩尉尤溪以建炎四年庚戌九月十五日午時生先生於溪南鄭氏館舍後寓崇安又徙建陽之考亭而家焉先生幼穎悟莊重甫能言韋齋公指天示之曰天也問曰天之上何物韋齋公異之八歳示以孝經一閲題其上曰不若是非人也嘗從羣兒戲沙上獨端坐以指畫沙作八卦十一歳受學於家庭時韋齋公為吏部郎以不附和議請祠在家十三年韋齋公病革以後事囑忠定劉公子羽謂先生曰籍溪胡原仲白水劉致中屏山劉彦沖三人吾友也學有淵源汝往父事之後忠定為築室於其里奉母祝夫人以居白水妻以女籍溪屛山撫教如子姪既冠屏山為祝辭命字曰元晦紹興十七年年十八貢於鄉十八年舉進士第二十一年銓授泉州府同安縣主簿二十三年夏始受學延平李先生之門秋七月赴同安任蒞事勤敏職兼學事整飭風教選邑之秀民充弟子員厲以誠敬開以義理逺近人士皆竦而尊師之舉柯翰徐應中王賔為學中表率二十六年秋七月秩滿冬奉檄留安溪按事（集中有安溪書事詩）二十七年遷同安候代不至許升之徐元聘等從學二十八年見李先生於延平論忠恕一貫之旨以養親請祠差監潭州南嶽廟二十九年詔赴行在以執政陳俊卿薦會言路有託抑奔競以沮之者遂以疾辭是歳蔡季通師事先生（劉應李撰蔡氏言行録云季通見先生於崇安遂師事焉）三十二年六月孝宗即位詔求直言八月先生應詔上封事（首言帝王之學不可不熟講夫記誦辭藻非所以探淵源而出治道虛無寂滅非所以貫本末而立大中必先格物致知使義理所存纖悉畢照則自然意誠心正而可以應天下之務矣次言今日之計所不時定者由講和之説疑之也請罷和議為修復之計再次言四海利病係斯民之休戚斯民之休戚係守令之賢否監司者守令之綱朝廷者監司之本欲斯民之得所本原之地亦在朝廷而已）是冬與程允夫書（畧曰近見延平李先生始畧窺門户大概此事以涵養本源為先講論經旨特以輔此而已向來泛濫出入無所適從名為學問而實何有如今不須雜博却不濟事無收拾也若果如此有味則世間一種無要緊文字自無功夫看得矣）隆興初元三月再召辭不許十月入對垂拱殿先是將趨召命問所宜言於延平遂首用其説所奏凡三劄所陳不出封事之意而加剴切焉（首言大學之道平治之效次言君父之讐不共戴天三言古聖王制馭之道其本不在强威而在徳業其任不在邊疆而在朝廷其具不在兵食而在紀綱）時宰臣湯思退力主和議不悦其言除武學博士拜命遂歸十月延平先生卒乾道元年趣就職既至而洪适為相復主和議不合請監南嶽廟以歸六月讀魏元履戊午讜議為之流淚因序之時汪玉山知福州未幾升敷文閣待制舉先生自代二年林擇之用中從學答何叔京鎬書（畧曰李先生教人大抵令於靜中體認大本未發時氣象分明即處事應物自然中節此乃龜山門下相傳指訣然當時親炙之時貪聽講論又方竊好章句訓詁之習不得盡心於此）三年八月訪張敬夫於長沙論中庸未發之旨道經邵武謁端明黄通老請納再拜之禮而見之十二月除樞密院編修用執政陳俊卿劉珙薦四年崇安饑貸粟於府賑之上王龜齡書（時王公自夔郡移湖州書末言欲待公歸方敢前進時汪玉山陳正獻梁文靖龔參政及王公皆與先生志同道合故先生書末寓濟時行道之志特惓惓焉）五年三促就職會魏掞之以布衣召為國子録因論曾覿而去遂力辭先生常兩進絶和議抑佞幸之戒言既不行雖擢用不敢茍就出處之義凜然不可易是歳與蔡季通辨中和説又與張南軒林擇之并湖南諸公書皆論中和之旨互相往復九月丁母祝孺人憂六年正月葬祝孺人七月遷吏部公墓冬胡銓薦復召以未終喪辭八年既免喪復召以禄不及養辭八月作中和舊說序（畧曰余蚤從延平先生學求喜怒哀樂未發之旨未達而先生沒聞張欽夫得衡山胡氏學則往從而問焉欽夫告子以所聞退而沈思一日喟然嘆曰人自嬰兒以至老死雖語黙動靜之不同然其大體莫非已發特其未發者為未嘗發耳自此不復有疑乾道己丑之春為友人蔡季通言之問辨之餘子忽自疑復取程氏書虛心平氣而徐讀之未及數行凍解氷釋然後知情性之本然聖賢之微旨其平正明白乃如此而前日讀之不詳妄生穿穴適足以自誤而已暇日料檢故書得當時往還書稿一編輒序其所以而題之曰中和舊説獨恨不得奉而質諸李氏之門然以先生之所已言者推之知其所未言者其或不遠矣）九年梁克家為相奏先生屢辭不出宜蒙褒録有旨言朱某安貧守道亷退可嘉特改秩宫觀先生以求退得進於義未安辭淳熈二年四月吕東萊訪先生於寒泉精舍編次近思録及歸先生送至信州鵝湖寺與陸子夀子靜共講所聞議論不合而罷七月作晦菴於廬峰之雲谷自為記三年春黄直卿幹因劉子澄拜文公於屏山受業焉六月龔茂良行丞相事薦先生除秘書郎先生力辭會有言虛名之士不可用者故再辭益力即從其請改主武夷山沖祐觀與吕東萊書（言道間與季通講論因悟向來涵養工夫全少而講説又多强探必取尋流逐末之弊恍然自失似有頓進之功然非如近日諸賢所謂頓悟之機云）十一月令人劉氏卒五年史浩相除知南康軍事辭者四始受命先生自同安歸奉祠於家幾二十年間關貧困不以累心六年三月始受命至南康首下教三條興利除害尤以厚彞常美教化為首務訪白鹿洞書院遺址奏復其舊約聖賢教學大端為學規每休沐輒詣學與諸生質疑問難風教大行七年二月張南軒訃至罷宴為位哭之四月應詔上封事（畧曰天下之務莫大於恤民而恤民之本在人君正心術以立紀綱今宰相臺省師傳賔友諫諍之臣皆失其職而陛下所與親密謀議者不過一二近習之臣使陛下不信先王之大道而悦於功利之卑説不樂莊士之讜言而安於私■〈執上目下〉之鄙態交通貨賂所盜者皆陛下之財命卿置將所竊者皆陛下之柄莫大之禍必至之憂近在旦夕而陛下獨未之知）疏入上讀之大怒命先生分析宰相趙雄救解乃已先是大旱以人户逃移自劾不報至是措置備荒之政多所全活八年二月陸子靜來訪先生率僚友諸生與俱至白鹿洞書院請登講席尋以講義刻石七月以修舉荒政民無流殍除直秘閣凡三辭吕東萊訃至為位哭之會浙東大饑改除提舉浙東常平茶鹽事遂拜命不敢辭即日單車就道且乞奏事之任十一月入對延和殿極陳災異之由與夫修徳任人之説凡七事上深納之方拜命即移檄旁郡募米商蠲其征及至客舟之米已輻輳按行境内鈎訪民隱拊問存恤郡縣官吏憚其風采所部肅然大抵措畫悉如南康時而用心尤苦九年上謂宰相王淮曰朱某政事却有可觀夏詔捕蝗復奏疏言事（畧曰為今之計獨有斷自聖心沛然發號責躬求言然後君臣相戒痛自省改詔宰臣沙汰被災路分州軍監司守臣之無狀者遴選賢能責以荒政庶幾猶足下結人心消其乘時作亂之意不然臣恐所憂者不止於饑殍而將在於盜賊蒙其害者不止於官吏而上及於國家也）得旨頒行社倉法於諸郡復奏諸州利病（首言紹興和買之弊欲乞痛減歳額然後用貫頭均紐仍用高下等第均敷而免下户出錢使得相乗除以優之次言台州丁絹錢有抑納倍輸之患奏乞每丁納半錢半絹次言諸郡義役之法請令民均出義田罷去役首免排役次官差保正副長輸收義田仍令上户兼充户長次言本路沿海四州産鹽法乞倣福建下四州産鹽法行之次言諸郡酒坊亦乞改照處州萬户酒法）移文永嘉毁秦檜祠行部至台前知台州唐仲友為其民所訟先生按得其實劾之仲友與宰相王淮同里為婣婭已除江西提刑未行而先生論之淮匿其奏不以聞先生疏十上愈力淮不得已奪仲友新命以授先生先生謂是蹊田而奪之牛辭不拜淮因銜之御史陳賈鄭丙希淮意上疏毁程氏學以隂沮先生遂奉祠十年差主台州崇道觀先生守南康使浙東始得行其所學已試之效卓然而卒不果用及是知道難行退而奉祠杜門不出學者尊信益衆是歳年五十四四月武夷精舍成是冬重到温陵與陳休齋黄維之傅伯成兄弟游山倡詠先生還自浙東見其士習馳騖於外每語學者且觀孟子道性善及求放心兩章務收斂凝定以致克己求仁之功而深斥其所學之誤以為舍六經語孟而尊史遷舍窮理盡性而談世變舍治心修身而喜事功大為學者心術之害極力為吕祖儉潘景愈孫應時輩言之由是奉祠五年時周必大為相上諭之曰朱某久閒可與監司除提點江西刑獄公事先生以疾辭不許十五年正月且趣入對遂拜命會淮罷相力疾入奏首言州縣近年刑獄失當有涉綱常風化之重者有司亦從流宥輕之失宜卒乃拳拳以謹察天理人欲為説有要之於路以正心誠意上所厭聞戒以勿言者先生曰吾平生所學只有此四字豈可隱黙以欺君乎及奏上未嘗不稱善曰久不見卿浙東之事朕自知之今當處卿清要不復以州縣為煩也除兵部郎官以足疾丐祠兵部侍郎林栗嘗與先生論易西銘不合遂劾先生欺慢會太常博士葉適侍御史胡晉臣先後劾栗狠愎自用欺罔無實乃貶栗知泉州而先生亦除寶文閣奉祠嵩山崇福宫時廟堂知上眷厚憚先生復入故為兩罷之策上悟復召先生受職先生以為遷官進職皆許其閒退方竊難進易退之褒復為彈冠結綬之計則其為世觀笑不但往來屑屑之譏也又促召再辭遂併具封事投匭以進凡數千言大要言天下大本在陛下一心而其急務則輔翼太子選任大臣振舉綱維變化風俗愛養民力修明軍政六者是已疏入夜漏下七刻上已就寢亟起秉燭讀之終篇明日除主管太乙宫兼崇政殿説書辭改秘閣修撰又辭先生當孝宗朝陛對者三上封事者三其初固以講學窮理為出治之大原其後則直指天理人欲之分精一克復之義其初固以當世急務一二為言其後封事之上則心術宫禁時政風俗披肝瀝膽極其忠鯁蓋所望於君父愈深而其言愈切故於封事之末有曰臣之得事陛下於今二十七年而其間得見陛下者數不過三自其始見於隆興之初固嘗輒以近習為言矣辛丑再見又嘗論之今歳三見而其所言又不過此自頃年以來日月逾邁如川之流一往而不可復不惟臣之蒼顔白髪已迫遲暮而竊仰天顔亦覺非昔時矣忠誠懇惻至今讀者猶為之涕下先生進疏雖切孝宗亦開懷容納先生之盡忠孝宗之受盡言亦未為不遇也然先生痛詆大臣近習而孝宗之眷愈厚嫉者愈深是以不能一日安其身於朝廷之上而孝宗内禪矣是年始出太極通書西銘解以授學者與陸氏兄弟辨無極太極亦在斯時十六年二月光宗即位再辭職名許之降詔奬諭改江東運副十一月改知漳州再辭不允以光宗初政遂不敢辭始拜命紹熈元年之漳州任以節民力易風俗為首務先奏除屬縣無名之賦七百萬減經總制錢四百萬以俗未知禮揭示古喪葬嫁娶之儀并命父老解說以教子弟訪察俗尚男女聚佛廬為傳經會及女不嫁而私創為菴舎以處者嚴禁之俗為一變時詣學訓迪諸生薦知學録趙師虙又牒延郡士黄樵仲施允夀石洪慶李唐資等數人入學表率陳北溪淳亦與焉淳於時初從學於先生也又奏乞褒旌忠節高氏登續刻五經四書於郡適朝議欲行漳泉汀三州經界先生乃訪事宜擇人物及丈量諸法上之後不果行明年以子喪請祠時史浩入見請收天下人望乃除秘閣修撰主管南京鴻慶宫先生再辭詔論撰之職以寵名儒乃拜命四月去郡頃之除荆湖南路轉運副使四辭二年春與永嘉陳君舉論學是年南康李敬子燔受業三年復請補祠職始築室於建陽之考亭從韋齋公日記所擇也永康陳同甫來訪先生往歳曾與書往復箴其義利雙行王霸並用嘗曰海内學術之弊不過兩端江西頓悟永康事功若不極力明辨此道無由得明是冬除知靜江府辭四年乃差知潭州荆湖南路安撫辭不許是冬使者至金還金人問南朝朱先生安在答以見擢用歸白廟堂遂有是除會長沙有峒獠之擾即拜命五年五月至鎮至則諭以禍福皆降之乃申飭屬郡令嚴武備戢奸豪興學校湖湘士子素知向學為之崇奬教厲改建嶽麓書院多訓以切已務實工夫六月孝宗升遐先生慟不自勝又聞上不任執喪中外洶洶益憂懼乞歸田里未幾趙汝愚以太皇太后詔尊上為太上皇而奉嘉王即位主喪是為寧宗於是汝愚為相首薦先生有旨召赴行在初上在潛邸聞先生名每恨不得先生為講官至是首召奏事八月除煥章閣待制侍講先生行且辭於道聞南内朝禮尚闕近習已有用事者遂因辭章微辭以諷諫疏再上不許十月朔乃乞帶原官奏事（首言天運艱難國有大咎然有可諉者陛下前日未嘗有求位之心今日未嘗忘思親之懷而已夫充未嘗求位之心可以盡負罪引慝之誠充未嘗忘親之懷可以致温凊定省之禮次言為學莫先於窮理窮理必在於讀書讀書之法莫貴於循序而致精致精之本又在於居敬而持志）既對面辭職名不許翌日又辭待制乞改說書上報以手札乃拜命會有旨集議孝宗山陵先生上議狀（畧曰夀皇聖徳神功宜得吉土以奉衣冠之藏當廣求術士博訪名山不宜偏信臺史罔上誤國之言固執紹興坐南向北之説委之水泉砂礫之中殘破浮淺之地）受詔進講大學先生每以所講編次成帙以進務積誠意以感悟上心上亦開懷容納時太上意未釋然上未即還大内將葺東宫居之先生於講筵留身奏四事（畧曰願陛下首罷修葺東宫之役而以其工料回就慈福重華之間草創寢殿一二十間使粗可居若夫過宫之計則臣又願陛下下詔自責減省輿衛入宫之後暫變服色如唐肅宗之改服紫袍執控馬前者以伸負罪引慝之誠至若朝廷之紀綱則臣又願陛下深詔左右勿預朝政而凡號令之弛張人才之進退則委之二三大臣使之反復較量勿循已見若夫山陵之卜則願黜臺史之說别求草澤以營新宫使夀皇之遺體得安於内而宗社生靈皆蒙福於外矣）以諫不報他日講至盤銘日新因編述成湯有盤銘武王有丹書皆人主憂勤警戒之意奏勸上於日用之間以求放心為本而於玩經史親儒學益用力焉數召大臣切劘治道俾陳今日要務略如仁祖開天章閣故事又講奏禮律乞遵行孝宗通喪之禮謂夀皇至性自天易月之外朝衣朝冠皆以大布超越千古宜著方冊為世法程又上廟祧議時孝宗將祔廟詔集議宗廟迭毁之次初太祖尊僖順翼宣四祖之廟寔奉僖祖為始祖治平間議者以僖祖無功徳世數寖逺遷於夾室未數年王安石復之是時趙汝愚雅不以熈寧中復祖僖祖為然復議祧之而奉太祖為始祖先生入議以僖祖乃始祖不宜祧復奏疏論之謂今日基本啟自僖祖狀上宰相持不以聞上頗聞先生有狀召問内殿先生具劄及圖以進上再三稱善命即榻前撰内批直罷其事時先生方懲内批之弊因乞再令集議上然之先生退即以上意諭廟堂則聞已毁四祖廟而徑創别廟以奉四祖先生再與汝愚書妄議毁撤之罪丞相寔任其責也始寧宗之立丞相趙汝愚密與知閤門事韓侂胄謀之侂冑于太皇太后為親屬因得通中外之言自謂有定策功居中用事汝愚既相方收召四方知名之士中外引領望治先生獨惕然以侂胄為慮既屢言於上又約吏部侍郎彭龜年請共論之龜年出護使客侂胄益得志先生又數以手書密白汝愚宜酬以厚賞勿使預政汝愚不以為意先生乃因講筵畢奏疏極言之甫退即降内批云憫卿耆艾恐難立講除卿宫觀汝愚袖御筆還上且拜且諫内侍王徳謙徑以御筆付先生先生遂行臺諫爭留不可樓鑰陳傅良旋封還籙黄劉光祖鄧驛封章交上皆不報乃除寶文閣待制知江陵府先生辭且乞追還新舊職名詔仍煥章閣待制予祠及龜年出護客回而先生已去國矣龜年即上疏攻侂胄云止縁陛下近日逐朱某太暴故亦欲陛下亟去此小人既而侂胄聲勢益張羣憸附和並疑及丞相視正士如深仇衣冠之禍蓋始此云是冬竹林精舍成先生率諸生行釋菜禮於先賢復更名曰滄洲精舍慶元元年先生又乞追還舊職不許是年作學校貢舉私議又草奏欲乞修三禮劄子（畧曰周官一書固為禮之綱領至其議法度數則儀禮乃其本經而禮記郊特牲冠義等篇乃其義説耳自王安石廢罷儀禮而獨存禮記之科棄經任傳其失已甚頃在山林嘗與一二學者考訂其説欲以儀禮為經而取禮記及諸經史雜書所載有及於禮者皆附於本經之下具列注疏諸儒之說畧有端緒而私家無書檢閲無人望聖明特詔有司許臣就秘書省假借禮樂諸書自行招致舊日學徒數十人令其編類可以興起廢墜異時為聖朝制作之助）會去國不及上初韓侂胄即欲併逐趙丞相而難其辭及是誣以不軌謫永州而朝廷大權悉歸侂胄矣先生自念身雖閑退尚帶侍從職名不敢自黙乃草疏萬言極論姦邪蔽主因以明汝愚之寃詞旨痛切諸生交諫不從蔡元定請以筮決之遇遯之同人先生黙然退取諫稿焚之自號遯翁因六辭職名詔仍秘閣修撰是時侂胄勢益張鄙夫憸人迎合其意以學為偽劉徳秀仕長沙不為張敬夫之徒所禮及為諫官首論留正引偽學之罪偽學之稱自此始科舉取士稍涉經訓者悉見排黜文章議論根於理義者並行除毁六經語孟為世大禁繩趨尺步稍以儒名者無所容其身於是從游之士特立不顧者屛伏邱壑依阿巽懦者更名他師甚者變易衣冠狎游市肆以自别其非黨臺諫爭承風旨排詆萬端而胡紘遂與沈繼祖輩共誣先生十罪詔落職罷祠門人蔡元定亦送道州編管省劄至先生方與諸生講論有以小報書來者先生略起視之復坐講論如初或勸先生謝絶生徒者笑而不答五年以年屆懸車致仕始以野服接賔客六年三月寢疾猶日為諸生講太極西銘及為學之要辛酉訂大學誠意章句癸亥諸生入問疾先生曰誤諸君遠來然道理亦只是如此但相率下堅苦功夫牢固著足方有進步處諸生退乃作三書與子在及門人黄幹范念徳拳拳勉學及修正遺書為言甲子移寢中堂諸生因請曰夫子之疾革矣萬一不諱當用書儀乎不允用儀禮乎亦不允然則參用之乎乃頷之遂正坐整衣冠而逝是日大風拔木洪流崩岸時年七十一十一月壬申葬於建陽縣唐石里之大林谷嘉泰初學禁稍弛侂胄伏誅詔賜先生遺表恩澤諡曰文尋贈中大夫特贈寶謨閣直學士理宗朝贈太師封信國公改徽國公先生平居惓惓無一念不在於國聞時政之缺失則戚然有不豫之色語及國勢之未振則感慨以至泣下然謹難進之禮則一官之拜必抗章而力辭厲易退之節則一語不合必奉身而亟去其事君也不貶道以求售其愛民也不徇俗以茍安故其與世動輒齟齬自筮仕至屬纊五十年間歴事四朝仕於外者僅九考立於朝者四十日道之難行也如此然紹道統立人極為萬世宗師則不以用舎為加損也初韋齋公得中原文獻之傳聞河洛之學推明聖賢遺意日誦大學中庸以用力於致知誠意之地先生蚤歳已知其説而心好之及韋齋公托孤於三先生（屏山白水籍溪已見上）先生奉而禀學焉時年十有四慨然有求道之志博求之經傳徧交當世有識之士雖釋老之書亦必究其歸趣訂其是非其後二劉下世籍溪尚在先生自見於此道未有所得乃見延平蓋延平李氏學於豫章羅氏羅氏學於龜山楊氏延平於韋齋為同門友先生歸自同安不逺數百里再見李先生往復問學秩滿丐祠奉母兩被召不赴嘗云自見李先生後為學始就平實乃知向日從事釋老之說皆非其為學也窮理以致其知反躬以踐其實而以居敬為主謂致知不以敬則昏惑紛擾無以察義理之歸躬行不以敬則怠惰放肆無以致義理之實持敬之方莫先主一既為之箴以自警又筆之書以為小學大學皆本於此終日儼然端坐一室討論典訓未嘗少輟周程張邵之書所以繼孔孟道統之傳歴時未久微言大義鬱而不彰先生為之裒集發明而後得以盛行於世太極先天二圖精微廣博不可涯涘為之解剥條畫而後天地本原聖賢蘊奥不至於泯沒從游之士迭誦所習以質其疑意有未喻則委曲告之而未嘗倦問有未切則反覆戒之而未嘗隱務學篤則喜見於言進道難則憂形於色講論經典商畧古今率至夜半雖疾病支離至諸生問辨則脫然沈疴之去體一日不講學則惕然常以為憂摳衣而來遠自川蜀文詞之傳流及海外至於絶域亦知慕其道竊問其起居窮鄉晚出家藏其書私淑諸人者不可勝數所著有論語要義論語訓蒙口義（隆興元年成）程氏遺書（乾道四年成）家禮（乾道六年成）論孟精義（初名要義又改精義最後改集義）資治通鑑綱目宋名臣言行録（乾道八年成）西銘解義（乾道八年成）太極圖說通書解義程子外書（乾道九年成）近思録（淳熈二年成）易本義蓍卦考誤（淳熈四年成）詩集傳（淳熈四年成）論語孟子集註或問（淳熈四年成）易學啟蒙孝經刋誤（淳熈十三年成）小學書（淳熈十四年成）大學中庸章句又著或問及中庸輯略（淳熈十六年序大學中庸二書定著已久時加改竄至是始序之）楚辭集註辨證（慶元元年成）韓文考異（慶元二年成）皆行於世先生沒朝廷以其大學語孟訓說立於學宫又有儀禮經傳通解未脱稿亦在學宫平生為文凡一百卷生徒問答凡八十卷别録十卷按宋史立道學傳論曰道學盛於宋宋弗究於用甚至有厲禁焉後之時君世主欲復天徳王道之治必來取法矣門人黄氏幹曰道之正統待人而後傳自周以來任傳道之責者不過數人而能使斯道章章較著者一二人而止耳由孔子而後曾子子思繼其微至孟子而始著由孟子而後周程張子繼其絶至先生而始著識者以為知言子在紹定中為侍郎理宗寳慶三年贈太師追封信國公改徽國公淳祐元年正月上視學手詔以周張二程及先生從祀孔子廟廷四年詔改滄洲精舍為考亭書院理宗御書額扁賜之國朝康熈五十一年壬辰聖祖仁皇帝特旨詔升入大成殿配享位列十哲之次 \\n 備考 \\n 果齋李氏曰先生之道之至原其所以臻斯閾者無他焉亦曰主敬以立其本窮理以致其知反躬以踐其實而敬者又貫通乎三者之間所以成始而成終也故其主敬也一其内以制乎外齊其外以養其内内則無二無適寂然不動以為酬酢萬變之主外則儼然肅然終日若對神明而有以保固其中心之所存及其久也靜虛動直中一外融而人不見其持守之力則篤敬之驗也其窮理也虛其心平其氣字求其訓句索其旨未得乎前則不敢求乎後未通乎此則不敢志乎彼使之意定理明而無躁易凌躐之患心專慮一而無貪多欲速之蔽始以熟讀使其言皆若出於吾之口繼以精思使其意皆若出於吾之心必若先儒所謂沛然若河海之浸膏澤之潤煥然氷釋怡然理順而後為有得焉若乃立論以驅率聖言鑿説以妄求新意或援引以相糾紛若假借以相混惑麄心浮氣意象匆匆常若有所迫逐而未嘗徘徊顧戀如不忍去以待其浹洽貫通之功深以為學者之大病不痛絶乎此則終無入徳之期葢自孔孟以降千五百年之間讀書者衆矣未有窮理若此其精者也先生天資英邁視世之所屑者不啻如草芥翛然獨與道俱卓然獨與道立固已迥出庶物之表及夫理明義精養深積盛充而為徳行發而為事業人之視之但見其渾灝磅礴不可涯涘而莫知為之者又曰先生以訂正羣書立為凖則使學者先讀大學以立其規模次及語孟以盡其藴奥而後會其歸於中庸尺度權衡之既定由是以窮諸經訂羣史以及百氏之書則將無理之不可精無事之不可處矣又嘗集小學使學者得以先正其操履集近思録使學者得以先識其門庭羽翼四子以相左右盖此六書者學者之飲食裘葛凖繩規矩不可須臾離也若夫析世學之謬辨異教之非擣其巢穴砭其隱微使學者由於大中至正之則而不躓於荆棘擭阱之途摧陷肅清之功固非近世諸儒所能髣髴其萬一也自周衰教失禮樂養徳之具一切盡廢所以維持此心者惟有書耳謂可躪躒經傳遽指為糟粕而不觀乎要在以心體之以身踐之而勿以空言視之而已矣以是存心以是克己仁豈逺乎哉至於晚歳徳尊言立猶以義理無窮歳月有限慊然有不足之意洙泗以還博文約禮兩極其至者先生一人而已先生教人規模廣大而科級甚嚴循循有序不容躐等凌節而進至於切已務實辨别義利毋自欺謹其獨之戒未嘗不丁寧懇到提耳而極言之晚見諸生繳繞於文義之間深慮斯道之無傳始頗指示本體使深思而自得之其望於學者益切矣合濓溪之正傳紹魯鄒之墜緒前聖後賢之道該徧全備其亦可謂盛矣夫子之經得先生而正夫子之道得先生而明起斯文於將墜覺來裔於無窮雖與天壤俱敝可也 \\n 鶴山魏氏曰天生斯民必有出乎其類者為之君師以任先覺之責然而非一人所能自為也必並生錯出交修互發然後道章而化成是故有堯舜則有禹臯陶有湯文則有伊尹萊朱太公望散宜生各當其世觀其會通以盡其所當為之分然後天衷以位人極以立萬世之標凖以定雖氣數詘信之不齊而天之愛人閱千古如一日也自比閭接授之法壞飲射讀法之禮無所於行君師之材移於孔子則又有冉閔顔曾羣弟子左右羽翼之微言大義天開日揭萬物咸覩自孔子沒則諸子已有不能盡得其傳者於是子思孟子又為闡幽明微著嫌辨似而後孔氏之道歴萬古而無弊嗚呼是不曰天之所命而誰為之秦漢以來諸儒生於籍去書焚師異指殊之後不惟孔道晦蝕孟氏之説亦鮮知之千數百年間何可謂無人則往往孤立寡儔唱焉莫之和也絶焉莫之續也乃至國朝之盛南自湖湘北至河洛西極關輔地之相去何啻千餘里而大儒輩出聲應氣求若合符節曰極曰誠曰仁曰道曰忠曰恕曰性命曰氣質曰天理人欲曰隂陽鬼神若此等類凡皆聖門講學之樞要而千數百年習浮踵陋莫知其說者至是脱然如沈痾之開大寐之醒至於吕謝游楊尹張侯胡諸儒切磋究之分别白之亦幾無餘藴矣然而絶之久而復之難傳者寡而咻者衆也朱文公先生始以彊志博見凌高厲空自受學延平李先生退然如將弗勝於是斂華就實反博歸約迨其蓄久而思渾資深而行熟則貫精粗合内外羣獻之精藴百家之異指毫分縷析如示諸掌張宣公吕成公同心協力以閑先聖之道而僅及中身論述靡竟惟先生巍然獨存中更學禁自信益篤葢自易詩中庸大學論語孟子悉為之推明演繹以至三禮孝經下迨屈韓之文周程張邵之書司馬氏之史先正之言行亦各為之論著然後帝王經世之規聖賢新民之學燦然中興學者習其讀推其義則知三才之本道器一致幽探乎無極太極之妙而實不離乎匹夫匹婦之所知大至於位天地育萬物而實不外乎暗室屋漏之無愧蓋至近而逺至顯而微非若棄倫絶學者之慕乎高而譁然取寵者之安於卑也猗其盛歟嗚呼帝王不作而洙泗之教興微孟子吾不知大道之與異端果孰為勝負也聖賢既熄而關洛之學興微朱子亦未知聖傳之與俗學果孰為顯晦也韓子謂孟子之功不在禹下予謂朱子之功不在孟子下 \\n 黄氏日抄曰六經之文皆道秦漢以後之文鮮復關於道甚者害道韓文公始復古文而猶未必盡純於道我朝諸儒始明古道而又未嘗盡廢於文至晦菴先生表章四書開示後學復作易本義作詩傳面授作書傳分授作禮經疏義且謂春秋本魯史舊文於是明聖人正大本心以破後世穿鑿凡例謂周禮周公未必盡行於是教學者非所宜先於身事一句無預提絜綱維疏别緩急無一不使復還古初六經之道賴之而昭昭乎如揭中天之日月其為文也孰大於是宜不必復以文集為矣然其天才卓絶學力宏肆落筆成章殆於天造其剖析性理之精微則日精月明其窮詰邪説之隱遁則神搜霆擊其感慨忠義發明離騷則苦雨凄風之變態其泛應人事遊戲翰墨則行雲流水之自然究而言之皆此道之流行猶化工之妙造也程夫子有言觀萬物而後盡化工之妙愚故一一伏讀之而抄記如右 \\n 又曰孔子元氣也孟子泰山巖巖氣象也故孟子於議論排闢之間亦有隨時而異者而晦菴先生似之如荆公誤國東坡忠讜先生平日蓋所屢言及汪玉山主張蘇學太過先生則又寧以荆公為賢故讀先生之書者其别有三如語類則門人之所記也如書翰則一時之所發也如論著則平生之所審定也語類之所記或遺其本旨則有書翰之詳説在書翰之所説或異於平日則有著述之定説在然議論固至著述而定若其欲復肉刑恐亦不可不審蓋天下之義理無窮先生未嘗自足學者所當叅考而謹思咸淳八年五月十一日後學黄震再書於臨川郡齋 \\n 又曰愚苦多忘凡讀書必畧記所見至讀朱子語類則如仰觀造化之大莫知所措辭然嘗詳之夫子作六經後來者溺於詁訓未害也濓洛言道學後來者借以談禪則其害深矣此無他凡近者猶可進而至於高明一流於高空則恐無復可返之期誤人未央也乃今朱子解剥濓溪之圖象裒列二程之遺書以明道學之正傳者如此窮極釋氏之作用為性辨詰諸老之流入禪學以明其徒之似是而非者如彼使學道之源不差而夫子之道復明此其有功天下萬世教之施於用世者撥亂反正豈足喻勞烈之萬分一哉至若謂易本卜筮詩非美刺謂春秋初不以一字為褒貶皆曠世未聞之高論而實皆追復古始之正説乍見駭然熟輒心靡卓識雄辨萬古莫儔而世俗猶以一時異論之士對言之何耶嗚呼此固難與世俗言也 \\n 又曰門人所記或主靜坐或以靜坐為非或主博覽或以博覽為雜均一朱子之言而相反類如此葢隨其人之病而藥之耳要之靜而可施之動博而必求其要此中持其衡之説觀者謹母執其一為據其間亦有門人記録之太過者又當叅以朱子平日自著之言 \\n 文公遺文 \\n 與汪尚書 \\n 諭及二程之於濓溪亦若横渠之於范文正耳先覺相傳之秘非後世所能窺測誦其詩讀其書則周范之造詣固殊程張之契悟亦異如曰仲尼顔子所樂吟風弄月以歸皆是當時口傳心授的當親切處後來二先生舉似後學亦不將作第二義看然則行狀所謂反求之六經而後得之者特語夫功夫之大全耳至其入處則自濓溪不可誣也若横渠之於文正則異於是葢當時粗發其端而已受學乃先生自言此豈自誣者耶 \\n 答汪尚書 \\n 程邵之學固不同然二先生所以推尊康節者至矣盖以其信道不惑不雜異端班於温公横渠之間則亦未可以其道不同而遽貶之也抑康節之學摘抉窈微與佛老之言豈無一二相似而卓然自信無所汚染此其所見必有端的處比之温公欲護名教而不言者又有間矣 \\n 答鄭自明 \\n 吾人所立已如此使天無意於右宋則已若有此意異日之事豈得而辭其責哉然則吾人今日之進徳修業乃是異時國家撥亂反正之所繫惟髙明深念之向來一畨前輩少日粗有時望晚年出來往往不滿人意正坐講學不精不見聖門廣大規模少有所立即自以為事業止此不求長進荆公所謂末俗易高險塗難盡者亦可念也人材衰少風俗頽壞之時士有一善即當扶接導誘以就其器業此亦吾輩將來切身利害葢士不素養臨事倉卒乃求非所以為國逺慮而能無失於委任之間也 \\n 答張欽夫 \\n 儒者之學大要以窮理為先然後心之所發輕重長短各有準則書謂天敘天秩天命天討孟子所謂物皆然心為甚若不於此先致其知泛然無所凖則則其所存所發亦何自而中於理乎且如釋氏之説非不見心非不識心而卒不可與入堯舜之道前輩有言聖人本天釋氏本心蓋謂此也來示又謂心無時不虛熹以為心之本體固然然而人欲己私汨沒久矣故聖人必曰正心而正心必先誠意誠意必先致知然後可以得心之正而復本體之虛非一日矣今曰無時不虛又曰既識此心則用無不利若儒者之言則必也精義入神而後用無不利可得而語矣孟子存亡出入之説欲學者操而存之似不為識心發也夫能操而存者顔子以上方可言此今又曰識則能守則僕亦恐其言之易也明道先生曰既能體之而樂則亦不患不能守矣須似此言方絶滲漏無病敗髙明之意大抵於施為運用求之而優游涵泳之功未甚留意是以求之太迫而得之若驚資之不深而發之太露易謂寛以居之正不如此不知髙明以為何如 \\n 答張欽夫 \\n 某窮居如昨無足言者但逺去師友之益兀兀度日讀書反已固不無警省處終是旁無彊輔因循汨沒尋復失之近日一種向外走作心悦之而不能自止者皆凖止酒戒而絶之此前輩所謂下士晚聞道聊以拙自修者若充擴不已補復前非庶其有日舊讀中庸慎獨大學誠意毋自欺處常若求之太過近日乃覺其非此正是切近分明處乃舍而談空於冥漠之間其亦誤矣方竊以此意痛自檢勒凜然度日惟恐有怠而失之也至於文字之間亦覺向來病痛不少葢平日解經最為守章句者然亦多是推衍自作一片文字非惟意味淡薄且使觀者將註與經作兩段功夫下梢支離本旨全不相照方知漢儒可謂善説經者不過只説訓詁使人以此玩索經文訓詁經文不相離異一道看去直是意味深長也近又讀易見一意思聖人作易本為使人卜筮以決可否而因以教人為善如嚴君平所謂與子言依於孝與臣言依於忠故卦爻之辭只是因依象類虛設於此以待扣而決者使以所值之辭決所疑之事然必有是理而後有是辭理無不正故其丁寧告戒之辭皆依於正天下之動所以正夫一而不繆於所之也此説乍聞之必未以為然然且置之勿以示人也子夀兄弟氣象甚好其病却是盡廢講學而專務踐履却於踐履之中要人提撕省察悟得本心此為病之大者要其操持謹質表裏不二實有以過人者惜乎自信太過規模窄狹不復取人之善將流於異學而不自知耳 \\n 答張欽夫論仁説 \\n 謹按程子言仁本末甚備今撮其大要不過數言葢曰仁者生之性也而愛其情也孝弟其用也公者所以體仁猶言克己復禮為仁也學者於前三言可以識仁之義於後一言可以知用力之方矣今不深考其本末指意但見其分别性情之異便謂愛之與仁了無干涉見其以公為近仁便謂直指仁體最為深切殊不知仁乃性之徳而愛之本因其性之有仁是以其情能愛但或蔽於私則不能盡其體用之妙惟克己復禮廓然大公然後體用昭著血脈貫通爾由漢以來以愛言仁之弊正謂不察性情之辨而遂以情為性今矯其弊反使汎然無所歸宿而性情遂至於不相管其弊將使學者終日言仁而實未嘗識其名義且與天地之心性情之徳而昧焉程子之意必不如此 \\n 答張欽夫 \\n 來教謂言靜則溺於虛無此固所當深慮然此二字如佛氏之論誠有此患若以天理觀之則動之不能無靜猶靜之不能無動也靜之不能無養猶動之不可不察也至靜之中葢有動之端焉是乃所謂見天地之心而先王之所以至日閉關葢當此之時則安靜以養乎此爾固非遠事絶物而偏於靜之謂來教又謂熹言以靜為本不若遂言以敬為本此固然也然敬字工夫通貫動靜而必以靜為本故熹向來輒有是語今遂易為敬雖若完全然却不見敬之所施有先有後則亦未得為諦當也 \\n 答吕伯恭 \\n 持養斂藏之誨敢不服膺然有所不得已者世衰道微邪詖交作他紛紛者固所不論而賢如吾伯恭者亦尚安於習熟見聞之地見人之詭經誣聖肆為異説而不甚以為非則如熹者誠亦何心安於獨善而不為極言覈論以曉一世之昏昏也使世有任其責者熹亦何苦而譊譊若是耶設使顔子之時上無孔子則彼所以明道救世亦必有道決不退然安坐陋巷獨善其身而已惟孟子見此道理如楊子雲之徒葢未免以顔子為塊然自守者近世則又甚焉其論顔子幾於釋老之空寂矣觀伊川先生十八歳時上書論顔子武侯所以不同及上蔡論韶武異處可見聖賢心無私意畏天命循天理而已此義與近日内脩外攘之説亦相貫夫吾之所以自治者雖或未足豈可以是而遽廢其討賊之心哉 \\n 答吕伯恭 \\n 讀易之法竊疑卦爻之詞本為卜筮者斷吉凶而因以訓戒至彖象文言之作始因其吉凶訓戒之意而推説其義理以明之後人但見孔子所説義理而不復推本文王周公之意因鄙卜筮為不足言而所以言易者類皆牽合委曲偏主一事而言無復包含該貫曲暢旁通之妙若但如此則聖人當時自可别作一書明言義理以詔後世何用假托卦象為此艱深隱晦之辭乎故今欲凡讀一卦一爻便知占筮所得虛心以求其辭義之所指考其象求其理而推之於事使上自王公下至民庶所以脩身治國皆有可用私竊以為如此求之似得三聖之遺意 \\n 答吕伯恭 \\n 昨見奇卿敬扣之以比日講授次第聞只令諸生讀左氏及諸賢奏疏至於諸經論孟則恐學者徒務空言而不以告也不知是否若果如此則恐未安葢為學之序為已而後可以及人達理而後可以制事故程夫子教人先讀論孟次及諸經然後看史其序不可亂也若恐其徒務空言但當就論孟經書中教以躬行之意庶不相遠至於左氏奏疏之言則皆時事利害而非學者切身之急務也其為空言亦益甚矣而欲使之從事其間而得躬行之實不亦背馳之甚乎愚見如此不敢不獻所疑 \\n 答陸子靜 \\n 來書云云　極是名此理之至極中是狀此理之不偏雖然同是此理然其名義各有攸當雖聖賢言之亦未嘗有所差互也若皇極之極民極之極乃為標凖之意猶曰立於此而示於彼使有所向望取正焉爾非以其中而命之也中者天下之大本乃以未發渾然無所偏倚而言太極固無偏倚而為萬化之本然其得名自為至極之極而兼有標準之義初不以中而得名也 \\n 來書云云　若以隂陽為形而上者則形而下者復是何物更請見教若熹愚見與其所聞則曰凡有形象皆器也其所以為是器之理則道也如是則來書所謂始終晦明奇偶之屬皆隂陽所為之器獨其所以為是之理乃為道耳如此分别似差明白不知尊意以為何如 \\n 來書云云　周子言中而以和字釋之又曰中節又曰達道彼非不識字者而其言顯與中庸相戾則必有説矣蓋此中字是就氣稟發用而言非直指本體無所偏倚者而言也豈可以此而訓極為中也哉來書引經必盡全章雖煩不厭而所引通書乃獨截自中焉止矣而下此安得為不誤 \\n 來書云云　無極而太極其意若曰非如皇極民極屋極之有方所形象而但有此理之至極耳若曉此意則於聖門有何違叛而不肯道乎上天之載是就有中説無無極太極是從無中説有若實見得即説有説無或先或後都無妨礙今必如此强生分别曾謂不尚空言專務事實而反如此乎 \\n 來書云云　太極固未嘗隠於人然人之識太極者少矣往往只是於禪學中認得昭昭靈靈能作用者謂是太極而不知所謂太極乃天地萬物本然之理亘古亘今者也今曰私其説以自神妙而又秘之又曰寄此以神其姦又曰繫絆多少好氣質學者則恐世間自有此人可當此語熹雖無狀自省得與此語不相似也 \\n 子美尊兄質實重厚見理未盡自信太過遂不可回見雖有病意實無他老兄乃是先立一説務在突過有若子貢以上更不數近世周程諸公正使説之無病此意已非況不能無病乎夫子之學固非以多學得之然觀其好古敏求實未嘗不多學但其中自有一以貫之處耳顔曾獨得聖學之傳正為博文約禮足目俱到亦不但空疏杜撰而已子貢雖未得承道統然其所知不在今人之下周程之生時世雖後其道則有不約而合者反覆來書竊恐老兄於其所言多有未解未可遽以顔曾自處而輕之也顔子以能問於不能以多問於寡有若無實若虛犯而不校曾子三省其身惟恐謀之不忠交之不信傳之不習豈有一毫滿足强辨取勝之心乎來書之意所以見教甚至區區鄙見亦不敢不為老兄傾倒也不審尊意以為何如如曰未然則我日斯邁而月斯征各尊所聞各行所知亦可矣無復可望於必同也言及於此悚息之深千萬幸察 \\n 答陳同甫 \\n 天理人欲二字不必求之古來王霸之迹但反之於吾心義利邪正之間察之愈密則見之愈明持之愈嚴則發之愈勇孟子所謂浩然之氣者葢斂然於規矩凖繩之中而其自任以天下之重者雖賁育莫能奪也此豈才能血氣之所為哉漢髙帝唐太宗直以其能假仁借義以行其私而當時與之爭者才能知術既出其下又不知有仁義之可借是以彼善於此得成其功若以其能建立國家傳世久逺便謂其得天理之正此正以成敗論是非但取其獲禽之多而不羞其詭遇千五百年之間正坐如此其間雖或不無小康而堯舜三王周孔所傳之道未嘗一日得行於天地之間也若論道之常存又初非人所能預雖千五百年被人作壞終殄滅他不得耳漢唐所謂賢君又何嘗有一分氣力扶助耶老兄人物奇偉英特恐不但今日所未見向來得失短長正自不須更挂齒牙向人分説但鄙意更欲賢者百尺竿頭進取一步將來不作三代以下人物省得氣力為漢唐分疏即更脱灑磊落李孔霍張則吾豈敢然夷吾景畧之事亦不敢為同父願之也 \\n 答陳同甫 \\n 三才固未嘗有二道然天地無心而人有欲是以天地之運行無窮而在人者有時而不相似葢義理之心頃刻不存則人道息人道息則天地之用雖未嘗已而其在我者固即此而不行矣不可但見其穹然頽然便以為人道無時不立天地賴之以存之驗也盖道未嘗息而人自息之非道亡也幽厲不由也惟聖盡倫惟王盡制固非常人所及然立心之本當以盡者為法而不當以不盡者為凖故曰不以舜之所以事堯事君不敬其君者也不以堯之所以治民治民賊其民者也況謂其非盡欺人以為倫非盡罔世以為制是雖以來書之辨固不謂其絶無欺罔之心矣欺人者人亦欺之罔人者人亦罔之此漢唐之治所以雖極其盛而人不心服終不能無媿於三代之盛時也今必欲撤去限隔無古無今則莫若深考堯舜相傳之意湯武反之之功以為凖的而求諸身却就漢祖唐宗心術微處痛加繩削取其合而察其所自來黜其悖而究其所從起庶幾天地之經古今之義有以得之不當坐譚既往之迹追飾已然之非指其偶同者為全體而謂其真不異於聖賢也葢後之觀者於根本功夫自有欠闕故不知其非而以為無害於理抑或以為雖害於理而不害其獲禽之多觀所謂學成人而不必於儒攪金銀銅鐵為一器而主於適用則亦見其立心之本在於功利有非辨説所能文者矣夫成人之道以儒者之學求之則夫子所謂成人也不以儒者之學求之吾恐其畔繩墨畧規矩進不得為君子退不得為小人正如攪金銀銅鐵為一器不惟壞却金銀而銅鐵亦不得盡其銅鐵之用也竊恐後生傳聞輕相習染使義利之别不明舜蹠之塗不分眩流俗之觀聽壞學者之心術此熹之所深憂而甚懼者故敢極言以求定論 \\n 答林黄中 \\n 邵氏先天之説以鄙見窺之如井蛙之議滄海而髙明直以不知而作斥之則小大之不同量有不可同年語者示喻邵氏本以發明易道而於易無所發明熹則以為易之與道非有異也道既明則易之為書卦爻象數皆在其中豈曰道明而書不白乎熹請以邵氏之淺近疎畧者言之蓋一圖之内生出次第位置行列不待安排而粲然有序比之并累三陽以為乾連疊三隂以為坤然後以意交錯而成六子旋相加而後得為六十四者其出於天理之自然與人為之造作蓋不同矣況其髙深閎闊精密微妙有非熹之所能言者今不之察而遽以不知而作詆之熹恐後之議今猶今之議昔是以竊為門下惜之 \\n 答韓無咎 \\n 誨諭儒釋之異在乎分合之間既聞命矣頃見蘇子由張子韶書皆以佛學有得於形而上者而不可以治世嘗竊笑之是豈知天命之性而敘秩命討已粲然無所不具於其中乎彼其所以分者亦未嘗真有得於斯耳不審髙明以為何如 \\n 答陳體仁 \\n 來教謂詩本為樂而作故今學者必以聲求之則知其不茍作矣此論善矣然愚意有不能無疑者葢以虞書考之則詩之作言志而已方其詩也未有歌也方其歌也未有樂也以聲依永以律和聲則樂乃為詩而作非詩為樂而作也三代之時禮樂用於朝廷達於閭巷學者諷誦其言以求其志詠其聲執其器舞蹈其節以涵養其心則聲樂之所助於詩者為多然猶曰興於詩成於樂其求之固有序矣是以聖賢言詩主於聲者少而發其義者多仲尼所謂思無邪孟子所謂以意逆志得其志而不得其聲者有矣未有不得其志而能通其聲者也就使得之止其鐘鼓之鏗訇而已豈聖人樂云樂云之意哉況今千有餘年古樂散亡無復可考而欲以聲求詩則未知古樂遺聲今皆已推而得之乎三百五篇皆可協之音律被之絃歌已乎誠既得之則所助於詩多矣然未得為詩之本也況未必可得則今之所講得無有畫餅之饑乎愚意竊以為詩出乎志者也樂出乎詩者也然則志者詩之本樂者其末也末雖亡不害本之存顧所得之淺深如何耳有舜文之徳則聲為律而身為度簫韶二南之聲不患其不作此雖未易言然其理葢不誣也二南之應似亦不可專以樂聲之應為言蓋必有理存乎其間豈有無事之理無理之事哉 \\n 答袁機仲 \\n 以河圖洛書為不足信自歐公以來已有是説然顧命繫辭論語皆有是言而諸儒所傳二圖之數雖有交互而無乖戾順數逆推縱横曲直皆有明法不可得而破除也至如河圖與易之天一至地十者合而載天地五十有五之數則固易之所自出也洛書與洪範初一至次九者合則固洪範之所自出也繫辭雖不言受圖作易然安知觀察求取圖非其中之一事耶至卦畫之説孔子而後千載不傳至康節先生始得之然猶不肯容易輕説非偶然也（横圖乃是今日以意為之寫出奇偶相生次第令人易曉）於此有得則知六十四卦天理自然不用一毫智力添助及至卦成之後逆順縱横都成義理千般萬種其妙無窮雖若各不相資而實未嘗相悖葢自未有畫時至於六畫邵子所謂先天之學也卦成之後各因一義推説邵子所謂後天之學也當日諸儒既失其傳而方外之流隂相付受以為丹竈之術至希夷康節乃反之於易而後其説始得復明於世然與今周易次第行列多不同者故聞者創見多不能曉而莫之信只據見行周易縁文生義穿鑿破碎此啟蒙之書所為作也若其習聞易曉則又何必更著此書哉更願髙明無以為熹之説而忽之 \\n 答袁機仲 \\n 來諭以東南之温厚為仁西北之嚴凝為義此鄉飲酒義之言也雖無隂陽剛柔之别但其後復有陽氣發於東方之説則固以仁為陽而義之隂從可推矣乃不察此而欲以仁為柔以義為剛又病夫柔之不可為陽剛之不可為隂也於是移北之隂以就南而使主乎仁之柔移南之陽以就北而使主乎義之剛其於方位氣候悉反易之又使東北之為陽西南之為隂亦皆得其半而失其半（北方雖曰嚴凝而東方已為温厚南方雖曰温厚而西方已為嚴凝也）葢嘗論之進而息者其氣强退而消者其氣弱此隂陽之所以為柔剛也陽剛温厚居東南而以作長為事隂柔嚴凝居西北而以斂藏為事此剛柔之所以為仁義也以此觀之隂陽剛柔仁義之位豈不曉然彼楊子雲所謂於仁也柔於義也剛乃自其用處末流言之葢所謂隂中之陽陽中之隂不妨自為一義但不可以雜而論之爾誠翻然改正仁義二字却將隂陽剛柔一切發回原處如熹新圖之位則易簡圓成不費詞説而三才五行天理人事已各得其所矣既未蒙省察執之愈堅區區之愚尚復何説竊意兩家之論各自為家不若自此閉口不談以俟羲文而正焉然以髙明自信之篤竊恐羲文復生亦未肯信其説也世間事吾人身在閒處言之無益此正可從容講論以慰窮愁而枘鑿之不合又如此是亦深可歎者而信乎其道之窮矣 \\n 答趙提舉 \\n 易之書本為卜筮而作故其詞必根於象數而非聖人己意之所為其所勸戒亦以施諸筮得此卦此爻之人而非反以戒夫卦爻者近世言易者殊不知此其説雖有義理而無情意雖大儒先生有所不免比因玩索偶幸及此私竊自慶以為天啟其衷而以語人人亦未見有深曉者 \\n 答林巒 \\n 辱示書及所為文三篇若以是質於熹者熹少不喜辭長復嬾廢無以副足下意然嘗聞之學之道非汲汲乎辭也必其心有以自得之則其見乎辭者非得已也是以古之立言者其辭粹然不期以異於世俗而後之讀之者卓然知其非世俗之士也今足下之辭富矣其主意立説髙矣然類多採摭先儒數家之説以就之耳足下之所以自得者何如哉夫子所謂徳之棄者葢傷此也足下改之甚善示喻推所聞以講學閭里間亦甚善記曰教然後知困知困則知所以自强矣 \\n 答柯國材 \\n 觀聖賢之學與近世諸先生長者之論所謂高遠者葢不在乎剏意立説之間伊川云吾年二十時解釋經義與今無異然思今日意味覺與少時自别尹和靖門人稱尹公於經書不為講解而耳順心得如誦己言此豈必以創意立説為高哉今吾輩望此地位甚遠大槩讀書且因先儒之説通其文義而玩味之使之浹洽於心自見意味可也如舊説不通不妨偶自見得意思但必欲於傳註之外别求所謂自得者而務立新説則用心愈勞而去道愈逺非學問之本意也且謂之自得則是自然而得豈可强求也哉今人多是認作獨自之自故不安於他人之説而必已出耳 \\n 答范伯崇 \\n 前書所詢民可使由之一段熹竊謂兩説似不相妨葢民但可使由之耳至於知之必待其自覺非可使也由之而不知不害其為循理及其自覺此理而知之則沛然矣必使之知則人求知之心勝而由之不安甚者遂不復由而惟知之為務其害豈可勝言釋氏之學是已大抵由之而自知則隨其淺深自有安處使之知則知之必不至至者亦過之而與不及者無以異此機心惑志所以生也 \\n 答何叔京 \\n 子莫執中與舜禹湯之執中不同葢聖人義精仁熟非有意於執中而自然無過不及故有執中之名而實未嘗有所執也以其無時不中故又曰時中若學未至理未明而徒欲求所謂中者執之則所謂中果何形狀而可執也殆愈執而愈失矣子莫是也既不識中乃慕夫時中者而欲隨時以為中吾恐失之彌逺未必不流為小人之無忌憚也中庸但言擇善不言擇中其曰擇乎中庸亦必繼之曰得一善豈不以善端可求中體難識乎夫惟明善則中可得而識矣 \\n 答何叔京 \\n 龜山人欲非性之語自好昨來胡氏深非之來教謂不知自何而有人欲此問甚緊切熹竊以謂人欲云者正天理之反耳謂因天理而有人欲則可謂人欲亦是天理則不可葢天理中本無人欲惟其流之有差而人欲生焉程子謂善惡皆天理（此句若甚可駭）謂之惡者本非惡此句（便都轉了）但過與不及便如此（自何而有人欲之問此句答了）所引惡亦不可不謂之性意亦如此 \\n 答程允夫 \\n 能持敬則欲自寡此語甚當但紙尾之意以為須先有所見方有下手用心處則又未然夫持敬之功伊川言之詳矣只云但莊整齊肅則心便一一則自無非僻之干又云動容貌整思慮則自然生敬此便是下手用功處不待先有所見而後能也須是如此方能窮理而有所見惟其有所見則自然樂於從事欲罷不能而敬日躋矣伊川又言涵養須用敬進學則在致知又言入道莫如敬未有致知而不在敬者考之聖賢之言如此類者亦衆是知聖門之學别無要妙徹頭徹尾只是一敬而已 \\n 答胡廣仲 \\n 天下事物之理亭當均平無無對者惟道為無對然以形而上下論之則亦未嘗不有對也所謂對者或以左右或以上下或以前後或以多寡或以類而對或以反而對反覆推之天地之間真無一物兀然孤立者此程子所以中夜以思不知手舞而足蹈也究觀來教條目固多而其意常主於别有一物之無對故凡以左右而對者則扶起其一邊以前後而對者則截去其一段既强加所貴者以無對之名而於所賤而有對者又不免别立一位以配之於是左右偏枯首尾斷絶位置重疊條理交并凡天下理勢一切畸零贅剩側峻尖斜更無齊整平正之處凡所論隂陽動靜善惡仁義等説皆此一模中脱出也 \\n 此書前文甚多中論性一條云性善之善不與惡對此本龜山所聞於浮屠常摠者宛轉説來似亦無病然謂性之為善未有惡之可對則可謂終無對則不可葢性一而已既曰無有不善則性之中無復有惡與善為對亦不待言而可知若善所以得名是乃對惡而言天理人欲雖非同時並有之物然自其反而言之亦不得不為對也今必别謂有無對之善此又熹之所疑者也（此一段尤關係故録） \\n 答吳晦叔 \\n 泛論知行之理而就一事觀之則知先行後無可疑者然合夫知之淺深行之大小而言則非先成乎小亦將何以馴致乎大哉葢古人之教自其孩幼而教之以孝弟誠敬之實少長而博之以詩書禮樂之文皆使之即事物之間知義理之所在而致涵養踐履之功焉及其學於大學則所以涵養踐履畧已小成於是不離乎此而教之以格物致知因其所已知推而致之以及其所未知然後為知之至而所謂誠正脩齊治平至是而無所不盡其道焉故大學之書雖以格物致知為用力之始然非初不涵養踐履而直從事於此也又非物未格知未至則意可以不誠心可以不正身可以不脩家可以不齊也葢以為必知之至然後脩己治人始有以盡其道若曰必俟知至而後行則夫事親從兄奉上接下乃人生所不能一日廢豈謂吾知未至而蹔輟以俟其至而後行哉 \\n 答李伯諫 \\n 來書云儒佛見處既無二理其設教何異也葢儒教本人事釋教本死生本人事故緩於見性本死生故急於見性熹謂既謂之本則此上無復有物矣今既二本不知所同者何事而所謂儒本人事緩見性者亦殊無理三聖作易首曰乾元亨利貞子思作中庸首曰天命之謂性孔子言性與天道而孟子道性善此為本於人事乎本於天道乎緩於性乎急於性乎俗儒正坐不知天理之大故為異説所迷反謂聖學知人事而不知死生豈不誤哉聖賢教人盡心以知性躬行以盡性始終本末自有次第一皆本諸天理緩也緩不得急也急不得直是盡性至命方是極則非如見性之説一見之而遂已也上蔡云釋氏之論性猶儒者之論心釋氏之論心猶儒者之論意此語剖析極精細思之如何 \\n 來書所謂發明西洛諸公所未言者即其過處也嘗聞之師曰二蘇聰明過人所説語孟儘有好處葢天地道理不過如此有時便見得到皆聰明之發也但見到處却有病若欲窮理不可不論也見到處却有病此語極有味試一思之不可以為平常而忽之也 \\n 答吳公濟 \\n 來書云儒釋之道本同末異熹謂本同則末必不異末異則本必不同一木之根無縁却生兩木之實來書云夫子專言人事生理而佛氏則兼人鬼生死言之不知死生人鬼為一乎為二乎若以為一則專言人事生理者兼之矣不待兼之而後兼也若須别作一頭窮究曉會則是始終幽明却有間隔 \\n 答林擇之 \\n 程子言敬必以整齊嚴肅正衣冠尊瞻視為先又言未有箕踞而心不慢者如此乃是至論先聖言克己復禮尋常講説於禮字每不快意必訓理而後已今乃知其精微縝密非常情所及爾近畧整頓孟子説見得此老真把得定常放到極險處方一斡轉便見天理人欲直是判然非有命世之才見道分明不能如此然此便是英氣害事便是才高無可依據學者亦不可不知也 \\n 答林擇之 \\n 前日中和之説看得如何數日來玩味此意日用間極覺得力乃知目前所以若有若亡不能純熟氣象浮淺易得動搖其病皆在此近看南軒文字大抵都無前面一截功夫也大抵心體通有無該動靜故功夫亦通有無該動靜方無透漏若必待其發而後察察而後存則所不至多矣惟涵養於未發之前則其發也自然中節者多不中節者少體察之際亦甚明審易為著力與異時無本可據之説大不同矣 \\n 答胡伯逢 \\n 男女居室人事之至近而道行乎其間此君子之道所以費而隱也然幽闇之中衽席之上人或褻而慢之則天命有所不行矣此君子之道所以造端乎夫婦之微密而語其極則察乎天地之高深也然非知幾慎獨之君子其孰能體之易首於乾坤而中於咸恒禮謹大昏而詩以二南為正始之道其以此與知言亦曰道存乎飲食男女之事而溺於流者不知其精又曰接而知有禮焉交而知有道焉惟敬者能守而不失耳亦此意也 \\n 答黄直卿 \\n 先天乃伏羲本圖非康節所自作雖無言語而所該甚廣易中一字一義無不自其中流出者太極乃濓溪自作發明易中大槩綱領意思而已規模不同而太極終在先天範圍之内又不若彼之自然不待思慮安排也 \\n 答吕子約 \\n 示喻縷縷備見篤學力行之意然未免較計務獲之病横此意方寸間日夕擾擾非所以進於日新也所讀書亦太多如人大病在牀而衆醫雜進百藥交下決無見效之理不若盡力一書令其反覆通透而復易一書之為愈葢不惟專力易見功夫且是心定不雜於涵養功夫亦有助也又謂不欲但為聞見之知固善然聞見之知要得正當亦非易事誠未可輕厭而躐等也 \\n 答王子合 \\n 致生之者如事死如事生事亡如事存是也致死之者如絶地天通廢撤淫祀之類是也若於所當祭者疑其有又疑其無則誠意不至矣是不得不致生之也於所不當祭者疑其無又疑其有則不能無恐懼畏怯矣是不得不致死之也人以為神是致生之以為不神是致死之然亦當見道理實處不是私意造作不然者即是觀法界性一切心造之説矣 \\n 答吳伯豐 \\n 所論看大學曲折則未然如看大學當且專看若不知有他書者逐字逐句一一推窮逐章反覆觀其血脈全篇反覆觀其次第終而復始莫論遍數通貫浹洽顛倒熟爛然後别觀他書今方觀大學一句便説向中庸上支離蔓衍彼此迷暗互相連累況所比校初無補於用力之意徒然枉費心力閒立議論語言轉多而於自家分上轉無交涉不可不察也元來道學不明不是上面欠闕功夫乃是下面原無根脚若信得及脚踏實地如此做去良心自然不放踐履自然純熟不但讀書一事而已 \\n 答劉公度 \\n 講學不厭其詳凡天下事物之理方册聖賢之言皆當反覆究竟至於持守其事無多若覺未安惟有黙自加功著力向前爾今聞廢書不講而反以持守之事為誦説之資是乃兩失其宜至謂彼中朋友只有季章一人可望此未論許與之當否而言之發亦太輕矣向見伯恭説孔子順答魏王問天下之髙士而曰世無其人此言非是孔氏家法此語有味試思之如何 \\n 答項平甫 \\n 所論義襲猶未離乎舊見告子之病葢不知心之慊處即是義之所安其不慊者乃是不合於義故直以義為外而不求今人因孟子之言固有見得此意而識義之在内者然又不知心之慊與不慊亦有不待講學省察而後能得其精微者故於學聚問辨之所得皆指為外而以為非義之所在遂一切棄置而不為此與告子之言雖若小異然其實五十百步之間耳以此相笑是同浴而譏裸裎也 \\n 孟子之意須從上文看其為氣也配義與道無是餒也是集義所生者非義襲而取之也上三句説氣下三句是字與非字為對襲字與生字為對葢曰此氣乃集義而自生於中非行義而襲取之於外云爾非謂義不是外襲也今人讀書不精細將聖賢言語錯看又復將此草本立一切法横説豎説狂嘑衆生恐其罪不止如范甯之議王弼而已 \\n 答王季和 \\n 學者之志固不可不以逺大自期然觀孔門之教則其所從言之者至為卑近不過孝弟忠信持守誦習之間而於學問之全體初不察察言之也若其髙第弟子多亦僅得其一體夫以夫子之聖諸子之賢其於道之全體豈不能一言盡之以相授納而顧為是拘拘者以狹道之傳畫人之志何哉葢所謂道之全體雖髙且大而其實未嘗不貫乎日用細微切近之間茍悦其髙而忽於近慕於大而畧於細則無漸次經由之實而徒有懸想跂望之勞亦終不能以自達矣故聖人之教循循有序不過使人反而求之至近至小之中博之以文以開其講學之端約之以禮以嚴其踐履之實使之得寸則守其寸得尺則守其尺如是久之日滋月益然後道之全體乃有所鄉望而漸可識有所循習而漸可能自是而往俛焉孳孳斃而後已而其所造之淺深所説之廣狹亦非可以必詣而預期也故夫子嘗謂先難後獲為仁又以先事後得為崇徳葢於此小差則心失其正雖有鑽堅仰髙之志而反為計功謀利之私矣仁何自而得徳何自而崇哉 \\n 答陳抑之 \\n 年歳以來私家多故不獲以聲問先自通於隸人兹承枉書感媿無量顧陳義髙逺雖古之賢人君子懼不足以堪足下之意而熹之愚何敢當之然曩亦嘗有聞於先生長者矣勤勞半世汩沒於章句訓詁之間黽勉於規矩繩約之内卒無髙奇深渺之見可以驚世而駭俗者獨幸年來於聖賢遺訓粗若見其坦易明白之不妄而必可行者私竊以為儻得當世明達秀穎之士相與講之抑彼之過强此之不及吾道庶其明且行乎三復來書果若有意於此幸甚幸甚竄伏窮山未知見日繼此書疏之往來猶足以見區區也 \\n 答陳正已 \\n 示喻為學大致及别紙數條皆已深悉但區區有不能無疑者葢上為靈明之空見所持而不得從事於學問思辨之實下為俊杰之豪氣所動而不暇用力於格致誠正之間是以所論常有厭平實而趨髙妙輕道義而喜功名之心絶不類聖門學者氣象不知向來伯恭亦嘗以是相規否也熹自十四五時即嘗有志於此中間非不用力而所見終未端的所幸内無空寂之誘外無功利之貪全此純愚以至今日反覆舊聞而有得焉乃形也上下千有餘年之間言者非一人記者非一筆而其説之同如合符契非能牽聨配合而强使之齊也此義理之原不可不察 \\n 答林徳久 \\n 易象説似未條暢熹所論别紙録去然其大意不過欲姑存而未論耳後書所疑不知後來看得曉然未耶熹嘗愛韓子説所以為性者五而今之言性者皆雜佛老而言之所以不能不異在諸子中最為近理葢如吾儒之言則性之本體即仁義禮智之實如老佛之言則先有虛空之性而後有此四者不然亦謂性為虛空之物而可以包乎四者爾不知性之為體不離四者而四者又非有形象方所但於渾然一理之中似有界限而實亦非有遮闌間隔也然此處極難言故孟子只於發處言之 \\n 答歐陽希遜 \\n 程子曰四徳之元猶五常之仁偏言則一事專言則包四者惻隱之類偏言之也克己之類專言之也然即此一事便包四者葢亦非二物也論語集註云仁者心之徳愛之理也此言有味可更思之不可謂孟子之言不如孔子之周徧孟子亦有專言之者仁人心是也孔子亦有偏言之者愛人是也又謂孟子以世人好殺而言惻隱尤非也孔子雖不以義對仁然每以智對仁更宜思之 \\n 答黎季忱 \\n 示及兩卷各已批註封還幸細考之語孟更須寛心游意看令通徹易則恐未易讀如此穿鑿枉費心力也葢易本卜筮之書故先王設官掌於太卜而不列於學校學校所教詩書禮樂而已至孔子乃於其中推出所以設卦觀象繫辭之意而因以識夫吉凶進退存亡之道葢聖人當時已曉占筮之法及其詞意所在故就其間推出義理若在今日則已不得其法又不曉其詞而暗中摸索横起私意竊恐聖賢復生亦未易通曉與其虛費心力於此不若且從事於詩書禮樂之為易知也大學論孟中庸又在四者之先尤須理會透徹 \\n 與湖南諸公論中和第一書 \\n 中庸已發未發之義前此認得此心流行之體又因程子凡言心者皆指已發而言遂目心為已發性為未發然觀程子之書多所不合因復思之乃知前日之説非惟心性之名命之不當而日用功夫全無本領葢所失者不獨文義之間而已按文集遺書諸説似皆以思慮未萌事物未至之時為喜怒哀樂之未發當此之時即是此心寂然之體而天命之性具焉以其不偏不倚故謂之中及其感通天下之故則喜怒哀樂發焉而心之用可見以其無不中節故謂之和此人心之正情性之徳然也然而未發之前不可尋覓已覺之後不容安排但平日莊敬涵養之功至而無人欲之私亂之則其未發也鏡明水止而其發也必中節矣此是日用本領功夫至於隨事省察即物推明亦必以是為本而於已發之際觀之則其具於未發之前者固可黙識向來講論思索直以心為已發而日用之間亦止以察識端倪為下手處以故闕平日涵養一段功夫使人胷中擾擾無深潛純一之味發之言語事為亦常急逼浮露無雍容沈厚之風葢所見一差其害如此程子所謂凡言心者皆指已發而言此葢指赤子之心而謂凡言心者則其為説之誤故自以為未當而復正之固不可執其已改之言而盡疑諸説也不審諸君子以為何如 \\n 元亨利貞説 \\n 元亨利貞性也生長收藏情也以元生以亨長以利收以貞藏者心也仁義禮智性也惻隱羞惡辭讓是非情也以仁愛以義惡以禮讓以智知者心也性者心之理也情者心之用也心者性情之主也程子曰其體則謂之易其理則謂之道其用則謂之神又曰言天之自然者謂之天道言天之付與萬物者謂之天命又曰天地以生物為心皆謂此也 \\n 程子養觀說 \\n 程子曰存養於未發之前則可又曰善觀者却於已發之際觀之何也曰此持敬之功貫通乎動靜之間者也就程子此章論之方其未發必有事焉是乃所謂靜中之知覺復之所以見天地之心也及其已發隨事觀省是乃所謂動上求靜艮之所以止其所也然則靜中之動非敬其孰能形之動中之靜非敬其孰能察之故又曰學者莫若先理會敬則自知此矣然則學者豈可舍是而他求哉 \\n 太極説 \\n 動靜無端隂陽無始天道也始於陽成於隂本於靜流於動者人道也然陽復本於隂靜復根於動其動靜亦無端其隂陽亦無始則人葢未始離乎天而天亦未始離乎人也 \\n 元亨誠之通動也利貞誠之復靜也元者動之端也本乎靜貞者靜之質也著乎動一動一靜循環無窮而貞也者萬物之所以成終而成始者也故曰雖不能不動而立人極者必主乎靜惟立乎靜則其著乎動也無不中節而不失其本然之靜矣 \\n 靜者性之所以立也動者命之所以行也然其實則靜亦動之息耳故一動一靜皆命之行而行乎動靜者乃性之真也故曰天命之謂性 \\n 情之未發者性也是乃所謂中也天下之大本也性之已發者情也其皆中節則所謂和也天下之達道也皆天理之自然也妙性情之徳者心也所以致中和而立大本行達道者也天理之主宰也 \\n 知明道先生所謂天理二字却是自家體貼出來者真不妄也 \\n 答鄭子上 \\n 易之為書本為卜筮而作然其義理廣大精微不可以一法論葢有此理則有此象有此象則有此數各隨問者意所感通如利涉大川或是渡江或是濟險不可預為定説但其本指即是渡江而推類旁通則各隨其事（論易傳）此書從前為人説得太高更不細推文意若詳讀而深味之其條理脈絡曉然可見非是固欲剖析自是合并不聚以此知古人文字關鍵深密直不草草如庖丁眼中自是不容有全牛也請更詳之 \\n 答黄道夫論中庸 \\n 天地之間有理有氣理也者形而上之道也生物之本也氣也者形而下之器也生物之具也是以人物之生必稟此理然後有性必稟此氣然後有形其性其形雖不外乎一身然其道器之間分際甚明不可亂也若劉康公所謂天地之中所謂命者理也非氣也所謂人受以生所謂動作威儀之則者性也非形也今不審此而以魂魄鬼神解之則是指氣為理而索性於形矣豈不誤哉所引禮運之言本亦自有分别其曰天地之徳者理也其曰隂陽之交鬼神之會者氣也今乃一之亦不審之誤也詩曰天生烝民有物有則周子曰無極之真二五之精妙合而凝所謂真者理也所謂精者氣也所謂則者性也所謂物者形也靜而無不該者性之所以為中也寂然不動者也動而無不中者情之發而得其正也感而遂通者也靜而常覺動而常止者心之妙也寂而感感而寂者也 \\n 定性説 \\n 定性者存養之功至而得性之本然也性定則動靜如一而内外無間矣天地之所以為天地聖人之所以為聖人不以其定乎君子之學亦以求定而已矣故擴然而大公者仁之所以為體也物來而順應者義之所以為用也仁立義行則性定而天下之動一矣所謂貞也夫豈急於外誘之除而反為是憧憧哉然常人之所以不定者非其性之本然也自私以賊夫仁用智以害夫義是以情有所蔽而憧憧耳不知自反以去其所蔽顧以惡外物累心而反求照於無物之地亦見夫用力愈勞而燭理愈昧益以憧憧而不自知也艮其背則不自私矣行無事則不用智矣内外兩忘非忘也一循於理不是内而非外也不是内而非外則大公而順應尚何事物之為累哉聖人之喜怒大公而順應天理之極也衆人之喜怒自私而用智人欲之盛也忘怒則公觀理則順二者所以為自反而去蔽之方也夫張子之於道固非後學所敢議然意其彊探力取之意多涵泳完養之功少故不能無疑於此程子以是發之其旨深哉 \\n 讀吕氏詩紀桑中篇 \\n 詩體不同固有鋪陳其事而意自見者清人之詩是已至於桑間洧外之篇則雅人莊士葢難言之孔子之稱思無邪也必曰彼以無邪之思鋪陳淫亂之事曷若曰彼以有邪之思作之而我必以無邪之思讀之耶若夫雅鄭衞之説雅則小雅大雅是已鄭則鄭風是已衞則邶鄘衞風是已是則自衞反魯以來未之有改桑中小序政散民流而不可止其文與樂記合則是詩之為桑間又不為無据今曰三百篇皆雅而大小雅不獨為雅鄭風不為鄭邶鄘衞風不為衞桑中不為桑間篇帙混亂邪正錯糅非復孔子之舊矣夫二南正風房中之樂也鄉樂也二雅之正朝廷之樂也商周之頌宗廟之樂也是見於序義傳記皆有可考至變雅固已無施於事而變風者又特里巷之謳謠其領在樂官以為可以識俗變知土風而賢於四夷之樂爾今曰三百篇者皆祭祀朝聘之用則未知桑中溱洧之詩當以薦何鬼神奉何賔客耶古者天子巡狩陳詩以觀民風固不問其美惡悉陳以觀也既已陳之固不問其美惡悉存以訓也然與雅頌之正篇帙不同施用亦異固不嫌於龎雜也今於雅鄭之實察之不詳龎雜之名畏之太甚引風刺之美説文浮放之鄙詞而置諸先王雅頌之列是反為龎雜之甚而不自知也 \\n 記程門諸子論學同異 \\n 熹讀程門諸子之書見其所論為學之方有不同者因以程子之言質之而竊記之如左 \\n 胡氏曰物物致察宛轉歸已楊氏曰物不可勝窮也反身而誠則舉天下之物在我矣　程子曰所謂窮理者非必盡窮天下之物又非止窮一物而衆理皆通但要積累多後脱然有貫通處又曰物我一理纔明彼即曉此不必言因見物而反求諸身也然語其大至天地之所以高厚語其小至一物之所以然學者皆當理會 \\n 胡氏曰只於已發處用功却不枉費心力楊氏曰未發之際以心體之則中之體自見執而勿失無人欲之私焉發必中節矣　程子曰思於未發之前求中即是已發但言存養於未發之時則可惟涵養久則喜怒哀樂之發自中節矣學者莫若先理會敬能敬則自知此矣 \\n 謝氏曰明道先生先使學者有所知識却從敬入又曰既有知識窮得物理却從敬上涵養出來自然是别正容謹節外面威儀非禮之本尹氏曰先生教人只是專令用敬以直内習之既久自然有所得也　程子曰入道莫如敬未有能致知而不在敬者又曰動容貌整思慮則自然生敬存此久之則自然天理明又曰涵養須用敬進學則在致知又曰敬只是涵養一事必有事焉須當集義只知用敬不知集義却是都無事也 \\n 右諸説之不同者以程子之言質之唯尹氏之言為近所少者致知集義之功耳不知其言之序有未及耶抑其意果盡於此也然大本既立則亦不患於無地以崇其徳矣故愚於此竊願盡心焉因書其後以自詔云記 \\n 論性答稿後 \\n 此篇出於論定之初徒以一時之見驟正累年之失向背出入之際猶有未服習者又持孤論以當衆賢心不自安故自今讀之尚多遺恨如廣仲之言既以靜為天性之妙又論性不可以真妄動靜言是知言所謂歎美之善而不與惡對者云爾應之宜曰善惡真妄動靜皆以對待而得名者也不與惡對不名為善不與動對不名為靜既非妄又非真則亦無物之可指矣今不知性之善而未始有惡也真而未始有妄也主乎靜而涵乎動也顧曰凡有對者皆不可以言性而别有無對之善與靜焉然後可以形容天性之妙不亦異乎當時酬對既不出此他所自言亦多曠闕如論性無不該不可專以靜言此固是也然其説當云性之分雖屬乎靜而其藴則該動靜而不偏故樂記以靜言性則可廣仲以靜形容天性之妙則不可如此則語意圓矣如論程子真靜之説以真為本體靜為未感此亦是也然當云下文所謂未發即靜之謂也所謂五性即真之謂也然則仁義禮智信乃所謂未發之藴而性之真也與如此則文義備矣 \\n 論語課會説 \\n 古之學者潛心乎六藝之文退而考諸日用有疑則問問之弗得弗措也古所謂傳道授業解惑者如此而已後世設師弟子員學校以羣之師之所講不待弟子之問而弟子之聽於師亦非其心之所疑也汎然相與以具一時之文學問之道豈止此哉秦漢迄今千有餘年所謂師弟子不過如此此聖人之緒言餘旨所以不白於後世後世之風流習尚所以不及於古人也與學者將求古人之所至不可以不務古人之所為今將以論語之書與諸君相從學而惟今之所謂講者不足事也是以不敢以區區薄陋所聞告諸君其因先儒之説以逆聖人之志孜孜焉蚤夜精思考諸日用必將有以得之而以幸教熹也其有不合熹得為諸君言之諸君其無勢利之急而盡心於此一有得焉守之以善其身不為有餘推之一鄉一國而至天下不為不足熹不肖不敢以是欺諸君也 \\n 講禮記序説 \\n 學者博學乎先王六藝之文誦焉以識其辭講焉以通其意而無以約之非學也故曰博學而詳説之將以反説約也何謂約禮是也禮者履也謂昔之詳説者至是可踐履也故夫子曰博學於文約之以禮顔氏之稱夫子亦曰博我以文約我以禮禮之義不其大哉然古禮非必有經葢先王之世上自朝廷達於閭巷其儀品有章動作有節故曰禮儀三百威儀三千待其人而後行則豈必簡册而傳哉其後禮廢儒者惜之乃始論著以傳於世今禮記四十九篇則其遺説已學而求所以約不可以莫之習也今柯君直學將為諸君誦其説而講明之諸君其聽之毋忽易曰知崇禮卑禮以極卑為事故自飲食居處灑掃欬唾之間皆有儀節聞之若可厭行之若瑣碎而不綱然惟愈卑故愈約與所謂極崇之智殆未可以差殊觀也夫如是故成性存存而道義出矣此造約之極功也諸君其聽之毋忽 \\n 諭諸生 \\n 古之學者八歳而入小學學六甲五方書計之事十五而入大學學先聖之禮樂焉非獨教之固有以養之也葢理義以養其心聲音以養其耳采色以養其目舞蹈降登疾徐俯仰以養其血脈左右起居盤盂几杖有銘有戒養之之具可謂備至爾矣夫是故學者有成材而庠序有實用自學絶而道喪至今千有餘年學校之官有教養之名而無教之養之之實學者挾策相嬉其間有傑然者乃知以干禄蹈利為事至語聖賢之緒旨究學問之本原罔乎莫知所以用其心者其規為動息無以異於凡民而有甚者焉嗚呼此教者過也而豈學者之罪哉然君子以為亦有罪焉爾夫今所異於古特聲音采色之盛舞蹈降登疾徐俯仰之容左右起居盤盂几杖之戒至推其本則理義之養心者固在也諸君日相與誦而傳之顧不察耳此之不為而彼之久為又豈非學者之罪哉 \\n 補試榜諭 \\n 君子之學以誠其身非直為觀聽之美而已古之君子行之其身推之教其子弟莫不由此此其風俗所以醇厚而徳業所以崇高與近世之俗不然自父母所以教使之假手程文以欺罔有司而已新學小生自為兒童時習見其父兄之誨如此因恬不知愧而安受無實之名内以傲其父兄外以驕其閭里終身不知自力以至卒就小人之歸未必不由此也故今勸諭縣之父兄有愛其子弟之心者其為求明師賢友使之究義理之指歸而習為孝弟馴謹之行禄爵之不至名譽之不聞非所憂也何必使之汲汲俯心下首因人成事幸一朝之得貽終己之羞乎今兹試補縣學弟子員屬熹典領故兹勸諭 \\n 論語訓蒙 \\n 口義序書所以作取便於童子之習而已故名之曰訓蒙口義嗚呼小子來前予幼承父師之訓從事於此二十餘年材資不敏未能有得今乃妄意採掇先儒有所取捨度徳量力夫豈所宜然施之汝曹取其易曉本非述作以是庶幾無罪夫其訓釋之詳且明也日講焉則無不通矣義理之精且約也日誦焉則無不識矣通者已知而時習識者未解而勿忘予之始學亦若斯而已矣嗚呼小子其懋敬之哉汲汲焉毋欲速也循循然毋敢惰也毋牽於俗學而以為迂且淡也毋惑於異端而以為近且卑也窮理盡性修身齊家葢取諸此亦終吾身而已矣嗚呼小子其懋敬之哉 \\n 孟子集義序 \\n 二程先生出然後斯道之傳有繼其於孔孟之心葢異世同符也其所以發明二書之説言雖近而索之無窮指雖逺而操之有要讀者非徒可得其言而又可得其意非徒可得其意而又可并其所以進於是者得之可謂至矣間嘗蒐輯條疏以附本章之次既又取横渠張公范氏二吕氏謝氏游氏楊氏侯氏尹氏凡九家之説附之名曰論孟精義以備觀省抑嘗論之論語之言無所不包而所以示人者莫非操存涵養之要七篇之指無所不究而所以示人者類多體驗充擴之端夫聖賢之分不同然而體用一源也顯微無間也非夫先生之學之至其孰能知之張公之於先生論其所至其猶伯夷伊尹之於孔子而一時及門之士又未知孰為孔氏之顔曾也今録其言亦曰大者既同則淺深疏密毫釐之間正學者所宜盡心焉至於近歳以來學於先生之門人者又或出其書則意者源逺末分醇醨異味而不敢載矣 \\n 江州重建濓溪先生書堂記 \\n 道之在天下者未嘗亡惟其託於人者或絶或續故其行於世者有明有晦是皆天命之所為非人智力之所能及也夫天高地下而二氣五行紛綸錯糅升降往來於其間其造化發育品物散殊莫不各有固然之理而最其大者則仁義禮智之性君臣父子昆弟夫婦朋友之倫是已是其周流充塞無所虧閒夫豈以古今治亂為存亡者哉然氣之運也則有醇醨判合之不齊人之稟也則有清濁昏明之或異是以道之所以託於人而行於世者惟天所畀乃得與焉河圖出而八卦畫洛書呈而九疇敘而孔子於斯文之興喪亦未嘗不推之於天聖人於此其不我欺也審矣若濓溪先生者其天之所畀而得乎斯道之傳者與不然何其絶之久而續之易晦之甚而明之亟也葢自周衰孟軻氏沒而此道之傳不屬更秦及漢歴晉隋唐以至於我有宋聖祖受命五星集奎實開文明之運然後氣之漓者醇判者合清明之稟得以全付乎人而先生出焉不由師傳黙契道體建圖屬書根極領要當時見而知之有程氏者遂擴大而推明之使夫天理之微人倫之著事物之衆鬼神之幽莫不洞然畢貫於一而周公孔子孟氏之傳煥然復明於當世有志之士得以探討服行而不失其正如出於三代之前者嗚呼盛哉非天所畀其孰能與於此 \\n  \\n 　"}
{"章节": "閩中理學淵源考卷十七", "正文": "　 \\n 閩中理學淵源考卷十七 \\n 　 \\n  \\n  \\n 廣平府知府李清馥撰 \\n 朱子福州門人并交友 \\n 按三山宋初諸賢踵起於時海濵四先生為之倡而劉氏執中陳氏祥道亦皆以經學名家嗣是洛學興王氏信伯親承指授林氏少穎亦師溯同源至紫陽文公丕振道南統緒共推及門髙弟者勉齋黄氏一人而已至若陳北溪潘瓜山林正卿林子武諸公皆粹然正學淵源由是師法遞習家傳戸誦步仰宗風燦日月而沛江河矣 \\n 文清鄭景紹先生昭先 \\n 鄭昭先字景紹閩縣人淳熙十四年進士初授浦城主簿自以未嘗學問乃游朱子之門居官有惠政秩滿之京謁丞相葛邲邲曰君浦城鄭主簿耶擊賊不受賞吾聞君名久矣擢知歸安邑民愛之累官諫議大夫知樞密院事兼叅知政事進右丞相辭不拜卒之夕有大星墜於故室諡曰文清昭先立朝累有奏疏言皆切直在政府沈厚鎮静以愛護人才振拔淹滯為己任景獻太子薨議建儲昭先請以仁宗為法上意乃決會旱災求言同列有欲罪上書過直者昭先曰以直言求人乃以言直而罪之耶所著有日湖遺稾五十卷真西山序其文曰公天資寛洪而養以静厚平居怡然自適未嘗見忿厲之容於書無所不讀而又喜聞義理之説故其文章不事刻畫而敷腴豐衍似其為人開禧初某將試詞學科見遺以詩所期甚逺蓋其辱知也舊矣（通志　道南源委　真文忠公集） \\n 修撰陳北山先生孔碩（兄孔夙） \\n 陳孔碩字膚仲侯官人祖禧父衡皆為朱子所推重孔碩刻志力學好古道以聖賢自期嘗從張南軒吕東萊游東萊死心喪三年後復偕其兄孔夙從學朱子於武夷甚見器重蓋孔碩能於心性上致力故朱子嘗貽書云婺州朋友専事聞見而於自己身心全無功夫彼陸學固有似禪處每勸學者兼取其善云又朱子荅孔碩書云所謂涵養也只要應事接物處之不失此心各得其理而已亦即學規之意蓋勗之也登淳熙二年進士歴處州教授以所聞於三先生者誘進後學多所成就知邵武瑞金二縣除吏部駕閣累遷将作監丞禮部郎中知惠州提舉淮東常平所至有古良吏風嘉定間金人來襲遣子韡募死士合監軍擊破之移曹廣西後丐祠主千秋鴻禧觀累召不起進秘閣修撰年幾八十以眉夀終以子韡貴贈太子太師孔碩素性嚴毅沈静有守利禄不動其心出入中外垂二十年不肯少變所守在朝數忤史彌逺而與楊澹軒葉水心友善著有中庸大學解北山集三十卷行於世學者稱北山先生西山真氏跋其帖稱其辭章翰墨為近世第一兄孔夙慶元五年進士 \\n （按吕東萊先生在淳熙八年沒時朱子年五十二矣北山從學於吕方從朱門疑在八年後是為中嵗後及門者又朱子與陳膚仲第三書論科舉之學謂近年飜弄得鬼怪百出都無誠實正當意思一味穿穴旁支曲徑以為新奇最是永嘉浮偽纎巧不美尤甚而後生輩多宗師之此是今日莫大之弊今欲革之莫若取三十年前渾厚純正明白俊偉之文誦以為法此亦正人心作士氣之一事也又云大學近修得益精密平實易啟蒙太極西銘通書解義學記諸書各一本云云考之年譜淳熙十五年始出太極通書西銘解義以授學者則此書論科舉之弊年正五十九已是暮年而彼時運會士風亦遞變矣道南源委） \\n 林擇之先生用中（弟允中） \\n 林用中字擇之號東屏古田人始從林艾軒光朝學後登文公之門與建安蔡季通齊名文公每稱為畏友嘗與何叔京書曰擇之在此討論其人操履甚謹思索愈精大有所益張敬夫帥湖南文公偕用中往訪之聚首年餘有南嶽倡酬集用中早厭科舉業不求仕進石■〈敦上山下〉宰尤溪延掌學政僅為一往士民率化而頑傲者亦莫不翕服趙汝愚帥閩日過其門訪以政事邑宰洪天錫表其門曰通徳學者稱草堂先生著有草堂集 \\n 林允中字擴之用中弟亦受業朱子之門文公稱其外晦内明外樸内敏（三山新志　閩書） \\n （按黄氏海道南統緒辨正林用中為慶元之特科考三山選舉志亦同　再按朱子大全集於乾道二年撰林用中擇之字序似初見先生者時朱子年方三十七三年往長沙即令侍行是時延平先生初沒文公方討論中和之旨集中前後與擇之往復并别集數札多闡道微言　再按朱子與林師魯書云去年林擇之不鄙過門以講學為事怪其温厚警敏知所用心皆如老於學者因扣其師友淵源所自則得三人者焉曰程深父曰林熙之而其一人則芸齋公之子師魯云又與擇之書云某奉養粗安舊學不敢廢得擴之朝夕議論相助為多又曰某憂苦如昨至節復不逺痛割不自堪幸朋友不鄙棄責以講習怱怱度日且復支持耳擴之來此相聚極有益其専志苦學非流輩所及但於展拓處終未甚滿人意耳又曰講學之功比舊却覺稍有寸進以此知初學得些静中工夫亦為助不少尚恨未免泛然應接不得専一於此耳讀數札似乾道間往復者又與何叔京書云今年有古田林君擇之者在此相輿講學大有所益區區稍知復加激厲此公之力為多也數書皆有奉親遣日之語疑在乾道五年以前之札擇之及門與何叔京皆相先後） \\n 林魯山先生師魯 \\n 林師魯别字魯山古田人朱子門人其父與韋齋公友善朱子跋其遺文云先君子志尚髙潔不妄與人交蓋嘗避地福之古田得芸齋林公而與之游愛其學識行誼有以過人而惜其且将湮沒無聞於世也及仕於朝為之延譽甚力然竟不及試用識者恨之某侍側久聞大略近得其臨終手書數十百言戒其家無用浮屠法然後知其所學之純所守之固見於死生之際又如此云師魯品行純篤講學得朱子遺規林用中師事之 \\n （按芸齋為師魯先生父别號也其名未詳芸谷似為師魯號嘗考朱子别集乾道五年祭林芸谷師魯文云昔先君與芸齋先生遊而吾師魯又不鄙其愚嘗不逺數百里遇我於潭溪之上蓋將從容講學以進於斯道云又朱子跋芸齋遺文稱師魯為魯山又與林熙之書曰惜師魯美才髙志未克有成朋從零落道學寡助云） \\n 林丕顯先生謩 \\n 林謩字丕顯連江人始與吕東萊師事林之竒為同舍生而年又長於東萊及東萊講學授徒謩竟屈首受業東萊曰此閩中瑞物也後叅謁朱子以乏資且老不得時見聞鄉人有從朱子學者輒造門扣問無論晚輩郡文學以禮延致之數日而歸曰向者違親而赴金華為道故也今又安能舍親為人耶凡訓誨諸生必舉其立志用力者勉焉（道南源委） \\n 余占之先生隅 \\n 余隅字占之古田人朱文公髙弟學問警敏與林用中齊名吕東萊黄勉齋相與往來講明義理著有克齋文集 \\n （按朱子别集答林擇之書云二余在此日久占之警敏彞孫淳静皆可喜但亦未敢與說向上去恐别生病云又書中有云尢溪學記及克齋記按年月在乾道八年九年撰時文公年方四十三四此書自是九年以後則屬淳熙改元之嵗矣二人似早及門者） \\n 林熙之先生大春 \\n 林大春字熙之古田人朱子門人嘗題十六字云仲尼再思曽子三省予何人也敢不修整號慥齋家世宗尚理學子孫以文行世其家朱子曽贈之詩曰君行往返一千里過我屏山山下村濁酒寒燈静相對論心直欲到忘言仁體難明君所疑欲求直截轉支離聖言妙藴無窮意涵泳從容只自知天理生來本不窮要從知覺騐流通若知體用元無間始笑前來説異同十年燈火與君同誰道年來西復東不學世情雲雨手從教人事馬牛風（三山新志　朱子大全集） \\n 司法蒋彦禮先生康國 \\n 蒋康國字彦禮古田人紹興三十七年進士嘗從朱文公講論文公楚詞集解多資之官饒州司法學者稱鼎山先生（道南源委） \\n 助教鄭惟任先生申之 \\n 鄭申之字惟任長樂人乾道五年進士國子監助教朱子避偽學禁至長樂申之從之遊教授於鄉及門甚衆立文行忠信四齋以處之朱子扁其所居樓曰聚逺（三山新志） \\n 文定鄭信之先生性之 \\n 鄭性之字信之侯官人弱冠遊朱文公之門嘉定元年進士第一授平江軍節度判官召對以聖學教太子為先除秘書正字輪對乞强國勢宜専大帥之權久邊守之任至萬餘言累遷知袁州召入言執政出一言侍從之臣間有忠憤不然者則立中傷之使人人箝口此非國勢之福時東宫虚位乞早定大計寧宗嘉其請後知贛州改知隆興府以寶章閣待制提舉玉隆萬夀宫進文華閣待制提舉上清太平宫進敷文閣待制知建寧府端平元年召為吏部侍郎入對言陛下比者大開言路以通塞蔽諸臣心茍愛君誰不欲言言不切直何能感動譬如積水久壅一決其勢必盛其聲必激故言者多則易於取厭言之激則難於樂受若少有厭倦動於詞色則讒諂乗間或不自知所奏凡二千餘言擢左諫議大夫言臺臣交章互詆願陛下鑑古今天下安危之變君子小人消長之機公以處之若有闗國體有補治道有益主徳言之過激夫亦何傷拜端明殿學士簽書樞密院事累知樞密院事兼叅知政事加觀文殿學士致仕寶祐二年卒諡文定性之所至為民去害就利尤務崇化厚俗民有骨肉爭訟者輒曉諭諄切不事刑威立朝正直忠厚無所附麗有端平奏議及與陳均同修宋編年備要行於世（閩書　考亭淵源録　通志　三山新志） \\n 曽誠叟先生逢震 \\n 曽逢震字誠叟閩縣人幼讀書過目成誦慨然有求道志與鄭性之俱從朱文公學恥為塲屋之文胸中渙然洞見道體經史百家無不窺究隱居道山家事有無不問也嘗自編録其詩文名月林醜鏡（閩書　三山新志） \\n 陳自修先生枅 \\n 陳枅字自修福州長樂人祖宋霖為同安令與文公為僚友枅因從遊有所録問答（道南源委） \\n 潘立之先生植 \\n 潘植字立之福州懷安人父滋為林拙齋門徒素務學至老不倦聞鄉閭之善士輒折輩行率其子從之遊後聞晦菴講道武夷遂命植往師事之植遂與其弟柄不逺千里從於武夷植少穎悟讀書不數過輒成誦為文語意雄健流輩推先尤嗜史學自載籍以來上下數千年反覆耽玩其於興亡治亂是非得失之故貫穿出入如指諸掌時方交馳於射策決科之習而植與其弟皆以弱冠摳衣有道厲志前修囘視故習若将浼已儕輩至有髙談性理下視程文之誚不顧也家居日以濓洛諸書磨礱浸灌暇則徜徉林壑間以觴咏自娛閨庭之間怡怡如也弟柄見本學派（考亭淵源録） \\n 縣尉林子武先生夔孫 \\n 林夔孫字子武古田人從朱文公遊文公曰子武是有思量的命作堂長嘗與講論一隂一陽之謂道及繼善成性之説又與同邑余隅程若中為心友黨禁起學者懼禍更事他師獨夔孫與傅定從文公講論不輟文公易簀之際謂之曰道理只是如此且須做堅苦功夫嘉定中特奏名為縣尉有書本義中庸章句并蒙谷集行世丞相江萬里嘗從學為序之（閩書　道南源委　考亭淵源録） \\n 貢士鄭成叔先生文遹 \\n 鄭文遹字成叔閩縣人嘉泰甲子貢士幼而聰慧少長刻苦為學口誦手抄昏夜寒暑不輟初治春秋心悟經旨操筆成文自謂文詞記問未足以為事業及得周程張子之書玩之有得怡然自適聞黄幹得文公之傳遂受業焉幹稱文遹襟度夷曠知識闓爽愛而敬之盡告以所聞嘗語曰成叔茍非其義雖禄之萬鍾而不受人以為信後遂與俱登文公之門交遊皆當世善士文公晚年編集儀禮經傳分畀門人而以喪禮委文遹乃為考經證傳旁通子史引比條律綱目凡例纎悉文公見之大喜曰直卿稱成叔之賢且好學今果然文公歿幹以汲引後學為己任貽書云鄉閭朋友漸知義理者多更賴成叔振拔激昂之使師傳不廢莫大之幸也與同志共立規約大要欲明義利謹操守以厚風俗其事多文遹所定以其素行足以勵衆也文遹深觀黙養玩索益精讀書有未解者危坐終日以思至忘寢食及既得之猶沈潛反覆必極其趣而後已嘗觀周子太極圖而悟孟子性善之旨本於大易繼善成性之説曰荀揚之徒妄生異論豈知性哉所著有易學啓蒙或問禮記集解喪禮長編有庸齋集遺書凡五十卷（考亭淵源録　閩書） \\n 程寶石先生若中 \\n 程若中字寶石古田人嘉定十六年特奏名從文公學躬行無偽禮度不遺子孫侍側冠服肅然著有槃澗集（道南源委） \\n 山長林正卿先生學蒙（弟學履） \\n 林學蒙字正卿一名羽永福人初從朱子游後卒業於黄勉齋偽學禁起築室龍門菴下講明性命之旨陳師復守延平作道南書院聘為堂長朔朢設講席執經座下者數百人及師復去任學蒙亦浩然引歸諸生挽留之不可生平識趣髙明文足以發義理行足以激貪懦凡所講論易説朱子皆然之著梅塢集弟學履字安卿亦朱子門人（道南源委　閩書） \\n （按朱子語録姓氏林正卿録文公語在紹熙五年甲寅以後所聞時朱子年六十五此為晚嵗從游所聞者其弟學履録語在己未所聞朱子年已七十矣至及門年嵗早暮未詳待考再按真文忠公請三士入尊行堂有雲山鄭先生梅塢林先生信齋楊先生梅塢疑即正卿先生也信齋已見本學派雲山鄭公待考） \\n 許幼度先生儉 \\n 許儉字幼度閩清人朱子門人以孝友教家三世不分異丞相鄭性之書孝友扁其堂林羽為之記（閩書） \\n 黄仁卿先生東 \\n 黄東字仁卿閩縣人按朱子與仁卿書略云所示春秋大旨甚善此經固當以類例相通然亦先須随事觀理反復涵泳令胸次開濶義理貫通方有意味若便一向如此排定説殺正使在彼分上斷得十分的當却於自己分上都不見得箇從容活絡受用則亦何益於事邪大抵不論看書與日用功夫皆要放開心胸令其平易廣濶方可徐徐旋看道理浸灌培養切忌合下便立己意把捉得太緊了即氣象急迫田地陿隘無處著功夫也此非獨是讀書法亦是仁卿分上變化氣質底道理也然看春秋外更誦論孟及看近思録等書以助其趣乃佳若只如此實恐枯燥難見功耳 \\n （按黄仁卿先生以下諸賢未詳事實今就大全集問答録出亦略得當日求師問學大槩耳餘一二未得全録） \\n 陳與叔先生夢良 \\n 陳夢良字與叔長樂人按朱子大全集夢良問云子在川上曰逝者如斯夫不舍晝夜程子曰自漢以來儒者皆不識此義此見聖人之心純亦不已也純亦不已乃天徳也有天徳便可語王道其要只在謹獨竊意其要在謹獨莫是功夫無間斷否答曰川流不息天運也純亦不已聖人之心也謹獨所以為不已學者之事也又問云夫仁者己欲立而立人己欲達而達人能近取譬可謂仁之方也已集注以上一截説仁之體下一截説仁之術而程子於此二截乃合而言曰欲令如是觀仁可以得仁之體答云程子合而言之上下句似不相應不若分做兩截看然惟其仁者之心如此故求仁之術必如此也（朱子大全集） \\n 余彞孫先生範 \\n 余範字彞孫古田人按朱子大全集範問云有憂有懼者志不勝氣氣反動其心若志立則氣定矣故曰内省不疚夫何憂何懼答曰有憂有懼者内有所慊也自省其内而無所病則心廣體胖而何憂何懼之有夫子之語固已明白完備今以志立氣定為言則是未嘗熟復本文而别生枝節也又問曰文中子曰仁義教之本先生以是繼道徳此先道徳而後仁義之説也答曰此説得之（朱子大全集） \\n 黄升卿先生杲 \\n 黄杲字升卿閩縣人有辛亥問答 \\n 唐先生 \\n 唐曄閩縣人 \\n 蕭先生長夫 \\n 蕭長夫閩縣人 \\n 林先生充之 \\n 林充之古田人 \\n 林先生好古 \\n 林好古古田人 \\n 程先生深父 \\n 程深父古田人 \\n 林先生仁實 \\n 林仁實永福人 \\n 陳彦忠先生士直 \\n 陳士直字彦忠閩清人 \\n （按彦忠先生為朱子門徒僅見姓氏馥家藏先公所遺朱子墨蹟一軸書贈人詩一首後云考亭朱某題贈門人彦忠彦孝昆玉同榜登第其詩云秋闈春榜兩同年昆玉連登豈偶然青領乍辭芹泮路緑袍新醉鳯池筵東南文運今方盛虞典人才古獨先忝我師儒真不負長歌喜極為重編此書為贈彦忠彦孝昆玉二人登第而不繫姓考閩中只三山志有陳正直字彦忠又不列選舉且彦孝亦不著姓名至他省諸門徒無從尋訪今姑附陳氏士直姓氏籍貫下至其詩之真否待共訂之其字蹟筆畫用草筆寫就與文公平昔刻本翰墨似若一轍謹識疑於後云○再考朱子大全續集有與葉彦忠一札三段論易傳并屬校學疑亦門人之列未知孰是待再考） \\n 秘監陳元雩先生宋霖（以下交友） \\n 陳宋霖字元雩一字元滂長樂人登紹興五年進士知同安日適朱子為簿日與講明經義朱子稱其能躬行實踐後陞秘監書問往來不絶孫枅受業朱子之門當時為朱子所友者又有古田程伯榮沈有開傅子淵（三山新志） \\n 縣丞鄧楚材先生林 \\n 鄧林字楚材福清人年十五以詩義魁鄉校淳熙五年進士登第調太和簿一時如陳止齋朱晦菴吕東萊戴少望皆與之游凡三上書極陳朝政時議欲授以中都幹官或曰鄧林若在中都此謗議之府也遂改石城丞有虚齋文集行世（閩書　三山新志） \\n 程良弼先生伯榮 \\n 程伯榮字良弼古田人與同邑蘇龜齡沈有開傳子淵皆友於朱子（閩書　三山新志） \\n 著作郎鄭自明先生鑑 \\n 鄭鑑字自明連江人乾道間補太學生扣閽言鞠毬事淳熙初釋褐除太學正入對孝宗謂龔茂良曰鄭鑑議論甚切召試館職對策論大臣權倖干政孝宗復深嘉之除校書郎遷著作郎權郎官屢引對言時政為時相所惡遂乞外出知台州陛辭劄七上孝宗為改容及辭東宫太子語之曰前後講論無如侍講直切後卒朱文公祭之文有云偉哉自明凜乎有古争臣之風求之近臣則措之鄒陳之間而無怍者也（閩書） \\n （按經籍考鄭思孝曰先髙祖諱鑑字自明號植齋贅於丞相陳正獻之家遂家於莆事孝宗朝忠藎極諫當時晦菴南軒東萊諸賢深敬之三十嵗釋褐三十八嵗即世今所存者惟易經一部） \\n  \\n 　"}
{"章节": "閩中理學淵源考卷十八", "正文": "　 \\n 閩中理學淵源考卷十八 \\n 　 \\n  \\n  \\n 廣平府知府李清馥撰 \\n 朱子泉州門人并交友 \\n 泉自唐歐陽四門先生開閩學之先迨五季俗敝波靡宋興此邦人文漸著賢哲踵生惟時周程派系多屬上游至子朱子臨莅同安闡明聖學崇奨名教泉之學士斌斌嚮風矣厥後陳後之劉叔文楊至之許順之親承言論蔡白石陳北溪遞衍師説與吕樸鄉丘吉甫後先輩出時謂之清源别派志乗載考亭道脉傳入温陵所著錄者二十餘人若傅氏竹隱父子陳氏知柔黄氏維之與公知契尤篤至末造吕丘諸賢或隱身明志或守義不辱嗚呼豈特其亮節可風哉亦平昔辨志居業為有本也夫泉之習尚在嘉祐治平之際猶以勲業名位為烜赫迨至朱子啟發講明風氣一變重以王梅溪真西山漸摩徳化禮教大明尚論者知朱真諸大儒之澤矣而遞續師傳羽翼斯義諸君子亦皆持道化之盛也回溯風猷寧能忘崇仰哉 \\n 柯國材先生翰 \\n 柯翰字國材同安人孝謹誠慤自守介然及門授經人以百數文公朱子簿同安屬治學事引翰自助翰内行峻潔衆嚴憚之久皆化服葺廬以居取揚子所謂三年通一經者以名其堂文公為作一經堂記 \\n （按紫陽文公門徒惟同安諸生受業最早有柯國材翰許順之升陳氏齊仲徐氏元聘諸先生考文公與國材書云戴陳二生趣向文辭皆可觀固知其所自矣有友如此足以為仁敢以為足下賀而僕亦将有賴焉又云某自延平逝去學問無分寸之進汩汩度日無朋友之助未知終何所歸宿云云又曰李君好學禮賢其志可嘉國材想亦推誠與之講論有可采處若得同為此來真寡陋之幸又曰石文相聚所談何事其篤誠好學已不易得而議論明快想講論之際少所凝滯也又云前此以陳許二友好為髙竒喜立新說往往過於義理之中正故常因書箴之蓋因其病而藥之非以為凡講學者皆當畫於淺近而遂止也又云凡此皆石文書中未及盡布者或因講論之次間為及之并以呈齊仲順之不知如此卑説還可髙意否二公更不及别書也徐文惠書云有疑難數板却未見之豈封書時遺之邪觀書中諸人陳許二友似指齊仲順之徐文未知是元聘否李君并戴陳二生未詳石丈疑是同安丞石整子重朱子與往復書甚多係會稽人又按淳熙四年二月文公祭國材文曰余少之時承吏君里實始識君敬慕興起致君序室以表後生講誦洋洋徳義振聲又曰惟君之徳剛毅近仁望之可畏即之可親云云道南源委郡志邑志朱子大全集） \\n 許順之先生升 \\n 許升字順之别號存齋同安人生長華宗視紛華勢利無足動心獨有志聖賢之道朱子簿同安公年十三即從講學淬勵五年秩滿復從北歸覃思研精學力大究朱子稱其學専用心於内嘗書存齋二大字授之使扁書院復為之記臨别宿雲際寺朱子送以詩曰薄暮投花縣聯車入翠微長林生缺月永夜照寒扉清話欣無斁離懷悵有違勉焉彊毅力千里要同歸又云門前三徑長蒿萊愧子殷勤千里來校罷遺書却歸去此心原自不曽灰至家朱子兩與書微示養氣修齊之意在衰絰之年動閑禮度擬古自裁朱子嘉之令校程氏語録公曲折訂正論量朱子答書甚悉居家偕同志陳齊仲肄業净隱寺又與石子重徐元聘柯國材陳汝器王近思等友善後遍交四方之士若范伯崇廖徳明林擇之許敬之等或相過從或往來書問論道肄業朱子稱其恬淡静退無物欲之累所著有孟子説禮記文解易解等書並湮滅無傳 \\n （按文公與王近思札云汝器諸友相聚日所講者何事即傳中陳汝器否又朱子大全集門人姓氏録有林汝器同安人未知孰是舊志　新志稾　闕書） \\n 陳先生齊仲 \\n 陳齊仲同安人從文公游文公勉其務實 \\n 徐先生元聘 \\n 徐元聘同安人號芸齋名未詳文公曽為作芸齋記附文公與順之書曰國材元聘為況何如昨寄得疑難來又是一般説話大抵齋仲順之失之太幽深（順之尤甚）而三公失之太執著（執著者有時而通幽深者蕩而不返矣）中間一條平坦官路却無人行著只管上山下水是甚意思因書可録此意及二序送之為致不及書之意范伯崇學大進劉徳明者亦稍識理趣皆可喜耳伯崇去年春間得書問論語數段其説甚髙妙因以呈李先生李先生以為不然令其慤實做功夫後來便别此亦是一格也然其當時髙妙之説亦只是依諸先生説而推言之過當處耳非如順之所示硬將文義抝横説却也切宜速改至祝至祝 \\n （按文公與許順之書言國材元聘為況何如書中又言李先生則諸人皆在孝宗隆興以前及門者故列在前云） \\n 縣丞陳後之先生易 \\n 陳易字後之永春人從朱子游朱子嘗稱後之及安卿為學頗得蹊徑次第又與楊至書云彼中朋友後之講論可師或問延平驗中於未發之前是何氣象易曰持守良久亦自可見蔡和恒請質焉淳熙四年以明經登鄉薦慶元二年進士仕終福州懷安丞居喪叅酌古禮不用浮屠鄉閭化之著有語孟解（新郡志藳） \\n 劉叔光先生鏡 \\n 劉鏡字叔光惠安人厭科舉之習淳熙間從朱子學主於涵養體察稱髙弟 \\n 附 \\n 劉叔文先生 \\n 劉叔文名未詳朱子與楊至之書云彼中朋友後之講論可師叔文持守可法諸友若能頻與切磋必有益也又與李亢宗書云陳後之持守見識皆不易得劉叔文守得亦好但未知後來所見如何耳 \\n （按二公為師門稱許如此其為髙弟無疑再按朱子稱彼中朋友後之講論可師叔文持守可法後之陳易字則叔文亦劉之字也所云彼中朋友似均屬泉人　再按劉鏡字叔光惠安人其學主涵養體察稱髙弟朱子集中泉郡諸門徒多掛及其姓氏即往復書中亦多及之獨遺劉叔光鏡或疑叔光叔文字畫相近或傳寫差訛或别有其人謹将叔文録附叔光傳後待考焉） \\n 備考 \\n 朱子答劉叔文書曰所謂理與氣決是二物但在物上看則二物渾淪不可分開各在一處然不害二物之各為一物也若在理上看則雖未有物而已有物之理然亦但有其理而已未嘗實有是物也大凡看此等處須認得分明又兼始終方是不錯只看太極圖熹所解第一段便見意思矣若未會得且虚心平看未要硬便主張久之自有見處不費許多閑説話也如此虚心理會不得時却守取舊來所見未為晚耳如或未然且放下此一説别看他處道理尚多或恐别因一事透著此理亦不可知不必守此膠漆之盆枉費心力也 \\n 又曰細詳來喻依舊辨别性氣兩字不出須知未有此氣已有此性氣有不存性却常在雖其方在氣中然氣自氣性自性亦自不相夾雜至論其徧體於物無處不在則又不論氣之精粗而莫不有是理焉不當以氣之精者為性性之粗者為氣也來説雖多只以此意思之便見得失如云精而又精不可名狀所以不得已而强名之曰太極又曰氣愈精而理存焉皆是指氣為性之誤又引通書解云云亦是不察隂陽二字是形而下者便指為誠不知此是誠之流行歸宿處不可便指為誠也又引無極之真以為真固是理然必有其氣是以可與二五妙合而凝此尤無理矣夫真者理也精者氣也理與氣合故能成形豈有理自有氣又與氣合之理乎其間瑣細不暇一一辨論但更看太極圖解第一段初兩三行便見理之與氣各有去著不待如此紛紜矣 \\n 楊至之先生至 \\n 楊至字至之晉江人遊文公之門蔡元定奇之妻以女焉著天道至徳天道至教二圖以發明為士希聖盡人合天大旨記所聞於朱子者為語録二卷 \\n （按文公答楊至之書略曰向嘗面説至之有膚淺之病不知曽究其所以然而加濬治之功否後之歸永春後曽復來否子順子能為學復何如彼中朋友後之講論可師叔文持守可法諸友若能頻與切磋必有益也漳州朱飛卿近到此病作未得細講陳淳者書來甚進異日未可量也讀此書知泉漳彼時學徒次第尋學派者即此可想見大略此書在知漳州以後之札中言後之即陳易叔文詳見叔文補傳） \\n 楊子順先生履正 \\n 楊履正字子順晉江人朱子門人朱子稱其為學細宻有生徒數百人 \\n （按文公答子順書云學雖以躬行力踐為極然未有不由講學窮理而後至又曰來書所論為學大意似已得之但賢者本自會説説得相似却不為難只恐體之未實即此所説皆是空言不濟事耳又曰至之粗疎不如子順細宻云） \\n 王近思先生力行 \\n 王力行字近思同安人與陳易楊至楊履正劉鏡淳熙間皆游朱文公之門公謂其明敏有餘而少持重因勉以為己功夫自是苦學善問深得旨趣所著有朱氏傳授支派圖文公語録一卷大全集載其問答甚多 \\n （按朱子語録姓氏載王近思録文公語在紹興二年辛亥所聞時文公年六十二在知漳州後也其受業文公年嵗傳中載在淳熙間再按文公與許順之書云徐柯二文及汝器近思諸友相聚説何等話云云徐似指徐元聘柯似指柯國材考文公淳熙四年有祭柯國材文則此公當在淳熙四年以前及門無疑也） \\n 李子能先生亢宗 \\n 李亢宗字子能泉州南安人刻志問學服習儉素儼然一儒生無貴介氣習文公稱之 \\n （按文公答李子能書略曰累承喻及為學之意甚善但如此用力頭緒太多令人紛擾無進步處故程先生説涵養須是敬進學則在致知） \\n 張子文先生巽 \\n 張巽字子文一字深道五代漳州刺史清溪之裔父寓奉議郎知臨江軍嘗與張南軒共學淳熙中南軒講學長沙城南書院寓遣子巽從之游及歸贈以二詩指示為學根本且致屬望之意其詩曰秋風木葉落送客麗樵東豈懷兒女戀愛此趣味同至理無轍迹妙在日用中聞言有不信渠自馬牛風吾子實所畏立志髙冥鴻卓然遊聖門不受異説訌切磋豈不樂愧非斵鼻工於皇太極藴精微浩無窮願言終玩繹黙參元化工又曰人言底柱險袖手不敢邇孰知人心危毫釐千萬里由來事物繁酬酢無披靡雖云應不難要且辨真偽良知本易直天機驗所起涵濡自日新日新乃無蔽聖學非空言要領故在此吾子端發源所進渺涯涘我雖念不敏詎敢忘所止後會儻有時深功同舉似南軒之教使人先察天理人欲之分而培養擴充以復其性其於聖賢微言多以所自得義理為之解説明透灑落人人易曉巽既受師傳以歸杜門玩養寡交於人人亦鮮知之者是時晦菴之學盛行於泉謂之清源别派其學者如楊至至之陳易後之輩持守講論多可觀惠安有劉鏡叔光者稱為髙弟巽間從之遊因得所聞於晦菴者未能釋然曰恐晦菴之教不止此也乃走武夷謁晦菴晦菴以所嘗與南軒講論中和之旨告之曰此某與南軒晚年畫一功夫也臨别又請教晦菴曰南軒記嶽麓某記石鼓合而觀之知所用力矣巽退而喜曰吾固謂其不止是也既歸日從事於涵養體察久益明静人或勸其著述對曰尊其所聞則髙明矣行其所知則光大矣吾於所聞所知尚未能加意安敢妄作有草堂在錦溪之上學者稱為錦溪先生（惠安邑志） \\n （按文公撰衡州石鼔書院記在淳熙十四年丁未夏四月時文公年五十八子文在作記後從學自屬晚年矣） \\n 郎中髙穎叔先生禾 \\n 髙禾字穎叔泉州晉江人淳熙八年進士歴福清仙遊令知惠州除將作監丞大理寺正兵部郎中奉祠卒陳宓作墓誌其略曰公端方而重和易以莊色夷氣清可畏而愛始微有知則知學問日開日益卓然早茂叔伉倅臨漳朱文公時綰郡符公執子姪門弟子禮卑以恭文公深器之義利之間辨析杳微非所當得一介不取待人接物宛若處子或意外干以私正色拒絶雖賁育不能抗歴州縣持使節閩廣之人至今頌之 \\n 林先生巒 \\n 林巒晉江人文公門人能推所聞以講學閭里 \\n （按先生曽以所為文三篇以質文公公答書略曰學之道非汲汲乎辭必其心有以自得之則其見乎辭者非得已也今足下類多採摭先儒數家之説以就之所以自得者何如哉足下改之甚善又答書論中庸喜怒哀樂未發數章末云讀書且虚心看此一處文義令語意分明趣味浹洽乃佳切不可妄引他處言語來相雜非惟不相似且是亂了此中正意血脉也） \\n 黄先生謙 \\n 黄謙南安人父命之入郡學習舉業謙棄去從學於文公公曰既是父命習舉業何不習郡學舉業與理學不相妨如拂父之命則父子相夷矣何以學為 \\n 徐先生應中（王賔） \\n 徐應中同安人王賔晉江人俱進士按朱子為同安簿請徐王二先生充學賔申縣劄曰縣學教集生徒漸成次第但職事員數既多又皆頗有分職以此不得専意教導竊見本縣進士徐應中留意講學議論純正進士王賔天資樸茂操理堅慤求之流輩未見其比乞從縣司行下本學具禮敦請赴學特給厨饌待以賔客之禮不惟使生徒覩其言行得以矜式庶幾士民向風有所興勸云 \\n （按朱子申請本縣徐應中王賔以充學賔俱稱進士考閩書諸志登科年分無可考疑是遺録今當以朱子申請為據入之學派中蓋平昔必經薰炙無疑也） \\n 許子春先生景陽 \\n 許景陽字子春同安人從文公游文公稱其説話意趣儘好恨不得欵曲議論（閩書） \\n （按朱子大全文集卷七詩編内有山北紀行詩詩末自註同行諸人云廬陵許子春景陽温陵吳兼善仲達又考大全别集朱子題折桂院行記在淳熙八年辛丑内有温陵許景陽則景陽又屬温陵人俱不可曉又考黄勉齋先生集與余瞻之書云廬陵書信遞去良久旦夕雖有回訊當得尋便納往景陽書向説比亦收書看周禮甚有味亦作書挽其歸恐遂為廬陵人未可知也按此或是温陵遷寓廬陵耳再按羅氏大經鶴林玉露載朱文公帖稱景陽姓許字子春季章姓劉名黼皆廬陵醇儒從文公學羅亦廬陵人云） \\n 縣令黄景傅先生巗孫 \\n 黄巗孫字景傳惠安人寶祐四年進士授仙谿尉興學校修邑志治梁橋水利一以義理之學為政作思賢堂以祀前尉段全凌景陽二公并作堂記咸淳間令尤溪重新南溪書院建四齋及講堂以棲學者復作夫子燕居堂録朱子所作太極通書西銘三書解及與門人問答書疏散見文集語類中者及後儒之説有發明者申以己意薈萃成篇倫類通貫名曰輯解刋於書院未幾通守福州又校刋西山讀書記皆行於世 \\n 郡守曽泰之先生秘（以下交友） \\n 曽秘字泰之同安人乾道五年進士與朱子友善薦授國子監丞知惠州繕亭驛増冷泉叱馭秀麓等菴以濟行者後知漳州卒 \\n （按朱子於淳熙十年撰漳州龍巖縣學記曽言温陵曽君秘來嗣其丞職又曰嘗從吾友石許諸君遊是必能誦其所聞以先後之者意曽公在同安時與朱子相識石許疑是石子重許順之否待考） \\n 提舉趙彦忠先生悰 \\n 趙悰字彦忠父思誠為泉州守因居晉江悰與朱子友善為福建運管以鹽法病民請恤竈户均敷額嵗衍鹽百萬斤知惠州覈吏欺弊得米七千斛錢五萬緡公入既充斥其餘以惠民政以最聞歴提舉常平卒於官子誼聚書萬卷知富陽縣説守南恩州（郡志） \\n 州守儲行之先生用 \\n 儲用字行之晉江人淳熙十一年進士知建陽有惠政朱子亟稱之會黨禁起罷去後道縣治民擁車大呼曰此好官長我輩共思之起知襄陽鄧民樊快明率衆來附制司欲勦之用爭於朝復力言於制閫大恚之罷用歸時海寇犯泉境與守真徳秀合謀抵海島擒其酋餘黨遁去後直文華閣知惠州未上卒子耀知雷州（郡志） \\n 州守蔡光烈先生兹 \\n 蔡兹字光烈永春人問學有聲從遊甚衆蚤以明經領鄉薦復以詞賦第紹興十二年進士仕至南恩守秩滿雅有林泉之想丞相梁克家當軸除兹廣徳憲控辭甚力遂掛冠歸築室東偏扁曰燕堂後取邵康節齒髮既衰非昔日林泉能老是長春之句復改其堂曰長春日與賔友觴咏其間兹嘗於紹興二年為建州貢院考官謂人曰吾取中一後生讀其三策皆欲為朝廷措置大事他日必非常人乃朱熹也其巨眼如此以下知舊 \\n （按傳中稱紹興二年為建州貢院考官取中朱子考紫陽年譜朱子生於建炎四年庚戌至紹興二年壬子方三嵗其年分傳寫錯誤無疑蔡公於紹興十二年登第朱子於紹興十七年貢於鄉十八年登第意蔡公自是登第後為建州考官否謹識之待考查永春舊志泉郡舊志閩書諸書相沿皆作紹興二年疑皆承誤） \\n  \\n 　"}
{"章节": "閩中理學淵源考卷十九", "正文": "　 \\n 閩中理學淵源考卷十九 \\n 　 \\n  \\n  \\n 廣平府知府李清馥撰 \\n 朱子興化門人并交友 \\n 按莆儒風之盛得中州派的先於七閩者始於方景通先生峻與其子元寀交識程大中公薰炙於二程之學深矣艾軒林氏亦聞其風而興起者至朱子之學興宗仰徧於海隅若陳若方受學彌勵厥後習尚醇篤忠節林立其士風家法盛衰興廢之變昭然可覩矣嗚呼君子之澤豈獨五世而斬哉 \\n 通判余景思先生元一 \\n 余元一字景思興化軍仙遊人娶三山黄御史瑀之女遂與瑀子幹師事文公始見之日以仁義禮智信分作五論及自著文為贄間與幹講論有異同輒以質諸文公嘗有答余景思書見文公别集淳熙五年登第歴奉議郎知泉州同安縣嘗立蘇緘祠於其故居文公甚喜之為縣以清嚴稱終池州通判弟宗龜同登進士（考亭淵源録　莆陽文獻） \\n （按文公少年時過莆即獲交林謙之方次雲後與陳正獻魏公龔大參公又極厚莆中傳朱子之學者方陳二家子弟最盛其餘諸賢亦多彬彬林立見於集中往復書札可考文公與景思書云魯叔兄弟幾人今皆年幾何莫亦能自卓立否欲作書慰之以病未能當俟後便也按魯叔為朱魯叔也其兄弟事實未詳朱子别集曽載有答書録姓氏見後） \\n 林若時先生得遇 \\n 林得遇字若時興化仙遊人一日發憤鬻産裹糧至武夷叅拜文公文公令日講論語集註頓悟明理能文及文公歿復往會塟暮年與同縣陳沂相友善 \\n 黄子洪先生士毅 \\n 黄士毅字子洪自興化徙吳中士毅自幼嗜學知向上為聖賢事業慶元中學禁方嚴徒步入閩遵朱子命日觀一書夜叩所見告以静坐勿雜喚醒勿昏居數月授以大學章句而歸終其身從事於斯號稱有得著述甚多譔次朱子書説七卷文集一百五十卷語類一百三十八卷又嘗類注儀禮未克成書知府王遂為買宅以居稱為考亭名士同郡名儒黄邃又謂之有道君子云興化有壺公山以壺山自號 \\n 文學鄭子上先生可學 \\n 鄭可學字子上莆田人幼而文冠而孤力學好修累舉進士不第裹糧千里從學於朱先生先生一見恨相遇之晚握手評議如夙友焉道同氣合率終嵗一歸歸則以書質所疑有問斯答皆聖賢所未發之旨朱先生守臨漳虚子弟之師席俾之西向而坐既歸則又以書招之且致諸子弟慕向不忘之意四方學者至即有問必使子上正之而仕之來南者命必見子上而後行諸公名人皆欲招致子上不可得吕祖謙李命傳詹徽之廖徳明皆加敬愛與人交氣和而清竟日端坐不見怠容誠信温恭其所誨誘皆為名士前後三奉大對嘉定辛未勅授忠州文學是嵗冬廖徳明為廣帥招致郡齋明年壬申秋親友勉子上調選方信儒時守舂陵與之偕行至豫章卒於豐城年六十二所著有春秋博議十卷三朝北盟舉要一卷師説十卷詩數百篇子上不喜為詩遇時感發時出一二不多作學禁興登朱門者畏避退縮子上獨相從於寂寞之濵（考亭淵源録） \\n （按朱子語録姓氏鄭子上録文公語在紹興二年辛亥所聞時文公年六十二其從學另考） \\n 博士傅至叔先生誠 \\n 傅誠字至叔仙遊人汶淇從子幼知讀書有雋聲年十九以書見泉之鄉先生黄維之大奇之後淳熙八年登進士第誠生平自讀書外無他嗜好所與語者悉皆好學清介之士非此弗與之文初調永春尉辨陳介珪之寃與上官忤因納告勅於憲臺求去介珪卒得直侍郎黄艾被旨使北壯誠有守奏辟以行歸除廣東賢幹改知青陽縣尋除提轄文思院時參政張巖開府於京口奏辟戴溪與誠同幕凡著述皆出其手後歸朝不一跡權門累循常調遷太常博士真徳秀時為正字每數日輒相過談論古今事移晷方去寧宗朝輪對其略曰臣觀自古常有披草莽而立朝廷者况今陛下承中興以來三聖相承之業乎假如渡江初年幸未有定止荆吳陜蜀三方不相聞知陛下将不能有所運動乎古昔王者微弱如東晉重鎮擁兵上流朝廷奔命故不得已而姑息今陛下之所駕馭又非有奸雄桀黠之才微寸効可紀何所牽制而寛假至是乎假有如中興二三大将軍校號為某家人恃功驕蹇陛下將有所號令之乎又曰今日之事奄奄如氣息僅續之人略無一朝奮起之勢浸有百年消削之憂或有聞而嘆息或有聞而竊笑者嘆息者有憂朝廷之心竊笑者有輕朝廷之意良由縉紳風俗之不振脂韋留連富貴之心有餘而感慨自立以身許國之意不足顧光景而計升沈風迹淪胥人心輕玩其弊固至此也 \\n 縣令林同叔先生灃 \\n 林灃字同叔仙遊人為建州幕廉勤自持朱文公嘉其操行書問往復相期甚厚知崇安縣清静不擾縣圃産芝池蓮雙花並蒂嵗以大稔縣丞楊霓為記其事民立祠曰林長官（閩書） \\n 朱先生渷 \\n 朱渷仙遊人與弟涓溉俱遊文公門 \\n 朱先生魯叔 \\n 朱魯叔 \\n 傅夢良先生公弼 \\n 傅公弼字夢良 \\n 傅先生敬子 \\n 傅敬子 \\n 傅先生毅誠 \\n 傅毅誠 \\n 侍郎黄伯耆先生艾 \\n 黄艾字伯耆莆田人乾道八年廷對第二人朱子知漳州奏行經界朝議未定公言天下之大公卿百官之衆議一經界三年不成若更有大事将若之何乃詔行之寧宗即位為右正言兼侍講及朱子罷講筵公因進講問故寧宗曰始除熹經筵耳今乃事事欲聞公懇請再三不聴除中書舍人改刑部侍郎以待詔終著尚書講義 \\n  \\n 　"}
{"章节": "閩中理學淵源考卷二十", "正文": "　 \\n 閩中理學淵源考卷二十 \\n 　 \\n  \\n  \\n 廣平府知府李清馥撰 \\n 朱子建寧門人并交友 \\n 按宋初楊文公以文章節義倡南方人物之始厥後游廣平胡文定述中州學派之源至朱子遷寓建陽學徒雲集親承指要者蔡氏父子為盛若崇安建陽劉氏一門忠節彪炳儒術尤章至末造西山真氏補苴張皇其登第之年皆在慶元之代時學禁方嚴未及門牆後與詹元善蔡節齋諸公互相往復殆私淑諸人者與 \\n 通判葉晦叔先生文炳 \\n 葉文炳字晦叔建安人舉進士調晉江簿遲次家居致書請益於朱文公及至官文公告以居官臨民之法時顔師魯為守事多咨之決汀州境上豪民相仇敵帥張忠定選官撫諭衆皆憚行文炳獨請往既至折之以理諸豪皆伏再攝獄攝舶拒絶苞苴不遷就公卿貴人請師魯以與徐誼陳傅良並舉於朝秩滿調劍浦令改閩縣丞未上服母喪既闋調筠州録叅前後兩太守寛嚴不同文炳眡其所偏資助之嘗言獄事至重當顧理是非不敢徇喜怒獄有巨援文炳争守入之守有所欲入文炳故緩其事待其自覺露既前後守多愧以服邊事作調兵於州營卒憚行頗洶洶文炳諭以國家豢養厚恩使奮前戮力復白州優賞之皆聴命改秩知仙遊決累年滯訟出死獄増廩養士像故相葉正簡公於學富室有不便民者累政不能奪聞部使者窮治之差役久為平民害勸立義役均産通差故例建工役責之僧刹文炳絲毫無所旉配每與同官語曰貪汚自多欲尚侈始小官俸廩幾何百爾皆欲如意不受賂安從得清心寡欲正本澄源乃吾儒功用秩滿造朝會有旨許曽作縣人言事文炳條便宜三事以獻通判和州将之官服父喪尋卒（閩書） \\n 縣令范伯崇先生念徳 \\n 范念徳字伯崇建安人如圭之子娶劉聘君女與文公之配兄弟也初簿廬陵不小其官遇事無所茍遂以幹敏聞就辟吉州從事廬陵民素嚚訟念徳致中求情廉勤逮於下悃惻伸於上於是小寃必白奸無倖免因葺其問事之堂榜曰盡心大書噬嗑卦於屏上闢堂後為方丈以會文講學而朱文公為之記受學朱門他日侍文公訪張南軒於長沙同登衡嶽多所倡和文公疾革囑其子在與念徳黄幹修正禮書拳拳勉學遷朝奉郎江東帥機宜仕終宜黄令（道南源委　閩書） \\n （按范伯崇從文公學最早文公與許順之書云将伯崇論語數段呈李先生疑在孝宗隆興以前及門者） \\n 縣令楊子權先生與立 \\n 楊與立字子權建安人受業朱文公之門知遂昌縣因家蘭谿學者宗之稱船山先生所輯有朱子語略二十卷（閩書） \\n 教授李伯諫先生宗思 \\n 李宗思字伯諫建安人從朱子學朱子稱其教深好修篤志問學登隆興元年進士為蘄州教授専以古人為己之學教人（道南源委） \\n 童蜚卿先生伯羽 \\n 童伯羽字蜚卿甌寧人沈黙寡言好讀書詣雲谷師事朱文公充然有得時學禁方厲遂不求仕進創樓讀書其中文公嘗造訪之名其樓曰醉經堂曰敬義由是伯羽以道自任日以敬義之道化行鄉里趨向彌衆時人以敬義先生稱之所著有四書集成學經衍義羣訓解晦菴語録（閩書　考亭淵源録） \\n 縣令葉子是先生湜 \\n 葉湜字子是甌寧人舉進士以父任調新化簿遭母喪服闋從江淮宣司辟以論軍事不合去尉贑之寧都改承事郎丞惠安縣時守泉者真文忠公文公嘗言僚佐之賢者數人而湜與昭武李方子公晦其最公晦學邃氣平本經術明世用子是堅强介直遇事無難意處劇無倦容他人所不能為與所不敢為者吾盡舉屬之二人勁易不同同歸於是文忠既得二人之助二人亦相得甚歡也湜仕終安仁令壯嵗遊朱文公之門得直養之説故其為人磊落明白無所回隱每自謂生平與賔客言者皆可語妻子 \\n 學士劉圻夫先生子寰 \\n 劉子寰字圻夫建陽人嘉定十年進士蚤登文公之門能詩文與同邑劉清父齊名官至觀文殿學士自號篁■〈土栗〉翁劉克莊為序其集（閩書　道南源委） \\n 進士劉叔通先生淮 \\n 劉淮字叔通建陽人紹興二年進士博學能文為詩不事雕刻纂組而平易從容最有餘味朱子嘗當風雪寒夜擁爐讀淮詩而跋之曰予見叔通詩多矣獨不見此卷豈予所好者乃叔通大不得意者耶吳稚作感秋詩初發深省其末寄意欲逃之麴蘗之間淮以碩果不食者勵之朱子曰如叔通可謂得朋友之職矣（道南源委） \\n 主簿熊先生以寧 \\n 熊以寧建陽人少從文公遊舉進士授光澤簿剛直正大一介不妄取予嘗曰學顔子之學志伊尹之志分内事也有大學釋義中庸續説行世（閩書） \\n 丘子服先生膺 \\n 丘膺字子服從朱文公遊稱為老友吟句多佳輒酬和之時與往返論辨蔡元定謫舂陵膺載俎逺郊涕泣而别羣儕皆為感動（閩書） \\n 進士陳仲明先生旦 \\n 陳旦字仲明建陽人登進士與朱文公同榜嘗偕張敬夫從文公游未幾夭喪文公誌其祖徽猷公墓深慨惜之（閩書） \\n 宣教郎周居晦先生明仲（弟明作） \\n 周明仲字居晦建陽人官宣教郎常平使者宋若水聞其風節以魏元履所立長灘社倉事屬之明仲力為振葺兼朱子夏貸冬斂收息什二之法三年所收溢於元額弟明作字元興亦從朱子學著有壬子問答語録（通志） \\n 州牧馬次辛先生壬仲 \\n 馬壬仲字次辛本建陽人從朱子遊擢紹熙元年進士乙科寓東陽遂為東陽人歴仕州縣以廉能稱嘗知古郢撫循兵民捍禦邊寇郡賴以安尋上祠請歸壬仲議論典型詩章閒雅所著有得齋集孫世穎世綸皆以壬仲恩入仕（通志） \\n 推官吳温父先生居仁 \\n 吳居仁字温父父睿知侯官縣有廉聲居仁以特科歴古田尉攸縣丞融州節度推官所至以儒飾吏聴訟必以人倫大誼斷曲直部使者下其所斷為州縣式居官奉法無妄取朱文公稱為真廉 \\n 吏吳和中先生（稚一作吳權字仲和未知是兩人否待考） \\n 吳稚字和中（一作仲）建陽人從朱子遊所著有朱子問答朱子卜居考亭鄉人作聚星亭欲畫荀陳遺事於屏無從得本稚考究車服制度時稱博雅 \\n 州牧吕秀克先生勝已 \\n 吕勝已字秀克其先建陽人父尚書址死義勅塟邵武因家焉從張南軒朱子講道朱子為和東堂九詠詩工隷書得漢法仕湖南幹官歴倅江州知杭州官至朝請大夫自號渭川居士（道南源委） \\n 進士魏孝伯先生應仲 \\n 魏應仲字孝伯建陽人元履之子舉進士文公貽之書勉其力學以副親庭責望之意因教以起居坐立出入步趨處己待人 \\n 魏元夀先生椿 \\n 魏椿字元夀建陽人從朱子游有戊申語録 \\n 黄徳美先生卓 \\n 黄卓字徳美建陽人博學工文尤長於詩嘗與朱文公遊時稱騷壇元白（閩書） \\n 縣尉陳朝瑞先生總龜 \\n 陳總龜字朝瑞建陽人居與朱文公鄰壯老相從文公嘗與書勉之問答不下百餘章登紹熙四年進士授永豐尉未赴卒著論語解大學儒行編（道南源委　閩書） \\n 縣令江徳功先生黙 \\n 江黙字徳功崇安人祖灝歴知郴象二州郡民繪像祠之以廉吏薦進朝散大夫黙登乾道五年進士調安溪尉丁外艱歸詣武夷從朱子講學因攜所著易訓解四書訓誥以質朱子曰此先聖未發精奥也每以一意經史無他嗜好徳行君子稱之嘗輯本朝典故撰為綱策上於朝略云伊尹告太甲上述成湯之事周公弼成王近陳文武之模敢獻一得之愚用衍萬年之慶孝宗降璽褒美賜緋魚袋後歴宰光澤建寧皆有異政卒於官邑人祠之弟點為郢州録叅有聲從子塤見真西山學派（道南源委） \\n 監院詹景憲先生淵 \\n 詹淵字景憲崇安人朱子門人慶元進士授臨江戸掾江西俗囂於案牘有數十年不決者淵一閲皆得其情凡所予奪人皆無異論部使者知其才檄致幕下監行在車輅院真西山誌其墓（通志） \\n 縣丞陳朝弼先生範 \\n 陳範字朝弼崇安人從朱文公學舉嘉定進士調婺源尉有大辟疑讞範察其不當死令佐受賕文致之範以去就力爭焉後發覺令佐坐削人服其明秩滿調崇仁丞縣令羅必元豫章先生後也日與講論政化大行一日疾作曰不可尸素解官歸（道南委源　閩書　考亭淵源録） \\n 丁復之先生堯 \\n 丁堯字復之崇安人篤厚慈良有志為己之學從文公遊而與蔡季通友善早卒文公記其墓（考亭淵源録） \\n 楊子昂先生驤 \\n 楊驤字子昂崇安人從學文公有己酉甲寅問答族弟道夫 \\n 楊與立先生黼 \\n 楊黼字與立崇安人 \\n 楊仲思先生道夫（子若海） \\n 楊道夫字仲思崇安人與從兄與立子昂同時受學於朱子朱子答書云所論仁字大意得之更宜仔細玩味就實加功子若海游文公之門有語録 \\n 文修葉先生味道 \\n 葉味道初名賀以字行更名知道其先括蒼人後居建陽與弟任道俱師事朱子試禮部第一偽學禁行味道對策率本程氏知舉胡紘曰必偽徒也遂落第復從朱子於武夷山學禁開登嘉定庚辰進士除鄂州教授理宗訪問朱子門人所及著書部使者以味道聞差主管三省架閣文字遷宗學輪對言人主務學天下之福也必堅志氣以守之謹幾微以驗之正綱常以勵之用忠言以充之至口奏又述帝王傳心之要與四代作歌作銘之旨授太學博士兼崇政殿説書故事説書之職止講通鑑味道請先論語從之帝忽問鬼神疑伯有之事涉誕味道對曰伯有得罪而死其氣不散為妖為厲國人為之不寧子産立子洩以奉其後寧神之義也三京用師廷臣邊閫交進機會之説味道言開邊浸濶應援倍難科配日繁餽餉日迫民不堪命龎勲黄巢之禍立見時稱見微慮逺凡經筵奏事無不開導引翼求切君身推致於治道遷秘書著作郎卒帝聞訃震悼出内帑銀帛賻喪諡文修升一官故事未有也與蔡仲黙黄惠卿劉韜仲童伯羽真西山張洽諸君子友善著有四書説大學講義易會通祭法宗廟廟享郊社外傳經筵口奏故事講義子采見蔡節齋學派（道南源委） \\n 迪功郎祝和甫先生穆 \\n 祝穆字和甫其先新安人曽祖確名士朱文公外祖也父康國始從文公居崇安穆少名丙與弟癸同事文公遂以儒名性温行醇文章富贍常著事文類聚方輿勝覽諸司宰執程元鳳蔡杭薦其賢兼録所著書以進除迪功郎子洙 \\n 山長祝先生洙 \\n 祝洙景定中為興化軍涵江書院山長舊在家庭講論精宻比來涵江闡揚師訓發明經旨知軍徐直諒薦其學行於朝方欲擢用拂袖歸（閩書） \\n 范益之先生元裕 \\n 汜元裕字益之 \\n 游和之先生倪 \\n 游倪字和之從文公游著有癸丑問答 \\n 曹先生晉叔 \\n 曹晉叔從文公遊（閩書） \\n 王先生春卿 \\n 王春卿 \\n （按朱子文集卷七有山北紀行詩自註同行諸人有建安王朝春卿疑即此公） \\n 李秉文先生徳之 \\n 李徳之字秉文 \\n 劉先生子晉 \\n 劉子晉 \\n 劉先生定夫 \\n 劉定夫 \\n 劉先生叔文 \\n 劉叔文 \\n 劉先生季文 \\n 劉季文 \\n 劉先生確 \\n 劉確 \\n 劉先生淳叟 \\n 劉淳叟 \\n 魏元作先生恪 \\n 魏恪字元作 \\n 劉先生瑾 \\n 劉瑾（建陽） \\n 劉先生子禮 \\n 劉子禮 \\n 江先生文卿 \\n 江文卿 \\n 主簿吳公濟先生楫 \\n 吳楫字公濟崇安人幼自雄其才謂功名可立取紹興末試鄉省不第遂主盟林壑絶心仕進與朱文公吳郁硏窮理學嘗言逐日應接事物之中須得一時寧静以養精神要使事愈繁而心愈暇彼不足而我有餘文公遣子師事之晚年以特恩調桂林簿（閩書） \\n 詹勝甫先生錙 \\n 詹錙字勝甫崇安人恬於榮利與朱文公蔡元定江必大諸賢講伊洛之學築涌翠亭聚書千餘卷吟咏其間 \\n 丘道濟先生義 \\n 丘義字道濟建陽人隠居不仕與朱子友善所著有易説論語纂訓傳於世從弟膺從朱子學已見上 \\n 叅議劉明逺先生如愚 \\n 劉如愚字明逺崇安人有才幹善屬文尤善吟咏居鄉日與朱子唱酬從子珙與同登第調海鹽尉終江西帥司叅議官（建寧郡志） \\n 劉嶽卿先生甫 \\n 劉甫字嶽卿崇安人衡子事親至孝武夷山北有水簾洞其棲隠處也劉珙将奏以官甫不願朱子與蔡季通每過其廬惟相與講義理不及利禄嘗約朱子結廬武夷未幾卒朱子有詩挽之（建寧郡志） \\n  \\n 　"}
{"章节": "閩中理學淵源考卷二十一", "正文": "　 \\n 閩中理學淵源考卷二十一 \\n 　 \\n  \\n  \\n 廣平府知府李清馥撰 \\n 朱子漳州門人并交友 \\n 按閩中自道南以來泉漳學者未甚顯著至清漳又閩之益南矣靖康中髙氏登黄氏碩楊氏汝南皆以名儒直節稱至朱子守郡教化大明風俗一變而北溪東湖諸賢皆以夙學後先摳衣升堂然則斯郡兹時其人文初開之始乎大賢之澤百世其昌雖莅政僅及一期而遺風餘榘於今猶未艾也尋學脉者能無慨係於兹邦 \\n 曹郎王東湖先生遇 \\n 王遇字子合龍溪人父羽儀紹興十二年進士遇閑居不逺千里從遊於朱晦菴張南軒吕東萊之門而與廖徳明黄幹陳淳友善舉乾道八年進士調臨江教授再調處蘄二州在蘄日與諸生講説漏二十刻猶徘徊學舍注懐安丞閩帥詹體仁鄭僑延諸幕府禆贊甚多丞相趙汝愚聞其賢将擢用之而偽學之禍起矣久之以薦知長樂縣撙節浮費大修水利轉贑州通判薦章交上時韓侂胄當國遇不少貶以求合侂胄敗召為太學博士未幾除諸王宫教授適毘陵大旱命為之守力講荒政民被實惠浙東大饑詔以提舉浙東常平入對請齋戒以飭躬剛大以進徳急聞直言以救闕失樂從公議以扶正道當斷絶斜封墨勅之原常存視民如傷之念至官留心賑濟一如毘陵時除大宗正遷右曹郎中嘉定四年校策殿廬事畢而卒年七十遇居官所至介然招之不來撼之不動朱晦菴稱其純篤吕東萊與其篤信嗜學為人務實黄勉齋狀其行稱其學識之精義利之明拔出流俗之表學者稱東湖先生著論孟講義兩漢博義子仲訥以蔭官羅源令（通志　漳郡志　閩書） \\n （按東湖從文公游在北溪之前文公答書中有云前月末送伯恭至鵞湖陸子夀兄弟來會又云伯恭奉祠已久亦每談志行之美也鵞湖之會在淳熙二年乙未味此札似淳熙二年前後及門者又按東萊於癸巳甲午間與汪公端明書云新臨江教授王遇篤信嗜學為人殊務實願得親謦欬云云又似從游於吕先於朱門矣） \\n 推察黄習之先生學臯 \\n 黄學臯字習之龍溪人父珙紹熙中以禮記兩薦於鄉學臯博通經史尤長於詩書春秋文公守漳臯與宋聞禮俱以稚年論講慶元間預鄉薦入試南宫策問三舍法弊臯謂愚獨愛伊川請改試為課及制尊賢堂待賔齋與時論不合有司大書曰此必偽學之流黜之嘉定十六年始登第仕番禺簿趙帥師楷每事必資之尤為丞相崔菊坡料院虞衡所器重再轉為鄱陽丞待制李性傳延入郡齋校勘朱文公續語録因薦之調泉州察推需次於家郡守方來屈居學職裒論孟義利數章辨析界限以訓諸生温陵西墅劉克遜以廉吏科薦之年七十餘丐祠歸手不釋卷所著有評古一冊 \\n 縣令宋叔履先生聞禮 \\n 宋聞禮字叔履龍溪人登嘉泰二年進士為敘州教授再調化州知海陽縣有易禮記詩解行世（道南源委） \\n 李堯卿先生唐咨（石洪慶　施允夀　林易簡） \\n 李唐咨字堯卿龍溪人與貢士州學士石洪慶（字子餘）林易簡（字一之）施允夀（字伯和）皆以旦評推重朱文公守郡日延之於學為諸生楷式載之公牒各有品題云李唐咨林易簡或究索淵微或持循雅飭察其言行久益可觀施允夀石洪慶皆以耆艾之年進學不倦强毅方正衆所嚴憚（漳郡志） \\n （按明周瑛曰四子學行即此牒可考矣若陳北溪文集有祭子餘文朱子語類有子餘語録及朱子文集有堯卿與朱子問答語而一之與伯和僅見於學牒他無考謹掇拾梗概而為此一傳） \\n 朱先生飛卿 \\n 朱飛卿龍溪人受學朱門自言窮理而事物紛紜未能灑樂處唯見得富貴果不可求貧賤果不可逃耳大全集載其問答甚多（閩書　郡志） \\n 陳退之先生思謙 \\n 陳思謙字退之龍溪人學問該博教授後學嘗魁鄉薦著春秋三傳會同及列國類編朱文公喜之以語其門人李唐咨以女妻之 \\n 縣丞楊尹叔先生士訓 \\n 楊士訓字尹叔漳浦人（今詔安）父成大鄉貢士早世事母至孝廬墓三年哀毁慘切鬚髮為白訓性醇静警敏刻厲自持嘗從學於陳景肅及文公守漳置賔賢齋擇士之志學者處之訓年最少預焉稱其學已知方郎中王遇見而異之妻以女所居號盤菴學者不逺數百里從之慶元二年擢進士調古田尉再調海陽丞政尚寛和訟者以禮義曉譬多釋争而去後遷永福令永福俗險健訓推誠以待之留意學校更定祭器修立壇壝人士多頌其徳（有曰徳量汪乎如不撓之波接人温乎如可愛之日潛心可質之上帝操行不欺乎暗室）諸臺亦以慈祥豈弟聴訟平允薦之會湖廣總領請於朝願得廉靖吏以董軍餉遂差鄂州糧料院荆襄兩路軍儲皆屬焉未踰月卒於官平生好賙人急而自奉甚約囊槖蕭然卒之日無以為斂總帥率所屬周旋其喪以歸塟於官陂之南勉齋黄幹為銘（小其根其實不蕃流之長不如其源天命靡常定理則存浚其源毋伐其根不在其身在其子孫）弟士謹登嘉定第任博羅尉與士訓同稱七賢云 \\n  \\n 　"}
{"章节": "閩中理學淵源考卷二十二", "正文": "　 \\n 閩中理學淵源考卷二十二 \\n 　 \\n  \\n  \\n 廣平府知府李清馥撰 \\n 朱子延平門人并交友 \\n 延平蕞爾土也自龜山先生載道而南一時從遊若吳國華陳了翁陳知黙諸賢同時講明正學迨羅豫章李文靖一脉相傳至朱子續楊羅李之宗恢大其統緒及門之彦若余氏大雅廖氏徳明其較著者也夫一郡英賢後先倡學盛矣而四賢者同時同郡仔肩往聖道脉抑又盛焉後之至斯土者如登東魯廟堂髙山景慕低回不能去云 \\n 山長鄧先生邦老 \\n 鄧邦老以字行将樂人朱子門人陳宓守延日以邦老道徳隆重而且耆年延入書院與李燔林羽蔡念成楊復余道夫李伯武趙師恕為堂長（道南源委） \\n 鄧衛老先生絅 \\n 鄧絅字衛老将樂人與其兄邦老同遊朱子之門著有近思録問答（考亭淵源録） \\n （按近思録問答一條問昔受學於周茂叔每令尋仲尼顔子樂處所樂何事絅謂孔顔之所樂者循理而已矣朱子答云此等處未易一言斷且宜虚心玩味兼考聖賢為學用力處實下功夫方自見得如此硬説無益於事也竊謂前哲求此義多矣莫如熟復文公數語為切要間嘗三復易通中論顔子一簞食一節曰不愛不求曰見其大而忘其小曰見其大則心泰心泰則無不足無不足則富貴貧賤處之一此元公述顔子之樂之處最為親切且孔顔之樂似當就孔顔當身境遇憂樂相尋處體認尤切似難一蹴而可立談者紛紛推析繪畫乾坤之容恐未能肖似也） \\n 余正叔先生大雅（弟大猷） \\n 余大雅字正叔順昌人父良弼博學明經為政知大體每以教化為先聚書數萬卷官廣西經略大雅與劍浦游敬仲同時從朱文公每見必告以簡約切實工夫歸於求放心一言兩領鄉薦省試不遇有朱子語録一卷余大猷字方叔亦從文公游文公稱其看得道理儘穏實（道南源委　朱子大全） \\n （按文公答正叔書云所論正為敬義工夫不可偏廢彼専務集義而不知主敬者固有虚憍急迫之病而所謂義者或非其義然専言主敬而不知就日用間念慮起處分别其公私義利之所在而決取舍之幾焉則恐亦未免於昬憒雜擾而所謂敬者有非其敬矣且所謂集義正是要得看破那邊物欲之私却來這下認得天理之正事事物物頭頭處處無不如此體察觸手便作兩片則天理日見分明所謂物欲之誘亦不待痛加遏絶而自然破矣若其本領則固當以敬為主但更得集義之功以祛利欲之蔽則於敬益有助蓋不待著意安排而無昬憒雜擾之病上蔡所謂去却不合做底事則於用敬有功恐其意亦謂此也又曰前者所論未嘗欲専求息念但以為不可一向専靠書冊故稍稍放教虚閑務要親切自己然其無事之時尤是本根所在不可昬憒雜擾故又欲就此便加持養立个主宰其實只是一个提撕警策通貫動静但是無事時只是一直如此持養有時便有是非取舍所以有直内方外之别非以動静真為判然二物也上蔡之説便是如此亦甚要切但如此警覺久逺須得力爾千萬且於日用間及論語中著力令有箇會通處即他書亦不難讀爾再按傳中正叔與游敬仲同時從文公游按朱子語録考之姓氏録文公語淳熙五年戊戌以後所聞者從游俟再考　再按陸稼書先生讀朱随筆論後一條按云凡朱子所言内外動静處可見其未嘗有所偏矣果齋李氏所謂晚見諸生繳繞於文義之間始頗指示本體者亦是此意而豈如姚江所謂晚年定論也哉） \\n 宋先生宰 \\n 宋宰字（闕）沙縣人 \\n 張敬之先生顯父 \\n 張顯父字敬之順昌人 \\n 游連叔先生敬仲 \\n 游敬仲字連叔南劍人 \\n  \\n 　"}
{"章节": "閩中理學淵源考卷二十三", "正文": "　 \\n 閩中理學淵源考卷二十三 \\n 　 \\n  \\n  \\n 廣平府知府李清馥　撰 \\n 朱子邵武汀州門人并交友 \\n 按邵武人文舊號小鄒魯唐以前尚矣宋初游氏烈從胡安定講學以經術為郡人之倡厥後鄒堯叟李西山盧奎何兌朱震皆受學於劉執中楊文靖馬東平胡武夷諸賢至若嚴氏粲之經説李氏忠定之偉略皆為學者所宗仰迨朱子接道南統緒其執經問業者尤多於時修文授經砥名立行後先炳蔚與建安諸郡未易優劣也至長汀一郡如徐氏守忠宋初時受知於歐陽文忠胡安定李太伯諸賢而清修佚徳亦皆有人然彼時聲氣未孚紹述者尚寥寥有幾至及朱子之門者只楊氏子直一人而已蓋亦風氣初開之始也今併附焉 \\n 縣令何叔京先生鎬 \\n 何鎬字叔京邵武人父兌始仕為左朝奉郎通判辰州生鎬孝謹有器識既出就傅暮歸則不復去親側誦書日數千言為文敏而有思趣尚髙逺識者竒之辰州嘗受程氏中庸之學於東平馬公伸服行不怠又以其忠節事狀移書太史忤秦檜下吏竄南方扼死不恨間復悉以其所聞者語鎬既受其説則益務貫穿經史取友四方博考旁資以相參伍久而自信於是一意操存杜門終日澹然無營至其論説古今指陳得失則又明白慷慨可舉而行平居崇徳義厲廉節絶口未嘗及功利至於收族恤孤興事濟衆則懇惻憂勞如己嗜欲言行相循沒身不懈由此南州之為程學者始又知有馬氏之傳焉始用辰州致仕恩補官授泉州安溪主簿未赴再調汀州上杭丞數行縣事専用寛簡為治白罷税外無名之賦人便安之部使者鄧伯熊行部顧郡事不理囚繫或累嵗月不得釋檄鎬佐其守悉取文書閲視具得其情決遣之旬日皆盡又以田稅不均貧弱受病所以均之甚備守顧不悦鎬即謝去一時學士寮友推其學行多師尊之而當路鮮識之者調潭州善化令将行而卒年四十八朱子撰墓碣稱鎬為人清夷恬曠廉直惠和談經論事簡易條暢所著書有易論語史論諸文數十卷其言多可傳者築書堂所居南坂上名以髙逺用見己志素與朱子友善嘗與書曰執事家學淵源之正而才資敏銳絶出等夷其深造黙識固有超然非誦説見聞之所及也而其口講心潛躬行力踐已非一日之積詞旨奥博反覆通貫三復竦然有以仰見其所存之妙云 \\n （按朱子撰墓碣叔京在淳熙二年沒曽與何叔京第一書在李先生歿後自是隆興二年以後書中有杜門奉親則在乾道五年以前之札與蔡季通先生受業相先後者又與書曰李先生教人大抵令於静中體認大本未發時氣象分明即處事應物自然中節此乃龜山門下相傳指訣然當時親炙之事貪聴講論又方竊好章句訓詁之習不得盡心於此至今若存若亡無一的實見處辜負教育之意每一念此未嘗不愧汗沾衣也脱然之語乃李先生稱道之過今日猶如掛鈎之魚當時寧有是耶然學者一時偶有所見其初皆自悦懌以為真有所自得矣及其久也漸次昏暗淡泊又久則遂冺滅而頑然如初無所睹此無他其所見者非卓然真見道體之全特因聞見揣度而知故耳竊意當時日聞至言觀懿行其心固必有不知所以然者洎失其所依歸而又加以嵗月之久汩沒浸漬今則猶然庸人矣此亦無足怪者因下問之及不覺悵然書考亭淵源録朱子大全） \\n 州牧趙佐卿先生善佐 \\n 趙善佐字佐卿邵武人受學張敬夫又從朱子游以宗室子試授将樂丞累知秦州常徳贑州奉法愛民以勤儉自約飭在贑逾年卒民哀思之著易疑問答（道南源委） \\n 梁文叔先生琢 \\n 梁琢字文叔邵武人從遊朱子刻志勵學所論為學工夫及體氣魂魄鬼神之説朱子多許可之又輯朱子語録澹臺石刻 \\n （按文公答文叔書云日用功夫如此甚善然須實下功夫只是説得不濟事也李先生意只是要得學者静中有箇主宰存養處然一向如此又不得也觀文公答問此數句即想見延平心傳文叔必從事於斯者公故以此告之） \\n 吳大年先生夀昌 \\n 吳夀昌字大年邵武人初謁浮屠疎山喜談禪後游朱門著問答録嘗論張栻吕祖謙以南軒非夀昌所敢知東萊博學多識則有之守約恐未也朱子深然之（通志　道南源委） \\n 教授吳茂實先生英 \\n 吳英字茂實邵武人從朱子學有論語問答略登紹興三十年進士仕至泉州路教授 \\n （按文公與茂實書云近來自覺向時工夫止是講論文義以為積集義理久當自有得力處却於日用工夫全少點檢諸朋友往往亦只如此做工夫所以多不得力今方深省而痛懲之亦願與諸同志勉焉幸老兄徧以告之也陸子夀兄弟近日議論與前大不同却方要理會講學其徒有曹立之萬正淳者來相見氣象皆儘好却是先於性情持守上用力此意自好但不合自主張太過又要得省發覺悟故流於怪異耳去其所短集其所長自不害為入徳之門也然其徒亦多有主先入不肯捨棄者萬曹二君却無比病也觀書中及陸子夀兄弟子夀卒在淳熙七年時朱子年五十一則此書在五十一嵗前所寄） \\n 馮作肅先生允中 \\n 馮允中字作肅邵武人從朱子學朱子名其齋曰見齋所論懲創後生妄作之弊朱子善之又云情本於性故與性對心則有知覺而能為之統御者也未動而無以統之則空寂而已已動而無以統之則放肆而已朱子深以為然（道南源委） \\n （按文公與作肅書云欲立人欲達人之説令其更白叔京兄質其可否復以見諭自在淳熙二年以前及門者是時邵武叔京從遊而作肅嵩卿諸賢相踵勃起矣） \\n 葉直翁先生寅 \\n 葉寅字直翁邵武人少飄蕩豪爽方士繇語之曰以子才俊何善不可為乃甘心里巷以辱其身耶寅感泣問過可改否曰惟狂克念作聖於是奮勵修飭俛就朱子之門而問學焉謹言慎行以求精詣鄉人敬嘆之（考亭淵源録） \\n 州牧俞夢達先生聞中 \\n 俞聞中字夢達邵武人從學朱子淳熙八年進士知黎州悉意撫字民夷感徳（通志　閩書） \\n 宣獻任伯起先生希夷 \\n 任希夷字伯起其先眉州人四世祖伯雨為諫議大夫其後仕閩因家邵武希夷少刻意問學為文精苦登淳熙三年進士第調建寧府浦城簿從朱文公學篤信力行文公器之曰伯起開濟士也開禧初主太常寺簿奏紹熙以來禮書未經編次嵗月滋久恐或散亡乞下本寺修纂從之遷禮部尚書兼給事中謂周惇頤程顥程頤為百代絶學之倡乞定議賜諡其後惇頤諡元顥諡純頤諡正皆希夷發之進端明殿學士僉書樞宻院事兼權參知政事史彌逺柄國久執政皆具員議者頗譏其拱黙尋提舉臨安府洞霄宫卒贈少師諡宣獻著經解經筵故事奏議表箋内外制集（考亭淵源録　道南源委） \\n 縣令李子賢先生東 \\n 李東字子賢忠定公族孫也受學朱子紹熙中登第簿廬陵秩滿周必大餞以詩云地跨江南秀氣兼玉成界尺直方廉西曹久處習鑿齒髙士惟知孫子嚴遷知萬安黄幹薦於漕使稱其精敏楊楫乞委以事而觀其能（道南源委　閩書　考亭淵源録） \\n 修撰葉成之先生武子 \\n 葉武子字成之邵武人初遊鄉學學周禮於永嘉徐元徳既與李方子友同受學朱門後補太學生時議函韓侂胄首和金武子曰奸臣首固不足惜如國體何率同舍力争嘉定中擢甲科注岳州教授有貧而母老者名在其下亟遜之久之授郴州累陞知處州拊循民瘼奏除苛取之弊麗水盜發郡發兵討捕而里正執讐民以歸武子問實得三人斬以徇餘釋之民大服盜亦息入為宗學博士以福建保長催科害民陛對論罷之請老歸屬召不起尋落致仕籍除直秘閣嘉熙間進直寶謨閣奉祠仍乞致仕淳祐三年以其雅志恬退掛冠日久賜詔褒美特陞直龍圖閣五年進秘閣修撰六年卒武子之學所得於易為多其言曰易道莫大於時時有二義有在外之時有在我之時士君子出處須先論在我之時嘗戒子弟謂身後毋作行狀葬無銘誌唯劉克莊誌吳炎墓稱炎與武子為古君子（閩書　考亭淵源録） \\n 縣令饒廷老先生幹 \\n 饒幹字廷老邵武人自幼孝謹篤學登進士第調吉水尉轉知長沙適朱文公為守遂受業焉夙興治事暇入聴講後知懷安軍卒有為之銘曰能琢磨而器吾之玉乎則心皇皇如不足能烜赫而丹吾之轂乎則足縮縮如不欲故樂也不加若性而汚也不懼其辱是謂善學朱氏者蓋不惟其名而實之篤（閩書） \\n 縣丞劉徳言先生剛中 \\n 劉剛中字徳言光澤人少讀書詞義有契輒為之贊從學於文公公問平日讀何書剛中説看語孟荀揚莊老諸書公云須看語孟若荀揚乃誤人之書莊老乃壞人之書剛中遂専聴公言公為易其字曰近仁與黄幹友善舉嘉定四年進士調漢陽縣主簿轉婺州蘭溪縣丞後歸築室以居名曰琴軒從學者甚衆述有師友問答一卷（考亭淵源録） \\n 丘玉甫先生珏 \\n 丘珏字玉甫從朱子學有主敬問答學禁嚴遂謝塲屋 \\n 黄令裕先生孝恭 \\n 黄孝恭字令裕從朱子學治家嚴整論著確實 \\n 黄仲本先生瀚 \\n 黄瀚字仲本從朱子學嘗作朋友説朱子為跋 \\n 黄徳柄先生謙 \\n 黄謙字徳柄 \\n （按文公與方伯謨書云某近嘗一至雲谷留十餘日朋友來集随分有少講論大率追正舊説之太髙者也克明徳柄皆未及書煩為致意考書中云在雲谷疑在淳熙初年意是中嵗及門者） \\n 劉潛夫先生炎 \\n 劉炎字潛夫 \\n 饒先生克明 \\n 饒克明邵武人 \\n 連嵩卿先生崧 \\n 連崧字嵩卿 \\n （按文公與何叔京書述及嵩卿考叔京在淳熙二年沒嵩卿自在淳熙二年以前及門者） \\n  \\n 　"}
{"章节": "閩中理學淵源考卷二十四", "正文": "　 \\n 閩中理學淵源考卷二十四 \\n 　 \\n  \\n  \\n 廣平府知府李清馥撰 \\n 朱子福寧門人并交友 \\n 按宋寧宗時黨禁方嚴朱子曽避跡是邦相其山川靈異謂五十年後必有人出能盡讀天下書攷其時從學者黄尚質幹楊志仁復林正甫湜此外尚多其選及至末造義豐師氏主盟教席英髦不衰至元代石堂陳氏伯循韓氏輔翼友教者數十年朱門之學賴以不墜公之言於是信而有徵矣 \\n 朝散郎楊通老先生楫 \\n 楊楫字通老長溪人剛介不茍合與楊方楊簡俱朱門髙弟號三楊舉淳熙五年進士調莆田尉閩帥程叔達移縣括逃田楫歴疏不便帥大怒楫徐對無所屈罷去漕使林沂曰尉敢格帥大是竒事遂薦之累官司農寺簿奏劄論進君子退小人勿徇左右之請以重中書之權飭執政之臣可否相濟以任憂時之責奨廉隅之操絶奔競之風除國子博士轉少卿臺臣或干以私答曰臺省紀綱學者規矩當各守職無相侵越尋出知安慶移湖南提刑江西運判終朝散郎嘉定六年卒著有奏議及悦堂文集人稱為悦堂先生（閩書　考亭淵源録） \\n 龍圖林正甫先生湜 \\n 林湜字正甫福寧長溪人紹興三十年進士調富陽尉改知晉江判南劍州太守議官自賣酒湜力争不可守自為奏朝廷視無通判署疑之守奏遂格除監察御史疏言陛下托股肱於宰執而所授皆小人寄耳目於臺諌而彈擊皆君子治亂之大無過於是為殿試詳定官某士對策剴切湜擬第一朝廷不用及侍御史劉光祖下遷湜曰可以行矣再論靜江知府錢之望出為江西轉運判官歴太府司農卿充孝宗遺留使金國通名金以服賜湜湜揮擲之曰宋正統相承服視其品今易左袵有死而已金不能屈復命光宗迎謂曰卿守禮甚堅國體不失韓侂胄讐逐正士吕祖儉上書争之貶嶺外湜見余丞相曰吕子約南行執奏收回大臣責也力請外除湖北轉運副使進直龍圖閣致仕湜性泊淡散朗雖為政精敏遇事立斷而平居但教諸生誦説若不涉世故者於善惡賢不肖明白而又護惜善類世所謂善人君子常欲以一身同其榮悴去留故議論多激發見忌於人是以齟齬廢斥而終不悔朱文公被斥士皆逺嫌湜獨執弟子禮不變未沒前數月猶馳書問疑義著槃隠集 \\n （按先生與文公平昔相嚮慕在師友之間疑是文公晚嵗因楊通老致書而稟學者觀朱子答書云仰慕髙風固非一日又稱其所學之深所守之正其所蘊蓄蓋已施之朝廷而見於議論之實其推許可想已　考亭淵源録　閩書） \\n 直學士黄尚質先生幹 \\n 黄幹字尚質福寧人師朱子著述甚富餘干饒魯寧徳李鑑皆師之所著有梅鑑語五經講義四書紀聞官至直學士 \\n 教授髙國楹先生松 \\n 髙松字國楹福寧人少游陳止齋之門又從朱子受學登紹熙元年進士授台州教授啓迪有方一時州縉紳皆出其門故例撰講章據案抗聲讀名曰講書松曰是何所發明耶令更進迭問疑難交發滿意而退士人懽服葉水心銘其墓 \\n 縣丞進士陳敏仲先生駿（子成父） \\n 陳駿字敏仲寧徳人乾道進士為大冶丞遊朱子之門為鄭師孟諸賢所宗號仁齋先生所著有論語孟子筆義义著毛詩筆義未就而卒子成父字美玉能守家學以立誠為本行已皆有法度辛棄疾知福州聞其名羅致賔席著近思録律厯志解黙齋集等書 \\n 龔曇伯先生剡 \\n 龔剡字曇伯寧徳人曽祖允昌有學行嘗著家訓以反身修徳為主祖必俞以行稱剡早從朱子學不務口耳晚與同門楊信齋復論辨理氣先後之説甚有造詣有詩文集數卷自號南峰居士（閩書　通志） \\n 鄭齊卿先生師孟 \\n 鄭師孟字齊卿福安人安貧力學六經註疏手自抄録受業文公之門黄直卿妻以女嘗著洪範講義以發明文公皇極辨之藴號存齋先生（通志　閩書　考亭淵源録） \\n 張潛夫先生泳 \\n 張泳字潛夫福安人蚤志濂洛之學家居教授多有顯達慶元中偽學禁興大比試天下之言性論有司讀其文驚異為壓塲策問偽學泳抵排異端力主朱子之傳學者稱墨莊先生著有一得録禮記遺説左氏纂類會粹古今事類二百卷集闗洛諸儒語為傳心直指十卷四愚齋類藳（道南源委　閩書） \\n 孫和卿先生調 \\n 孫調字和卿福寧人其學得朱子之傳以排擯佛老推明聖經為本著有策府五十卷易詩書解中庸發題共五十卷浩齋稿三卷學者稱龍坡先生 \\n 林守一先生守道 \\n 林守道字守一又字艾隠福建福寧人自孩提已嶷然不羣恥與羣兒弄十嵗失怙恃卓有大志刻苦讀書蚤工詩賦年十五即嘆曰破碎非吾學也改學經又嘆曰破碎猶吾前日詩賦也改從晦菴先生遊願聞大道之要裹糧束書至中途聞晦庵訃而返慨然閉户力學精思實踐如及考亭之門焉性剛直每面折人過鄉閭多畏憚不敢為非吟筆天成輒出人意表家貧僅終伏臘而賦佃租特寛不擇美惡燥濕輒槩入鄉父兄以此徳之桂發捧鄉書至讙以為積徳之報而不知此於先生未足窺毫末也先生遺藳甚多散落不存晚猶嗜易積十年精通卦義至晚尚吟誦不輟子男三人宗旦如坦皆有文名桂發受業晦菴之門人信齋楊公復以繼先志登淳祐丁未進士第（黄氏東發撰墓誌略） \\n  \\n 　"}
{"章节": "閩中理學淵源考卷二十五", "正文": "　 \\n 閩中理學淵源考卷二十五 \\n 　 \\n  \\n  \\n 廣平府知府李清馥撰 \\n ○建陽蔡氏家世學派 \\n 考劍建間斯時儒術昌明風流世篤人材多萃乎一家一門閩中武夷胡氏而後蔡氏以九儒著蓋得父師之教根源逺矣 \\n 國録蔡守信先生諒 \\n 蔡諒字守信家建陽其先弋陽人唐昭宗時八世祖爐從王潮入閩為建陽長官卜居麻沙鎮累傳至伯禧宋真宗時以神童授春官伴讀賜詩褒美弟伯充生諒紹聖四年繇鄉貢入太學除大名司訓擢太學録崇寧間表勸徽宗以剛仁勤儉又語蔡京曰清慎正直宰臣之度司馬光吕公著何等人品而目為奸邪且鐫之石也京大怒即棄官歸寄傲雲谷西山間自號首陽居士子發孫元定曽孫淵沆沈元孫格模杭權自牧堂先生發至静軒先生權皆潔行績學詮經衛道世稱蔡氏九儒云（閩書　蔡氏九儒書　名儒傳） \\n 處士蔡牧堂先生發 \\n 蔡發字神與博達古今深究治道清修苦節世人賢之承國録君嚴訓有志當世而復秉執剛毅不能與世俗相俯仰因去游四方見聞益廣邃於易象天文地理三式之説無所不通而皆能訂其得失中年乃歸築室於武夷之陽其間屢遭盜賊水火之變履危蹈險而浩然不以屑意雖一介之微不取杜門掃軌専以讀書教子為事晚號牧堂老人元定在娠時先生嘗以聖賢像設别室使妻詹氏日夕瞻仰以踵太任胎教之風故元定生而穎悟十嵗即教使讀西銘稍長遂以程氏語録邵氏經世張氏正蒙授曰此孔孟正脉也文公朱先生謂公平生所以教其子者不干利禄而開之以聖賢之學其志識髙逺非世人所及云所著有地理發微天文星象諸書子元定（九儒書　閩書） \\n 運幹蔡復齋先生沆 \\n 蔡沆字復之西山次子承父春秋之屬未得要領一日讀易悟曰易一卦一爻為義各異謂春秋以一例該衆事可乎讀書至道心人心則嘆云春秋二百四十餘年間諸侯大夫行事發於道心者無幾聖人於賵仲子納郜鼎皆據大義以止私欲一書綱領在此矣作春秋五論而自為之序初遵父命嗣表伯虞氏更名知方及父謫舂陵領鄉舉從母命歸宗以季子梓後虞氏嘗教學者以敬為入徳門户義為一身主宰復為學者遷善改過之幾又講明復卦言當以不逺復為法以頻復為戒官至兩浙運幹學者稱復齋先生子楠欄（閩書　九儒書） \\n 處士蔡素軒先生格 \\n 蔡格字伯至節齋先生長子性質沖澹躬耕不仕與從弟覺軒久軒静軒自相師友由始至終未嘗少懈時有以佛老之教惑亂衆聴者格與學者講明孟子盡心章以力詆之作至書以警之又著廣仁説以自勵其衛道甚嚴年七十卒學者稱素軒先生（九儒書） \\n 文肅蔡久軒先生杭 \\n 蔡杭字仲節號久軒九峯先生次子紹定二年進士歴諸王宫大小學教授遷校書郎奏對論正心及内降斜封之弊又言權奸不可復用國本不可不早定理宗嘉納其言淳祐中任浙東提刑遇事立斷人不敢干以私召為國子司業兼資善堂翊贊續以試國子祭酒歴遷工部侍郎權吏部尚書除端明殿學士同知樞密院事寶祐四年拜參知政事落職張磻具奏蔡杭精通經術忠直敢言同僚罕及請復其祠禄以勵清節逾年復端明殿學士予祠致仕卒諡文簡以犯祖諱更諡文肅嘗論劾參知政事劉之傑黨于史嵩不叶物議又論京尹余晦凌辱三學及奏權奸丁全不可用即不待報去在州郡所至祀先儒旌忠節舉遺逸表行義寶祐中奉勅建西山精舍後復奉勅建廬峰書院前後頒賜御書大字先生致政家居皆敬刻本山之石崖修明先聖先賢及先世祀事平生孝友出於天性四時祭祀仍遵伯父節齋遺制遇期功緦麻之喪必素衣以終月數及治喪毋得用浮屠法子公亮大理司直（墓志　閩書　九儒書） \\n 山長蔡静軒先生權 \\n 蔡權字仲平九峯先生季子聰明英毅孝弟忠信儀刑子孫肄業於家庭兄弟聯席自相師友以兄恩補承務郎授廬山書院山長教授鄉閭講明義理一日拜龜山先生祠士友請正席臯比因取龜山楊文靖公求仁齋記與諸生講明極其詳密上下咸稱其得家學心傳焉著參同契論以斥二氏衍三問説以自省戒平生講讀之外視富貴利達若將凂之者天性髙潔有祖父風獨處静室幽軒終日怡怡學者稱静軒先生（九儒書） \\n ○文節蔡西山先生元定學派 \\n 按西山先生之學得之晦菴文公相從講授閲四十年真文忠公撰九峯墓表云聘君以師事文公而文公顧曰季通吾老友也凡性與天道之妙他弟子不得聞者必以語季通焉異篇奥傳微辭邃義多先令討究而後親折衷之故嘗輯其問答之辭曰翁季録者蓋引以自匹也此端平二年真公所述後十四年為淳祐九年公之孫杭作朱子語録後序亦言先師嘗有親自刪定晚嵗與先大父西山講論之語及性與天道之妙名曰翁季録者久未得出以流行於世豈斯文之顯晦固有時乎是此書在宋季已莫可尋覓矣先文貞公曽言國朝浙西某家購得是書秘藏多年後經播遷復散佚豈斯文終不傳於世也耶然先生之遺書微義今尚有考前哲謂大者如河圖洪範之説太極經世之旨所以輔益於朱子者不少其髙深要妙處後學亦未能卒讀也文公嘗曰季通平生學問多謙讓皆寓於某集中是則讀文公集者尤得尋玩其大略一二則是書雖亡謂之存可也噫西山雲谷兩燈相望今去五百載想象芳規者猶如瞻日月而摩星斗矣 \\n 文節蔡西山先生元定 \\n 蔡元定字季通生而穎異八嵗能詩十嵗日記千百言牧堂示以二程邵張之書曰此孔孟正脈也先生深涵其義辨析益精讀書西山絶頂忍饑啖薺乾道間見文公朱子於崇安遂師事焉文公扣其學大驚曰此吾老友也不當在弟子之列凡講論諸經奥義諸弟子所不得聞者必以語先生四方來學者必俾先從先生討論而後折衷之文公嘗論中庸已發未發之旨謂人自嬰兒至老死雖語黙動静之不同然大體莫非已發先生不以為然謂未發之時要涵養一節功夫引程子敬而無夫便是喜怒哀樂未發謂之中後二年文公再與辨論始悟其説而悉反之由是益奇先生故先生每至必留講數日往往通夕對牀不暇假寐諸從文公遊者歸必過先生之家聴其言論不忍去去皆充然有所得淳熙戊申太常卿尤袤祕書少監楊萬里薦於朝特召辭以疾鄉人稱為聘君築室西山将老焉韓侂胄擅政設學禁以空善類一時臺諫承風排擊先生知不免謂學者劉礪曰化性去偽惡得無罪及沈繼祖劉三傑為言官連疏譏詆文公并及先生遂坐謫道州州縣捕甚急不辭家而行或曰姑緩之先生曰獲罪於天天可逃乎文公與從遊者數百人餞别蕭寺中坐客有興嗟泣下者文公微視先生不異平時因喟然曰朋友相愛之情季通不挫之志可謂兩得之矣而先生亦賦詩云執手笑相别無為兒女悲與其子沈行三千里脚為流血既至諸州士子從遊者日衆有名士挾才簡傲非笑前修者亦心服謁拜執弟子禮人為語曰初不敬今納命愛先生者謂宜謝遣生徒先生曰彼以學來何忍拒之若有禍患豈閉户所得免乎貽書訓子曰獨寢不愧衾獨行不愧影庶可傳之子孫勿以余得罪故而遂懈焉一日謂沈曰吾欲安静還造化舊物可謝客閲三日卒時慶元四年也年六十四塟建陽縣崇泰里翠嵐之山先生卒文公哭之慟誄之曰精詣之識卓越之才不可屈之志不可窮之辨不可復得而見矣天之生是人也果何為耶嘉定三年侂胄既誅贈迪功郎賜諡文節先生與文公遊最久精識博聞同輩皆不能及義理洞見大原尤長於天文地理樂律厯數兵陣之説凡古書奇辭奥義過目輒解文公嘗曰人讀易書難季通讀難書易又曰造化微妙惟深於理者能識之吾與季通言而不厭因自輯所與先生問答者號曰翁季録蓋引以自匹也先生居家以孝弟忠信儀型子孫而教人以性與天道為先自本而支自源而流聞者莫不興起嘗言文公教人以訓詁文字為先下學上達固是常事然世衰道微邪説交作學者未知本源未必不惑於異端之説也故文公晚年接引後學亦無隠然者文公疏釋四書及諸經通鑑綱目近思録與先生多所參訂啓蒙一書則屬先生起稾至論易推本河圖洛書邵氏皇極經世書先天圖往往與先生往復而有發焉平生問學多寓於文公集中所著書有大衍詳説律吕新書燕樂源辨皇極經世太乙潛虚指要洪範八陣圖説隂符經解及詩柬雜説若干卷學者稱西山先生明嘉靖間從祀啟聖公祠國朝康熙四十五年從學臣沈涵之請賜御書紫陽羽翼四大字匾於祠子三淵沆沈皆能紹父之學（道南源委　名臣言行外録　蔡氏九儒書　名儒傳） \\n 翁竹林先生易 \\n 翁易字粹翁建陽人通六經尤長春秋嘗與計偕從劉爚遊因得登朱文公蔡西山之門遂不介心青紫講明奥義往返辨難悉得旨歸晚嵗授徒竹林精舍學者稱竹林先生子甫字景山寶慶二年進士既仕後尤勵志讀書薦知西安縣除直講太常博士累官太傅少卿出知江西轉運使兼守豫章改知泉州未赴卒以忠悃著聲所著有蜀漢書浩堂類稾讀書壁記 \\n 丘子陵先生崈 \\n 丘崈字子陵按西山集言丘子陵才學優長相随謫所辛勤不懈其志餘俟考（再按建寧選舉志載丘密甌寧人紹興十八年進士未知即此公否） \\n ○處士蔡節齋先生淵學派 \\n 劉氏爚撰蔡西山先生墓志曰先生居家以孝悌忠信儀刑子孫而教人也以性與天道為先自本而支自源而流聞者莫不興起常言文公教人以訓詁文字為先下學上達固是常事然世衰道微邪説交作學者未知本原未必不惑於異端之説也故文公晚年接引後學亦無隠然者按節齋為西山先生長子稟學家庭授易學宗旨又深探無極太極之妙所著有易學訓解太極圖解等書其從事學問本原者蓋家學之標的也前儒嘗論文公近思録首編太極道體諸篇名為近思而實逺思似非初學階梯竊嘗妄議宋世周程張諸儒所以繼絶學者在闡發道體本原而太極一篇即論學之統體也子思子中庸首篇首發性道之旨萬世宗之近思之録其亦祖述中庸之意歟西山先生所謂文公接引後學之苦心意在斯乎再按公所著易説甚多其太極圖解一篇草廬吳氏嘗譏之先儒闡析微言非後學所敢輕議謹敘述其説與同志訂厥疑焉其云易有太極易變易也夫子所謂無體之易也太極至極也言變易無體而有至極之理也先儒皆以太極二字便為萬化之原而於易之一字但目為易書故太極圖特以無極而太極發明易有太極之旨其所謂無極而太極者蓋亦言其無體之易而有至極之理也以其無樞紐根柢之形實為天下之大樞紐大根柢也而太極本無極者以其為天下之大樞紐大根柢而初非有樞紐根柢之形也聖人謂之太極者所以指夫天地萬物之理也周子謂之無極者所以著夫無聲無臭之妙也是以無極之説實有得於太極之一言或以為周子妄加者謬也按此條吳氏草廬嘗議蔡氏謂周子於太極之上加無極正是解夫子易有太極之易字而其解易字亦曰易變易也澄謂變易屬乎隂陽豈可以言無極蔡氏自知其説之病乃引易無體之説以救之而曰變易無體之中有至極之理也朱子以易為隂陽之變易有太極者言隂陽變易之中有至理以為主宰也蔡氏既以變易無體為理矣而又曰中有至極之理然則理中復有一理乎變易無體已是言理而又曰有至極之理可乎又曰流行乎乾坤中之易非易有太極之易也果有二等易乎又曰隂陽動静之間是流行中之太極與夫子所言太極降一等果有降一等之太極乎蔡氏所解卦爻彖象多有發明朱子未到處澄纂言中亦取其説但易解後别有大傳易説一卷主於破其師太極在隂陽中之説於道之大本大原差了故有此兩般易兩般太極之謬談云云按節齋所著易解數種及太極通旨諸書今皆佚而存者少矣吳氏所論或易解中及太極通旨之論耳若就現今九儒書中所存太極圖解一篇其解易有太極易字謂變易無體而有至極之理亦言其生生不已變動不居無動静無方體而有至理焉耳朱子語類曽言易有太極是生兩儀即所謂易也但先倒説此一句故曰易有太極細玩朱子所論正涵程夫子動静無端隂陽無始之意蔡氏解易有太極似與朱夫子之言不異但以易有太極欲合無極而太極之旨語意似乎不同蓋易有太極之易字指氣而言而無極二字言其無方所無紀極泛言其無形狀而有此道理耳故朱子曰周子之言有無以有無為一也蔡氏原未説到是理至論流行乾坤中之易非易有太極之易此在蔡氏易書中之論有疵處朱門如陳北溪先生亦曽指摘易説大槩依本義而大義與本義不同多涉元妙此不具録云再按朱子言無體者或自隂而陽或自陽而隂無確定底故云無體也此交易變易之義也至論其體則謂之易語類云與易無體句不同各自説一箇道理而已其理則謂之道則是太極矣又朱子答吳晦叔曰夫易變易兼指一動一静已發未發而言之也太極者性情之妙也乃一動一静未發已發之理也故曰易有太極言即其動静闔闢而皆有是理也若以易字専指巳發為言是又以心為已發之説也此固未當程先生言之明矣此數句解易有太極極得其要領按此則節齋之論易有太極之旨似與朱子合欲以易有太極之義合於無極則誠如草廬先生所辨摘者矣乾隆壬申二月書 \\n 處士蔡節齋先生淵 \\n 蔡淵字伯静西山先生長子也清修苦節有父風與弟沈躬耕不仕内學於父外師事晦菴文公西山嘗曰淵宜紹吾易學沈宜演吾皇極數而春秋則以屬知方焉西山舂陵之謫仲黙從侍先生奉母家居文公曰季通素患難行乎患難伯静艱貞近之道訃音聞先生哀毁骨立一以文公家禮為準廬於墓側泣血三年與當世絶丁母憂年及耳順哀毁踰禮文公髙弟黄幹廖徳明張洽萬人傑輔廣陳孔碩既折年輩以從之游學徒包揚陳文蔚潘柄楊復李燔林夔孫李閎祖李方子葉采沈僩戴蒙劉彌劭皆執經抱疑以質其學真徳秀陳宓陳韡黄自然王埜莫不曲巷過門以問出處之實理亂之由真公參大政欲以大學為對先生以為實之以事則理有據而言之易入不然無益真公深敬服西山留意宗法先生繹先志而修明之建祠堂立儀約規條整然其謹於禮有如此者先生平生於易中庸太極説最所加意更定數四嘗謂周子無極而太極之説得於易有太極之一言易者變易無體即無極之義著太極圖解一篇發明此旨見門人翁酉所序及郡守王氏遂所撰墓志至先生之教知行不偏敬義兼備内主於敬而發之以直行之以恕言之有常而動之可則嘗曰屋漏不愧暗室不欺獨行不愧影獨寢不愧衾皆先世之訓服而行之雖妻孥之言未有不可告人者亦未有不可告於天者暴慢鄙悖之人一見先生尊敬斂衽蓋素履之懿有以動其秉彞好徳之良心焉所著有易傳訓解易象意言卦爻辭旨古易協韻大傳易説象數餘論太極通旨化原聞辨中庸通旨大學思問論孟思問讀詩思問體仁擬議性情機要等書學者稱為節齋先生端平三年卒年八十一子四格柄植棟（九儒書　閩書） \\n 翁思齋先生泳 \\n 翁泳字永叔始祖郜唐昭宗朝謫次從王潮入閩泳篤志好學從蔡節齋游與熊竹谷蔡覺軒為同門友註釋河洛運行講義學者稱思齋先生（閩書） \\n 侍講葉仲圭先生采 \\n 葉采字仲圭初從蔡節齋受易學又嘗從李果齋陳安卿游安卿以其好髙妙少循序屢折而痛砭之自是屏斂鋒芒駸趨著實構漁隠精舍問學日進淳祐元年登進士第授邵武尉歴景獻府教授遷祕書監論郡守貪刻遷樞密檢討知邵武軍作郡乗築祠郡泮以祀朱子復置田若干頃祀朱子於光澤以果齋配累官翰林侍講乞歸所著近思録嘗以進呈理宗稱善又著解集西銘性理等書（閩書　道南源委） \\n 進士翁先生酉 \\n 翁酉别號思齋崇安人紹定五年進士（九儒書） \\n 詹先生樞 \\n 詹樞崇安人好學粹文不茍仕進邑令陳樵子重建武夷精舍延樞與熊蒙正為士人講説後輩欣然從遊（此公竢再考） \\n ○文正蔡九峰先生沈學派 \\n 按先生於尚書及洪範數稟學於家庭卒之書成垂世不媿父師之託蓋一門潛心大業推本於牧堂西山貽謀者逺矣余嘗向慕彼時師友林立講磨切究其扶翼正學淵源為可稽也西山真先生嘗言某之生也後不及拜聘君床下復得與先生昆季及公晦諸公游比年退處念一相從於廬峰幔亭間迄不可得而坐中客如先生與公晦父皆不復存然後知一日之會為千載之訣其亦可悲也夫觀此想見當時英賢一時聚散皆為正學顯晦所闗噫自文公之後勉齋黄氏節齋九峰蔡氏雲莊劉氏果齋李氏諸髙弟維持者數十年其後獨西山與鶴山私淑之餘仔肩道脈朱蔡之學賴以不墜師友從遊啟迪之功其所繫豈小哉 \\n 文正蔡九峰先生沈 \\n 蔡沈字仲黙西山先生季子也與伯兄淵次兄沆皆從文公遊先生年僅三十即屏去舉子業一以聖賢為師及西山坐謫舂陵先生随侍從行繭足走三千里至則父子相對以禮義相怡悦西山卒護喪歸於道有遺金義不可受者固却之曰吾寧随所止而殯不以累吾親也初西山以洪範之數久失其傳獨心得之未及論著曰成吾書者沈也文公晚年訓傳諸經略備獨書未及為整環視及門求可付者遂以囑先生先生既受父師之託凜凜常若有負蓋沈潛反復數十年然後克就其序書略曰二帝三王之治本於道二帝三王之道本於心得其心則道與治可得而言矣後世人主有志於二帝三王之治不可不求其道有志於二帝三王之道不可不求其心求心之要舍是書何以哉晚卜居九峰雖當世名卿物色訪求不屑就也平居仰觀俯察黙坐終日瞭然有見於天地之心萬物之情反求諸躬衆理具備信前聖之言不予欺也西山嘗著律吕新書八陣圖皆為文公所歎重然學者鮮窮其微間以叩先生無不毫分縷解者真公文忠撰先生墓誌云某生也後不及拜聘君牀下而喜觀其書嘉定中始見君后山未幾過余于洪都之郡齋留止數月暇則相從質問得所未悟後三年将之潭詣諸君以别户庭幽潔竹樹茂美如適君平子陵之居伯仲聯席衣冠偉然若圖繪中見古人物會李公晦蔡元思繼至引觴命爵名論迭發雜以辨争竟日散去未知離别之可重也比年退念一相從廬峰幔亭間迄不可得而坐中客如君與公晦皆無復存然後知一日之會為千載之訣其亦可悲也夫君承家學淵源河洛由祖槩孫後先一轍言學之有本者必推焉紹定三年卒年六十四諡文正學者稱為九峰先生子模杭權（九儒書　真文忠撰墓誌） \\n 侍郎黄元輔先生自然 \\n 黄自然字元輔甌寧人嘉定末教授郡學以理學誨諸生齋宿問辨率至夜分及漕廣西猶捐俸餘助修禮殿官至吏部侍郎（郡志） \\n ○教授蔡覺軒先生學派 \\n 按宋季山長教席多為名賢栖託之處蓋當時遺逸傳經之儒視此職者為重其在朝廷之上者亦以此職慎擇其選而待之不輕余讀揆席范謝諸公交薦覺軒先生之奏牘可考焉其曰布衣蔡某承累世之心學有經濟之大才自考亭師友散亡之後如某者未見其比是淳祐間有學有守之儒也曰處以學職必能倡率士類知所嚮方是欲責成於秉鐸者作養人才之事也夫推許在大賢之列而量才為學校之官當時選授教職由揆席薦舉其鄭重如此故一代人才萃蔚由此道也延及元代儒宗文師此席尚磊落相望溯學脈稽文獻者不禁憮然於諸賢 \\n 教授蔡覺軒先生模 \\n 蔡模字仲覺九峰先生長子操行髙潔風度夷坦隠居篤學一以聖賢為師王埜創建安書院請任席長淳祐中太守王遂薦之於朝堅以疾辭後宰相謝方叔等薦乞表異以勸後學詔補迪功郎添差本州教授令有司録所著書并訪以所欲言模疏言敬義為萬世帝王心學大旨价人大師等六者為國家守邦要道及請頒白鹿洞學規於天下嘗輯文公之書為續近思録及易傳集解河洛探賾大學衍論語孟集疏等書學者稱覺軒先生（九儒書） \\n 教授熊古溪先生剛大 \\n 熊剛大建陽人嘉定七年進士少穎敏從蔡節齋黄勉齋遊問學精専操行篤至為建安教授所著有詩經註解性理小學集解學者稱古溪先生（性理大全　閩書　蔡氏九儒書） \\n （按蔡氏九儒書載先生撰牧堂地理發微序自言初受業於覺軒先生之門蓋皆得蔡氏一家師承所自矣今總附之覺軒學派焉） \\n 侍講翁丹山先生合 \\n 翁合字叔備崇安人七嵗能文辟童選登嘉禧二年進士歴官有聲賈似道謫建州合上言建實文公朱子闕里三尺童子亦知向善聞似道名咸欲嘔吐況見其面乎乞投荒裔以禦魑魅似道坐責授髙州團練副使循州安置景定中擢侍講號丹山所著有丹山集（建陽郡志） \\n 備考 \\n 蔡氏九賢著述書名紀略曰蔡氏九賢著述甚富惜今無全而文公敘述伊洛諸儒遺言季通之力為多真西山先生撰九峰墓誌云文公顧曰季通吾老友也凡性與天道之妙他弟子不得聞者必以語季通焉異篇奥傳微辭邃旨多先令尋討而後親折衷之故嘗輯其問答之辭曰翁季録者蓋引以自匹也而翁易行實述又云易學啟蒙一書季通研精覃思屢年而後就晦菴復刪潤之始克成書他如近思録之所討論伊洛淵源録之所類集通鑑綱目之所草定太極通書西銘之所講辨季通靡不盡心故每稱其考訂精密又云季通平生著述多謙讓寄寓於某書集中云見九儒書 \\n 蔡氏書堂實跡曰南山草堂在崇安縣武夷二曲兠眉峰下牧堂公創書堂三間為游息之所嘉定戊辰公孫淵沈兄弟復搆書堂於舊址相與講學其中後文肅公杭因祖父之舊而堂搆焉故曰咏歸堂 \\n 又顯慶堂在建陽永忠里麻沙鎮北象岩晴雪山下紹興間牧堂公創書堂三間教其子元定公讀書之所 \\n 又西山精舍在建陽崇泰里西山與雲谷對峙四面壁立山頂平曠有前湖後湖兩水歸内淳熙乙未元定公築室結廬建石門城圍與雲谷文公兩燈相望往來講道理宗朝御書西山二大字頒賜文肅公杭刻於本山之西南崖 \\n 又大明堂在建陽崇泰里雲谷廬峰之下慶元間九峰公沈受文公之命作書集傳創書堂二棟五植寶祐三年理宗御書廬峰二大字頒賜文肅公杭刻於本山之岩 \\n 何氏喬遷潭陽文獻蔡氏卷引略曰蔡氏爐弋陽郡人生唐宣宗大中中拜鳳翔節度使再授東昌刺史昭宗朝謫次從王潮入閩為建陽長官同劉少府翺節度使翁郜同時入閩而長官後卜居麻沙鎮水北四世出九賢者孫名梅實為西山先生之派祖梅四傳至伯禧宋真宗朝以神童授春官伴讀賜詩伯禧之弟伯充為西山先生曽祖伯充之子名諒字守信由太學授國諭伯充之叔名琇生子襄字君謨随父居興化之莆田伯充之孫名發號牧堂子元定諡文節厥後朱文公自五夫遷居考亭築書堂於雲谷而文節亦自麻沙卜居後山築室西山所謂疑難堂懸兩燈相望因號西山 \\n  \\n 　"}
{"章节": "閩中理學淵源考卷二十六", "正文": "　 \\n 閩中理學淵源考卷二十六 \\n 　 \\n  \\n  \\n 廣平府知府李清馥撰 \\n ○文肅黄勉齋先生幹學派 \\n 慈溪黄氏震曰乾淳之盛晦菴南軒東萊稱三先生獨晦菴得年最髙講學最久為集大成晦菴既沒門人如閩中則潘謙之楊志仁林正卿林子武李守約李公晦江西則甘吉父黄去私張元徳江東則李敬子胡伯量蔡元思浙中則葉味道潘子善黄子洪皆號髙弟獨勉齋先生强毅自立足任負荷又勿軒熊氏禾撰考亭書院記云公祠以文肅黄氏幹配舊典也從以文節蔡氏元定文簡劉氏爚文忠真氏徳秀建安武夷例也我文公體用之學黄氏其庶幾乎餘皆守公之道不二又貢氏師泰撰勉齋先生書院記曰文公門人弟子聰明卓越固不為少然求其始終不渝老而彌篤者先生一人而已先生因劉子澄一拜文公於屏山之後既慨然以斯道自任又曰聖賢墜緒非文公無以明文公遺書非先生無以成則斯文吾道確乎其有所歸矣又先生嘗曰年來學者但見古人有格物窮理之説便馳心於辨析講論之間而不務持養省察之實所以辨析講論者又不原切問近思之意天之所以與我與我之所以全乎天者大本大原漫不加省而尋行數墨入耳出口以為即此便是學問退而察其胸中之所存與夫應事接物無一不相背馳聖人教人決不若是觀此則文公捐館後諸門徒師法漸訛不但微言既絶而大義亦乖勉齋數言實救當時流弊信乎朱門的傳也考朱子門徒在閩中者二百餘在吳越江右楚黔者亦二百餘惟勉齋黄氏之傳獨逺流及元代在閩如勿軒熊氏石堂陳氏明代虚齋蔡氏剰夫陳氏翠榘周氏皆能衍翼宗派崇守家法要皆謹紫陽勉齋北溪瓜山西山諸遺榘其在今日閩海派别宗風墜緒尤可尋遡論者謂國朝先文貞公之學淵源所漸實鄉國之接武云至金華四子則又勉齋先生一派單傳流及明代如章楓山國朝如陸清獻公皆是餘風所及者馥曽過金華仰止先賢詩云鼓棹歸閩路揚帆過越年澄波來活水佳氣起蒼煙文獻渡江後（謂朱吕張講學及金華四子）忠良靖難前（謂宋文憲諸公）只疑學派在猶自隔山川乾隆辛未五月念七日 \\n 文肅黄勉齋先生幹 \\n 黄幹字直卿閩縣人父瑀以篤行直道聞為饒州司户歴官侍御史所至有聲父歿先生往見清江劉清之清之奇之曰時學非所以處子也今洛陽正傳則在朱仲晦矣盍往學焉即以書為容見之先生歸白母即日行時方大雪既至見文公晝夜勵學不設榻不解帶倦則微坐一椅或至達曙文公語人曰直卿志堅思苦與之處甚有益嘗詣東萊吕氏以所聞於文公者相質正及廣漢張敬夫亡文公與直卿書曰吾道益孤朋友亦難得十分可指擬者直卿明睿端莊造詣甚篤斯道有望於直卿者不輕後遂以女妻之寧宗即位文公奏授先生将仕郎而銓中授迪功郎監台州酒務丁母憂學者聴講於墓廬文公作竹林精舍成遺以書有他時便可代即講席之語及編禮書獨屬以喪祭二編稿成文公見而喜曰所立規模次第縝密有條理他日取家鄉邦國王朝禮倣此更定之病革以深衣及所著書授之手書與訣曰吾道之托在此文公歿先生持心喪三年畢調監嘉興府石門酒庫遷知臨川縣改調新淦縣差通判安豐軍尋知漢陽軍即於郡治後立周程游朱四先生祠别為屋以館四方之士以病乞祠主管武夷沖祐觀未幾起知安慶府至則金人犯光山安慶去光山不逺民情震恐先生為守禦計請城於朝不待報下即日興工計田出役法均費省城既完後二年金人破黄州沙窩諸闗淮東西皆震獨安慶按堵如故時李珏往維揚視師與偕行幹言金欲以十六縣之衆四月攻浮光侵五闗五闗失守則蘄黄決不可保蘄黄不保則江南危尚書聞此亦已數日乃不聞有所施行何耶珏不能用厥後光黄蘄失果如其言遂立辭去請祠不已俄再命知安慶不就入廬山訪友人李燔陳宓盤旋玉淵三峽間俯仰文公舊跡講乾坤二卦於白鹿書院山南北之士皆來集未幾召赴行在所奏事除大理寺丞不拜為御史李楠所劾遂罷歸初先生在臨川時金華何伯熭為臨川邑丞令其子基師事焉先生告以必有真實心地刻苦功夫而後可基受命又以其學傳同郡王柏柏傳金履祥履祥傳許謙而道益著學者推原統緒以為文公之世適實皆淵源於先生云先生剛介洪毅於師傳盡心致知之學身體之無遺力當官不避難不憚事撫摩凋瘵如護肢體鋤强暴投機制變與衆絶慮營畫守邊備禦籌閫外事如宿将嘗試也比歸老終窶且貧煙火時不繼蔬食餉客危坐講切徹旦夜編禮著書不輟堅壯之志終老彌勵雖暮齡宿疾未嘗倦怠也當時出朱門號髙弟者至衆獨先生强毅有力足任負荷歸而弟子益進巴蜀江湖之士皆來質疑請益如文公時俄命知潮州辭踰月乞致仕特授承議郎歿後數年以門人請諡特贈朝奉郎與一子下州文學諡文肅學者稱勉齋先生貢氏師泰曰南渡後文公集諸儒之大成於時門人弟子聰明卓越固為不少然求其始終不渝老而彌篤者先生一人而已蓋先生有意斯文以陸沈下官不能大行其學固可深慨然聖賢墜緒非文公無以明文公遺書非先生無以成則斯文吾道確乎其有所歸矣先生歿其傳之著者在閩則宓齋陳氏信齋楊氏在浙則北山何氏江以西則臨川黄氏江以東則雙峰饒氏其久而益著者則西山真氏衍義諸書凡今經幃進講成均典教皆出先生講論之餘云所著書説十卷六經講義三十卷禮記集註十四卷論語通釋十卷論語意原一卷及勉齋集行世兄東字仁卿見上文公學派（閩書　名儒傳　理學宗傳　貢氏勉齋書院記　宋史　理學正宗） \\n 侍郎黄子敬先生師雍 \\n 黄師雍字子敬閩清人少從黄勉齋學寶慶二年進士為楚州官屬時李全反狀已露師雍密結忠義軍别部都統時青圖之謀洩青被殺時雍不為動秩滿朝議賢之師雍恥出史彌逺門不往見之調婺州教授學政一以吕祖謙為法慕徐僑有清望欲謁之會僑有召命則不往僑聞賢之至闕以其學最聞而李宗勉趙必愿趙汝談等亦先後交薦丞相喬行簡許以朝除矣師雍入見勸其歸老行簡不説遂出知龍溪行簡罷史嵩之繼相遷糧料科延至私室謂曰糧料科密邇相府所以處君師雍不顧故與博士劉應起相善應起論嵩之嵩之疑師雍左右之諷御史梅■〈木巳〉彈師雍差知邵武久之遷宗正簿拜監察御史論嵩之罷之理宗欲以師雍為侍御史丞相鄭清之沮之曰如此則臣不可留遷起居舍人兼侍講即力乞去清之猶冀其少貶師雍曰吾欲為全人終不屈數月卒被劾罷久之以直寶文閣奉祀起為左史改江西轉運使遷禮部侍郎命下卒於江西官舍師雍為人簡淡寡欲靖厚有守言若不出口而於邪正之辨甚明視外物輕甚故博採公論當官而行愛護名節無愧師友云（閩書　宋史　通志） \\n 提管鄭中實先生鼎新 \\n 鄭鼎新字中實仙遊人嘉定十六年進士知晉江縣建問政堂輯論語繫於政者二十四章書之堂壁建縣學文宣王廟闢一堂扁以尊道時真西山守泉殊敬重之尋通判處州監右藏東庫遷國子書庫授都大提管卒鼎新少受業黄勉齋之門問答甚詳而與楊信齋遊嘗考究禮書成編名曰禮學舉要又撰禮樂從宜集居家好義有家塾義莊西山真氏嘗為之記其卒也遺命治喪一以儀禮從事（閩書　仙遊志） \\n 教授陳日昭先生如晦（子覺伯） \\n 陳如晦字日昭長樂人從黄勉齋遊嘗讀西山真氏夜氣箴作曰須見得冬為四時之夜夜乃一日之冬便是自家嚮晦入息處又見得造化發育之妙便是自家事物周旋處於此敬義夾持動静交養則兩得之矣遂次其韻為生意箴西山得之亟加稱賞一時耆徳鉅公樂與為道誼交以趙汝騰薦充經筵不果授本州教授卒所著有論語問答及講義文集子覺伯字宗尹咸淳七年進士授泉州教授以古道迪士幼主航海次泉州港覺伯率同列表起居尋命攝州倅扈從入廣拜福建提刑數月罷歸聞厓山師潰憤惋不食且卒命其子曰吾宋臣也題吾墓則係吾於宋（閩書） \\n 提舉李汝明先生鑑 \\n 李鑑字汝明寧徳人嘉定元年進士官終廣東提舉初從黄勉齋楊信齋遊得聞敬義之旨歸與龔剡創六經講社推明師説誘掖後進居官平易近民尤曉兵事嘗督捕贛冦提兵親入梅州界擒陳羅二賊後梅冦猖獗授以州符賊憚鑑威名遁去及莅廣西值西浙大饑鑑運米千艘全活甚衆（閩書） \\n 葉先生真 \\n 葉真字未詳三山人經義考林氏耕尚書集解後序曰耕暫攝鄉校學録葉君真里之耆儒嘗從勉齋遊其先世亦從拙齋學與東萊同時又出家藏寫本林李二先生書解及詩説相示較之首尾並同云按耕叟謂葉君真里之耆儒嘗從勉齋遊其先世亦從拙齋學意其人必卓然者且溯其家世學有淵源惜未得紀述可詳姑録其槩待考（經義考林氏耕尚書集解後序） \\n 葉雲叟先生士龍 \\n 葉士龍號雲叟名與事實籍貫未詳待考　按劉後村送葉士龍歸竹林精舍詩曰侍講開甥館三間不至奢少曽居北面老只住東家野筍庖尤美深衣衮未華何時尋舊路去謁玉川茶　按此詩後劉公小註云勉齋依文公以居雲叟勉齋髙弟云 \\n  \\n 　"}
{"章节": "閩中理學淵源考卷二十七", "正文": "　 \\n 閩中理學淵源考卷二十七 \\n 　 \\n  \\n  \\n 廣平府知府李清馥撰 \\n ○文簡劉晦伯先生鑰學派 \\n 按真西山先生撰公神道碑略曰公平生大節雖未易以一善名然溯其學問源流與夫見諸謀謨事業則惟正之一言足以蔽之蓋公顯考銀青府君（即恒軒先生懋）蚤受學於屏山劉先生籍溪胡先生盡得義理精微之藴公幼在家庭耳濡目染朱文公以道徳為學者師公出入其門切磨講貫者數十年眡他從游之士為最久又曰公天資厚重而不浮純一而不雜又嘗用力於致知力行之地每於夜間斂衽黙坐虚心省察嘗曰不於定静時體察則應事接物或至有差嘗取節孝徐先生帖教子弟其言曰日入之後至於夜中事物俱静志氣俱定是君子思慮經綸之時晝之所行夜之所思也至其立朝大節在乞罷偽學之禁以正人心息邪説又嘗言舍法兼取行藝今但考其藝而略其行請以朱某白鹿洞書院學規頒下兩學為諸生齋規與舊學規並行又取朱文公集註刋行胄監一時太學諸生稍務以道義相勉而知窮理居敬之説至講筵講論每援師説其奮忠陳謀察微慮逺於啟沃君心有獨至者今撮其大略著於篇 \\n 文簡劉晦伯先生鑰 \\n 劉鑰字晦伯懋子乾道八年進士歴官連城令蠲無名征斂新學宫教諸生八徳之方改知閩縣清簡為治與民有信大族貴宦頑庶奸胥莫敢撓法諸臺府合詞列薦先生自謂與趙丞相汝愚有連避嫌乞通判潭州以歸寧宗受内禪先生寓書丞相曰前日之事如病寒熱一旦解散即無所苦至於蠱毒中人初不自覺觸物而發則殆矣蓋指韓侂胄而丞相不能用丁父艱學禁方嚴從朱子於講學武夷築雲莊山房為終老計寧宗初知徳慶府興學校練軍實入對請恐懼修省開言路進人才飭邊備執政議欲留先生宰臣陳自强曰斯人閩縣之政吾知之然真偽學也侂胄誅自强逐遂以先生提舉廣東常平茶鹽嘉定二年召對帝嘉奨除吏部郎中輪對請開張聖聴於經筵講讀大臣奏對反覆問難以采義理之當否政事之是非乞外除浙西提點刑獄所劾不避權要所舉不受干求召國子司業言治道原於士風士風本於學術藝祖干戈甫定召處士王昭素講易禁中累聖相承以為先務治教休明儒宗間出然後六經遺旨孔孟微言復明於千載之後天下學者誦而習之以論語孟子大學中庸為準故其事父則孝事君則忠世之所謂道學也慶元以來權佞當國惡人議已指道為偽屏其人禁其書十餘年間學者無所依向義利不明趨向汚下望其立名節修職業胡可得也乞降明詔罷偽學之禁息邪説正人心宗社之福又言舍法兼取行藝今但考其藝而略其行故侍講朱某白鹿洞揭示學規皆聖賢教人大旨謹録以進請頒下兩學與舊學規並行從之嘗言於丞相史彌逺請以朱子所著論語中庸大學孟子之説以備勸講後先生在成均遂以數書鋟於胄監俾學者誦習焉除權刑部侍郎兼祭酒左諭徳同修撰時羣臣争務容黙先生疏請崇奨忠讜以作士氣深戒諛佞以肅百僚固藩籬選将帥尤今日不可緩者除刑部侍郎權工部尚書兼右庶子仍兼講讀於東宫每講論至經史所陳聲色嗜慾之戒輒懇切敷陳以年過七十乞休疏凡二十餘上許之積階大中大夫以通奉大夫致仕遺表聞贈光禄大夫官其後賜諡文簡先生為人簡質端重而天性孝友少習家訓長得名師如張宣公吕成公皆前修鉅儒相與往復講論其學以不欺為主其接物夷易與人言心平氣和語簡而當聴者心服稱人之善無溢美其惡惡亦無深疾每病學者空談無實嘗為天台學四先生學記曰學者當窮理以致其知反躬以踐其實若趨其名以為髙入耳而出乎口皆四先生之罪人也其平生所素戒在此每夜斂衽黙坐虚心省察嘗取徐節孝帖教子弟其言曰日入之後至於夜中事物俱静志氣俱定是君子思慮經綸之時晚號雲莊居士著有奏議史稾經筵故事東宫詩解易經説禮記解講堂故事雲莊外稾續稾若干卷子垕（道南源委　閩書　西山撰神道碑） \\n ○司農詹元善先生體仁學派 \\n 按西山真先生敘公行狀詳矣但舊傳俱載西山從遊於公而行狀並未敘及及讀祭文有云若某之不才顧何足以語上而公獨以為可教每更以留連讀此似平昔曽親炙論説非同及門受業者不然行狀獨無一語敘及耶今仍採舊傳録出以待考訂再按先生之父詹公慥與胡公宏劉公子翬游而先生又出紫陽之門其於當世名臣如梁公克家趙公汝愚周公必大皆與往復人才商論國是而蔡西山被謫時留在邑中甚得公調護之力真公稱其立朝當官自信所學於辭受出處之槩尤不茍云 \\n 司農詹元善先生體仁 \\n 詹體仁字元善建寧崇安人父慥與胡五峯劉屏山游先生登隆興元年進士第調饒州浮梁尉郡上先生獲盜功狀當賞謝不就為泉州晉江丞程尚書大昌司馬侍郎汲相繼為守賞待特異郡有疑獄必諮焉宰相梁克家泉人也始知先生薦於朝入為太學録遷太學博士尋遷太常博士時髙宗廟諡或謂宜稱堯宗先生言諡法雖有之於古無據且大行功莫盛於中興請比殷武丁諡為髙議遂決累官太常少卿時上以積疑成疾久不過重華宫先生陛對首陳父子至恩引易睽孤之説以開廣聖意孝宗崩先生率同列抗疏請駕詣重華宫親臨祥祭時趙汝愚将定大策外庭無預謀者密令先生及左司郎官徐誼達意少保吳琚請憲聖太后垂簾為援立計寧宗登極天下晏然先生密贊汝愚之力也時議大行皇帝諡先生言夀皇帝事徳夀二十餘年極天下之養諒隂三年不御常服漢唐以來未之有宜諡曰孝卒用其言先生深於禮故前後定兩朝廟諡異論莫能奪議者韙之孝宗将復土先生言永阜陵地勢卑下非所以妥安神靈與宰相異議除太府卿尋直龍圖閣知福州言者竟以前論山陵事罷之屏處者八年退居霅川日以經史自娛人莫窺其際始復直龍圖閣知静江府移守鄂州除司農卿復總湖廣餉事時嵗凶艱食即以便宜發廩賑救而後以聞侂胄議開邊一時爭談兵以規進用先生移書廟堂言兵不可輕動皇甫斌自以将家子好言兵先生語僚屬謂斌必敗已而果然開禧二年卒年六十四先生天姿超邁志守卓然自擢第歸即從朱先生遊講質疑義其學以存誠慎獨為主患世儒論經多失本旨曰惟皇上帝降衷於下民若有恒性克綏厥猷惟后此即天命之謂性率性之謂道修道之謂教也人能知此則知觀書之要而無穿鑿之患矣博覽羣書自天文地理卜筮醫藥百氏雜説靡不通於渾儀漏刻俱自親製以測驗皆合趙渙造新厯以獻先生為作序中書舍人黄裳一見嗟異因以定交為文若不經意而明白暢遂悉根於理致神識恬暢喜論説古今遇佳士良友窮日夜語不厭立朝當官自信所學於辭受出處之際尤不茍周公必大當國先生嘗疏薦三十餘人皆當世知名士後多所收擢郡人真公徳秀早從之遊嘗問居官莅民之法先生曰盡心平心而已盡心則無愧平心則不偏世服其確論云所著象數總義厯學啟蒙莊子解諸書（真西山撰行狀　閩書） \\n ○吏部廖子晦先生徳明學派 \\n 按考亭淵源録載徳明所問朱子所答皆論學的要如論敬之該貫動静變化氣質須是勉强講論文字不可與自家身心都無干涉又言閒散不是真樂論前輩諸賢多是略綽見得箇道理便休少有苦心理會又論太極朱子答書曰來諭一一皆契鄙懷足見精敏又文公嘗稱曰徳明學有根據為政能舉先王已墜之典以活中路無告之人固學道愛人之君子所樂聞而願為者觀此可知先生造詣為師門所心許者矣 \\n 吏部廖子晦先生徳明 \\n 廖徳明字子晦南劍州人少學釋氏及得龜山楊氏書讀之大悟遂受業朱子登乾道中進士第知莆田縣民有奉淫祠者罪之沈像於江會有顯者欲取邑地廣其居先生堅持不可累官至潯州有聲諸司交薦之先生曰今老矣况以道徇人乎固辭不受遷廣東提點刑獄彈劾不避權要嵗當薦士朝貴多以書託之先生曰此國家公器也悉不啓封還之有鄉人為主簿先生聞其能薦之會先生行縣簿感其知己置酒延之悉假富人觴豆甚盛先生怒曰一主簿乃若是侈耶必貪也於是追還薦章其公嚴類此時盜陷桂陽迫韶韶人懼先生燕笑自如遣将馳擊而親持小麾督戰大敗之乃分戍守逺斥堠明審賞罰宣布威信韶晏然如平時徙知廣州遷吏部左選郎官奉祠卒先生初為潯州教授為學者講明聖賢心學之要手植三柏於學潯士愛敬之如甘棠在南粤時立師悟堂刻朱子家禮及程氏諸書公餘延僚屬及諸生親為講説逺近化之嘗語人以仕學之要曰徳明自始仕以至為郡惟用三代直道而行一句而已所著有朱子語録春秋會要槎溪集諸書 \\n （按朱子語録姓氏廖子晦先生録語在乾道九年癸巳以後所聞時朱子年四十四此為早嵗及門者再按黄勉齋答李貫之書論語録以所記年月為序以為未安又稱記録之人如子晦文漢卿文之類絶少今閲現今所刋語録姓氏以廖子晦輔漢卿為首或本勉齋所答之語所更訂耳　考亭淵源録　道南源委　閩書） \\n 提刑鄒先生應博 \\n 鄒應博泰寧人受學於廖公徳明寶慶中監行在都進奏院奏對引書危微精一以朱子之説進嘗知婺州蘇州提點江南西路刑獄為真公徳秀所薦 \\n 鄭先生師尹 \\n 鄭師尹字未詳按建安郡守王氏遂撰建安書院記言前守王公埜以廖公徳明之門人鄭師尹為賢而開館迎之尤以蔡公元定之孫模為賢而移書致之會書院成請蔡君典教事適公入覲鄭以故歸蔡亦憂去士不能不觖望云　考蔡先生模已見蔡氏家學鄭先生師尹未詳疑是延建人必當時表著者今附之廖公學派待考 \\n （王氏遂撰建寧府書院記言淳祐三年夏前建安守王埜陛辭理宗命之曰游胡朱真流風未冺表宅里以善其民則予汝懌埜再拜稽首奉命至郡以游胡舊嘗有祠乃創建安書院祠朱子而又以真西山配享請於朝許之按是時理宗淳祐元年方幸學從祀周程張朱五子并求訪遺書而於郡守到官之日訓辭復及之故所在興起書院獨多蓋自端平初召用正人時稱小元祐自是數年崇奨正學一時師席類多名儒耆彦為紫陽文公派澤故鄭氏師尹蔡氏模自皆一時之選也再按王氏埜王氏遂亦皆宗仰朱子之學王埜為金華人王遂為金壇人王埜曽友教於蔡節齋父子王遂號潛軒曽撰節齋墓志序述學派源流闡發特詳二公宦學皆卓然者也附此備考） \\n ○提刑楊澹軒先生方學派 \\n 按長汀斯時惟澹軒先生及紫陽之門外此寥寥亦風氣初開之始也傳稱其清修篤孝行已拔俗到官操履剛正廉介不可干以私至論學之詳朱子集中往復諸書可檢也 \\n 提刑楊澹軒先生方 \\n 楊方字子直長沙人清修篤孝行已拔俗隆興元年登進士調弋陽尉還特取道崇安叅謁朱子面受所傳未赴改清逺簿廣廉憲姚孝資檄攝曲江以廉介剛直聞改武寧丞秩滿趙公汝愚帥蜀辟管機宜尋薦於朝召對擢宗正寺簿乞外通判吉州淳熙末知建昌軍召為樞密院編修官首疏乞朝重華宫辭甚懇切寧宗立除秘書郎出知吉州偽學禁興坐汝愚朱子黨罷居贛州閉户讀書學禁稍弛起知攝州至官未數月乞祠以歸嘉定更化召為右侍郎官進考功郎官操履剛正終與時忤尋復去國越二年以鯁介老成除直寶謨閣提刑廣西循歴屬部發摘奸貪官吏重足而立至桂嶺卒所居植淡竹自號淡軒老叟學者稱為澹軒先生所著有寒泉語録 \\n （按朱子語録姓氏楊澹軒先生録語在乾道六年庚寅所聞時朱子年四十一此為早嵗及門記語録之最早者） \\n 縣令丘啓潛先生鱗（丘方附） \\n 丘鱗字啓潛連城人少師事楊澹軒方嘉定十三年特奏名調贛縣尉有廉聲歸值紹定寇發檄攝連城令畫計禦寇率民登東田石全活甚衆招捕使陳韡奏其功辟知建寧縣姪丘方字正叔寶慶二年進士任寧都縣丞興學課士有政聲同受業於澹軒先生（閩書　黎氏撰邱先生書院記　汀郡選舉志） \\n 備考 \\n 黎氏士宏撰丘氏二先生書院記略曰連城踞萬山中重巒疊峙覽竒者目不暇給矧東田數片石屹立一方石之麓為宋儒丘二先生讀書舍後人即其遺址祠以祀之按郡縣志丘鱗字啟潛嘉定十三年進士姪丘方字正叔寶慶二年進士同受業楊澹軒先生澹軒先生為朱門髙弟其時同學諸子罕出其右及學成歸鄞江考道問徳與朱子往復辨論折衷至當載在語録者章章可考二先生從之學盡得其傳至啓潛先生禦寇有功辟知邵武軍建寧縣承直郎日與劉徳言梁文叔馮作肅吳大年葉直翁吳仲玉諸先儒切磋友善講道不倦遡其所從皆朱門嫡傳也又曰吾獨慨閩自龜山道南後羣英萃興號為鄒魯名邦汀距延咫尺間何從學者寥寥唯楊先生謁朱子受所傳於前二先生從楊學紹所聞於後倡明聖道引誘善類汀人始知詩書禮樂之學是先生徳業未顯於當時教化尚留於後世自是士子争自濯磨敦倫紀勵名節稱先則古代有聞人孰非二先生教澤之所遺耶 \\n ○林存齋先生憲卿學派 \\n 黄氏日抄言晦菴先生沒後公亦在髙弟之列勉齋祭先生文稱栗山之陽無百室之聚家絃誦而人縫掖又皆知義理之訓公之教也又曰吾鄉之士遊晦菴之門晚嵗能自守者不過三數人如公之醇厚質直樂善不倦則又朋友之所敬愛云 \\n 林存齋先生憲卿 \\n 林憲卿字公度福州懷安人居大山長谷之中與世異趨不妄交遊慎擇師友醇厚質直樂善不倦從晦菴先生遊知所自守以忠信見稱於師門以義理化導乎鄉里年七十猶嗜學不衰學者稱為存齋先生及卒黄勉齋誌其墓其徒吳宗萬林士蒙皆知名（考亭淵源録　閩書） \\n ○潘瓜山先生柄學派 \\n 朱子答謙之書曰所示問目如伊川亦有時教人静坐然孔孟以上却無此説要須從上推尋見得静坐與觀理兩不相妨乃為的當耳按謙之在朱門為髙弟其所問心性分别與夫静坐及存養數條俱為涵養本原切己功夫慈溪黄氏嘗言晦菴沒後閩中門人如潘謙之楊志仁林正卿林子武李守約李公晦皆在髙弟之列以此知其選矣又按公之父滋從林先生之奇遊聞晦菴講道武夷遂命公兄弟從遊皆以弱冠摳衣有道厲志前修蓋貽謀有自來矣 \\n 潘瓜山先生柄 \\n 潘柄字謙之懷安人父滋林公之奇髙弟也黄勉齋嘗受業焉兄植字立之工於文不赴塲屋勵志潛修専以務實為本兄弟承父命俱往事文公於武夷公稱曰立之有説得到處先生年十六即有志於道文公悉以所學授之遂取聖賢格言為訓又以吕氏鄉約櫽括繼其後凡存心養性之道律己治人之功條目具列終身所行不出於此著易解尚書解學者稱瓜山先生 \\n （按朱子語録姓氏潘瓜山先生録語在淳熙十年癸夘以後所聞時朱子年已五十四此為中嵗及門者　閩書考亭淵源録　道南源委） \\n 蘇先生國台 \\n 蘇國台其先徳化人曽祖欽遷於仙遊父權從祖總龜皆為名儒國台從瓜山潘公學 \\n ○楊信齋先生復學派 \\n 考公平昔多講貫於制度典章之學文公沒後又從勉齋黄氏游稱朱門髙弟西山真氏莅官至閩於三山築尊徳堂以待之是時公年已老所造有更超然者矣 \\n 楊信齋先生復 \\n 楊復字志仁福州長溪人朱子門人後又受業於黄勉齋勁特通敏考索最精見者無不嘆取陳師復稱其學問精深服膺拳拳真西山知福州即郡學創貴徳堂以處之著祭禮圖十四卷儀禮圖解十七卷又有家禮雜説附註二卷學者稱信齋先生（道南源委　考亭淵源録　閩書） \\n 林先生桂發 \\n 林桂發福寧人父艾隠先生志晦菴之學子三宗旦如坦皆有文名桂發受業晦菴之門人信齋楊公復以繼先志云東發黄氏震撰公父墓誌略曰寶祐乙夘嵗余應鄉書聞有髙才卓識持衡風簾間者是為林公桂發而未果識也余既竊第歸君來從事府幕一見如平生歡而末由欵誨益也後四三年再會君吳門與語夜參半君衮衮談古今析義理如傾河漢不可休知其學必有自來而未能悉也自是每見閩之士必問君家世皆言君艾隠先生之子艾隠古學古心超然不與世接君亦刻厲先志坐是偃蹇於世余於是益敬之後之又十年余歸自江西君適從事沿海制司之幕秩滿赴班因得請問艾隠先生詳委君乃愀然言曰宦遊日久先君墓猶未銘正欲屬之子余謝不能再三明日以其狀來又辭至再三皆不獲乃敬為敘其事而次之 \\n ○朝奉李公晦先生方子學派 \\n 文公嘗言公晦資稟自是寡過然開濶中又須縝密寛緩中又須謹嚴先生曽與真文忠公為僚於泉山文忠公言公晦學邃而氣平本經術明世用事之大者余必咨而後行其撰清源文集序言公晦仕泉時為郡守程公所囑輯清源文集七百餘篇集成而某至又為先生子祝辭贊先生為朱門髙弟觀此知先生其有體有用之學者歟又虞邵菴撰雲巖書院記其言曰先生祖子孫三世受學朱子之門當是時閩之學者比於鄒魯余得先生所為年譜序知其於朱氏之學確守而不變所謂豪分縷析致知力行蓋終身焉雲巖即先生講學故處也今録其梗概著於編 \\n 朝奉李公晦先生方子 \\n 李方子字公晦吕之孫少博學能文為人端謹純篤初見朱子謂曰觀公為人自是寡過但寛大中要規矩和緩中要果決遂以果名齋長遊太學學官李道傳折官位輩行具刺就謁嘉定七年登進士廷對第三人調泉州觀察推官真西山為守稱其學邃氣平本經術明世用每有大事必咨決而行暇則辨論經訓至夜分不倦故事秩滿必先通書廟堂乃除先生曰是求也可乎哉丞相史彌逺怒之踰年始除國子録将選入官僚不少貶以希合或告彌逺曰此真徳秀黨也使臺臣劾罷之既歸從遊者盈門竟日危坐未始傾側對賔客一語不妄發雖奴隷亦不加詬詈然皆嚴憚之其學得諸心傳親切超詣嘗語人曰吾問學未能周盡幸於大本有見此心常覺泰然不為物欲所漬若得真實務學之人發明綱領斯道庶幾不墜爾起辰州通判尋卒著有朱子行狀傳道精語等書又有禹貢解朱子嘗稱許之寶慶二年真公徳秀官樞密與尚書袁甫進於朝特旨授朝奉郎致仕與一子恩澤弟文子 \\n （按朱子語録姓氏李公晦先生録語在淳熙十五年戊申以後所聞時朱子年已五十九此為晚嵗及門者　閩書　道南源委　歴代名儒傳） \\n ○蔡白石先生學派 \\n 泉南人文之盛自紫陽文公倡興同安繼以白石蔡先生北溪陳先生宗主文公家法而士習翕然嚮風由是濂洛闗閩之書家絃戸誦號為紫陽别宗其時王梅溪真西山諸賢後先莅官至止主盟斯道人文愈著五百年來知朱真諸大儒之澤矣而白石北溪輔翼踵起之功未有表章者三山蒋氏閩學源流有議公及黄氏巖孫張氏巽郡中宜建以特祠者後之君子折衷詳考必有取焉乾隆十三年戊辰七月初六日書 \\n 蔡白石先生和 \\n 蔡先生和字廷傑晉江人願從朱文公遊以親老不能去勉友人陳易往受業數以書從易請質無虚日居白石村喪祭酌古禮鄉閭化之真西山守郡李果齋以文公弟子佐幕議創書院於東湖延和為堂長會易鎮不果同時有北溪陳淳往來道泉學者勉留講授一時如同邑蘇思恭王次傳王雋黄必昌安溪鄭思忱思永惠安江與權永春卓琮黄以翼皆從先生與淳學先是郡士専經者泥章句業文者競浮華析理者駕玄虚自文公導其源白石北溪濬其流條理明備講論平實由是闗洛考亭之書家誦人習理學之盛號為紫陽别宗居白石村學者稱為白石先生著有易説 \\n 監院鄭景千先生思忱 \\n 鄭思忱字景千安溪人授尚書於西溪李季辨解析精詣生徒常百數嘉定三年以詞賦領鄉薦第一中第為新興令除遺利錢三百萬再知崇安縣以譖左遷浦城丞謁真文忠公與語知其賢言於太守得復任知南恩州歴浙東參議雷變上封事言士溺苞苴習久難化民坐困且盜宜去貪恤人節用蓄力除監登聞鼓院卒年七十二公少年豪爽晚而和粹凝然有守君子也著有詩書釋按先生與景修先生思永皆從蔡公和與陳公淳學時稱紫陽别宗清溪傳入朱門派繫自二先生始 \\n 鄭景修先生思永 \\n 鄭思永字景修安溪人好學篤行蔡白石愛其樸粹妻以女從學終身著有易説（閩書） \\n 王嵓父先生次傳 \\n 王次傳字嵓父晉江人善講析指授生徒多貴顯再預薦不第 \\n  \\n 　"}
{"章节": "閩中理學淵源考卷二十八", "正文": "　 \\n 閩中理學淵源考卷二十八 \\n 　 \\n  \\n  \\n 廣平府知府李清馥撰 \\n ○主簿陳北溪先生淳學派 \\n 按紫陽先生莅漳時北溪方始受業由是漳之人士翕然師尊之維時漳士尚未著顯惟鄰郡泉莆間信向相從講貫者為多此見於先生答黄寺丞直卿之書可考也晚嵗曽與陳復齋宓江徳功黙先後莅安溪令簿惜未至官而卒然三先生皆得紫陽緒餘流風所被其澤未冺山川炳耀學派開先然則泉郡之俎豆先生當與黄巖孫蔡白石諸公並請百世祀宜哉至其為學有所得不逺千里質之晦翁晦翁有喟然與點之嘆則又告之曰當大作下學之功勿遽求上達之見臨川吳氏言朱門惟勉齋黄直卿識理本原其次北溪陳安卿於細碎字義亦不差云 \\n 主簿陳北溪先生淳 \\n 陳先生淳字安卿龍溪人少習舉子業林宗臣見而奇之謂曰此非聖賢之學也授以近思録先生由是盡棄所業益求濂洛遺書讀之曰若是與吾心會蓋真得洙泗之傳者循牆闖門未身其奥吾心恧焉及聞朱子講道武夷欲往從而無資會朱子來守漳州袖所作自警詩為贄朱子讀之恨相見晚與語知其用功深且久直以上達之理發之先生聞語深思益求所未至朱子每語人曰南來吾道得一安卿為喜朱子自漳歸且十年先生復至自述所得朱子曰已見本原矣所闕者下學之功爾自是所聞皆切要語凡三月而朱子卒先生歸追思師訓痛自裁抑無書不讀無物不格日積月累義理貫通洞見條緒凡經傳子史所載紀綱法度禮樂刑政衰興治亂之原得失利害之幾與夫異端邪説似是之非淺深疎密難明之辨無不周詳究勘徹上徹下而於朱子之所以教無復遺恨矣先生僻處陬澨曩時同門諸老皆已零落後來者率累於科舉習於見聞惟鄰郡莆泉間有相信從者嘉定九年以特試寓中都四方友皆來叩質朝士大夫爭館迎焉嚴州守鄭之悌聞其至率僚屬延講郡庠時有竊似亂真自立門庭者教人黙坐求心謂可一蹴而至而以致知格物為支離認人心為道心而是非理欲之所在皆置不聞後生晚出喜奇便簡羣然和之先生極力排之所以發明正學以求指歸則有道學體統等四篇所以排觝異端中其膏肓則有似道似學二辨既歸泉人士師事益衆先生與講解率至夜分惟恐聴者之勞而在巳曽無倦色惟慮人無以受之而不憚傾倒所有以告於是門人随其口授筆之於書大學論孟中庸則有口義仁義禮智心意性情之類随事剖析則有字義詳講仙谿陳沂久往來門下輯一時問答之言為筠谷所聞二卷其深切著明者也先生家故貧事母孝身雖未用而憂時論事感激動人道至晚益尊行著於鄉徳形於言胸中明瑩若太空無雲而其辨説條暢浩乎水涌而山出其推己及人之心甚於饑渴嗜慾不能自遏嘉定十六年授迪功郎主安溪簿泉南諸儒竊自幸有以終教将行竟卒時年六十五矣學者稱北溪先生子榘能讀父書銓次其家集為五十卷有道學體統師友淵源用功節目讀書次序四篇似道似學辨大學中庸論孟口義字義詳講詩禮女學等書（道南源委　宏簡録　名儒傳　閩書　北溪文集　考亭淵源録） \\n 嚴陵學校講義 \\n 淳恭承判府寺丞鄭公之悌偕諸廣文先生領邦之羣賢衆俊會於學校謂淳從游晦菴先生之門俾講明大義以開後進區區淺陋辭不獲命輒吐為説四篇一曰道學體統二曰師友淵源三曰用功節目四曰讀書次序以為賢侯作成人材之助願諸同志共切磋之 \\n 道學體統 \\n 聖賢所謂道學者初非有至幽難窮之理甚髙難行之事也亦不外乎人生日用之常耳蓋道原於天命之奥而實行乎日用之間在心而言則其體有仁義禮智之性其用有惻隠羞惡辭讓是非之情在身而言則其所具有耳目口鼻四肢之用其所與有君臣父子夫婦兄弟朋友之倫在人事而言則處而修身齊家應事接物出而莅官理國牧民御衆微而起居言動衣服飲食大而禮樂刑政財賦軍師凡千條萬緒莫不各有當然一定不易之則皆天理自然流行著見而非人之所强為者自一本而萬殊而體用一原也合萬殊而一統而顯微無間也上帝所降之衷即降乎此也生民所秉之彞即秉乎此也以人之所同得乎此而虚靈不昧則謂之明徳以人之所共由乎此而無所不通則謂之達道堯舜與塗人同一稟也孔子與十室均一賦也聖人之所以為聖生知安行乎此也學者之所以為學講求踐履乎此也謂其君不能賊其君者也謂其民不能賊其民者也自謂其身不能自賊者也操之則存舍之則亡迪之則吉悖之則凶蓋皎然易知坦然易行也是豈有離乎日用常行之外别自為一物至幽而難窮甚髙而難行也哉如或外此而他求則皆非大中至正之道聖賢所不道也 \\n 師友淵源 \\n 粤自羲皇作易首闢渾淪神農黄帝相與繼天立極而宗統之傳有自來矣堯舜禹湯文武更相授受中天地為三綱五常之主臯陶伊傅周召又相與輔相施諸天下為文明之治孔子不得行道之位乃集羣聖之法作經為萬世師而回參伋軻實傳之上下數千年無二説也軻之後失其傳天下騖於俗學蓋千四百餘年昏昏冥冥醉生夢死不自覺也及我宋之興明聖相承太平日久天地真元之氣復會於是濂溪先生與河南二程先生卓然以先知先覺之資相繼而出濂溪不由師傅獨得於天提綱啓鑰其妙具在太極一圖而通書四十章又以發圖之所未盡上與羲皇之易相表裏而下振孔孟不傳之墜緒所謂再闢渾淪二程親授其旨又從而光大之故天理之微人倫之著事物之衆鬼神之幽與凡造道入徳之方修己治人之術莫不秩然有條理備見於易傳遺書使斯世之英才志士得以探討服行而不失其所歸河洛之間斯文洋洋與洙泗並聞而知者有朱文公又即其微言遺旨益精明而瑩白之上以達羣聖之心下以統百家而會於一蓋所謂集諸儒之大成而嗣周程之嫡統粹乎洙泗濂洛之淵源必以是為迷塗之指南庶乎有所取正而不差茍或舍是而他求則茫然無定準終不得其門而入矣既不由是門而入而曰吾能真有得乎聖人心傳之正萬無是理也 \\n 用工節目 \\n 道之浩浩何處下手聖門用工節目其大要亦不過曰致知與力行而已致者推之而至其極之謂致其知者所以明萬理於一心而使之無所疑也力者勉焉而不敢怠之謂力其行者所以復萬善於已而使之無不備也知不致則真是真非無以辨其行将何所適從必有錯認人欲作天理而不自覺者也行不力則雖精義入神亦徒為空言而盛徳至善竟何有於我哉此大學明明徳之功必以格物致知為先而誠意正心修身繼其後中庸擇善固執之目必自夫博學審問慎思明辨而篤行之而顔子稱夫子循循善誘人亦惟在於博我以文約我以禮而已無他説也然此二者亦非截然判先後為二事猶之行者目視足履動輒相應蓋亦交進而互相發也故知之明則行愈達而行之力則所知又益精矣其所以為致知力行之地者必以敬為主敬者主一無適之謂所以提撕警省此心使之惺惺乃心之生道而聖學之所以貫動静徹終始之功也能敬則中有涵養而大本清明由是而致知則心與理相涵而無顛冥之患由是而力行則身與事相安而亦不復有扞格之病矣雖然人性均善均可以適道而鮮有能從事於斯者由其有二病一則病於安常習故而不能奮然立志以求自拔二則病於偏執私主而不能豁然虚心以求實見蓋必如孟子以舜為法於天下而我猶未免為鄉人者為憂必期如舜而後已然後為能立志必如顔子以能問於不能以多問於寡有若無實若虚然後為能虚其心既能立志而不肯自棄又能虚心而不敢自是然後聖門用工節目循序而進日日有惟新之益能升堂入室惟吾之所欲而無所阻矣此又學者所當深自警也 \\n 讀書次序 \\n 書所以載道固不可以不讀而聖賢所以垂訓者不一又自有先後緩急之序而不容以躐進程子曰大學孔氏之遺書而初學入徳之門也於今可見古人為學次第者獨賴此篇之存而論孟次之學者必由是而學焉則庶乎其不差矣蓋大學者古之大人所以為學之法也其大要曰明明徳曰新民曰止至善三者而已於三者之中又分而為格物致知誠意正心修身以至於齊家治國平天下者凡八條大抵規模廣大而本末不遺節目詳明而始終不紊實羣經之綱紀而學者所當最先難講明者也其次則論語二十篇皆聖師言行之要所萃於是而學焉則有以識操存涵養之實又其次則孟子七篇皆諄諄乎王道仁義之談於是而學焉則有以為體驗充廣之端至於中庸一書則聖門傳授心法程子以為其味無窮善讀者味此而有得焉則終身用之有不能盡者矣然其為言大槩上達之意多而下學之意少非初學者所可驟語又必大學論孟之既通然後可以及乎此而始有以灼知其皆為實學無所疑也蓋不先諸大學則無以提挈綱領而盡論孟之精微不參諸論孟則無以發揮藴奥而極中庸之歸趣若不會其極於中庸則又何以建立天下之大本而經綸天下之大經哉是則欲求道者誠不可不急於讀四書而讀四書之法毋過求毋巧鑿毋旁搜毋曲引亦惟平心以玩其旨歸而切己以察其實用而已爾果能於是四者融會貫通而理義昭明胸襟灑落則在我有權衡尺度由是而進諸經與凡讀天下之書論天下之事皆莫不冰融凍釋而輕重長短截然一定自不復有錙銖分寸之或紊矣嗚呼至是而後可與言内聖外王之道而致開物成務之功用也歟 \\n 似道之辨 \\n 或曰今世所謂老佛之道與聖賢之道何如曰似道而非道也蓋老氏之道以無為宗其要歸事清浄令學者修真煉氣以復嬰兒誠為反人理之常世固有脱事物遊方外以事其學者然其説未甚熾固不待論若佛氏之教則充盈乎中華入人骨髄自王公大人至野夫賤隷深閨婦女無不傾心信向之而其所以為説者大槩有二一則下談死生罪福之説以誑愚衆然非明識者莫能決一則上談性命道徳之説以惑髙明亦非常情所易辨也夫死生無子理能原其始而知所以生則反其終而知所以死矣蓋無極之真二五之精妙合而凝乾道成男坤道成女二氣交感化生萬物此天地所以生人物之始也人得是至精之氣而生氣盡則死得是至真之理所賦其存也順吾事則其沒也安死而無愧始終生死如此而已自未生之前是理氣為天地間公共之物非我所得與既凝而生之後始為我所主而有萬化之妙及氣盡而死則理亦随之一付之大化又非我所能専有而常存不滅於冥漠之間也今佛者曰未生之前所謂我者固已具既死之後所謂我者未嘗亡所以輪回生生於千萬億劫而無有窮已則是形潰而反於原既屈之氣有復為方伸之理與造化消息闢闔之情殊不相合且謂天堂地獄明證昭昭則是天地間别有一種不虚不實之田地可以載其境别有一種不虚不實之磚瓦材木可以結其居與萬物有無虚實之性又不相符况其為福可以禱而得為罪可以賂而免則是所以主宰乎幽隠者元為私意之甚抑非福善禍淫大公至正神明之道也觀乎此則死生罪福之説真是真非瞭然愚者可以不必惑而明智者亦可以自決矣夫未有天地之先只自然之理而已有是理則有是氣有動之理則動而生陽有静之理則静而生隂隂陽動静流行化育其自然之理從而賦予於物者為命人得是所賦之理以生而具於心者為性理不外乎氣理與氣合而為心之靈凡有血氣均也而人通物塞通則理與氣融塞則理為氣隔今就人者言之心之虚靈知覺一而已其所以為虚靈知覺由形氣而發者以形氣為主而謂之人心由理義而發者以理義為主而謂之道心若目能視耳能聴口能言四肢能動飢思食渴思飲冬思裘夏思葛等類其所發皆本於形氣之私而人心之謂也非禮勿視而視必思明非禮勿聴而聴必思聰非禮勿言而言必思忠非禮勿動而動必思義食必以禮而無流歠飲必有節而不及亂寒不敢襲暑無褰裳等類其所發皆原於理義之正而道心之謂也二者固有脈絡粲然於方寸之間而不相亂然人心易危殆而不安道心至隠微而難見以堯舜禹相傳猶致其精於二者之間而一守夫道心之本自告子以生為性則已指氣為理而不復有别矣今佛者以作用是性以蠢動含靈皆有佛性運水搬柴無非妙用専指人心之虚靈知覺者而作弄之明此為明心而不復知其為形氣之心見此為見性而不復知性之為理悟此為悟道而不復别出道心之妙乃至甘苦食淡停思絶想嚴防痛抑堅持力制或有用功至於心如秋月碧潭清潔者遂交贊以為造到業儒者見之自顧有穢浄之殊反為之欣慕舍己學以從之而不思聖門傳授心法固自有克己為仁瑩浄之境與所謂江漢之濯秋陽之曝及如光風霽月者皆其胸中輝光潔白之時乃此心純是天理之公而絶無一毫人欲之私之謂若彼之所謂月潭清潔云者特不過萬理俱空而百念不生爾是固相似而實不同也心之體所具者惟萬理彼以理為障礙而悉欲空之則所存者特形氣之知覺爾此最是至精至微第一節差錯處至於無君臣父子等大倫乃其後截人事粗迹之悖繆至顯處其為理之發端實是大原中已絶之心本是活物如何使之絶念不生所謂念者惟有正不正耳必欲絶之不生須死而後能假如至死之境果無邪心但其不合正理是乃所以為邪而非豁然大公之體也程子以為佛家有个覺之理可敬以直内矣而無義以方外然所直内者亦非是正謂此也觀乎此則性命道徳之説真是真非瞭然髙明者可以不必惑而常情亦可以能辨矣而近世儒者乃有竊其形氣之靈者以為道心屏去道問學一節工夫屹然自立一家専使人終日黙坐以求之稍有意見則證印以為大悟謂真有得乎羣聖千古不傳之秘意氣洋洋不復自覺其為非故凡聖門髙明廣大底境界更不復覩而精微嚴密等工夫更不復從事良亦可哀也哉嗚呼有志於學者其戒之謹之 \\n 似學之辨 \\n 或曰今世所謂科舉之學與聖賢之學何如曰似學而非學也同是經也同是子史也而為科舉者讀之徒獵涉皮膚以為綴緝時文之用而未嘗及其中之藴止求影像髣髴略略通解可以達吾之詞則已而未嘗求為真是真非之識窮日夜旁搜博覽吟哦記臆惟鋪排駢儷無根之是習而未嘗有一言及理義之實自垂髫至白首一惟虚名之是計而未嘗有一念闗身心之切蓋其徒知舉子蹊逕之為美而不知聖門堂宇髙明廣大之為可樂徒知取青紫伎倆之為美而不知潛心大業趣味無窮之為可嗜凡天命民彞大經大法人生日用所當然而不容闕者悉置之度外不少接心目一或扣及之則解頤而莫喻於修己治人齊家理國之道未嘗試一講明其梗槩及一旦躐髙科躡要津當任天下國家之責而其中枵然無片字之可施不過直行己意之私而己若是者雖萬卷填胸錦心繡口號曰富學何足以為學峩冠博帶文雅醖藉號曰名儒何足以為儒假若胸臆歐蘇才氣韓栁謂之未曽讀書亦可也然則科舉之學視聖賢之學正猶枘鑿之相反而不足以相通歟曰科舉程度固有害乎聖賢之旨而聖賢學問未嘗有妨於科舉之文理義明則文字議論益有精神光采躬行心得者有素則形之商訂時事敷陳治體莫非溢中肆外之餘自有以當人情中物理藹然仁義道徳之言一一皆可用之實而有司明眼者得之即為國家有用之器非止一名一第而已也况其氣局髙宏功力至到造道成徳之大全者所謂伊傅周召王佐規模具焉躋至道之域又斯世之所不能舍也但時王立科目之法専指三日之文為名而素行不與在學者讀書而言則以聖師孔子為祖者也吾夫子平日之所以教羣弟子之所以學淵源節目昭昭方冊固有定法正學者所當終身鑽仰斃而後已非可随人遷變者矧自聖朝列祖以至今日已有尊崇之道而荆蜀江浙閩廣及中都之士復多以此為習尚則亦此理在萬世不容冺沒其輕重緩急固有辨也或曰生斯世也非能絶意於斯世而舍彼就此也曰時王之法何可舍也假使孔孟復生於今亦不能舍科目而逺去則亦但不過以吾之學應之而已焉能為吾之累也然則抱天地之性負萬物之靈而貴為斯人者盍亦審其輕重緩急而無甘於自暴自棄也哉 \\n 告子論性之説五 \\n 告子論性之説有五而生之謂性一句乃其抉本者蓋性者人所得於天之理若仁義禮智者是也而視物為獨全生者人所得於天之氣若知覺運動者是也而與物為不異告子不知性之為理而指氣以當之故以知覺運動不異也為解而斷為一定之理謂凡有生者皆同是一性更無差别是立个大底意以包之而餘之四説則又就其中推演如食色無善不善二説則正與此同蓋一由其能知覺運動故能甘食悦色也一由其知覺運動之無所異故無善無不善也如杞栁湍水二説則亦不外乎此蓋一由知覺運動之或偏於惡故必待矯揉而後成也一由知覺運動之或混於善惡故之東之西而無所定也夫既以甘食悦色為仁生乎内矣而又反之以為惡既曰無善無不善矣而又反之以為善惡混展轉縱横支離繆戾要之皆只説著氣而非性之謂也夫既以氣為性則仁義禮智之粹然者将與知覺運動之蠢然者相為混亂無人獸之别而且不復識天理人欲所從判之幾矣其為害豈淺鮮哉 \\n 告子與程張説氣不同 \\n 告子説氣與程張説氣不同嘗推之氣一也告子生之説所謂知覺運動者是統指夫氣之流行為用者而言程子才稟與張子氣質之性所謂清濁剛柔者是分指夫氣之凝定成體者而言自知覺運動者統言可包得清濁剛柔而清濁剛柔者分言其中亦各具知覺運動但告子之説乃即是以為本性而大為包含之意渾無分别如無星之秤無寸之尺而程張之説則是於本性之外發此以别白其所未盡如大明中閲物象瞭然更無隠漏矣如■〈木巳〉栁湍水之説亦氣質意也但程張分明斷作氣質則自不亂此性之本便為精確不易之論告子雖於■〈木巳〉栁説著意之惡湍水説著氣之混而意不認作氣質只専作本性看所以不可同日語也 \\n 初見晦菴先生書 \\n 十一月吉日學生鄉貢進士陳某謹齋沐裁書百拜請備灑掃之禮於判府寶文侍講先生門下某竊嘗謂道必真有人而後傳學必親炙真任道之人而後有以質疑辨惑而不差自孔孟沒天下貿於俗學蓋千四百餘年得濂溪周子河南二程子者出然後斯道有傳而正學始有宗主自程子至今又百餘年矣見知聞知代不乏人然淵源純粹精極真可以當程氏之嫡嗣而無愧者當今之世捨先生其誰哉而天下學士有志於古欲就有道而正之者非先生亦誰與歸哉某窮鄉晚生愚魯遲鈍居於僻左無明師良友不蚤聞儒先君子之名自兒童執卷而世儒俗學已蠱其中窮年兀兀初不識聖賢門户為何如年至二十有二矣始得先生所集近思録讀之始知有濂溪有明道有伊川為近世大儒而於今有先生然猶未詳也自是稍稍訪尋其書間一二年三四年又得語孟精義河南遺書及文集易傳通書與夫先生所著定語孟中庸大學太極西銘等傳吟哦諷誦反諸身驗諸心於是始慨然敬嘆當時師友淵源之盛抽闗啓鑰如此之至而重自愧覺此身大為孔顔罪人而且益仰先生道巍而徳尊義精而仁熟立言平正温潤精切的實明人心洞天理達羣哲會百聖粹乎洙泗伊洛之旨凡曩時有發端而未竟者今悉該且備凡曩時有疑辨而未瑩者今益信且白宏綱大義如指諸掌掃千百年之謬誤為後學一定不易之準則辭約而理盡旨明而味深而其心度澄朗瑩無渣滓工夫縝密渾無隙漏尤可想見於辭氣間故孔孟周程之道至先生而益明所謂主盟斯世獨惟先生一人而已然求於書未如親炙之為浹洽徒言之誦未若講訂服行之為實益故愚生竊不自量嘗欲盡屏世學奔趨席隅面領其梗槩然後退而結茅於清泉茂林以畢其業而終吾樂獨奈何事與心違家窮空甚無千里裹糧之資而二親臞繭又日奪於仰事不給之憂汩沒乎科舉干禄之累而於此第竊有志焉不克實下手専研而精究今三十有二矣十年之間但粗獵涉悠悠蹉跎若存若亡枉逾夫子而立之年未免曹交徒食之計良心蕪沒百無一就駸駸下流甚懼甚恐去年秋賦夤縁有臨安之役自謂是行也此累了未了其歸也道武夷當徑走五夫職洒掃於牆仞之下以紓其所素願不謂命也天窮舊累依然而先生又此來矣某始聞之歡欣鼓舞謂向者十年願見而不可得今乃得親覩儀刑於州閭之近殆天之賜歟既而又自疑曰先生郡侯也某郡之一賤氓也貴賤之分有等且侯門如海府吏森嚴如戟問學若之何而通請益若之何而便講論若之何而欵故又遲遲者累月屢進而屢趦趄然是學不可一日廢而見賢之心油然動於中終有不容遏且人生聚散不可期幸與賢者並世而生而邂逅又如此其宻邇人未有拒我之形我逆為之辭以自止是果於自暴自棄者也况先生以道學為天下宗師既不得盛行於時猶當私淑於後樂育善誘循循不倦夫豈以鄙夫互童而遽棄之然公庭不敢私請輒冒昧先此導意併録舊日自警之章列於别幅以為贄先生儻以為可教而進之俾獲預罏錘之末稍不失為君子之歸是所願望若不遇焉則亦命也安愚分退守窮廬只遥望門牆以自考而已敬恭俟命不備 \\n 與黄寺丞直卿 \\n 某僻處南陬與同門朋友聲問不相接孤陋寡聞惟謹守師訓而已鄉閭諸老在師門者皆已零落在後進輩又絶無此志可誘掖以嗣音惟鄰郡泉莆間却稍有信向相從講貫者庶幾或有一二可望去嵗以特試來中都四方才俊所萃有平昔同門未相識者多得會面然亦所造不齊難得見明而守剛者既而趙計院季仁拉宿書院近三月日頗得與諸友會聚及道嚴陵又為鄭寺丞留郡庠與諸生切磨兩月而歸大抵世上一派禪學年來頗旺於江浙間士夫之有志者多堕其中而嚴尤甚及聴某講説旬月後士方多有警發知聖門實學之所以然而覺邪正二路之由分亦有一二後進未雜可敬兹因參注再至中染未必果能渙然一於改聴易慮則此道在天地間誠可謂凜凜孤立而邪説陂行之惑人心乃如彼其昌熾識者深為之隠憂何時得天開日明然則挽回狂瀾而注之東者獨惟吾兄是賴聞在安慶頗得行志繼聞與時扞格而歸世道之至微在君子自是難於有行且退處里閭為一世之師範蓋随其才質而成就之使師道之傳得以有光然亦未必為無補也 \\n 與朱寺正敬之 \\n 某春間經仙里少欵誨諭不勝欣慰别後途中節被脚子撓竟不克入三山與黄寺丞相聚二月末抵家幸爾善適皆庇之及繼得潮陽郭子從寄示先生行狀後段印本不書姓名想是直卿之筆鋪敘得大意頗出甚穏貼然亦有小小造語立字未安處不知前段如何又不得本子如云正統有歸恐只宜作全體有在又如秋霜處恐尚欠温和一節又如有功天下後世處恐欠集諸儒大成底意又如天文地理樂律兵機等類皆吾道中之事自己本分著工夫所以明明徳體用之全止至善精微之極底意思所係不可得而精粗者今乃結上文以道徳光明俊偉如此却分析此節離為二截似出道徳之外不相管屬大抵先生之教所喫緊為人至切至要處最是就下學上極著工夫凡上達底妙道精義須從人事千條萬緒中串過來極是著實更無一點懸空底意極是縝宻亦無一點疎濶底意恐不必如此分開了失其旨矣又如碑記等文多亦只是發明此理不可與騷賦等文别作一等看蓋理明義精詣極造到自無所往而不通無所發而不當非可拘拘以常迹分别也凡此類文當修刮純粹無病方為盡善盡美不審台意以為何如 \\n 推官陳伯澡先生沂 \\n 陳沂字伯澡仙遊人曽祖吉老通春秋三傳學孫吳兵法累有戰功卒陷陣死詔褒忠節祖希造年十六被虜至北庭後乗間歸侍父官臨汀亦以戰沒贈承事郎父光祖少而篤學以明理力行為務北溪陳淳每稱曰世徳吾益友也以父死事補官知英徳縣徳行政事皆有尺律積官朝奉郎沂以父蔭補官調新州推官與太守争死獄竟獲譴罷去自弱冠侍父官南遊始篤志文公之學徧參劉爚廖徳明李方子楊至諸先生之門而陳淳又沂終身所卒業者凡一時及門之士皆推沂為嫡嗣繼復受書易於蔡淵蔡沈若陳宓潘柄蔡和劉彌邵蔡模皆其交遊也平日以禮法自将喪祭一遵朱子家禮淳嘗名其書室曰貫齋為之記云曽氏父子之學參也由貫以達一點也游心於一而不必實以貫伯澡始慕點名沂今復以貫名齋以上達為髙覺點之病而欲參之下學以實之予嘉其立志之審而用功之有序也（道南源委載光祖師事陳北溪黄氏海道南統緒辨之謂光祖與北溪友子沂師事北溪今從黄氏改本　仙遊志　閩書　道南統緒） \\n 州判黄京父先生必昌 \\n 黄必昌字京父晉江人嘉定十年進士判循州故從陳淳學又切磋於陳宓潘柄二賢有中庸大學講稾（閩書） \\n 鄉貢江先生與權 \\n 江與權惠安人與黄以翼從學蔡和及陳淳為文古雅兩預鄉貢 \\n 卓廷瑞先生琮 \\n 卓琮字廷瑞同安人郡志作永春人從陳北溪游嗜學堅苦以累成功凡所講論能暢北溪之旨 \\n 黄宗台先生以翼 \\n 黄以翼字宗台永春人嘗受業陳北溪蔡白石之門莊毅有立析理精詣暮年記問益富所著有周易禮説（道南源委） \\n 進士王先生稼 \\n 王稼晉江人清源文獻載公端平二年進士從遊北溪之門其敘北溪字義云郡庠刋西山讀書記成學者争誦之博士葉君病其條目浩穰後進無所從入也曰使西山猶在能無如司馬公作舉要以振通鑑綱領乎稼因以北溪先生字義為告君喜即鋟梓以傳同志初先生講道於稼家塾誨人以辨析名義為急候其體認精實然後随扣大小從容盡其義此書蓋心法也族父雋筆授而成後十年蘇君思恭始出以諗復齋陳公為之敘時讀書行於印圈契合出於一人學者有能即是以求道之指要使吾胸中衡尺不亂然後從一以會萬詳説而反約讀書記一篇貫串無餘藴矣此二先生之盛心而葉君惠教之志也夫河圖八卦洛書九章相為表裏經緯理之自然固不相謀而相合哉芒芒禹甸将皆車轍馬跡問津前塗獨不賴司南之車乎覽者其深味之（清源文獻　北溪字義序） \\n 漕舉蔡國賢先生逢甲 \\n 蔡逢甲字國賢臨漳人父希稷兵部侍郎居官簾慎公受業陳安卿之門嘗與安卿辨論河圖洛書同異及太極圖西銘之相發明處安卿稱其有特見登咸淳進士詔主廣東漕舉値宋亡不仕自號棄夫作悟道書院於玳瑁山下以終隠焉時髙其誼謂之故宋使公鍵户不出臨沒自題墓碑曰前宋進士蔡逢甲墓著使公講録明儒周公一陽評論同郡先輩謂如公之孤標去首陽不逺而惜其沈冥草澤間世莫有知者子自成以學行名 \\n 王迪父先生雋 \\n 王雋字迪父晉江人精敏絶人館陳北溪於家筆授字義行世 \\n 教授蘇欽父先生思恭 \\n 蘇思恭字欽父晉江人祖尊己以學行著於鄉公嘉定元年禮部奏名候廷對聞期戚亟歸至辛未始賜第嘗從陳北溪蔡定傑遊篤志朱學踐履堅確除興化軍教授以禮義之實革詞藻之華陳師復諸賢皆推重之調韶州教授有省齋文稿 \\n 特奏潘叔允先生武（以下交友） \\n 潘武字叔允龍溪人嘉定庚辰特奏名履行端方於書無所不讀與陳北溪為道義交鄉子弟多執經從遊進士趙希流吳仲修皆出其門 \\n  \\n 　"}
{"章节": "閩中理學淵源考卷二十九", "正文": "　 \\n 閩中理學淵源考卷二十九 \\n 　 \\n  \\n  \\n 廣平府知府李清馥撰 \\n ○莆陽陳氏家世學派 \\n 西山真氏曰丞相正獻陳公道徳風烈為阜陵名相第一舊傳公築第既成有訝其門太庳者公曰異時使竈婢乳媪可開迺佳耳縉紳傳誦以配太祝齋郎廳事語其示二子詩曰興來文字三盃酒老去生涯萬卷書遺汝子孫清白在不須夏屋太渠渠此正落成時所賦也太史公有言使晏子而在予雖為之執鞭所欣慕焉僕之於公亦云馥嘗按紫陽文公於公尤極嚮慕其沒也越境祭之今觀公貽謀之雅傳訓之嚴宜乎家珍輩出厥後文龍忠肅公并從叔忠武以祚移殉難與文謝諸賢先後同節其家學原本於忠孝者歟 \\n 正獻陳福公先生俊卿 \\n 陳俊卿字應求莆田人紹興八年進士授泉州觀察推官秩滿秦檜察其不附己抑之累官殿中侍御史湯思退専政首疏罷之時災異數見金陵侵軼之勢已成公為張浚辨讒有旨移浚守建康内侍張去為隂阻用兵且陳避敵計以揺成算公請按軍法髙宗稱為仁者之勇除權兵部侍郎金主亮渡淮公受詔整浙西水軍李寶因之遂有膠西之捷孝宗受禪有志恢復屬張浚閫外事以公沈静有謀命為中書舍人充江淮宣撫判官會和議方堅召還除禮部侍郎參贊軍事初浚謀大舉北伐公以為未可已而邵宏淵兵潰思退議罷浚都督公奏復之因為思退所擠累疏請罪以寶文閣待制知泉州奉祠及思退既竄太學諸生伏闕下乞召還公乾道元年入對極論朋黨之弊除吏部侍郎同修國史錢端禮起戚里為參政窺相位公進讀寶訓因言本朝家法外戚不宜預政端禮銜之尋出知建寧逾年擢吏部尚書拜同知樞密院事面奏曽覿龍大淵怙恩竊柄孝宗為出二人中外稱快遂以公參知政事先是禁中宻旨直下諸軍宰相多不預聞公奏自今百司承御筆處分事須奏審方行從之樞副劉珙進對忤旨詔降奉祠公奏請留乃命珙帥江西四年授尚書右僕射同門下平章事兼樞宻使以用人為己任時虞允文宣撫四川公薦其才堪大用孝宗即召允文以為右相既而帝意頗向允文公亦數求去遂以觀文殿學士知福州陛辭勸上逺佞親賢修政攘敵淳熙二年起判建康兼江東安撫召對垂拱殿命坐賜茶從容為孝宗言曰臣去國十年見都城穀賤人安惟朝士奔走權門公然趨附無復顧忌廉恥道喪矣上命二府飲餞浙江亭公再至建康八上章告老後以少師魏國公致仕十三年卒年七十四上聞嗟悼輟朝贈太保諡正獻公孝友忠敬得於天資清嚴好禮終日無惰容平居恂恂若不出口在朝正色危言分别邪正勢無顧避所奏請皆闗治亂安危之大者雅善汪應辰李燾尤敬朱子屢嘗論薦其薨也朱子不逺千里哭之為狀其行有集二十卷子守定宓俱從朱子受學焉（朱子撰行狀　莆陽文獻　閩書） \\n 将作監陳師中先生守 \\n 陳守字師中正獻公次子正獻嘗館朱子於白湖仰止堂使子弟受業焉守寛宏剛直用蔭歴工部員外郎凡六授郡符三持使節俱以廉介稱除奉直大夫晚為将作監卒（閩書　道南源委） \\n 承奉陳師徳先生定 \\n 陳定字師徳正獻公第三子人品甚髙年十二三已知為己之學每每欲見古人歸宿處林光朝與之特厚既長與其兄守弟宓等俱從學朱文公文公告以聖賢之學必自近而易者始遂反求之平生未嘗應舉以父任為承奉郎卒年三十五文公銘其墓 \\n （按師徳沒在淳熙元年甲午其受業於文公以正獻公命因托吳耕老以書先道其志計年嵗在甲午以前） \\n 少卿陳允初先生宇 \\n 陳宇字允初守定宓之羣從文公為同安簿宇往師之過一年年四十始以正獻郊霈恩授承務郎以詞賦魁吏部調監泉州鹽税改宣教郎遷秘書丞知仁和縣歴太常寺丞三司判戸司部判官改大理正賜服金紫知梧州軍嵗旱手寫救荒十餘事行之屬縣米適四集人以不饑建炎盜起増額且半累疏仍舊流徙來歸猺獠帖然以安轉太常少卿入奏事引疾歸積階朝議大夫忠宣留公正撰墓志曰君入杭先與予交色斂然恭氣退然卑予謂賢公子習使人親近然爾徐而親切反覆即平日之近驗事物之逺寒士之深造處詣有不能逮其後道行名立公相鄉里多談允初賢亟圖用之則老至而歸不復出矣蓋君從晦菴朱公學及於主敬行恕之訓則守之不忽孝禮清忠亮直乃其家教然也（留忠宣撰墓志　考亭淵源録） \\n 承事郎陳廉夫先生址 \\n 陳址字廉夫厚重明敏自幼即有志於學以祖正獻公蔭授承事郎監泉州南安縣鹽税卒年二十八嘗學於文公公悲其賢而不克就其志也為之誌其壙（考亭淵源録） \\n 忠肅陳君賁先生文龍 \\n 陳文龍字君賁髙祖宋卿與丞相俊卿為初從兄弟陳氏至俊卿始大公濡染先訓厲志殖學工文詞負氣節咸淳四年廷對第一初名子龍度宗為易今名公雅為丞相賈似道禮重由鎮東節度判官歴監察御史先是臺中凡有建白皆呈稾似道公獨不呈襄陽久被圍似道日恣淫樂陽且督師而隂使其黨留己竟失襄陽公上疏極言其失范文虎總師無功似道庇之以知安慶又除趙溍知建康黄萬石知臨安公皆極論之似道大怒黜知撫州旋又使大臣李可劾罷之未幾元兵東下文虎首迎降似道兵潰魯港溍最先遁上悔不用公言起為左司諫尋遷侍御史時邊事棘王爚與陳宜中不能畫一策而日坐朝堂爭私意公疏曰書曰三后協心同底於道今北兵今日取某城明日築某堡而我以文相遜以迹相疑譬猶拯溺捄焚而為安步徐行之儀也請召大臣同心圖治無滋虚議其後宜中與爚終不相能而去累遷公至參知政事於是張世傑文天祥師俱敗元兵已至杭北闗公請身督殿旅合江下義丁決一死議不合世傑等遂以益王廣王趨閩衆議降元公乃上章乞歸養既出國門而悔復上疏求還不報乃歸徳祐丙子五月益王即位福州改元景炎復以公參知政事八月漳州叛以公為閩廣宣撫使討之公辟前守黄恮招撫民皆頓首謝罪興化石手軍叛復命公為知軍平之十一月元将董文炳阿喇哈等以兵至福州益王趨廣州命公依前官充閩廣宣撫大使於是殫家財募萬兵即興化軍開閫已而降将王世强復導元兵入廣建寧泉福皆降元知福州王剛中遣使徇興化公斬之而縱其副以還使持書責世强剛中負國遂發民兵自守時城中兵不滿千元兵來攻不克使其姻家持書招降之公焚書斬其使乃使林華偵伺境上華即降且導兵至城下通判曹澄孫開門降執公與其家人至文炳軍中不屈左右凌挫之公指其腹曰此皆節義文章也可相逼邪尋命左右引就館元帥索多往來諭意且以母老子幼感動之公曰宋無失徳三宫北狩二邸深入瘴烟何必窮兵至此我家世受國恩萬萬無降理母老且死先皇三子岐分南北我子何足闗念情詞慷慨索多愀然改容乃械繫送杭州公去興化即不食至杭謁岳武穆廟大慟幾絶語監者曰吾病矣留宿廟下以其夕卒時年四十六塟西湖智果寺其母繫福州尼寺中聞之曰吾與吾兒同死又何恨哉亦死訃聞詔諡忠肅賜廟號昭忠元至正間朝廷特遣宣使李文虎至郡訪求公子孫将録用無有應之者郡人鄭鉞號舒堂公門客也嘗著公遺事略曰公負六館盛名魁天下士不八年超登政府時事且急惟以上所賜馬自随每控轡輒於邑淚下及被執薨馬亦尋斃公為人敦信義初授蔭補不以澤其子而以澤其弟繼執政推恩不以恩其門館而以恩其故人即之謙謙若甚懦及當事乃更不草草亦天性自爾景炎公入覲督相文公天祥自金陵來會相與慟哭國事首議分重臣出督不報既而北警傳至即報可而國事去矣公竟不屈死杭文公不屈死燕宋三百年其末造也江閩兩大魁出俱以節死嗚呼公死國予負公予負公因記憶述公遺事如右使予幾年不死假有物色前代逸史者使我遺事得白公大節吾不死又何待哉公從叔瓚寺丞宓之孫也景炎二年以兵攻叛将林華陳淵與通判曹澄孫等誅之復興化軍以其首告於祖廟遂獻於朝端宗嘉其忠義命以通判權守興化且令乗勝與張世傑掎角復福泉二郡凡八月元将索多復破城死之事聞贈兵部侍郎諡忠武餘詳志乗（莆陽文獻　莆陽志　閩書　宏簡録） \\n ○龍圖陳復齋先生宓學派 \\n 黄勉齋先生嘗與李敬子書云近得真景元書嗜學之志甚至得陳師復書亦然此二公者異日所就又當卓然先師沒今賴有此耳又真西山先生跋復齋詩卷曰某乙丑春嘗為自箴曰學未若臨卭之邃量未若南海之寛制行劣於莆田之懿處貧愧於義烏之安莆田者指予師復而言也某與復齋平生故人而每歎其不可及又按先生嘉定三年曽任安溪令志乗載公盡心所及盡力所為惠政甚多安溪士民稱先生不以令名而尊曰復齋先生惟時斯邑僻處山谷讀公所書令丞主簿廳壁記及惠民藥局記安養院記蓋先施之惠養之政而於禮樂或有未遑乎嘗考紫陽文公曽往安溪按事相傳為先儒過化之處後公復莅兹土又北溪陳氏最後亦莅於斯未到官而沒是安溪荒僻幽遐至紫陽師弟始開人文之先者也讀公梅堂詩有曰春風祇在襟懷裏試問藍溪吏隠家仰見滿腔惻隠知存心濟物厚矣再考余鄉湖山安之屬里其翠屏山之隂有曰名教堂説者謂紫陽門徒所栖止其姓氏不著是時學紫陽之學者恐儘有人惜姓氏莫考余聞之故友王尚卿得之吾族姪廣文延拱云乾隆辛未五月十三日書 \\n 龍圖陳復齋先生宓 \\n 陳宓字師復丞相正獻公第四子少事朱子朱子器異之長從黄勉齋遊稱其胸懷坦然無一毫私欲之累嘗與書曰忽聞執事志道之篤立行之髙乃如此喜躍不能自勝先生九原之下亦當為之擊節幸吾道之有傳也以父任歴知安溪立安養院以處窮民取廢寺粟若干粥之病則醫藥之死則棺塟之邑有例錢却之良久曰此一例字壞許多賢士大夫安邑士民不名為令而曰復齋先生嘉定七年入監因大旱進奏言宫中飲宴或至無節非時賜予為數浩繁大臣所用非親即故貪吏靡不得志廉士動招怨尤若能交飭内外一正紀綱天且不雨臣請伏面謾之罪奏入丞相史彌逺不樂而中宫慶夀三牙獻遺至是為之罷却遷軍器監簿轉對言人主之徳貴乎明大臣之心貴乎公臺諫之言貴乎直指陳弊事視前疏尤為剴切勉齋見而嘆曰使臣子皆如此國其有不興乎尋請罷歸擢大府丞不拜出知南康軍嵗大祲奏蠲田賦使流民築江隄而給其食造白鹿洞與諸生講解改知南劍州又大旱疫蠲逋賦十數萬且弛新輸三之一躬率僚吏持錢粟藥餌户給之創延平書院悉倣白鹿洞規知漳州未行聞寧宗崩嗚咽累日無何請致仕寶慶二年提點廣東刑獄章復三上迄不就以直秘閣管崇禧觀拜祠命而辭職名得進職一等致仕三學諸生以起公為請而公沒矣公天性剛毅信道尤篤自言居官必如顔真卿居家必如陶潛而深愛諸葛亮身死家無餘財庫無餘帛庶乎能蹈其語者端平初殿中侍御史王遂首言公事先帝有論諫之直而不及俟聖化之更宜褒身後詔贈直龍圖閣所著有論語注義問答春秋三傳抄讀通鑑綱目唐史贅疣文稾數十卷（道南源委　考亭淵源録） \\n  \\n 　"}
{"章节": "閩中理學淵源考卷三十", "正文": "　 \\n 閩中理學淵源考卷三十 \\n 　 \\n  \\n  \\n 廣平府知府李清馥撰 \\n ○文忠真西山先生徳秀學派 \\n 榕村語録論孟子敘道統曰見知聞知道豈不貴行而云知者正派要緊如領路人領差了行更有害當下不覺到歸宿處便大壞嗚呼公值宋季之時紫陽門徒次第零落矣如楊慈湖諸公逓有異論楊沒後公辭行狀之作為之别識觀其平昔所學所守不為依違遷就而確乎篤信師傳公於慶元元年登第於時學禁議起越五年而晦翁沒公雖未親承指授然尚及私淑其髙弟如詹元善蔡節齋兄弟陳復齋李果齋諸前輩切磋講論至黄勉齋晚嵗與李敬子書云真景元陳師復二公異日所就又當卓然先師沒今賴有此耳又與李公晦書云真文所刋近思小學皆已得之後語亦得拜讀觀此則西山先生與勉齋諸公當日扶持學脈風流相接厥後與魏鶴山身任斯道之責步履程朱正路絲毫不差一代斯文於兹未墜噫若先生於紫陽誠所謂見而知之者矣 \\n 文忠真西山先生徳秀 \\n 真先生名徳秀字景元後更景希浦城人慶元五年進士授南劍州判官繼試中博學宏詞科入閩帥募召為太學正嘉定元年遷博士時韓侂胄已誅入對言侂胄自知不為清議所貸至誠憂國之士則名以好異於是忠良之士斥正心誠意之學則誣以好名於是偽學之論興今日改絃更張正當褒崇名節明示好尚召試學士院改秘書省正字二年遷秘書郎四年遷著作佐郎兼禮部郎上疏言金有必亡之勢然金亡則上恬下嬉憂不在敵而在我多事之端恐自此始六年遷起居舍人奏權奸擅政嘉泰之失已深於慶元往者朱熹彭龜年以抗論逐吕祖儉周端朝以上書斥當時近臣猶有爭者其後吕祖泰之貶非惟近臣莫敢言而臺諫且出力擠之更化之初羣賢皆得自奮未幾傅伯成蔡幼學鄒應龍許奕諸人相繼以論事去繇是人務自全一辭不措設有大安危大利害豈不殆哉尋兼太常少卿充金國賀登位使至盱眙聞金人内變而還言於朝曰臣自揚之楚自楚之盱眙沃壤無際陂湖相連民皆堅悍強忍足為大江屏障若大修墾田之政領以專官數年之後積儲充實邊民父子自保因其什伍勒以兵法不待糧饟皆為精兵矣時史彌逺以爵禄縻天下士先生慨然謂劉晦伯曰吾徒須急引去使廟堂知世亦有不茍為從官之人遂力請外出為秘閣修撰江東轉運副使江東方傷旱蝗廣徳太平為甚先生遂與留守憲司分所部九郡大講荒政而自領廣徳太平親至廣徳與太守魏峴同以便宜發廩使教授林庠賑給竣事而還百姓數千人送之郊外指道旁叢塜泣曰此皆往嵗餓死微公我輩已相隨入此矣以右文殿修撰知泉州泉通外國自洋舶畏苛征至者嵗不三四先生首寛之驟增至三十六艘輸租令民自槩聴訟惟揭示姓名聴人自詣海賊作亂將逼城官軍敗衂先生祭死事者親授方畧擒之巡歴海濵増屯要害以備不虞十二年以集英殿修撰知隆興府承寛弛之後乃稍濟以嚴尤留意軍政以母憂歸十五年以寳謨閣待制湖南安撫使知潭州以廉仁公勤四字勵僚屬以周濂溪胡文定朱考亭張南軒學術源流勉其士罷榷酤除斛靣米申免和糴立恵民倉慈幼倉社倉以甦其民月試諸軍射捐其回易之利及官田租凡營中病者死未葬者孕者嫁娶者贍給有差理宗即位召為中書舍人尋擢禮部侍郎直學士院入見奏三綱五常扶持宇宙之棟幹奠安生民之柱石我朝立國先正名分陛下不幸處人倫之變流聞四方所損非淺霅川之變非濟王夲志前有避匿之跡後聞討捕之謀情狀本末燭然可考願討論雍熈追封秦邸故事濟王未有子息亦惟陛下興滅繼絶理宗曰朝廷待濟王亦至矣先生曰人主當以二帝三王為法觀舜之所以處象則陛下不及明甚理宗曰一時倉卒耳先生曰此已徃之咎惟願陛下知有此失而益講學進徳次言霅川之獄未聞參聴于公朝淮蜀二閫乃出於僉論所期之外天下之事非一家之私何惜不與衆共之且言乾道淳熙間有位于朝者以饋送及門為恥受任於外者以苞苴入都為羞今饋賂公行薰染成風恬不知怪廷臣敏銳者多於老成雖嘗以耆艾襃傅伯成楊簡以儒學褒柴中行以恬退用趙蕃劉宰至忠亮敢言如陳宓徐僑未蒙録用理宗問廉吏先生以知袁州趙廉夫對擢為監司具手劄入謝因言崔與之帥蜀楊長孺帥閩皆有廉聲乞廣加咨訪理宗初御清暑殿因侍經筵進曰此髙孝二祖儲神燕閒之地仰瞻楹桷當如二祖實臨其上惟學可以明此心惟敬可以存此心惟親君子可以維持此心因極陳古者居喪之法與先帝視朝之勤寜宗小祥詔羣臣服純吉先生爭之曰自漢文帝率情變古惟我孝宗衰服三年朝衣朝冠皆以大布惜當時不并定臣下執喪之禮此千載無窮之憾孝宗崩從臣羅點等議令羣臣易月之後未釋衰服惟朝會治事權用黑帶公服時序仍喪服臨慰至大祥始除侂胄柄政始以小祥從吉且帶不以金鞓不以紅佩不以魚鞍轎不以文繡此於羣臣何損朝儀何傷議遂格先生屢進鯁言理宗皆虚心開納而彌逺益嚴憚之謀所以相撼畏公議未敢發給事中王槩盛章始駁先生所主濟王贈典繼而殿中侍御史莫澤劾之遂以煥章閣待制提舉玉隆宫諌議大夫朱端常又劾之落職罷祠監察御史梁成大又劾之請加竄殛理宗曰仲尼不為已甚乃止既歸修讀書記語門人曰此人君為治之門如有用我者執此以往紹定四年改職與祠五年進徽猷閣仔知泉州迎者塞路深村百嵗老人亦扶杖出城中歡聲動地諸邑二稅嘗豫借至六七年先生入境首禁之諸邑有累月不解一錢者郡計無出或咎寛恤太驟先生謂民困如此寜身代其苦决訟自卯至申未巳曰郡邑凋弊僅有政平訟理可以恵民建炎初置南外宗政司于泉中公族僅三百人而已至先生時増至二千三百餘人郡坐是愈不可為先生請於朝詔給度牒以足之尋以顯謨閣待制知福州時彌逺死上始親政赫然有為鄭清之亦慨然以天下為己任收召賢才擢之於是御史洪咨夔王遂等力請召崔與之魏了翁真徳秀入朝是時聞金亡京湖帥奉露布欲進取潼闗先生因上封事諫止召為户部尚書入見理宗迎謂曰卿去國十年每切思賢先生以大學衍義進復陳祈天永命之說謂敬者徳之聚儀狄之酒南威之色盤遊弋射之娱禽獸狗馬之玩有一於茲皆足害敬理宗欣然嘉納改翰林院學士知制誥時政多所論建踰年知貢舉已得疾拜參知政事同編修勅令經武要畧三乞祠禄理宗不得已進資政殿學士提舉萬事觀兼侍講辭疾亟冠帶起坐乞謝事猶神爽不亂時端平二年也遺表聞理宗震悼輟朝贈銀青光禄大夫諡曰文忠學者稱西山先生先生長身廣額容貌如玉望之者無不以公輔期之立朝不滿十年奏疏凡數十萬言皆切當世務四方人士想見其風采宦遊所至恵政深洽不愧其言由是中外交頌都城人不時驚傳先生將至傾擁出闗咸切快覩時相益以此忌之輒擯不用及歸朝則既衰矣自侂胄立偽學之禁以錮善類凡近世大儒之書顯被禁絶先生晚出獨慨然以斯文自任講習服行黨禁既開而正學遂明於天下後世多其力也所著有大學衍義讀書記文章正宗西山甲乙藳等書子志道戸部侍郎明正統間從祀孔廟成化三年追封浦城伯國朝康熙四十五年准學臣沈涵之請賜御書力明正學四大字匾於祠（宋史　宏簡録　閩書　道南源委　聖學知統録翼　聖門禮樂統　歴代名儒傳） \\n 西山真先生文 \\n 洪範 \\n 武王克商之初未皇他事首以彛倫之敘訪於亡國之臣訪云者不敢召而就問之也彛倫者治天下之常理先後本末各有自然次第非人之所為乃天之所設也天之於民既黙陟之於善又助合厥攸居然君師治教之責則於我乎屬我乃未知常理之次敘焉此所以問於箕子也堯憂洪水使鯀治之鯀不能因性順導顧乃隄而塞之以激其勢水既失性火木金土從而汩亂葢水者五行之首一行亂則五者皆亂矣五行天之道鯀汨而亂之則逆乎天矣故天動威怒而不與以大法九疇鯀以死禹繼而興隨山濬川行所無事而水患以平天乃以大法九疇與之神龜負文出於洛水龜所負者數耳大禹聖人心與天通見其數而知其理因次之以為九類即今九疇是也初一至次九即所謂彛倫也五行者天之所生以養乎人者也其氣運乎天而不息其材用於世而不匱以天道言莫大於此故居九疇之首五事者天之所賦而具乎人者也貌之恭言之從視之明聴之聰思之睿皆性之本然也必以敬用之則能保其本然之性不以敬用之則貌必至於嫚言必至於悖以視聴則昏且窒以思慮則粗且淺而本然之性喪矣五者治身治心之要以人事而言莫切於此故居五行之次身心既治然後可施之有政食貨生民之本衣食既足不可忘本故有祀焉司空居民既得其安矣又有司徒之教焉教之而不從者又有司冦之刑焉接逺人以禮而威天下以兵凡此皆所以厚民生故曰農用八政民政既舉則欽天授人有不可後於是繼以嵗月日時星辰厯數之紀推步占騐必求以合乎天故曰協用五紀皇者君之稱極者極至之義標凖之名位乎中而四方所取則也故居人君之位者由一身而至萬事莫不盡至而後可以為民之極建者立之於此而形之於彼之謂故曰建用皇極至於正直剛柔之施又必視時之治否因俗之強弱君當攬權無使威福之移乎下臣當循法無使顓恣而僣乎上為治之道無越乎此故曰乂用三徳國有事必先詳慮於已而後謀之於人人不能决則又諏之卜筮以决之於天天人相參事無過舉故曰明用稽疑五事之得失極之所以建不建也然何從而騐之觀諸天而已雨暘寒燠風皆以其時則建極之騐也五者常而無節則不極之騐也天人相應若影響然人君所當念念而致察也故曰念用庶徴皇極建則舉世之人皆被其澤而五福應之故堯舜之民無不仁且夀者此人君之所當嚮慕也故曰嚮用五福皇極不建則舉世之人皆蒙其禍而六極隨之故桀紂之民無不鄙且夭者此人之所當畏懼也故曰威用六極洪範九疇六十有五字耳而天道人事無不該焉原其本皆自人君一身始此武王之問箕子之對所以為萬世著龜也 \\n 丹書 \\n 武王之始克商也訪洪範於箕子其始踐祚也問丹書於太公可謂急於聞道者矣而太公望所告不出敬與義之二者葢敬則萬善俱生怠則萬事俱廢義則理為之主欲則物為之主吉凶存亡之所由分上古聖人已致謹於此矣武王聞之惕若戒懼而名之器物以自警焉葢恐斯須不存而怠與欲得乘其隙也其後孔子賛易於坤之六二曰敬以直内義以方外先儒釋之曰敬立而内直義形而外方蓋敬則此心無私邪之累内之所以直也義則事事物物各當其分外之所以方也自黄帝而武王孔子其皆一道與 \\n 說命 \\n 傳說言為學之要惟在遜志時敏遜志者卑遜其心雖有如未嘗有也時敏者進修及時日新而又新也凡人之害於學者驕與怠而已驕則志盈善不可入怠則志惰功不可進遜則不驕敏則不怠所修之道自將源源而來如井之泉愈汲愈有夫人孰不知此然體之不誠則雖得易失惟信之深念之篤然後道積於厥躬積猶積善之積今日造一理明日又造一理今日進一善明日又進一善持久不替則道積於身身即道道即身渾然無間矣學之一字前此未經見也髙宗與說始言之遂開萬世聖學之原厥功大哉 \\n 周頌敬之 \\n 成王即位之初羣臣進戒首以敬之敬之為言成王則謂子小子不聰而未能敬方期日有所就月有所進其道何由惟學而已蓋學則有緝熙光明之功凡人之性本自光明大學所謂明徳是也惟其學力弗繼是以本然之光明日以闇昧今當從事於學猶婦功之績接續而不已以廣吾本性之光明然輔弼吾使能當此負任則羣臣之責也願示我以顯明之徳行使曉然知用力之方蓋成王慮學之難成望於羣臣者如此成王之學惟欲充其性之光明進其身之徳行豈後世務外者比哉 \\n 湯誥 \\n 成湯可謂知君師之職矣葢天能予人以至善之性而不能使之全其性能使人全其性者君師之任也衷即中也天之生民莫不各賦以仁義禮智之徳渾然全具無所偏倚所謂中也自天所降則謂之衷自人所受則謂之性天之降於人者初無智愚之間而人之受於天者清濁粹駁隨所禀而不同必賴君師之作順其有常之性而開廸之虞之徽五典周之教六徳六行皆其事也性本至善因而教之是之謂順若其本惡而強教以善則是逆之而非順之也然則人性之善可知矣猷者道也道即性也以體言則曰性以用言則曰道其實一也順其性使安其道非君不能何謂安父安於慈子安於孝知其自然而不可易與其當然而不容巳然後為安成湯有天下之初即以此自任故曰可謂知君師之職矣厥後秉彛受中之言相繼而發至於孔孟性善之理益明而開其源則自成湯始嗚呼聖哉 \\n 易大傳繼善成性 \\n 按程子曰隂陽氣也所以隂陽者道也朱子亦曰隂陽迭運者氣也而其理則所謂道葢隂陽二氣流行於天地之間來往循環終古不息是孰使之然哉理也理之與氣未嘗相離繼繼而出莫非至善成之在人則曰性焉理無不善性豈有不善哉性善之理葢至孟子而益明然其源實出乎此 \\n 大雅抑 \\n 此衛武公自警之詩也十有二章之中言及威儀者凡五六抑抑云者密而又密也觀威儀之嚴密則可知其徳之嚴宻猶見隅角之方正可知其宫庭之方正也有諸中必形於外其可掩也哉民視儀而動聴倡而應者也上能敬慎其威儀則可以為民之法矣上能淑慎其容止不愆於儀形無僣差無暴亂則民鮮不以為法矣温者和易之意築室者以基為固修身者以敬為先故此温温恭謹之人有五徳之基也首章曰徳之隅後章曰徳之基熟味其辭武公作聖之功於是焉在 \\n 明道先生書堂記 \\n 堯之授舜曰中而已舜之授禹加三言焉其曰人心人欲之謂也其曰道心天理之謂也擇之精守之一而後中可執也大學論語孟氏指言義利之分未嘗以天理言獨見於樂記曰不能反躬天理滅矣物至而人化物也者滅天理而窮人欲者也世謂禮記之書類出漢儒漢儒之言傳者多矣有及於是者乎自時厥後道日晦冥更千餘年以及我朝治教休明風氣醲厚於是始有濓溪周子獨得不傳之妙明道先生見而知之闡幽發微益明益章今觀遺書所載先生論學必以逹天徳為本論治必以行王道為宗天人内外一以貫之故嘗語學者曰吾學雖有所受然天理二字自吾體騐而表出之嗚呼至哉維天之命於穆不已品物流行而理賦焉仁義禮智之性惻隠辭遜羞惡是非之情耳目口鼻四肢百骸之為用君臣父子兄弟夫婦朋友之為倫何莫而非天也人知人之人而不知人之天物欲肆行義理汨喪於禽獸奚擇焉知人之天而後知性善知性善然後能窮理能窮理然後能誠意以脩其身推之於治國平天下無非順帝之則也自有載籍而天理之云僅一見於樂記先生始發揮之其說大明學者得以用其力焉所以開千古之秘而覺萬世之迷其有功斯道盛矣 \\n 袁州濂溪昌黎二先生祠記 \\n 昔者聖人言道必及器言器必及道自清浄寂滅之教行乃始以日用為糠粃天倫為疣綴韓子憂之於是原道諸篇相繼而作其語道徳也必本於仁義而其分不離父子君臣之間其法不過禮樂刑政之際飲食裘葛即正理所存斗斛權衡亦至教所寓道之大用粲然復明者韓子之功也自湯誥論降衷詩人賦物則人知性之出於天而未知其為善也繼善成性見於繋易性無不善述於七篇人知性之善而未知所以善也周子因羣聖之已言而推其所未言者於圖發無極二五之妙於書闡誠源誠立之指昔也太極自為太極今知吾身有太極矣昔也乾元自為乾元今知吾身即乾元矣有一性則有五常有五常則有百善循源而流不假人力道之全體煥然益明者周子之功也二子之學所造不同而其扶持天常植立人極要皆有功於百世 \\n 南雄州學四先生祠堂記 \\n 道之大原出於天其用在天下其傳在聖賢此子思子之中庸所以有性道教之别也葢性者智愚所同得道者今古之共由而明道闡教以覺斯人則非聖賢莫能與故自堯舜至於孔子率五百嵗而聖人出孔子既沒曾子子思與鄒孟子復先後而推明之百有餘嵗之間一聖三賢更相授受然後堯舜禹湯文武周公之所以開天常立人紀者粲然昭陳垂示罔極然則天之生聖賢也夫豈茍然哉不幸戰國嬴秦以後學術泮散無所統盟雖以董相韓文公之賢相望於漢唐而於淵源之正體用之全猶有未究其極者故僅能著衛道之功於一時而無以任傳道之責於萬世天啟聖朝文治休洽於是天禧明道以來迄於中興之世大儒繼出以主張斯文為己任葢孔孟之道至周子而復明周子之道至二程子而益明二程之道至朱子而大明其視曾子子思鄒孟氏之傳若合符節豈人所能為也哉天也然四先生之學豈若世之立竒見尚新說求出乎前人所未及耶凡亦因乎天而已葢自荀楊氏以惡與混為性而不知天命之本然老莊氏以虚無為道而不知天理之至實佛氏以剗滅彛倫為教而不知天叙之不可易周子生乎絶學之後乃獨深探本原闡發幽秘二程子見而知之朱子又聞而知之述作相承本末具備自是人知性不外乎仁義禮智而惡與混非性也道不離乎日用事物而虛無非道也教必本於君臣父子夫婦昆弟而剗滅彛倫非教也闡聖學之户庭袪世人之矇瞶千載相傳之正統其不在茲乎嗚呼天之幸斯文也其亦至矣南雄為郡邈在嶠南士習視中州號稱近厚夫以近厚之資迪之以至正之學必將有俛焉自力者然陳君之所望於學者果焉屬耶天之命我萬善具全一毫有虧是曠天職昔之君子凛然淵氷沒世弗懈者凡以全吾所受焉耳嗟後之學何其與古戾也利欲之風深入肺腑理義之習目為濶迂已之良貴棄置如弁髦而軒裳外物則决性命以求之弗舍也吁是可不謂之大惑乎志於道者其將奚所用力乎緬觀往昔百聖相傳敬之一言實其心法葢天下之理惟中為至正惟誠為至極然敬所以中不敬則無以為中也敬而後能誠非敬則無以為誠也氣之决驟軼於奔駟敬則其御轡也情之横放甚於潰川敬則其隄防也故周子主静之言程子主一之訓皆其為人最切者而子朱子又丁寜反復之學者儻於是而知勉焉思慮未萌必戒必懼事物既接必恭必欽動静相因無所間斷則天徳全而人欲冺大本之所以立逹道之所以行其不由此歟 \\n 送全永叔序 \\n 陳良楚産也而北學於中國近世游楊二先生亦自閩徂洛受業於程夫子之門昔之君子崇徳廣業不安於耳目之近大抵若此使良之徒不中變於許行之學則傳周孔之道於南方必陳氏也山先生終身宗其師說故能得斯道而南卒啟延平紫陽之緒使其僅守鄉黨之舊聞而以間關河路為憚顧安有是哉世習日陋後生小子所志不越簮裳之末所玩不逾程試之文百金謁書肆閉門而誦之曰吾業足矣明師良友近在州里且弗暇過而問焉况逺乎今全君永叔乃獨慨然思廣其所聞束書辭親將北之信饒西之浙求師友以自益其志篤矣然士之於學寡聞固易以陋多聞亦易以雜夫並耕之說至淺也陳相且悅而從之况今之譚者有侈於是乎吾州子朱子之學萬世之學也然其功循序而不躐其言平淡而無竒其守据正而不媮吾子槩嘗聞之而未知篤信否也一朝出門衆說交進子能不為變遷也乎吾懼其不得為游楊而且將為陳相也子往矣嗚呼其亦謹所擇哉 \\n 送周天驥序 \\n 上饒周君天驥篤志於學願聞為學之要終其身而可行者予之於學也涉獵而未醇觕淺而弗精將何以告子雖然亦嘗聞其畧矣以聖賢大道為必當繇異端邪徑為不可蹈此明趨嚮之要也非義之富貴逺之如垢汙不幸而貧賤甘之如飴蜜志道而遺利重内而輕外此審取舍之要也欲進此二者非學不能學必讀書然書不可以汎讀先大學次論孟而終之以中庸經既明然後可觀史此其序也沈潜乎訓義反覆乎句讀以身體之以心騐之循序而漸進熟讀而精思此其法也然所以維持此心而為讀書之地者豈無要乎亦曰敬而已矣子程子所謂主一無適者敬之存乎中者也整齊嚴肅者敬之形於外者也平居齊慄如對神明言動酬酢不失尺寸則心有定主而理義可入矣葢操存固則知識明知識明則操存愈固子朱子之所以教人大畧如此 \\n 心經賛 \\n 舜禹授受十有六言萬世心學此其淵源人心伊何生於形氣有好有樂有忿有■〈忄〈士冖田疋，上中中下〉〉惟慾易流是之謂危須臾或放衆慝從之道心伊何根於性命曰義曰仁曰中曰正惟理無形是之謂微毫芒或失其存幾希二者之間曽弗容隙察之必精如辨白黑知及仁守相為始終惟精惟一惟一故中聖賢迭興體姚法姒持綱挈維昭示來世戒懼謹獨閑邪存誠曰忿曰慾必窒必懲上帝實臨其敢或貳屋漏雖隠寜使有愧四非當克如敵斯攻四端既發皆擴而充意必之萌雲捲席撤子諒之生春嘘物茁雞犬之放欲知其求牛羊之牧濯濯是憂一指肩背孰貴孰賤簞食萬鍾辭受必辨克治存養交致其功舜何人哉期與之同維此道心萬善之主天之與我此其大者歛之方寸太極在躬散之萬事其用弗窮若寳靈龜若奉拱璧念茲在茲其可弗力相告先民以敬相傳操約施博孰此為先我來作州茅塞是懼爰輯格言以滌肺腑明窓棐几清晝爐熏開卷肅然事我天君 \\n 夜氣箴 \\n 子蓋觀夫冬之為氣乎木歸其根蟄坯其封凝然寂然不見兆朕而造化發育之妙實胚胎乎其中葢闔者闢之基正者元之本而艮所以為物之始終夫一晝一夜者三百六旬之積故冬為四時之夜而夜乃一日之冬天壤之間羣動具閴竊乎如未判之鴻濛維人之身嚮晦宴息亦當以造物而為宗必齊其心必肅其躬不敢弛然自放於牀簀之工使慢易非辟得以賊吾之衷雖終日乾乾靡容一息之間斷而昏冥易忽之際尤當致戒謹之功葢安其身所以為朝聴晝訪之地而夜氣深厚則仁義之心亦浩乎其不窮本既立矣而又致察於事物周旋之頃敬義夾持動静交養則人欲無隙之可入天理皦乎其昭融然知及之而仁弗能守之亦空言其奚庸爰見箴以自砭常凛凛而瘝恫 \\n 問答 \\n 問新民章 \\n 朱文公言洗濯其心以去惡猶沐浴其身以去垢斯言盡矣葢身之有垢特形骸之凝耳然人猶知沐浴以去之惟恐塵垢存則其體汙穢至於心者神明之府乃甘心為利欲所溺以昏蔽之甚如積糞壤如聚蜣蚘而不肯一用其力以去之是以形體為重以心性為輕也豈不謬哉唐人有櫛銘曰人之有髪朝朝思理有身有心胡不如是深得成湯銘盤之意（禪家亦有所謂身似菩提樹心如明鏡臺時時勤拂拭莫遣著塵埃之句雖云異端然此言亦自可取也）禮記儒行篇云儒有澡身而浴徳謂洗濯其身沐浴其徳亦盤銘之義 \\n 問格物致知 \\n 物謂事物也自吾一身以至於萬事萬物皆各各有箇道理須要逐件窮究且如此一身是從何來須是知天地賦我以此形與我以此性形既與禽獸不同性亦與禽獸絶異何謂性仁義禮智信是也唯其有此五者所以方名為人我便當力行此五者以不負天之所與而所謂仁者是如何義者是如何禮智信又是如何一一須要理會得分曉此乃窮一心之理其次則我為人之子事親當如何為人之弟事兄當如何為人之幼事長當如何逐件理會如事親須知冬便須温夏便須凊出便用告反便用靣如曲禮内則等書所載事親說話都要曉得以至事兄事長等事一一如此窮究此則窮一身之理也心之於身乃是最切要處其他世間事物皆用以漸考究令其一一分明皆所謂格物也格訓至言於事物之理窮究到極至處也窮理既到至處則吾心之知識日明一日既久且熟則於天下之理無不通曉故曰物格而後知至也此一段聖人教人最緊要處蓋縁天下之理能知得方能行得若知得一分只是行得一分知得十分方能行得十分所以用逐事窮竟也今學者窮理之要全在讀書如讀此一書須窮此一書道理一字一句都用考究如未曉了即須咨問師友求其指歸且如讀大學自頭至尾都窮究過既曉得此一書了又讀論語孟子亦自頭至尾窮究過理會既多自然通悟若泛泛讀過便以為了何縁知得義理透徹義理既不透徹胷中見識亦無由能進雖窮理不止於讀書而其大要却以讀書為本不可不知也 \\n 萬物各具一理萬物同出一原所謂萬物一原者太極也太極者乃萬物總會之名有理即有氣分而二則為隂陽分而五則為五行萬事萬物皆原於此人與物得之則為性性者即太極也仁義即隂陽也仁義禮智信即五行也萬物各具一理是物物一太極也萬理同出一原是萬物統體一太極也太極非有形有器之物只是理之至者而已故曰無極而太極 \\n 問其所當然而不容已與其所以然而不容易 \\n 所當然如為君當仁為臣當敬為子當孝為父當慈與國人交當信之類此乃道理合當如此不如此則不可故曰所當然也然仁敬孝慈信之屬非是人力強為有生之初即禀此理是乃天之所與也故曰所以然所當然是知性（知其理當如此也）所以然是知天（謂知其理所自來也） \\n 問人之所以為學心與理而已（或問中語） \\n 存心窮理二者當表裏用功蓋知窮理而不知存心則思慮紛擾物欲交攻此心既昏且亂如何窮得義理但知存心而不務窮理雖能執持靜定亦不過如禪家之空寂而已故必二者交進則心無不正而理無不通學之大端唯此而已 \\n 問端莊靜一乃存飬工夫（語録中語下同） \\n 端莊主容貌而言靜一主心而言蓋表裏交正之義合而言之則敬而已矣問學 \\n 問思辨乃窮理工夫 \\n 程子曰涵養須用敬進學則在致知欲窮理而不知持敬以養心則於義理必無所得知持敬以養心矣而不知窮理則此心雖清明虚靜而無許多義理以為之主其於應事接物必不能皆當釋氏禪學正是如此故必以敬涵養而又講學審問慎思明辨以致其知其静則湛然寂然而有未發之中其動則泛應曲當而為中節之和天下義理學者工夫無以加於此者自伊川發出而文公又從而闡明之中庸尊徳性道問學章皆同此意也 \\n 問大學只說格物不說窮理 \\n 器者有形之物也道者無形之理也明道先生曰道即器器即道兩者未嘗相離葢凡天下之物有形有象者皆器也其理便在其中大而天地亦形而下者乾坤乃形而上者（天地以形體言乾坤以性情言乾健也坤順也即天地之理） \\n 日月星辰風雨霜露亦形而下者曰性曰心之理乃形而上者至於一物一器莫不皆然且如燈燭者器也其所以能照物形而上之理也且如床桌器也而其用理也天下未嘗有無理之器無器之理即器以求之則理在其中如即天地則有健順之理即形體則有性情之理精粗本末初不相離若舍器而求理未有不蹈於空虚之地非吾儒之實學也所以大學教人以格物致知葢即物而理在焉庶幾學者有着實用功之地不至馳心於虚無之境也 \\n 問誠意數條 \\n 自慊是為己言己之所以為善者乃是我合當如此若不為善此心自不快足自不能安非是為他人而為善也 \\n 自欺是為人本無實意為善但外靣畧假借以欺人欲人稱好而已殊不知人心之靈昭如日月何可欺也只是自欺而已 \\n 自慊是誠（誠則一）自欺是偽（偽則二） \\n 問正心脩身章 \\n 問聖人恐無怒容否朱子曰當怒時亦必形於色如治人之罪却為笑容則不可曰如此則恐涉忿厲之氣否曰天之怒雷霆亦震但當怒而怒便中節事過便消了更不積問古人喜怒不形於色是正否曰此是養得胷中和粹故雖中有喜怒而不形於色此正是涵養之效安得謂之不正又問古人憂國至於白首怒敵至於裂眥此正否曰憂國怒敵憂與怒之正者雖若太過然亦是不失其為正但此乃志義之士所為若聖人則未必然必如是觀之乃盡 \\n 問體用二字 \\n 大凢有體而後有用如天地造化發生於春夏（元亨）而斂藏於秋冬（利貞）發生是用斂藏是體自十月純坤陽氣既盡不知者謂生意已熄不知斂藏者乃所以為發生之根自此霜雪凝沍草木凋落蟲蛇伏藏微陽雖生於下隠而未露一年造化實基於此惟冬間斂藏凝固然後春來發生有力所以冬暖無霜雪則來嵗五榖不登正以陽氣發泄之故也人之一心亦是如此須是平居湛然虚靜如秋冬之閉蔵皆不發露渾然一理無所偏倚然後應事之時方不差錯如春夏之發生物物得所若静時先已紛擾則動時豈能中節故周子以主靜為本程子以主敬為本皆此理也（動靜皆道而周子乃以主靜為本者葢靜時養得虚明然後動而不失其時故中庸於喜怒哀樂未發之時須要戒謹恐懼以養本然之中然後發而為中節之和程子主敬之說即中庸之意也） \\n 問仁字之義（此下並論語） \\n 仁之一字従古無訓且如義訓宜禮訓理又訓履智訓知皆可以一字名其義唯仁不可以一字訓孟子曰仁者人也亦只是言仁者乃人之所以為人之理亦不是以人訓仁葢縁仁之道大包五常貫萬善所以不可以一言盡之自漢以後儒者只將愛字說仁殊不知仁固主乎愛然愛不足以盡仁孟子曰惻隠之心仁之端也惻隠者此心惻然有隠即所謂愛也然只是仁之發端而已韓文公言博愛之謂仁程先生非之以為仁自是性愛自是情以愛為仁是以情為性也至哉言乎朱文公先生始以愛之理心之徳六字形容之所謂愛之理者言仁非止乎愛乃愛之理也蓋以體言之則仁之道大無所不包發而為用則主乎愛（仁者愛之體也愛者仁之用也）愛者如見赤子入井而惻然欲有以救之以至矜憐憫惜慈祥恩恵愛之謂也性中既有仁矣發出來便是愛仁如根上發出苖以苖為出於根則可以苖便為根則不可以愛出於仁則可以愛便作仁則不可故文公以愛之理三字言之方說得盡又曰心之徳何也葢心者此身之主而其理則得於天仁義禮智皆此心之徳而仁又為五常之本如元亨利貞皆乾之徳而元獨為四徳之首天之元即人之仁也元為天之全徳故仁亦為人心之全徳然仁之所以為心之徳者正以主乎愛故也仁所以能愛者葢天地以生物為心而人得之以為心是以主乎愛也愛之理心之徳六字之義乃先儒所未發而文公始發之其有功於學者至矣豈可不深味之乎 \\n 問過化存神温良注 \\n 過化存神此四字本出孟子過化謂聖人凡所經歴處人皆化之存神謂其中所存神妙正意只是如此至横渠先生乃謂性性為能存神物物為過化下性字指本然者而言上性字是謂我能存其性而不為情所蕩而失其性則其所存者神妙而不可測下物字指事物而言上物字指我之應物而言謂物物各自有理我隨其理以應之物各付物不以己之私意參乎其間則事過弗留如氷之釋如風之休後來諸老先生多本其說獨文公不以為然者葢孟子之意未說到如此深故也文公解經每務平實如此然横渠先生之說亦不可不知也 \\n 問禮樂（用和為貴章） \\n 敬者禮之本制度威儀禮之文和者樂之本鐘鼓管磬樂之文禮樂二者闕一不可記曰樂由陽來禮由隂作天髙地下萬物散殊而禮制行焉（天尊於上地卑於下萬物散殊有大有小此即制之所由起葢禮主乎别故也）流而不息合同而化而樂興焉（隂陽二氣流行於天地之間未嘗止息二氣和合而化生萬物此樂之所由興葢樂主乎和故也所謂隂陽二氣者日月雷霆風雨寒暑之類皆是二氣和合方能生成萬物）故禮屬隂（凡天地間道理一定而不可易者皆屬隂）樂屬陽（凡天地間流行運轉者皆屬陽）禮樂之不可闕一如隂陽之不可偏勝（一嵗之間寒暑之相易雨露霜雪之相濟方能氣候和平物遂其生陽太勝則亢而為旱隂太勝則溢而為水有隂無陽則物不生有陽無隂則生而不成）禮勝則離以其太嚴而不通乎人情故離而難合樂勝則流以其太和而無所限節則流蕩忘返所以有禮須用有樂有樂須用有禮此禮樂只是就性情上說然精粗本末亦初無二理禮中有樂（言嚴肅之中有自然之和此即是禮中之樂）樂中有禮（言和樂之中有自然之節此即是樂中之禮）朱文公謂嚴（而泰此即禮禮有樂）和而節（此即樂中有禮） \\n 問仁字（人而不仁章） \\n 凡天下至微之物皆有箇心發生皆從此出縁是禀受之初皆得天地發生之心以為心故其心無不發生者一物有一心自心中發出生意又成無限物且如蓮實之中有所謂么荷者便儼然如一根之荷他物亦莫不如是故上蔡先生論仁以桃仁杏仁比之謂其中有生意才種便生故也惟人受中以生全具天地之理故其為心又最靈於物故其所藴生意纔發出則近而親親推而仁民又推而愛物無所不可以至於覆冒四海恵利百世亦自此而推之爾此人心之大所以與天地同量也然一為利欲所汨則私意横生遂流而為殘忍為刻薄則生意消亡頑如鐵石便與禽獸相去不逺豈不可畏也哉今為學之要須要常存此心平居省察覺得胷中盎然有慈祥惻怛之意無忮忍刻害之私此即所謂本心便當存之養之使之不失則萬善皆從此而生 \\n 問理明誠格（問禘章） \\n 葢凢人於世之近者（如考妣祖考妣）則意其精神未散或嘗逮事而記其聲容必起哀敬之心而不敢忽若世之逺者相去已久精神之存與否不可得而知人素不識其聲容則有易忽之意故禘禮非極其仁孝極其誠敬者不能知其禮不能行其事（惟仁孝之深者能知此身之所自來惟誠敬之至者能知我之精神即祖考之精神）茍能知此理矣（至難知者鬼神之理）則其他事物之理又何難知之有茍能感格矣則推而格天地者此誠而已推而感人心亦此誠而已故曰理無不明誠無不格於治天下何難矣 \\n 問終食不違仁 \\n 此章當作三節看處富貴貧賤之間而不茍此一節猶是麤底工夫至終食不違又是一節乃是存心飬性細宻底工夫然猶是平居暇日之事可以勉而至者至於造次急遽之時患難傾覆之際若非平時存養已熟至此鮮有不失其存心者到此而猶不違乃是至細至宻工夫其去安仁地位已不逺矣然此三節乃進徳之始終若無麤底工夫作根脚基址豈有能進於細宻之地者故必以審富貴安貧賤為本然後能進於終食不違之地能終食不違矣然後能進於造次顛沛不違之地用工之序葢如此正與前章無諂無驕樂與好禮相似當考參而熟玩也 \\n 問志氣（晝寢章） \\n 孟子曰志者氣之帥也葢志强則氣亦强志惰則氣亦惰如將勇則士亦勇將惰則士亦惰也學者欲去昏惰之病必以立志為先 \\n 問文章性與天道 \\n 夫子平時以身教人凡形於威儀容止語嘿動靜自然成文自然有章者皆所以教學者所謂吾無行而不與二三子吾無隠乎爾者是也學者即其近者求之用功既久自然可到精微之地若遽以性命之理告之則恐其億度料想馳心元妙反無所益故於性與天道罕嘗言之學者不可得而聞其於論語僅有相近一語亦只是言氣質之性非指性之本至於易乾卦然後曰乾道變化各正性命大傳曰一隂一陽之謂道繼之者善也成之者性也此二條又是正說性與天道亦可謂罕言矣 \\n 問敬字（敬簡章） \\n 伊川先生言主一之謂敬又恐人未曉一字之義又曰無適之謂一適往也主於此事則不移於他事是之謂無適也主者存主之義伊川又云主一之謂敬一者之謂誠主則有意在學者用功須當主於一主者念念守此而不離之意也及其涵養既熟此心湛然自然無二無雜則不待主而自一矣不待而自一即所謂誠也敬是人事之本學者用功之要至於誠則逹乎天道矣此又誠敬之分也 \\n 問不違仁 \\n 心者指知覺而言也仁者指心所具之理而言也葢圎外竅中者是心之體虚靈知覺者是心之靈仁義禮智信是心之理知覺屬氣凡能識痛痒識利害識義理者皆是也若仁義禮智信則純是義理人能克去私欲則所知覺者皆義理不能克去私欲則所知覺者物我利害之私而已純是理即是不違仁雜以私欲便是違仁 \\n 問手足不仁（博施章） \\n 手足民物之比也風邪私意之比也人無私意之害則民物之休戚自然相關一見赤子入井則此心為之怵惕無風邪之病則手足之痒痾亦自然相闗雖小小疾苦此心亦為之痛楚當如此玩味方曉程子痿痺不仁之意 \\n 問色舉翔集 \\n 色斯舉矣去之速也衛靈公問陳而孔子行魯受女樂而孔子去即此義也翔而後集者就之遲也伊尹俟湯三聘而後幡然以起太公伯夷聞文王善養老而後出即此義也古人所謂三揖而進一辭而退雖相見聚會之間猶必如此况仕止久速之際乎賈誼賦所謂鳳縹縹而髙逝兮夫固自引而逺去此即色斯舉矣之意又曰鳳凰翔于千仭兮覽徳輝而下之此即翔而後集之意後世如漢穆生以楚王戊不設醴而去諸葛武侯必待先主三顧而後從之皆有得乎此者也 \\n 問太極中庸之義（南雍李教授問今附此） \\n 下問太極中庸二條自顧淺陋何足以辱姑即平時所讀朱文公先生之書及嘗見所窺者略陳一二夫所謂無極而太極者豈太極之上别有所謂無極哉特不過謂無形無象而至理存焉耳葢極者至極之理也窮天下之物可尊可貴孰有加於此者故曰太極也世之人以北辰為天極以屋脊為屋極此皆有形而可見者周子恐人亦以太極為一物故以無極二字加於其上猶言本無一物只有此理也自隂陽以下則麗乎形氣矣隂陽未動之前只是此理豈有物之可名耶即吾一心而觀之方喜怒哀樂之未發也渾然一性而已無形無象之中萬理畢具豈非所謂無極而太極乎以是而言則思過半矣喜怒哀樂之未發即寂然不動之時思慮一萌則已動矣故程子以思為巳發此至論也來諭謂思是已發則致知格物亦是已發此則未然葢格物致知自屬窮理工夫大凡講論義理最忌交雜今方論喜怒哀樂之發未發而以致知格物雜之則愈混雜而不明矣來諭又恐懸空無用力處此亦未然葢未發之時則當戒謹恐懼其將發之時則當謹其獨逐時逐節皆有用功之地惟其未發也戒懼而不敢忘將發也謹獨而不敢肆則其發自然中節矣聖賢之學所以無弊者正縁句句着實未嘗說懸空道理且如中庸始言天命之性終言無聲無臭宜若髙妙矣然曰戒謹曰恐懼曰謹獨曰篤恭則皆示人以用力之方葢必戒懼謹獨而後能全天性之善必篤恭而後能造無聲無臭之境未嘗使人馳心窈冥而不踐其實也太極圖說亦然首言無極太極次言隂陽五行亦可謂髙且逺矣要其歸宿只在中正仁義而主靜之一語其與中庸戒懼謹獨之云若合符節總而言之惟敬之一字可以該也葢戒懼謹獨者敬也主靜亦敬也學者儻能居敬以立其本而又窮理以致其知則學問之道無餘藴矣大率此理自文公盡發其秘以洞然無疑所慮學者欲自立一等新竒之論而於文公之言反致疑焉不知此老先生是用幾年之功沈潜反覆參貫融液然後發出以示人今讀其書未能究竟底藴已先疑其說之未盡所以愈惑亂而無所明也故區區常勸朋友間且將文公四書朝夕涵咏既深達其旨矣然後以次及於太極西銘解近思録諸書如此作數年工夫則於義理之精微不患其無所見矣又必合所知所行為一致講貫乎此則必踐履乎此而不墮於空談無實之病庶乎其可耳此平時拙論如此故因垂問及之更望詳加鐫曉以補昏愚之所不逮幸甚 \\n 論主靜 \\n 周子嘗謂聖人定之以中正仁義而主靜要人靜定其心自作主宰程子又恐只管靜去與事物不相交渉却說個敬有問周先生說靜與程先生說敬義同而意異否曰程子是怕人不得他靜字意便似入禪坐定周子之說只是無欲故靜其意大抵以靜為主朱子發明二先生意如此至其為論有云明道教人靜坐李先生亦教人靜坐須靜坐始能収斂又云始學工夫須是靜坐則本原定又云心於未遇事時須是静臨事方用便有氣力如當静時不靜思慮散亂及至臨事已先倦了伊川解靜專處云不專一則不能直遂閒時須是收斂做事便有精神又云心要精一方靜時便湛然在此不得困頓如鏡様遇事時方好又云為學工夫須要靜靜多不妨才静事都見得然總是一個敬又云主静所以養其動又云靜者養動之根又云主靜夜氣一章可見以上數條葢祖周子主靜之根也至其門人以靜坐工夫與役役應接不同為問則答之云不必如此反成坐馳但收斂勿令放逸到窮理精後自然思量不至妄動凡所云為莫非至理亦何必兀然靜坐然後為持敬又云明道說靜坐可以為學上蔡亦言多著靜不妨此説終是少偏才偏便做病道理自有動時自有靜時學者只是敬以直内義以方外見得世間無處不是道理不必專於靜處求所以伊川謂只用敬不用静便說得平又云不可特地將静坐做一件工夫但著一敬字通貫動静則於二者之間自無間斷矣又云存養之功不專在静坐時湏於日用動静之間無處不下工夫乃無間斷爾又云無事静坐有事應酬隨時隨處無非自己身心運用但常自提撕勿與俱往便是工夫事物之來豈以漠然不應為是耶其答南軒書云來教謂言静則溺於虚無然此二字如佛老之論則誠有此患若以天理觀之則物之不能無靜猶靜之不能無動也靜之不可不養猶動之不可不察也但見得一動一靜互為其根敬義夾持不容間斷之意則雖下靜字元非死物至靜之中自有動之端焉是乃所以見天地之心者而先王之所以至日閉闗葢當此之時則安靜以養乎此爾固非逺事絶物閉目兀坐而偏於靜之謂但未接物時便有敬以主乎其中則事至物來善端昭著所以察之者益精明爾來教又謂某言以靜為本不若遂言以敬為本此固然也然敬工夫通貫動靜而必以靜為本今若遂易為敬雖若完全然却不見敬之所施有先有後則亦未得為的當也至於來教所謂要須靜以涵動之所本察夫動以見靜之所存動靜相須體用不離而後為無滲漏也此數言卓然意語俱到謹以書之左席出入觀省以上數條則又本程子主敬之說而不專主於靜也 \\n 論定性 \\n 定性者理定於中而事不能惑也理定之中則當靜之時固定也動之時亦未嘗不定也不隨物而往不先物而動故曰無將迎理自内出而周於事事自外來而應以理理即事也事即理也故曰無内外夫能定能應有寂有感心之妙也所以然者性也若以定與寂為是而應與感為非則是以性為有内外也事物之來以理應之猶鑑懸於此而形不能遁也鑑未嘗隨物而照性其可謂隨物而在外乎故事物未接如鑑之本空者性也事物既接如鑑之有形者亦性也内外曷嘗有二本哉知此則知事物不能累吾之性雖酬酢萬變未嘗不定也 \\n 備考 \\n 勉齋黄氏曰西山在朝屢進危言力扶大義公論藉以開明善類為之踴躍 \\n 邵菴虞氏曰先生大學衍義之書本諸聖賢之學以明帝王之治據已往之跡以待方來之事慮周乎天下憂及乎後世君人之軌範葢莫備斯焉 \\n 敬齋胡氏曰自孟子後千四百年無人見得此道分明董子見其大意孔明天資有暗合處韓退之揣見彷彿至程朱方見得盡自朱子後無人理會得透徹真西山庶幾 \\n 先文貞公觀瀾録曰朱子之後在宋魏之華不如真之實也在元吳之僻不如許之醇也在明則薛蔡守師傳而陳王立異户考其師友淵源所漸若猶慚于真許焉又榕村語録曰朱子後儒者真西山許魯齋氣象最好真醇正許篤實 \\n 郡守江叔文先生塤 \\n 江塤字叔文崇安人貌肅氣和學於真西山嘉定元年進士歴官靖州通判以廉白簡易稱遷知南平軍綏御有法四境帖然嘗條奏五事皆熟察民隠帥臣上績改知開州未任卒公自幼至老惟事問學在靖州日魏公了翁以言事謫至築鶴山書院居之茆簷竹几間青燈濁酒旦夕談論令其子鉌師事焉魏公稱之曰叔文表裏如一當於古人中求之子燧字華叔篤學有志操歴官臨安判鎔字成叔頴敏特立歴知福清縣各有政聲鉌見魏鶴山學派 \\n 監院詹景憲先生淵 \\n 詹淵字景憲崇安人慶元進士授臨江户掾江西俗嚚於訟案牘有數十年不决者淵一閱皆得其情凡所予奪人皆無異論部使者知其材檄致幕下後監行在車輅院 \\n 學士林以道先生存 \\n 林存字以道閩縣人受業真西山之門舉嘉熙二年詞科累官吏部侍郎中書舍人兼直學士院兼侍講時朝廷以參知政事蔡抗擅去國勉留不還詔除職予祠存繳進奏寢其命寳祐五年秋明堂執綏偹顧問稱旨除禮部尚書兼侍讀提綱史事累遷同知樞宻院事兼參知政事後以資政殿學士知建寜府不赴遂提舉洞霄宫復起為湖南安撫使知潭州（閩書　新三山志） \\n 少卿王實之先生邁 \\n 王邁字實之自號臞軒仙逰人既冠以文謁鄉先正傅誠誠嗟異謂他日必以文名世嘉定十年進士第四人為潭州觀察推官丁内艱調浙西安撫司幹官會廷試詳定官王元春欲私所親置髙第邁顯摘其繆元春怒嗾諫官李知孝誣邁在殿廬聲髙免官調南外睦宗院教授真徳秀方守福州邁竭忠裨郡政赴都堂審察丞相鄭清之曰學官掌故不足浼君俄召試學士院策以楮幣邁援據古今考究本末謂國貧楮多弊始於兵議者徒患楮窮弗懲兵禍今當以核軍實窒邊釁為捄楮弊第一義又言修内司廣營繕内帑宣索多厚施緇黄濫予嬪御未見裁撙徒聞有括田榷鹽之議向使二事可行故相行之久矣又因楮以及時事言君子之類雖進而道未行小人之迹雖屏而心未服真徳秀在告聞邁對善之帝再相喬行簡或傳史嵩之復用邁言舊相姦險刻薄天下所知復用則君子空於一網矣邁由疎逺見上空臆無隠上為之改容言者劾邁論邊事過寔魏了翁在經筵為理宗言惜邁去改通判漳州禋祀雷雨應詔言天與寜考之怒久矣麯糵致疾妖冶伐性初秋踰旬曠不視事道路憂疑天與寜考所以怒也隠刺覆絶攸嬉尊寵綱淪法斁上行下效京卒外兵狂悖迭起天與寧考所以怒也陛下不是之思方用漢災異免三公故事環顧在廷莫知所付遥相崔與之臣恐與之不至政柄必他有所屬此世道否泰君子小人進退之機於是臺官李大同言邁交結徳秀了翁及洪咨夔以収虚譽削一秩免蔣峴劾邁前疏妄論倫紀請坐以非所宜言之罪削二秩久之復通判贑州改福州建康府信州皆不行淳祐改元通判吉州右正言江萬里袖疏榻前曰邁才可惜不即召將有老不及用之歎理宗方然忽有尼者祗除知邵武軍以亢旱應詔驛奏七事復以立濟王後為先鄭清之再相以左司郎官召力辭以直秘閣提點廣東刑獄亦辭改右侍郎官諫官焦炳炎論罷予祠卒贈司農少卿邁本以學問詞章發身尤練世務李宗勉嘗論邁然邁獨評宗勉為近世賢相徐清叟與邁有違言邁應詔謂清叟有人望可用故世服其公（宏簡録　莆陽文獻） \\n 鄭先生寜 \\n 鄭寜按劉後村題鄭寜文卷詩云昔侍西山講習時頗於函文得精微書如逐客猶遭絀辭取横汾亦恐非爭笛豈能諳雅樂綺紈原未識深衣嗟余老矣君方少勤向師門叩指歸又小註後云西山先生編文章正宗如逐客書之類只作小字附見内詩歌一門初委子裒輯余取秋風辭西山欲去之葢其議論森嚴如此鄭君試以此意求之可也（按此跋語自註云西山作跋考西山集中未得再鄭君或即後村門士未可知也録此待考） \\n 直閣鄭子敬先生寅 \\n 鄭寅字子敬永福人以父任補官歴知吉州召對言濟邸寃狀指斥權臣坐罷端平初調為左司郎中兼權樞宻院副都承旨又請為濟邸立廟具言三邊無備宿患未除宜正紀綱抑僥倖裁濫賞汰冗兵以張國勢竟出知漳州除直寳章閣致仕卒寅静重博洽多識典故家所蔵書分為七畧曰經曰史曰子曰藝曰方伎曰文曰類真徳秀李燔陳宓皆與為友燔嘗疏薦海内名士十二人寅其一云（閩書） \\n 宗教詹叔簡先生師文 \\n 詹師文字叔簡崇安人舉慶元二年進士刻意好學調婺源尉捕盗有功不欲上以希賞再調江西憲司檢法官讞獄無寃後授西外宗教以歸與真徳秀鄒應龍交游有幔亭遺槀及通典編要（建寜府志） \\n  \\n 　"}
{"章节": "閩中理學淵源考卷三十一", "正文": "　 \\n 閩中理學淵源考卷三十一 \\n 　 \\n  \\n  \\n 廣平府知府李清馥撰 \\n ○温陵曾氏家世學派 \\n 嘗考曾氏家世自集賢曾公會暨魯公公亮父子繼起偉望碩徳奕世相承宋史論魯公以靜重鎮浮練達老成歸之行狀載公居家謹嚴雖在髙位常屈已下士自布衣至公相以清約自持其家率公之教脩亷隅力學問如寒士觀此其積厚流光自有本也其後嗣賢碩輩出如天隠先生恬嘗從龜山楊文靖上蔡謝顯道諸先生講切問學有上蔡語録二夲秦檜當國時不為詘至南渡後公之從孫從龍歴官叅知政事不附史彌逺以節槩顯著其家運盛衰與國運相為終始宋亡蒲壽庚附元為中書左丞辟宋故臣之在泉者復其官維時秉莭不赴者甚夥而曾氏一門與莊氏留氏傅氏時稱四府確守臣軌說者謂曾氏謀舉義兵後族姓為夀庚所殺多半逃徙莊留諸裔亦不受其官皆節槩之卓卓者故共録之以著家世源流之逺云 \\n 宗丞曽天隠先生恬 \\n 曾恬字天隠魯公公亮元孫少從楊龜山謝上蔡陳了翁劉元城諸賢逰為存心養性之學紹興中仕至大宗正丞秦檜當國守正不為詘求外祠得主管台州崇道觀有上蔡語録二卷（新郡志　閩書） \\n 少師曾君錫先生從龍 \\n 曾從龍字君錫晉江人魯公公亮四世從孫初名一龍慶元五年進士第一寜宗為改今名授簽書奉國軍莭度判官累官起居舍人兼太子右諭徳使金還轉官疏言州郡累月闕守而以次官權攝彼自知非久何暇盡心幸而除授民望其至如渴仰飲足未履境又復他罷矣郡帑所入歳有常數而毎易一守供帳借請少當不下萬緡然則輕於易置公私俱受其病欲望明詔二三大臣郡守有闕即時進擬求避憚行者悉杜絶之開禧間匄外知信州戍卒行掠境内從龍寘于法索得婦人衣命梟於市聞者肅然嘉定初召還以右史攝西掖論駁剴切訓辭典嚴遷禮部侍郎充金國生辰使執禮不撓還為刑部尚書嘉定六年秋隂雨召對乞放繋囚脩徳政畜人材飭邊備寜宗善其言七年拜禮部尚書知貢舉疏奏比來循習成風文氣不振學不務根柢辭不尚體要涉獵未精議論踈陋綴緝雖繁氣象萎薾詔下其疏風勵中外進端明殿學士簽書樞宻院事十二年叅知政事疾胡榘憸壬排沮正論奏陳其罪榘嗾言者劾罷奉祠既而起知建寕府丁内艱服除改湖南安撫使厚重鎮俗清明監物峒獠讐殺嚴兵壓境示以威信在鎮二年節正費却私例創平糶倉新廟立學以養士湘人勒石紀徳改知隆興府復請祠端平元年授資政殿大學士累遷叅知政事兼同知樞宻院事時有二京之役極論南兵輕進易退未幾言騐進知樞宻院兼叅知政事明年冬敵窺襄淮警報沓至遂以樞宻院使督視江淮荆襄軍馬疏言邊面遼逺聲援不接請並建二閫詔許專督江淮以荆襄属魏了翁既而朝論患邊用不給遲其行有旨留之樞筦命了翁併領督府未幾了翁亦罷從龍以始志不遂憂悒致疾卒理宗震悼輟朝遣使臨奠贈少師從龍秉心忠實有特操當史彌逺用事時絶不相附士論尤歸焉真文忠曰公以慶元掄魁嘗陪輔先帝大政令名粹徳薦紳宗之弟用虎天麟治鳳皆為顯仕（萬厯郡志　新郡志　宋史　真文忠公集） \\n 備考 \\n 真西山先生潭州重脩大成殿記畧曰資政殿學士清源曾公以廊廟之舊作牧於星沙厚重鎮俗如嶽之弗揺清明鑒物如湘之不波歲未期而百度脩衆志服環九郡五十城既帖帖無事則思所以驅其人於禮樂之域者顧瞻黌序先賢先師之位在焉而廟殿規模大類浮屠氏公為蹙然弗寜乃属郡學職詒書于南宫舍人鍾君震考辟雍制度為圖以來命掾吏之才者眡其役撤去陪厦敞為新宫凡二十有六楹昔之闇鬱倐焉亢爽於嚴奉祀事為宜於是宫墻外内巍然奐然州學正迪功郎鍾景仁等以書來諗曰自侯之蒞吾土也嘗一新其學矣而斯獨未之及意者其有待乎今雖成於公固亦侯之志願有以識之某惟疇昔之役蓋嘗自謂盡矣而堂皇門闥之易見者皆莫之察而重以累公況於休戚情偽之窈微其不屬耳目者何限某於是竊有感焉而又以自媿也故不復辭而書其事然惟公之斯舉也徒以儒者之宫而類浮屠之制猶思所以正之況今之世華居而貊道儒名而墨行者滔滔皆是其可熟視而莫之救乎推公之志使一日盡行其學於天下必將息邪距詖而楊墨賊仁義無君父之教不得騁也必將尊王黜伯而管商申韓矜權智騖功利之說不得施也儒者之功必至於是而後有以為天常人紀之重非公孰任之公以慶元掄魁嘗陪輔先帝大政令名粹徳薦紳宗之其治潭之政多可書今皆不書獨書所以幸乎潭之士者 \\n ○温陵留氏家世學派 \\n 按宋寧宗時偽學禁起時以周公必大趙公汝愚王公藺與忠宣留公四人為首後趙公罷相竄永州朱子落職蔡季通竄道州周公貶秩而公亦落職罷祠貶邵州居住與諸賢一時同為進退矣朱子語類載公曾以書問詩集傳數處文公以書示學者曰他官做到這地位又年齒之髙如此雖在貶所亦不曾閒度日公等豈可不惜寸隂又朱子集中與公往復書問皆極推許焉林氏次崕稱公出入三朝一時相業建儲之議視趙忠定為是邵陽之貶適表平生非不幸也賢子賢孫萃於一門天之福善久而未艾云今録其著者載於篇 \\n 忠宣留仲至先生正 \\n 留正字仲至從効六世孫紹興三十年第進士授南恩州陽江縣尉用番禺守龔茂良薦赴都堂審察宰相虞允文竒之薦於上召對公言國家右文畧武祖宗以天下全力困於西夏承平日乆邊不為備今當改轍使文武並用孝宗嘉歎久之知循州陛辭言士大夫名節不立國家緩急無所倚仗靖康之難死義者少因亂謀利者多今欲恢復當崇尚名節上益喜明日諭輔臣留正奏事議論耿耿可與京秩除軍器監簿累官考功郎中擢起居舍人尋權中書舍人光宗自東宫朝顧見公謂左右曰脩整如此其人可知廼請於上兼太子左諭徳公言本朝記注進御非設官本意乞自今免奏御詔從之除中書舍人兼侍講淳熙元年權兵部侍郎六月除給事中時諸路水災公抗疏以克謹天戒感召和氣導迎景福為言而又願加察於君子小人之辨疏入上動容稱嘆是冬兼權吏部尚書公言用人莫先論相陛下意在恢復而任相位者未能稱塞望精選人才與圖大計時相不樂會浙東謀帥以顯謨閣直學士知紹興府尋進龍圖閣直學士四川制置兼知成都府公平羌酋之亂以簡素化民及詔赴行在歸裝僅書數簏人服其清除端明殿學士叅知政事同知樞宻院事孝宗宻諭内禪意拜右丞相一日奏事皇太子叅决侍立上顧謂太子曰留正純誠可託光宗禪主管左右春坊姜特立以随龍恩擢知閤門聲勢浸張公列其招權預政狀乞賜斥逐孝宗聞之曰真宰相也紹熙元年進左丞相時嘉王感疾公言陛下僅一皇子隔宫墻外非便宜蚤正儲位入居東宫又疏言之甚懇再月不報檢漢文帝紀及本朝真仁二朝典故并吕誨張方平兩疏節其要語繳奏上不豫外議洶洶公與同列間至福寜殿奏事處分得宜人情以安進封申國公上疾浸平公乞歸政不許夀皇聖政録成進少保封衛國公李端友以椒房親手詔除郎公繳還不納復執奏曰昔館陶公主為子求郎明帝不許今端友依憑内援恐累聖徳姜特立除淛東副縂管尋召赴行在公引唐憲宗召吐突承瓘事奏言臣與特立勢難两立乞罷相上批成命已行朕無反汗卿宜自處公即待罪六和塔又奏近年不知何人進把定之說遂至每事堅執不顧是非言路塞則萬幾壊非所以愛宗社繳進前後錫賚及告勑待罪范村乞歸田里不許會冬至將上夀聖太后尊號册寳以公為禮儀使上遣左司徐誼諭旨公復入都堂視事禮成拜少傅封魯國公公力辭五年正月孝宗疾革公數請車駕過宫一日上拂衣起公引裾泣諫隨至福寜殿門退上疏言極激切孝宗崩光宗以疾未能執喪公率同列屢奏乞蚤正嘉王儲位忽手詔朕歴事嵗久念欲退閒公得之駭懼因朝佯仆于庭謂同列曰奉請本意只乞建儲今未蒙批依降詔忽奉廢疾之札此豈臣下所敢聞請對復不報即出國門上表請老表入而趙汝愚遂以内禪請於憲聖公謂建儲詔未下而遽及禪位他日两宫間必有難處者議與汝愚異以肩輿五皷逃去及寜宗立召還以公為大行攅宫縂護使入賀請車駕一出慰安人心及定夀康宫於南内撤去新增禁旅詔悉從之進少保公力辭不拜言陛下勉徇羣情以登大寳當示天下以不得已之意實非頒爵之時上從公請於是貴近欲論功者始不悅韓侂胄浸謀預政數詣都堂公使省吏諭之曰此非知閤日往來之地侂胄怒而退亟謀去公會公以事失上意侂胄從而間之八月手詔罷公以少師觀文殿大學士判建康府尋又以張淑椿言落職慶元元年上知公力請建儲得大臣體御批復職二年以劉徳秀言又罷初劉徳秀自重慶入朝未為公所知謁主客范仲黼請為先容公薄其為人除大理簿徳秀憾之至是為諫議大夫論公四大罪褫職自是彈劾無虚歳張釜又言之責授中大夫光禄卿分司西京邵州居住尋詔與量移南劍州許自便以次復原官致仕嘉泰元年進封魏國公二年復少保觀文殿大學士開禧二年七月薨年七十八贈太師寳慶三年諡忠宣公徳器端重操守凝固出入中外五十餘年屢典大藩率以清素周公必大貽公書以趙清獻之清張忠定之定擬之孝宗晚始察公忠誠及内禪付屬光宗光宗在御三年公為相持法度愛名器甄别人品首引趙汝愚共政用黄裳為翊善號稱得人公退門庭肅然無敢干以私者素嗜書垂白不倦黄勉齋與陳書復書曰留丞相晚年日課朱先生詩傳朱先生每對人輒稱服而朱子與留公書亦云質疑請益乃有十年之遲不能不慨然其間云所著有詩文奏議外制二十卷行於世子恭丙■〈⺮端〉碩孫元英元剛（郡志　永春志　閩書　宏簡錄　留氏家乘　紀畧） \\n 學士留端父先生■〈⺮端〉 \\n 留■〈⺮端〉字端父正第三子端厚有度正諸子■〈⺮端〉最賢歴知邵州奏蠲和糶入為司農寺丞使金察其勢必亡歸陳備邊五策除度支郎提點湖南江西刑獄移知廣州請鬻鈔以弭鹽冦端平中除直龍圖閣奉祠卒初姪元剛嘗欲建義塾不遂後■〈⺮端〉輟其遺業三之一建義莊贍鄂公直下諸孫之貧者（泉州府志） \\n 知州留茂濳先生元剛 \\n 留元剛字茂濳博聞强記為文竒峭開禧三年試博學宏詞科與真西山同選有司書西山卷曰宏而不博書元剛卷曰博而不宏寜宗善其文並置異等除國子録嘉定初遷秘閣校理累遷直學士院嘗言今日有貧國貧民而無貧士夫遷軍器少監權起居舍人言國朝左右史立御座後今乃在朶殿東乞復侍立脩明舊法嘉定更化以後大臣寖謀固位元剛慨然有振刷斯世之志會以内艱去起知温州勤恤民隠百廢皆脩發奸摘伏人服精敏移知贑州罷元剛早負盛名自擬大用已乃欎欎不適築圃北山號雲麓吟唱其間有雲麓集（閩書） \\n 推官留純仁先生東 \\n 留東字純仁登鄉舉入國學景炎丙子以兩登極恩賜同進士出身授肇慶司法叅軍亷勤有聲陞從事郎清海軍節度推官未幾改帶行國子編較平海軍節度推官宋亡杜門不仕至元辛卯録宋故臣授桂陽縣丞及乳泉縣尹俱辭不就子伯恵授將仕郎孫天錫授泉州路儒學教授亦不赴明初進士何徳舉贊東有身元心宋為古逸民之語（閩書） \\n 留王卿先生瑞 \\n 留瑞字玉卿精春秋為經學師同時精春秋者有顔桂叔芳精周禮者有鄭華君實（閩書） \\n 備考 \\n 朱子答留丞相書曰李通判歸出示所賜手教拜領伏讀慰幸已深至於垂喻諄複勤懇則又竊仰徳盛禮恭樂取諸人不難舍己之意葢有一介布衣之士所不易者歎慕感激所得多矣前此偶因垂問率易呈獻亦以姑備燕申餘暇遮眼止睡之湏不謂乃蒙親賜點閱日有程課以及終篇而斟酌取予詳審精切又有專門名家所不逮者此周公執贄還贄之心畢公克勤小物之意此所以為聖賢之盛節而非近世諸公所及也熹雖凡陋然其用力於此不為不久而歴選平生講磨論說其得此於人葢鮮不意臨老乃有遇於明公也更有他書欲遂傾囷倒廪進於几下而私居乏人艱於繕冩少假嵗月當遂此心儻得一一悉蒙印證則亦足以自信而無憾於方來矣顧所不能無恨者猶以登門之晚而其質疑請益乃有十年之遲伏想明公於此亦不能不慨然其間也謹因李倅還便奏記叙謝目昏不得謹好尤以皇懼并乞矜察 \\n ○温陵莊氏家世學派 \\n 林氏次崕曰莊少師學問足以名世議論足以經國才猷足以立政天子傾心鼎鉉可待當軸一忤脫輻隨之自古權臣之可畏若是哉彌邵兄弟立朝儘有可觀宋祚既遷掛冠元武詩曰無念爾祖聿脩厥徳其斯人與其斯人與按少師在南渡為一時名臣史稱負其有為之才卒奉祠去國志乗及道南源委俱編入儒林之列元明以來後嗣踵起者多其培根抑厚矣今録其要者著於編 \\n 少師莊藻齊先生夏 \\n 莊夏字子禮永春人家貧早孤從兄晦學弱冠習禮經郡博士張叔椿竒其文勉入上庠嵗乙未入太學俞侍郎烈嘗執經焉登淳熈八年進士授興國縣慶元六年大旱詔求言夏上封事曰君者陽也臣者君之隂也今威福下移此隂勝也積隂之極陽氣散亂而不収其弊為火災為旱蝗願陛下體陽剛之徳使後宫戚里内省黄門思不出位此抑隂助陽之術也召為太常博士言比年分藩持節詔墨未乾而改除坐席未温而易地一人而嵗三易節一嵗而郡四易守民力何由而裕開禧二年遷國子博士首陳邊釁不可妄開議者難之嘉定更化歳薦饑以著作佐郎提舉擢江東常平倉發廪賑流民多所全活除轉運判官踰年入為尚書郎遷軍器監太府少卿出知漳州尋以宗正少卿召兼國史東宫官直學士院兼太子侍讀時流民來歸復言荆襄兩淮多不耕之田計口授地貸以廬屋牛具吾乗其始至可以得其欲彼乗其不死可以忘其勞兵民可合屯田可成萬世一時也試中書舍人兼太子庶子左諭徳訓詞華潤論奏明切封還尤多又言金戰守不成規模不定則和好之說得乗間入今日之患莫大兵冗乞行下將帥令老弱自陳得以子若弟強壯者代其名粮寜宗是之除兵部侍郎時宰相諱言邊事廟謨秘宻人莫得聞夏言西蜀潰卒宜討宜招江淮制閫宜分宜合山東忠義宜刺宜汰乞詔侍從兩省臺諫與二三大臣為議狀以聞忤柄國者意累疏乞閒以寳謨閣待制奉祠進煥章閣待制自號藻齋老人嘉定十二年封永春縣開國男食邑三百户所居在蓬萊山寜宗賜第府城始自永春徙居晉江卒贈少師寜宗賛其像云天生美質學業逍遥堅氷志操歴仕三朝忠言逆耳書史所表宗祀繁衍百世不祧其被遇如此夏邃於經學平生薦引多名士洪啟夔范鍾皆其客也所著有禮記解又有遺文二十卷國史大事記十帙典故備志五帙子夢閣新城宰夢序進士歴太常簿朝請大夫孫七人彌邵軍器監彌堅登進士為編脩官彌大刑部郎中彌明進士（按黄文簡公田亭草撰莊陽山國楨墓志稱公為少師忠敏公似諡忠敏矣志乘未見録之待考　閩書　永春舊志） \\n 監丞莊徳脩先生彌邵（弟彌大） \\n 莊彌邵字徳脩以父序蔭補承務郎監福州水口鎮擢臨安府通判討平天目山冦以功權知安吉州有恵愛除軍器監丞輪對首以進徳修業為言且謂大廷之對禮貌親而情意疏細旃之講誦說多而推行少上嘉納之立朝多所論諫與弟彌大刑部郎中咸有聲宋亡棄官歸田里時蒲夀庚降元為中書丞辟宋故臣之在泉者復其官彌邵彌大改各路治中皆不赴（閩書　永春志） \\n ○温陵傅氏家世學派 \\n 按傅氏自獻簡公堯俞以諌諍有聲家於濟源之上猶子察靖康時奉使以忠義死國諡忠肅累贈少師安道先生自得為忠肅公子也隨母南遷家於泉其後子孫踵起多從朱子學最著者為忠簡公伯成晚嵗與李公訦楊公炳維持風教為温陵三大老考南渡後李文肅公邴寄寓於泉其文推為中興第一訦其後嗣也能傳家學見西山撰墓志文肅為傳公外舅故竹隠父子文章師法多根源於此云 \\n 提刑傅至樂先生自得 \\n 傅自得字安道其先濟源人父忠肅公察遭靖康之難以忠義死國事公幼頴悟讀書不數過輒成誦有至性生十年而忠肅公薨哀號思慕若成人事母愛敬飭備遭亂離遇父友陳公與義竒愛之撫其頂曰長必以文名天下年十四賦玉界尺詩語意警拔李公邴大驚異之因許歸以女既乃從母定家於泉州為晉江人家貧夜燃薪與兄弟讀書或至達旦遂博通六經諸史百家下筆為文輒數千言初用父蔭補承務郎三監潭州南嶽廟乃為福建路提點刑獄時安撫司檄憲司以漳浦兵所捕賊黨悉斬之公力爭乃命械繋諸縣分鞫獄成以法誅其首數人葢全活數百人丐祠秩滿通判漳州改判泉州尋差知興化軍剖决無滯訟發姦摘伏猾吏束手暇日延禮邦人士大夫之賢者郡以大治以不附秦檜力請老母便郡歸飬檜怒授興化軍旋命以體究泉守趙令衿納賄事被劾罷歸後两年諫官挾舊怨復以前事為言遂奪公官徙融州為民至融杜門讀書而中州人士官其土者亦皆以文字求指教居四年會黄公祖舜給事東省知公前事首末力言於丞相陳康伯以聞得内徙潮州未幾復聴自便孝宗登極復故官未幾樞宻林安宅又力薦於上除知漳州旋以少傅陳公俊卿薦遂再除知興化軍陛辭論尉利捕盗之賞妄執平民有至論死而不能自明者語未竟上遽曰今之儒者例以不殺為仁然殺人者死公徐對曰臯陶稱大舜之徳曰與其殺不辜寜失不經上意亦悟即連稱曰不辜則不可公退以語宰相時朝廷方議重強盗之法以公言而止逮至興化治郡如前時會丁母憂歸公性至孝以奉母故仕宦未嘗出閩中服闋再除知漳州奏事稱旨留為吏部郎中然公素以吏事自喜而銓曹守格法無所施為遂力乞外除直秘閣福建路轉運副使陛辭上云素知卿有風力閩中多贜吏故命卿往公即奏治道去泰甚閩中去朝廷逺吏不知奉法然取其甚者一二人治之亦足以勵其餘上首肯之至治畧如前奏語然其候視極精明風采可畏愛吏亦不敢犯也尋知建寜寜國二郡復為福建路轉運副使臨安闕帥上命執政選有風力不阿權貴者為之執政擬二人以進上獨指公以為可亟命召之除两浙西路提點刑獄時年已六十餘矣自度性本剛介多與物忤不能俯仰於俗乃上章乞閒不允得移浙東乃復求為祠官得主管武夷山冲佑觀秩滿復知寜國府事以言者追論前體究事予祠罷歸公性髙簡不妄與人交家於泉五十年杜門自守讀書奉親外無他為州太守之賢者如宋之才王十朋周葵皆髙仰之待以異禮而公月不過一詣郡毎留語談說道誼而已居閒無事唯讀書不輟客至觴酒論文道說古今蒼頭白髪意氣偉然一日忽召所善前昭武守黄君維之新安守石君起宗置酒卧内與訣既而劇談詼笑歌呼如常時翌日遂不起時淳熙十年秋八月也年六十有八積官朝奉大夫公於書無不讀少治春秋中年讀詩至鴛鴦之二章因悟比興之體間為子弟論說多得詩人本意故太常丞吳棫來官泉州公聞其博通古學著書甚富相與往復不倦吳公悅之請序其論語十說謫居讀易數日一周手書程氏傳一通玩繹乆之紙為之弊其於子史百氏之書甞過目者皆畧成誦也識慮髙逺機警絶人少時聞朝廷奪劉光世軍更遣儒臣代將歎曰是必且敗事矣未幾而酈瓊等果叛曽覿自福州召還公移書丞相陳福公為言覿入必留留必為善人正論之害其後亦皆騐少從外舅李草堂邴學為文得其指授微意既長刮磨灌溉其氣骨雄健而闗鍵謹嚴波瀾浩■〈氵皛〉而語意精切朱公韋齋及張公浚葉公夢得汪公藻張公嵲得其文皆愛重之汪公尤歎賞謂曰今世綴文之士雖多往往昧於體製惟吾子為獨得之不懈古人可及也公晚嵗始自次輯其文定為三十有二卷為至樂齋文集蔵於家嘗為韋齋先生文序曰某少時學詩以作詩之要扣公公不以晚輩相遇而許從游念自少至老游南康父子間為最久相知為最深其卒也文公為狀其行事西山真氏曰傅氏自獻簡公堯俞以髙文正學為元祐正臣一傳而為忠肅再傳而為至樂又再傳而樞宻大坡之兄弟文章籙前後相望然傅氏之學雖本於獻簡而草堂李公漢老又其外家也草堂之文為中興第一至樂父子實獲其傳而大坡蚤歳執經於父友紫陽先生之門淵源所漸則又出於伊洛顧不逺哉（朱子撰行狀　新郡志稾朱　韋齋先生文集序　真西山文集） \\n 附遺文 \\n 韋齋先生文集序曰文章之工拙繋乎人時命之通塞存乎天天人之適相合也為甚難是以古今負文章之名者未必得貴仕而都公卿之位者又未必以文章顯也故吏部員外郎韋齋先生朱公建炎紹興間詩聲滿天下一時名公鉅卿交口稱薦詞人墨客傳寫諷誦如不及予少時學詩嘗以作詩之要扣公公不以晚輩遇我而許從游間宿於閩部憲臺從事官舍之東軒夜對榻語蟬聨不休比晨起則積雨初霽西風凄然公因為予舉簡齋開門知有雨老樹半身濕及韋蘇州諸生時列坐共愛風滿林之句且言古之詩人貴衝口直致葢與彭澤把菊東籬下悠然見南山同一闗鍵三人者出處窮逹雖不同誦此詩則可見其人之蕭散清逺此殆太史公所謂難與俗人言者予時心開神會自是始知為詩之趣别去未幾而公下世予既為詩以哭公因求其遺編伏而讀之愛其詩髙逺而幽潔其文温婉而典裁至表疏書奏又皆中於理而切事情廼喟然嘆曰公之於詩文可謂至矣今世能言之士非不多也然淺則及俚華則少實是無他徒從事於末而不知其本之過也公幼小喜讀書綴文冠而擢第未嘗一日捨筆硯年二十七八聞河南二程先生之遺論皆先賢未發之奥始捐舊習朝夕從事於其間既久而所得益深故發於詩文自然臻此非有意於求其工也使其得通顯於朝廷施諸潤色而見於事業必有大過絶人者不幸位不嫓徳雖兩入東觀二為尚書郎卒不以其所長發抒又不得年而沒天人之難合也如此可不太息也哉雖然人定亦能勝天故公之嗣子今南康太守熹能紹公之訓早踐世科而益篤志於伊洛之學安貧守道深山窮谷之中者三十餘年明天子用寵嘉之即其家拜二千石君懇辭不獲命強起視郡事逾年而政成訟簡一旦走介二千里書抵予曰熹先人遺文江西遂將刋行而未有序引冠篇首先友盡矣不孤之恵誠有望於門下敢以為請予覽書悚然追思東軒之集恍如隔世而緒言歴歴猶在公之木既拱而予蒼顔白髪摧然其亦老矣愴嵗月之不留懔餘年其無幾為之感慨不寐者通夕而病憊廢書筆力衰退文不逮意獨念自少至老游南康父子間為最久相知為最深得其父子之賢為悉故不敢以不能為辭若夫公之詩文自足以行後而傳逺豈待區區之鄙言頋子蚤嵗承誨迨老無所成得挂名集端以托不朽其媿且幸為何如哉公名松字喬年韋齋葢自號云淳熈七年夏四月既望河陽傅自得序 \\n 忠簡傅景初先生伯成 \\n 傅伯成字景初自得子少従朱子學隆興元年與兄伯夀同登進士第調連江尉授明州教授改知閩清縣淳熈十年丁父艱服除知連江縣疏築水利溉田三千餘頃民蒙其利慶元初為大府寺丞進言吕祖儉不當以上書貶朱熹大儒不當目以偽學又言朋黨之敝起於人主好惡之偏與權臣意不合出知漳州律已愛民悉推朱子遺意而遵行之累遷工部侍郎時韓侂胄方議開邊語尚秘伯成言天下之勢譬如乗舟中興且八十年矣外而望之舟若堅緻嵗月既久罅漏寖多茍安旦夕猶恐覆敗況可徼倖以圖所難相府災同列相率往唁或謂偶然伯成正色曰天意如此官師相規時也遂陳三事一曰失民心二曰隳軍政三曰啟邊釁言甚痛切進右司郎官出為湖廣縂領朝議欲納金人之叛降者伯成言不宜輕棄信誓乞戒將帥毋使生事御史中丞鄧友龍遂劾伯成罷之嘉定元年召對靣論前日失於戰今日失於和策雖主和尤宜脩戰守之備進權戸部侍郎拜左諫議大天在職五十餘日抗疏十有三皆軍國大義史彌逺與左相不叶或致彌逺意欲使有所彈劾謂將引以共政謝之曰吾豈傾人以為利哉疏奏乞詔大臣以公滅私左遷權吏部侍郎以集英殿脩撰知建昌府訴蔡元定寃俾得歸塟進寳謨閣待制知鎮江府全活饑民瘞蔵野殍無數亷得圌山砦兵素結海盗捕鞫無一逸者獄具貸死黥隷諸軍嘉定八年召赴闕以病乞休除寳謨閣直學士通奉大夫致仕理宗即位以先朝元老與楊簡同召賜金帶為太子竤廢進昭明天常扶持人極之說彌逺甚惡之尋加寳文閣學士提舉佑神觀奉朝請聞大理評事胡夢昱坐論事貶慼然語所親曰向吕祖儉之謫吾為小臣猶嘗抗論今蒙國恩叨竊至此安忍無言遂抗疏曰方今内無良吏田里怨咨外無名將邊陲危急亷耻道喪風俗益媮賄賂流行公私俱困正宜君臣上下憂邊恤民以彌禍亂奈何以共工驩兠之罪加之言事之臣今廷臣無一人論救萬一貶者死於瘴癘陛下有殺諌臣之謗史册書之有累聖治不報明年加龍圖閣學士提舉鴻慶宫復辭不受疾革手草遺奏朝服端坐而逝年八十有四贈開府儀同三司端平三年諡忠簡伯成純實無妄表裏洞逹每稱人善不啻口出語及奸人誤國邪類害正詞色俱厲真文忠徳秀序其兄子度文云予昔徜徉盤谷竹隠間傾公餘論蓋濟岱典型之舊伊洛源流之正萃於公矣所著有竹隠居士集三十卷奏議十卷耋至六卷子壅康壅知漳州能行父政康知南劍州（考亭淵源録　弘簡録　郡志） \\n （按文公紹興丙子與安道先生游九日山時文公年二十七至忠簡兄弟從游文公其年莫詳待考） \\n 直閣傅仲孚先生康 \\n 傅康字仲孚晉江人少受學孟父伯夀為文贍典用父任知古田縣猾胥匿簿書賦入日少康籍胥家出所匿按覈得實邑計以饒召為司農丞知汀州徙南劍剏祠堂祀周敦頥張載程灝程頥司馬光陳瓘楊時羅從彦李侗朱熹廖徳明黄幹諸君子籍廢寺田入書院以贍生徒端平中累遷司農少卿兼右司諫習熟典章理宗甚材之督府挾重權多難從之請引誼拒却朝倚為重晚知袁州直徽猷閣致仕（閩書） \\n ○文肅李草堂先生學派 \\n 按濟岱李氏移家泉南數傳濟美志乗列雲龕之子四曰縝曰維曰紀曰綸見於傳者縝綸二公而已孫只訦一人真氏西山為撰墓碣今考訦之同輩尚有誼為建康通守嘗以雲龕之遺文囑文公為序文公逡巡謝却後通守之弟訦又以為請文公於是受其書而為之序此見文公撰雲龕文集序末今述雲龕閩中家學謹録忠文贈運幹宜之詩附後待考 \\n 文肅李草堂先生邴 \\n 李邴字漢老濟州鉅野人崇寜五年進士累官起居中書二舍人除給事中同脩國史直學士院遷翰林學士未幾坐言者罷奉宫祠欽宗立除徽猷閣待制知越州再落職予祠髙宗初元復舊職踰年召為兵部侍郎兼直學士院苖劉反露刃宫門上登樓撫諭邴亟趨前叱二兇兇燄稍息又諭殿帥王元擊賊元唯唯邴扣宰相朱勝非問計策傅等皆在邴反覆究詰人為之危邴無懼色退勸勝非宻引外援制賊又以大義責賊王世脩太后垂簾旬餘朱勝非遂奏變故以來從官能助朝廷者惟邴及鄭瑴協心於内誦言於外乃除邴翰林院學士尋除端明殿學士同簽書樞宻院遷尚書左丞未幾叅知政事與吕頥浩論不合乞罷奉祠寓泉州幾二十年因家焉邴天資髙明積學深至早歴清要號稱文士猝遇國難大節凛然罷政十七年避時相不復出讀書作文雖病不廢延納後進教誘無倦稱人之善覆護所短若親舊行己未至則質問再三使歸之正奉養簡薄振恤宗族治家嚴而恕每愛徐孺子申屠子龍陶淵明之為人晚棄世故深造以道累贈太師諡文敏後改諡文肅有草堂後集一百卷號雲龕先生其事蹟詳宋史子縝維紀綸孫訦按文公朱子曰公之家自少傅之第四子樂靜先生諱昭玘者學於髙郵孫公覺眉山蘓公軾之門至太師公遂以文字行中朝有重名於政宣之間及叅大政又以忠節為詔所褒退而老於江海之上餘二十年當世益髙仰之文公為撰雲龕文集序另録備考於後云 \\n 備考 \\n 朱子撰雲龕李公文集序曰士君子所以立於斯世者不難於文而難於實不難於小而難於大此吾所以毎竊有感於叅知政事隴西文敏李公之文而病世之所以知公者殊淺也葢自我宋之興百有餘年累聖相承專以文治而其盛極於崇觀政宣之間一時學士大夫執簡秉筆專以文字相髙其所以歌詠泰平藻飾治具者雜然並出如金石互奏宫徴相宣未有能優劣之者而李公以傑出之材雍容其間發大詔令草大牋奏富贍雄特精能華妙愈出而愈無窮直將闗衆俊之口而奪之氣斯已竒矣然使公之所立獨恃此而無其實或徒規規然務為小廉曲謹以投世俗之耳目而其大者無稱焉則亦何足以名於一世而垂無窮哉而公扈蹕臨安適遭己酉三月五日之變當是之時一旦猝然事出非意羣公愕眙不知所以為策公獨挺身赴難神采毅然折兇渠喻以大義退而隂賛宰府為所以離貳逆黨尊復明辟之計者甚悉是以平賊之功雖由外濟而髙宗皇帝察公之忠首擢以為尚書左丞而又賜之手札至有萬衆動色具臣靦顔之語嗚呼天地之間理義之實孰有大於君臣之際者而公於是乃能竭其股肱之力以有成功是其所立豈獨以其文而已哉然公功成不居退而老於江海之上杜門終日絶口不道前事雖所以告其子弟者亦常欿然退託如有不足之意是以世之君子鮮或知之其所可考而必信者獨賴聖謨神翰炳若日星是以天下之公論至於久而後定耳以是觀之則世之獨以文字知公者豈非淺哉頃年公孫故建康通守誼嘗以公之遺文屬熹為序熹以不文謹謝不敢今年通守之弟齊安使君訦又以為請且曰訦之請非有他獨願得一言以發明公之大節使後世之知公者不獨以其文而已爾熹於是乃敢拜受其書而三復焉因竊論其所感者如此以附篇後葢公嘗受學於其世父右史樂靜先生而樂靜之學又得之髙郵孫中丞眉山蘇承旨其丁寜付授之意今畧見公所撰樂静文集後語中有本者固如是也 \\n 朝請李伯玉先生縝（弟綸） \\n 李縝字伯玉濟川巨野人隨父邴寓泉州因家晉江縝生有異質年十二三賦盆池詩為故相何■〈〈卤，仌代乂〉上木下〉所賞既長益自植立務記覽為詞章其言奥雅靚深而深自閉匿以父任補承務郎監南嶽廟除福建漕幕至官竟不一嵗兩易主管敦宗院以便養親未幾丁内外艱服除連乞宗官舊秩為崇道祠官退處於家不復有仕進意方是時秦檜當國猜暴匪測故家大族一羅飛語無不糜碎縝雖棲遲冗散猶懼不得脫於是益務潛晦息絶交游買園結廬自號萬如居士而為之傳其詞曰居士少知讀書通訓詁不能浹洽如當世儒者然亦無所不讀其於授受必以義接物必以誠逕情直行不屑毁譽雖仕宦連蹇不遂視一時儕輩官尊禄厚而不肯一動其心為敦宗凡三十年官不易而家益貧嘗誦其先訓曰與其有求於人曷若無欲於已與其使人可賤不若以賤自安以是當官及家食未嘗求人知而人之知之者常出於意外性懶甚不喜為文酒酣興發時為詩以舒懐至其行意擊節慷慨自以為未後於古人性謹宻而胷次蕭然無所適莫顧不喜與俗子語其胷懐夲趣如此檜既死衆賢稍稍登用丞相陳魯公雅知縝推挽甚力而不能致乃白以為通判福州事連帥汪公應辰亦知縝賢禮敬之且不欲煩以事縝曰食焉而怠其事豈吾心哉力請得復奉祠歸二年而卒時年五十有六有集十卷梅百詠一篇蔵於家文公撰墓謁曰某之先君子太史公嘗獲從太師公逰而辱知焉及某試吏泉之屬邑又得拜公函丈毎白事府下退輒詣公公必為置酒留連竟日論說古今商畧文字下至吏道物情利病纎悉亦無不盡至於有所難言則其悼歎閔惻之情未嘗不欎然見於眉睫之間某是以知公非真無意於世云弟綸以父蔭授官所至有清操 \\n 運幹李宜之先生誼 \\n 李誼字宜之訦之兄按文公朱子撰雲龕文集述誼為建康通守時以雲龕之遺文囑序文公謙讓却之後其弟訦又請文公受其書始為之再按王忠文公龜齡贈運幹李宜之誼詩曰謫仙苖裔自非凡家學端能嗣大参一見便知空冀北三年長嘯滯周南（宜之家食甚久）絶畦翰墨僕騷可請試言詞倚馬堪莫道南來槖無寳一編傳得小雲龕讀其詩殆謹守家學者歟謹録附考 \\n 待制李誠之先生訦 \\n 李訦字誠之號臞菴文肅公邴之孫文肅避地於泉因家焉訦幼年逮事文肅寖長務博覽書史為文下筆輒千言以文肅休致恩補承務郎既冠監潭州南嶽廟調興化軍仙逰丞年少有能聲諸臺委以事多建白史文恵當軸陳正獻梁文靖咸以書薦訦可用訦以親養不樂逺去求通判漳州佐郡有治績旋擢知黄州宰相初以姓名聞既對首論邊郡數易之弊乞放漢制令郡守兼領武事遵祖宗乆任邊將之法上意甚悅到郡會嵗饑遂以官錢募飢民開内澳六百丈民不告病而商客以濟改知袁州蓄米二萬石名之曰州濟倉以備凶儉如常平法遷夔路提點刑獄未幾除轉運判官約束郡縣省追胥理寃枉禁苛暴累遷大理寺卿修斷獄例以麗死而獲生者以示好生之仁以生比而論死者存止殺之義遂著為令權户部侍郎再閱月起帥廣西一以寛厚亷靖為本除集英殿修撰繼陞寳謨閣待制力求出外遂以敷文閣待制知建寧府下車後諭民明長幼上下之分以解紛爭俾知有禮一切行所無事甃官道百二十里以避灘梗旋奉祠歸既退於家始買地臨河築樓東偏扁其下曰臞菴嘉定十三年十月卒年七十有七傅公撰行状真文忠公誌其墓曰某昔假守温陵時公與寳謨閣直學士楊公炳顯謨閣直學士傅公伯成以法從耆徳居里社年皆垂八十矣泉人號三大老嵗時讌集龎眉華髪奕奕相照某以後進從之游葢公生中原名族能以文學政事世其家而清白廉介之節終其身不少變世之稱公者以是而已至乃立朝正色能言人之所不敢言則世或未之知也開禧初元公自湖北召對首論建事立政必廣詢博採因言人言未同人心未一茍不謀於衆而遽欲革焉殆恐發之易而収之難時韓侂胄用事欲弄兵倖勝人情洶懼鄧友龍輩以從臾傅會据要路帷幄近臣不敢發一語公新從逺方來顧抗論如此識者韙其忠迨進貳版曹居獻納之地既兵敗於外公移書侂胄乞正鄧友龍蘇師旦罪以示天下士大夫以公言為難嗚呼公可謂剛正篤實之士矣初公以伯父縝授所校西漢書朝夕諷誦其學雖不顓名一家獨謂二程先生發明聖道之傳實先於黄遂於黄立生祠且求朱文公先生之文以記之以示學者趨嚮文肅公初諡文敏公謂建炎叱折兇渠褒詔具在叶謀復辟忠烈嶢然既登朝請改之遂更用奉常考功之議易敏以肅又以文肅遺稾鋟本於黄朱文公實為之序云所著有文稾七十卷續通鑑長編分卷二十八卷談叢七卷蔵於家子洪宗謹守有家法（述志按泉郡舊志載朱文公與公友善為銘其墓考公卒於寜宗嘉定十三年時文公已沒廿年矣公之墓志為真文忠公所撰見西山集今纂其畧附此舊志相沿疑誤） \\n  \\n 　"}
{"章节": "閩中理學淵源考卷三十二", "正文": "　 \\n 閩中理學淵源考卷三十二 \\n 　 \\n  \\n  \\n 廣平府知府李清馥撰 \\n ○清漳陳氏家世學派 \\n 按廉獻陳氏出東溪高公之門亦以直節著聲者曾知制誥以秦檜故不拜旋外補乞歸講學於漸山厥後孫植學於世父安卿先生格以節見一門忠孝儒宗其淵源卓矣 \\n 廉獻陳和仲先生景肅 \\n 陳景肅字和仲漳浦人唐將軍元光裔孫也師事高登有學行嘗同秦檜出使燕趙歸表為祈請使不拜歸講學於仙人峯下登紹興進士令仙遊旌孝義勦宿盜多美政尋提舉湖南除知南恩州詔入知制詔誥以秦檜故不拜出知台湖等州以題詠多譏刺檜黨惡之乞歸與門人楊仕訓呉大成等講學漸山檜死議均役復知制詔誥致仕時已八十餘矣適南恩州叛服不常擇使宣慰朝議非景肅不可持節往嶺南嶺南遂平卒贈光祿大夫資政殿大學士諡廉獻所著有拮翠集若干卷有孫曰植登淳祐進士格為海濱監簿俱見家學 \\n 進士陳■〈宀〈爿夢〉〉立先生植（以下家學） \\n 陳■〈宀〈爿夢〉〉立名植以字行漳浦人公幼學於世父安卿十入以祖澤補太學生調龍溪令轉漳州司理淳祐四年登進士提督嶺南海路兵馬帝昺浮海公提嶺海舟見事危斷維出港自以六舟泊海嶺収亡命馳檄諸閩圖立宋後聞張公世傑覆舟元人索捕急遂變姓名匿于大芹白華九侯間臨終命葬海濱南望崖山弟格為舟監簿從容殉節忠義形於六詠今漳浦人並祀之（閩書　道南源委） \\n 楊國光先生耿（以下學派） \\n 楊耿字國光紹興中在太學與呉大成鄭柔薛京齊名秦檜柄國耿等相率乞歸從陳景肅講學漸山石屏書院闢精一堂於修竹里講明經術從子士訓士謙皆從之所著詩多寓言而忠愛之意宛然如見 \\n 呉子集先生大成 \\n 呉大成字子集漳浦人聞陳景肅師事高登學有淵源往受業焉嘗遊太學論舊相張浚清忠與秦檜忤及廷對語多侵時宰檜益惡之落第自以終不能為檜屈歸隱漸山石榴洞講明正學乾道中奉檄湖湘往還京浙著有梅月詩集又有筆義經疑傳稿藏于家 \\n 薛宗汴先生京 \\n 薛京字宗汴與鄭柔俱師事陳景肅肅與秦檜忤辭知台州京亦乞歸省檜以其為景肅黨銜之歸與呉鄭諸楊講學漸山九侯間賦詩自樂終檜之世屏跡不仕 \\n ○建陽熊氏家世學派 \\n 按熊氏世家建陽鰲峯之陽自雨錢公衮入閩卜宅於此子孫世業於儒詩書禮樂之澤相踵其家學得於朱蔡之傳為多今考勿軒集中族系所及者錄之餘宗派莫詳尚俟考訂再勿軒先生生于宋季猶及朱子之派系私淑咸淳十年登第宋社既屋遂退隱雲谷創鰲峯書院扶樹敎道講學著書其傳習門人學派多在元初今將本傳錄於本學派以存碩果之義云爾 \\n 處士熊意誠先生知至 \\n 熊知至字意誠建陽人衮四世孫博學工詩天聖中五舉不第歸隱鰲峯有鰲峯隱人集劉文簡贊之曰鄉言善士世號儒宗止而不第歸隱鰲峰研精蠧簡彈拊絲桐愧無冰鑑誰識臥龍（閩書） \\n 縣令熊端操先生節 \\n 熊節字端操建陽人朱子門人甫十歲讀易日誦二卦即知問難至通曉而後止慶元己未廷對值偽學之禁以納諫行仁求賢對知舉黃由以其不迎合時好特置前列且為奏御仕終通直郎知福州閩清縣著性理羣書二十三卷中庸解三卷知仁堂稿十卷 \\n 處士熊竹谷先生慶胄 \\n 熊慶胄字竹谷建陽人少受業於蔡節齋與徐進齋蔡覺軒詹敬齋翁思齋為同門友後遊眞西山及劉靜齋之門所著有三禮通義春秋約說中興三朝通畧平生用力最久又有學庸緒言易傳集傳小紀史學提綱悉燬丙子兵難其雜著有敬思齋直方齋稿兵後壁藏僅存耳慶胄少以禮記決科於禮學尤精博嘗謂國家設科當以儀禮不當以禮記其著通義一書葢本朱文公義例而春秋約說亦本文公所論大旨丞相游克齋左史牟存齋皆欲以慶胄經學薦聞貽書辭不就慶胄壯歲即棄科舉潛心問學不求知聞所造既深自任之意彌篤性極孝友於族婣鄉黨情義尤厚歲収不上三百石捐其半創敬思齋以訓後進立孝永莊以賑饑貧人士有嚮學者諄諄誨誘冠昏喪祭必謹於古禮云（熊勿齋撰竹谷文集序） \\n 備考 \\n 熊勿齋書竹谷文集跋曰右從伯父竹谷先生熊公所作公平生所為文極多其雜著有敬思齋小稿則居竹谷時作也直方齋小稿則居平山時作也此二卷題曰直方齋小稿葢兵後壁藏僅有此耳眞所謂存什一於千百者歟公平生精力於三禮通義春秋約說中興三朝通畧用功最久又有大學中庸緒言易經集傳采詩小紀史學提綱等編悉燬於丙子兵難三朝通畧葢欲續從祖左史公九朝通略以成一家言庸齋趙公在史館時嘗以上聞有旨下本部抄寫且薦公由布衣入館同預史事公力辭不就公少以禮記決科於禮學尤精博嘗謂國家設科當以儀禮不當以禮記其著通義一書葢本文公先生義例而春秋約說亦本文公所論大旨此二書於學者葢不無小補也丞相克齋游公左史存齋牟公皆欲以公經學薦聞公又貽書辭不就葢公平生潛心問學不求知聞蚤受學於節齋蔡先生與進齋徐公覺軒蔡公敬齋詹公思齋翁公為同門友所造既深自任之意彌篤後登西山眞先生靜齋劉先生之門尤見器重壯歲即棄科舉一意通經博史之學惜乎書藁甫脫而公竟抱志以沒可勝惜哉嗚呼公之學進雖不得用於其時退猶足以善於其鄉公奉先極其孝敬待兄弟極其友愛至於族婣鄉黨情義尤篤歲収不上三百石捐其半創敬思齋以訓後進立孝永莊以賑饑貧後居平山甥館歲必一歸故居歸必會集族中長稚宴飲餽遺渠渠欵欵各盡其歡見後進有嚮學者必諄諄誨誘不倦葢忠厚愷弟人也最謹於禮節冠昏喪祭必用古禮舊居竹谷與雲谷相望才能學行聲稱甚著遠方士友登其門必竭力館榖之雖屢空不顧也禾年六歲就傅于敬思齋已蒙公器許今年久無聞壯志銷落重惟我族自始祖尚書郭門公於唐中和間由豫章入建詩書之澤四百年矣前輩凋落後進渺然未有甚於斯時者也公之學其誰能傳之公之志其孰能知之癸巳秋從弟敬歸自江東來相存問聚首旬日重整舊編相與感慨者良久重念甲戌侍族叔父復齋先生歸自行都因論公遺事憮然興念求所以嗣成公志者規模未就而復齋又沒矣時事日殊年運已往力不逮念又未知能成就二父之志乎否也并書此以識 \\n ○崇安翁氏家世學派 \\n 按翁氏家崇安之白水鄉自濟可先生嘉祐間仕籍父子相繼皆以名臣顯厥後文章之彥斌斌輩出儒學忠節世為羽儀楊文靖公撰行簡先生墓志朱子撰蒙之先生墓志極表章其概今列其畧著于篇 \\n 朝奉翁濟可先生仲通 \\n 翁仲通字濟可崇安人嘉祐二年進士為山陰尉疏水利遷鄞縣移武平令召赴闕求便養親改簽書興化軍通相地徙築人號太平陂後知黃巖縣濬河流民獲利丁内艱喪除以親不在遂不出卒贈銀青光祿大夫有子三人彥約彥深彥國按龜山楊文靖公撰彥約墓誌云仲通先生以文行為東南儒宗學者咸尊師之仕至朝奉郎累贈銀青光祿大夫（通志　龜山文集） \\n 奉常翁行簡先生彥約 \\n 翁彥約字行簡仲通長子天資頴悟絶人自幼學已能屬文既冠博總經傳尤深於禮學元豐末游上庠銀青贈公外除造朝欲候彥約策名而後告老彥約以謂用是緩吾親歸休計非便也請以世祿之恩授中第銀青不許力請而後從已而兄弟更相推遜聞於朝事雖不行縉紳義之彥約既不第愈自奮勵術業愈加進建之舉進士者無慮五六十輩彥約再舉皆中首選從而受業者常數十百人元符二年應詔上格言二十篇政和二年擢進士第調汝州龍興尉改常州刑曹會江淮發運使入奏事上問所部人材首以彥約對驛召為詳定九域圖志編官累遷太常博士與因修革禮遷奉議郎歲餘乞補外除提舉河北西路學事及階對建言朝廷更八行復試以文與立法初意異請俱與廷對以示詳行畧文之意至河北薦拔人才訪問疾苦講求實邊制勝之策除知高郵軍郡當江淮孔道茶鹽私貿之禁最嚴顧有告者亟決之吏習故欲以枝辭蔓其獄彥約曰兩獄充斥若等尚恨少耶吏■〈目咢〉眙失對於是一郡知彥約以民為念吏不得倚法為奸歲大旱以禱祠積勞得疾或以尤之曰民甦而吾病無憾矣疾亟乞休辛未報卒彥約性孝友遇人無賢否一以誠意延平陳公瓘晚居淮南見彥約喜語人曰翁奉常靜恪有謀使得志殆能濟物其為名流推重如此彥約為文精緻潤縟得作者之體尤長于詩有集十卷子挺抗挺另有傳 \\n 少卿翁養源先生彥深 \\n 翁彥深字養源登紹聖二年乙科調福州侯官簿宣和初遷右司員外郎入對極論讞獄之弊已而以弟彥國入臺引嫌改秘書少監請訪國朝以來諸儒論纂可傳者上之盜起睦州東南大震彥深言民有疾苦不得上聞宜下詔求直言則下情通而盜可弭又言羽書還至諸路騷然宜亟求忠臣義士列于諫垣其後賊平南軍凱旋即議北征復力言出師沮盟之害以書白宰相言與金人夾攻契丹非策召見除國子祭酒時蔡翛為禮部尚書譖彥深為元祐學彥深笑曰彼亦知有元祐學耶徙秘書監宦者梁師成提舉秘書省彥深以為不可納交熏腐以辱天子館閣不肯造謁未幾降兩官知濟南府改婺州召為太常少卿從幸揚州力陳維揚無險要宜蚤渡江以定基業歸老以卒所著有皇朝昭信錄及文集各十五卷忠義列傳二卷唐史評一卷鍾離子自錄一卷弟彥國見志乘待考子揆密州司士曹事亦以文行知名早卒孫蒙之 \\n 監丞翁五峯先生挺 \\n 翁挺字士特彥約子政和中用季父彥國恩補官調宜章尉改侯官簿朝臣交薦詔赴闕下所陳皆朝廷急務奏對移時徽宗喜曰何見卿晚改授少府監丞時相怒其不附已逐之遂不復出號五峰居士有集二十卷李忠定稱其文雄深雅健淵源浩博詩凌厲奮發絶去筆墨畦徑及卒劉子翬奠以文曰羅萬象於筆端煥丹青於胸臆（閩書　郡志） \\n 寺丞翁子功先生蒙之 \\n 翁蒙之字子功彥深孫以廕補官調常山尉紹興中趙忠簡鼎謫死喪過常山郡守章傑者惇諸孫怨鼎嘗治惇罪又希秦檜旨陽檄蒙之護其喪忽遺書蒙之以趙氏私為酒飲役夫宜亟捕寘之法而陰喻使并搜鼎知舊往來書疏欲敗趙氏快私憾且以媚檜蒙之不可啗以利又不可復脅以威往反再三蒙之度傑意不可回或囑他吏則事有不可為者即密告趙氏使取文書悉焚之既搜無所得傑怒又廉知蒙之女弟適胡寅實當時草詔罪狀惇者益怒乃誣以他罪劾之會胡公弟寧為尚書郎具以其事白檜檜悟為傑所賣移蒙之蘭溪尉趙氏亦竟得無他而傑遂廢不復用孝宗即位近臣以其事聞嘉歎其節再三召監登聞鼓院尋復補外後以龔茂良論薦召為司農寺丞卒年五十（郡志　朱子文集） \\n ○浦城徐氏家世學派 \\n 按宋史論宋自嘉定以來在相位者賢否不同故執政者各以其氣類而用之因其所就而後世得以考其人焉因列史彌遠史嵩之之腹心羽翼數人其論陳貴誼曾從龍鄭性之李性傳諸賢以為皆無所附麗而謂徐氏榮叟父子兄弟皆為名臣其不與權勢推移所立卓矣今列其家世學派著于篇 \\n 文肅徐亢叔先生應龍 \\n 徐應龍字亢叔浦城人累調湖憲司簡法官與提刑盧彥徳爭刼盜獄獄盜獲生改知高安縣呂祖儉以言事忤韓侂冑謫死經紀其喪為文誄之有勸之避禍者應龍曰呂吾所敬緣此譴死無所恨遷知南恩州秩滿陳自强當國故與應龍同舍諭欲留之應龍不答丐雷州而去部使者交章上最召監行在都進奏院累遷國子祭酒兼崇政殿說書天旱上言請烹桑弘羊乃雨除秘書監累遷刑部尚書兼侍讀屢指陳時政一日讀呉起為卒吮疽事奏曰起卒如此故能得其死力今將軍得以賄遷專事掊剋安望濟乎理宗驚曰債帥之風猶未除耶宰相史彌遠聞而惡之改兼太子詹事力乞奉祠逮歸奏乞立皇子曰高宗謂太祖艱難得天下而子孫不得居天位遂以孝宗繼大統三傳至陛下皆太祖子孫今陛下當於太祖後擇人徙吏部尚書以煥章閣學士提舉嵩山崇福宮卒贈開府儀同三司諡文肅累贈太師魏國公子榮叟清叟（閩書） \\n 文靖徐茂翁先生榮叟 \\n 徐榮叟字茂翁與弟清叟同舉嘉定七年進士歴永康令以賑饑得民心召為太常博士兼崇政殿說書嘉熙中由左司諫拜左諫議大夫入對大畧言内而京師楮幣不通物價倍長米運多阻粒食孔艱外而郡邑苛征橫斂無所不有嚴刑峻罪靡所不施甚者巨家武斷鄉閭豪宗侵凌民庶此皆民怨所由又言朝廷當以節義勵士大夫則緩急必無求生害仁之事遷權禮部尚書兼吏部拜端明殿學士簽書樞密院事淳祐二年參知政事李韶與宰相議不得求去榮叟發憤爭之不合因求俱去除資政殿大學士奉祠御書橘坡二大字賜之卒贈金紫光祿大夫諡文靖所著有緝熙講議諫垣存藁西掖代言南宮表牋橘坡雜著（閩書　建寧府志） \\n 忠簡徐直翁先生清叟 \\n 徐清叟字直翁調太平敎授金人侵宣化制司令州禁采石渡清叟曰敵今未至奈何先自推赤子魚腹中守從之淮民得渡者三萬餘紹定初遷籍田令應詔抗章乞為濟王置後遷太常博士復請厚人倫以釋羣惑惜名器以示正義因人望以進人材葢欲復濟王爵邑抑史彌遠恤典召用眞徳秀魏了翁也端平二年除殿中侍御史疏論三漸尤為痛激改太常少卿兼户部侍郎改工部除廣西經畧福建安撫福州饑貸南劍常平米七千石招廣浙米詣諸州賑饑全活甚衆累遷端明殿學士簽書樞密院事參知政事余玠專制全蜀理宗欲召還之未決清叟奏云陛下何不出不意徑召之且奏玠素失士心召之必不敢不來理宗遂召玠遣余晦代之制下清叟復奏晦素無行檢不堪重任乞収回成命不聽清叟乞罷政不許竟不押晦誥勅寳祐三年令民自實田畝清叟爭曰此秦法不可用如福建二廣湖北尤當少寛既而江浙民胥言不便理宗竟不果行尋以資政殿學士奉祠開慶初召提舉佑神觀兼侍讀出知泉州景定中致仕卒贈少師諡忠簡清叟與其父兄皆以品節相尚立朝風采著於班行之間獨其劾罷袁甫少貶於公論（閩書） \\n ○進士張坎翁先生翰學派 \\n 按福寧流派楊似之先生早從林艾軒講論自得洛學餘緒矣坎翁先生奮然特起與及門高余二公為一時師儒之表考坎翁登第在乾道初其時道南之派尚未遍訖厥後人文遞興宗朱子之學者巳著列邑逮宋末元初此邦學脈未艾賡續繼志遞有傳人其淵源遠矣哉 \\n 進士張坎翁先生翰 \\n 張翰字雲卿别號坎翁寧徳人以學行為鄉先生高頤余復皆其門弟也登乾道二年進士居官涖民所至有聲致政歸田著觀過錄三十四章（閩書） \\n 縣令高元齡先生頤 \\n 高頤字元齡寧徳人祖確嘗與陸游為詩友稱善士頤經明行修從游者幾千人以禮記魁鄉薦登慶元二年進士知永州東安縣居官臨民卓然有聲其學以大學中庸為宗治身行事一主誠實嘗曰吾身任大責重無天地生物之功而有其心無經國子民之位而有其志又曰學者學為聖賢非止讀書作文求仕進而已著雞窻叢覽百五十卷詩集傳解各三十卷詩文五百餘篇子伯壎嘗魁漕舉學行醇正有會萃古今事類二百卷集關洛諸公語為傳心直指十卷及一得錄愚齋類藁等書 \\n 檢討余子叔先生復 \\n 余復字子叔寧徳人少從張翰學精於周官紹興元年對策大廷光宗稱其直而不訐拔置第一賜之詩寧宗即位詔入史館兼實錄檢討歸擇邑南佳勝辟園構軒觴咏其間著禮記類說左氏纂類 \\n ○福寧楊氏家世學派 \\n 按楊似之先生早從艾軒林公夾漈鄭公講論厥後諸儒遞興確守紫陽遺緒希風伊雒而多淳厚篤實探討羣經其遷流異說者少風教所趨卓乎尚矣兹錄楊氏之系著于篇 \\n 朝請楊穆仲先生惇禮 \\n 楊惇禮字穆仲舉進士調興國軍司法改陜彭泉宿四州敎授轉太學錄太學博士時與鄉人黄薦可林介卿並命有北鄉三博之語乞外出判秀州丐休建炎元年以司勲員外郎召以疾謝踰年再以監察御史召力辭得旨以朝請郎守本官致仕許在家言事時年未六十衆稱惇禮有三奇有田不買有官不做有子不蔭孫興宗楫 \\n 提舉楊似之先生興宗 \\n 楊興宗字似之少師鄭夾漈後從宦莆田執經林光朝舉進士調鉛山簿孝宗登極上封事末陳以守為攻之策有旨召赴都臺審察時湯思退主和議使御史尹穡要曰登對願無立異當以美職相處却之連書抵東府爭和議非便思退大怒孝宗嘉其志除武學博士既而陳俊卿舉充館職召試條對言兵冗切中時弊除秘書正字遷校書郎與林光朝同校文省殿擢鄭僑蔡幼學陳傅良時稱得人修四朝會要轉宣敎郎擢尚書司勲郎論張說不當與趙汝愚同除拜不報又駁楊和王存中封爵太優堅不書勲忤虞相允文乞祠出守處州政甚有聲除知溫州以親嫌改嚴州除湖廣提舉有自觀文集 \\n 朝散楊通老先生楫 \\n 楊楫字通老剛介不茍合與楊方楊簡俱朱門高弟號三楊舉進士調莆田尉閩帥程叔達移縣括逃田楫歴疏不便忤帥意秩滿上府叔達怒曰尉格帥命乎楫徐條對無所屈罷去漕使林祈曰尉敢格帥大是奇事遂薦之累官司農寺簿劄論進君子退小人奬廉靖之操絶奔競之風除國子博士轉少卿臺臣或干以私答曰臺省紀綱學者規矩當各守職無相侵越尋出知安慶移湖南提刑江西運判終朝散郎著奏議悅堂集 \\n ○進士黄由仲先生宙學派 \\n 按泉南彼時陳休齋門徒為著公與休齋後先輩出公之徒亦有從文公學者至石氏起宗名蹟尤卓然石與傅公竹隱深相交契一時師友皆為人物標凖訪錄遺編不禁斂袵追述不置 \\n 進士黄由仲先生宙 \\n 黄宙字由仲晉江人乾道五年進士居鄉講授學者從之游多名士右起宗其一也有論孟解詩文雜著藏于家（舊郡志） \\n 吏部石似之先生起宗 \\n 石起宗字似之先同安人徙晉江乾道五年進士第二人由勅局删定官召試館職條對時務辭義卓然上覽奏稱善除秘書省正字再遷權倉部郎官會當輪對上言君子小人之情狀與天下治亂安危之機又言妄啓外釁以開兵端不可不戒通判漳州知徽州除提舉浙西常平入為尚書吏部員外郎引對奏言徳雖聖人所能躬修治非聖人所能獨致願詔大臣盡公任責破徇私媮惰之習又奏乞取仁宗洪範政鑒與敬天圖列置座右上嘉嘆久之命秘書省繕錄以進後以考較類試卒于院（按乾道五年南宮揭榜溫陵得人為盛新第先歸者五人王公龜齡時為泉守故事燕於黄堂王公酒半啜茶於忠獻堂持杯以勸即席贈詩曰四海英才入網羅清源龍虎姓名多經魁蘭省得人傑策射楓庭収甲科奎宿呈祥前未見緯星還舍首相過一杯忠獻堂中酒名節相期要不磨集中尚有贈第二人石察判詩末句試觀忠獻堂中像亦是當時第二人集中注云即起宗石公也讀此疑當時第二人似即今之榜眼否） \\n  \\n 　"}
{"章节": "閩中理學淵源考卷三十三", "正文": "　 \\n 閩中理學淵源考卷三十三 \\n 　 \\n  \\n  \\n 廣平府知府李清馥撰 \\n ○文毅洪陽巖先生天錫學派 \\n 按先生以開濟偉畧為廟堂倚重同郡邱氏葵早志考亭之學遊先生之門者最久又同時有徐擇齋先生明叔者亦與公同學齊名考泉南九日山石刻舊題寳祐六年公嘗從徐公明叔梁公椿選呂公中方公澄孫王公廣翁同遊紀盛故梁呂方俱列之交友焉王廣翁未詳待考再按南軒門人蘓氏國台從孫三英亦登公與擇齋之門可知洪徐二公為一時典型物望宋季學派賴以維持淵源所漸盛矣 \\n 文毅洪陽巖先生天錫 \\n 洪天錫字君疇號陽巖晉江人寳慶二年進士授廣州司法歴知古田縣剖決無留按誅倚藩邸勢殺人者調通判建寧郡大水擅發常平倉賑之擢諸司糧料院拜監察御史兼崇政殿說書理宗寳祐間宦寺肆横外閫朝紳多出門下廟堂不敢言天錫來自孤遠首疏以正心格君為說且曰臣職在憲府不惟不能奉承大臣風旨亦不敢奉承陛下風旨朝端耳目一時聳動次月囊封申劾宦官董宋臣外戚謝堂知慶元府厲文翁不法狀疏上理宗力護之令大臣呉燧宣諭再三天錫力爭謂貴倖作姦犯科根柢蟠固異日勢燄愈張雖欲活之不可得已理宗俾天錫易疏欲自戒飭之天錫言自古姦人外雖憑怙心未嘗不畏人主之知茍知之而止戒飭則憑怙愈張反不若未知之為愈章五上出關待罪有詔謝堂厲文翁已改命宋臣續處天錫言臣義不與宋臣共留會天雨土天錫奏其異為蒙為不辨君子小人所致又言今蜀中地震浙閩大水上下困窮遠近怨疾獨貴戚巨閹安享富貴不知陛下能獨與數十人者共天下乎值宋臣復奪民田天錫申劾之上猶力護天錫又言修内司祗供繕修比年動稱御前故凡姦贓老吏積捕兇渠皆竄名其間有司不得舉首小民展轉受害恐使後日史臣書曰内司之横自今日始不報疏至六七上最後請還御史印謂朝廷輕給舍臺諫百司庶府而獨重北司倉卒之際臣實懼焉言雖不果行然終帝之世閹人不至大竊威福葢天錫有力云御筆改大理少卿遷太常皆不拜明年起知潭州兼湖南安撫使至則戢盜賊尊先賢踰年大治遷直寳謨閣廣東運判決疑獄劾貪吏治財賦皆有法則召為秘書監侍講以聵辭升秘閣修撰福建轉運副使又辭度宗即位以侍御史兼侍讀累召辭不許乃疏所欲對病民五事曰公田曰會子曰銀綱曰鹽鈔曰賦役又言在廷無嚴憚之士何以寢姦謀遇事無敢諍之臣何以臨大節人物稀疎精采銷愞隱情惜己者多忘身殉國者少擢工部侍郎兼直學士院加顯文閣待制湖南安撫使知潭州改漳州皆力辭又明年改福建安撫使力辭不許至官首罷亭户買鹽之累止茘枝貢召為刑部尚書進顯文閣直學士五辭召命特改華文閣奉祠轉端明殿學士致仕咸淳八年卒疾革草遺表以規君相上震悼贈正議大夫諡文毅天錫動有凖繩居官清介臨事是非不憚面折所著奏議經筵講義通禮輯畧味言發墨陽巖文集宋周密曰近世敢言之士雖間有之其終始一節明目張膽言人所難絶無僅有惟溫陵洪公一人（閩書　叅宋史） \\n 秘書呂時可先生中 \\n 呂中字時可晉江人淳祐七年進士歴沂靖惠王府諸王官大小學教授輪對言當去小人之根革贓吏之弊遷國子監丞兼崇政殿說書奏乞晚輪二員說書夜輪講官直宿以備顧問又言進講經史乞依正文進讀不宜節貼避忌不惟可察古今治亂亦以革臣下諂諛之習又言人能正心則事不足為君能正心則天下不足治尋以兄卒無後請假歸葬明年以秘書郎召丁大全忌其直徙汀州在汀朞年演易為十圖景定中復舊官卒著皇朝大事記治迹要畧論語講義以下交友（閩書） \\n 正守梁壽卿先生椿選 \\n 梁椿選字壽卿晉江人淳祐元年以省試經魁登第有文學之譽歴官通正守寓在安溪來蘓里作湖山書院學士多從之遊亦寓賢也再考安溪清水寺志景定四年梁公曾為承議郎行監察御史崇政殿說書有記文可考云（按梁公椿選倡學湖山之來蘓里其遺踪往迹莫得詳矣嘗讀清源文獻公於咸淳元年季春撰安溪大成殿記畧曰夫子之道固不以廟興廢為存亡然示學者之依歸尊正傳之宗主賴有此爾今為吏者惟知簿書期會之間上以督責為功下以趨避為能至有漠然視學校如傳舍者聖賢之居頽弊摧壓慢不之恤風俗日卑人材日陋莫有知其故者鍾侯國秀於邑焦熬不憚撙節興此鉅役是則可書也已觀此知公之崇奬名教挽回風俗所以規警為吏者至深切洵為清溪一時興學之倡欲俎豆湖山師席者能無溯厥淵源哉再按梁公事跡安溪舊邑志只載在奠方内未曾立傳謂公係寓賢也因志乘缺寓賢一類附見之此爾後之欲修葺邑乘者似當增補此門目奉文公朱子為寓賢之首葢文公之簿同安時奉檄往來安溪愛其山川清淑是公開人文之先其始基之矣謹識之以待考訂乾隆丁丑六月初十日） \\n （丁丑六月本閩書紀此傳之後因挾兒輩及黄甥等赴郡應試念一日舟行九日山是日於延福寺午餐扶杖登山麓摩挲石刻大槩宋元間碑蹟最盛未得徧觀因讀宋寳祐六年三月徐仲晦諸公與公同遊九日山之勝乃知公與諸賢同時往復自是一時之選因與甥輩兒輩考同記憶石刻取筆錄歸今并附載備考） \\n （寳祐六年三月甲戌徐明叔仲晦洪天錫君疇方澄孫蒙仲王廣翁居安梁椿選壽卿同登懷古寺酌菩薩泉瀹茶觀石像訪姜秦舊蹟小飲聚秀摩挲明翰墨探韻賦詩抵暮期而不至呂中時可） \\n （乾隆三十一年丙戌六月十四日以旱暵踏勘田畝是晚上清水巖宿尋訪清水志僧因取出舊刻底本數帙為明季邑令許公自表所葺者内載蓬萊山清水寺興造記一篇為有宋徐公明叔記知安邑事黄裳篆葢承議郎行監察御史崇政殿說書梁椿選立石其記之年為景定四年四月吉日讀此則梁公曾為監察御史崇政殿說書而本傳寥寥莫詳只叙歴官通正守今增入本傳錄此附考閩書清源文獻安溪邑志奠方類　清水巖志） \\n 備考 \\n 洪氏天錫序趙四書纂疏曰或問尹和靖讀易傳之法和靖曰體用一源顯微無間李延平聞之曰此語固好然學者須理會六十四卦三百八十四爻皆有歸著方可及此二先生豈異旨哉言各有當也葢學不可以徒博亦不可以徑約徒博則雜徑約則孤此約禮必先之以博文而詳說乃所以反約也文公朱子之於論孟既成集義又作詳說既約其精者為集注又疏其所以去取之意為或問其後集注删改日以精密而或問遂不復修文公自謂集注乃集義之精細一字稱輕等重不可增减讀論孟者取是書焉可也格庵趙公復取文公口授及門人高弟退而私淑與集注相發者纂而疏之閒以所聞附於其後使讀之者如侍考亭師友之側所問非一人所答非一日一開卷盡得之博哉書乎然非約之外有所謂博也人莫不飲食也知味者鮮文公一生精力多在此書一章之旨一字之義或數年更易而後定或終夜思索而未安學者以易心讀之豈能得聖賢之意哉如援先儒與諸家之說有隨文直觧不以先後為高下者有二說俱通終以前說為正者有二說相須其義始備不可分先後者設非親聞未易意逆此纂疏所以有功於後學也僕晚未聞道加以衰瞶廢學公不鄙辱教且命之曰序以屬子竊惟論孟二書文公凡幾序矣僕於要義而得熟讀深思優游涵泳之說於訓蒙而得本末精粗無敢偏廢之說又於集義而得操存涵養體驗充廣之說終身受持猶懼不蔇何敢復措一辭抑文公曾有言曰大學一書有正經有注解有或問看來看去不用或問只注解足矣久之不用注解只正經足矣又久之自有一部大學在吾胸中正經亦不用矣此文公喫緊教人處也僕於集注纂疏亦云 \\n ○侍郎徐擇齋先生明叔學派 \\n 按公為西山眞文忠公所鑒識指授與陽巖洪公齊名余氏謙一述綦詳矣 \\n 侍郎徐擇齋先生明叔 \\n 徐明叔字仲晦晉江人父伯嵩理宗紹定五年進士辟江淮制幕秩滿幹辦廣漕清節益勵除太學錄通判漳州以廉聞知英徳府徭冦不敢犯召為國子監丞潮冦起命知潮州捕戮渠魁除直秘閣江右憲歲歉發義倉賑民遷户部侍郎改兵部會元兵南下憂憤卒明叔學有源委與洪天錫齊名人稱擇齋先生（閩書　莆陽文獻） \\n 備考 \\n 余氏謙一序徐擇齋文集曰往歲莆有後村劉公福有竹溪林公泉南有擇齋徐公陽巖洪公皆吾閩文章宗匠竹溪後村集既板行家藏而人誦之矣陽巖擇齋後卒不幸與壞刼會嗣子門生伏匿奔踣不暇遺集久之莫克會萃有志於斯文者歎息焉一日擇齋之子籌老奉先集以授門人余謙一俾為之序開編伏讀則公年耆老官顯榮之日所作葢公平生藁就輒棄嗣子少長始從旁抄錄得之兹特太山之毫芒耳謙一既喜於成編而又懼不敢當序筆辭不獲乃稽首而言曰昔之人論著多矣少壯之氣銳而老則衰窮苦之辭工而貴則墮呂紫薇周平園猶未免此病而公年益老官益高作為文章略無一毫頽墮衰竭之態此其故何哉葢不以老壯窮達為進退者氣實為之天地間有所謂至剛至大者是為浩然之氣故孟氏之學以養氣為先是氣也賁育失其勇儀秦失其辯良平失其智眉山蘓氏亦以是稱昌黎公然後知孟子韓子之文純粹明白汪洋而大肆者氣之所充也豈特韓孟為然蘓氏之文亦然故欲論公之文者不于其文而于其氣公為人剛方嚴峻一介不以取予人意所不可雖當路有權勢者不肯以辭色假借之開口論時事若不知有諱忌以故憚黯疾固者多人輒斥召輒寢所謂諫書講卷綸言史筆皆公所宜擅曾不得一出其所長山林歲月之外麾節弓鈇竟展轉外服以老徳祐初元嘗以第一人起之而公老且病矣今觀公之論著文與詩大抵尚妥律不尚奇怪尚典雅不尚纖巧陽巖每稱仲晦之文最宜臺閣人以為知言公於書無所不讀料飽而思敏每下筆娓娓千百語不能休西山眞公之守泉也公以翰墨受知遂付以斯文之事淵源所漸有本固如是夫因竊歎西山為南渡歐蘓門人經指授者多以文名于世四十年來凋零殆盡巋然靈光獨東澗與公耳二公殁文章之統紀遂絶而奎運終焉嗚呼斯文興廢豈非天邪讀斯編者將必掩卷而流涕矣 \\n 州守余子同先生謙一 \\n 余謙一字子同莆田人祖奭之元孫師魯之子也與弟士明連中江西漕試而謙一第咸淳元年進士調泉州石井書院山長召為國子監書庫官除太學博士改宗正寺簿差知化州宋亡不仕好為古學辭語渾成警切名文章家著述數十藁兵後多散佚士明亦以進士得官知南安縣 \\n 附錄 \\n 書文安公帖後曰右先文安公遺墨一紙於里巷學童剪截故紙中得之雖不甚完猶得五十八字葢宦遊他鄉與母家延陵所作也方承平時公之眞蹟懸金莫能致况兵火後乎冷笏舊氊誠吾家至寳此紙為家書内幅不過候問彝恭耳然篤實忠厚藹然見於情文自其本求之孝之所推也端方嚴重凛然見於翰墨由其内觀之敬之所形也書法心法也心法家法也艾軒先生論公父子嘗嫓之萬石君家一言以蔽之亦曰孝謹而已烏乎後之人其勿替之哉 \\n 寄軒記曰文章宗師曰歐蘓氏歐自瀧岡竣事一迹不至家林守潁樂其風土遂為終焉之計蘓亦出蜀不復歸既欲歸嵩洛又欲居廬山甚者以蒜山房客自詭末年竟歸陽羡以死委先廬樂僑寓捨故鄉留他國詎非通人一蔽歟丁丑冦作吾族之甍連棟接者化而為烟為埃族之人往往流徙奔竄近稍還集顯伯弟於故居一牛鳴地得三間墼屋攜妻子以居一軒明快遂以寄名蓋曰吾先人之廬吾力未能復而心未嘗忘寄於此非敢安於此昔重耳以晉難故奔於狄十二年一朝至齊即懷其安不復以反國為意向微子犯悔其可追乎兹名所以識也夫不更宅左氏所書能復宇周公所頌予聞其言而有取焉莊列之論以身世為逆旅以宅居為傳舍此論行能使人厭檢束而事猖狂舍眞實而崇幻妄余又慮夫末流之弊寄而至於媮也故君子於此不敢一日廢吾學伯鸞之於呉貧而寄者也舂廡之下禮敬行焉臺卿之於北海急而寄者也複壁之中訓義出焉乃若遭世亂離少陵翁于夔于襄于成都所寄無定在詩自夔州以後鏗鍧蹈厲端可上嫓風雅循其所寄之跡考其歲月而論其為人學問功夫誠有不可誣者今顯伯之寄於斯非他州異縣也非傍人籬落也其視二三子之困厄窮亦足以為安矣人之情當厭亂之餘則喜聞放逹之論處幸安之境則易忘兢畏之心顯伯勉諸此學之所以不可已也顯伯為余言將求扁額二大字於石巖方子予恐未悉其所以名故為之記如此以著其心而又使覽觀自省焉 \\n ○教授徐進齋先生幾學派 \\n 按先生與何文定公基同以布衣被召其學出自紫陽西山之傳宋之末造宗朱學者儘多其人往往託跡山長晦匿海濱未得與金華四子並傳者亦多矣尋源溯派望若晨星余不能不憮然慨慕 \\n 教授徐進齋先生幾 \\n 徐幾字子與號進齋崇安人嘗與詹琦築靜可書堂於武夷博通經史尤精於易自晦翁之後理學之傳能臻其奧景定間廷臣交薦與何基同以布衣召對授崇政說書上甚器重之詔補廸功郎遷建寧府教授兼典建安書院山長撰經義以訓多士宇内尊之稱曰進齋先生其撰靜可書堂記曰余愛武夷佳山水且有佳友晚歲徙居焉詹兄琦景韓久從余遊知其為人孝弟忠信天資近道聞詩書仁義之名言躍如也一日語余曰某愛程子云性靜可以為學因名讀書之室曰靜可惟吾子一言以發之是為幸余因進而語之曰學者於道能於其性之所近以求從入之門於道可至子性靜有志於學誰曰不可今夫利欲鬭進躁競馳逐者去道日遠茍能収斂此心鞭逼向裏勿為外物所動則其本立矣故濂溪明道二先生發明為學之要必言靜者以大本所當先也然伊川先生教人又用敬不用靜者以敬貫動靜該體用若只用靜恐都無事了又失大本當先之意故曰敬則自靜虛又曰靜中須有物始得必如是乃可言靜謂之可者亦僅可而有所未盡之辭程伯子言云且以開學者從入之門耳會其歸要其至則動靜無端陰陽無始聖人之於天道脗合無間然也大學之經曰知止而后有定定而后能靜靜而后能安安而后能慮慮而后能得此古昔聖賢道學相傳之要旨請以主敬窮理為吾子勉他日隱屏有人曰靜可學者顧不羡美歟 \\n 詹景韓先生琦 \\n 詹琦字景韓慕韓魏公為人故名琦宋末隱武夷山南築靜可書堂與徐幾日以聖學相勵幾稱其孝弟忠信金石君子也有滄浪集 \\n ○朝請劉靜齋先生垕學派 \\n 按晦翁沒後門徒高弟次第凋落其緒言遺論亦稍墜矣公接守家學獨與蔡九峯眞西山相友善其子忠簡先生欽又從九峯學一時師友彚征為典型之望乾淳之後稱再盛云 \\n 朝請劉靜齋先生垕 \\n 劉垕字伯醇晦伯子寳慶三年知江寧為政愷悌不擾而辨制閫以賢能薦俾兼幕府以収李全功轉朝請大夫知常州衡州移南劍州辭疾不赴素與蔡九峯眞西山相友善與學徒熊竹谷輩講道終身學者尊為靜齋先生著有毛詩解家禮集註子欽 \\n ○王潛軒先生昭學派 \\n 按南安邑志呂氏大圭傳云大圭少學於鄉先生潛軒王昭昭師陳北溪安卿安卿師朱文公又泉郡萬厯間舊志呂大圭傳云大圭少學於陳北溪門人王昭已復盡屏詞章專務理學是邑志與郡志名字相符矣獨閩書呂大圭傳載圭叔少嗜學師事王昭復昭復之學得之陳淳陳淳之學得之朱文公同安志亦與閩書同伏考圭叔先生南安志載為邑之樸兠鄉人則少時師事王氏昭亦其鄉之人也今從南安志郡志為據而以閩書同安志附考焉再閩書有陳景溫傳載景溫與同郡王昭復成之等同時知名考景溫在淳熙間時内舍生王氏昭復與之同時或别有王昭復其人歟待再考 \\n 王潛軒先生昭 \\n 王昭號潛軒按南安邑志呂大圭傳大圭少學於鄉先生潛軒王昭昭師陳北溪安卿安卿師朱文公號為溫陵截派云（邑志舊郡志新郡志俱作王昭閩書同安志作王昭復　南安邑志） \\n ○侍郎呂樸鄉先生大圭學派 \\n 按先生之學淵源於紫陽文公世號溫陵截派者也宋祚運移先生大節不奪門徒丘氏葵贊之詳矣胡氏一桂稱其易學管見發明多好所著春秋或問何氏夢申跋後曰廣文呂先生加惠潮士諸士有以春秋請問者先生出五論示之咸駭未聞因并求全藁先生又出集傳或問二書葢本文公之說而發明之有五論以開其端有集說以詳其義又有或問以極其辨難之指歸而春秋之旨昭白矣夢申預聞指教不敢私秘與朋友謀而鋟諸梓以廣其傳焉今考春秋或問二十卷五論一卷易學管見論語孟子解以傳在學者得存然管見諸書皆不可見見者又僅此云詳見通志堂經解原序今節錄載之篇端 \\n 侍郎呂樸鄉先生大圭 \\n 呂大圭字圭叔南安人少學於鄉先生潛軒王昭昭師陳北溪安卿安卿師朱文公世號溫陵截派居家授徒數百人登淳祐七年進士授潮州教授累遷簡討崇政殿說書吏部侍郎以操南音出知興化軍以俸錢代輸中户以下賦著莆陽拙政錄徳祐初元轉知漳州軍節制左翼屯戌軍馬未行屬蒲壽庚率知州田子眞降元捕大圭至令署降表大圭不署將殺之適門弟子有為管軍總管者扶出至家以平生所著書泥封一室變服逃入海島壽庚遣兵追之將授以官不從被害年四十九其泥封室盡毁于賊獨其門人所傳易經集解春秋或問二十卷春秋五論一卷論語孟子集解學易管見行于世所居樸兠鄉人稱樸鄉先生元孔公俊建大同書院祠朱文公以大圭配門人丘葵贊曰泉南名賢紫陽高弟造詣既深踐履復至致身事君舍生取義所學所守於公奚愧（按黄氏道南統緒辨正謂呂氏大圭為淳祐間進士歴官侍郎出知興化軍南安邑志舊郡志同安志莆陽志皆同獨新郡志本之閩書稍異今從黄氏本改正　南安邑志　舊郡志　道南統緒　朱氏經義考　閩書　泉郡新志藁） \\n ○徵士丘釣磯先生學派 \\n 按釣磯先生傳稱師於呂樸鄉洪陽巖之門最久當時師門講授無從可考所著諸經說及文篇亦無傳僅存者惟周禮補亡及其詩集耳周禮泉南尚有遺刻詩集其家有寫本同安林氏子濩鈔得之明季遺老盧牧洲若騰為之訂正國朝康熙癸巳歲潯江施平園世騋重刻之云按其本即盧牧洲及子濩所手校者詩多失次後與輪山阮氏重訂之云以五百年沉埋之詩一旦遂傳于世然非其家子孫謹于藏弆諸公前後之勤於搜索殆不及此云子濩名藿同安人馥按詩篇所存酬答諸賢僅存别號俱闕其名今詳詩中所許於斯文者錄出附之師友中以備尚論者考訂其一二有可考者錄傳附之并附張氏林氏訪釣磯故址記于後云 \\n 徵士丘釣磯先生葵 \\n 丘葵字吉甫同安人家海嶼中因自號釣磯蚤有志考亭之學初從辛介甫繼從信州呉平甫授春秋親炙呂大圭洪天錫之門最久風度端凝如鶴立振鷺宋末科舉廢杜門勵學不求人知元世祖聞其名遣御史馬伯庸與逹嚕噶齊奉幣徴聘不出賦詩見志所著有易解義書解詩口義春秋通義四書日講經世書聲音既濟圖周禮補亡等書年八十餘卒元時倭冦至其宅他無所犯惟取遺書以去故其著述多無傳僅存周禮補亡及詩集四卷行世周禮補亡今存論者謂其叅訂詳確云其詩尚有八十四歲吟阮氏旻錫曰先生八十四歲猶在卒之年月不載其子孫歲時祭祀必知之當候考周禮序作於泰定甲子歲時年八十一泰定於元世祖歴五朝矣則卻聘時當七十餘歲也再考徵士與熊勿軒先生禾交善其贈熊勿軒詩曰穆穆朱夫子於道集大成嗟予亦私淑奥義終難明退翁獨何幸而乃同鄉生雖後百餘載元機若親承斯文幸未墜載道來桐城平生疑惑處喜得相考訂秋風吹庭樹忽作離别聲吾儕各衰老何時重合并願言且少住勿棄斯文盟聖賢千萬語只在知與行前修何可企朂哉共修程門人呂椿（閩書　熊勿軒集　新舊郡志　宏簡錄） \\n 備考 \\n 滄浯盧氏若騰序詩集曰吾邑丘釣磯先生品著於宋末元初論定於昭代既列祀鄉先賢且配享朱文公祠矣八閩通志列之儒林傳中以其曾著四書日講易解疑書直講詩口義春秋通義禮記解經世書聲音既濟圖周禮補亡等書為大有功於經傳然其書今已無傳僅存者惟周禮補亡及其詩集耳學士家每用惋惜而要之先生所以取重後世者不專在是夫為學莫急於明理明理莫大於維倫先生倫完理愜行誼堪為後學楷橅即不著書立言固足以當學宮之俎豆而無愧矧其窮究天人洞徹性命晚年吟咏篇什足以見其大槩又何必以諸書亡失為先生致惜也先生一抔土不立碑碣萬厯年間或利其地形之勝遂指其祖兆而爭之官為勘驗劚地得誌銘乃加封而表識焉馬鬛漁磯俱巋然後天地老矣先生不求身後名而名卒不可揜無意於儌天之報而天卒昌厥後士生亂世其可不擇所以自處也哉周禮補亡余曾見梓本詩集則惟其家有寫本林子濩鈔得之喜而示予讀之苦多亥豕稍為訂正擬俟時平梓行非徒表彰吾邑人物亦欲使後學知所興起也夫庚子春正月下弦日同邑後學滄浯盧若騰手題於與耕堂 \\n 晉江施氏世騋序詩集曰余論經軒中藏有周禮補亡梓本讀其序即知吾鄉有丘釣磯先生而海濱耆老及童孺往往誦先生卻聘詩所謂皇帝書徵老秀才秀才懶下讀書臺者即知先生工於詩必有集而無從搜訪也阮輪山為予言先生家小登其子孫藏有先生詩集不借人欲鈔者具紙筆就其家鈔之意同邑學士大夫家必傳有鈔本歲乙酉林君子濩館於予攜有手訂刪本予與輪山畧一借閱適歲暮子濩即取回明年子濩復來泉未幾物故其殘書多散矣予亟屬呉君石門馳札就其令嗣借取久之絶無回信倏經三載而竟茫然今春子濩令嗣以事至泉石門面徵之云鈔本為人所借今撿得所存舊本隨即致上余按其本乃盧牧洲先生及子濩所手較者本極醜惡詩多失次字復差訛兼以敗楮壞爛更苦蟲蛀瞪目視之莫可辨識然的係全集如玉在璞未經剖破殊可喜也予即付輪山從新訂定白峯細閱重鈔余再加較正而授之梓噫以五百年沉埋之詩一旦遂傳於世豐城寳劍躍出龍津豈不稱快然非其家子孫之謹於藏弆諸公前後之勤於搜索殆不及此因思古來志士仁人遭時否塞其胸中鬱勃不平之氣發而為詩必有一叚光芒不可磨滅之處經千百年後有人焉曠世相感為之表彰而不至湮沒如圅之于葢不期合而自合其所遇亦云奇矣然此非志士仁人所遇之奇而表彰者之人所遇之奇也何也獨行則不離跬步附驥則一日千里附前賢以不朽豈易遘哉余因歎斯人所遇之奇心竊嚮往而深媿予固非其人也康熙癸巳歲二月朔日後學晉江施世騋謹序輪山阮氏旻錫書先生卻聘詩辨正曰考堯山堂外紀載楊鐵崖不赴召有述詩中有商山肯為秦嬰出之句明太祖曰老蠻子欲吾殺之以成名耳遂放回此乃世俗流傳之誤也詩係吾鄉丘釣磯作見本集題云御史馬伯庸逹嚕噶齊徵幣不出有述至今海邊童叟咸知誦之其相傳久矣按宋潛溪撰楊鐵崖墓誌云洪武二年召諸儒纂修禮樂書上以前朝老文學思一遣翰林詹同文奉幣詣門謝不至明年又遣松江别駕追趣賦老客婦詞進御上賜安車詣闕留百有十日禮文畢史統定即以白衣乞骸骨上成其志仍給安車還山葢丘釣磯為宋秀才不赴元世祖之徵楊鐵崖為元進士不受明太祖之職其志節大抵相類故遂以卻聘詩冒入鐵崖集中鐵崖詩名滿東南而釣磯僻居孤嶼詩集不傳人多口誦遂致字句畧有不同耳今悉注之以備覽堯山堂本云天子來徵老秀才（鐵崖集作皇帝書徵老秀才）秀才嬾下讀書臺（嬾下一作不下）商山肯為秦嬰出黄石終從孺子來（鐵崖集作子房本為韓仇出諸葛應知漢祚開一本作商山本為儲君出黄石終期孺子來又一作諸葛應從漢祚來）太守免勞堂下拜使臣且向日邊回（鐵崖集免勞作枉於一作殷勤承上命且向鐵崖集作空向一作繾綣日邊回）袖中一管春秋筆不為傍人取次裁（鐵崖集作老夫一管春秋筆留向胸中取次裁袖中一作袖藏）其大畧如此夫一首之詩甚微而所關人品則甚重余故不可以不辨此詩為鐵崖所久假已經五百年今釣磯之集出而趙璧復完則詩之隨時為顯晦其亦有數哉予固不禁為之歡顏而破涕也癸巳仲春上弦後學八十七叟輪山阮旻錫書於類村之廻清亭 \\n 林氏霍訪丘釣磯先生故址記曰同邑遵海而南巨島錯列小登於諸島若漚浮海上最渺也而五百鍾靈宋丘釣磯先生獨產其上先生後朱考亭百餘年而道學獨祖考亭運當陽九斂德自全葢自讀書論世知有先生久矣蔡虛臺公重修邑乘獨高先生之風而予居去先生一水不能詳言其遺宅故墟予病焉乃於季夏之八日戒小舟約王茂才諸君指小登訪焉舟行而東過石虎砦之前旋及懸崖崖下白沙數武有泉出沙之三石間瀅徹而甘即泉郡誌所載仙人井者於是緣崖西南行多石或峭或圓有方石周幾尺許鐫為象馬嬉局而於中分一道則鐫萬機分子路一著笑顏回十字已遭琢沒萬機分子四字完明可摹草甚工葢先生手筆云輸局歩漸西則先生釣石在焉從此東行半里許為鐘山之南有寺曰章法肇於宋而北則先生之所宅址不半畝黍秀離離葢自明高帝以倭故徙登民一嶼皆虛成化初乃復舊籍丘氏俱望鐘山之麓列屋而先生之舊址竟廢予與諸君撫景低徊就先生之裔朝凖君别業休焉君因出所藏先生詩一編讀之先生之洞天人徹性命觸發皆眞而為生人明大義為天地辨大分考亭統緒存以不墜則先生之功誠大矣然先生之高蹤逸韻亦今而後知其詳則豈非有數也哉既歸釋楫遂記之萬厯四十年壬子季夏望後三日後學張日益書於雲海館後六十一年壬子後學林霍再删訂時仲夏廿日書於欖園 \\n 呂之壽先生椿 \\n 呂椿字之壽晉江人幼從丘釣磯學書過目成誦作文立就貧隱授徒所著有春秋精義詩書直解禮記解所為詩自成一家（閩書） \\n 莊容齋先生圭復 \\n 莊圭復字生道號容齋思齊之子晉江青陽人篤志勵行以文學名少從遊於丘葵值宋季流亂手未嘗釋卷誠信孝友建祠宇立祭田入元隱於青陽吟咏自如至順間福建閩海道知事清江范梈以圭學行聞於朝詔書屢下終不起年九十一卒於家（何鏡山撰莊氏族譜序　新志　節張艿墓志） \\n 教授楊敬在先生相孫 \\n 楊相孫字敬在其先本董姓餘杭人至祖君選為元從事郎潮陽縣尹幼孤從母鞠於楊從楊姓家於泉遂為晉江人父伯淵為泉州蒙古字學正相孫以諸生為泉庠直學再補石井書院能公出納斥貪鄙以嚴正自持陞仙遊教諭攝縣事轉長泰教諭諸政績多可紀朔望講義諄乎身心之學遷莆田學正上陳參政陳忠肅文龍死事請旌於朝鋟莆先正劉後村文集又舉攝德化縣時邑多盜躬造其巢諭降之授漳州教授郡再被兵學廟莽為儲胥禮樂之器散壞相孫請於大將移兵他所亟補弊苴缺稍復舊規年七十卒於家相孫自童年已有文譽及游丘釣磯之門盡去凡近篤志理學户屨常滿為文平實古雅務以理勝天性孝謹質諒父母喪哀毁逾禮廬墓三年所著文集若干卷（泉郡新志畧） \\n 處士陳樂所先生必敬 \\n 陳必敬號樂所同安之陽翟人少穎悟通五經諸子百家在宋末一舉不遇遂不復出嘗與丘吉甫講明濂洛遺學所著有詩聨遺文（同安邑志隱佚） \\n 教授劉秋圃先生志學 \\n 劉志學字師孔同安人少與兄璧齊名咸淳七年進士教授台州以親老歸省未幾元兵南下杜門娯親下帷講誦四方學者從之如雲暮年與同輩論譚淋漓翰墨種菊數十本號秋圃以陶潛韓渥自方蒲壽庚欲羅致門下固避之（按先生詩集贈劉秋圃先生十年江上理絲綸此日桐城喜見君造化由來最我輩俗儒安得與斯文餘詳集中再按先生咸淳七年辛未與兄璧同上舍釋褐云　閩書　通志） \\n 詹野渡先生 \\n 詹先生名未詳别字野渡南劍人丘先生寄之詩曰聖哲已往古吾儕空自今六經尋斷脈千里遇知音莫笑因緣淺相期造道深可憐山海隔無路盍朋簪（按釣磯先生詩集云寄南劍詹野渡先生考之南劍志乘未得其人錄此待考） \\n 矩齋先生 \\n 矩齋先生姓名籍貫未詳先生輓之詩曰蚤悟官為祟晚將家付兒公今返眞矣僕尚是人猗柿葉収遺墨梅花憶贈詩自嫌聞道暮有淚哭先師（按先生詩末語及先師疑是師友于此公者再按莆陽林氏應成號矩軒疑先後同時未知是否錄出待考） \\n 蘓仲質先生 \\n 蘓仲質名籍貫未詳先生次韻寄之詩曰十年前事付流水清夢悠悠何處尋老去誰憐三刖足生來不受四知金窮途賴有雷陳友大雅應殊鄭衛音俗士紛紛敗人意何時握手再論心（按仲質疑應舉未售而與公同志節為宋之遺民故云當此窮途尚賴有雷陳之友共扶大雅之音俗士紛紛皆非知心之侶矣） \\n 張尚友先生 \\n 張尚友名籍貫未詳先生呈之詩曰秋風匹馬柳江邊芹泮相逢意浩然吏部文章懸日月龍門史記在山川輸君何啻百籌上期我曾言千載前造物無情吾輩老後生誰可囑遺編（按詩中所相期許者皆欲希風千載之上與公同輩行也嘆老囑遺編皆暮年志事名籍貫待考） \\n 陳萬石呂潛心二先生 \\n 陳萬石呂潛心名籍貫俱未詳錄集中分韻詩一首題云臘月二十九日陳萬石石室呂潛心三兄相訪夜坐分韻得年字賦二首今錄一首詩曰二十年前舊師友一燈相對坐談玄爐香茗椀不須睡惟有今宵是舊年（按詩中有舊師友之云故錄出待考） \\n 玉巖先生 \\n 玉巖名姓籍貫俱未詳按集中贈詩題云懷玉巖先生謫廣州忽自古杭有書至贈詩曰十二年前舊師友書來欲折淚成行幾回相憶人千里往事追思夢一塲琴劍知辭南國久干戈尚任北方强傷心吾道秋容冷遥憶師門數仞牆（按詩末云遥憶師門數仞牆疑師門即玉巖也考丘公本傳釣磯早志考亭之學初從辛介甫繼從信州呉平甫授春秋親炙呂太圭洪天錫之門最久其號玉巖者未知屬誰俟考訂增入以上諸先生與丘公或師或友皆彼時共扶教道而非區區以文術相高者惜志乘殘闕而詩集中又隱其名未得猝考今並錄出以待博考者訂正） \\n ○泉南諸葛氏家世學派 \\n 按何鏡山先生撰諸葛氏世譜序云諸葛之姓葢漢司隷校尉諱豐丞相武鄉侯亮之後其家於泉為鼻祖者則宋轉運判諱安節由浙仕閩貧不能歸葬即家於南安五傳而為尚書兵部侍郎少保公以柱史使弔於金人求丹鞓墨帯之服往正色嚴辭顧盼折爭於刀戟之間凝然不動其為諄諄家訓者不出忠孝之一言諸葛氏之祖所以遺其子孫者如此清馥三復其譜牒所載者自少保之後人物輩生宋社既屋一門忠孝尤著其志皆欲扶國祚而終臣節其事皆可揭日月而昭天漢要皆忠武之遺風餘烈也今錄自宋以前家學載於編端至元明以後則有本編可考焉 \\n 諸葛先生季文 \\n 諸葛季文南安人以行誼文學聞於時家貧授徒以養嘗著六經諸子解有益後學樂道人善如已有之子廷瑞（清源文獻　傅氏伯成撰諸葛廷瑞神道碑） \\n 少保諸葛麟之先生廷瑞 \\n 諸葛廷瑞字麟之南安人父季文以行誼文學聞於時家貧授徒以養嘗著六經諸子解有益後學樂道人善如已有之廷瑞穎悟博學擢紹興二十七年進士授龍溪尉改知崇安時朱文公家食廷瑞每造詣以趙清獻嘗為崇安宰而胡文定邑人也訪求遺像因新學立祠請文公為記歲歉屬書文公請於郡倅得粟賑饑守王淮與轉運使者具以政績聞擢主管官告院奏對稱旨即日擢起居舍人光宗嗣位會金人有大喪命充弔祭使至敵境伴使以三節人衣帯服飾為非請易之爭辨甚厲廷瑞徐折之不為動金不能奪為之加禮使還兼權吏部侍郎即進起居郎疏言兩淮藩籬不固乞詔侍從臺諫於文武臣中各舉所知可為沿邊監司郡守者以待選用詔付三省施行拜中書舍人與留正有連避改兵部侍郎歲餘以疾授朝散大夫守權兵部侍郎致仕卒贈大中大夫蔭子二人（按朱子文集并傅氏撰行狀皆未叙及朱子之門惟道南統緒錄之俟再考　清源文獻　舊郡志　新郡志　閩書） \\n 郡守諸葛子嚴先生直清 \\n 諸葛直清字子嚴以父任歴海口鎮主管南外睦宗院知海陽縣通判廣州海陽多水患直清隄之以捍田民名其田曰諸葛田祠官凡十二任仕終奉直大夫知臨安府事封開國男食南安縣三百户子珏琰珏知南安軍 \\n 郡守諸葛先生珏 \\n 諸葛珏南安人祖廷瑞父直清直清子二珏琰珏知南安軍按李昻英跋北溪陳氏中庸大學講義曰大學中庸之微旨朱夫子發揮備矣北溪翁從之游久以所得鳴漳泉間泉之士有志者相率延之往教翁指畫口授不求工於文采務切當於義理諸生隨所聞筆之成帙韶州别駕諸葛君當時席下士之一也廣其傳梓嘉與後學共使之由北溪之流溯紫陽之源而窺聖涯不徒口耳且必用力於實踐則曰希聖希賢工夫可循循而詣矣予過曲江得見所未見茅塞豁然尹番禺而始創黌舍者此諸葛君也珏其名（朱氏經義考） \\n 僉判諸葛桂隱先生琰 \\n 諸葛琰字如晦號桂隱直清季子為李臞庵之壻宋紹定三年以任子累官邵武軍光澤縣尉閩冦弄兵山谷州縣騷動琰提兵轉鬭以身士卒不旬日授首黎庶得安田畝眞西山喜琰忠勤上其事於朝進階儒林郎官至信州令書判官致政歸琰賦性豪邁有學術在官清貧與白玉蟾相善蟾詩中所謂桂隱者即琰也再按譜牒載宋少主南下琰之羣季韶州公參政公進士公倡義開北城迎駕闔家同死蒲壽庚之難獨琰知宋臘不再遠識幾先率其子隱武夷山中得免後乃屏居於城西之古榕今所傳者獨琰一派耳（按宋詩鈔石屏戴氏復古詩中有久寓泉南待一故人消息桂隱諸葛如晦謂客舍不可住借一園亭安下即事凡有十首讀此諸葛桂隱似字如晦） \\n 進士諸葛先生寅 \\n 諸葛寅直清第五子璋之子嘉定十六年進士景炎丁丑蒲壽庚拒命閉城寅首倡義開北門應張世傑之師不濟為壽庚所害年六十九三子俱被害而史綱逸其事可嘆也又按諸葛譜牒同時被難者甚夥詳見後備考内諸葛譜牒事畧 \\n 備考 \\n 諸葛宋世入泉州譜牒事畧入泉一世諱安節公四世諱季文篤學好古洞見大原嘗著六經諸子解接授後學循循不倦當時人士多宗之家貧晏如也子三長曰廷瑞尚書少保餘無錄五世諱廷瑞字麟之季文長子登紹興二十七年進士累官兵部侍郎守尚書卒于官贈太子少保子三長直清主管華州雲臺觀次曰禮未仕而没三曰應祥提舉常平幹辦公事六世諱直清字子嚴少保長子以父任歴官知臨安府事封開國男子五長玠補承事郎二曰珏韶州府知府三曰琰信州僉書判官四曰琳五曰璋七世諱珏直清次子歴官至廣東韶州府知府男一曰洪諱琰直清第三子徙家古榕之始祖也以任子恩歴官至信州僉書判官致政歸卜遷於古榕與白玉蟾交善白有贈詩見本傳琰知宋臘不再率其子隱於武夷山中未幾公之羣季果以倡義一門數百口同死蒲氏之難今之傳者獨公一派耳子一曰巽兩淮制置司提幹諱琳直清第四子子一曰坤諱璋直清第五子子二曰震曰寅諱璉應祥長子子二曰甲孫曰葵孫諱璹應祥次子授職稅院男一曰仲孫八世諱觀承事郎諱玠之子諱洪諱珏之子授廣東常平司幹子某倡義為蒲壽庚所害諱巽信州僉判諱琰之子歴官兩淮制置司提幹子二長曰復次曰元中松江府同知諱坤琳公之子年三十四子一曰應老景炎丁丑年倡義為蒲壽庚所害子應老年二十亦被害諱震璋公之長子景炎二年倡義為蒲壽庚所害其子亦被害諱寅璋公次子寧宗嘉定十六年癸未進士景炎丁丑年蒲壽庚拒命閉城寅首倡義舉開北門應張世傑之師不濟為壽庚所害時年六十九三子俱被害而史綱逸其事可嘆也詳見諸葛譜牒忠節孝義篇諱甲孫璉公次子補登仕郎子二曰湜曰廉（俱殤不畧）又云景炎二年丁丑秋八月蒲壽庚閉城拒命公倡義開北門迎張世傑不克為蒲壽庚所害詳見忠節譜牒孝義篇諱葵孫璉公第三子官至廣西參知政事男一曰潛（殤不畧）又云景炎丁丑同死蒲壽庚之難諱仲孫璹公之子景炎丁丑年倡義迎張世傑為蒲壽庚所害配黄氏俱盡節九世諱復巽公長子（註出繼王氏）諱元中巽公次子歴官松江府同知有傳子四長曰泰明溪廵檢次曰晋中書省檢校三曰謙諱泰諱晉二公見元代師友淵源考 \\n  \\n 　"}
{"章节": "閩中理學淵源考卷三十四", "正文": "　 \\n 閩中理學淵源考卷三十四 \\n 　 \\n  \\n  \\n 廣平府知府李清馥撰 \\n ○莆陽林氏家世學派 \\n 按林氏九牧著於唐室至宋季積仁之後為矩軒公應成師友於黄氏績林貞肅又言矩軒松湖親事潘瓜山陳復齋傳考亭之學與本傳稍異父子祖孫相繼衍東湖仰止之傳歴元代其孫子泉氏以辨子木氏以順講明正學不衰入明復聨世其美風雲景從玉井子木二派亦有起者獨瑞安州慎齋之裔特盛其詳載明代林氏家學焉 \\n 宗正林矩軒先生應成 \\n 林應成字汝夫號矩軒莆田人唐邵州公蘊之後宋兩請進士得之公之子嚴重平粹嘗受學於黄績又親事潘柄陳宓更友其子仲元循仰止規約續講東湖得文公淵源之懿邃見卓識為一時道學推宗咸淳中與子棟同登第歴官宗正寺簿宣撫司機宜宋亡不仕年七十二卒明裔孫刑部尚書諡貞肅俊贊曰莆興道學艾軒始之復齋繼之復齋瓜山偕事文公公事二公獲聞文公咸淳之間父子進士不利于施乃見其志東湖講道戢景逃虛一時相推則有四如文公過吾家題曰門對小壺山樓接尊經閣四時趣興清萬代詩書樂斷墨猶存相傳公逮事焉今考文公卒慶元庚申去公咸淳辛未登第尚六十年豈題述在公祖貢元父兩請時耶（林見素集撰宗正寺簿公贊） \\n 邑令林松湖先生棟 \\n 林棟字用可號松湖應成長子父子師事潘瓜山陳復齋講道東湖最後棟又事黄氏績友其子仲元與父同登咸淳辛未進士歴知同安縣事有廉直高古之聲慨宋社云屋托興迷途尋焦光舊隱之處講明道學以淑諸人文公之澤注東湖而演迤以盛棟父子達之也裔孫俊贊曰公事陳潘又事于黄父子師友金玉其章建水有泚日遠彌長瀦之東湖臨視泱泱孰利于涉公也其航載遡之源載潄之芳有開道先永裔之慶（林見素集撰同安公贊） \\n 州守林愼齋先生岡孫 \\n 林岡孫字于高號愼齋棟仲子文公講道東湖復齋瓜山傳其學岡孫之祖若父逮事焉四如與矩軒續東湖之講岡孫偕伯兄教授于野又逮事焉傳介父弟山長子泉同知子木父子兄弟四進士退而益修文公之學型治所就世林門文章世林筆位遇雖不逮關西而物品殆類岡孫終瑞安州知州事狀遺失所附見與子木並廉名明裔孫俊贊曰漢有荀陳宋有胡蔡建陽大成儒宗允賴紫氣停焰脈焉如帯孰引而長以滀以大業維經承巧乃冥會三葉弗辰爰有遺愛綠槐蔭庭久而未艾星流日翔碑板光怪（林見素集撰知州公贊） \\n 山長林玉井先生以辨 \\n 林以辨字子泉號玉井父栖贈曲陶郡伯以辨通易書春秋尤善說詩皇慶中詔以科目取士以辨不茍求合究心程朱之學福泉之士爭聘為師云（郡志　閩書） \\n ○黄德遠先生績學派 \\n 按德遠先生從遊朱門高弟同時學者如長樂趙公以夫諸賢皆相與上下議論至其子四如先生又勵志前修能衍其家學云 \\n 黄德遠先生績 \\n 黄績字德遠莆田人滔之裔兄縝寳慶二年進士績少凝重稍長慨然有志求道始游淮浙遍參諸老中年還里聞陳師復潘瓜山得朱子之學于黄勉齋遂師事之集同志十餘人于陳氏仰止堂旬日一講及師復瓜山繼卒遂築東湖書堂請田于官春秋祀焉聚講一如平時向之同門友皆於績質正矣先是郡守楊棟即學宮建尊徳堂以處劉壽翁彌邵劉卒無敢居之者至是邦人推績繼之涵江書院始賜額又以績兼其山長晚聞趙以夫作易通與之上下其議論以夫稱為益友年七十一卒前夕有星隕于書樓之西是日又大雷衆皆驚異葢績雖布衣為鄉先生三十年門人著籙牒以數十百計郡邑守令咸加敬禮兄弟皆與劉克莊善克莊目兄曰愛友績曰畏友績有齋名獨不懼克莊為記生平不喜作韻語偶有感興亦得風人之趣著有四書遺說等書子仲元（閩書　莆陽文獻莆　邑志） \\n 推官鄭帝臣先生獻翁 \\n 鄭獻翁字帝臣莆田人伯玉裔孫少從鄉先生黄績學第咸淳初進士終漳州推官宋亡至元不仕方是時前輩舊徳多已淪謝後生頗染習俗翁獨以所學傳諸人故家子弟猶賴之不墜其業顧長卿兄弟皆出其門復以績之子仲元及其徒林應承倡仰止之學續東湖之祀鬻田數十畝為春秋釋奠費年七十餘終 \\n 鄭彝白先生鉞 \\n 鄭鉞一名少偉字彝白號舒堂莆田人露裔咸淳十年特奏名與黄仲元郭隚俱閩中之望陳忠肅公文龍守興化軍鉞其門客也記忠肅遺事其言痛憤激烈至元不仕嘗與陳子修讐校通志畧盡復夾漈聨比詮次之舊詳見陳旅傳又著孔子年譜仲元序之謂是譜首以陬大夫二事壓卷前書所未有謂儀封人請見為由魯適衛時謂魯公問政及答季康子數問皆歸魯以來事此見又確謂夫子未嘗師郯子謂行乎季孫三月不違斯言非知夫子者此論又高所著有雲我文集亦仲元為序（莆陽文獻　縣志） \\n 黄四如先生仲元 \\n 黄仲元字善甫號四如績之子莆田人少刻意周程張朱呂眞魏及父所傳潘柄陳宓之書以其餘力抄唐宋名文二百餘家文學為一時推重咸淳七年中省闈第五廷對以直言忤時宰賜同進士出身調監瑞安府比較務需次食貧陳忠肅文龍延仲元於二劉祠堂一月兩講為學者師九年捧檄考類試歸過劍州時江萬頃為劍州守留之郡齋未幾萬頃兄萬里招致芝山十年請假歸省明年德祐改元始之官守相陳山泉屈致幕下深喜得人又明年春端明陸秀夫至自平江偶同邸舍一見褒歎飲食必俱炙燭對酌劇談達曙及聞杭陷挑包辭歸資送仲元又留行槖夏五趣仲元赴行都充益王府撰述官兼處置使司幹辦公事景炎元年改刑工部架閣以通直郎陞武學諭遂轉朝奉郎國子監簿兼福建路招捕使司都參議官仲元雖受知諸公屢膺超擢然未嘗供一日職升斗不批券歴曰斯時何時榖而耻也秀夫拜樞使將有異除仲元力辭母老崖山破秀夫盡驅妻子赴海仲元為詩哭之遂更名淵字天叟怡然窮居深入理奥學文必檀弓榖梁學詩必三百篇陶韋柳州推廣先志凡其口講心授莫非仰止傳習之懿而尤嚴東湖之祠晨必謁朔望必參二仲釋菜暇則課守者洒掃風雨則視其葢障雖老不少廢年八十二卒仲元說經間與先儒異同其為文亦類艱深至於奇古處殆不可句云有四書講稿等書藏于家明宋濂歐陽德羅洪先序其集（閩書　莆邑志　莆陽文獻） \\n ○林淑恭先生立之學派 \\n 考仙遊志乘如林公立之林公磻游公彬王公夢谼皆一時經生家所頌法者也原其所立皆以道徳學術足為師表今錄其派繫可考者著于篇 \\n 林淑恭先生立之 \\n 林立之字淑恭仙遊人通六經以禮記三魁鄉書聚徒縣庠如日選丘獻林從周林志之林灝李夢龍蘇國蘭黄君任洪天賦諸先達皆出其門仙遊經學之盛自立之始 \\n 司直丘渭夫先生獻 \\n 丘獻字渭夫仙遊人少嗜讀書尤明周禮由鄉舉補太學寳慶二年進士調昭慶軍節度掌書再調江東提刑司幹官諸公交薦其賢除太學錄尋除大理寺司直為人長厚與同列無間言鄉人葉大有尤敬重之官至奉議郎終 \\n 通判洪先生天賦 \\n 洪天賦仙遊人祖中元祐六年進士歴河南府少尹國子司業勇退不仕天賦幼敏悟通六經應童子科登寳慶二年進士歴知陽江古田連江三縣通判循州聽訟不施鞭朴諄諭理道民胥向化以循良稱從弟處厚（閩書　仙遊志） \\n 附缺傳 \\n 林日選嘉定七年進士 \\n 林從周磻從姪寳慶二年進士 \\n 林志之磻弟紹定二年進士 \\n 林灝 \\n 李夢龍嘉定七年進士仙遊志入儒林傳 \\n 蘓國蘭欽之孫姪孫總龜寳慶二年進士 \\n 黄君任端平二年進士 \\n ○縣尉林豈䱷先生磻學派 \\n 按仙遊志列先生在儒林又傳稱其通習五經然考藝文於經術未見有發明者所著有典故鈎元之書行于世 \\n 縣尉林豈䱷先生磻 \\n 林磻字豈䱷嘉定十三年登進士第少負雋聲從遊者衆王邁嘗師事之官止海陽縣尉有典故鉤元六十卷行於世 \\n ○主簿游淑文先生彬學派 \\n 按先生本傳稱先生工於詩賦又朱氏經義考載先生有讀易四卷興化志載端平中特奏名 \\n 主簿游淑文先生彬 \\n 游彬字淑文仙遊人家貧苦學工詞賦有聲一時名士如林澧特延為館賓葉棠王邁皆與為友陳立伯塤伯傅澄皆師事之端明二年特奏名終眞陽主簿（仙遊志） \\n 附缺傳 \\n 陳立伯寳慶二年進士寵之孫次升曾姪孫 \\n 陳塤伯次升五世孫 \\n 傅澄 \\n ○張紹卿先生應辰學派 \\n 按先生門徒鄭氏起東在明初尚存則公亦宋元間遺徳也餘俟考 \\n 張紹卿先生應辰 \\n 張應辰字紹卿徳化人該通經史一時名流黄霆發徐雷開林汝作鄭起東皆出其門有禮記集解 \\n 鄭先生起東 \\n 鄭起東字子震徳化人明初入太學為文人明經鄉校師範蔚然 \\n 黄先生霆發 \\n 黄霆發徳化人嘉定七年進士 \\n 徐先生雷開 \\n 徐雷開徳化人寳慶二年進士 \\n 林先生汝作 \\n 林汝作徳化人淳祐七年進士 \\n  \\n 　"}
{"章节": "閩中理學淵源考卷三十五", "正文": "　 \\n 閩中理學淵源考卷三十五 \\n 　 \\n  \\n  \\n 廣平府知府李清馥撰 \\n ○三山郭梅西諸先生學派 \\n 按元代去宋季未逺其時師資講習此邦淵源回溯尤近今讀郭氏梅西歐陽氏以大陳氏希說陳氏奎甫諸先生傳記述簡册渺無師資源流可考只著其略而已惟時勉齋瓜山正卿子武諸賢相去百年未逺故家文獻之餘豈無一二可推而得其端緒何至傳中援証迄無一辭及之而私淑其一二耶然考傳中四先生師道甚立則彼時傳習之徒亦必多有可紀惜載籍浸湮無從考證耳今録四先生著之篇首存其師範以待他日考訂増入云 \\n 純徳郭梅西先生隚 \\n 郭隚字徳基長樂人父正子號存齋宋紹定中進士教授亷州著春秋傳論十卷隚幼孤弱冠己為人師至元中舉遺逸授泉山書院山長遷興化路教授改吳江州再調興化未行卒學者私諡曰純徳先生為人疏通慷慨謹直簡易為子以孝為父以慈與人交彌久而孚談經明白統貫不刻鑿為異於四書易皆有述概詩若文和平而沉深著有梅西集二十卷（閩書） \\n （按福州府選舉志郭正子字飬正紹定五年壬辰進士登徐元■〈术上灬下〉榜本州解元亷州教授閩書英舊選舉目次載亦同及檢閱朱氏經義考春秋彚載郭氏隚小傳云長樂縣志郭隚字徳基宋紹定進士至元中泉山書院山長云云竟遺却父郭正子名字以紹定進士属之其子矣盖郭正子宋人也郭隚元人也未知經義考引用時傳冩脫落抑長樂志本屬脫誤因恐讀經義考者不詳郭公隚出處大節謹標出以待考訂者審之乾隆戊子四月上澣清馥謹書） \\n 歐陽以大先生侊 \\n 歐陽侊字以大長樂人隠居著述動循禮法學者師焉著四書釋疑五經旨要性理字辨格物啟蒙忠孝大訓女範幼學等書子潮舉莆田教諭通五經稱五經先生（道南源委） \\n 陳希說先生有霖 \\n 陳有霖字希說長樂人至正中築鄉約堂於藍田書院之旁中祀先聖以朱吕二先生配朔望舉行藍田鄉約使隣里子弟講學於中嘗與歐陽侊徃來論道尚書貢師泰為作義士記（三山新志） \\n 陳奎甫先生仲文 \\n 陳仲文字奎甫長樂人隠居山林性嗜學敦孝友與族子潔建書堂于藍橋林壑中以程朱正學倡鄉人課其文行名為義學（閩書　通志） \\n ○林文敏諸先生學派 \\n 余讀林氏清源大同書院記知彼時私淑於考亭者深矣傳中載與盧氏琦陳氏旅林氏以順稱閩中文學考諸君子秉道立徳師資可藉皆互有發明陳氏旅後從虞公邵菴卒業晚嵗所造殆未可以文士而輕置之也元代紀載不備多失紀録其於潛徳之英湮没多矣故今亦就元史文學隠逸中並採可進於道徳者錄出如陳氏旅楊氏載鄭氏東起林氏泉生皆不得而闕遺之也兹緝其大略著于篇 \\n 文敏林清源先生泉生 \\n 林泉生字清源永福人與盧琦陳旅林以順稱閩中文學天厯庚午進士授福清州同知適山海冦充斥以計殱之轉泉州經歴民負酒稅繫者多瘐死悉破械出之令船商私醸者代償歴漳州推官畬洞相戒勿犯擢知福清州會紅巾冦連江帥府檄泉生禦之乃創保甲置屯柵立誅鹽丁謀亂者七人捕殺長樂謀内應者三十餘人先發制之賊遂驚潰福清俗好殺孤幼誣訟求賄泉生立連逮親鄰法民不敢犯除翰林待制以母老辭累遷行省郎中汀冦負固久不下徃招撫得渠帥歸召為翰林直學士知制誥卒諡文敏泉生邃於春秋工詩文多權畧有將才屢建武功然以志略自負不能下人以此多得謗者後稍自晦抑署其齋曰謙牧晚益折節更號覺是軒為文宏健雅肆詩豪宕遒逸所著有春秋論斷及覺是集二十卷（三山新志　聞過齋撰墓志） \\n 學諭鄭子經先生杓 \\n 鄭杓字子經永福人宋鄭富曾孫泰定中辟南安學諭與陳旅為文字友嘗著春秋觧義覧古編次夾漈餘聲樂府又有衍極五篇衍極記載三篇其書自蒼頡迄蒙古凡古文籀隷以極書法之變皆有論定陶鎔歴代之偏駁會歸一藝之純粹福建宣撫使齊伯亨採而上之即城東第宅作衍極堂以藏其書吳聘君與弼稱其考論最正宋端儀又謂其書中若九徳若正邪若四時餘閏之属又其所自得者（閩書　莆陽文獻） \\n 鍾元長先生耆徳 \\n 鍾耆徳字元長閩縣人博極羣書詩文渾雄嚴整家貧不娶授徒養親晚經至正之亂舊業蕩盡恨缺甘旨親没哀毁幾滅處二弟順徳明徳怡怡如也有自省録養正集等書明徳清詞懿行與兄齊名（閩書） \\n 林以寜先生清 \\n 林清字以寜長樂人經明行修泰定間年七十餘屢辟不就賜號梅隠處士又有林清閩縣人宋亡不仕匿跡山寺變姓名能詩孫誌見明代學派（閩書） \\n 鄭先生東起 \\n 鄭東起福清人舊名震龍家居教授常百餘人為文章有氣魄元憲使程鉅夫名其集曰自然機籟亦善字書學者多寶愛之（閩書） \\n 教授敖君善先生繼公 \\n 敖繼公字君善長樂人後寓家吳興築一小樓坐卧其中冬不爐夏不扇出入進止皆有常度日從事經史吳下名士多從之游初仕定成尉以父任當補京官讓於弟尋擢進士對策忤時相遂不仕益精討經學而尤長於三禮嘗以魯髙堂生傳士禮十七篇即今儀禮也生之傳既不存而王肅袁凖陳銓蔡超宗田僧紹諸家註亦未流傳於世鄭康成舊註儀禮疵多醇少學者不察因復刪定取賈疏及先儒之說補其闕文附以己見名曰儀禮集說凡十七卷成宗大徳中以浙江平章髙彦敬薦擢信州教授未任卒趙孟頫倪淵皆師事之（宏簡錄　閩書　三山志） \\n 鄭叔起先生震 \\n 鄭震後更名起字叔起號菊山連江人道學君子早年塲屋不遇客京師三十餘年晚為安定和靖二書院山長又開講於平江無錫伏闕論史嵩之淳祐丁未鄭清之再相震登其門罵曰端平敗相何堪再壞天下被執與子女俱下獄京尹趙與籌縱之鄭罷相乃免與林獻齋周伯弱為行輩詩有倦遊藁仇山村選四十首為清雋子所南作家傳云得詩十五篇此盖流落交遊間者所南未之見也子所南（宋詩抄　三山志忠義） \\n 鄭所南字憶翁一名思肖以太學生應博學宏詞會元兵南下所南猶叩闕上書元之人争物色之遂變名曰思肖僑寓吳下時時望臨安舊都野哭若狂終身誓不見朝士有鐵函經藏蘇州承天寺古井中以久旱浚井得一函錮之再重中有書一卷名曰心史其藏書之日為徳祐元年明崇禎庚辰始出人異之（福州通志　蘇州府志） \\n 藍仲晦先生光 \\n 藍光字仲晦原江西臨川人受業吳澄與危素為同門友素薦引之適仲謙叅政江西辟光從事以功授南安路知事轉閩照磨尋陞檢校綜理閩清邑事改行省都事因家於閩後素復為明侍從官薦光光謝病不起深衣幅巾家居教授五十餘載以節終年九十九葬賢沙（通志） \\n ○莆陽劉原範諸先生學派 \\n 余讀原範先生衍極書知考道問學者深矣惟時莆中淵源最正艾軒之遺榘紫陽之流徽正獻忠肅之家學萃集斯土故有元一代授學傳經之儒託跡於斯未易一二數也再方氏伯載出陳忠肅公文龍之門似應附忠肅宋季遺民故不及錄云 \\n 劉原範先生有定 \\n 劉有定字能静莆田人其先與夙朔同出元豐進士佖逺孫少貧性剛直不嗜榮進沉潜志學嘗著衍極書五篇又原範吟三十七章司業吳源謂其推闡圖書之秘發揮象畫之妙究極前後體用之所以然一部全易也學者稱原範先生 \\n 陳浮丘先生紹叔 \\n 陳紹叔字克甫莆田人幼好學終日危坐一室俯讀仰思嘗為學者講論璣衡遂揉木為儀象以示之既而鑄銅倣古制又别制器象天體虛其中而髹之列周天度數而以鈿螺填之掲南北二極凡天河星宿皆列其名使夜視之與天象合圍四尺五寸有竒名曰小天至於河圖洛書太極通書律厯制度靡不研究有外集百餘卷題曰浮丘集學者稱浮丘先生（按黄氏海道南統緒入元儒今從之） \\n 黄潜崗先生方子 \\n 黄方子字潜崗莆田人著論語講義（按道南源委列之著書目内其事實待考） \\n 教授顧子元先生長卿 \\n 顧長卿字子元莆田人以薦歴福州路教授嘗移書助教陳旅責其不作宋遼金三史旅以書示學士虞集曰江南有此秀才大不易得及謁選京師會開局修三史長卿即以所自著史藁上中書得辟史局以議不合移疾去（通志） \\n 縂管朱原道先生文霆 \\n 朱文霆字原道莆田人泰定中進士由甌寜縣尹至泉州路總管致仕博學洽聞宋文憲濓稱其文言醇而理彰著有葵山集（宏簡錄） \\n 教諭林先生重器 \\n 林重器莆田人為教諭開明聖賢藴奥循循善誘著四書典要詩經意說見三山流寓（三山志） \\n 林子泉先生以辨（弟以順） \\n 林以辨字子泉莆田人祖應成見宋潘炳學派以辨通易書春秋尤善說詩皇慶中詔以科目取士以辨不茍求進究心程朱之學弟以順字子睦元至治進士累官同知福州總管府事 \\n 縣丞方遂初先生徳至 \\n 方徳至字遂初宋公權之孫幼能讀先世書長而求諸三古四聖人及宋程朱二氏之經之傳沉潜厭飫豁然以通至正間登第授永嘉丞家貧授徒養親與其婦廖相安羈窮淡苦中後廖雙盲徳至永嘉代歸父母堅欲其别娶徳至婉辭邑人義之（閩書） \\n 山長林先生善同 \\n 林善同宋福州守枅四世孫好學工詞賦授泉山書院長元亡不仕明初以賢良官召起以祖母年老辭既復起之行至建州寄所作顧氏義妾詩有有妾猶知遵禮義此身那肯負綱常之句竟死于道（閩書） \\n  \\n 　"}
{"章节": "閩中理學淵源考卷三十六", "正文": "　 \\n 閩中理學淵源考卷三十六 \\n 　 \\n  \\n  \\n 廣平府知府李清馥撰 \\n ○温陵傅季謨先生定保學派 \\n 按宋元間學術派别棼如惟文公之學遞傳不失元代趙公仁甫并姚許竇劉諸公倡明於燕北何王金許衍派於金華二胡（一桂炳文）定宇（陳櫟）纂述於新安熊（禾）陳（普）林（以辨）丘（葵）傳薪於閩海外此若郭公隚歐陽公侊傅公定保盧公琦黄公清老丘公富國鄭公獻翁鄭公杓黄公鎮成練公耒李公學遜吳公海亦皆晦跡甌閩或優游教席或避世杜門確守師說是奮是程若湖湘之際真氏常言淵源最正考仁甫趙公以遺俘北行餘亦寥寥式微矣四明之學南渡後宗陸說者多其崇朱子之學者獨黄氏震史氏蒙卿迨元程氏端學端禮亦篤信朱說江右之學如熊氏朋來熊氏良輔董氏真卿亦朱門派的至草廬先生早嵗謹守朱學晚年兼通陸說叙襲朱子舍短集長之論尚非如近世黨同伐異之為也然考公繼魯齋之後為國子師朝議以為非朱學正的有沮之者可見當時持論尤嚴閑道尤謹也噫聖學湮晦毫釐易差諸君子天禀皆出乎等夷而立論稍渉游移者世猶或譏之則夫逈然立異鳴髙與前賢顯豎幟敵又諸君子所為戒矣今考元一代諸儒學術大抵宗程朱取舍之意雖文學政事各有旨歸而要皆原本於道徳不謬師承者矣今録其著者載于篇乾隆戊辰七月望後三日書（四明之學黄氏溍嘗言祖陸氏而宗楊袁其言朱子之學者自黄氏震史氏蒙卿始按寜波府志史蒙卿傳云先淳熈四君子俱接陸氏象山之傳故四明後學皆以陸氏為宗自黄文潔力崇考亭之訓而蒙卿又能逺接其緒以啟廸後進由是朱子之學盛行於四明） \\n 教授傅季謨先生定保 \\n 傅定保字季謨號古直晋江人宋咸淳中禮部奏賦第四知貢舉方逢辰見之驚喜曰閱試文意老於文塲者乃英妙若是時相賈似道沮抑新進未令赴廷試定保歸益力學未幾杭都不守徳祐景炎間屢有諷以仕者皆辭大徳初提學吳濤薦授漳州路學正首以太極圖西銘合而講之聼者悅服改三山書院山長閱三月辭歸授徒養母初環城冡墓皆發於兵傅氏族最蕃定保無論親踈悉封之年五十後始得三子母年九十見諸孫長大至治中以平江路儒學教授致仕其講解能守先儒成說為文温潤典裁定保神暢氣怡與物無競未嘗以非義干人不為矯厲奇絶之行大厯中開奎章閣聘用儒雅學士虞邵菴集將薦之以老疾不可强起中止著有四書講藁及詩文若干卷（舊郡志　叅新郡志） \\n 監丞陳衆仲先生旅 \\n 陳旅字衆仲莆田人父子彦兄震皆一時名士旅幼孤資禀穎異其外大父趙氏學有源委旅得所依於書無所不讀稍長負笈至温陵從鄉先生傳公定保游聲名日著用薦為閩海儒學官適中丞馬祖常使泉南一見竒之謂旅曰子館閣器也因相勉游京師既至學士虞邵菴集見所為文慨然曰此所謂我老將休付子斯文者矣即延之館中朝夕相講習自謂得友嘗言曰自衆仲來凡問學修己之事有益於愚陋多矣諸廷臣力薦咸以旅博學多聞宜處師範之選除國子助教滿考諸生為請於朝乞再任元統二年出為江淛儒學副提舉至元四年入為翰林應奉文字至正元年遷國子監丞又二年卒有安雅堂集十三卷虞集為序林泉生稱其學博而通識髙而敏使之裁繁理劇有兼人之能處患制變有濟時之智云（閩書　道南原委　宏簡錄） \\n 趙先生必暐 \\n 趙必暐宋宗室家泉州與傅公定保為友其文章議論淵懿浩博為閩南碩儒 \\n （按泉郡舊志趙必曄字伯暐傳末云又有必暐亦宋宗室與傳公定保為友今將必暐錄出附傅公交友之後） \\n ○州守盧希韓先生琦學派 \\n 按先生在元與一時名彦相切劘曽師余氏子賢余稱其經學該貫為人簡重相從十餘年無惰容其所得者深矣先生之經術著作未見藝文志載有圭峰集亦未見余氏子賢疑是三山人俟再考増入 \\n 州守盧希韓先生琦 \\n 盧琦字希韓惠安人至正二年進士稍遷知永春縣語具郡志宦跡琦在元末與陳旅林以順林泉生皆以文學為閩中名士少受學於余子賢子賢毎語其友人三山陳忠曰盧希韓經學該貫為人簡重在吾門十餘年不見其有惰容真畏友也及從子賢試浙省子賢道病卒琦不顧試期與其友陳彦博經營大事以歸迨得祿視子賢家如師在時載其弟之官與分廪而食琦僅少忠一嵗每别去見必納拜曰是吾師行君子稱其厚誼嘗以事赴京中道遽還人問其故琦歎曰中原板蕩矣因太息不已晚以近臣薦除守平陽州命下未至而没子杲昺洪武中舉人材得官（泉郡志） \\n 訓導蔡先生復初 \\n 蔡復初福清人舉明經為書院訓導少從龍江林梅所余大車學易受書又從惠安盧公琦學詩孝友力義琦卒心喪三年所著有詩銘訓集子仕實見明代科第（纂閩書） \\n 陳先生中立 \\n 陳中立字誠中莆田人受經於惠安盧公琦以文學著稱作廟建學以教鄉人祀艾軒晦菴夾漈三先生奉盧公主配之日陳經傳為學者剖析宋文憲濓銘其墓曰維古之世不以位世降俗偷位斯貴貴而無能冠狗彘豈若夫君賤為庶居家孝友推以義闢廬建學躬訓涖鄉髦如雲聆且肄少長齗齗類洙泗化嚚為良暴更懿醇儒為功斯小試 \\n ○陳子信諸先生學派 \\n 温陵在元初忠義道徳之英遭蒲賊之難澌滅盡矣然世家舊學抱所藴而托處山澤者尚有可考自延祐後科目方行衣冠襲起克自振勵者亦多晦迹於山長一席溯其秉禮守義之規風流世守出處進退皆足以光史册而炳日星今類次諸賢如莊氏圭復之在元諸葛氏晉王氏彚之在明誠確乎其不可拔者矣 \\n 貞士陳子信先生士麟 \\n 陳士麟字子信南安人性喜學多所周通老宿弗逮毎取諸葛武侯吾心如秤不能為人輕重之言以自儆所居在縣之烏石山種稻盈郊樹桑環宅市書課兒釀酒延客或適意漁獵放浪藪澤間病革囑其子同曰平生慕古今且不起喪事依禮慎毋用二氏非親知不受弔踰月而塟題云有元貞士烏石陳公之墓（閩書） \\n 訓導莊元振先生震孫 \\n 莊震孫字元振晉江人莊夏之元孫元末薦授郡訓導（清源文録） \\n 徴士莊容齋先生圭復 \\n 莊圭復字生道號容齋思齊之子晉江青陽人篤志勵行以文學名少從遊於丘葵值宋季流亂手未嘗釋卷誠信孝友建祠宇立祭田宋亡隠於青陽吟咏自如至順間福建閩海道知事清江范梈以圭學行聞於朝詔書屢下終不起年九十一卒於家（何鏡山撰莊氏族譜序　新志節張廷芳撰墓志） \\n 蒲先生仲昭 \\n 蒲仲昭晉江人祖心泉故梅州守察宋國危遂隠身讀書遺詩若干卷劉克莊序之丘釣磯有輓心泉蒲處士詩仲昭既世其業而游居于泉以詩鳴者陳衆仲阮信道王元翰仲昭或師或友皆兼所長 \\n 叅政王先生彚 \\n 王彚邵陽人曽祖元為元翰林學士卒贈潞公彚登至正庚辰進士歴貴州行省叅政順帝時言天下羣盗蜂起直諌内廷之非權臣阿實克布哈譛以忤旨取譴入泉與學士稍講經義朝野交薦固辭不往遂家於泉中（閩書） \\n 檢校諸葛仲昭先生晉 \\n 諸葛晉字仲昭晉江人以明經授福建行省檢校兵興省檄分治尤溪縣鋤艾豪強有亷能稱境頼保障邑有朱子毓秀舊址後為書院年久没入豪家晉訪復之既成書院池中産瑞蓮二芝草五明興徴聘不仕坐以前代故官謫徙潁上遂卒於潁年七十六子珤杜門飬志娱心經史 \\n 學正許豹山先生汝翊 \\n 許汝翊號豹山晉江人大徳十一年鄉舉經術湛深文學該貫授本州學正士服其教年八十致仕所著有孝經析義訓辭全書（泉郡新志文苑） \\n ○清漳諸先生學派 \\n 按清漳為閩山川之極南清淑之氣鍾焉自朱子過化之後王東湖陳北溪親承旨授講習而丕振之始焉崇尚佛老即變為禮樂之區故朱子有五百年逃墨歸儒之語也元代明卿諸賢一時斌斌儒林之選其隠身岩穴或以薦舉而膺師儒之任者比比矣兹擇其著者載於篇 \\n 經歴林明卿先生廣發 \\n 林廣發字明卿龍溪人别號三溪嘗謂陳安卿號北溪髙彦先號東溪蔡汝作號南溪而已號三溪將兼而匹焉生平孝友規言矩行通貫六籍融會百氏郡學三聘為諸生師以部使薦授安溪學職邑僚師事之會冦作奉府檄招降授以縣主簿仍謀軍府事每俘至委訊輒曰此平民也府帥問曷辨曰獲於巢穴者為賊捕於井里者為民此皆自井里得之自是俘至多免死陞福建屯田萬戸府經歴所著有三溪集傳世子唐臣見明代後改民弼（）閩書　通志） \\n 學正王先生吉才王吉才 \\n 龍溪人篤志古道尤明典禮郡守延為弟子師後為泉州學正吉才親終皆及期耄而已老矣哀慕痛毁有如早喪雖在家庭亦冠衣斂容人未嘗見其遽言怒色學者稱為益齋先生（閩書） \\n 學正黄君翊先生元淵 \\n 黄元淵字君翊龍溪人父進本縣學諭元淵至正中薦知漳州路學錄秩滿陞泉州路學正卒郡有朱文公祠宋守方耒所建至元其地為寺元淵自出私錢買城東北隅地别建之作大成殿以祀先聖先賢作祀堂祀文公以黄幹陳淳配别作講堂齋舎處師弟子天厯四年告成至順三年國子助教陳旅告學士虞集曰捐家業以為浮屠老子之宫求福利益者世不勝數元淵觀鄉邦之寥寂慨斯文之冺墜節衣食之資以成義舉書院成而家已貧矣君子其有取於斯乎公其為之記（閩書） \\n 文學周于一先生祐 \\n 周祐字于一龍溪人能古文詞有僉事左姓者督師漳南祐作邊臣近鑑以獻左曰史才也薦為同安文學進其書于朝以備國史編錄至正七年與門人林弼同舉省闈祐第一 \\n 楊宗璉先生稷 \\n 楊稷字宗璉長泰人資性髙雅好古慕學隠遯不仕至正間邑庠缺官令林斡爾聘攝學事振文風變習尚以義理行誼為教士習一新所著有田家樂歌傳于世（歌曰田家樂田家樂樂在堯天事耕鑿大兒北壠種白雲小兒南澗飲黄犢婦姑辛苦課蠶桑深夜寒機響茅屋衣食餘饒稅早輸吏不到門犬睡足有時客至問起居啄黍雞肥新醸熟三杯酒後更髙歌盡是田家太平曲） \\n ○延平曹伯大諸先生學派 \\n 元代科目至仁宗延祐間始酌舊制行之諸賢或以科第顯或以隠佚終砥行立名皆有足稱溯之羅李前徽淵源尤可接云兹錄其概著于篇 \\n 判官曹伯大先生道振 \\n 曹道振字伯大沙縣人進士第除福州路判官博學通經至正間嘗編次羅仲素文集為十八卷（延平府志） \\n 處士郭先生居敬 \\n 郭居敬尤溪人博學事親歡順親沒哀毁盡禮嘗摭虞舜而下二十四人孝行之概序而繋之以詩用訓童蒙時虞集歐陽元欲薦于朝居敬牢譲不起終身隐于小村以處士卒 \\n 判官張在中先生本 \\n 張本字在中將樂人元統元年會試以蒲輪賦得髙選登進士第官至寜都州判官（延平府志） \\n 虞先生真翁 \\n 虞真翁尤溪人至正間隠南溪山樂道自守不求聞達客非其類不與接遇知書者相對竟日叅訂所疑縣尹許惟敬深加禮重（邑志） \\n  \\n 　"}
{"章节": "閩中理學淵源考卷三十七", "正文": "　 \\n 閩中理學淵源考卷三十七 \\n 　 \\n  \\n  \\n 廣平府知府李清馥撰 \\n ○建寜熊勿軒先生禾學派 \\n 按勿軒熊氏禾史載從浙東輔漢卿先生學石堂陳氏普又從輔氏門人浙東韓維則學輔氏則又朱門髙弟也（熊氏師於輔氏年嵗按之可疑另有辨附後）熊陳二公為有元一代大儒閩海憲使許公序熊集有立綱常關世教紹統緒之稱（此許公疑為魯齋公之後辨見下）史稱陳氏尊聞紹言屹然為朱門嫡派其出處髙風與劉静修文文山謝疊山胡庭芳同出一轍也閩中元代之學二公為首倡之再熊公勿軒諸前哲叙述多繫之宋考邵氏續宏簡錄補列在元儒盖諸老彫謝而先生如存碩果且一代風教必有一二師表為典型倡率雖宋之遺民而實元之文獻也故特表而出之至丘氏富國亦從學輔氏同為宋世之遺民云再余輯閩中元代學派惟熊陳丘氏得輔氏之學以衍其緒今續考熊公自述受業浙中劉敬堂考劉敬堂即金仁山先生是熊公亦承金華三子之傳也莆中林氏以辨父子亦皆遞承瓜山潘氏復齋陳氏派别朱門一綫之傳頼以不墜又泉南有傅定保盧琦數公一時師席外此寥落無聞何耶盖剛正直方之氣折於偽學黨錮之餘而秉道抱徳之徒所以長徃山林韜光晦匿即有授徒講藝亦荒略姓氏而不著豈當時操簡叙述者多缺而不書乎抑學術升降盛衰之候有絶有續固有時耶嗟乎公生季祚去文公之時百有餘嵗矣老成彫謝典型獨守鼎革後抱道空山脩明六經毅然以斯文自任至今仰洪源書堂巋然與滄洲雲谷蔚峙而長存也公平生著作悉稟文公家法於易詩書春秋小學四書皆有集義又有三禮通解其撰三山五賢祠記確尊五先生位置諸賢而進退之持論堅卓不渉游移尤見閑道之謹又論孔庭祀典至今多行其說其撰文公書院記致詳於全體大用之學而推求晚年充飬於大本大原之地追遡延平李氏喜怒哀樂未發前體騐真切功夫而終之以敬貫動静之旨以為聖人復起不易斯言嗚呼先生叙述文公之學即先生精詣造道之學也公師承確有淵源數十年不求聞達其扶世立教繼徃表微之功逺矣嘗讀公送胡庭芳序言曩遊浙中因受業於敬堂劉先生得聞文公晚年所以與勉齋黄先生潛室陳先生論學之旨然後乃知文公之學與世之所言者不同也觀此則公於劉公授受之際淵源卓矣劉公已詳考本末另記附後再按公雅志紹先不在魯齋草廬白雲諸公下今許吳白雲已從祀廟庭竊撿遺史如公與胡公一桂胡公炳文陳公櫟熊公朋來吕公大圭丘公葵出處皆有本末其纂述有關於名教補苴有功於經學似皆祀典不可缺之人尚有待於表章之後賢云 \\n 熊勿軒先生禾 \\n 熊禾字去非號勿軒又號退齋建陽人雨錢公十六世孫世居鰲峰之陽總角能文志濓洛關閩之學訪朱子門人輔氏而從遊焉登宋度宗咸淳十年進士授寜武州司户參軍宋亡不仕束書入山築洪源書堂從學者數百一時多士若胡庭芳劉省軒詹君履皆從之遊日以周孔之說相磨礲於朱子諸書是信是行後歸故山復創鰲峰書堂以周程朱張五賢為道統正派祀之以配先師而邵馬不與焉初謝疊山聞先生名自江右來訪及會共訴宋亡之痛抱持而哭因相與講論夫子之道而胡公庭芳素明易學自江西挾道相訪相講切者十有七年嘗謂秦漢以下天下所以無善治者儒者無正學也儒者所以無正學者六經無全書也考亭朱子集正學大成生平精力在易四書詩僅完藁書開端未及竟雖九峰蔡氏猶未大暢厥旨三禮雖有通解缺而未補尚多至勉齋黄氏信齋楊氏粗完喪祭二書而授受損益精意竟無能續若春秋則不過發其大義而已豈無所俟於來學乎兵難之餘學徒觧散文集燬亡早嵗成春秋通觧一書又厄于火兼以齒髪向衰易詩書僅得就緒春秋更加重纂則皇帝王霸之道亦或粗備惟三禮乃文公與門人三世未了之書且周官六典原不缺當復其舊而儀禮十七篇且欲各附禮記傳義以為之兆庭芳當分任此責以畢吾志其後竟修儀禮未及成書卒福寜陳益方足而成之以為禮編嘗取朱子諸書擇其至精且要者為一編名曰文公要語而以邵氏張吕及朱氏門人之說為附錄又為小學集疏大學尚書口義凡三十卷今行于世者有春秋通觧大學廣義易講義書說四書標題三禮考異經序學解先生嘗脩考亭書院而為之記及後有求考亭書院記於草廬吳公者因聞先生所作則以手加額曰江南有人矣予奚置喙其論孔廟祀典後世多行其言云（閩書　道南源委　厯代名儒傳　續宏簡錄　家傳　行狀） \\n 熊勿軒先生文 \\n 考亭書院記曰周東遷而夫子出宋南渡而文公生世運升降之會天必擬大聖大賢以當之者三綱五常之道所寄也道有統羲軒邈矣陶唐氏迄今六十二甲辰孟氏歴叙道統之傳為帝為王者千五百餘嵗則堯舜禹之於冀也湯尹之於伊亳也文武周公之於岐豐也自是以下為霸為強者二千餘嵗而所寄僅若此儒者幾無以藉口於來世嗚呼微夫子六經則五帝三王之道不傳微文公四書則夫子之道不著人心無所以主利欲持世庸有極乎七篇之終所以近聖人之居而尚論其世其獨無所感乎嗚呼由文公以來又百餘嵗矣建考亭視魯闕里初名竹林精舎後更滄州宋理宗表章公學以公從祀廟庭始錫書院額諸生世守其學重惟文公之學聖人全體大用之學也本之身心則為徳行措之國家天下則為事業其體則有健順仁義中正之性其用則有治教農禮兵刑之具其文則有小學大學語孟中庸易詩書春秋三禮孝經圖書西銘傳義及通鑑綱目近思錄等書學者學此而已今但知誦習公之文而體用之學曽莫之究其得謂之善學乎矧曰體其全而用其大者乎公之在考亭也門人蔡氏淵嘗言其晚年閒居於大本大原之地充養敦厚人有不得窺其際者盖其喜怒哀樂之未發蚤聞師說於延平李先生體騐已熟雖其語學者非止一端而敬貫動静之旨聖人復起不易斯言矣嗚呼此古人授受心法也世之溺口耳之學何足以窺其微哉公之修三禮自家鄉至邦國王朝大綱小紀詳法畧則悉以屬之門人黄氏幹且曰如用之固當盡天地之變酌古今之宜而又通乎南北風氣損文就質以求其中可也使公之志克遂有王者作必來取法矣嗚呼古人為治之大經大法平居既無素習一旦臨事惟小功近利是視生民亦何日蒙至治之澤乎秦人絶學之後六經無完書若井田若學校凡古人經理人道之具盡廢漢猶近古其大機已失之矣當今治宇一統京師首善之地立胄學興文教文公四書方為世大用此又非世運方升之一機乎邵氏觀化所謂善變之則帝王之道可興者以時考之可矣誠能於此推原羲軒以來之統大明夫子祖述憲章之志上自辟雍下逮庠序祀典教法一惟我文公之訓是式古人全體大用之學復行于天下其不自兹始乎今公祠以文肅黄氏幹配舊典也從以文節蔡氏元定文簡劉氏爚文忠真氏徳秀建安武夷例也我文公體用之學黄氏其庶幾乎餘皆守公之道不貳其侑公也甚宜公以建炎庚戌生於劍之南溪父吏部韋齋先生之仕國也公藴經世大業屬權奸相繼用事鬱鬱不得展道學為世大禁公與門人益務堅苦泊如也慶元庚申殁於考亭後十年庚午疆塲事起又六十七年丙子宋亡公之曾孫浚以死節著嗚呼大聖大賢之生其有關於天地之化盛衰之運者豈可以淺言哉夫子之六經不得行於再世而公之四書乃得彰於當代公之身雖詘於當時而公之道卒信於其後者天也過江來中州文獻欲盡自左丞覃懐許公衡倡明公學家誦其書人尊其道凡所以啟沃君心栽培相業以開治平之原者皆公餘澤也 \\n 三山郡泮五賢祠記曰僕於雲谷之陽鰲峯之下剏小精舎中為夫子燕居配以顔曽思孟次以周程張朱或曰文公竹林精舎以六君子從祀先朝取其法行之太學達於郡縣今邵馬二賢不與無乃非文公初意邪曰從祀之典凡先儒之有功徳於聖門者咸在若夫配食先聖非其道徳功言足以得夫聖統之正傳者不足以與此也此五先生吾無間然者矣若夫邵馬張吕諸賢固已秩在從祀矣非去之也文公贊六君子乃一時景行先哲之盛心而竹林之祠増延平先生為七賢又以致其平生尊敬師傳之意是固各有攸當非可以此為疑也嵗在癸卯之夏三山郡泮議剏新詞郡博士東武劉叔敬諗予曰泮舊有道立堂按舊碑盖取師道立善人多之義自濓溪而下凡十有五人首六君子次廣平游氏龜山楊氏豫章羅氏延平李氏次晦庵朱氏南軒張氏東莱吕氏西山蔡氏勉齋黄氏丙子兵戈之後司文臺典教職者又益以北山陳氏信齋楊氏毅齋鄭氏說齋楊氏庸齋趙氏凡五人皆學於文公亦所以昭是邦文物之懿也但考之郡志西山真氏帥三山時嘗剏尊道閣祀文公但以勉齋配道立堂舊祠亦止於勉齋今亷臺之長恪齋嚴公更創新祠欲復尊道之舊而議者言人人殊子其有以教之僕曰是祠若仍道立之名則為隆師道而設姑仍其舊可也但師弟子不應皆北坐南向勉齋以下北山信齋諸賢皆北靣受經於文公者乃侈然並居南靣之列此則有不可不正者若更尊道之名則為隆道統而設其祠固當止於五先生他有不得而與焉邵馬張吕諸賢自有從祀彜典廣平龜山豫章延平西山諸賢則建劍鄰郡各有專祠稽之禮經國無先師則合於鄰國勉齋為朱門道統單傳又不但三山一邦之望莫若正西向侑食之位雖不合於鄰國可也西山尊道初意亦正如此時旴江徳臣李君亦曰饒之石洞亦以夫子居中配以顔曾思孟周程張朱五賢勉齋繼之時曲阜孔君申卿實主其議遂白之嚴公首以為允於是繪像立祠更扁尊道又以僕嘗與聞斯義且屬為記適莆陽史侯有刋脩禮書之約遂不得竟其事繼會莆陽博士永嘉宋蜀翁議創先賢祠亦以下問僕援此答之皆以為允但有以程張坐次為疑者盖横渠於二程為表叔端平從祀之典張先於程竹林七賢之祠與六君子之贊則程先於張二者不同議卒靡定僕曰横渠之學得於二程臯比之撤與夫平居議論歴歴可考聞道在先固有所受也但當以竹林之祠為正此乃學校之公不得與家庭之私例論矣於是莆之新祠位置遂定會孔君以三山士友之請屬記於史侯深言尊道之祠止於五賢不及邵馬者乃萬世道統所係惟當以此為定孔君又言曲阜舊有五賢祠乃祀荀楊諸賢今祠已燬歸當請之衍聖公更議以此五賢易之此不惟大明洙泗之正傳亦以一洗漢唐之陋習扶世立教抑邪崇正之功宏矣因其行也力贊勉之私竊自謂山中一時綿蕝之禮或者因莆福二郡以為之兆亦區區之志也忽三山朋友以書來詰謂舊祠邵馬以下凡十有四人皆從改撤公議之戈莫不倒指於首議之人子當何以觧之且賢牧鄉賢二祠亦聞有所建白若其果然慎勿復言可也余蓋深歎世衰道微之餘學校無公論廼至於此自可忘辨然斯道所關則亦不可以不直者輒申其義或者倘有察焉亦學校風化之一助也 \\n 敬齋銘箴跋曰按南軒張子敬齋銘專以敬為宅心之要蓋心存則衆理具而萬事之綱舉矣非心存之外别有所謂敬也朱子之箴不過發其未盡之藴程子曰制於外所以養其中吾未見外貌之肆而中心之存者故所貴乎動静弗違表裏交正也後之學者見箴不見銘但有矜持拘廹而無從容涵養之功甚者以擎跽曲拳為敬看得敬字多死而不活嗟夫聖賢之學不講人心失其所為主理乖事謬世道隨之豈小故哉南軒集中敬齋記有曰萬事具萬理萬理在萬事而其妙著於人心一物不體則一理息一理息則一事廢敬者貫萬事統萬理而為萬物之主宰者也致知所以明是心也敬者所以存是心而勿失也又曰心生生不窮者道也敬則生矣生則惡可已也怠焉則放放則死矣此千古聖賢傳授心法之妙學者深體而屢省之哉 \\n 送胡庭芳序曰宋南渡初武夷文定胡公造行都有以程氏之學盛行為言者公輒愀然曰吾方以程氏之學不行為懼何謂盛行耶豈誦習其說者皆可以言程氏之學耶余讀書武夷山中有胡君庭芳自新安擕一編書來訪究其業盖自朱氏而尤粹於易留山中三閱月相與考訂推象數之源極義理之歸書成余已為繫語其後矣又復相與推究文公所論他經大旨重惟詩書二經訓義已具獨三禮通觧猶未完書而春秋則僅發其旨要白鹿臨漳所刋尚有望於後之人余知非其任而竊有志焉春秋一經蓋竭精力者九年而稿本燼於丙子之厄俯仰十載學植荒落余交遊多矣論經說理鮮有如君者何幸得因切磋究之相與纂述以成一家言胡君曰諾歸將考隷一經焉明年春當賫糧武夷山中以畢斯業臨行且求一言為别余深有感於文定胡公之言而告之曰前所云亦誦習其言而已文公殁且百年門人傳習寖益失真余以為文公之學不行文公之道不傳也曩遊浙中嘗因受業於敬堂劉先生得聞文公晚年所以與勉齋黄先生潜室陳先生論學之要旨然後乃知文公之學其體全體其用大用與世之所言第以資誦說者固不同也蓋必有以出乎其外者乎因我同志輒發其端君之學源於盤磵董先生江東文獻風流猶有足證其以予言參之殆有合乎否耶且以告江東士君子之學自朱氏者 \\n 識熊勿軒先生傳後 \\n 嘗聞之治經者必守家法講學者必歸踐行要其派别必本於師傳友授此古人博習親師論學取友其淵源不可誣也余自壬戍歸里後蒐輯閩中師友累年考訂墜緒莫尋竊念海濵載籍荒落殘闕湮没者多矣况欲網羅列代尚友千載搜討於離索之餘抑又難已因得之名家著作可補一二者如宋初莆陽蔡君謨執經於三山周公闢邵武黄簡肅中早薫炙於舅氏游定夫先生晉江梁文靖克家實為永春陳休齊知柔門人温陵劉叔文為朱子之髙弟晉江梁夀卿椿選設教於安溪來蘇建立書院實友於吕時可中洪陽巖天錫諸公俱於師友考中詳之矣獨建陽熊氏勿軒先生未見確然可據者今讀先生行狀載友於胡一桂庭芳其本傳載訪文公之門人輔氏而從焉行狀為建寜府訓導天台李讓撰本傳書前翰林偰處約述二篇未詳所作年月先後獨傳中詳載公生於宋理宗淳祐七年丁未卒於元仁宗皇慶元年十月葬於鰲峯之横瀝今讀熊公文集師於輔氏未見叙述一語惟送胡氏庭芳序有曰曩遊浙中嘗因受業於敬堂劉先生得聞文公晚年所以與勉齋黄先生潜室陳先生論學之要旨然後乃知文公之學其體全體其用大用與世之所言第以資誦說者固不同也因我同志輒發其端又云吾子之學源於盤磵董先生江東文獻風流猶有足證其以余言參之殆有合乎按此則公之受業於敬堂者所得必深而發端於同志欲兩證其所學此其師承根柢有在矣而傳言輔氏者絶無及焉累年蓄疑莫釋自戊辰七月輯公傳藁無從考證逮乾隆壬午往浙歸途於蘭邑書坊中購得金氏履祥先生文集鈔本共三卷卷一首帙書後學喻良能香山校下列刋刻門人十人首曰熊鉌熊瑞林景熈方逢辰汪夢斗陳淳鄧虎張偘許棐羅願捧讀再四竊疑熊公師於仁山本集中全無叙及其疑與師輔氏同且陳氏淳疑閩中北溪名氏已是勉齋一輩人年嵗已久不應在弟子之列歸里來忽忽六載於今嵗閏七月間雨窗重閱仁山先生本傳及張氏祖年金華正學編乃知金公本姓劉因避錢武肅王嫌故以金易劉遂恍然公所述聞之於師者恐即金公也且又述勉齋潜室二公所以發明文公晚年所造元元本本自非金華的傳其能如此斷制耶其曰敬堂者考金公字吉甫晚嵗卜築仁山因以為號又號次農所謂敬堂未有顯證然考魯齋王氏栢受學於北山何氏基時北山授以立志居敬之旨遂著敬齋箴畫出一敬字為日用躬行之則及讀金仁山祭北山文定公文曰甲寅季秋時始受學截斷為人一語夢覺謂古聖賢一敬畏心曽子終身臨淵履氷然所謂敬匪拘匪懾常以為重則罔或越又祭魯齋王文憲公文曰卒於北山師資就正有的其傳立志居敬讀此知公於何王二公反覆授受於敬之一言實溯洛閩心法與程門尹公以敬為入門之要者一脈實相脗合縱未得敬堂為仁山稱號確證然彼時任重詣極恪佩師訓用力於敬者非異人任矣再按熊公送胡氏序作於宋端宗景炎丙子後十年適當元世祖至元乙酉之嵗蓋世祖一統至此已六年矣公宋代遺民避榜名未定書鉌字或稱其師舍改姓而從舊姓抑亦寓勝國君臣之義云爾或尚有敬堂其人亦未可知惜金華諸名集無從搜訪尚俟博考者訂正之再考輔氏漢卿雖朱子晚嵗所得門徒然考漢卿本傳初事吕東萊後卒業於晦翁即朱子語錄亦云向在臨安相聚見伯恭門徒無及之者伯恭於淳熈八年卒先朱子卒二十年則輔氏從學於朱子之門年亦非壯矣及考魏氏鶴山跋朱文公所與輔漢卿帖云先友漢卿端方而沉碩文公深所許與徃來書帖當不止此云云此則漢卿身後鶴山所述之語也鶴山卒於嘉熈元年後十一年勿軒方生則偰氏叙勿軒訪文公之門人輔氏而從遊一語似無可據矣偰氏叙述於勿軒音容未逺之初而余謬訂於勿軒巳徃四百五十餘年之後是檢前人之愆不禁爽然失矣嗟乎師友道逺末世託名標榜互相依傍者多然在昔髙自位置恥學於師者亦有之昔河汾門人多有顯達迨修隋史而遺其師不立傳以致千載若明若昧是師友所係匪淺矣今考仁山之集校者喻氏良能著忠義傳二十卷文集數十卷兄弟皆宋季遺民一時名徳則校訂繫名豈茍哉至刋刻數公姓氏亦皆表表千載可以傳信者也夫金公當日之文固不藉數公而顯而數公亦非藉金公之文以傳也予固感金熊二公傳習本末皆關彼時斯道絶續之交碩果之會也故不禁娓娓具述焉乾隆丁亥閏七月望後一日丁未清馥謹識 \\n 教授李士則先生文 \\n 李文字士則崇安人聰敏篤學遊熊勿軒之門與杜本友善談議間一以講學為事聲聞四馳學者羣然取正皇慶初舉為蘓州學教授 \\n 教授虞善繼先生光祖 \\n 虞光祖字善繼崇安人幼受學於熊勿軒博綜經史為文有跌宕氣官邵武學教授 \\n 安子仁先生實 \\n 安實字子仁崇安人哀長吉曾孫也以哀為嫌遂易今姓師事熊勿軒聚徒講學其憂憤鬱懣之氣往徃發之文章及卒建安翁植誄之曰子仁氣激乎鯨海學傳於鰲峯絶塵險詞拔神牙而破鬼膽鈎元幽思出月脇而穿天心 \\n 廸教郎江繼祖先生志 \\n 江志字繼祖事熊勿軒私淑文公刻意精詣士從遊者隨材質髙下皆有所得延祐中嵗大侵至殺人相食志毁家賑恤邑令夾谷山夀列薦省劄授廸教郎 \\n 陳先生蒙正 \\n 陳蒙正未詳其鄉里考陳公送熊先生東歸序有曰癸卯之冬退齋熊先生至某往就學焉亦受業其門者又曰書之可通足跡之可至疑是閩邦之士也俟再考 \\n 學正詹先生君履 \\n 詹君履邵武人按熊先生送詹君履學正序畧云記甲申嵗（世祖某年）余始卜居武夷之南邑里秀俊相與遊從者固不乏人而穎異成材者指亦未易多屈當路崇植儒官奬引士類惟儒官一途為捷徑於是年盛力强欲藉以奮身者胥出焉隠屏之下曲溪之濵嵗嵗作贈語餞友朋散出郡邑蓋不少矣樵居閩上遊徃徃拔其尤一人為之正曰劉某今年拔其尤一人為之錄曰詹君履皆武夷舊游也君履行有日同舎各致贈言之義余將何以告子則謂之曰當路遴選儒官一途非但可資以進身也涵養徳器脩礪學業正在此時云（全文詳著述後不具錄） \\n 劉希泌先生應李（以下交友） \\n 劉應李字希泌初名棨韜仲孫謹厚莊重博習脩潔舉咸淳十年進士調建陽簿宋亡不仕與熊勿軒胡廷芳講道洪源山居十有二年後建化龍書院與莒潭聚徒講授厚給課試悉倣州縣法 \\n 林先生若存（陳子芳） \\n 林若存福清人陳子芳寜徳人按熊先生祀典議畧曰遵道之祠只及周程張朱五先生而不及司馬邵氏嘗以此求正於鄉先生福清林若存謂此論直可質無疑而俟不惑且謂康節作長厯書建成元吉作亂秦王世民誅之可與温公作通鑑書諸葛入冦同科此亦一証寜徳陳子芳謂此說巳是程子亦曰堯夫直是不恭又曰堯夫根本不帖帖地其不滿温公處亦多更以此參之當益明矣觀此則林陳二公皆當時耆徳與勿軒先生相切劘者本傳未得俟再考増入 \\n 魏先生夢斗 \\n 魏夢斗見熊先生考亭書院記與公分教大小學者未詳籍貫俟詳考増入 \\n 劉先生邊 \\n 劉邊建安人與熊勿軒友善工詩文所著有讀史摭言行世 \\n  \\n 　"}
{"章节": "閩中理學淵源考卷三十八", "正文": "　 \\n 閩中理學淵源考卷三十八 \\n 　 \\n  \\n  \\n 廣平府知府李清馥撰 \\n ○丘行可先生富國學派 \\n 按先生登宋淳祐七年進士後文公數十年黄氏海辨正之謂道南源委作朱子門人為非蓋亦從公之門人輔氏學耳今從黄氏本 \\n 丘行可先生富國 \\n 丘富國字行可建安人受學朱子之門人輔氏漢卿淳祐七年進士為端陽僉判宋亡不仕著周易輯觧十卷經世補遺三卷易學說約五篇發明朱氏宗旨（閩書） \\n 鄭翠屏先生儀孫 \\n 鄭儀孫號翠屏建安人從邱氏富國學易咸淳癸酉應賢良舉又明年少帝北行儀孫退而著書易圖說觧大學中庸章句史學蒙求箋註性理字訓郡守吴某率幕屬迎于學師事之（閩書） \\n 知事張伯陽先生復 \\n 張復字伯陽建安人泰定元年進士仕建寜路知事師事鄭儀孫學易得邱氏之傳嘗輯諸儒論議編性理遺書（閩書） \\n 應奉張子京先生諒（弟貢） \\n 張諒字子京建安人與弟貢學易於丘富國著經史事類并書澤三十卷後賜秩翰林應奉文字（閩書） \\n ○建安雷氏家世學派 \\n 按雷氏龍濟先生以殉國難其子志澤先生以邃於易傳之後嗣皆以易名家彦舟先生後亦以殉節著平昔尤以朱程為學的立論先徳行而後文藝其倡建義士莊以濟士類信乎一命之士存心愛物必有所濟其貽謀保艾者逺矣 \\n 教授雷志澤先生徳潤 \\n 雷徳潤字志澤一名逢辰建安人父龍濟宋鄉貢進士以殉國難徳潤學邃于易旁通諸子及律厯術數舉明經除福州路教授積學庾之餘買田三百餘畝以給貧士婚喪老疾者號義士荘人為建祠學宫調長樂簿卒徳潤為學先徳行而後文藝講論必以朱程為主教人必以聖賢為法子機栱杭（閩書） \\n 待制雷子樞先生機 \\n 雷機字子樞延祐進士授古田丞遷延平總管府知事改邵武經歴邵長官有怙勢撓政者機毎命吏抱案牘與庭辨不為屈郡政以平調興化尹察知邑中賦役不均機令民首實而品第之日更一吏主牘賦以大均民呼為雷神丁内艱服闋轉湖廣儒學副提舉月書季考具有成法擢延平總管府推官順昌尤溪沙溪南平數縣疑獄株連累嵗悉得觧釋建義學延鄉貢進士陳竑願教之俄羅天鱗反汀界上立堡栅集丁壯盗不敢犯陞惠安尹究心學政以興禮讓之俗三嵗最諸邑代還民立祠樹碑鄉井幾遍除汀州總管府推官築城開濠以實堡障申屠駉僉事閩部行郡至汀稔知機賢悉委訟牒已不俟引年遽上休致朝廷嘉其亷退陞翰林院待制階朝散大夫機軀幹魁梧方靣美髯居官尤盡心獄事夜參半孤燈熒熒繙閱成案不休曰人命至重為人嚴而不苛和而不流所著文辭森嚴演迤有龍津龍山鄞川環中黄鶴磯梅易齋碧玉環七稿子燧燦（閩書） \\n 縣尉雷君實先生栱 \\n 雷栱字君實興化縣尉以公亷正直稱壬辰嵗因羅天鱗亂委守海口卒于官亦通於易 \\n 州守雷彦舟先生杭 \\n 雷杭字彦舟建安人與兄機栱俱以易鳴於時嘗著周易註觧行世時稱雷氏易舉浙江鄉試第一登癸酉進士授浙江儒學提舉遷武平縣尹調潮陽以死事贈奉化州知州官其子煜為同知（閩書　通志） \\n ○魏菊莊諸先生學派 \\n 元代建安之派去游胡劉朱之遺未逺也其流風餘榘猶有傳人然考其時多潜身草澤或託儒官一途以自奮而志業弗究其用者多矣今搜録數十家次其懿行或承之家學或得之私淑或以文學知名或以附聲大雅原委所漸尚有可稽云 \\n 魏菊莊先生慶之 \\n 魏慶之字醇甫建陽人師於王晟得考亭學中嵗留情詩賦種菊盈籬詠觴自適號菊莊翁手編詩人玉屑若干卷而尤以施捨稱（閩書） \\n 學正游子善先生應翔游 \\n 應翔字子善崇安人酢七世孫也值宋元兵革未靖結屋武夷澄川之上耕隠自晦人稱其操履端方無愧先世後繇武夷直學遷學正 \\n 山長陳良材先生楠老 \\n 陳楠老字良材政和人至元元年以鄉貢進士授興化路涵江書院山長轉建陽雲莊書院山長至正間棄官歸嘗過萬竹菴題詩曰青山逈望合萬竹浄娟娟寶殿晴光冷瑶階翠色妍龍吟明月夜鶴舞早秋天坐聼凉風發軒櫺響澗泉（建寜府志文苑） \\n 江菊隠先生應隆 \\n 江應隆自號菊隠建安人求學於謝疊山疊山字之曰仲龍蓋取孔明長嘯隆中而時人以伏龍待之 \\n 周先生震一 \\n 周震一建安人家在城府不妄交一人謝疊山枋得客建寜震一獨與相厚疊山稱其忠厚篤敬言不妄發行不妄動翛然出塵埃之外而可與神遊八極之表子持敬亦修真慕道為謝疊山所稱 \\n 山長朱泳道先生沂 \\n 朱沂字泳道建陽人文公三世孫累薦遺逸不赴與謝枋得游枋得稱其論古今人物髙下國家興廢善類仕止久速之故掃盡華葉獨存根株文公之後濟其美者泳道一人耳晚嵗授考亭書院山長 \\n 趙順之先生若 \\n 趙若字順之崇安人號澗邊蒙古岱丞相入閩一見重之薦授同安縣尹不就隠於家有園池亭榭之勝以供嘯咏髙丞相開閩省三使人来聘之強為一見勸之仕不從長于詩年六十四終有澗邊集二十卷 \\n 蘇明逺先生照 \\n 蘇照字明逺建安人工詩文尚儒術後進多師之至正間以明經薦至京預纂修事欲授以官以親老辭卒年八十子伯厚見選舉 \\n 推官楊仲宏先生載 \\n 楊載字仲宏浦城人徙家洪州少孤博極羣書年四十不仕以賈國英薦召為國史院編修官與修武宗實錄延祐初舉進士歴寧國路推官卒載為文有跌宕氣博而敏直而不肆自成一家言而於詩尤有體嘗語學者曰詩當取裁於漢魏而音節則以唐為宗自其詩出一洗宋季之陋與虞集范梈掲傒斯齊名時號虞楊范掲有詩集行于世（建寜府志） \\n 彭元亮先生炳 \\n 彭炳字元亮詩倣陶柳游齊秦都下聞昌平隠者何得之遂徃謁之駙馬烏克遜事以師禮朝野自是知名至正中徴為端本堂說書不就有集一卷（閩書） \\n 教授鄒文祥先生天瑞 \\n 鄒天瑞字文祥建安人任建寜路教授元季風化凌夷天瑞首唱文學諄諄以忠孝亷節開士士為振起（閩書） \\n 司訓鄒季和先生文慧 \\n 鄒文慧字季和建寜人任司訓元末謝職服柴桑巾服講明朱學本郡理學推文慧為首（郡志） \\n 張先生以仁 \\n 張以仁政和人元季隠築蓮花峯下與魏伯堅謝坤孫藴余應相友善旦夜講論經史至忘饑渇後俱以文行知名而以仁伯堅終隠不仕卒（郡志） \\n  \\n 　"}
{"章节": "閩中理學淵源考卷三十九", "正文": "　 \\n 閩中理學淵源考卷三十九 \\n 　 \\n  \\n  \\n 廣平府知府李清馥撰 \\n ○邵武黄存齋諸先生學派 \\n 邵武諸賢學派源委卓乎可述而以經學詩學專門名家者尤可尚已黄氏鎮成之篤志聖學陳氏士元之隠節黄氏清老之通經李氏應龍之師表李氏學遜之易學黄氏元實之凝重嗜學致命遂志黄氏大昌父子之隠徳危氏徳華之不慕榮達嚴氏儀卿之精深詩學皆表表為世羽儀兹特錄其著者列之篇端 \\n 貞文黄存齋先生鎮成 \\n 黄鎮成字元鎮邵武人年弱冠即厭棄榮利慨然以聖賢道學自勵號存齋學者稱存齋先生延祐間科目行再試有司不合遂築室城南名南田畊舎作詩寫懷曰白日不停馭頽波竟東馳忽忽年嵗改念此將安歸我欲驅車行太行路嶮巇我欲駕方舟滄海無津涯豈不顧行邁出門慎所之有田南山下可以供盛粢中廬在中田可以談詩書上探羲皇際下及商周時聖賢尚淪落微生亦何疑懷哉羡門子千載以為期部使者聞其賢相繼論薦不應後以執政薦授江西路儒學提舉命下而卒集賢定諡曰貞文處士所著有尚書通考周易通義中庸章旨性理發蒙秋聲集（閩書　通志　宏簡錄） \\n 著述 \\n 先生尚書通考叙曰書載二帝三王之政政者心與事之所形也是故道徳仁聖統乎心制作名物達於事内外之道合而帝王之政備矣然統乎心者先後古今脗合無二達於事者儀章器物因革無存故求帝王之心易而考帝王之事難矧後儒稽古不過以周為據而秦人滅學周典亦多殘缺廼欲以不完之文上徴隆古之舊斯益難矣昔紫陽之教每語學者謂如堯舜典厯象日月星辰律度量衡五禮六樂禹貢山川洪範九疇之類湏一一理會令透盖讀書窮理即器會道乃學者之當務也余方授兒輩以書間或有問不容立答則取關渉考究者會萃抄撮或不可言曉者規畫為圖以示之至衆家之說有所不通則間述己見以附於下如舊圖舊說巳備者不復贅出其有未盡則隨條辨析焉嵗月積累寖成卷帙乃次其顛末以便考尋名曰尚書通考竊謂學有本末道無精粗禮樂官名聖人猶問則讀是經者安得不求其故哉方將就正於博洽君子然後退授於家俾為格致之助亦庻乎紫陽夫子之教云爾 \\n 陳暘谷先生士元 \\n 陳士元邵武人與黄鎮成同時以文為友隠居不仕有武陽志略武陽耆舊詩宗學者號暘谷先生黄氏鎮成撰武陽耆舊宗唐詩集序曰宗唐詩者武陽耆舊之所作也詩以唐為宗詩至唐而備也盖自唐虞賡歌為雅頌之正至五子之歌有風人之旨三百篇源流在是下至楚騷漢魏而流於六朝至唐復起開元天寶之間極盛矣一本温柔敦厚雄渾悲壯而忠臣孝子之情傷今懷古之意隠然見於言外可以諷誦而得之矣宋諸大家務自出機軸而以辨博廹切為詩去風雅頌反逺矣及其弊也復有一類衰陋破碎之辭相尚為竒豈不為詩之厄哉吾鄉自滄浪嚴氏奮臂特起折衷古今凡所論辨有前輩所未及者一時同志之士更唱迭和以唐為宗而詩道復昌矣是時家各有集惜行世未久海田換代六丁取將暘谷陳君士元網羅放失得數十家大懼湮没俾鎮成芟取十一刋刻傳逺一以見一代詩宗之盛一以見吾邦文物之懿陳君是心可不謂賢者我朝文治復古諸名家傑作齊驅盛唐是編之行適其逢也敢述卷端 \\n 提舉黄子肅先生清老 \\n 黄清老字子肅邵武人黄五經之後也通經博文元泰定四年進士累應奉翰林文字同知制誥國史院編修官遷奉訓大夫出為湖廣行省儒學提舉學者自逺從之率多成就稱樵水先生著春秋經旨四書一貫數十卷詩存者數千篇有盛唐之風蘇天爵為作碑云（閩書　經義考） \\n 李玉林先生應龍 \\n 李應龍字玉林光澤人西山先生郁之後博學有節操為時師表至元間薦為白鹿洞書院山長及漳州路教授俱不赴所著有春秋纂例孝經集註四書講義（閩書） \\n 李先生學遜 \\n 李學遜邵武人忠定公九世孫也博學洽聞善天文尤邃於易為文典雅有法所著有易精觧中星儀象等圖（閩書） \\n 文學黄延美先生元實 \\n 黄元實字延美邵武人少酷嗜學性凝重寡言終日危坐不少傾倚天厯初試浙闈中式授郡文學以剡薦未授而歸邑有妖民為亂令延元實議討賊賊奄至遂遇害（通志） \\n 黄退圃先生大昌（子公紹） \\n 黄大昌字退圃邵武人黄永存之孫隠徳不仕所著有兼山語錄子公紹字直翁宋咸淳元年進士所著有韻會（閩書　邵武郡志　通志） \\n 危先生徳華 \\n 危徳華光澤人博覽經史不慕榮達善属文精於詩按志乗邑令金川姚伯和叙徳華詩集畧曰予來宰是邦得卓行之士一人曰危徳華者孤介特立隠居北溪以學業教授諸生不求聞達值元季喪亂草竊暴横奔走竄伏靡有寜日故其發言興懷未免悲憤激烈其所以嫉奸邪崇節義尊君親上之心炳然著見於言意之表噫先生家貧矣而其志益貞年艾矣而其詩益豪自非飬之有素者其能若是耶（邵武郡藝文志　閩書） \\n 嚴儀卿先生羽 \\n 嚴羽字丹丘一字儀卿邵武莒溪人自號滄浪逋客其為人粹温中有竒氣嘗問學於包克堂自風騷而下講究深到即雜出古人之詩隠其姓名舉以相試悉能辨别其世代門戸自號滄浪逋客有滄浪集二卷同族有嚴仁好古博學嚴參號三休居士俱髙尚世號三嚴云羽詩雖祖唐人然其體裁匀宻詞調清壯無一語軼繩尺之外同時台人戴石屏深加奬重其子鳯山鳯山子子野半山邑人上官閬風吳潜夫朱力菴吳半山黄則山盛傳宗派殆與黄山谷江西詩派無異（閩書　郡志） \\n （按志乗載與滄浪論詩者同里有吳陵字景先上宫偉長號閬風山人吳夢易字潜夫朱正中字叔大號力菴黄裳號則山正中子汝賢字志學俱以詩鳴傳中所謂盛傳宗派者此數人餘俟考） \\n  \\n 　"}
{"章节": "閩中理學淵源考卷四十", "正文": "　 \\n 閩中理學淵源考卷四十 \\n 　 \\n  \\n  \\n 廣平府知府李清馥撰 \\n ○福寜陳石堂先生普學派 \\n 按經義考閔氏文振作傳曰石堂先生聞恂齋韓氏倡道浙東負笈之會稽從之游韓之學出慶源輔氏朱門髙弟也淵源所自屹為嫡派故其學甚正嘗曰聆韓先生夜誦四書如奏九韶令人不知肉味故其用功本諸四書四書通然後求之六經云又張清恪公困學錄曰石堂學求自得其用功求之六經不貴文辭不急利祿惟真知實踐求無愧于聖賢馥嘗考先生在莆十八年受徒講學晚年所造益髙出其門者皆能衍續其緒餘讀字義諸編可見源流所本矣 \\n 陳石堂先生普 \\n 陳普字尚徳别號懼齋寜徳之石塘人所居有石堂山學者稱石堂先生初淳熈間朱文公過石塘異其風土曰後數十年此中當出儒者能讀天下書十八九普生當理宗淳祐甲辰鷓鴣百數繞屋稍長入鄉塾有大人志聞韓翼甫倡道浙東負笈從遊韓之學出慶源輔氏輔朱門髙弟也宋鼎既移决意卷藏朝廷三使辟為本省教授不起開門授徒巋然以斯道自任四方及門嵗數百人舘里之仁峯僧舍至不能容建州劉純父聘主雲莊書院熊勿軒留講鼇峯丞相劉文簡屬脩黄楊二家喪祭禮因并晦庵所纂為三十卷尋講饒廣在徳興初庵書院尤乆嘗與游翁山范天碧謝子詳極論太極之旨晚在莆中十有八年造就益衆出其門者如韓信同楊琬余載黄裳軰並以正學為時所宗嘗曰性命道徳五常誠敬等字在四書六經中如斗極列宿之在天五嶽四凟之在地舎此不求更學何事少壯時銳然有經世志謂三代之治莫善井田作書數千言欲上於朝屬不仕而止著字義一卷凡百五十三字出授門人識者謂比之程正思陳安卿詳畧適中而立義措辭為尤精又有四書句觧鈐鍵學庸旨要孟子纂圖周易觧尚書補微四書六經講義渾天儀論天象賦詠史詩斷凡數百卷元延祐乙卯卒於家年七十二 \\n 論著 \\n 叙禮論畧曰某年十五六讀曲禮少儀知愛之而淪於時俗科舉之習三十四十始脫時文而患難屢遭東西奔走頗聞熊去非自少用心禮樂而貧踪賤武合并良難丁酉嵗受平山劉純父之招始見去非於山中書冊填坐屢空晏如覽記浩博會欲求輔於朋友備書册闢室堂廣談論取晦翁黄楊之書脩補以示方來而未就也顧余雖志求古而未嘗渉晦翁黄楊之藩輒用去非成規更為求要質鬼神告白知友共取十七篇注疏及晦翁所釐三十五卷勉齋信齋喪祭二禮及圖循去非熟路詳加考訂重為比類云 \\n 楊先生琬 \\n 楊琬未詳待考 \\n 黄先生裳 \\n 黄裳未詳待考 \\n 丘先生和仲 \\n 丘和仲按石堂先生字義序中畧云乙巳嵗樵丘叔文之仲子和仲年十七從余學每講說遇此等字必為之深論而多言之和仲每聞輒悚然察其貎若有以真契黙會而自得於問答之外者雖蒙其家學源流端的浹洽是亦其所受於天者清厚與等夷異故也讀序中知和仲属邵武人其家學源流待考餘詳字義原文 \\n 余先生載 \\n 余載按余氏載石堂字義序識後云先師舊學於浙維則韓氏翼甫韓氏學於朱門之輔氏盖問學淵源厥有自來嘗語云疇昔予聆韓先生夜旦莊誦朱子四書如奏九成簫韶令人不知肉味又云性命道徳五常誠敬等字在六經四書中如斗極列宿之在天五嶽四凟之在地非深於知道者未易為斯言又嘗述字義一卷以授學者云後繫云泰定乙丑八月戊寅門人合沙余載謹識讀余氏此序知先生為三山人其事跡待考餘詳余氏載原識後 \\n ○韓伯循先生信同學派 \\n 宋季老成凋落一二典型抱道深山如存碩果求有教席聲應之雅不可以多數也福寜僻在濵海鼎革之後絃誦不衰諸賢猶能公其道以傳其人以是知大賢過化之澤所貽逺矣 \\n 韓伯循先生信同 \\n 韓信同字伯循福寧州人幼穎悟工詩文既壯受業陳石堂遂刋落華藻究心濂洛闗閩之學陳嘆曰吾耄矣得斯人飲水俟命復何恨哉延祐四年應江浙舉不合歸即杜門不出自是四方書幣日至弟子請業者戸外屨滿著四書標註書經疏文三禮易經旁註書觧集史類纂及詩文十卷（閩書　道南源委） \\n 鄭先生轙 \\n 鄭轙字子乗福寧人縂角時即與林珙受業於韓公信同韓公嘗稱曰福寜二君可續吾閩五賢理學韓卒二君俱心喪三年著有詩文集（閩書　道南源委） \\n 訓導林仲恭先生珙 \\n 林珙字仲恭福寜人少從韓公信同游篤信力行為文以理勝舉明經不受強補本州訓導未半載以疾辭晚年授生徒以開來學為己任（閩書　道南源委） \\n ○黄吉甫諸先生學派 \\n 按吉甫諸賢或以文學該博志學精專或以礪行修名託志風雅如謝氏臯羽父子鄭氏邦壽皆名教中卓然有立者歟欲以詩人嘯咏觀之殆未可同年語矣餘皆出處凛然可以扶持敎道者今錄其著者載於篇 \\n 黄吉甫先生履翁 \\n 黄履翁字吉甫寧徳人學問該博以林駉所著源流至論未備復為彚纂别集一十卷（閩書） \\n 進士孫先生駪 \\n 孫駪寧徳人少入太學同舍生俞晰善經學駪師事之既登進士官浙中猶造晰廬考業既老務學如年少至正三十年掌本縣教事（閩書） \\n 進士林景和先生仲莭 \\n 林仲莭字景和福寧人少聪敏領解浙江舉泰定進士有書經義四靈賦行世 \\n 陳貢父先生自新 \\n 陳自新字貢父號敬齋福寧州人通五經精易本傳義而推衍以皇極經世從逰者甚衆著有起興集等書行世（道南源委） \\n 靖莭鄭邦夀先生君孝 \\n 鄭君孝字邦夀福寧人年十七舉咸淳進士朝士交薦竟不起家庭孝謹内外無間言後進多師之及卒學者私謚之曰靖莭先生著五經解疑梅壑集（通志） \\n 黄洵饒先生寛 \\n 黄寛字洵饒福寧人力學古文耿介自重能怡其親世亂避兵歸益貧父母兄嫂四喪不能塟以憂感卒無後袁天禄并其四喪塟之於石潭宣城貢師泰為誌銘所著有四書附纂時事直紀（閩書） \\n 鄭伯直先生忠 \\n 鄭忠字伯直雅好經術或勸之仕曰山林朝市其趨一也著家訓畧曰讀書修徳以清白為世規力田務農以勤儉為家法（閩書） \\n 謝君啟先生鑰（子翺） \\n 謝鑰字君啟福寧人性至孝居父母喪哀毁廬墓終身不仕方氏鳳曰謝君臯羽其父鑰以春秋學為婦翁繆正字烈所噐重嘗著春秋衍義十卷左氏辨證六卷藏於家子翺别有傳（道南源委　閩書　經義考） \\n 謝翺字臯羽福寧之長溪人後徙建之浦城父鑰性至孝著春秋衍義左氏辨證傳於時翺世其學咸淳初試進士不第慨然求諸古以文章名家落魄漳泉二州間信公文天祥逾海至閩開府延平檄州郡大舉勤王之師翺傾家貲率鄉兵數百人赴難長揖軍門遂參軍事聲動梁楚已别去宋亡天祥被執翺匿民間流離乆之間行抵勾越多閥閱故大族而王監簿諸人方延致游士日以賦詠相娛樂翺時出所長諸公見者皆自以為不及不知其為天祥客也然終不自明且念久不去人將虞我矣乃去而之越之南鄙依浦陽江方鳳時永康吳思齊亦依鳳居三人無變志又皆髙年遂俱客吳氏里中得其餘日以自適一不問當世事翺嘗上會稽循山左右窺祐思諸陵西走吳會東入鄞過蛟門臨大海所至歔欷流涕晚愛睦州山水浮七里瀬登嚴子陵釣臺設天祥主北向舉酒再拜號哭以竹如意擊石歌曰魂朝往兮何極暮歸來兮關水黒化為朱鳥兮有咮焉食歌已竹石俱碎失聲哭人莫詰其誰何惟鳯與思齊深悲之初江端友吕居仁朱翌辟地白雲源源故方干所居在釣臺之南翺率其徒游焉願即此為塟地作許劍錄及翺居錢唐至元乙未病革語其妻劉曰我死必以骨歸方鳯塟我許劍之地鳯聞訃訖如其言與吳思齊方幼學方濤馮桂芳翁登登弟衡塟翺子陵臺南以文稾殉伐石表之曰粤謝翺墓（方鳯字韶卿由太學生授容州教授治毛氏詩同郡黄溍柳貫皆出其門吳思齊字子善其學本之外祖陳亮用蔭補官攝嘉興丞數以書干宋臣用事者遇事不以富移不以貧屈自號全歸子）翺素慕屈平託逺遊自號晞髪子每執筆時瞑目遐思身與天地俱忘語人曰用志不分鬼神將避之明胡氏仲申稱其論著之文辭隠指微大要類其行事閩書何氏鏡山撰稱其詩直遡盛唐以上卓有風人之餘文嶄拔峭勁雷電恍惚出入風雨中婺睦人士翕然從之至元甲午去家武林西浙乙未卒年四十七（閩書　明胡仲申撰傳　宋詩抄） \\n 撫漕繆允成先生烈 \\n 繆烈字允成福安人嗜學孝親上舎省試皆第一舉進士添差福州教授日率子弟講明正學遷正字授撫漕侍郎著春秋講義仲山集（閩書） \\n 林先生天書 \\n 林天書名詔以字行福寜人勵行濟貧咸淳四年授晉江尉思尼父不入危邦之訓以疾乞歸後八年宋亡元初屢薦不起（閩書） \\n  \\n 　"}
{"章节": "閩中理學淵源考卷四十一", "正文": "　 \\n 閩中理學淵源考卷四十一 \\n 　 \\n  \\n  \\n 廣平府知府李清馥撰 \\n ○三山明初諸先生學派 \\n 嘗聞三山前輩言晉安襟帶列郡數世枌榆百年桑梓流風善政猶有存者自李氏椅常氏衮而後若蔡忠惠李忠定梁文靖諸公遺教未冺而一時閩産逓有碩彦大賢接踵繼起山川啟運人傑挺生章章如是今考自洪永以降風氣初開諸儒説經考道尚有典型三山舊志曽言明初諸子其學多以濓洛為宗正嘉間新進後起一唱百和晉安諸先正不敢倍其師説盖自鄭氏景初而下闡明道術演繹聖真修己誨人篤學力行庶幾升洙泗之堂尊博約之訓矣兹録國初諸儒本傳其門徒尚待考訂至正嘉以後迄於隆萬而下按時世分録之大抵世道升降消長學術之淳漓繋之矣尚論者溯厥源流尚有可稽焉乾隆丙子九月望日 \\n 司訓鄭景初先生旭 \\n 鄭旭字景初閩縣人居家孝友有信義其學主以五經旁獵子史與王偁林誌友善以學行辟為國子掌儀太祖選徳望十人傅東宫旭名第二後以蜚語謫吏雲南餘二十年建文中薦起為髙安訓導所著有詩經總旨初學提綱咏竹稿等書（閩書　道南源委　分省人物考） \\n 編修陳先生景著 \\n 陳景著名湜以字行閩縣人舉永樂十三年進士第三人授翰林院編修預修五經四書性理大全以母老乞便養改福州教授生徒多所造就（閩書） \\n 御史游伯方先生義生 \\n 游義生字伯方連江人洪武二十一年進士仕御史議論慷慨太祖欲撒亞聖配享義生極諫忤旨繋獄死（道南源委） \\n 叅議孫庭秀先生芝 \\n 孫芝字庭秀連江人洪武中以嵗貢授慶都知縣陞沔陽知州太祖從劉三吾之議欲削孟子書如視君冦讐聞誅獨夫等語共八十五條不以命題取士芝上疏極論以為不可其議遂息歴官山西參議乞歸（道南源委　閩書） \\n 叅政鄭先生居貞鄭居貞侯官人洪武中舉明經歴河南左叅政與方正學孝孺友善孝孺教授漢中居貞作鳯雛行贈之孝孺難作居貞亦坐死所著有閩南闗隴歸来檜庭諸稿孫垍亦能詩（閩書） \\n 學正鄭先生濟 \\n 鄭濟閩縣人任嘉定教諭儋州學正日進諸生與啟廸所著四書書經講解行世（閩書） \\n 按察洪遵道先生順 \\n 洪順字遵道懐安人永樂二年進士時初選翰林庶吉士二十八人以比二十八宿順與焉引見上勉以立志進學久之授刑部主事有李將軍者詐取囚金反誣吏張縁受之同列畏李之强皆欲坐縁順曰李固可畏縁不可憐耶竟坐李仁宗監國稱其亷潔持法賜勑褒嘉未幾左遷行人尋命與修五經四書性理大全諸書丁艱起復陞山東按察僉事時山東遭唐賽兒之亂順至剗理寃抑撫循凋瘵青州有趙訓導年老無僕妾諸生為娶一婦時時酗酒詈趙諸生張剛惡婦無禮殺之尋迯去婦家訟趙抵罪獄已具順讞獨心疑召諸生詢之惟剛三月不至齋舎退而訊之剛自伏曰公神人也諸生娶此婦以事吾師而背戾若此恐師老命懸此人是以殺之今師存剛死固所甘心順義其所為請於朝趙得釋而剛亦免死嵗旱蝗發賑倉儲數萬不待上報尋陞按察使命下而卒從弟英（閩書） \\n 遺佚鄧子靜先生定 \\n 鄧定字子静閩縣人洪武初與兄誠並徴遺佚誠應聘定獨不出削跡東郊結廬竹嶼同時名士如王恭陳亮鄧誠陳申相與詠賡有畊隠二卷（閩書） \\n 侍郎薩廷圭先生琦 \\n 薩琦字廷圭閩縣人舉宣徳五年進士選翰林庶吉士授編修預修仁廟實錄陞禮部右侍郎詹事府少詹事為人狷潔不茍合學有源委（閩書） \\n 主事鄭汝明先生亮 \\n 鄭亮字汝明閩縣人宣徳八年進士仕户部主事有文名家居學徒造門問業孫伯和（閩書） \\n 訓導游汝哲先生宣 \\n 游宣字汝哲連江人天順中恩貢授博羅訓導成化初上疏以宋熊禾闡明儒教表章經旨宜隨楊羅諸儒後從祀廟庭下廷議大學士彭時言禾原籍建陽立祠致祭為宜從之以父老乞歸養禮部言宣年力未衰教職修明乞宣年俸一半着原籍支領代養其親庶臣職子道兩無虧缺此特典也士林榮之（通志） \\n 孝亷髙秦仲先生淮 \\n 髙淮字秦仲長樂人永樂丁酉舉人貫通三禮嘗代邑令作諭俗文為時所稱以鄉舉入都時同里姻舊多居要地淮自守嚴正不徃謁居國學數嵗以祖母父母春秋髙乞歸養自稱竹所老人著書三十餘卷觧縉馬鐸為之序（新福州府志） \\n 教諭曽先生師孔 \\n 曽師孔懷安人景泰癸酉鄉薦初授嘉善諭再補合肥師孔宅心嚴正問學有淵源勢利聲華未嘗一渉胸臆諸生貧者徃徃捐常祿助之兩地弟子交稱為良師 \\n  \\n 　"}
{"章节": "閩中理學淵源考卷四十二", "正文": "　 \\n 閩中理學淵源考卷四十二 \\n 　 \\n  \\n  \\n 廣平府知府李清馥撰 \\n ○吳聞過先生海學派 \\n 邵氏銅撰聞過齋集序畧曰閩自陳述古季慈鄭閎中周公闢劉執中五先生倡道於前繼而楊龜山羅仲素李延平三先生出至朱夫子集羣賢之大成益講明於後道徳入人之深世號海濱鄒魯又如胡文定致堂五峯籍溪蔡西山父子劉白水屏山黄勉齋陳北溪真西山潘瓜山熊勿軒諸賢彬彬輩出文行表表皆可師法故閩之士習不以浮文勝質為先而以躬行寔踐為急俗尚之淳清修苦節有東漢名賢之風又曰先生氣質剛明學識醇正平日踐履篤實生元季繹騷之時邁徳於身自蔽於不耀之地駸駸乎不知老之將至此其可惜云按邵公叙述先生繋於諸儒學派之後以先生實元代遺民維道脉之緒者也余繋之明者葢一代之興必有耆儒夙學為邦典型如存碩果以繼前修而啟来學顧守先待後之責寄焉耳熊氏勿軒之繋於元吳氏聞過之繋於明皆一轍也今考其派系載於篇乾隆丁丑四月下澣書 \\n 吳聞過先生海 \\n 吳海字朝宗閩縣人元季四方盗起隠居不仕學周程張朱之學一時名人如貢師泰林泉生藍晦王翰皆雅重之翰甞仕元海數勵之至翰卒以節著海教養其子偁底於成立焉明初部使者欲薦於朝力辭免既而徴詣史局復力辭居家採摭古今孝子順孫節婦烈女與兄弟之相友愛娣姒之能和睦者附以感應禍福以教鄉里又著書言楊墨佛老為六經之賊管商申韓為治道之賊遺事外傳為史氏之賊蕪辭荒説為文章之賊皆足惑人欲上之人悉取其書而禁絶之使天下曉然知正道慕鄒魯之風平生虛懐樂善有規過者欣然立改因顔其齋曰聞過為文嚴整雅奥咸有矩程而一歸諸理後學咸宗仰之著聞過齋集八卷學者稱聞過先生（道南源委　明史　分省人物考） \\n 簡討王孟敭先生偁 \\n 王偁字孟敭永福人父翰仕元元亡棄官匿永福山中遂家焉後以節著偁少孤其母手疏先人之蹟與古今豪傑大畧教之從父友吳海學於書無所不通弱冠領鄉薦乞歸養母母没廬墓六年永樂初以薦授翰林院簡討進講經筵修永樂大典時内外儒臣及四方韋布麕集閣下惟偁學博思深解縉第偁人品當在蘓子瞻之列其文亦相類詩則力追漢唐每擬薦以自代顧其為人氣節英邁議論爽發常有壁立千仞抗舉浮雲之志遇知己與談吐凌駕超越視餘子瑣瑣不啻卧之地下以此名譽雖彰謗亦随之尋坐事謫交趾從總兵張輔幕下時解縉出為交趾叅議督饟化州言偁於輔携以自随偁與縉因共徃廣東觀其山川言其可鑿贑江通南北道具草入奏會車駕北征縉見東宫還漢庶人怒縉且欲陷東宫遂言於上上怒縉滋事勞民并偁皆逮獄相繼死獄中所著有虚舟集子振以祖父死非命屏跡不仕有司屡薦不起亦能詩（閩書　新福州府志） \\n 侍讀林尚黙先生誌 \\n 林誌閩縣人年十四嵗從王偁學日記數千言時出論辨見鋒鋩以折長者偁曰此非所以求益為字曰尚黙因痛自克治沉潜學問涵浸淳蓄久而益富永樂中鄉會試皆舉第一殿試一甲第二名授翰林院編修預編性理及四書五經大全諸書陞修撰歴官右諭徳兼侍讀宣徳元年預修两朝實録卒誌於學無不研究後學多從質問經義性恬於世利蚤失父事母孝宗族有貧而依異姓者悉歸而撫之與人交必誠必信每公退輒閉一室以詩文自娛所著有周易集説蔀齋集（通志　道南源委　分省人物考） \\n ○博士林志仁先生慈學派 \\n 按先生在明初力學稽古其徒姚氏忠又以篤學稱餘事實未詳兹特錄其派繋焉 \\n 博士林志仁先生慈 \\n 林慈字志仁長樂人力學稽古嫻於文詞洪武間以明經薦任本縣訓導歴國子博士有詩集（通志） \\n 姚用恕先生忠 \\n 姚忠字用恕懐安人師事國子博士林志仁慈朝夕講誦久之明理篤學深得聖賢之旨節儉恬淡雅好山水不樂仕進自號耕雲山人（閩書） \\n ○訓導林于野先生同學派 \\n 林于野先生以力學稱後游寓同安故三山學派無可考者兹特錄之訓導 \\n 林于野先生同 \\n 林同字于野閩縣人博學力行安貧樂道居家教授後進日踵其門洪武中寓居同安户部郎李文郁師事之力薦於朝授同安訓導至官二日卒所著有銅魚集（閩書） \\n ○長樂陳氏家世學派 \\n 潘氏稼堂序陳氏詩系曰閩中詩人陳伯騶示余以先代之詩曰四朝詩系其稱詩也自香草堂集以下四十餘家其叙系也自信州公以下二十餘世終明之代成進士及舉於鄉者百有餘人凡兩尚書一侍郎禁近方靣若干人又多賢而能文幾於人人有集考其淵源則三忠實始基之所謂三忠者宋景炎中陳氏之祖曰榮者率子弟起義兵以行軍司馬知福新縣與元兵力戰而敗榮及其子宗傳姪吉成皆死之陳氏之族死者一百七十七人其後多隠居教授不仕躬修於家至有五世同居者至明初仲進首膺薦辟仲完繼入翰林浸昌浸大至明季甲科乃絶家運與國祚相為盛衰如此按陳氏二百餘年科名爵禄蟬聨弗替而不知其根本皆由於一門貞忠炳蔚其後世子孫尤能韜晦潜隠歴百年而後興天之所以祚忠孝者如此其逺且大也今録其著者載於篇 \\n 縣令陳伯康先生仲進 \\n 陳仲進字伯康長樂人耿介尚氣節洪武六年以儒士授宜陽丞攝孟津最調韓城久之擢令江山上特旨褒其惠政後坐勘灾忤旨被逮仲進曰吾以一身活萬命含笑地下矣既而釋之而仲進已卒歸櫬經江山父老泣留衣冠葬之子孫遂家江山弟仲完子登全從子洵仁（閩書　通志　新郡志） \\n 掌坊陳先生仲完 \\n 陳仲完名完以字行洪武十八年進士授延平訓導改寜國縣永樂初用薦擢翰林編修尋陞左春坊左賛善奉命授皇孫經貌恭氣和詞意懇欵多所補益其持身恭慎平居言如不出至討論古今據理是非確不可奪仁宗在東宫嘗問其所長對曰職所當為不敢茍有畏避仁宗甚重之歴官廿年不遷怡然自足仁宗恒言春坊如仲完者不易得也及即位仲完前一年卒楊文貞士竒為傳惜之（通志　閩書） \\n 中書陳思孝先生登 \\n 陳登字思孝洪武三十年以儒士授羅田丞調蘭谿浮梁皆有治績永樂中以薦召入翰林預修國史授中書舎人為人諒直博渉經史自三代秦漢以降鐘鼎金石劖冡刻石靡不黙識既入中書凡國家有大制作篆籀之文皆出登手且負直不媕婀於所交遊靣舉過失國史實録稱為剛正之士（閩書） \\n 侍講陳果之先生全 \\n 陳全字果之授翰林編脩修大典書召赴行在與修四書五經性理大全擢侍講署翰林院事公勤篤慎所著有蒙菴集子陵領鄉薦本字叔鹵耿介好古有詩文若干卷（閩書　蔣氏閩學源流） \\n ○羅宗譲先生泰學派 \\n 按黄未軒先生撰羅氏繹墓誌曰羅繹父泰以學問文章重一時雖未甞仕進然其弟澤登永樂甲辰進士為名御史繹與兄紋同領永樂丁酉鄉薦為名師儒其他及門之士躋巍登膴者不可勝數皆教澤所及再考林尚黙先生撰羅處士泰麗澤軒記述其師曰林友從其友曰鄭介叔意必當時表著者其詳莫得考矣然觀黄公未軒所賛林公尚黙所記其一時師資庭訓俱可追述兹録傳中所及姓氏并附著其家學載於篇 \\n 羅宗譲先生泰 \\n 羅泰字宗讓福清人少從鄉先生宋瑜受春秋經既卒業於訓導林友從潜心易旨故其學精於易春秋一時同遊如進士鄭澄初主事鄭介叔知縣鄭彦韜文學鄭廷玉鄭希晦林範伯輩咸與切磋講明鄉後學皆師尊之隠居教授凡四十餘年與諭徳林誌侍郎薩琦尤友善勵行至老不衰宣徳壬子應天尹聘司文衡泰辭曰布衣也以一鄉之善淑一鄉之人則可敢去取畿甸士哉平生好古遵禮輕財逹生母喪家貧數年不能葬語及未甞不泣下也年四十妻死不娶曰吾有子矣有覺非集行世建安楊文敏榮志其墓弟澤舉進士子紋繹俱領鄉薦（閩書　通志） \\n ○鄭先生宣學派按 \\n 長樂瀕倚海壖朱子當日為學禁時曽避跡是邦其髙第弟子如黄文肅勉齋劉履之用之皆此邦産也明代名人輩出陳氏仲進鄭氏世威諸公已别録矣至馬氏鐸李氏琪以巍科並著而馬公本傳稱其初受禮於鄭氏宣遂旁通易詩書子史百家故特録之 \\n 鄭先生宣（傳闕） \\n 脩撰馬彦聲先生鐸 \\n 馬鐸字彦聲其先樂平人宋宰相廷鸞之弟廷龍者自樂平来徙家廷龍之後有弟兄三人曰隆曰傑曰鈞皆舉進士鐸初受禮於先輩鄭宣遂旁通易詩書子史百家為文援筆立就永樂十年廷試與閩縣林誌俱在及第之列成祖知其同郡試之對曰風吹不響鈴兒草鐸應聲雨打無聲皷子花見誌對遲成遂以為第一鐸對盖出夢語故響荅如是既授翰林修撰成祖一再幸北京命獻陵監國鐸與諸臣侍勞艱不避獨任不辭獻陵屢顧學士楊士竒曰馬鐸可謂質實無二自是翰林學士國子祭酒司業有公務出皆命鐸署攝鐸耿介伉直表裡一致處事平恕而臨義執言自奉儉約與人交盡誠遇危難急濟之閒暇皷琴讀書名其書室曰梅巖（閩書） \\n  \\n 　"}
{"章节": "閩中理學淵源考卷四十三", "正文": "　 \\n 閩中理學淵源考卷四十三 \\n 　 \\n  \\n  \\n 廣平府知府李清馥撰 \\n ○副使林廷珍先生玭學派 \\n 按明初學者多屬朱門派緒其傳習説經猶存宋元間諸儒家法三山林氏以易學倡教東南虚齋時弱冠為諸生以僉憲臨江周公虚白命得登其門卒之經學大明為有明一代經師之首海内宗之厥後陳紫峰林次崕蘇紫溪逓衍其緒以易學成一家言於是泉南習易者家絃户誦虚齋嘗言閩中易學獨盛於東南視他經倍蓰葢推本先生倡明之功為多也又虚齋撰公墓志載公以進士侍親家庭昆季七人一門子姓負經術名士林者亦數十人歸休後杜門教子孫讀書告戒使循理安分不得席勢凌物故子弟勤約隠忍無一毫浮艶氣習又曰先生幼穎敏出羣而沉篤嗜學讀書率至夜分又能以身體之以心騐之最得聖賢遺趣其紬繹造言襯貼之義以闡發學者自閩中及江寜两浙之士及門受業者殆不可計數焉今録學派并著其家學載於篇 \\n 副使林廷珍先生玭 \\n 林玭字廷珍侯官人天順八年進士甫釋褐以親老乞終養家居十有七年以易學倡教東南從游者屨滿蔡文莊清亦徃師焉既終大事赴京授刑部主事陞浙江按察僉事弘治庚戌景寜賊嘯聚剽掠旁及閩中政和浦城諸邑衆議屬玭剿捕玭發屬縣兵分駐要害以精鋭千餘人直臨其穴破之遁入據松溪險隘衆難之玭曰賊勢已蹙攻之必下遂追逐得其渠魁斬戮數百人餘黨尚有散匿山谷者衆請盡殱玭恐濫及無辜出示准其投降又有遂昌黄岩等賊聚衆至萬人聞之膽寒玭又預為形勢疑之皆自解散陞雲南副使憫舊俗獉狉為别名分重禮教風俗一更以年老乞休許之玭行誼政治本自過人而文學復優所至上下翕然歸重其卒也自有位以至鄉民咸痛惜之（道南源委　閩書） \\n 督學林廷玉先生瑭 \\n 林瑭字廷玉侯官人貌古冲晦葆有於無舉於鄉十年不赴後登成化辛丑進士授行人遷御史言慎名器厚國本七事為上所嘉納後出廵雲南言孟宻不當立安撫階亂事出萬學士乖違程尚書依附馬序班受賕鎮守所漁利十汰八九狐鼠薫灌殆盡代者心不樂然敬憚之曰吾閲御史多矣無如林者叅將縱麾下私於崖奪印殺人瑭覈實論罪降調數官叅將坐落職閒住安乃者土官子土官坐事死獄中通把利其田言乃謀叛普顯者土官弟嫂氏虞爭官誣以通黒脚夷三千入冦皆繋獄十餘年被累死者百計土人懼其出則飛語讙呶無敢白者瑭駁曰乃叛從者何人冦何鄉黒脚夷至三千時當有飛報征調事豈得自黙乃顯得安置四川轉督學南畿一時學者相慶得師卒於官人稱之曰林道學南畿以瑭同真西山徳秀列祀學宫（閩書） \\n ○陳氏家世學派 \\n 按陳氏叔剛父仲昌世家榮繡里林黙齋先生甞撰其筠軒記稱仲昌耕讀自樂不求聞知於人四子皆玉立夙成而長叔剛尤頴異再考讀本傳皆講治經學卓然有立故著其家學焉再按叔剛先生傳少從訓導劉氏九疇受春秋從諭徳林誌學古文九疇先生未詳林氏誌已别見不另録云 \\n 陳仲昌先生週 \\n 陳週字仲昌閩縣人嗜學問通春秋好為詩所居石潭之上種竹萬箇結亭栖隠甞倚竹而歌曰修竹兮青青中虚兮外直素節兮貞姿寒暑兮一色泠泠風兮朝夕余舎之兮焉適子叔剛叔紹孫煒 \\n 侍讀陳先生叔剛 \\n 陳叔剛名棖以字行閩縣人少從訓導劉九疇受春秋永樂十九年舉進士依親讀書從諭徳林誌學古文宣徳初召擢監察御史預修成仁二廟實録遷翰林院修撰篤學勤官守丁母憂廬墓終喪復故職纂修宣廟實録上初御經筵選儒臣充講叔剛與焉後陞侍讀聞父病乞歸省居一年得疾遭父喪疾益甚竟卒年四十七叔剛温雅潔慤出言行事皆有思裁為文亦復如是見人過宻規而疏覆之遇良時飲酒賦詩襟懐洒如也與安福劉忠愍球最善弟叔紹子煒（閩書　通志） \\n 副使陳先生叔紹 \\n 陳叔紹以字行精春秋學少無宦情有司欲以明經辟弗就也劉忠愍雅善叔剛故聞叔紹名以屬督學者令補弟子員時年三十餘矣於是始有仕進意舉正統十年進士選監察御史景泰初朝廷多故臺中建白彈擊皆叔紹率先陞湖廣按察副使卒叔紹有孝行母病甞糞騐差劇叔剛没孤煒甫十嵗叔紹撫成之（閩書　通志） \\n 布政陳文耀先生煒 \\n 陳煒字文耀閩縣人天順四年進士成化初選監察御史出按南畿尋命督北畿學為人操履清正學問該博所至以表名賢正風俗為務在臺中號敢言錦衣衛門逹者自英廟時恃寵竊權屢興大獄莫誰何煒疏逹諸奸利狀詔投嶺表中外快之南京給事中王徽以疏語稍侵閣臣外遷煒復為申救由是陳御史直聲震朝廷遷江西副使歴按察使晉右布政使江右俗素多訟煒屢折疑獄善為鉤距以得其情然煒雖號明察而用意甚厚惟恐濫時盗越獄有欲罪守卒故縱當死三十七人煒不可逸一盗而死者三十七人非法之平也竟從减論弋陽樂平二邑人爭陂乆不决煒為權其利樂平民得决水溉田萬餘畆而代弋陽輸賦若干二邑便之其知大體周物情多此類尚書彭韶甞稱煒有澄不清撓不濁之量云晉浙江左布政使卒於官（越章録） \\n  \\n 　"}
{"章节": "閩中理學淵源考卷四十四", "正文": "　 \\n 閩中理學淵源考卷四十四 \\n 　 \\n  \\n  \\n 廣平府知府李清馥撰 \\n ○林浦林氏家世學派 \\n 國家當元氣毓和之候耆儒碩徳羣出以茂賛鴻猷弼成治平之世若林公者英彦萃於一門尤所希有先公續語録中亦載其家之風流篤厚可為師法與有宋中州吕氏並述葢推本於門祚昌明邦家盛事耳文安忠清碩徳大節皎然一時朝端儒舊如章楓山王三原王文恪俱極推許而康懿文僖文恪諸公皆培藴家聲史稱其内行修潔淵源夐乎尚矣甞讀蔣氏垣述其先訓曰林浦林氏文安公一門父子孫兄弟五登八座尚書相繼者百有餘年代稱儒臣居恒率以家禮小學訓誨子弟故子弟出鮮僕從衣惟布素未甞以門第自視即槩觀當時先逹皆遵儒教於不墜其餘風吾猶及見邇来儒道寖廢習尚侈肆爾曹不復見昔時秉禮樸雅之遺為可歎耳此見於蔣氏閩學源流因并録之以為培徳修學鄉國風規云 \\n 文安林亨甫先生瀚 \\n 林瀚字亨甫閩縣人父元美永樂末進士歴官撫州知府公亷持大體吳聘君與弼贈金井水玉壺氷六字以況其清瀚登成化二年進士選庶吉士授編修太宰王恕薦以學行醇正累遷至國子祭酒九年陞禮部右侍郎仍掌監事在國子十年有恩而嚴膳金之餘鬻置署舎屢與章■〈樊，心代大〉講論為■〈樊，心代大〉所重上疏請開科貢以進人才十二年陞吏部右侍郎再陞南京吏部尚書鎮定不揺人倚為重會灾異率僚屬陳言皆切時政時御史王獻臣被逮疏乞寛宥以全風憲之職儒士孫伯堅等夤縁為中書舎人疏乞收回成命以杜倖進之門忤旨自劾不報十六年復疏請培植根本佑啟皇儲撫綏百姓増進賢才數事時與莆田林俊金華章■〈樊，心代大〉浮梁張敷華號留京四君子云正徳初太宰缺丘俊石玠等交章薦瀚剛方亷介改兵部尚書叅賛機務又疏勸武宗割私任公不改先帝舊人不易先帝舊政逺近習裁貴戚為逆瑾所深嫉會大學士劉健謝遷致仕瀚閲報嘆息御史薄彦徽等上疏請留兼言上晏朝廢事日與新進佞倖遊飲射獵上大怒械繋彦徽下鎮撫司獄鞫之詞連瀚出為浙江右叅政致仕瑾後矯旨列瀚與健遷劉大夏等為奸黨瑾誅御史凌相汪正等言瀚徳尊望重詔復舊銜時年逾七十命有司給人夫月廪時加存問瀚年八十子庭■〈木昂〉為雲南叅政請去官侍養卒年八十六贈太子太保諡文安瀚居家潔修而賔客過門必極欵洽里居時年雖髙邁而泛應周旋禮意勤懇簡答題封皆手自治為人内柔外温至方若圓至勇若怯無卑賤愚不肖處之若一獨非意相干者即之始知其不可犯也章■〈樊，心代大〉甞言瀚有秦誓大臣之容又有桞下惠之介子九人五子登科第諸孫多貴顯两世之内位至尚書者五世稱五尚書林氏子庭■〈木昂〉庭機 \\n 康懿林小泉先生庭■〈木昂〉 \\n 林庭■〈木昂〉字利瞻號小泉瀚次子弘治己未進士授兵部主事歴郎中以持正不阿出守蘇州陞雲南叅政乞終養服闋起江西叅政歴布政使以都御史廵撫保定嘉靖初與張孚敬不合歸未幾起南兵部侍郎轉工部尋拜大司空時世宗方稽古禮文創九廟建两宫庭■〈木昂〉規畫盡善甞召見世宗顧左右竒其狀明日庭■〈木昂〉疏節財用省營建二事世宗曰朕方顧若若乃言我若非林俊子耶左右對其父亦尚書非俊子也他日世宗又出御製憶邊士七言詩令和以進明年廟工成加太子太保又明年以疾乞歸庭■〈木昂〉穎悟絶人儀表竦秀雅善清談風流為一時之冠歴官内外厚下愛人蘇州七邑大水都御史不肯以聞庭■〈木昂〉上疏請蠲其税雲南武弁財賦不給民無所出庭■〈木昂〉令牛馬布帛雜物俱得充不旬而辦晚蒙知遇家食而眷不衰卒贈少保賜祭葬諡康懿（通志　分省人物考） \\n 文僖林肖泉先生庭機 \\n 林庭機字利仁號肖泉瀚季子庭■〈木昂〉弟嘉靖乙未進士選庶吉士授檢討遷國子司業嚴嵩用事士爭附其門庭機寓與隣未甞私謁歴南祭酒太常卿工禮二部侍郎在南十年銓部每有推轂嵩輙擠之嵩罷始晉南工部尚書滿考改禮部穆宗即位上疏乞骸骨得請歸先是振武營兵變戕殺兵部侍郎黄懋官人心洶洶庭機時為工侍攝篆持大體不苛細餉以時給亂遂弭工部嵗供内府費鉅萬計裁其濫溢中貴人斂手庭機亷静不近名内行修飭自奉如寒士姚江孫文恪甞曰不忮不求惟吾友為然莆田康司空同在史局額其齋曰學林其為賢者所崇仰如是卒年七十六贈太子少保賜祭葬諡文僖有世翰堂稿若干卷兄庭杓字利髙以蔭入太學歴官慶逺知府子■〈火亷〉烴俱官尚書光官户部郎中父子祖孫並以清忠品節見推於世云（通志　分省人物考） \\n 文恪林對山先生■〈火亷〉 \\n 林■〈火亷〉字貞恒庭機長子嘉靖丁未進士選庶吉士授檢討是時庭機尚未選官父子一時為檢討詞林榮之乆之充景恭王講讀官時嚴嵩專軸■〈火亷〉不與通幑景恭王之國嵩欲改■〈火亷〉長史遣人諭意■〈火亷〉弗顧嵩敗累擢洗馬兼侍講校理永樂大典纂修承天大志陞祭酒書成加太常卿仍管國子事轉禮部右侍郎兼學士經筵講官中官奏修九陵燫奉旨徃勘還奏惟長陵應修省費數萬屬邊警條上强本七事改吏部右侍郎仍日講前後經筵多所規諷首相徐階甚倚重之俄調賛南銓計部署禮篆魏國公徐鵬舉昵少子邦寜欲易嫡燫不許竟封其長邦瑞萬厯改元進南工部尚書明年改禮部以母喪歸燫立朝議論風采傾一時與張居正同為上所知及居正在政府謝不見為居正所擠衣布蔬食齋居一室問業之屨常滿户前卒贈太子少保賜祭葬諡文恪所著有學士集經筵講章子世言字天迪官户部員外詩詞清麗有叢桂堂集世勤見通志孝義部（通志） \\n 尚書林貞耀先生烴 \\n 林烴字貞耀庭機子燫弟嘉靖壬戌進士授户部主事轉員外郎嚴嵩執政請告里居者數載隆慶初補駕部員外郎去烙馬之弊遷庫部郎出守旴江加意撫循屬邑輸賦以縣封識轉文解省不覔一錢聽斷敏决郡中謂之林一升以母艱歸補蘇州知府時張居正奪情迎母之京道出姑熟烴不為禮入覲未甞至其門尋遷粤西臬副值兄燫訃至遂棄官歸養乆之起兵備三衢轉叅粤藩所至有聲擢冏貳因災異極陳礦税之害及諸逮繫掩獄千餘言随請假回籍起南冏卿轉大理遷刑部侍郎晉南工部尚書累疏乞骸歸烴為人襟度髙曠而持正不阿有難進易退之節孝友之行通於神明家世詞臣文學冠冕海内而博綜不倦雖奕葉貴顯清約不異韋布年七十七卒所著有覆瓿諸集（通志） \\n ○王氏家世學派 \\n 按中美先生以文章氣誼一時推重而立朝汲引士類懿徳可風其後嗣出處皆能有立懋復諸公尤講明正學能振續學派於頽瀾之餘為三山先正師表抑又尚已 \\n 紀善王中美先生褒 \\n 王褒字中美侯官人孝友重氣誼故與林鴻諸人稱詩閩中號十才子洪武中鄉薦歴瑞州長沙兩學教授遷永豐知縣均平徭役課士親講授蝗為灾禱城隍而殪永樂中與修髙廟實録陞翰林修撰修永樂大典為總裁官改漢府紀善時海内無事每遇禎祥或令節輙命從臣賦詩褒應制多稱旨褒性孝友剛直好汲引士類同郡陳仲完髙廷禮王恭皆因褒以進所著有養静齋集行世子肇以文學屢徴不起五世孫應鐘（閩書　新福州府志） \\n 王開若先生肇 \\n 王肇字開若侯官人父褒少業於陳■〈安阝〉學詩林鴻學書王偁學畫髙棅永樂宣徳間以文學屢徴不起所著有蒙齋集（閩書　通志） \\n 王懋宣先生應山 \\n 王應山字懋宣侯官人讀書博覧以春秋教授生徒烏石武夷間從者如雲其詩宗大厯婉而多致監司守令常式其廬食貧篤行無所干謁林宗伯■〈火亷〉纂修郡志多所裁定晚年苦心編摩著作甚富有經術源流又有閩大記三十三卷以識閩中文獻之盛（閩書　通志　道南源委　新郡志） \\n 叅政王懋復先生應鐘 \\n 王應鐘字懋復侯官人嘉靖二十年進士授庶吉士改浙江道監察御史廵鹽長蘆東厰太監馬廣貪而虐應鐘疏論之詔切責廣一時中貴斂跡按順天紏郡縣不職者三十餘人嚴嵩柄國十監錦衣妄指奸細誣殺人應鐘立白其寃守備昌平太監王敏朘削軍士應鐘數其罪世宗為逐敏河套事起應鐘以前與議逮詔獄十監錦衣修前隙幾斃杖下按浙江所至墨吏解綬去入掌河南道會大計吏嵩欲蔽其私人應鐘弗許出督學河南宗室有凌辱諸生者必繩以法轉山東叅政竟為嵩所中罷歸環堵蕭然講明正學學使者宋儀望為建書院於道山從游者雲集應鐘性端毅居官以嚴見憚於鄉黨則謙恭樂易引掖後進常若不及年九十卒（通志　閩書　新郡志） \\n ○林氏家世學派 \\n 按叔魯先生後以禮學世其家故特録焉餘俟再考 \\n 教諭林叔魯先生鈍 \\n 林鈍字叔魯閩縣人永樂中領鄉薦會試乙榜授常山學訓導端莊嚴重動遵矩矱訓廸講論或至夜分陞江西興國教諭亦多所造就禮經有傳自鈍始既卒門人悲慕祠祀之所著有説鈴餘響等集三子曰清源曰泮曰濬淵俱登進士第（閩書　分省人物考） \\n 主事林用清先生清源 \\n 林清源字用清天順四年進士官終南京工部主事耿介有父風泮濬淵皆從受學（閩書） \\n 尚書林用養先生泮林泮字用養閩縣人父鈍永樂中舉人司訓常山遷興國教諭所至諸生懐之泮游太學時有誣奏祭酒陳鑑者泮伏闕抗疏直之成化八年第進士授南京大理評事歴寺正讞獄矜恤多所平反遷知廣州府忠義節烈多所表章嘗刻石厓門曰宋太傅樞宻院使張世傑死節於此藍糞諸山峒蠻叛服不常泮親帥兵攻之擒其渠魁又豐湖堡賊劉庚作亂单車造壘諭降之擢廣西叅政江西左右布政自以家世禮經言陳澔所著禮記集説已列學宫而未得與從祀之列請舉行之不果用入尹順天進户部右侍郎總儲務權倖斂手正徳三年拜南京戸部尚書逆瑾嫉之矯旨令致仕復吹求其江西罪罰米二百石輸邉泮家貧素又先被火既歸寄寓山寺者數十年布衣疏食談經不輟齒宿望重謙抑自牧鄉人敬愛卒賜祭葬（通志　閩書） \\n 僉事林用淵先生濬淵 \\n 林濬淵字用淵成化八年進士初授刑部主事持法不阿官終浙江按察僉事（閩書） \\n ○林氏家世學派 \\n 按徳敷先生深邃禮經學者多北靣受業今未得徧考其學派姑列著其家學以備叅稽葢公素游羅整菴吕涇野二先生之門其所學所守綽有本末可考且夀考康强百年之多而子孫又眉夀逢吉信乎得天者厚矣再按公與鄭公善夫諸賢相友善善夫晚嵗嗜學勵志儒宗豈得以詞華置之哉故特志之附交友中待考焉 \\n 郡守林徳敷先生春澤 \\n 林春澤字徳敷侯官人登正徳九年進士授户部主事司榷臨清屬武宗南廵諌者皆廷杖罰跪午門春澤抗疏千餘言救之得免邉帥江彬扈從擅威福春澤持正不阿彬為氣奪坐謫寜州丞移倅吉州遷肇慶府同知島冦掠髙州檄攝府篆春澤習知猺兵害民悉罷遣之代以土著諸冦次第就擒擢南刑部郎出知程蕃府擇耆徳文學之士分布諸寨為童子師時卧龍金石二司暨通州寨屢年失地春澤與指揮恊謀平復功未上為忌者所中以候調歸春澤邃於禮經學者多北靣受業其詩詞宏偉與鄭善夫方豪何景明相倡和在吉州與羅太宰欽順講學其在南曺復游吕宗伯柟之門究極旨奥年百有四嵗卒所著有禮記筌蹄二十卷瑞集十餘卷子應亮戸部侍郎孫如楚工部侍郎各享眉夀（道南源委　通志） \\n 侍郎林熙載先生應亮 \\n 林應亮字熈載春澤子嘉靖壬辰進士初令潁上調秀水皆有亷聲守常徳榮王官校挾勢為害應亮剗梟獷植善良縛諸不法者署諸理值大祲治糜賑藥全活者衆歴廣西江西藩臬晉南户部右侍郎請告歸奉父杖履幾二十年時父春澤以程畨太守家居子如楚弱冠登進士三世莱綵傳為盛事應亮少好稱詩為古文詞與西蜀任少海温陵王道思吳興蔡子木長洲皇甫子安最相善徒以雅志經世不究其業云（通志　閩書） \\n 侍郎林道茂先生如楚 \\n 林如楚字道茂應亮子弱冠登嘉靖乙丑進士歴刑部郎中善决獄嵗减重辟十二人由督學任至少司空時陵寢宫殿工役併興如楚殫力供事以績著生平好學有恬退之節經書皆手録著有奏議六卷碧麓堂詩文集十二卷（通志　閩書） \\n 郎中鄭繼之先生善夫（附交友） \\n 鄭善夫字繼之閩縣人弘治十八年進士連遭内外艱正徳六年始為户部主事榷税滸墅以清操聞時劉瑾雖誅嬖倖用事力告歸築少谷草堂金鏊峰作遲清亭曰俟天下之清也巖居六載交游寡絶日晏未炊欣然自適有司勸駕奪起改禮部主事員外郎武宗將南狩善夫約諸曹郎伏闕上疏上怒杖之罰跪闕門跪時别作諌草置懐中囑其僚方豪曰死為我出之幸不死居頃之嘆曰世道如此何可為計哉復乞告歸徘徊越山水探天台雁蕩者久之入武夷山中雖尫羸善病而游覽不廢嘉靖改元薦起吏部騐封司郎中道病卒年三十九閩中國初有十才子至善夫而始振風雅之道晚乃厲志聖賢曰任重者身也途畏者口也致逺者道也邪行亡乎體違言不存口要諸逺矣善夫交遊盡海内名人其詩規倣少陵兼目時變故寓幽憂雖才韻弗充古色精言髙映霞表與山人孫一元衢州方豪鳯陽殷雲霄最相善善夫没後閩守汪文盛為營葬梓其集行世（閩書　明史　通志） \\n  \\n 　"}
{"章节": "閩中理學淵源考卷四十五", "正文": "　 \\n 閩中理學淵源考卷四十五 \\n 　 \\n  \\n  \\n 廣平府知府李清馥撰 \\n ○恭敏馬孔養先生森學派 \\n 三山學派傳習源流尚矣王信伯開洛學之先林少穎續紫陽之緒厥後黄勉齋肩紫陽學統逓有傳人至今稱朱門派的者曰何王金許萃於金華然而閩之派别薪傳未艾也元明以来逓相祖述至成化以後人材輩出矣自吳聞過林尚黙羅宗讓林徳敷而後如恭敏馬公恭介鄭公尤篤守師説典型屹峙今著其師友派系載於篇再按朱氏經義考謂恭敏亦守心學之説與朱蔡有違言者而本傳稱其究心程朱之學今以本傳為據 \\n 恭敏馬孔養先生森 \\n 馬森字孔養懐安人嘉靖十四年進士授戸部主事榷九江関以亷能著歴知太平府雪寃獄裁中璫减供億治行甲江南轉江西副使進按察使尋轉左布政使副都御史廵撫其地森久歴江右多惠政時創三殿疏請南糧改折省民間數萬金召為刑部侍郎尋改户部坐累徙大理卿與刑部尚書鄭曉左都御史周延得時稱貫城三平遷右都御史户部尚書以疾乞休穆宗登極起為户部上令太監崔敏取户部銀六萬兩買金進用森言先帝時買金二千日積月累僅能足數尋詔停止以此金暫貯太倉今於數日内得滿一萬臣知不能也且祖宗時御札皆下閣臣轉示各部院無司禮徑傳者更望率由舊章上乃止旋以母老乞終養賜馳驛歸服除屢薦不起初森為考官時夏言壻出其門欲介之見言謝不徃嚴嵩聞而悦之森亦不附為徐階所重遂引用之居恒講明理學與歐陽徳鄒守益羅洪先相質正要以程朱為宗其為侍郎歸值閩卒兩倡亂森角巾野服出諭之随觧散臨武劉堯誨撫閩議復夫甲庫役法森備陳其害議遂寢繼撫閩者南海龎尚鵬欲行條鞭法森力賛决其卒也賜祭葬贈太子少保諡恭敏郡人立報功祠於九仙山祀之所著有四書口義書經敷言周易説義春秋伸義辨疑地理正宗文集奏議若干卷子熒歘熒字用昭以父蔭為南京都督府都事雅善文辭歘貢士能詩（閩書　明史　通志） \\n 郭建初先生造卿 \\n 郭造卿字建初父萬程見縉紳母氏見閨閤造卿為諸生器於父友馬恭敏森今受業羅文恭洪先之門閩中倭起客遊吳越胡少保宗憲李襄敏遂禮致之新安汪司馬道昆撫閩一見竒其文而髙其行禮為上客而戚都護繼光在閩有平冦功枉車騎於造卿甚委心焉大司馬葉夢熊起家為其邑令欲延造卿署中度不能屈乃館之蕭寺訂盟莫逆夣熊去而夣熊之侄名春及者為惠安令邀定其政書葉氏二公交造卿惟恐不及也造卿廩諸生例尚不及計偕會徐中行子與攝閩學强遣計偕為儀郎所格造卿謂郎執例固當郎亦素聞造卿名更過從相稱慕久之卒業北雍王文肅錫爵時為祭酒臨其舎遇以博士或邀造卿試中書不從文肅大稱善居頃之中行以閩觀察使入覲而戚繼光鎮薊門交辟造卿為客造卿曰徐公於我厚厚在吾親葢俎豆我父旌表我母我不可不往則之徐既至徐不久卒造卿為治喪立後傳其遺文去之其故所守汀郡哭徐公祠下繪像樹碑復為請祠於其鄉乃曰吾於徐公盡矣束裝見戚於薊門戚為造卿督築館漢莊請草燕史未竟戚去造卿曰吾不可廢成勞令後世無復知有戚將軍遂留竣事官廩之造卿不受也其時夣熊正分部盧龍塞從班荆道中而維揚顧養謙者以中丞鎮薊為造卿治其館所樂飲造卿為養謙畫海漕活遼人以十餘萬計造卿名僅籍太學所知交盡當世名卿賢士大夫擘畫成敗論古今得失源委九邊三輔列藩阨塞夷險攻守所宜如列眉觀火行不齎書問以典故疑義及竒事僻語莫有能難者久於塞上人親附之欲留之不得晚歸故山婆娑麟巖石竺靈源間輙命酒呌呼人莫窺其意 \\n 恭介鄭環浦先生世威 \\n 鄭世威字中孚號環浦福建長安人幼凝重寡言笑年十三即惡流俗紛華題其齋曰志樂顔瓢貧甘范甑弱冠舉於鄉嘉靖八年成進士會臺臣闕詔從諸進士推擇衆競趨之世威曰纔脱章句躐司耳目耶獨不赴銓除户部主事一日忽心動疏請改南以便父養未得命而訃至免喪補刑部晉員外郎恤刑秦中釋寃獄九十六人擢為廣西按察僉事尋改廣東丁内艱復除江西貴溪夏言再召入相諸司徃賀開角門延入世威便却退呼閽者曰相國尊然奈何令邦大夫縮縮旁趨還吾刺去爾閽者開中門乃入言未子也廵撫汪元錫偕言有事上清宫以祝釐為名實為相祈子世威從諸司徃拜前視祝詞乃知之遂不拜出轉浙江布政叅議言再相世威復不與諸司郊迓轉江西按察副使時分宜嚴嵩代夏相勢强甚族黨虣横莫敢問世威輙用三尺繩治有抵重法者獄具矣傅廵撫撼於嚴將改論世威持不能奪熊憲副者嚴姻也以輕直占廢寺田千餘畆世威鬻以賑饑熊持相手書求救不得遷四川叅政念嵩終螫已投檄歸歸而薪粲不贍畊鋤自力怡然安之懸車十六年而嵩敗中外交薦起湖廣叅政南京右通政隆慶初擢都察院右僉都御史左副都御史華亭相徐階為王守仁學廷議有舉守仁從祀者世威廼疏言王守仁當世豪傑叅之名臣無愧謂其紹周程宗孔孟則平生庸徳有不足矣且其率天下徑趨直行使聖門講學明理之功屏棄不用將有毫釐差而千里失者與守仁同時講學者泰和羅欽順惠安張岳世稱賢大夫兩甞指撃其謬守仁辨不能絀葢守仁以名勝欽順岳以實勝實之與名相去逺矣文貞不是也顧其事亦寢時新建學方盛行諸貴人見其疏弗善也廼以為南吏部侍郎名雖擢而實逺之嵗餘乃召入刑部未幾有詔採合浦珠及滇南珍石世威疏請上納忠諌崇節儉不報江陵為政厲威權以屬禮頥使九卿世威行意自若一無所阿承時時嘆曰吾方壯時迕貴溪分宜幾陷虎口今老矣安能以僅免之身而便辟唯諾新貴人前哉遂堅意乞休得旨致仕歸而耕鋤如故里中不知侍郎云生平以慎獨為要力行為宗與人交久要不忘一切脂韋縁飾語籠罩欵曲狀不獨有所恥而不肯為亦其性有所執而不能為者其學一以濓洛為宗取六籍及儒先語日誦繹之録其精者獨證於心曰直諒為友嚴師為師展也宋儒實獲我私年八十二卒賜祭墓贈尚書謚曰恭介禮官言其歴官權貴之鄉媚竈是恥辭榮寂寞之野杜門自髙晉江黄恭肅銘其墓謂中孚有一介不取之亷然飲人以和弗為谿刻其學不立門户而淵源可紹真儒之統所著有四書問答長樂乗岱陽彚稿藏於家（閩書　越章録） \\n 通判林世獻先生廷琛 \\n 林廷琛字世獻懐安人嘉靖十四年進士授户部主事四奉命督税大著亷名朝中為之語曰林主事何稜稜官理所至一片氷歴郎中監崇文税缺人部尚書梁材復使綰之曰必君乃可有倚勢觸禁者廷琛置不顧會朝正後諸後至者率向閽人為好語廷琛不能也坐謫判鎮江兩院交薦有南寜之命會權奸别有所擠持旨未下有欲為廷琛私營賂者廷琛知而峻止之曰此豈林世獻平生遂棄官歸原憲懸鶉子桑濕突晏如也司徒馬森曰余海内知交稱亷介者汶上吳嶽南雄譚太初吾閩則鄭世威林廷琛其最矣 \\n  \\n 　"}
{"章节": "閩中理學淵源考卷四十六", "正文": "　 \\n 閩中理學淵源考卷四十六 \\n 　 \\n  \\n  \\n 廣平府知府李清馥撰 \\n ○成化以後諸先生學派 \\n 明代成化以後師席踵起是時一術專師家無異説一代人才於斯為盛甞讀顧氏日知録論科舉業云林文恪福州府志曰余好問長老前輩時事或為余言林尚黙誌方游鄉序為弟子員即自負其才當冠海内士云（林誌永樂壬辰進士鄉試會試皆第一殿試一甲第二）然考其時試諸生者則楊文貞金文靖二公也夫尚黙當時所習特舉子業耳而楊金二學士皆文章宿老蔚為儒宗尚黙乃能必之二公若合符節何哉當是時也學出於一上以是取之下以是習之譬作車者不出門而知適四方之合轍也正徳末異説者起以利誘後生使從其學毁儒先詆傳注殆不啻弁髦矣由是學者倀倀然莫知所從欲從其舊説則恐或主新説從其新説則又不忍遽棄傳注也已不能自必況於人乎嗚呼士之懐瑾握瑜範馳驅而不遇者可勝道哉是故射無定鵠則羿不能巧學無定論則游夏不能工欲道徳一風俗同其必自大人不倡游言始按此叚論科舉之學實闗風氣盛衰今録附此見彼時趨嚮端的人文向盛由此道耳綴其大畧附之篇端 \\n 郡守許履夫先生坦 \\n 許坦字履夫閩縣人宋許將之裔成化十四年進士仕大理知府居官才敏著稱精易學門下多所造就有平齋雜稿子繹温州教授繼南安知府孫嗣宗歴官郎中其先知新建崇仁二縣實心實政百姓徳之（閩書　新郡志） \\n 縣令鄭徳輝先生藴中 \\n 鄭藴中字徳輝閩縣人成化十六年鄉薦授石首教諭學邃春秋多所造就文章徳行復進仰止擢貴池令與上司議獄不合拂衣歸家居夫婦織席為食有門下以御史按閩屢候弗見也一指揮防海欲得善地持厚賄乞闗説嘆曰胡為及我再三懇之藴中呼里人欲執詣官指揮跪請曰御史念公貧藉此為餽耳終不納年九十餘終（閩書　通志） \\n 長史陳先生克震 \\n 陳克震懐安人少貧耕於野以舟載糞艤石橋側時月夜諸生方聚講中庸克震戟手傍聼竊竊笑之諸生怒曰傭也何知克震曰嘗學而聞之異乎諸君之説也遂為講解其義諸生歎服改容舉成化七年鄉薦授慈谿訓導振作師道門下以明經舉者甚衆官終長史弟坡子京（閩書） \\n 同知葉叔理先生性 \\n 葉性字叔理閩縣人弘治二年鄉薦官終慶逺同知慈祥愛人以理學誨士一時翕然宗之（閩書） \\n 教諭陳時勉先生徳懋 \\n 陳徳懋字時勉侯官人弘治十四年鄉薦任平陽教諭善講解於經書要旨多獨詣常集諸生於齋舎督課學業察勤惰每至丙夜不輟賑貧却餽多士相慶得師（通志） \\n 長史鄭節之先生伯和 \\n 鄭伯和字節之閩縣人弘治十四年鄉薦授無為州學正轉國子博士秩滿當遷吏部郎薛蕙其門人也欲援之伯和固求散地乃以為夀府長史久之致仕歸伯和坦夷長厚未第時以禮經授門下士甚衆及拜官為教職不樂他徙歸後猶誨誘後進不倦聞人之善若已有之見人子弟力學有得辟舉者若已子弟得之也天性至孝嫡母林幼撫有恩遇忌日必哀慕年逾耳順祭猶泣下親黨貧者随多寡周給力雖不足而意每有餘鄉人咸敬服其徳焉（萬厯府志） \\n 縣令洪繼明先生晅 \\n 洪晅字繼明懐安人弘治十四年鄉薦知郯城縣謹厚有文精禮經多所教授子世文世遷 \\n 主事黄叔和先生鏗 \\n 黄鏗字叔和閩縣人正徳二年鄉薦歴工部主事精於易學受業甚衆孫功懋 \\n 郎中王維周先生希旦 \\n 王希旦字維周侯官人正徳八年鄉薦早有文名以文見知於汪太宰鋐以為其部司務歴禮部郎中以憂歸尋卒希旦在禮曹時御史請以薛文清瑄從祀下部會議時薛學未尊諸公尚有可有否獨希旦以為求士於六經章句之後則躬行為急瑄之學實自敬始從祀為宜希旦甘於貧其歸也環堵畆宫至不能舉火處之漠然（閩書　通志） \\n 奉常林質夫先生公黼 \\n 林公黼字質夫號石峰長樂人正徳十二年進士授大理評事時江彬錢寜導武宗南廵羣臣有諫者彬輩每勸武宗杖之公黼約同官以疏諫武宗震怒命鎻項械手足暴庭中五日復繫詔獄一杖獄中再杖闕下舁至旅舎卒公黼居常恂恂雅飭薦紳知者謂其清修善人而已及其勇於赴義臨死生而志不懾氣不餒浩然有烈丈夫之風少沉敏力學閉處一室端黙誦習飲食不闗其家人者三年故其學精通經傳子史旁及訓詁韻切篆籀諸書性孝友居父母喪哀毁蔬粥三年跬歩未甞逺几筵事其二兄甚謹平生所為可質鬼神敬獄明讞不以一字喜怒於人當公黼下獄而郎黄鞏及行人張岳並在繫中鞏與公黼交素淺比熟其行乃私謂岳曰吾取友幾遍天下而乃近遺林質夫嘉靖初贈太常丞予祭録其子逢春為太學生逢春歴推官通判榮府長史所至有亷能聲以養母疏歸（通志　越章録　分省人物考） \\n 少卿謝維盛先生蕡 \\n 謝蕡字維盛閩縣人正徳十六年進士選禮科給事中敢言事肅皇初御極虚懐求諫而楊廷和為首輔擁掖言者每言官上封事率優詔荅之時有乳媪濫封爵賞具疏諫因勸上節恩澤戢内侍已又論救翰林吕柟等上懽然聼納嘉靖三年大禮議起張璁時方為主事與相廷和論不合蕡同諸給舎力爭上怒詔杖闕下無何復論璁桂萼輩憸邪不可用復奪俸三月其明年使粤東西蕡疾在外諸司刑憯酷非上好生意具疏乞戒止天子感焉為下詔榜諭天下尋擢太平守未上卒於途蕡在言路號知大體隆慶改元録世廟言事諸臣贈太常寺少卿（越章録） \\n 按察李在中先生士文 \\n 李士文字在中連江人正徳十一年鄉薦授髙明教諭寡黙宏博本經義以訓諸生當道薦嶺南師範第一以父喪歸聚徒講學於九龍山之麓服滿補嘉魚教諭登嘉靖己丑進士除南京工科給事中會星變疏陳六事世宗嘉納之累官都給事中終浙江按察使家居布衣蔬食徒步里中按閩使者白賁憐其貧欲為營室力辭不受所著有易明心學庸正義（新福州府志） \\n 通判徐汝澤先生灌 \\n 徐灌字汝澤懐安人嘉靖元年鄉薦文學雅邃深明易理終金華通判（閩書） \\n 司訓張伯時先生世宜 \\n 張世宜字伯時懐安人祖潜教諭父孟敬安吉州學正以多聞稱一時世宜嘉靖四年鄉薦司訓祁門清穆和易博綜三禮士多質正贄餽未甞及其門一時譽髦之盛皆其造就（新福州府志　閩書） \\n 通判鄭用行先生守道 \\n 鄭守道字用行懐安人嘉靖七年鄉薦於書無所不窺而學務窮理甞主白鹿洞教事著太極圖説意并易乾坤上下繫辭解大學講章深思精詣能闡周程之秘令夏津扶弱抑强風節凛介復建書院與諸生講晰一時文學之士詵詵興起擢徽州通判徽人亦服其多聞（閩書） \\n 學正王汝旦先生應槐 \\n 王應槐字汝旦閩縣人嘉靖七年鄉薦初授髙唐州學正服闋補太倉敦尚氣節一以方正率士太倉州守廷辱士應槐叱守白其寃即拂衣歸年三十餘耳歸以尚書教授子弟家徒四壁窮約終身（閩書） \\n 郡守廖師文先生世魁 \\n 廖世魁字師文懐安人嘉靖十四年進士官終瓊州知府精易學門下教授多所造就（閩書） \\n 教諭許先生興繇 \\n 許興繇閩縣人選貢嘉靖中任奉化教諭閒居衣冠不懈令士子讀書必反之身心深以迎合時好為恥奉化人稱其範模（閩書） \\n 州守陳道從先生址 \\n 陳址字道從連江人嘉靖十九年舉人知臨髙縣臨俗婚姻多寒盟址著正始編以矯之邑於是無婚姻之訟遷知嘉定州旋殁於瓊州海上士民思之與胡銓並祀二賢祠所著有易經摘説春早集（通志） \\n 同知林學静先生資深 \\n 林資深字學静福清人嘉靖二十五年舉人授羅雄知州改補崖州黎蠻雜處民多失業乃相地濬溝引南北水合注平壤溉田數萬畆黎冦與多港搆難撫諭有方境内敉寜民碑而祀之遷髙州府同知化州州多火患教民易茅以瓦會讞大獄與監司牴牾掛冠歸所著有五經精言弟資瀾嘉靖甲子舉人知孝豐未任卒（通志） \\n 中允陳徳言先生謹 \\n 陳謹字徳言閩縣人為文温厚平實指言時事不激不阿徐文貞階為考官深器之嘉靖三十二年廷對世宗親擢第一授翰林修撰文貞留與語見其於天理人欲君子小人之際辯之晰而持甚堅已察其所為自朝謁外閉門讀書不輕交接妄取與益重之後三年遣使冊封藩府以拜命後期出為惠州推官居一年改南京太僕寺丞尋改尚寳寺丞又三年轉南京國子司業考績入都留為中允踰年丁父憂守制家居謹夙有才名又温潤醇雅晉接不倦士人快覩樂從造門請業殆無虚晷居一載會其家人與兵卒相毆謹出解之要絰在身無威儀遂為亂梃所傷卧病月餘卒事聞京師給事中岑用賔劾閩撫汪道昆威令不行於士卒養成桀悍之氣白晝大都賊虐近臣恬不為怪宜亟罷道昆然後按治諸驕卒以正法紀疏入上罷道昆回籍聽調令巡按御史陳萬言捕首惡把總曹一麒等萬言以屬監軍副使金淛淛恐生變白萬言待一麒護客兵歸日捕之一麒等乗間亡去萬言以聞淛坐奪俸一月葢嘉靖之季閩冦甫定客兵驕悍法紀玩愒矣所著有内制集詩文稿藏於家子一愚（閩書　通志） \\n 遊擊陳季立先生第 \\n 陳第字季立連江人少博極羣書文名甚著倜儻自負喜談兵嘉靖四十一年戚繼光征倭至連第與定平倭策俞大猷應召聘與俱随以邉事上書大司馬譚綸竒而薦之起家京營守古北口歴遊擊將軍屢有戰功以忤巡撫吳兊拂衣歸時年近五十絶意仕進惟以著述自任作伏羲圖賛一筆圓成不待竒耦離析而萬千五百二十之策悉出自然又作毛詩古音考尚書疏衍麟經直指屈宋音義皆考古證今理解精醇金陵焦竑老年好學第聞之裹糧至白門與相辨析竑嘆服自謂弗如晚出遊五岳足跡幾遍天下閩巡撫屢行薦辟皆不就卒年七十七門人彚集其所著詞賦漫題松軒講義意言謬言寄心集書札燼存薊門兵事防海事宜東番記塞曲粤草等書並刻行世 \\n  \\n 　"}
{"章节": "閩中理學淵源考卷四十七", "正文": "　 \\n 閩中理學淵源考卷四十七 \\n 　 \\n  \\n  \\n 廣平府知府李清馥撰 \\n ○隆萬以後諸先生學派 \\n 前輩嘗言古人罷黜百家獨尊孔氏之旨者欲其道術之一也明之中葉喜新立論詆譏前儒漸趨詭僻士習由是多歧其始葢由一二聰明才辯之徒厭先儒敬義誠明窮理格物之説樂簡便而畏繩束説者謂其端肇於南宋之季朱子彼時曽痛切言之謂此事實闗世變明之末造得無類是乎三山先正如葉氏朝榮翁氏興賢盧氏一誠諸公於波靡俗弊之餘獨屹然為師表指南維持終不墜易之碩果詩之典型葢近之矣 \\n 郡守盧誠之先生一誠 \\n 盧一誠字誠之福清人萬厯八年進士授行人歴遷南京户部郎江右守臣為南昌新建二邑諸改折時邑多貴人莫敢難一誠曰南都根本重地四方多故兵食日増虚廪庾以自弱非計之得力格之白下士大夫俎豆王新建招一誠入社講學謝不徃曰吾不能口誦程朱而心叛之也出知潮州毫無染指有黠僚筦郡榷乾没多以其餘遺一誠一誠怒斥之臺使知其亷欲并屬以榷事一誠曰奈何奪丞倅職無已請為稽覈可耳凝操峻行為守郡僅見晚嵗居道山麓有朱子石室清隠齋杜門謝客手著四書講述學者奉為指南云（通志　道南源委） \\n 副使鄧汝髙先生原岳 \\n 鄧原岳字汝髙閩縣人萬厯二十年進士由户部郎出督滇學陞湖廣叅議晉副使卒原岳巖巖岳岳所至以强直稱在滇時税璫虐燄縱爪牙笞辱諸生原岳捕治之囊以三木璫遜謝乃解葉向髙銘原岳墓稱閩自國初林子羽王孟敭輩以詩名號十才子其後則有鄭吏部繼之吏部殁絶響矣年来才士蔚起復修明其業而鄧公為之鼓舞其間風雅大振云（閩書　通志） \\n 員外郎王永啟先生宇 \\n 王宇字永啟閩縣人萬厯三十八年進士歴南兵部武選員外郎嘗有徳於南部武弁衆建祠雨花臺祀之後擢山東督學叅議又轉北户部員外郎著有詩文集及經書説行世 \\n 王穆仲先生夢谼 \\n 王夢谼字穆仲古田人鄉舉不第試太學補第一聚徒鄉校學者師之（閩書） \\n 貢士李士殷先生仕黼 \\n 李仕黼字士殷長樂人表望學校四方名士多出其門家貧却諸生贄禮教人以孝弟修身為本兄弟四人養葬父母皆出其手著五經纂要及貢而卒（閩書） \\n 陳五雲先生名世 \\n 陳名世字五雲福清諸生母林患脾痛號呼不堪名世嚙指分痛至老左手兩甲猶脱娶王氏奩厚名世承母志分給兄弟之貧者父母卒哀毁幾失明終身孺慕不衰所著有雜記二十四卷禮記彚二百餘卷卒年七十四（通志） \\n 推官林穉虚先生茂槐 \\n 林茂槐字穉虚福清人萬厯二十三年進士授梧州推官治有異蹟著有音韻訂訛字學書攷四書經史决疑等書（通志） \\n 侍郎董崇相先生應舉 \\n 董應舉字崇相閩縣人萬厯二十六年進士初任廣州教授税璫李鳯恃威寵欲得學宫閒地馳射應舉率諸生羣斥之璫氣奪又禁璫繫馬宫牆召為南博士轉南吏部改北敭歴四司所舉髙攀龍鄭三俊劉宗周等皆得召用遷太常少卿疏請安揷流民開墾屯田詔拜都察院右副都御史奉命至天津買荒葦地開屯自涿州武清寳坻保定青縣三河延袤千里所屯種一十八萬畆有竒募人開河治閘以便海道嵗兑運四萬八千三百餘石復請葛估屯兵以所入抵餉無轉輸和糴之費書數十上皆得旨崔魏忌之目為黨人因格其議以所屯隷州縣遂無成功復遷户部侍郎督理錢法條陳鑿鑿為附璫者誣奏奪職居鄉建築附海城堡及疏水利修學校置社倉義田議官糴嚴海禁論澳課皆造福桑梓暇與諸生講學老而不倦著有崇相集十七卷卒年八十三（通志） \\n 紀事林行甫先生子勉 \\n 林子勉字行甫閩縣人萬厯恩貢選長泰訓導教士先實行時亷其貧者周之轉泉州府教授相國李廷機每稱為金玉君子擢益府紀事歸著有易經説四卷蓬草五卷石溪集八卷子應典字儀廷以貢選雲和訓導著有經史要二十卷古今竒觀十卷宦遊草二卷龍門集六卷長孫贄卿善詩文有傳硯堂集三十卷季孫榮芬順治辛卯舉人翰林待詔工詞翰有如蘭稿（新福州府志） \\n  \\n 　"}
{"章节": "閩中理學淵源考卷四十八", "正文": "　 \\n 閩中理學淵源考卷四十八 \\n 　 \\n  \\n  \\n 廣平府知府李清馥撰 \\n ○福清葉氏家世學派 \\n 福清在宋王信伯先生開河洛宗派厥後傳之綱山陳氏亦之陳氏藻林氏希逸是此邦實文獻之區也明代葉良時先生以師儒夙學啟迪後嗣為一代元勲碩徳其立論持躬誘掖後進葢祖洛閩而確守鄉先正之遺者明季彼時學術波靡文忠實負荷其責其培植善類扶持正學與吾郡李文節何鏡山諸公相徃復實一時中流砥柱矣 \\n 贈公葉良時先生朝榮 \\n 葉朝榮字良時福清人應隆慶改元恩貢授九江通判潔已卹民負逋畢登佐榷闗秋毫不染免商緡無算臺使者賢之令攝瑞昌令有疏河功再攝彭澤有修城功擢知養利州築城建學鑿塘墾田暇則與諸生談説經術州俗一新卒之日書卷數函衣裳數襲而已士民立祠祀之生平淡薄勤苦惟讀書窮理為務四書五經性理綱鑑黙誦如流至老無一字遺忘尤精於詩自言吾説詩不在文字於治亂興衰之故燦若指掌五經奥義具在其中茍有用我舉此可行也四方執經者如雲所著有詩經存固四書述訓芝堂藁行世子向髙（通志　閩書　道南源委） \\n 文忠葉進卿先生向髙 \\n 葉向髙字進卿福清人朝榮子萬厯十一年進士選庶吉士授編修遷南京國子司業旋領祭酒事士類咸服二十六年召為左庶子充皇長子侍班官礦税横行民不堪命向髙上疏引東漢西邸聚錢事為鑑不報尋擢南京禮部右侍郎久之改吏部再陳礦税之害又請罷税監髙淮語皆切至妖書獄興移書沈一貫力諌一貫不悦以故滯南京九年後一貫罷沈鯉亦去朱賡獨當國神宗命増閣臣三十五年擢禮部尚書兼東閣大學士與王錫爵于慎行李廷機並命十一月向髙入朝慎行已先卒錫爵堅辭不出明年首輔賡卒次輔廷機為人所論劾久杜門不入直向髙遂獨相者八年當是時神宗在位日久倦勤朝事多廢弛大寮或空署士大夫推擇遷轉之命往往不下上下乖隔謫籍永錮邉餉靳發廷臣部黨勢漸成而中貴人榷税開礦四出大為民害向髙用宿望居相位憂國奉公每事執爭効忠藎帝心重向髙禮貌優厚然其言大抵格不用所救正十二三而已其大者鄭貴妃嬖生福王已受封久不之國而光宗日在危疑京師奸人王日乾與亡頼人孔學訟刑部因訐奏孔學受鄭貴妃旨咀咒聖母皇上擁戴福王謀害東宫向髙聞之具宻掲言貴妃賢明福王賢孝萬萬無此乃奸人所為當静處之一為所動即中外紛擾其禍將大神宗初覧日乾疏拍案震怒沉吟曰有此大事如何閣臣無一言左右乃以向髙掲進神宗始寛霽次日向髙復勸無發此疏發則上驚聖母下怖東宫貴妃福王皆不自安湏速定福王之國吉期以息羣喙又為宛轉撑拄承間勸行久之福王始之國皇太子益安向髙力也向髙嘗上疏言今天下必亂必危之道葢有數端而災傷冦盗物怪人妖不與焉廊廟空虚一也上下否隔二也士大夫好勝喜爭三也多藏厚積必有悖出之釁四也風聲氣習日趨日下莫可挽回五也非陛下奮然振作簡任老成布列朝署取積年廢弛政事一舉新之恐宗社之憂即在廟堂之上其言痛切神宗知其忠愛不能行向髙又言臣屢求去輙蒙恩諭留顧臣不在一身去留而在國家治亂今天下所在災傷死亡畿輔中州齊魯流移載道加中外空虚人才俱盡一旦禍作天下必不罪他人而專罪臣臣何可不去且陛下用臣則當行其言今章奏不發大僚不補起廢不行臣微誠不能上逹留何益誠用臣言不徒糜臣身臣溘先朝露有餘幸矣上不省京師大水四方多奏水旱向髙又言自閣臣至九卿臺省曹署皆空南都九卿亦止存其二天下方靣大吏去秋至今未嘗用一人今人心洶洶思亂特未發耳陛下萬事俱不理以為天下長如此臣恐一發不可收也上亦不省神宗在位四十年之春向髙以歴代帝王享國四十年以上者自三代迄今止十君勸上力行新政因復以用人行政請亦不報向髙志不行無月不求去神宗輙優旨勉留向髙復言臣進退可置不問而百僚必不可盡空臺諫必不可盡廢諸方廵按必不可不代中外離心輦轂肘腋間怨聲憤盈禍幾不測臣方憂陛下孤危而陛下閉塞愈深務與臣下隔絶帷幄不得闗其忠六曹不得舉其職舉天下無一可信之人臣恐自古聖帝明王無此法也四十二年二月皇太后崩向髙乞歸益數章十餘上神宗勉從之加少師兼太子太師遣行人護歸向髙在相位務調劑羣情輯和異同然其時黨論已大起未幾又爭李三才之事黨勢乃成向髙嘗右東林時目為黨魁云向髙歸里六年神宗崩光宗立特詔召還未幾熹宗立復賜勅趣之屢辭不得命天啟元年十月還朝復為首輔熹宗初政羣賢滿朝天下欣欣望治然熹宗不能辨忠佞魏忠賢客氏漸竊威福時左都御史鄒元標副都御史馮從吾以書院講學為兩給事所訐帝傳諭欲毁書院者屢向髙言講學之禁從古未有言者動謂宗室禍敗皆由講學不思有宋盛時正以濓洛闗閩講明學術比及王淮韓侂胄陳賈輩始立偽學名目搆陷朱熹諸賢而宋祚遂終太祖設科取士一本宋儒成祖又令儒臣採輯宋儒論學之書為性理大全頒行學宫二百六十餘年一道同風一切决裂防維之事皆有所忌憚而不敢為皇上何輕聽二臣之言而有道學之禁臣為執政而諸儒臣聨翩去國天下後世清議謂何且將與王淮輩同被惡名乞與元標從吾同去熹宗不許向髙為人光明忠厚有徳量好扶植善類再入相事冲主奄人逞煬竈奸時事日非向髙亦稍刓方為圓不能謇直如神宗時然猶數有匡救其後都御史楊漣劾忠賢二十四大罪向髙謂事且决裂深以為非廷臣相繼抗章至數十上或勸向髙下其事可决勝也向髙念忠賢未易除閣臣從中挽回猶冀無大禍乃具奏稱朝廷寵待忠賢厚盛滿難居宜解事權聽歸私第保全終始忠賢不悦猶以外廷勢盛未敢加害其黨有導以興大獄者意遂决内竊國柄日廷杖諸臣而向髙以時事不可為求去决矣上不得已從之加恩以行葢此時求去之疏又先後六十餘上也是為天啟五年向髙既去韓爌朱國禎相繼為首輔未久皆罷居政府者皆小人清流無所依倚忠賢首誣殺漣光斗等次第戮辱貶削朝士之異己者善類為之一空向髙坦直夷易在朝不以城府待士大夫所建言無非欲破士大夫黨比之習家居布衣徒步與田夫樵牧相應答為文明白條暢遇佳山水意興勃生神韻散朗一似神仙中人平生見講學之人皆空談無實故絶口不道而心實嚮慕之嘗與鄒公元標言公講學必講孔孟而余第講閻羅鄒問故向髙曰不佞老矣填溝壑日近若有欺君傷人害物等事於閻羅殿前對勘不過皆不敢為鄒曰如此則何公之非孔孟也天啟六年卒年六十有九崇禎初謚文忠（明史　閩書　通志　明臣言行錄） \\n ○翁氏家世學派 \\n 按明季三山派系翁氏懋卿葉氏良時皆以正學倡教啟佑後人其最表著者餘俟再考訂續補焉 \\n 運判翁懋卿先生興賢 \\n 翁興賢字懋卿侯官人萬厯初以貢司訓建陽歴延平教授與諸生談經講業一禀宋儒傳註遷兩浙運判乞歸著有易經理解十二卷（通志文苑） \\n 文簡翁兆震先生正春 \\n 翁正春字兆震侯官人父興賢以貢士起家建陽教諭歴兩浙運判粹於易學正春久不得志於會塲已謁授龍溪教諭矣大比之年郡太守夢明嵗狀元出龍溪勸駕焉萬厯壬辰廷對第一明代狀元及第典史則曹公鼐廣文則正春無兩也授翰林修撰分校會闈主試京省得士最多歴官禮部尚書會都御史楊漣疏論厰璫魏忠賢正春率詹事府僚彈治之辭甚激烈璫矯旨切責正春隨乞終養歸天啟末起原官尋卒崇禎初諡文簡正春方毅嚴重不妄言笑與人談終日無一狎語為人贍麗典重朝端式其風采知其榘律君子也（閩書通志） \\n ○方汝典先生仲夔學派 \\n 方汝典先生仲夔 \\n 方仲夔字汝典侯官人勤修力學教授生徒同時有諸生莊修字治三葉履春字端卿鄭大紳字近吾李時建字行甫趙鐸字孟覺何斌字徳觀楊玉樹字承謨戴穆夫字古度孝亷鄧夀朋字戒從學博王叔俊字升之鄧景卿字叔表俱閩縣人諸生洪勲字孟功郭宗禹字不伐陳秉誠字心源俱侯官縣人皆積學砥行北靣授經後多貴顯云（通志） \\n ○天啟以後諸先生學派 \\n 副使曹能始先生學佺 \\n 曹學佺字能始侯官人弱冠舉萬厯二十三年進士授户部主事中察典調南京添注大理左寺正居冗散七年肆力於學累遷南京户部郎中四川右叅政按察使蜀府燬於火估修資七十萬金學佺以宗藩條例却之又中察典議調天啟二年起廣西右叅議初挺擊獄興劉廷元輩主瘋癲學佺著野史紀畧直書事本末至六年秋學佺遷陕西副使未行而廷元附魏忠賢大幸乃劾學佺私撰野史淆亂國章遂削籍燬所鏤版廵按御史王政新以嘗薦學佺亦勒閒住廣西大吏揣學佺必得重禍羈留以待已知忠賢無意殺之乃得釋還崇禎初起廣西副使力辭不就家居二十年著書所居石倉園中為石倉十二代詩選盛行於世子白字子章為經生以經學名（明史） \\n 縣令林元圃先生先春 \\n 林先春字元圃閩縣人天啟五年進士令嘉善狷介自持無一毫茍取任三年撫按交薦亷能擢科員丁艱歸先是嘉善民顧朝衡以不孝聞先春捕治之朝衡脱身至京師投權璫又因籍没魏大中一案先春多忤權璫意遂嗾其黨考功吏以死註冊服闋赴補知為所陷或勸之自白先春不辨而歸先春居家聚徒講學布衣蔬食杜門不出年八十餘終著有易象叅洪範孝經解孟畧等書（通志） \\n 縣令黄維章先生文煥 \\n 黄文煥字維章永福人天啟五年進士為文淹博無涯涘歴知海陽番禺山陽三縣皆有聲崇禎召試擢翰林院編修時黄道周以論楊嗣昌陳新甲得罪逮問詞連文煥遂與道周同下詔獄獄中箋註楚詞聼直八卷陶詩析義二卷既釋獄乞身歸里著有四書詩經琅環毛詩箋易釋書繹老莊註陶杜詩註秦漢文評漢詩審索詩經考（通志） \\n 齊望子先生莊 \\n 齊莊字望子閩縣人居齊坑嗜學家貧為人夜舂手足操作而置書其旁注視之遂通會曉悉無遺以五經為諸生當萬厯末年閩中文體漸尚軋茁天啟初愈甚莊原本六經不稍雜縱横家言每出筆根極理要情文亹然衡文者無不以國士相賞從游嘗數百人經指示輙掇科第而去而莊栖遲窮巷自甘貧賤者三十年無幾微無聊不平之况在其意中著有史論白湖集（新福州府志） \\n 舎人鄭敬生先生羽儀 \\n 鄭羽儀字敬生閩縣人崇禎十六年進士授中書舍人典試粤中著有戴禮新旨行世（通志） \\n 進士嚴白海先生通 \\n 嚴通字白海福清人父蚤喪其母令負布縷帛行鬻市中民部鄭廷楫時為塾師一見異之令白其母就學後登崇禎癸未進士著有白漁集藍閣逸纂春秋箋十餘卷（通志） \\n  \\n 　"}
{"章节": "閩中理學淵源考卷四十九", "正文": "　 \\n 閩中理學淵源考卷四十九 \\n 　 \\n  \\n  \\n 廣平府知府李清馥撰 \\n ○莆陽明初諸先生學派 \\n 按莆陽諸先正當明代開創之初吳公即膺選擢輔導依日月之光其抱遺經而晦草澤者或秉鐸序庠或師資閭里各著隠見之跡其風流及乎苖裔逺矣兹録其著者載于篇端 \\n 司業呉性傳先生源 \\n 呉源字性傳莆田人源蚤孤力學通經尤深於易惇禮好義洪武三年授興化府教授十三年以林廷綱薦召赴闕綱源門人也既召見首以得賢才敦教化養黎元為對時太祖方立四輔官兼太子賓客位列公侯都府之次源與杜斆龔斆李祐趙民望同膺其選太祖遊東苑命源與斆等應制聫句恩禮優洽尋以老乞歸明年上念源賢復賜詔召之曰朕選公侯子弟入國子學司業員缺卿為朕一來講道授經無筋力之勞而有成就後學之益亦儒者素志也源復赴京授司業未幾卒官有文集二十卷莆陽名公事述二編（閩書　莆陽志） \\n 學正鄭用舟先生濟 \\n 鄭濟字用舟莆田人永樂六年鄉薦為儋州學正按彭惠安公與郡守岳公書曰故學正鄭濟著書經大學中庸講説至今學者遵之（彭惠安集莆陽選舉志） \\n 教諭陳廷傑先生賢 \\n 陳賢字廷傑靖之後治春秋經結廬西山巖瀑間以耕以學洪武末舉儒士為興化訓導秩滿遷南康教諭永樂中召入館閣預修大典改任湖口致仕賢為人嚴毅方直安貧好古其學以躬行為先雅志恤物勤心職事及門弟子成就者衆號為古道先生湖人塑像於學沒因以祀之泰和楊文貞士竒為表墓稱其士行可質於神明盖實録云子淮以孝行稱（莆陽文獻　閩書） \\n 御史陳孔昭先生道潛 \\n 陳道潛字孔昭莆田人建文庚辰進士授給事中與楊文敏榮同修國史文敏時稱其學行又著有拙齋存稿永樂初謫判夷陵起監察御史預修性理大全諸書于時纂修諸儒即翰林春坊多不得預道潛行已恭慎學問該博故得在選時閩縣陳景著長樂陳全莆田黄約仲陳用亦皆預修（道南源委） \\n 教授曽先生景修 \\n 曽景修名生以字行莆田人學尚躬行好深沉之思持辨博之論永樂間貢入太學歴官徳安教授與諸生處情同家人答問講解終日不倦出其門者才質髙下各有成立著大學中庸詳説（道南源委） \\n 布政呉思周先生繹思 \\n 呉繹思字思周莆田人天順元年進士令饒之徳興遷瑞州府同知俱有惠政陞惠州知府屬邑有巨蠧怙勢虐民繹思以法繩之守禦軍政為上官所更張卒伍忿其不便將為變繹思諭之禍福皆羅拜丁内艱起復除潮州海冦竊發躬率吏民激以忠義遂殱之陞浙江參政尋轉右布政使繹思丰神秀整孝敬樂易接鄉隣子弟雖困倦未嘗不衣冠早以經學名及門多所造就若戸部尚書周經工部郎張憲都御史汪奎皆終身不忘其教云（莆陽文獻　閩書） \\n 教授鄭拙菴先生立 \\n 鄭立字克豫號拙菴莆田人彭惠安公撰墓志畧曰先生少沉潛頴敏善記過人長逰翁司訓長劉僉憲武之門翁公優於史學劉公長於經義先生從之皆得其所傳古今事多通知於尚書講究精微大有造詣故製文字語新理到名輩讓之他經諸子亦時搜覽方先輩玭期之甚重正統甲子鄉薦授易州學正改六安州遷饒州教授所至與諸生共治經史情同一家嵗丙子江西聘為同考官鑒裁惟謹若謝大韶羅應魁二殿元皆是科所取治書士也後乞老歸養疴數嵗親朋過從談論不廢後學多私淑者壬寅六月卒先生氣宇峻整動止矜嚴取與不茍交逰以類加以學問之充敦行之實主學南北并善舉職士大夫無識不識交嘆為名師儒云 \\n 郡守王士俊先生偉 \\n 王偉字士俊第永樂十六年進士授大理寺評事陞雲南府知府以仁厚為政夷民悦服常遇嵗旱禱雨有應兵部尚書王驥征麓川道經其郡美以聫句曰三旬亢旱黎民悴一雨滂沱太守功鎮守雲南都督沐昻尤重其為人及卒民哀慕之偉邃經學工文辭宣徳正統間莆諸老在翰林者凋謝已盡惟偉與陳會元中並以文章擅重一時云（出景泰志） \\n 檢討黄先生約仲 \\n 黄約仲名守以字行少負才名永樂初開館徴天下名儒應詔至京成祖試上林曉鶯詩天馬歌擢第一官翰林典籍預修永樂大典四書五經及性理大全諸書書成進檢討學士曽棨胡儼更相引重珥筆西清扈從北伐俱有著述在翰苑二十年疏乞終養約仲精楷法其詩語意清婉得唐人門徑（莆田志） \\n 學士呉汝賢先生希賢 \\n 呉希賢字汝賢唐屯田員外郎祭之後希賢幼敏異精毛氏經天順甲申進士改庶吉士時同年李東陽以敏贍稱希賢與之齊名授檢討預修英宗實録有貴家子寇姓者密以賄丐希賢致半詞於其父希賢拒之曰茍如此他日何以見董狐於地下耶進修撰陞左春坊左諭徳南京翰林侍讀學士卒於官希賢性豪邁負奇氣於人少許可兩考會試所得多俊偉士為文章意新語壯有聽雨亭稿四卷曽孫三畏字曰寅嘉靖癸夘鄉薦授寧海教諭擢嵊縣令縣故無城三畏始建議築之城成而倭至竟不能犯遷廣信同知歸以子獻台贈江西左布政使（莆田志） \\n 侍講陳時顯先生用 \\n 陳用字時顯永樂癸未鄉試第一辛夘進士選庶吉士時行在開東館徴天下名儒纂修五經四書及性理大全諸書用預焉書成授檢討歴侍講卒用為人質實醇厚言動不茍身殁無嗣士類傷之（莆田志） \\n 御史丘恒吉先生天祐 \\n 丘天祐字恒吉成化辛丑進士授瑞安知縣改饒平下車即訪陳獻章於白沙究性命之學縣時遭燬天祐經營締構不以擾民有芝産於輿人以為徳政所致秩滿召入授監察御史彈劾不避權貴威寧伯王越附汪直啟釁榆林已褫爵矣復附李廣引復都御史總制三邉又綰院篆天祐率同列抗疏極言之略曰爵賞予奪人主之操柄也公則治私則亂出於臺閣則為公出於近倖則為私忤旨廷杖六十下錦衣獄尋釋弗問又連劾廣恃權縱恣賍賄狼籍未報而清寧宫灾廣飲鴆死遂與給事中華■〈日上永下〉共檢廣貲數十百萬疏籍沒之差按廣西又按南北畿郡故事江南葦塲嵗遣巨璫一人往覈實多賈怨病民天祐復疏止之由是葦塲事權盡歸工部矣居臺凢十三年以疾乞歸卒曽孫憲周萬厯乙酉舉人文章行誼見重於時而厥施未竟人咸惜之（莆田志） \\n 教授李乾遂先生文利 \\n 李文利字乾遂元弟成化庚子鄉薦授桂陽教諭陞思南教授家傳理學行已清修著書有律吕元聲圖解盖據吕氏春秋并隋志劉恕通鑑外紀所載伶倫制律三寸九分為黄鍾之宫因而詳加考證以三寸九分正司馬遷黄鍾九寸之誤以太極隂陽五行由一生二由少及多見黄鍾數少極清正宫聲為極濁之誤以左右對待各得一百二十九分正三分損益上生下生至仲吕而窮之誤以正徴循環無窮正隔八相生往而不還之誤畫圖立説凢六卷楊月湖亷稱其天授獨見門人范輅為序而刻傳之厥後有蔡于榖者字虞璧由嵗貢入太學授湖廣行都司經歴修行積學博通古今在國子時禮曹鄭善夫疏薦其明習理數請召擢以正司天之謬不果用嘗輯開國事畧十卷有抄其稿者乆而易名曰龍飛紀畧刋布人不知其出於榖也時論以於榖之學與文利頡頏云（莆田志） \\n 參政陳三渠先生仁 \\n 陳仁字子居號三渠少從其從父兄翰林庶吉士邦瑞治書經多所通觧任提學彦常按莆試士摘史命題時莆人専治經通史者尚少仁援據精博議論層出任公得之大驚成化癸夘發解第一丁未第二甲進士授戸部主事歴江西司郎中在部乆明習條格部堂有大事輙與咨議洪洞韓公文尤倚任之屬陜西邉餉繁急因奏調仁為陜西司郎中未幾逆璫劉瑾擅政深忌韓公因摘其屬官細過仁坐降鈞州同知轉汝州知州遷南京兵部員外郎掌武學事瑾誅擢浙江提學副使浙俗喜生謗仁按試不以吏胥從手自披閲去取惟公士論大服轉本省參政以疾乞休吏部奏言本官乆歴中外學行有聞例應加秩詔進本司右布政使准致仕命未下而仁卒矣仁質重沉敏議論剛正嘗疏止給事中林廷玉外謫追復御史彭程官闕里及禮部災條陳時弊言多剴切政暇輙討習文事晚年造詣益深文章奥美有機軸時譽歸之陳氏自邦瑞舉進士以經學擅名弟邦器亦舉進士官至雲南副使仁之子懋舉鄉薦 \\n 布政黄汝器先生璉 \\n 黄璉字汝器别號求我第成化二年進士授南京戸科給事中丁外艱服闋改南京禮科滿九載陞浙江布政司右參議廵視温處銀塲弘治五年上慮各處銀塲礦脉或微或絶嵗課未免取盈於民乃詔所司體究裁豁凢官為是設者俱調别用璉於是改雲南其屬衛糧儲多衛僚攬之輸不以時廵撫大臣乃以屬璉因嚴設禁限桀驁者置之於法自是七八年逋負悉輸納轉貴州參政璉以其地夷獠雜居鎮以簡静撫按交章以操履端方政事修舉薦之陞本司右布政使尋轉左屬普安夷叛朝命大臣率兵征勦特委璉總督糧儲璉處置有方饋餉頼以不乏賊平方將論功而璉以疾卒于官璉天性淳實且有量在浙時年勞當遷適廵按御史張文意不滿於璉叙考有貶辭遂不果遷後璉在貴州文以他事謫本司照磨璉不介意且薦其才於當道識者多之所居里東南諸村落土田嵗常苦旱璉乃白諸郡邑發民鑿渠由金墩抵巖沁數里引木蘭延夀餘水溉之遂變磽瘠為膏腴鄉人徳之居官三十餘年不以生産為念自奉極儉約死之日家無餘貲遺孤奔官所扶柩歸未免稱貸於人庶幾清白之遺云（出府志） \\n 教諭茅常清先生陽 \\n 茅陽字常清仙逰人頴敏簡樸成化中以貢入京聞河東閻氏禹錫得薛文清之傳遂往師之授新城訓導陞河源教諭所至以師道自尊嘗疏時弊十條詞旨愷切皆中旨施行所著有勉齋稿 \\n  \\n 　"}
{"章节": "閩中理學淵源考卷五十", "正文": "　 \\n 閩中理學淵源考卷五十 \\n 　 \\n  \\n  \\n 廣平府知府李清馥撰 \\n ○簡討黄行中先生夀生學派 \\n 按莆中諸名儒碩彦其問學大都不僅屑屑章句維時俗化樸茂諸公盖承明初風氣之始者莆自艾軒先生開派以質行為先至季世節槩愈著宋元之際諸儒如存碩果然公其道以私淑諸人者所在講席尚多故明代英才蔚起士風家法逓有師授今録自黄氏行中先生而下其派繋可攷者著於篇 \\n 簡討黄行中先生夀生 \\n 黄夀生字行中莆田人滔十五世孫壽生洪武末與兄同舉鄉薦以親老求歸侍養水南諸賢率從之游若會元陳中進士徐資用皆門下士也親終入太學永樂六年再試京闈第一九年登進士選翰林庶吉士預修性理大全諸書既成授簡討九載將滿考試禮闈得疾卒壽生莊重孝友通史百家尤邃於詩莆之詩學以壽生為初祖子子嘉亦以孝聞子嘉長子深次子仲昭見家學（莆陽文獻　閩書） \\n 副郎陳舜用先生中 \\n 陳中字舜用莆田人永樂十八年鄉試第二明年會試第一資性簡率才思豐贍文章健直類其為人正統初自南京戸部主事就留史館預修文廟仁宗實録成陞本部員外郎滿九載無意榮宦遂致仕幽巷貧居吟咏自樂公門闗節終身未嘗及之卒年八十三 \\n 縣令徐先生資用 \\n 徐資用莆田人永樂戊戍進士令掲陽博洽有才舉動端謹興學訓士有良吏聲疾作辭歸與弟資茹講行禮學以肅家教鄉人稱為二徐 \\n 呉時耕先生稔 \\n 呉稔字時耕水南人叔告之後性頴悟嘗賦廬山瀑布詩有入雲聲作雨映地色涵秋之句初從黄檢討行中學詩經復從廬縣尹質中學書經講習之下皆能逆意而解嘗試鄉闈不利遂不復應舉後進延以為師舉業詩課立為改定諸生以其學取科第者甚衆中年以知者兩薦為訓導以母老辭不就 \\n 僉事黄未軒先生仲昭 \\n 黄仲昭名潛以字行莆田人性端謹年十五六即有志正學舉成化二年進士與羅倫章懋賀欽莊■〈日上永下〉等同榜以名節相激勵逾年以庶吉士除編修與懋同官而■〈日上永下〉官除檢討是冬命詞臣預撰明嵗元夕烟火花燈詩且出舊製令擬述以進先生以其詞多鄙俚近俳優非儒臣所宜為與同官章懋檢討莊■〈日上永下〉共疏論之忤旨廷杖於是先生調湘潭知縣懋臨武知縣■〈日上永下〉桂陽州判官未行明年正月刑科給事中毛弘等言三臣初出草茅敢言直諫實盛世事乞復其職特旨改先生右評事懋南京大理寺左評事■〈日上永下〉南京行人司左司副盖是時先生除官纔四十日耳京師稱三君子而羅倫以編修論學士李賢坐謫又通稱翰林四諫云先生氣岸屹立思致安詳既改南大理清守執法連居父母憂却去葷酒不離苫塊者四年遂辭疾乞休家居十年弘治元年以御史姜浩薦起為江西提學僉事誨士先行檢而後文藝以身倡率之宦家子弟未嘗假借識拔皆名士如羅欽順劉玉汪偉陳鳯梧是也弘治丙辰再疏乞致仕先生前後所居官不滿三考家居之日最乆儒雅藴藉為鄉邦儀表嘗與陳獻章周翠渠往來議論凢聖賢一言一行惟求踐履之實平生刻苦為學務究道徳性命之原羽翼程朱而精於校閲嘗辨易卦未濟春秋褒貶雅風陞降及編次或問裁定通鑑証異書法咸有發明又刋布冠婚喪祭之儀以示後學所修有八閩通志延平邵武府南平縣志又與周瑛共修興化府志有未軒集若干卷正徳戊辰卒年七十有四學者稱未軒先生豐城楊亷採其學行入理學而子孫多以科第顯（閩書　莆陽文獻） \\n ○縣令林先生廷芳學派 \\n 按先生為宋林氏冲之之裔彭惠安公稱其負重望為學者師攷志乘柯氏潛丘氏山其學徒也丘之派有朱氏悌鄭氏繼今附識之 \\n 縣令林先生廷芳 \\n 林廷芳先世福清人父震徙居莆之横塘廷芳永樂十六年進士知新會縣罷歸敦樸能詩尤善選體柯殿元潛早從之學姪棨天順元年進士終廣東僉事子敷成化二年進士終韶州知府 \\n 少詹事柯竹巗先生潛 \\n 柯潛字孟時號竹巗莆田人弱冠領正統鄉薦當赴春試未忍離親随師入蓮峯僧舍講讀不輟景泰二年廷對第一授翰林修撰益自淬勵學行日以進明年陞右春坊右中允兼修撰預修歴代君鑒寰宇通志既成陞司經局洗馬仍兼修撰英廟復辟授尚寳少卿兼職如故憲廟嗣位以隨侍恩陞翰林院學士奉旨教習庶吉士李東陽等一十八人纂修英宗實録成化改元再奉旨教習庶吉士林瀚等二十四人命掌翰林院印三年實録成陞詹事府少詹事兼翰林院學士四年命日侍經筵講讀未幾丁父憂踰年復丁母憂詔起復為祭酒疏乞終制服闋卒於家潛質貌俊偉容止雅飭文章妥整有法詩尤清婉接人外若樂易而内實狷介鄰郡有中貴人寵冠一時士大夫欲求薦拔者争趨其門潛獨不往供職之暇時偕二三知己覽勝賦詩襟度豁如至於遇事感發言論侃侃在庶僚時已繫天下之望位日通顯雖嘗以聖賢之學啟沃聖心平生藴蓄未及少施於天下其殁也士大夫多傷之潛院中所搆亭旁植二栢後進慕其風采謂之柯亭柯栢所著有竹巗槀玄孫維祺别見（閩書　莆田志） \\n 副使丘安重先生山 \\n 丘山字安重知瑞安縣捕治老猾豪置之法嚴禁溺女教以婚嫁之宜以革奢風以旌異擢監察御史奉勅清理兩廣軍政逺惡州郡無不身渉從容逮踐根究始卒親與定奪軍民交口稱便廵按應天被璽書恤刑並寛嚴得中獄無寃濫滿九載擢雲南按察副使致仕山少慕元儒盧齊韓之為人諷其遺編甚習有所吟作類其格調而興致尤逺雅妙書法刻石崖州大忠祠一時重之子茂楧教諭徳平嘗上革弊安民疏仕淳安知縣孫茂中正徳進士至河南右布政使凝重簡黙蒞事詳慎曽孫秉文從姪泰 \\n  \\n 　"}
{"章节": "閩中理學淵源考卷五十一", "正文": "　 \\n 閩中理學淵源考卷五十一 \\n 　 \\n  \\n  \\n 廣平府知府李清馥撰 \\n ○九牧林氏家世學派 \\n 貞肅林公俊曰林自矩軒（應成）松湖（棟）于野　慎齋（岡孫）玉井（以辨）子木（以順）三復（圭）世以道學名敬齋公宗莊重古質而尤名經學逺邇及門往往榮顯仕天官卿尹公旻尤顯者按貞肅所叙此一派為九牧邵州公藴之後源流最夥曰三復諱圭者正學道風為時推首所指授弟子數十名輩皆一時偉望其餘端州公葦之後有林氏環林氏富林氏文林氏堯俞林氏雲同江陵公藻之後有林氏廷綱林氏瀾林氏嵒林氏大輅皆卓然鴻碩之彦典型表著可為世法者也今録其要者載於篇端 \\n 教授林敬齋先生宗 \\n 林宗字存敬號敬齋徳齋公子林自矩軒松湖于野慎齋玉井子木三復世以道學名宗莊重古質而尤名經學逺邇及門往往榮顯仕天官卿尹公旻尤顯者嘗發解首為忌者所落後鄉薦授寧海學正改蘄州至揚州教授以養老母公在官正身率物督士成材風為之盛蘄祠之學主考山東王察使越尚浮藻宗務以理勝榜稱得人寧海之歸無力北上揚歸始葺先祠故宇量周其三族晚得末疾孝敬不衰日數數省母母間不樂拳跽請過悦然後起祠墓之祭扶拜匍匐淚油油下岳閣老蒙泉為郡守亷其貧助以河南闗之地辭焉孫俊贊曰于泮之濵于鳯之趾一脉東湖言世孫子經學埀聞猶取淵委師嚴道尊名無虛士微禄逮親厥有繩軌歸羅轍涸言活升水為周為辭義適彼已後償于天考祥視履（林見素集撰敬齋公贊） \\n 襄敏林澹軒先生文 \\n 林文字恒簡號澹軒與環同出九牧葦之後宣徳五年廷對第三人授翰林院編修正統初預修宣廟實録成轉修撰景泰三年遷右春坊左諭徳兼翰林院侍讀四年修歴代君鑒成七年修寰宇通志成陞庶子仍兼侍讀英宗復位罷景泰中宫僚改尚寳司卿仍兼侍讀時翰林應博學士者七人上疑其多兵部尚書陳汝言進曰唐有十八學士是不為多遂拜學士四年請老上諭李文逹賢曰林文老成忠厚不可令去仍留供職八年憲廟登極褒進舊學遷太常寺少卿兼侍讀學士未幾復懇辭歸老學者稱為上林先生年八十七卒贈禮部左侍郎諡襄敏文神觀清爽酬應安詳暮年神色安康賔祭惟謹大小不慢人盡服其耆徳黎文僖語彭惠安曰翰苑中古意時流時時相半若林先生醇乎醇者也李文逹亦稱其徳性堅確而不移氣質沉静而不躁處心平易操行潔修臞然若不勝衣而志不懾氣不餒其為時推重如此曽孫渠希範元孫焜章（閩書　莆陽文獻　莆田志） \\n 簡討林子道先生大猷 \\n 林大猷字子道莆田人天順己夘鄉薦授新建教諭遷國子學録轉監丞再轉翰林簡討陞徴仕郎監丞如故贍博善考禮儀榘矱嚴而内冲晦懇欵館中執經以五六百輩齋舍至不能容輪畨聽講又約日通集謂之普講所以處諸生貧者授衣病者給藥死者躬詣哭殮或屬其鄉人扶喪歸或捐俸以塟力弗能給又以疏告於好義君子滿九載陞翰林簡討仍掌監丞事以疾卒官大猷志行端謹學問該博奬與後進卒之日六館諸生咸哀悼之林見素銘其墓謂其秩則卑而其品在彭惠安陳康懿之間子夔戸部員外郎有雋才（閩書　莆陽志） \\n 貞肅林見素先生俊 \\n 林俊字待用福建莆田人成化十四年進士授刑部主事遷員外郎性侃直不隨俗浮沉事屬權貴尚書林聰輒屬俊治之陳獻章以薦至京日與講學大有所得時妖僧繼曉挾近倖梁芳以秘術進得被殊眷發内帑銀數十萬營建其寺俊疏極論之請斬繼曉而黜梁芳言甚激烈憲宗怒尋下詔獄加刑對益厲後府經歴張黻上疏論救併下獄謫逺方俊得姚州判官時言路乆塞二人直聲振海内王恕在留都疏乞還之以勵忠節會元日星變憲宗感悟叙復南部孝宗踐祚廷臣交薦之擢雲南按察副使俗崇釋信鬼鶴慶元化寺稱有活佛嵗時士女會集動數萬争以金泥其面俊按鶴慶命焚之得金數百鎰悉輸之官代民償逋毁邊方諸淫祠三百六十餘區所在學宫頽敝撤其材新之弘治四年用薦擢按察使調湖廣風儀整肅屬吏斂不敢犯會境内雨雪災異上疏觸時忌引疾乞休歸已而言官交薦十三年拜南京右僉都御史操江正月朔陜西地震水涌上疏謂變不虚生必有其應述漢晉以來宫闈内寺柄臣之禍陳時政八事又請豫教皇儲因薦侍郎謝鐸少卿儲瓘楊亷致仕副使曺時中堪居宫僚處士劉閔可布衣入侍東宫旋江西盗起勅俊巡視江西寧庶人貪譎忮害倍取禄米官校侵牟民利俊悉裁抑具奏乞斷大義特垂善處毋涉吳王几杖之賜叔段京鄙之求時濠雖横逆萌未著或以為過後卒如所言人服其先見云武宗即位起廵撫江西遭父憂不果正徳四年改撫四川時藍鄢之冦方劇至即宣布聖恩勦撫並行屢以捷聞會誅劉瑾俊疏賀且言瑾雖誅權又在近倖安知後無有如瑾者出請召用先朝舊臣劉健謝遷林瀚王鏊等以修復舊政并請擇取宗室育之宫中用事者滋不悦屬俊致仕許之命下朝論大駭科道交留不果未幾而兩川之冦復作矣世宗在藩邸乆知名及入繼大統召起為刑部尚書未入覲上疏乞親近儒臣與商可否以臻至治且言新詔之革所謂壊極而不得不革者也然貴近之臣或稱不便圖有變更未宜壊天下公議時近倖寖有用事者故疏及之既蒞任命侍經筵會暑罷講上疏言學貴緝熈禹惜分隂不宜輙罷屢上親大臣勤聖學闢異端疏太監崔文寵擅一時其私人李陽鳯犯法事下刑部文夤縁内降改付鎮撫司問理俊據法執奏不遣有旨還送鎮撫司俊又奏言奉詔則違法守法則違詔臣能違詔不敢違法上怒雖不罪俊而陽鳯乞改錦衣獄俊以不得其職乃上疏乞致仕章八上乃允詔加太子太保給驛還鄉令有司給米輿夫嵗時存問時嘉靖二年也俊嘗偕楊廷和數争大禮大禮議定得罪者或杖死四年秋俊即家上書言古者鞭扑之刑辱之而已非欲糜爛其體膚而致之死也又非所以加於士大夫也成化時臣及見廷杖二三臣率容厚綿底衣重氊疊裹然且沉卧乆乃得痊正徳朝逆瑾竊權始令去衣致末年多杖死臣又見成化弘治時惟叛逆妖言刦盗下詔獄始命打問他犯但言送問而已今一槩打問亦非故事臣又見自去嵗舊臣斥逐殆盡朝署為空乞聖明留念既去者禮致未去者慰留碩徳重望如羅欽順王守仁吕柟魯鐸輩宜置左右臣衰病待盡無復他望不勝懸結不報又明年疾革復草遺表勸上懋學隆孝任賢納諫保躬導和且預辭身後卹典遂卒年七十六時嘉靖六年也後一年明倫大典成追論俊附和廷和削其官其子逹以士禮塟之俊歴事四朝抗辭敢諫以禮進退始終一節性簡儉好讀書慎交逰接引後進惟恐不及士大夫論當世人物推俊於韓范富歐間隆慶初復官贈少保諡貞肅（理學備考　通志　明史　閩書） \\n  \\n 　"}
{"章节": "閩中理學淵源考卷五十二", "正文": "　 \\n 閩中理學淵源考卷五十二 \\n 　 \\n  \\n  \\n 廣平府知府李清馥　撰 \\n ○林三復林絅齋顧在軒三先生學派 \\n 按林三復林絅齋顧在軒三先生皆當時宿望稽經核行具有師承澹軒本其家學又能師資有道詩禮龎厚之澤之所滙萃豈非草昧初開人文一時哉 \\n 教諭林三復先生圭 \\n 林圭字信玉又號三復學者稱三復先生曽祖棟與其父應成同登宋咸淳進士父師説蔭授縣尉圭洪武初薦明經為莆邑訓導陞寧國教諭永樂間應召修大典以老請賜冠帶致仕圭天性孝友元季兵亂相尋幼支門戸治堂從婚嫁又塟其父族七喪妻族四喪修其祖祠與髙曽而下祖墓從父家大疫藥疾殯死無忌畏路遇疾者挈共載或偕舍館而食一布袍四十年正學道風為時推首凡六典文衡所指授殿元林環探花黄暘庶吉士楊慈郎中顧孟喬數十名輩皆其弟子有三世門下者圭治經有師法工古文詞逹官至莆者必禮其廬鄉後進多問業焉年九十四卒所著三復集幾百卷百不存一宗孫俊贊曰龍起淮甸雲風景從卓彼鴻碩為世儒宗藏聲處下一教始終完中粹行式其章縫維道其南維易其東徂徠明復我公其逢（林見素集撰三復公贊） \\n 侍講林絅齋先生環 \\n 林環字崇璧莆田人唐九牧葦之裔幼聰慧過人閲書多成誦尤精伏氏經方在澤宫時文章已為人所重永樂四年廷試第一授翰林修撰明年陞侍講預修永樂大典兩考會試聲名籍甚十三年扈從廵幸卒於北京年四十環負材曉世務特為成祖所器一時儒碩亦厚重之沒無不悼惜焉所著有絅齋集二十二卷 \\n 教諭顧在軒先生文 \\n 顧文字在中别號在軒幼頴敏日記四五千言及長該貫經史時稱博學為文章簡朗秀整洪武中以儒士薦為興化訓導秩滿遷教諭歴任將樂金華九江三邑典文衡於江西湖廣皆名得士宣徳初致仕正統間卒祭酒李時勉為作小傳族子孟喬 \\n 參議黄澹軒先生常祖 \\n 黄常祖字邦經莆田人父震號梅東精易學為莆士師常祖少習之始逰郡庠又從顧在軒林三復二先生治尚書學復卒業殿元林絅齋之門修詞知名逺出流輩永樂壬辰進士授刑部主事員外嘗有進天書者五日不得報懼而自刎詔旨疑有他寃鞫其居停婦將抵死常祖原實平反丁内艱服闋工部尚書呉中董營建奏為其屬採木於山西湖廣時督促嚴急常祖為上為下悉心殫智有周御史者共事不法入劾罷之事竣歸省以楊文敏薦陞山西布政參議招徠流亡民悉復業平陽界有盗聚千人為害推誠諭之皆降附尋致仕年八十六卒彭韶志常祖墓言韶入郡學獲見前輩風致及其時禮俗大槩老成樸素逺浮蕩驕奢之習時若會元陳公舜用郡守方公廷訓鄭公季述及澹軒黄公皆朝野鉅望公於居室不増一椽尤謂舊俗繁重澹軒常祖號也（閩書） \\n 庶常楊惠叔先生慈 \\n 楊慈字惠叔少孤母鄭守節撫之性頴悟粹於經學永樂戊子鄉試第一明年會試第二辛夘廷對二甲第一選翰林庶吉士是年七月卒年才三十慈軀幹豐偉志氣軒昻恒以科第文詞為儒者末事人惜其早夭有文集五卷（莆田志） \\n ○郎中顧玉湖先生孟喬學派 \\n 按先生在當時逺近皆造門受業志稱其經學得傳及門多士今未得編考惟彭惠安公送先生之子文潛之任廣州序有曰某晚從顧先生受學則惠安亦曽經問業者今列之學派焉 \\n 郎中顧玉湖先生孟喬 \\n 顧孟喬莆田人正統七年進士引疾告歸善治經逺近皆造門受業七年方赴廷試意在急流占官録増年至十餘嵗授刑部主事改南京刑部郎致仕孟喬在官雖處刑名錢榖不廢傳習經其指教多所成就若歴城太宰尹公旻乃侍其先公閩中游宦日受業者士大夫咸仰其善教云（閩書　彭惠安集） \\n 尚書彭從吾先生韶 \\n 彭韶字鳯儀莆田人天順元年進士授刑部主事成化初為員外郎疏論僉都御史張岐不稱風紀請召用王竑李秉葉盛忤旨下錦衣獄得釋尋進郎中外戚周彧與畿内民争田上使韶往勘韶歸劾奏之疏入詔以田歸民而責韶等方命復下詔獄科道官交章捄得釋當是時韶與何喬新同官並有重召一時稱何彭遷四川副使安岳扈氏焚滅劉姓一家二十一人定逺曹氏殺其兄一家十有二人皆以疑獄乆淹韶一訊得實咸伏辜十一年陞本司按察使鎮守雲南太監錢能進金燈擾道路韶劾之不報十四年陞廣東左布政使疏薦陳獻章於朝時朝廷屢遣中官採辦土物韶屢有陳奏復以論太監梁芳事忤旨調貴州吏部尚書尹旻屢薦韶可大用尋擢右副都御史廵撫蘇松嘉湖等處二十一年以星變求言韶應詔陳言條上漸不見終四事言内臣貢獻皇妃加於嫡后陛下褒賞其家幾與先帝后家等一也内臣日増數至萬計利源兵柄盡付其手作奸犯科一切不問二也四方貢物通畨航海科擾百姓驚動四夷三也六卿大臣並加師保諸寺監卿兼領髙官及其休去月廪嵗輿徧施凢鄙四也時已召為大理卿及是疏上道改右副都御史廵撫順天等處兼整飭薊北軍務韶復累有建白孝宗即位臣僚交薦韶與王恕等人望所屬召為刑部右侍郎元年嘉興百戸陳輔為亂陷府城大掠遁入太湖遣韶廵視韶追敗輔衆殱其渠魁因劾罷守臣一人事遂定留治浙韶請鹽課有宿逋者酌其年嵗乆近量蠲與減復減處州及泰順縣礦課嵗萬八百有竒事竣還朝圖進竈戸窮苦之狀凢八復條陳六事戸部覆議通行為例從之明年轉吏部左侍郎與尚書王恕甄人才覈功實仕路為清其冬彗星見詔問羣臣時政得失軍民利病韶復疏言宦官太盛不可不早裁損又請午朝無循故事凢時政得失軍國重情乞令臣僚就御前面議取旨並見嘉納其年陞刑部尚書安逺侯栁景鎮守兩廣都御史秦紘發其賍以萬計有旨逮問詔抵景於法又皇親張巒塋墳逾制韶皆抗疏極論但下所司而已韶蒞部三年昌言正色秉節無私與王恕及喬新稱三大老而為貴戚近習所疾大學士劉吉徐溥亦不善之韶志不能盡行連疏乞休上勉留再三乃允命乘傳歸有司給月米嵗夫如制明年南京地震御史宗彛等言韶喬新張珍謝鐸陳獻章章懋彭程俱宜召用不報又明年卒年六十六溥猶當國僅予諡惠安贈太子少保韶平生孝友誠敬暮年名徳益尊正徳初林俊為江西都御史為請諡因言臣聞韶喬新少隷刑曹並名時選積官俱至尚書韶忠亮懿醇喬新貞方恭慎儒術吏事兩所精究共學古人之清同任天下之重韶沒贈諡備加仰見聖天子優寵至意但文正忠節韶皆足當不審何取惠安之義不類韶平生無以服世信後乞下議更諡事雖不行士論當焉韶所著有國朝名臣贊及莆陽成都志政訓等書子濬舉人族子甫（明史　通志　閩書　吾學編） \\n ○行人方栁東先生澥學派 \\n 莆之名族如方如林英傑踵生載之志書傳為盛事抑由累世績學敦行為有本歟然年代寖逺即師友所漸遺緒亦寥寥莫攷方栁東先生以禮學著於時號稱耆宿溯其家學尚矣 \\n 行人方栁東先生澥 \\n 方澥字源深莆田人宋仁岳之後正統四年進士授行人年五十餘矣隠然老儒猶執經講説不已扣問者紛如酬告罔倦平生尤邃禮學動止語黙不少茍嘗嘆文公家禮雖經諸儒註釋而去取或晦朝代遷改而冠服不同於是作家禮旁附書首列圖而條析於下其髙弟柯潛嘗序行之未六十求致仕歸抱經固窮未嘗輕入城府學者稱為栁東先生莆俗自水南徐資茹先生家冠婚喪祭依約家禮至澥又篤是書鄉人多化之卒年八十三孫岳有文名以南御史言事左遷泰州判官陞常徳府同知柯氏潛祭文畧曰猗歟先生吾儒之琛持行純正積學宏深又曰考徳問業邦人偕來時雨所化罔不為才至於遐方亦沾膏馥瞻仰斗山委心而服年餘八十進徳彌隆俯仰無怍以夀考終（莆陽文獻　閩書　柯竹巖集） \\n ○朱體光先生煜學派 \\n 朱體光先生煜 \\n 朱煜字體光始育而聲嗄及長自分不堪世用乃閉戸讀書以修身行善為事年十七輙為鄉人師少保翁世資學士呉希賢布政周瑛參議朱文環副使丘山僉事楊琅皆出其門里嘗有疑獄太守潘本愚以書請曰先生盛徳厭人心願得一言而决煜陳説無隠情潘守深然之繼復有請竟以疾辭後二子愷悌俱進士煜累贈南京戸部郎中（莆田志） \\n 少傅翁資甫先生世資 \\n 翁世資字資甫父瑛翰林檢討掌國子助教事樂易喜酒姻黨皆親資舉進士授戸部主事政暇輙繙閲舊案究其利弊渉獵廣記因而明習典故條例因革悉所諳練大為部堂諸卿佐所重丁外艱歸景泰改元尚書金濓奏起復之固辭終制服闋復除舊官遂委典各司章奏未幾陞署郎中適江南水災屬世資勘驗因奏免應天太平寧國安慶廬州等府及建陽宣城等衛税糧五十萬餘石芻束倍之且檄所司賑恤英宗復位之元年大臣多罷上識世資可大用遂擢工部右侍郎三年内織染局言蘇杭五府織造上供文綺七千疋未就合别遣督又賞賜不足宜加造七千疋世資謂東南水潦民苦艱食朝廷宜樽節之因與尚書趙榮左侍郎霍瑄議減其半榮瑄皆有難色世資曰倘得罪某請以父子三人當之疏請上疑其要譽推主議者下世資錦衣獄貶知衡州至則决疑獄新廟學修石皷書院立便民倉百廢具舉衡衛帥有戾法者世資稍抑之遂誣其怨望逮至京上不直衛帥復世資官成化元年陞江西布政使適廣東寇發王師南下有議令江西轉餉計非用十萬人不可世資令齎銀就廣東糴之且為奏蠲民賦百七十餘石五年陞都察院右副都御史廵撫山東明年秋東土大饑發廩勸分遣官賑恤八年遷戸部侍郎十三年奉勅總督京通等處倉塲明年進本部尚書世資乆處計司出入劑量懸合事宜以年及請老加太子少保給驛歸有司給月米嵗夫賜勅曰朕聞羲易繫終吉之辭禮經明進退之節卿累疏求去盖得節於禮經朕既允而復陞者亦欲錫卿終吉之福君臣上下不各盡與卿歸其篤念乎此優游田里化導鄉人俾後賢觀法風俗淳厚則足副朕眷遇之懐時人榮之卒贈太子少傅世資居官四十餘年謙約和厚善兄弟廣交遊家無餘貲兄世用貴州參議居官亷慎世用子淕令太和御史有事於縣淕持不可坐免歸（閩書） \\n 僉事楊朝重先生琅 \\n 楊琅字朝重舉天順鄉試第一登進士授監察御史憲廟登極詔書停罷鎮守内臣中外欣悦既改元有貢獻希復者琅極言内臣不可預政倖門不可輕啓復與陳恭愍選論劾兵部尚書馬昻翰林學士倪謙請起兵部尚書王竑召還給事中王徽修撰羅倫等俱不報時號敢言御史出按江浙二藩静重不苛擢山東按察僉事提調學政適嵗歉癘疫大作廵撫大臣以地廣民饑命琅與藩臬分道出賑琅精心受事行至東阿染疾既革自起更衣冠端坐舟中乃卒諸生哀感醵賻以歸琅居家孝友蒞官端介篤學善文兼工書法從子國本（閩書） \\n  \\n 　"}
{"章节": "閩中理學淵源考卷五十三", "正文": "　 \\n 閩中理學淵源考卷五十三 \\n 　 \\n  \\n  \\n 廣平府知府李清馥撰 \\n ○布政周翠渠先生瑛學派 \\n 莆中先正綽有典型攷公同時有彭從吾黄未軒諸公論學切磋皆負一時之望讀公題嘉魚李氏大厓義學記語夫功夫次第而箴砭後學共師白沙之失前輩持守之嚴可見矣再按公生漳之鎮海早嵗淵源授受皆得之布衣陳公故其所學所守醇然洛閩派的焉 \\n 布政周翠渠先生瑛 \\n 周瑛字梁石其先莆人父洪武間自莆田調戍於漳浦之鎮海衛因家焉惟時衛所雖建而學校未興瑛由邑學生領正統癸酉鄉薦不第乃博覽羣籍鈎深探頥成化己丑成進士知廣徳州興文教絶淫祠嚴生女不舉者之禁陞南禮部郎中出為撫州知府調改鎮逺府秩滿歸省弘治初王端毅恕為吏部即家起四川參政尋轉右布政使丁内艱除服乞致仕給事中楊亷呉世中交薦其學行起用竟弗赴瑛未第時受學於陳布衣真晟尊嚮而篤信之及舉進士與新會陳白沙遼左賀克恭上下議論然瑛以居敬窮理為鵠白沙之學有所不契寓書李大厓承箕以辨之曰某聞人心無外為有外者非也聖人静有以立天下之大本動有以行天下之逹道由體及用一以貫之其餘為學皆由博以反約博者萬殊也約者一本也求諸萬殊而後一本可得一本既得則所謂萬殊者亦可推此以貫之矣某請得以言其功程次第盖始學之要以收放心為先務收放心居敬是也居敬則心存聰明睿智皆由此出然後可以窮理所謂窮理者非謂静守此心而理自見也盖亦推之以極其至焉耳孟子曰萬物皆備於我此言人心無外也不即物以窮理其能盡此心之體乎故自性情之微以及形骸之粗自食息之末以及綱常之大自六經之奥以及天地萬物之廣皆不可不求其理求其理謂求其自然與其當然又於自然當然求其所以然積累既多自然融會貫通而於一本者亦自得之矣一本固非學者所易言然聞之中庸有曰喜怒哀樂之未發謂之中又曰上天之載無聲無臭至矣此譬如榖種雖自塊然而根苗花實皆聚於此又如雞卵雖自渾然而羽毛觜角皆具於此及其發見於行事在聖人體用一貫在學者未免差互盖在已者有所拘蔽故所發不無偏重之殊在外者有所揺奪故所施不無遷就之異然而既見本源則於處善亦安循理亦樂至於患難事變雖以死易生亦甘心為之此聖賢之大畧也今不務此乃塊然静坐求畢體用之學吾見其難矣瑛自得第後歸於莆所著有經世管鑰律吕管鑰字書纂要翠渠類藁廣徳志蜀志漳志等編嘗與黄仲昭同修府志議論間有不合自謂莆陽抝史云卒年八十九學者稱為翠渠先生 \\n 縣令鄭文坡先生衷 \\n 鄭衷字世和龍溪人自幼向上學務踐履嘗游周翠渠瑛之門每見稱許事父及繼母以孝聞丁繼母憂念喪母年幼追服三年正徳癸酉鄉舉令南康作興學校俸給外一毫不取以不善事上官謫廣徳州學正提學顧陽和薦其古行古心與世殊調轉揚州教授陞武陵令致仕歸晚益嗜學築精舍於文山之坡鄉人稱文坡先生（閩書　郡志） \\n 縣令施近甫先生仁 \\n 施仁字近甫龍溪人少以聖賢自期博洽善屬文顧舉業非其好也同邑林魁一見奇之弱冠負笈逰莆者三載於黄未軒周翠渠諸先生靡不論世尚友歸而躬行孝弟父母兄弟間動相規切期諭諸道與同時潘鳴時髙則賢潘桂芳周一陽稱五賢當道如沈寵周賢宣姜寳延致書院以訓多士嘉靖丙寅選貢北上復與貢安國參証異聞選授紹興司訓王龍溪畿其邑人也時過從論説宗良知之旨已轉諭建安與諸士會水西觀以實修相砥所梓有建安興學録復古議太上感應篇八事圖説無非誘翼人心還古之道用薦擢龍門知縣政尚清簡懸趙清獻遺像於退食之堂焚香告之曰倘有負心願公示譴暇與諸生講論不輟自縣治至村落並開立社學鄉約課督曉解改東筦以内艱歸不復出四壁恬然坐次左右經史矻矻誦讀倦則正襟危坐凝神定慮與友人談道外無他營其接引後學提闗啟鑰心口無留隠焉年八十九卒所著有修正要語及諸詩文多根極理要之言姪三畏任教諭好古力行家庭間自相師友云（閩書　郡志） \\n 僉事宋立齋先生端儀 \\n 宋端儀字孔時莆田人幼嘗侍父助教公校文江右時御史天台陳選監塲屋因私試以文深器之父為安州學正每令預堂試諸生皆歎服以為弗如也舉成化辛丑進士拜禮部主事歴主客員外郎凡四裔朝貢之使以方物贄見一毫不苟取其或有所求請必條舉典故辨析開諭使心服而去乆之遷廣東提學僉事既至嚴立教法務欲以身表率而痛抑其浮誕竒險之習在廣五年列郡之士知所嚮方年甫五十六卒於官端儀居家孝友動循禮法自其少時已有志泛濫羣籍尚友古人凡鄉之先輩皆考究而知其邪正賢否郡守青田潘琴以郡學所祀鄉賢多弗稱典禮乃發策詢於諸生惟端儀所對策考論精審潘大加歡賞其在禮部署清務簡无留意正學而於程朱微言緒論無不究極旨歸平生不作韻語間有議論皆根據義理闗渉世教不規規麗藻之工而已嘗考正宋史道學傳進程氏門人吕大臨謂其深潛縝宻當不在劉李尹謝游楊之下又以程氏師友淵源朱子已有録以示後學而朱子門人亦多哲士尚未有表著之者因集黄勉齋以下及私淑有得如真文忠諸公凡若干人為考亭淵源録又嘗修祠部典故廣東通志畧宋行朝録皆未脱稿其修道南三先生遺書朱子事類鄉賢考證莆陽遺事莆陽舊事偶録立齋閒録立齋稿髙科考宋氏族譜等書藏於家（洛閩源流録　莆陽文獻） \\n 忠裕黄後峰先生鞏 \\n 黄鞏字伯固號後峰莆田人弘治十八年進士推官徳安府陞刑部主事歴兵部郎中丁内艱守制家居三年不出戸庭鄉前輩如鄭山齋方松厓陳時周周翠渠咸推重之與為忘年友見素林公尤愛之戊寅春服除將赴部會武宗北廵人心危疑或沮鞏行鞏題書屋曰石田茅屋為生太拙鴟夷馬革自許何愚衆不能沮竟北上補武選正徳十四年春上將南廵時寧庶人乆蓄逆謀蕭敬朱寧張銳在司禮錦衣東厰與庶人交通江彬又握勁兵在上左右中外為憂公卿交疏不聽鞏以事由彬而言者怵彬威鮮指及乃獨疏六事其畧曰陛下臨御以來祖宗之紀綱法度一壊於逆瑾再壊於佞倖又再壊於邉帥至是將蕩然無餘矣天下知有權臣而不知有陛下寧忤陛下而不敢忤權臣亂本已生禍變將起竊恐陛下知之晚矣試舉圖治六事於今為最急者陳之其一曰崇正學臣聞聖人主静君子慎動陛下盤逰無度流連忘反者無乃動之過乎伏望陛下髙拱九重凝神定慮屏紛華斥異端逺佞人延故老訪忠良可以涵養氣質薫陶徳性而聖學惟新聖政自舉其二曰通言路言路者國家之命脈也言路之通塞國家之治亂係焉竊見近時臣僚奏牘間或言及時政往往匿不以聞其或事闗權臣則又留中不出而中傷以他事由是雖有安民長策謀國至計無因以逹雖有必亂之事不軌之臣陛下無由而知之矣天下烏得而不亂哉伏望陛下廣開言路不責以出位不加以好名如此則忠言日進聰明日廣雖亂臣賊子亦將有所畏而不敢肆矣其三曰正名號陛下近日以來無故自稱為威武大將軍太師鎮國公逺近傳聞莫不驚疑夫陛下自稱為公誰則為陛下者伏望陛下即日削去諸名號以昭上下之分以明示天下之人庶幾體統以正而朝廷自尊矣其四曰戒逰幸陛下始時逰戲不出大庭馳逐止於南内既而幸宣府幸大同幸太原幸陜西榆林諸處所至費財動衆郡縣騷然至使民間一夫一婦不能相保陛下為民父母何忍使民至此近者復有南廵之命南方之民争先挈妻子避去者流離奔踣敢怨而不敢言即今江淮之饑父子兄弟相食天時人事如此加以休息愛養尤恐不支况又重以蹙之其何不流而為盗賊也奸雄窺伺待時而發變生在内則欲歸無路變生在外則望救無及陛下斯時悔之晚矣彼居位大臣用事中官親暱羣小皆欲陛下逺出而後得以擅權自恣乘機為利也其不然則亦袖手旁觀如秦人視越人休戚不相渉也伏望陛下翻然悔悟下哀痛罪巳之詔罷南廵撤宣府行宫示不復出發内帑以賑江淮散邉軍以歸卒伍雪既往之謬舉收既失之人心如是則尚可為也其五曰去小人自古小人用事未有不亡國而喪身者也謹按今之小人簸弄威權貪圖富貴者實繁有徒至於首開邉事以兵為戲使陛下勞天下之力竭四海之財傷百姓之心者則江彬之為也彬本行伍庸流兇狠傲誕無人臣禮臣等但見其有可誅之罪不見其有可賞之功今乃賜以國姓封以伯爵託以心腹付以京營之寄此養亂之道也天下切齒唾罵皆欲食彬之肉陛下亦何惜一彬以謝天下哉其六曰建儲貳陛下春秋漸髙前星未耀祖宗社稷之託懸懸無所寄方且逺事逰觀屢犯不測收置義子布滿左右獨不能豫建親賢以承大業臣以為陛下太倒置也伏望陛下將近時羣臣建儲章疏付在廷文武大臣共圖大議即於宗室中遴選親賢一人養於宫中以繫四海之望待他日誕生皇子之後俾其出就外藩實宗社無疆之休也車駕員外郎陸震見公疏即碎已疏草曰願同署名進疏入上怒甚下詔獄鉗校於廷五日三訊杖百餘坐繫逾月除名鞏體最羸衆咸謂必死乃死得甦震竟死當是時海内盛傳其疏歸後杜門著述家素貧客至留飯或至日中未舉火貸米隣家恬不屑意嘉靖改元召為南京大理寺丞疏請稽古正學敬天勤民取則堯舜保全君子辨别小人明年入賀卒於京師年只四十三無子素翁山齋謀以弟布之子為其後行人張净峰岳訟其直節贈大理少卿天啓初諡忠裕鞏嘗曰人生仕宦至公卿大都三四十年惟立身行道斯千載不朽世之人頋以彼易此何耶鞏沉敏好學雖疾病支離手不釋卷詩文清粹和婉自成一家所著有後峰文集又有讀書録山居筆記諸作皆未成書（吾學編） \\n 張先生元紳 \\n 張元紳莆田人以字行與呉繹思魏時敏諸人結社放情世外性坦易自稱坦齋山人嘗預修八閩通志又與方伯周翠渠編修黄未軒共修郡志郡多韋布獨行之士往林貞肅以名節髙一世於時雲蒸躍起不獨冠紳即如處士張元紳劉文暘方在源陳夀徴輩咸鞠躬質行貞肅居恒數招邀此數人奬引甚至以故更相淬礪以成一時之盛 \\n ○縣令呉淳夫先生仲珠學派 \\n 按呉公亦留心經學者縣令 \\n 呉淳夫先生仲珠 \\n 呉仲珠字淳夫莆田人少精學業踈於世故登成化乙未進士授義烏知縣以公錢助喪為御史所按嘆曰士何往不自得哉遂拂衣歸家居授徒分晰經傳奥語以訓後學著有四書詩經講説（道南源委） \\n  \\n 　"}
{"章节": "閩中理學淵源考卷五十四", "正文": "　 \\n 閩中理學淵源考卷五十四 \\n 　 \\n  \\n  \\n 廣平府知府李清馥撰 \\n ○恭清陳時周先生茂烈學派 \\n 按白沙之學明代諸公共議之謂其近於禪學然其髙風素節亦可追已時周先生師事白沙其省身克己之録未知與師門宗旨如何攷之林公見素誌公墓曰隠衷粹行對天地而質鬼神其人品在黄憲管寧之右當時莆中諸公推許亦無異詞其操履可想矣 \\n 恭清陳時周先生茂烈 \\n 陳茂烈字時周莆田人也先世瑞安人曽大父以軍功隷興化衛總旗於是遂為莆人茂烈方髫年繼父戎役厲志不與羣兒伍晝入署夜歸則讀書祖母憐其孱弱亟止之乃覆燈黙誦不輟年十八慨然嘆曰善學聖人者莫如顔曽顔之克己曽之省身夫非學之法歟作省克録自考弘治九年第進士嘗使廣東一切餽贐悉卻之是時新會陳獻章以理學倡東南茂烈則往執弟子禮語累日獻章甚喜告以學須静一於是退作静思録佩其言終身為吉安理官十餘年入為監察御史袍服樸素騎一牝馬身若無官顧獨繫風紀之重有尚書佀子受賂而崔志端者亦為尚書故道流也皆以内援蟠結不能去茂烈再劾佀罷之崔仍留茂烈意未得而會其母張年七十有七老矣遂疏乞終養去家居身自治畦一奚奴拾薪服食麄糲夜卧不能具一帷短牀敝席漠如也太守以其作苦遣二力助之三日白守曰是使野人多事且溢口食也遣還茂烈雖不究於仕然故具經濟才其在吉安持大體開至誠廸以民彝上下信服有婦嫠家富族人利其貲誣婦且别適特為白之令終所至民有嫁妾者妾娠縁妻悍去之比生子歸承父業族羣争不决乃驗以女兄特類争者遂服時守張嚴鷙而茂烈以寛佐之當道或深文皆徐為申釋明允公恕既去而有遺思力耕養母者若而嵗銓部稔其行清苦奏改晉江教諭以資養辭既而守臣復上其孝行貧苦狀武宗嘉之詔視侍郎潘禮故事月給米三石茂烈復辭古人行傭負米皆以為親臣即貧應未至此且母年八十有六來日無多願以身力作報母囏勞不願當廪賜上不允間四嵗母卒茂烈抱疾强起號泣寢地疾遂亟未幾亦卒所産惟一女以身後屬司冦林俊俊為治其喪立族子逺揚為後海内大夫士聞而傷之御史王應鵬以狀聞謂茂烈亷如石守道而所養獨純孝如徐仲車而所處尤困天子悼焉詔所司表宅里曰孝亷仍恤其家茂烈嚮道甚蚤比聞新會之教契悟亦深安貧樂志泰然自足日坐斗室究極五經四書之旨以身體驗隨得隨録嘗曰儒有向上工夫詩文特土苴耳嘗與友人論學書曰承示胡敬齋書日不釋手議論精切用心良苦假所修如之當於吾道中求之也恨生晚而未考其世焉至於論白沙一峰二先生與丘文莊張東白頗有抑揚盖一時之言而非盖棺之論也文莊二公吾不及知一峰之志節尚矣白沙之學而疑其禪非真知白沙者也人一心也其用一耳士以記誦辭章競科名日趨於下矣向上將誰主耶世方以是相率任道者憂之故曰古人棄糟粕糟粕非真傳又曰莫笑世間無著述真儒不是鄭康成正懼其功倍於小學而妨此大道也白沙之初見康齋而歸也閉戸窮盡古今典籍又築臺静坐不出閾外者數年深潛静思真積力乆心悟理融而自得之妙非人所能知也敬齋亦學於康齋同門者也諒未及面而資麗澤之益又未知其發言之由無怪乎其作疑也自今攷之敬齋懼學者舍下學而躐於上逹若白沙則懼學者逐口耳而忘乎身心也竊嘗細玩尊徳性道問學一章學聖賢之法備矣然人之氣禀不一清者知之勝淳者行之勝無偏廢焉所入異而所造一矣安得起敬齋於九原相與細詳又曰萬物備於我反而求之於心身無限欠缺無限病痛至於中之欺慊冷煖自知若夫愧影愧衾嚴切之功無踰於此烈雖鄙薄每自檢點勉循規矩今事至教先以治病為急若病去藥除則終身之訓也其持論如此林貞肅俊曰時周領悟既深而充養益熟隠衷粹行對天地而質鬼神第其人品當在黄憲管寧之右焉天啓辛酉諡恭清（越章録　莆陽文獻） \\n 教諭郭約之先生克一 \\n 郭克一字約之惠安人為人坦夷有志趣嘗講學於莆以弟子禮見如賔陳先生先生語以為學當涵養本原不在枝葉繁辭克一深佩服之領正徳癸酉鄉薦癸未試春官乙榜授歸善教諭歸善學在郭外殿宇敝壊諸生徒寄空籍於學分齋肄業之規弛甚克一慨然振而興之倡率諸尚義者鳩材募功重新學舍俾士有歸息而嚴立條教以約束之躬為講説經旨士心竦然諸司行部至惠州者莫不嘆賞居三年丁母憂歸卒於家（邑志） \\n 侍郎鄭山齋先生岳 \\n 鄭岳字汝華號山齋莆人南湖先生露之裔七嵗而孤頼母林兄嵎食貧而撫教之踰弱冠登弘治六年進士授刑部主事論囚東市錦衣千戸張福恃勢越坐岳奏論語渉中貴旨下詔獄堂官疏救得釋轉員外郎湖廣按察僉事宗藩侵民田累奏不决岳竟歸之民荆岳嵗饑設法賑活甚衆常徳守刑貨黷濫捕其左右置之法守解印綬去南臺會薦天下方面官十七人岳與焉正徳初擢廣西兵備副使征黒松洞奏捷調廣東尋擢江西按察使振揚風紀為逆濠所忌連擢其地左右布政使濠横奪民田億萬計民設寨聚守濠諷總制剿以兵岳力沮之副使李夢陽御史江萬實相訐奏下藩臬會勘岳欲平其理而夢陽務求勝濠從而嗾之執岳憲司舊役考掠誣岳用公堂銀文致送濠禁錮事聞下鎮廵勘報濠左右夾持成獄臺省暨江西撫臣交疏其枉遣大理寺卿燕忠給事中黎奭覆勘竟為濠所陷自誣服罷後濠反伏誅起四川左布政使以母喪未終制不赴嘉靖初陞右副都御史廵撫江西至則民擁道聚觀手額相慶岳奏賑恤受兵郡縣定討逆功及贈祀死事之臣皆報可甫三月擢大理寺卿輔臣以擁立世宗功議封伯岳遺書内閣所厚蔣冕勸其辭避林俊以司冦召至協衷守法一無所假勘事陜西正總兵官李隆罪前後凡四上疏皆切時政陞兵部侍郎大同兵變赦而復叛岳宻令總兵桂勇斬首惡數人事遂定已而勘報及大璫弟姪名岳駁正之權倖側目又以議禮忤旨奪俸言官風聞媒糵其短因力請致仕歸凢十五年卒於家岳嚴毅端諒好禮勤書老猶不懈尤喜奬掖後進事寡母甚孝念兄鞠哀恩罄官俸以報搆蒲坂祖祠益祭田治先世諸墓至於開渠造橋建社有利於鄉族者槩不惜費所著有山齋净藁吟藁奏議駁藁莆陽文獻莆陽志畧等書享年七十二子泓字士流初為逆濠所陷謫戍赦回蔭授詹事府録事疏歸終養（莆陽縣志　柯維騏撰本傳　閩書） \\n  \\n 　"}
{"章节": "閩中理學淵源考卷五十五", "正文": "　 \\n 閩中理學淵源考卷五十五 \\n 　 \\n  \\n  \\n 廣平府知府李清馥撰 \\n ○訓導劉子賢先生閔學派 \\n 按劉先生閔在成化弘治間一時師友極盛而與鄭公紀切磋最篤者也攷鄭東園遺事謂鄭公與劉子賢先生隠雲洞山中玩易攷禮主静慎動以求至道一時名士翕然歸仰泉南陳剩夫每來留閲月自言得見鄭子方覺荒踈修撰羅一峰謫官泉州往返必約鄭氏於風亭僧舍講論數宿曰東園學問心得為多又攷虚齋蔡文莊亦寓書子賢皆企其實踐工夫儒效修著非空言者於時諸公皆一代之英並世而起其出也有鳯翔千仞之槩其處也有潛龍不拔之貞詳攷所立皆涵養深淳原本經術追溯乎乾淳講學之盛無媿也迨後新説繁興講席互設而窮經實踐之意微嗚嘑師友傳述盛衰之運可以觀矣 \\n 訓導劉子賢先生閔 \\n 劉閔字子賢莆田人幼有至性少長知學即絶意科舉凡禔躬訓家必以聖賢為法祭祀奠獻一遵禮經以父柩及祖母柩未塟遂斷酒肉逺房室雖授館鄰邑而朔望必歸哭殯所如是者三年鄰族憐之為之助塟婦失愛於母出之終身不復娶温凊定省疾不觧衣母或有怒則竟夕跪牀下副使羅璟立社學延閔為師提學周韋菴孟中捐銀助養太守王弼每遇祭祀必延致齋所曰此人能消鄙吝豈減黄叔度耶亦置田資之閔并受不却及母卒即送田還官廬墓三年嵗凶弟婦求分異闔戸自撾感悟復合弘治中林貞肅俊言其恭慎醇粹孝友髙古徳宇道風自覺難比願禮致入侍東宫必能涵煦薫育有所裨益不報正徳元年詔授儒學訓導所著有家禮考註昭穆圖宗子説五倫啓蒙孝經刋誤等書温陵蔡文莊曽寄書畧曰觀先生所自待斷斷然實地根本工夫一掃却許多煩冗枝葉愚意今日大勢如此匡治之計須是先生輩出身也然雖未即出易之損九二曰利貞弗損益之盖言雖未為時用然其弗損所守如此則所以益於上者亦既多矣而况又有所謂子弟從之則孝弟忠信者乎小兒存畏今年九嵗矣家父母留在膝下去先生纔百餘里而未能即時遣詣門下以供灑掃途中徒為念之耳（道南源委　蔡文莊集） \\n 司徒鄭廷綱先生紀 \\n 鄭紀字廷綱仙逰人南湖淑之後舉天順庚辰進士為翰林庶吉士授檢討與謝一夔劉徤周經張元禎諸公講性理之學以經濟相許其為文章披竒剔怪瀾立星回深博藴藉益探以有憲宗登極上太平十策以親老引病歸養父沒哀毁骨立知府以金助塟謝不受喪畢廬墓讀書與孝子劉閔泉南陳剩夫相往來修撰羅倫謫官泉州亦時會聚講論倣義門家規藍田鄉約朱子義倉以濟族睦鄉家食二十餘年再起供職遷浙江提學副使令諸生兼讀五經白文行鄉射革浮屠毁淫祠孝宗登極上疏勸御經筵近儒臣論聖學以正心為要言甚切至有旨嘉納召為國子祭酒監規嚴正師生凛然國學有膳餘銀千兩典簿以常例奉紀曰膳為監生何與祭酒悉歸官同官謂紀形其短銜之紀固以前輩自處遇科道官不能折節為禮因相與攟撫其事論劾之孝宗謂紀任未乆何遽有此令條析以聞改南京通政司左通政七年陞南京太常卿武宗在東宫行冠禮紀采古今帝王嘉言善行凡百條各繪圖作贊名曰聖功圖表啓以進且言皇太子當近正人聞正言不可與儇薄内侍逰上優答之陞南京戸部侍郎適南畿災紀以漕米權宜水兊積出餘米二十餘萬石賑濟又將月糧放支本色以平米價奏革京儲冗食鹽鈔攬納之弊皆有惠利及人然竟以前論踵襲言者不已紀亦屢疏乞休十七年進南戸部尚書致仕卒年七十六遺命請劉閔治喪勿乞塟祭訃聞賜塟如故事有奏議四卷聖功圖十卷歸田録八卷文集前後續别五十卷子主敬主忠主忠蔭補夀州同知守官飭簠簋而歸田好施祀鄉賢（閩書　莆陽文獻） \\n ○主事柯希齋先生維祺學派 \\n 主事柯希齋先生維祺 \\n 柯維祺字竒純號希齋莆田人幼靈頴希慕古哲林貞肅陳孝亷雅重之弱冠領鄉薦登嘉靖癸未進士出黄文裕佐之門文裕語人曰異時無忝鴻儒柯氏子也授南戸部主事時年二十六即移疾歸烏石山中聚舊業而紬繹之别淆亂訂是非會萬於一及門之士先後至四百餘人傳授靡倦要以躬行為先慨近世學者樂徑悟而憚積累竊禪家之説以掩孤陋作左右二銘明其意著講纂二卷以辨心術端趣向為實志以存敬畏宻操履為實功而其極以宰理人物成能天地為實用至於為學次第懇懇致意於誠之一字謂心與理一之謂誠言與行一之謂誠終與始一之謂誠盖允蹈之也録所答問釐為心解學解經解上下傳解史解六卷多儒先所未發著宋史新編共二百卷閲二十載而成書作史記考要十卷凡司馬之譏評爽實班氏之増損乖義少孫之補綴亂真諸儒之紀載異同胥辨正之而天文厯律發明尤詳又以莆陽文獻自嘉靖以來屢經兵火懼其遂湮乃撰次為二十卷以接山齋鄭岳之筆曰續莆陽文獻志與宋史新編俱以三品論人謂求道徳之士於三代之下必欲如古聖賢難矣但能忠信亷潔以禮義為進退以名節自砥礪此其根本也根本既立雖乏功業文章不足為病根本既喪即富貴功名鄙庸人耳何足取哉别著詩文集十卷續集四卷雜著二卷居常絶迹不入官府矢志清修力耕節用躬韋布之素有餘則推以佐親黨遇倭亂廬毁於冦鬻田以築小室日危坐其中接人無戲言無茍笑聞人之短蹙然必為之諱朞功不與飲燕口惟蔬食菜羮而已卒年七十八學者稱希齋先生（雒閩源流録　明名臣言行録　閩書　興化府志） \\n ○主事卓起巖先生居傅學派 \\n 攷之志乘林貞肅公奬藉人才最盛其一時説經諸師席公皆勤懇而親炙之為鄉邦倡率為後進典型其風俗醇篤有由來已 \\n 主事卓起巖先生居 \\n 傅卓居傅字起巖莆田人精於經學開館鳯山執經問難者前後數百人以鄉薦授金華訓導教廸有方青衿競奮登正徳十二年進士賜歸省一時士類競趨其門林貞肅俊方簡肅良永時過講堂與之談榷文義所著有書經四書臆説學者宗之終刑部主事門人太守鄭弼為之起墳（道南源委　莆陽志） \\n 郡守鄭諧甫先生弼 \\n 鄭弼字諧甫莆田人嘉靖癸未進士歴工部郎中出賑江南全活甚衆榷税蕪湖亷平有體遷雲南知府釋江洋株連之辟平木邦宣撫之亂年四十以親老致仕至九十三卒（莆陽選舉志） \\n 簡肅方夀卿先生良永 \\n 方良永字夀卿莆田人弘治三年進士督逋兩廣峻却饋遺為布政使劉大夏所器還授刑部主事進員外郎擢廣東僉事瓊州賊符南蛇為亂大夏時為總督檄攝海南兵備會師討平之御史坐良永失利大夏已入為本兵為白於朝賚銀幣正徳初父喪除待銓闕下外官朝見畢必謁劉瑾鴻臚導良永詣左順門叩頭畢令東向揖瑾良永竟出或勸詣瑾家良永不可及吏部除良永河南撫民僉事中旨勒致仕既去瑾怒未已欲假海南殺人事中之刑部郎中周敏力持乃不坐瑾誅起湖廣副使尋擢廣西按察使發廵按御史朱志榮罪至謫戍遷山東右布政使旋調浙江改左錢寧以鈔二萬粥於浙良永上疏曰四方甫平瘡痍未瘳浙東西雨雹寧厮養賤流假義子名躋公侯之列賜予無算納賄不貲乃敢攫民財戕邦本有司奉行急於詔旨胥吏縁為奸椎膚剥髓民不堪命鎮守太監王堂劉璟畏寧威受役使臣何敢愛一死不以聞乞陛下下寧詔獄明正典刑並治其黨以謝百姓寧懼留疏不下謀遣校尉捕假勢粥鈔者以自飾於帝而請以鈔直還之民隂召還前所遣使寧初欲散鈔徧天下先行之浙江山東山東為廵撫趙璜所格而良永白發其奸寧自是不敢粥鈔矣寧方得志公卿臺諫無敢出一語而良永以外僚訟言誅之聞者震悚良永念母老恐中禍三疏乞休去世宗即位中外交薦拜右副都御史撫治鄖陽以母老再疏乞終養都御史姚鏌請破格褒寵尚書喬宇孫交言良永家無贏貲宜用侍郎潘禮御史陳茂烈故事賜廪米詔月給三石乆之母卒詔賜祭塟皆異數也服除以故官廵撫應天即家賜勅至衢州疾作連疏乞致仕未報遽歸卒卒後有南京刑部尚書之命暨訃聞賜卹如制諡簡肅良永侍父疾衣不觧帶者三月母病良永年六十餘矣手進湯藥無少怠居倚廬哀毁稱純孝焉素善王守仁而論學與之異嘗語人曰近世專言心學自謂超悟獨到推其説以自附於象山而上逹於孔子目賢聖教人次第為小子無用之學程朱而下無不受擯而不知其入於妄弟良節官廣東左布政使亦有治行子重杰舉於鄉以孝聞 \\n ○學正林致之先生學道學派 \\n 按明代莆陽諸前輩多治尚書致之林公精熟是經嘉靖乙酉督學邵公鋭延請於三山主教恭敏馬公實師承其説焉時三山鮮習是經故邵公特延致之余攷之經籍攷馬恭敏之子歘序尚書敷言云再攷公從學於蔡王二先生其平日為學大旨未知如何至恭敏馬公之學閩書并蔣氏閩學源流皆以為宗程朱之學者 \\n 學正林致之先生學道 \\n 林學道字致之莆田人體不勝衣言不出口而向道甚勇義利之辨甚嚴終日正襟危坐非寢不脱巾履初從蔡文莊受學復之江西從王文成訂良知之説嘗游呉下有僉事某者延至其家既而聞其居喪宴會曰非吾徒也遂去之督學邵鋭選取閩中於會城書院分經擇師學道與焉司徒馬森其及門士也徐文貞階謫延平願請一見竟不造門至嘉靖間以貢授都昌訓導文貞亦督學江西喜曰吾今得見林致之矣為題像曰顔勤閔孝柴愚參魯若在聖門依稀參伍終無為州學正卒學者私諡曰貞修先生所著有原教録二卷（道南源委　莆田志） \\n ○王侃齋先生學派 \\n 王侃齋先生（闕） \\n 陳碩飛先生鳶 \\n 陳鳶海澄人字碩飛幼讀書與兄英及中表林浩相友聞莆陽王侃齋以道徳淑人相與負笈從之既歸以禮自閑築室家廟之旁非弔喪問疾不出倦時或散歩郊原悠然自賞藝圃必正樹菓木必直而方對夫婦如嚴賔延納士流温和可掬時以正言格論誘人所交林克諧夫婦染疫暴卒無敢至者鳶奔往經紀其喪嘉靖丁巳冦掠月港焚毁悉盡惟鳶居無恙郡丞許鑰聞其名餽餉不受海憲周賢宣至澄訪之鳶使家人辭曰某隷居編民有公事召無相見禮不敢見疾革命弟子以喪禮危坐而逝 \\n  \\n 　"}
{"章节": "閩中理學淵源考卷五十六", "正文": "　 \\n 閩中理學淵源考卷五十六 \\n 　 \\n  \\n  \\n 廣平府知府李清馥撰 \\n ○莆陽嘉隆以後諸先生學派 \\n 縣令歐須静先生志學 \\n 歐志學字須静莆田人淹貫經傳以貢入南雍海内交重之呉中諸文學争延為師領嘉靖乙酉鄉薦知潮陽縣興學育才人文遂盛嵗餘乞歸當道留之不可既歸開五經講席四方負笈者相踵所著有四書淵源毛詩小見衍義補要等書（道南源委　閩書） \\n 縣令阮先生琳 \\n 阮琳字廷佩莆田人嘉靖庚子舉人除金谿教諭為諸生講明正學擢知恩平勤撫字興學校文學吏治一時推奬以老丐歸結境真會誘誨後進所著有書經講義性理儀禮律厯註解圖書記愚諸集（道南源委） \\n 縣令陳立夫先生繼芳 \\n 陳繼芳字立夫少頴敏勤學通五經為文詞多有理觧同輩咸推讓之嘉靖丙戍進士授金華知縣亷介自持奸徒屏迹甫七月以病疏歸養家貧甘旨乏供乃設帳嘉禾因而負篋從逰者甚衆所著有書經精講至今以尚書起家者咸宗焉 \\n 郡守林廷彬先生華 \\n 林華字廷彬蚤孤家貧奮志讀書嘉靖壬辰進士授南京戸部主事改北刑部轉員外郎皇親張鶴齡繫刑部獄華坐累謫六安州同知廵按及督學檄為諸生師建岳麓書院令主之著岳麓口義十卷量移長沙同知尋擢鎮江知府公暇講學如岳麓時與徐問唐順之往還議論為守五年多政績最大者平民羣訴豪家擅洲田乆不决華斷為公庒收其租以省民需富民毆殺人獄以賄停華立斷論死時宰夏言以獄託華不從嗾廵按御史誣華激變逮繫詔獄發鎮江哭而送者幾萬人擁傳車不得行逮者愕眙且笑曰是可以為激變矣華至京上奏自辨世宗疑之而臺省亦多言其枉於是薄華罪罷為民家居十七載不入公府性簡静寡合鮮交晚年蔬食不與飲讌年六十七卒（莆田志） \\n 參議黄以約先生文炳 \\n 黄文炳字以約父敬甫明經修行里人敬之稱曰木齋先生文炳嘉靖乙未進士授南戸曹郎度支會計惟謹榷北新闗務除細苛所入税金下仁錢兩縣典出納闗吏不得染指又以羡餘牒計司助餉商民感惠歴江西僉事參議文炳在江西乆於分宜相無夤縁竟以罷免人稱其有守（莆田志） \\n 縣令宋斯齋先生效周 \\n 宋效周字肇斯莆田人領嘉靖辛酉鄉薦由海陽教諭陞和平知縣以徳化民羣盗觧散時制府徴令煩苛效周移書規諷遂被論劾致仕歸家絶跡公門教人以經書小學為常課謂嚮往須擇中守正造詣須積漸至精工夫須循常務實所著有悾悾子踽踽言日格子正俗編等書學者稱斯齋先生 \\n 副使陳士仁先生祥麟 \\n 陳祥麟字士仁嘉靖丙戍進士授東安知縣東安地狹隣邉時詔徴土兵討田州所過騷掠祥麟搜剔弊蠧犒餉具而民不擾嘗修學宫作社學毁淫祠改諸佛刹為書院以亷能調麻城足疾疏改湖州教授主江西文衡所得多名士遷南京刑部主事常提獄命人洒濯囹圄不深錮諸囚囚甚徳之歴員外郎中出守姚安郡雜夷難治祥麟約以威信靡不輯服母喪服闋補南安或有諷祥麟稍稍為子孫計者祥麟艴然曰昔人遺後世以安吾豈欲置之危哉嘗自言吾自筮仕以來未嘗置一人於重辟及謫戍者其亷慎仁愛類如此擢山東提學副使至則崇禮教作士氣每閲諸生文義必為之芟削改正以積勞卒於官士林傷之同寅檢行槖蕭然各捐俸為賻所著有四書詩經正蒙行世（莆田志） \\n 郎中陳宜昌先生言 \\n 陳言字宜昌觀七世孫少敏博精尚書嘉靖丙午鄉薦第八人明年會試第四人肄政禮部時泰和歐陽徳為宗伯深器重之屬吏部補其縣令言悃愊簡易奉職循理不喜矯飾逢迎以媚大吏大吏有索賄不得深嗛之者遂乞改學職得湖州教授二年遷國子博士轉禮部儀制司主事教習駙馬都尉故事都尉率驕貴易其師師取具員而已言抗顔臯席人咸重焉越明年太宰李黙被讒死言亦坐鄉故謫郴州同知已移守泰州徴拜南京刑部員外晉郎中無何免歸言性真率無他腸不習巧宦居家以孝友稱嘗修葺先世祠塋恤宗戚貧乏而撫其孤寡行敦本原所著有尚書講義六卷怡老堂存稿四卷石溪儷語二卷以子經邦貴進階一級贈吏部左侍郎兼侍讀學士（莆田志） \\n 郡守林孟鳴先生兆珂 \\n 林兆珂字孟鳴富孫嘉靖壬戍倭陷郡城與兄兆瓚俱被縶倭刃磨兄頸兆珂以身翼蔽倭義釋之萬厯甲戍進士授蒙城知縣改儀封教授陞國子監助教轉博士監丞任成均七年董宗伯其昌范少卿允臨皆所取士陞刑部主事歴員外郎中為大司冦註律例二十卷出為亷州太守丁内外艱補衡州又補安慶十年三典大郡歸之日囊無餘貲先是祖富總制兩廣奏罷採珠之令亷人徳之兆珂至先以太守行有司祭禮次日以諸孫行家人祭禮亷人榮之因作採珠行以歌祖徳所至禮名宿拔寒畯然性諒直不能婉曲事人辛丑大計後假歸遂為終焉之計家居二十載鍵戸讀書丹鉛不輟所著書宙合多識二種其最著者又有批點左傳檀弓考工參同契楚詞李杜王摩詰選詩諸書刻林艾軒楊升菴陳山人諸集皆行於世平生篤友誼故人有鄭某者老而無嗣兆珂為營塟於松嶺之麓嵗時祭掃必率其子姓酌酒酹之所著書成恒令布衣人撰序曰古云名譽不聞朋友之過吾將以樹其名也故一時文士多歸之（莆田志） \\n 布政林仲清先生澄源 \\n 林澄源字仲清嘉靖己未進士授戸部主事遷員外郎中出為貴州叅議屬水西安酋亂當事者方議用兵而澄源以蠻夷叛服靡常勦孰與撫便已而出兵殺傷過當卒用其言撫之事遂定逾年晉按察副使備兵威清即用前所撫酋授以方畧寇發輙誘禽之滇黔宴然晉參政鎮威清如故鄒進士元標以論劾江陵戍羅施道由境上澄源與盤桓彌日人或危之澄源曰昔徐晦越鄉而别臨賀后山出境而見子瞻彼何人哉吾分已定即縁此得罪吾固安之因名其菴曰定菴後以廣西按察使覲畢轉四川右布政乞終養歸歸後言者復摘其馳傳事中之則猶江陵之為也居家孝友恬静部使者交章論薦竟不起著有悟往吟及經傳講義（莆田志） \\n 林懋勛先生兆恩 \\n 林兆恩字懋勛富孫生有異質年十三好袖金散給貧人母詰之曰損有餘補不足天道也既補弟子員試皆髙等已遂棄去鋭心學道嘗憂正學榛蕪世趨二氏謂二氏之粗者吾儒所不屑精者不出吾道之範圍遂合三教而發明之著書積數百萬言大要以三綱四業為本歸儒宗孔為急隨在奬勸凡士農工賈緇衣道流人人厭其意而去時倭薄郡城會衆募兵却之又饑旱洊臻發粟拯濟頼全活者甚衆城陷後埋胔掩骼不遺餘力人尤徳焉天下名流耆宿讀其書者無不降心北面願為弟子書幣之請殆無虛嵗其教人先從治病始以此小試非其極也學者稱為三教先生（莆田志） \\n 參政盧鉉卿先生廷選 \\n 盧廷選字鉉卿萬厯壬辰進士知滄州鋤奸摘伏獄無滯訟時方興横海舟師大軍出於滄供億驛騷少不給則立糜廷選馭應有方無敢譁者巨璫挾税柄凌轢州郡廷選以民艱抗議詞色從容璫慙沮而戢歴工部郎中出知南昌府南昌故多才廷選集士課文諸生呈藝與爰書並列几案間剖決品藻無不各厭人意者修東西二湖堤弛漁利以予民歴江西參政議減宗禄就各宗現在之折額以均惠於待封之子孫時用其策諸邸悦從著為令尋以蜚語觧組去家居數載復起為湖廣參政修城垣繕干掫為固圉計盗徐賓踰城剽巨室輿議以盗伏城中當排門大索廷選獨不謂然密遣邏逺地跡之盗果獲卒於官方病中檄武昌嚴察郡獄多滯囚勢將有變殁數日而難作楚人以為神云所著有四書質義尚書雅言浴碧堂集莆（田志） \\n 劉徴仲先生文暘 \\n 劉文暘字徴仲讀書秉禮授徒尚義與姪正隆交相愛敬即閫内亦無間言後正隆領鄉薦官國子博士歸冷署無長物可獻數以為言文暘曰青氊故物正獲我心郡守王弼髙其行數造廬請見旌其門曰一鄉善士卒年八十九（莆田志） \\n 劉陶九先生堯章 \\n 劉堯章字陶九讀書百原山中因以為號少便超超異行輩為文沉思入微幾廢寢食未幾閩亂遂挈家入寒山僦居何巖之麓專意聖學静坐三年已而入百原刻意堅苦理數象緯靡不推究而返之躬行常曰涵養工夫全在應事接物上簡律一身不敢自恕意念間稍有愆違輙正色危坐終日會山中冦亂欲屠兩砦堯章挺身出見皆頼以全衆徳之歸田以謝堅却之居家孝友與兄共爨無間言時兄有子五人堯章子二人及析箸以所遺産分為七五與兄而自取二焉曰吾不忍令吾兒獨豐也人咸義之性和易近人及義之所在毅然為之嘗讀春秋傳註頗疑其鑿後得湛甘泉正傳曰此可以知聖人之心矣乃下榖城與舊友商訂成書未就而疾作將革命取陳白沙示門人六絶吟咏者再點額而逝（莆田志） \\n 副使陳鳴周先生騰鳯 \\n 陳騰鳯字鳴周萬厯丁未會試第二人授開州知州州多巨憝習弓馬乘突騎要截行刼商旅畏途騰鳯亷其實以計誘得巨魁立殺之自是賊徒屏息澶淵久困水患騰鳯設法隄防民得安堵丁内艱服闋補禹州復調太倉州婁有隠糧七千五百餘石或為田衝蕩或為■〈土冊〉漲混者民困於輸供騰鳯不避勞怨逐一洗刷遺累洒然陞兵部員外郎出為河南提學僉事秉公矢慎首拔者悉皆入彀有河洛九十元魁卷鐫行於世部覆稱最加衘再任轉浙江糧儲副使勤運輓部推卓異離任日却羡金三千盡充公儲乞歸養冡宰趙南星覆疏云人方仰其有守而有為本官則已知止而知足家居二十載杜門守静所著有四書講意尚書要言及静虚齋集卒年七十二（莆田志） \\n 孝亷林燕公先生尊賔 \\n 林尊賔字燕公莆田人崇禎壬午舉人肆力於六經諸史百家著春秋傳於三傳外别有發明又以禮記附會成書乃翻去陳言著為評定復取朱子未成之志合三禮而通之綴文成類共得十篇名曰古禮當然一時倪元璐張溥陳子龍錢肅樂輩皆折節下之計偕入都值闖賊陷京與從叔説同矢殉國著有鴈園集四卷（莆田志） \\n 林雨可先生承霖 \\n 林承霖字雨可幼時為諸生即以古人自期入麥斜巖潛心理學家貧妻子藜藿不飽絶不為意山中人皆呼曰林先生與同郡謝天駒同彚次莆陽四編行世天駒字山子擕家入山置書數千卷吟咏編摩於名利視之漠如也（莆田志） \\n 鄭牧仲先生郊 \\n 鄭郊字牧仲博學能文幼嗜經史長以著述自任家雖困乏意豁如也補郡弟子員為督學郭之竒李長倩所賞識拔置第一嘗謁銅山黄道周稱之曰鄭牧仲一日千里未易材也雲間夏允彛徐孚逺皆與定交已居壺山之南泉遂號南泉居士未嘗一至城市著書甚多註易十七卷廬陵知縣于藻為之刋行尚有史統百四十五卷及南華十轉氷書折衡偶筆寓騷孝經心箋及雜詩文若干卷藏於家弟郟邑諸生好學博識與郊齊名督學李長倩首拔食餼安貧樂道所著有皆山集及易測詩史和陶廣騷春秋表微諸書門人郭鳯喈字友日衛庠生性髙潔工詩著有郭子詩草（莆田志） \\n  \\n 　"}
{"章节": "閩中理學淵源考卷五十七", "正文": "　 \\n 閩中理學淵源考卷五十七 \\n 　 \\n  \\n  \\n 廣平府知府李清馥撰 \\n ○泉南明初諸先生學派 \\n 泉自朱子過化之後人才蔚起明初諸賢大都抱道守義恬於仕進而崇尚經説範圍禮俗猶然清源别派遺風也今志乘可考者張氏廷芳首著易説陳氏道曽精邃易學趙氏復以禮教倡鄉閭莊氏逢辰以朱學式後進其餘或隱身明志或秉節傳經各著顯晦之遭祗求立身之的要皆根柢乎先民矩度與遺世絶俗者異矣迨後蔡文莊先生獨倡宗風而紫峰凈峰次崖紫溪諸公相踵起紹源濬流漸摩數世遂成閩學一代人文之治回溯當時清源别派不更昌大而益光乎語云山川之秀有開必先則國初諸君子皆有啓迪衛道之功不可無述也今併録出以備考訂焉 \\n 張先生廷芳 \\n 張廷芳晉江人世家城南方山下父謙齋以文學召為石井書院司紏廷芳世其業以講明理學為己任冠婚喪祭一遵朱子家禮自號退密翁以見志嘗著易經十翼章圖藴義十卷未上卒於家（泉郡志　雒閩源流録） \\n 趙莊節先生復 \\n 趙復字無疾晉江人隱邑之孤山博通經史不求仕進泉俗冠婚之禮率敝於侈靡喪葬之禮多壊於浮屠無疾惓惓以古禮為之倡人多化之卒年九十五門人私諡曰莊節先生（雒閩源流録　舊郡志　閩書） \\n 莊士明先生逢辰 \\n 莊逢辰字士明晉江人元季躬耕飬母雖在亂離中不釋書卷母卒喪葬一據朱子家禮洪武初或勸之仕不答日惟教子讀書後進多師之稱靜齋先生子琛（泉郡志　閩書） \\n 州判劉子中先生嵩 \\n 劉嵩字子中晉江人博通經史所為詩文清新竒古不俟思索人謂其有謫仙才值元季不仕磊落不羈以詩酒自娛家無宿儲而處之泰然有知其貧而餽之者輙正色以謝或受所可受即送酒家及賙親友之乏者洪武初以賢良方正薦授廣西賔州判官卒於官旅櫬不能歸州人葬于州之門外泉之名士多出其門所著有中齋集（泉郡志） \\n 學正陳端誠先生道曽 \\n 陳道曽字端誠晉江人祖章應洪武四年進士以學行聞歴官禮部主事道曽性資樸茂邃於易旁及諸經子史有文名操行卓然不茍徇流俗登永樂十六年進士改庶吉士自陳願授教職改吳縣教諭陞瑞州府教授遷無為州學正所至以師道自重衡文湖廣浙江山西俱以公明稱卒于官所著有吳下集筠陽濡須等集（泉郡志） \\n 陳汝納先生亦言 \\n 陳亦言字汝納晉江人元至正間自古田侍父瓊來官本州鹽場因家焉刻苦力學貫穿經傳子史於詩賦尤工洪武初世路清平猶不樂仕進日惟與蕭子玉趙應嘉趙仕寛軰相往還講論吟咏所著有潛齋集（泉郡志　閩書） \\n 趙應嘉先生士亨 \\n 趙士亨字應嘉晉江人元季隱九峰山杜門讀書以求聖賢之學父早喪明母復老病奉養周至湯藥必親累嵗不少懈父母相繼没居喪盡禮廬墓終喪乃歸教授于鄉時山冦呂光甫嘯聚剽掠所至焚燬獨戒勿犯趙先生閭舍洪武初由人材薦授繁昌縣仲窪河泊官强赴焉尋引疾告歸（泉郡志） \\n 徵君陳栢崖先生瓛 \\n 陳瓛字微仲號栢崖由福州來家晉江性孝友不求聞達工詩詞宣徳間累召不起號為徵君 \\n （按徵君為宣徳間隱徳其著述藝文志莫考矣馥於前嵗得徵君送先六世祖樸菴府君之官序文一篇於從祖茂夫先生家附在族譜鈔本後序末題云景泰元年庚午九月吉日閩郡陳瓛序序中自云與樸菴府君素相知云其序文節畧載斯編清溪李氏家世學派卷末乾隆丁丑五月下澣清馥謹識） \\n 夏西仲先生秦 \\n 夏秦字西仲晉江人或云元進士不知何許人避亂來泉先舘涵江後居青陽授徒自給文以行重諸家誌多出其筆洪武十五年以儒士召至京師稱老疾辭歸郡守胡器敬重之每來訪蔥湯麥飯共温飽而登髙眺逺念及民間之未炊煙者胡守行贈以詩曰離筵對芳草去路遶青山日暮雙旌逺邦人拭淚看得此而守名益顯都下傳誦之以為二十顆珠也胡後歴官祭酒至永樂壬辰西仲猶稱郡庠正賓九十六翁云李氏叔元撰青陽五先生贊曰青陽祭於社者五夏李蔡以徳莊以功餘不乏通顯瞠乎後矣從西仲者碩士張徳亨里人始知有詩文之學云（李氏叔元撰青陽五先生傳） \\n 陳白齋先生 \\n 陳白齋名未詳按李氏叔元撰陳處士約齋公墓志云陳白齋倡道於石井書院其弟文齋以行業佐之其名并籍貫待考（李鹿巢先生文集） \\n 吏部楊先生端儀 \\n 楊端儀晉江人永樂三年鄉薦苐一四年進士歴官吏部主事泉郡學科目題名碑記云朱都憲鑑楊御史智蔡文莊清趙提學珤楊吏部端儀皆由省元入仕學識淵源行檢醇正有功來學數君子祠于鄉賢昭于碑刻率皆先實後名者咸可稽焉按楊公事實未詳今觀碑記側於蔡趙諸公之列共稱學識淵源碑立在明正徳十六年郡守無錫葛氏恒里人留氏志淑田氏嵓同刻石者留田二公皆鄉之望可見鄉評亦同云（朱簡齋集） \\n 侍郎楊松軒先生輿 \\n 楊輿字士載號松軒晉江人父曜宗經學純正仕至長史引年家居屢以忠君孝親為鄉後軰言之為文温潤典則輿幼好讀書未弱冠能屬文通五經尤長於春秋子史百家莫不通究嘗言場屋制度過嚴遂與徵士陳瓛温良朱鐸蔡翼何祐軰為友不求聞達建塾授徒門人數百多有學成亦不應舉輿召養於學校者戒之曰爾可比樊籠外者耶厥後如林同莊諌丘璧皆以科名顯宣徳乙卯上命進士黄某纂脩實録以輿有三長為郡總裁實録成郡守蔡錫以輿明春秋經薦授惠安訓導丁内艱服除以學行純篤擢邸府伴讀王入繼大統邸臣皆蒙顯秩獨輿出為處州知事值山寇發廵撫委輿捕治設方略連破沐溪方竹賊巢九處事聞召見文華殿問民情苦樂對曰無苦民事則民不苦歴陞南京户部右侍郎天順改元謫永州廣西苖賊滋蔓輿發策備禦宼不入境一時政教畢舉癸未入覲引老乞歸燕賜甚腆詔有司加禮焉家居十四年與朱簡齋鑑相友訓迪子孫力學治家嚴肅非禮行則不入公門於烝嘗則嚴潔承祀有問學者則條陳本末人樂近之所著有松軒集朱簡齋誌其墓（閩書　朱簡齋集　郡志） \\n 博士張先生寛 \\n 張寛晉江人正統丁卯舉人四擁臯比以醇誠博雅為名博士所至與諸生講易娓娓皆性體心宗臺使輙署上考而甘隱乞休嘗自題曰質不美皆困學而知貌不莊唯正道自持不敢虛天之賦予而尚敢較位之崇卑有司為立坊表曰翀霄（閩書） \\n 州牧楊思明先生智 \\n 楊智字思明晉江人幼有大志既領鄉薦聞臨漳林蒙庵有性理學徃從之游三年歸登天順八年進士擢南京監察御史成化四年客星變為彗星智上言妖彗示變災異迭至自非君臣恐懼旁求直言改革弊政進君子而退小人不足以弭天變宫闈之事臣不敢言望陛下深自省察裁處其在廷大臣南京守備成國公朱儀參贊機務兵部尚書李賔並猥瑣無當不足膺根本重地吏部尚書章綸則遣子應元冒貫京衛軍餘欲覬京闈之薦刑部侍郎王恕則娶指揮妻旻氏為繼而甘偶失節之婦工部侍郎范理外似樸而内姦貪大理寺少卿金紳喜徇私而多賣法應天府尹畢亨夤緣擢用衍聖公孔宏緒之淫慾驕恣凡此妨國病民皆足以召致天變疏入遂賈衆怨朱儀尤惡之會郊祀百官赴内府光禄寺點齋日尚未昃儀令人早鑰禁門智不得出為内臣邀宿儀發其事以奏有旨械京問擬上以郊祀重事而智不謹有玷風憲特降三級為廣西布政司照磨久之轉化州知州卒于官智歴仕未久其志節已卓然可稱黄氏仲昭稱智醇厚恭謹平居春風襲人義激於中則如秋霜烈日凛不可犯歐陽子所謂氣剛色仁思明有之（泉郡舊志　閩書） \\n ○縣令鄭■〈樊，心代大〉中先生馞學派 \\n 按明初泉南傳習派系多無可考惟朱簡齋先生年譜載鄭■〈樊，心代大〉中方從善髙顯宗周太初諸公皆受簡齋之學者數公惟鄭氏有傳餘亦未詳維時風尚樸厚人文方興觀簡齋平生立身本末以忠孝承家退身數十年如趙氏珤莊氏恭皆公奬藉在友教之列論者謂為一郡風教之倡不亦宜乎虛齋先生未發解時尚及見公其序簡齋之文謂公自幼至老講學弗倦以明其理力行匪懈以踐其實故能於父子君臣彛常大義各盡其道厥後王氏宣等為請祀于鄉最後何鏡山黄石齋蔡獻臣諸公同揭請諡雖時議未從然而一代之公論可審矣謹備列著之於篇 \\n 縣令鄭■〈樊，心代大〉中先生馞 \\n 鄭■〈樊，心代大〉中名馞以字行晉江人洪武丙子應天鄉薦授知程鄉治先禮義不尚法律民謡頌之程鄉民鮮知學懋中至首作新學校親為生徒講解自是始有登第者一日感疾戒其子具湯沐正衣冠端坐而逝民哀慕之立像於漢令曽芳之祠合祀焉朱簡齋祭之文曰先生懷忠敬以為徒蓄詩書以自娛踐履篤實確乎不可以為迂宅心孝友誠哉所謂君子之儒（泉郡志　朱簡齋集） \\n 都憲朱簡齋先生鑑 \\n 朱鑑字用明晉江人父則文以孝著稱鑑成童刲股愈父父竟不愈哀毁逾常力貧奉母常游鄭■〈樊，心代大〉中髙宗顯周太初諸先生之門永樂中以舉人授蒲圻教諭宣徳初擢監察御史廵按湖廣時副使僉事不行分廵屬吏殃民無惮鑑請如故事周廵所屬以安民察吏具得施行梅花峒賊久剿無功鑑詣諭皆解散湖湘風俗務外貨殖男女過三十尚無室家鑑申明洪武禮法旬月之間結親者動萬計考滿代歸正統初復命巡按廣東奉命録囚多所平反招撫逋叛甚衆禁奸戢暴所至肅然代還朝命成國公朱勇簡都指揮等官三百餘員習孫吳兵略歴代臣鑑等書擇御史有文武材者董其事右都御史陳智推鑑鑑乞開設武學以典武科奏可遂為定制七年用薦擢山西布政司左參政權璫王振擁大駕北征鑑上疏懇留極言敵勢猖獗北情不測時大駕已出不可復止土木之變景帝以郕王監國陞右布政使尋進右副都御史廵撫山西保障雁門鑑垂涕憤恨以君父之讎不共戴天上疏言額森奸詭百端殺掠無已復假和親往來偵伺蓋以送駕為由則必開關迎接稍示拒抗彼必有辭彼謀既深我慮宜逺宜急擇將練兵暫停中貴監軍假以生殺賞罰重整散漫之兵復募壯勇之士重懸賞格厚酬爵禄再徵勤王之兵夾攻並進戮力復讎庶大駕可還敵兵自退又切見太監王振毒亂天下震驚神器自江南草冦生發皆以誅振為名夫事歸朝廷則治歸宦官則亂為厲之階莫甚於此昔髙皇帝與羣臣議事必屏去左右恐泄事機伏望聖母陛下郕王殿下念祖宗開創之艱將相披臥之苦急立儲君選智勇託忠義早革内侍之權再造中興之業庶雪前恥以圖後功疏入太后讀之至於泣下及英宗北還景帝勅邊將出兵掩擊北人鑑上疏言額森慕義請和送還太上彼以誠來我以誠報彼盟未叛我兵先出失信啓釁深為未便詔嘉納焉後景帝廢太上皇子自立其子為東宫鑑貽内閣陳循書責之言前者至尊蒙塵宗社安危非得長君人心未定姬周輔成故不得已今鑾輿既歸厯數有在委裘而治亦無不可太子仁孝天下共知在廷文武羣臣共立不能夾輔烏可易置抑僕復有言陛下於太上皇論骨肉則當避位以全手足論尊卑則當固讓以盡君臣乃藉口防微反為幽閉珍羞節其日膳雉堞増於宫墻是可忍也孰不可忍循省書怒甚鑑亡何乞致仕歸英宗復辟鑑念君父大恩詣闕上表賀時石亨以奪門功荷特眷銜鑑前劾失機疑鑑欲復仕於上前極力排詆上以籌邊老臣無所闕仍賜致仕鑑厯官中外凡三十年諫疏至數十上歸里凡二十餘年年八十八卒賜祭葬所著有願學藁行於世（明史　年譜） \\n 備考 \\n 何鏡山先生撰簡齋朱公年譜序略曰某讀史至司馬温公傳平生所為未嘗不可對人言輒廢書而嘆曰嗟乎詩稱旦明傳首慎獨古昔聖賢於衾影莫知之地蓋三致意焉洎自世降而下學者樂為致飾以相競於翕訿詭隨之途義利攸分不堪自問豈復播以示人茍非詣力精深卓然天定鮮有不為流風習俗所靡者觀公之自少而長而壯而老既致身以事父復力貧以供母精勤王事養退引年効疆場之孤忠賦遂初之雅志若自微而顯者言之則刲股和粥露頂籲天是可質之神而何不可以示之民倡議立儲移書執政是可以孤行於一時而何不可共白於後世故其追叙生平也大書特書分年别月周旋語黙細大靡遺是非道貫心誠卓然天定自慎於衾影莫知之地曷克及此 \\n 名山藏臣林傳贊曰朱鑑時當倥偬有守邊功且其意在上皇而事不詳士大夫之口予讀其私傳家譜因為載之鑑上循書足振朝議之靡不見傳説而疏名賞金者獨著于世予得不為之扼腕耶 \\n 黄氏河清曰詳公之世有足隂維社稷動天地而感鬼神者惜彭惠安録本朝名臣於公偶遺之也余考吾學編名臣記弇山賞别集都御史表亦俱未録余故備書以俟補録者（詳見清源文獻） \\n 王氏宣序公行實略曰土木之變郕王監國廷臣皆謂宜承大統以安人心而公獨以邊逺孤臣上疏太后請立儲君辨大義於狐疑之秋越易儲詔頒公雖矢石疆場間憤激馳書切責宰臣極言廢立之非且言於上皇論骨肉則當避位以全手足論尊卑則當固遜以盡君臣蹇蹇諤諤言當時之所莫敢言亦言當時之所不可不言知正綱常罔恤忌諱知盡臣職罔顧身家當事果欲謀擠而公以懋勲至誠格於九重得免于禍云 \\n ○縣令李先生紹學派 \\n 按泉自明初永樂間陳氏道會以易學名而立説則自張氏廷芳著易經十翼圖藴義為始志乘載先生在正統間以嵗貢為合浦令邃於易餘事實未詳今考其門徒傳氏凱亦深於易其侄汝嘉承其家學者至雁山先生雍尤以師道自立林氏龍峰其門人也彼時虚齋倡明易學尚未顯著而諸先生逓相講明如此可知泉之經術淵源有漸矣 \\n 縣令李先生紹 \\n 李紹晉江人按紹在正統間嵗貢後為合浦縣令邃於易 \\n 主政傅時舉先生凱 \\n 傅凱字時舉少年材器拔萃究心易學成化十四年進士授户部主事提督天津等八衛督催南畿浙福財賦以賑西北饑旱事集而民不擾謝政歸日與諸士講習有文譽四方求文者踵至子浚孫檝（泉郡志　清源文獻） \\n 參政李雁山先生雍 \\n 李雍字欽讓號雁山晉江人舉弘治六年進士未謁選請告歸養林龍峰同曽往受學焉親終出仕廷議以雍篤孝清苦特薦吏部授騐封主事時人謂之赤脚吏部轉文選郎門無私謁正徳初逆璫煽禍時時欲樹置其私人雍介然抑之為附瑾者所忌出為南寧太守時在吏部已九年矣臨行蹇驢敝笥而已至南寧因俗為政不立赫赫名值嵗艱請于朝減民租十之四瑾誅清聲暢蔚擢廣東參政會枹鼔起廵撫都御史林廷選手書致之雍躬履戎行不遑啓居遘疾卒電白官舍南寧人祠雍名宦載之郡志（閩書） \\n 參政李菊泉先生汝嘉 \\n 李汝嘉字士美號菊泉父松巖二嵗而孤祖母陳氏苦節鞠育縉紳大夫若修撰羅一峰先生為之立傳賦詩松巖後讀史知大義遂為鄉邦領袖汝嘉比長就學乃從叔父合浦令紹日記經傳數百言為文下筆立就舉天順甲申進士授户部主事有貴幸侵民田者朝命覆之得實奪以歸民榷湖湘商舟清兩廣財賦搜剔奸蠧無敢私干尋陞金華知府道聞母喪歸服闋改衢州脩建郡邑二學均徭役賑貧乏葺武備雪寃滯建橋梁衢人頌之後陞淛江參政致仕孫繼芳以鄉薦授六安州學正擢乳源令以平賊功陞刑部主事歴官貴州僉事備兵思石以參議致仕壽八十餘繼芳醇深有度簡靜自守弟繼華以鄉薦知始興縣有政績始興載之名宦所著有四書日講（閩書） \\n  \\n 　"}
{"章节": "閩中理學淵源考卷五十八", "正文": "　 \\n 閩中理學淵源考卷五十八 \\n 　 \\n  \\n  \\n 廣平府知府李清馥撰 \\n ○學憲趙古愚先生珤學派 \\n 按古愚趙先生成化間人物也為虚齋先生前軰其治躬敷政重名教尚氣節洗寃恤患鞫訊如神惜遺事湮没者多而發明經書諸著作亦散佚無傳矣鄉先生每三復致愾有以哉今攷志乘所載蒞官粤東時與陳白沙論學辨難見於白沙往復之書其在家鄉惟羅一峰謫泉之時相與上下議論羅公累日過從一盂一豆日晏忘食講究不輟先生故以經術名而羅公以直節宿學共租淬礪一郡風敎之開二公蓋亦有助焉後之人能無逺遡其典型哉（再攷先生門徒莫詳惟一臞王氏宣集中書薛文清讀書録後曰余年二十二壻吾泉廣東提學僉憲趙先生家見薛公讀書録若有契於心遂求於舅而得之以歸云攷廣東僉憲趙先生即古愚先生也王公平日必經側聞講論者姑附學派之列待攷焉） \\n 學憲趙古愚先生珤 \\n 趙珤字徳用晉江人宋宗室懿王徳昭後丞相趙公汝愚裔孫生九嵗而孤依女兄適粤人劉簿者益刻勵為學尤尚志節雖貧窶不妄納交人粤有富人介簿求通先生不應謂不義而厚行將及矣遂自粤歸亡何而富人果敗其先識如此成化元年領鄉薦第一明年成進士授刑部主事先生精於鑒文能知人富貴貧賤壽夭如劵合無或爽者嘗校士禮闈得餘姚謝遷試牘詫曰宰相才也大廷之對必褎然舉首遂力薦主者後俱如所鑒出為粤東提學僉事便道過家適羅一峰謫官泉州累日相過從辨論不厭每旰設食一蔬一豆忻忻如也在廣時日以學術提醒士心校士諸州每卜其器業於文而引之所嚮士頼以成就者甚多又嘗校文瓊州士第悉下無與省闈試者諸生譁然有司亦為之請先生曰若不知也吾殆以全若占若等文氣有眚焉逺渉其不利乎衆不謂然固以請乃聽試當往道海上漂溺失舟人始驚歎趙先生神人也先生故以經術名顧又精吏治有粤豪漁食閭里持吏短長至姦人婚娶女吏不敢問如是者數十年先生聞按獄得實而置之法為學原於人倫言論風旨多足感動人者尤重禮敎是時新會陳白沙獻章論道江門先生嘗訪之訂以經訓之言間不合必移書再四白沙每論敎人禮非所急先生力正之曰昔胡餘千不敎人習四禮論者至今以為疑流風易移何輙開斯路乎白沙謂徳用之心即一峰不欺之心復書曰一峰死僕哭之慟以為今而後無復有如一峰者不謂於執事見之嘗登厓山見元張弘範勒石以詩斥之親固貧又復早背諱日不能知常祭以巳之生辰必涕泣不自禁在官嫁族女者三娶婦者五殫貲以給而宦槖固蕭然也年方强卒於官所著書有四書管見禮經解疑綱目便覽宋史集要諸編悉燬孫子復零替蓽門蓬戸而已獨其遺言逸事至今人士喜談而樂道之丁氏自申曰某自束髮以來即知有先生輒寤寐向往者久之間訪其遺文得所謂椒軒記讀之蓋先生初第時作也其言耿然有礪名砥行矜古振俗之志而先生立身居官大節槩可想見至其文字冲雅淵懿允矣造道之言惜乎不可多得聞先生卒官嶺表飄零以歸重遭回禄之厄頃讀其外孫周君所為傳與某平日所記聞者尤核且確自周君之傳出而學校鳴之當道旌之學士大夫羣而和之先生之潛徳久而彌芳矣顧采風未逮而曠典尚缺春秋俎豆邈焉未舉豈非後生者與有責哉考吾郡在成化間前有先生後有虚齋二先生里居相望先後發解登第又相繼為督學憲臣蔡先生試士江西一舉而登首拔者五十八人見於交游書問中首舉士舒梓溪即許其魁天下後無不騐當先生為考官得餘姚謝文正試牘已物色為殿元宰輔其督學廣東也於校文中預卜人休咎其鑒識與蔡先生又同二先生徳學造詣無容置論乃其品題藻鑒什不爽一此其故何哉趙以愚蔡以虚明生於愚靈生於虚卒是道也（郡志　閩書　道南源委　越章集　丁氏三陵集） \\n 備考 \\n 陳白沙先生復公書曰來教摘諸聖賢垂世之言與僕之事參而辯之大抵愛我深而告我盡也僕用是知執事之心一峰明白不欺之心也一峰死僕哭之慟以為自今而後不復有如一峰者今乃有執事幸甚幸甚執事為説本之經訓與僕所以為學所以語人者同歸而殊途但僕前簡失之太略執事見之太明故疑僕之意異於執事而實不異也執事謂浙人以胡先生不教人習四禮為疑僕因謂禮文雖不可不講然非所急正指四禮言耳非統論禮也禮無所不統有不可須臾離者克巳復禮是也若横渠以禮教人蓋亦由事推之教事事入途轍去使有所據守耳若四禮則行之有時故其説可講而知之學者進徳脩業以造於聖人緊要却不在此也程子曰且省外事但明乎善惟進誠心外事與誠心對言正指文為度數若以其至論之文為度數亦道之形見非可少者但求道者有先後緩急之序故以且省為辭省之言略也謂姑略去不為害耳此蓋為初學未知立心者言之若以外事為外物累已而非此之謂則當絶去豈直省之云乎不規規於往迹以干譽目前僕之此言亦有為而發嘗與胡先生言之矣非諷執事也此不欲形於筆札俟面告執事於僕謂無間者也茍事有未當僕得盡言之豈假諷哉僕才不逮人年二十七始發憤從吳聘君學其于古聖賢垂訓之書蓋無所不講然未知入處比歸白沙杜門不出專求所以用力之方既無師友指引惟日靠書册尋之忘寢忘食如是者亦累年而卒未得焉所謂未得謂吾此心與此理未有凑泊脗合處也於是舍彼之繁求吾之約惟在靜坐久之然後見吾此心之體隱然呈露常若有物日用間種種應酬隨吾所欲如馬之御銜勒也體認物理稽諸聖訓各有頭緒來歴如水之有源委也於是渙然自信曰作聖之功其在兹乎有學於僕者輒敎之靜坐蓋以吾所經歴粗有實效者告之非務為髙虛以誤人也執事知我過胡先生而獨不察此僕是以盡之 \\n 又 \\n 伏讀來諭執事所以進僕者至矣所以教僕者亦至矣僕一顓愚人耳凡百無所通曉惟知自守而已曩日至京師與諸賢士大夫游日聽其議論天下之事亦頗有益惟是愚懵終不能少變以同乎俗是以信己者少疑己者多也僕之所深與者皆執事同年而獨執事之名未聞也奉附到董給事書其中稱道盛徳不少置僕私心喜甚以為此來當得一見非子仁僕無以知執事然以子仁之言又未嘗不追恨於京游之日也承諭有為毁僕者有曰自立門戸者是流於禪學者甚者則曰妄人率人於偽者凡於數者之詆執事皆不信之以為毁人者無所不至自古聖賢未免見毁于人甚矣執事之心異於時人之心也僕又安敢與之强辯姑以迹之近似者為執事陳之孔子敎人文行忠信後之學孔氏者則曰一為要一者無欲也無欲則靜虛而動直然後聖可學而至矣則所謂自立門戸者非此類歟佛氏敎人曰靜坐吾亦曰靜坐曰惺惺吾亦曰惺惺調息近於數息定力有似禪定所謂流于禪學者非此類歟僕在京師適當應魁飬病之初前此克恭亦以病去二公皆能審於進退者也其行止初無與於僕亦非僕所能與也不幸其迹偶與之同出京之時又同是以天下之責不仕者輒涉於僕其責取証於二公而僕自己丑得病五六年間自汗時發母氏加老是以不能出門耳則凡責僕以不仕者遂不可解所謂妄人率人於偽者又非此類歟僕嘗讀程子之書有曰學者當審已何如不可恤浮議僕服膺斯言有年矣安敢爭天下之口而浪為憂喜耶其晦也不久則其光也不大其詘也不甚則其伸也不長物理固亦有然者矣僕或不為此戚戚也且僕聞投規於矩雖工師不能使之合雜宫於羽雖師曠不能使之一何則方圓之體不同緩急之聲異也尚何言哉尚何言哉惟執事矜其志而略其迹取之羣咻之中置之多士之列則天下之知僕者無如執事矣幸甚 \\n 何鏡山先生撰公家藏手澤序曰泉前軰趙古愚先生珤成化中以解元登進士自比部郎出為嶺南學憲善以文章卜人貴賤壽夭無不得者其為郎時充會試内簾官得謝文正公文大竒之手批曰狀元拜相必此子也及視學嶺南考校海南士所拔科舉多不足先生意者曰是姑録之後來受用終不及諸下劣等亡何科舉士過海就大比盡溺水死而下劣等者以不就試無害泉人以此二事至今好談先生先生宋室苗裔也其往弔宋厓海之濵過竒石碑謁慈元殿址祭大忠祠具有文字其過竒石碑詩嚴切惋恨尤膾炙人口人徒以先生忠義慈孝人也而今讀先生曾孫大紹所輯手澤編則有自歎詩二首以寳鑑喻心大道喻學乃知先生平日惕於内省而端於趨向當時海内名流如陳白沙羅一峰二公皆與往來切磋以求斯道真實之境此則先生所造之精微自知自進而嵗月之久著作流落之多泉人亦未有以窺公之全者也是編凡十三首詩居其七文居其六而先生遺筆盡在是矣然皆大紹訪求之四方殘編斷記之中然後乃能得之大紹席門窮巷無旦夕之積自其少年時裹糧重繭絶險以求先生遺文遍請海内縉紳詠歌先生之徳行以陳告之當道先生蓋没百餘年而後綽楔表於里閭鄉賢崇于祠祀今大紹年七十餘矣朝暮必至先生祠下低回護視其委不佞以是編之序凡五年而未得應心不加怒而請愈切為人子孫如此不亦克稱先生之後人可以媿夫世之無亷恥嗜飲食而忘其先徳者哉 \\n （按泉南明初諸先正多確守宋儒榘範蔡文莊未起時如莊氏恭與趙公其最著者莊公能物色文莊於童年取師友於莆中如吳淳夫周翠渠黄未軒皆是也趙公則閑道尤謹嘗規切白沙先生虚妙之旨白沙欲號海雲公力正之謂其近於禪號在粤往來辨難不茍為同近世先正評訂白沙諍友如羅一峰胡敬齋羅整菴人皆知之矣獨公姓氏稍略細繹白沙復公二書其心許相物色似於羅胡二公之外不作第二人觀也顧年未滿志著述又復湮没灰燼無存未得與居業録困知記並垂考信惜哉吾鄉前軰如丁氏自申張氏冕莊氏履豐何氏鏡山皆汲汲論述蓋以公實任道之器流澤桑梓愾慕無窮也馥恐載籍日杳派别愈難尋緒不禁娓娓詳之附載白沙二書并何公跋語者欲以證公所學所守端的另於同安志録公大同書院記一首入遺文内亦吉光片羽矣吾鄉鄴架藏書者多如得公文者幸借鈔録續入諒有同志曷勝企望乾隆丁丑臘月八日書於繞耕舊學家塾） \\n ○縣令莊遯菴先生槩學派 \\n 按先生為松厓公琛之子松厓趾美先徳官終廣西按察司僉事以仁恕清靖著聞故先生仕跡亦以清白世其家其源流逺有端緒郡志稱其蒞官有風槩未曽立傳今考之文莊蔡虚齋贈送序言稱先生學博志髙到官貧約如故所養益不凡其表揚師門之節固信而可徴也兹特録其派系附文莊一人著於篇端 \\n 縣令莊遯菴先生槩 \\n 莊槩字世平晉江人宋少師藻齋公之後父松厓公琛廣西僉事槩成化間嵗貢尹廣西陸川以考績改任江西信豐縣虚齋蔡文莊公送先生尹信豐序稱受業師遯菴莊先生家素貧用素約不獨未仕時為然前此尹陸川六年而貧約如故吾先生之所以為人者可知又曰先生博學髙志少年聲光馳八閩閲世益深抱負益壯所養益不凡其所施為不以官之崇卑地之廣狹限者閩書載其知信豐縣有節概云（蔡文莊文集　郡志　嵗貢） \\n ○成化以後諸先生學派 \\n 泉自成化後風氣淳龎人物挺生一時經學之茂海内宗之如虚齋蔡先生紫峰陳先生次崕林先生淨峰張先生後先倡明正學風傳響應興起者多外此若莊公恭林公■〈啓，山代口〉傅公凱李公雍郭公克一亦皆師傳友授綽有典型至黄公河清諸賢多講切問學追慕前修不茍以世儒自命者其餘豐功碩徳未能遍録特舉其師友可溯者載于編 \\n 副使莊拙齋先生恭 \\n 莊恭字儀甫號拙齋晉江人為諸生時從莆吳淳夫仲珠學而與黄未軒仲昭友成化五年登進士第授刑部主事給事中韓文等以論兩宫事被拷訊恭首疏廷救之陞員外郎出為江西按察僉事風采颷發雷擊斧斷行部南安上猶令望風觧去入與試事得豐城楊亷於落卷拔擢之成化丁未贑冦大哄禍延閩楚粤三省朝議知恭負文武才陞為本司兵備副使踰月巨魁授首建昌瑞州冦復作勢張甚恭出竒殱之前後俘馘無筭餘悉平定安輯捷聞璽書嘉勞賜金幣寳鈔南城張昇廣昌何喬新為鄉邦計咸請即本土超擢為藩使或觀察使會丁祖母憂歸卒恭孝友無間先貲悉讓諸弟俸餘則推贍戚族善物色後進奬掖不倦識蔡文莊於童年期以大儒見李文祥指為年家錚錚所交逰來往惟周翠渠瑛張東海弼雍康僖泰數人當憲宗時閹王直幻術李孜省最用事而孜省江右人也屢欲得恭為重恭絶不與通年位不滿世人惜之孫如愚新興令啓愚肇慶府教授並有聲（閩書　清源文獻） \\n 監丞林海峰先生■〈啓，山代口〉 \\n 林■〈啓，山代口〉字仰之同安人魁梧軒奕成化二十二年鄉薦第一與蔡文莊相次發解並以易學倡於鄉泉人興易學以盛二門門生也文莊易猶在泉■〈啓，山代口〉為安陸州學正安陸之易■〈啓，山代口〉發之也倣胡安定法為敎人士循軌諸生餽贈無所受而周其貧者遷國子監博士及門如趨林貞肅俊嘗録■〈啓，山代口〉之名於方石祭酒謂然居二年遷南京國子監監丞楊吏部攝祭酒當詣京或請他攝楊曰仰之在須他攝何為六舍生羣請之吏部為宜遂攝祭酒卒于官囊無一金六館書生爭致襚林貞肅以所自預深衣方履殮之為撰墓志曰仰之介而容方而不腐為文章有竒氣又曰予重得士既晚得仰之謂銘仰之耶嘉靖中有孫曰天徳者以貢歴亷州推官路南知州亷人祀之名宦其元孫一柱萬厯庚戌進士歴官參政見李衷一學派（閩書　張氏雒閩源流　林貞肅撰墓志） \\n 教諭莊翠峰先生鵬 \\n 莊鵬字萬里翠峰其號惠安人成化丙午鄉薦就選授新寧教諭議經術考古製器端文字程式以變易學者習尚學者始知所嚮方福州劉御史遜以言事出知武崗州復為藩府所擠人多斂跡鵬獨與往來會有中以飛謗者遂解職事歸獨肆力學問延接後進處鄉里是是非非不茍凈峰張公撰墓志云某生晚不及先生壯時也獨記頃年屢以通家子謁拜先生一室雅靚圖書筆硯之外無他物先生終日整襟端坐點勘書史雖分註小字亦精細不茍是時年幾六十矣與人言縱横穿貫舉古今理亂事理物情之變能使聽者竦然至聞人有善與義當勇為者必咨嗟稱賞惟恐人不及知其好學樂善如此 \\n 舉人鄭先生賢 \\n 鄭賢晉江人成化丙午舉人以易經授徒其年同登鄉榜者五十二人皆其弟子曽答莆陽陳侍御書曰承教以益壯益堅相策弟不鄙敬佩繹之年有老壯學無作輟夫子有假我數年之思而漢霸抱朝聞以為願則一義未解一理未信有非可以中道廢者不鄙治易幸附驥尾竊計猶在强仕之年豈以春闈弗售而遽餒耶君子不患名之不成而患志之不樹吾儒許多問業許多工夫尋向上去探討古聖源頭窮年邁韶不進不休則益壯之箴信可銘心其於益堅所詔則古人處一之説也遇不遇貞扵時堅不堅由之已脩已俟時有可挫不可使餒者兄視不鄙豈靡靡諱窮之夫哉若小挫而靡則所謂不愧科名者何人不愧聖賢者又何人而甘自汩没之耶近日朋友來訪者時以羲經相問難自愧麤心浮氣不能闡揚四聖奥義謂宜當討論理會使心即易易傳心而後可若夫名利一場未嘗掛諸念頭非直不以窮為恤且狂戅不知有窮者故夫益壯益堅道理雖未之逮然鄙心竊意其當如是耳兹因教音之及請益砥礪之以不負兄教（清源文獻） \\n 司訓洪汝言先生昌 \\n 洪昌字汝言南安人幼失怙鞠成于母攻禮經成化十二年嵗貢授常州司訓經學純正議論髙古嘉意作人月有課嵗有會士子翕然宗之尤長於詩文善草書時流咸推重焉 \\n 通政黄蓮峰先生河清 \\n 黄河清字應期南安人弘治十五年舉進士授吏部文選司主事歴郎中慨然以進退人才自任凡所舉錯甚稱冡宰楊文襄公一清意首薦劉大夏韓文林瀚熊繡王宗彛朱欽艾璞陳壽王質萬鏜程文程温艾洪徐昂葛嵩張良弼呂翀潘鏜劉演蕭乾元黄昭道張瑋邢珣樊禹朱廷聲等二十五人又薦恬退之士四人曰潘甫盧格張詡祝萃以風天下又若董玘萬鏜楊果聞淵姚繼嵓夏良勝章拯唐龍周廣顧珀皆其所舉士論翕然歸之稱典選得人者前有黄天台後有黄清源天台者黄孔昭清源則河清也擢太常少卿提督四夷館一日羣立于朝有一巨璫來羣揖中惟不識河清或以姓名示之璫駭曰是彼是彼明日持雙幣詣謁河清瞰其亡往返焉丁父憂歸嘉靖初年遷南京通政卒于官所著有蓮峰稿河清好讀書遍交當世士與蔡虚齋王陽明湛甘泉董中峰何大復鄭少谷諸公相善而於三衢棠陵方豪尤契豪稱其嗜學如炙悦士如姝其氣充充其心休休動履必則古稱先陳氏道基序公文集曰蓮峰先生妙齡舉進士陟華要志槩不羣尤善著作閩小泉林公嘗賞其初稿而序之莆省吾林公擕刻于粤以傳焉愚嘗受而讀之仰思國家更造文章著作至於弘治滋益精醇猶之淑氣渾噩品彚涵濡乎其間莫之遺也先生於其時以少年遭際内承家學外友天下豪俊同時若蔡虚齋王陽明諸公咸以經術著作有聞於世先生與之往復議論道契志孚故其所得益深與諸老並稱為一時之盛三衢方公固以文名家者而推崇先生謂所為文動以先秦為則斯非漫語云弟淑清潨清（閩書　清源文獻） \\n 黄先生淑清 \\n 黄淑清河清弟也自號暁江漁者為諸生棄之去入山耕讀邦君賢大夫禮之不應也令顔容端與善以艱歸與之書曰俗以仕宦丁艱曰放假葢謂歴官日多不能肆縱只一居喪當為暇日利田便舍肥肉大酒言出莫違意逐羣應入耳騐目大都如此昔吕東萊在艱講授陸象山已議其非何今古相逺不啻雲泥執事學有主腦定是踏定一步也 \\n 黄應萃先生潨清 \\n 黄潨清字應萃别號東水兩應鄉試不偶益勵志弗衰事嫡母溫凊奉養至老彌篤莊事諸伯兄日以經學相質無何嫡母没率先諸姪治窀穸既襄事廬墓側者三年過者莫不曰此孝子讀書處也潨清念生母葛氏於父卒後早出不獲供甘旨輒陟屺而號既而嘆曰古人有捐二千石間闗徒跣必覯所生而後即安我獨非人哉遂匐匍之道寢食俱廢後訪得之某里遂為母子如初人比之雍州云潨清嘗謂古之學者由源而派後之學者逐派忘源古之文如大冶肖形後之文如掌中花耳因證小序窮韓申之業而一禀之考亭為韻説十餘卷已復考班馬異同旁及唐宋諸乗為厯代史評百餘卷時而晝有得夜有書輒起而識之為觀書目録十餘卷其為文多凖東西二京諸所應舉陳言輒嚼蠟眎之耳手持一卷撫二子而歌令二子和之復于于嘯曰若視吾所獲與千畆孰多二子有樂登賢書有及為諸貢籍首潨清猶布衣蓬戸日囊故時書讀之琅然性故方不妄色笑與人語齗齗侃侃然非公正不發憤至其雅度汪涵飲人以和遇不可意貌不加遽詞不加激門閈諸後進執經問難各片言立剖去令是邦者爭嚴重之蘇氏濬曰憶余初侍先生乍而望之機發於踵乆而即之冲乎若不盈也殆所稱博學篤行君子耶（蘇紫溪先生集） \\n 黄先生希顔 \\n 黄希顔晉江人潤之父其事實未詳按何氏清源文獻曽登其姓名茲録之其著理氣説曰孔子曰太極生隂陽邵子曰道生天地是理生乎氣之説也朱晦翁曰有此理而後有此氣蔡季通曰理先而氣後是理先乎氣之説也世之學者往往多以此為疑惟恐有理氣之分判為二物耳殊不知理勝乎氣氣載乎理雖不相離而亦不相雜也善乎孔子之論道必以形而上下言之則理氣之辨明矣蓋理虛也氣實也虛者常存而實者迭有也是以天地未判之初隂陽未生之始必有理以主宰之然後動静有所分清濁有所别不然則成一氣塊耳何以為造化之機生物之本哉然而伏羲之作易兩儀之上未嘗言太極也至孔子始言之仲尼之贊易太極之上未嘗言無極也至周子始言之此皆人世之所駭而聖賢之不得已也何者弗烈其聲而聾者弗聞也不燭其形而昧者弗睹也如孔子不言太極則以氣為理者多矣周子不言無極則以道為氣者衆矣故聖賢不得已而後有是言也是豈好為竒恠之論也哉愚謂太極一圖不出伏羲範圍之外其曰太極動而生陽静而生隂即伏羲初畫之兩儀也其曰陽變隂合而生水火木金土即伏羲次畫之四象也其曰乾道成男坤道成女即三畫之八卦也其曰萬物化生即因重之六爻也夫豈有二致哉盖天地造化之具不過陰陽五行而已而萬物生成之理不過氣化形化而已是以伏羲之畫卦必始於三畫而終於六畫也傳曰剛柔相摩八卦相盪此之謂與若夫邵子一毎生二之説亦以見畫卦自然之妙而變化之無窮耳是豈伏羲之本旨哉愚敢著是説以袪世人之惑觀者恕其狂妄之罪則幸甚矣（清源文獻） \\n 參政黄以誠先生潤 \\n 黄潤字以誠晉江人正徳十六年進士授武進令值江南大饑流移數萬賑活有方邑賦重前巡撫周忱奏折布以輕之疋布扺糧一石吳廷舉議徵價疋銀五錢潤曰折布固將輕之若定五錢是重之也乃改徵三錢擢南刑部主事改兵部武選奏立選法遷車駕郎中出守松江丁外艱去松人舉前兩賢守以配潤作三清堂祀之服闋補東昌守陞河南副使備兵信陽時章華臺等處劇盜盤踞流刼潤討平之擢山西左參政念母老乞終養歸先是潤在吏部冡宰欲以科道官潤使李黙喻意固辭黙曰有吏部郎登門送官而人不受者耶潤曰有吏部郎登門送人官者耶因大笑而去同年張孚敬用事時不一見及三去國三送之張欲處以文選堅謝如前張净峰岳嘗稱潤當於古人中求之曽與書曰僻居無朋友之助幾成惰棄想令眉宇每切夣寐官曹清暇日月新功必有可以見教者便中千萬不惜大扺吾輩年紀漸老大精力亦無多切在於要緊處用工如讀書專治一經打成片叚儘有受用向在南宫讀易已有次第後來能不間斷否此如日用飲食頃刻不可放下今人苦苦要去學詩學字學文章聲口真所謂浪費精神可嘆也潤家東石時有東崖西郭之號西郭者同時同邑清節御史陳蕙也著有東石漫稾十卷經濟備考四十卷（泉郡志　張净峰集） \\n 教諭郭約之先生克一 \\n 郭克一字約之惠安人正徳八年鄉薦少從莆陳茂烈學嘉靖中署歸善教諭捐俸新學舍復分齋肄業之規申飭條教講説經旨士心竦異（閩書） \\n  \\n 　"}
{"章节": "閩中理學淵源考卷五十九", "正文": "　 \\n 閩中理學淵源考卷五十九 \\n 　 \\n  \\n  \\n 廣平府知府李清馥撰 \\n ○東林蔡氏家世學派 \\n 按蔡文莊先生先世家惠安之東林里至元代有處士諱惠者始徙晉江是為先生始祖先生嘗自述其髙祖大畧謂髙祖世安公諱潤與朱都憲公為友都憲嘗語先生云吾及識乃髙祖實一時善士曽祖諱輝中永樂甲午鄉試祖諱■〈樊，心代大〉徳不仕父諱觀慧為允元公先生為佚老會記言在會凡十七人而允元公為之長一時在列皆鄉之望文行表表出等夷而萃為一會則允元公為鉅人長徳以肇基啓後有以哉泉南自紫陽而後人文之盛實倡起於文莊是文莊先生之家世淵源尤後學不可不追尋所自焉 \\n 蔡允元先生觀慧 \\n 蔡觀慧字允元晉江人文莊公清父也既受文莊封與鄉里耆舊為逸樂會文莊撰記略曰誌書載吾泉風俗淳厚人樂為善宋時人物最盛其出而樹勲業播聲實於當世者固已班班可考其在林泉意亦當有髙人逸士志節風流之可以表世而範俗者而未之有紀也我朝百餘年來治教休明人物復熾然以盛矣然前此之仕而歸休與夫不仕而既老者率亦多匆匆竟日擾擾卒嵗而已鮮有能自取樂於分内者間有之亦未能倡為是會以同於衆也又曰今日逸樂之所以有會以逸而樂耳蓋視九老耆英之遺意而不敢盡同也在會凡十七人以齒序則家君為之長爵尊而兼齒者通政致仕張公也次則封主事黄公暨循齋黄先生怡齋賀先生三陳先生史吳包翁留顧董林楊列位先生皆鄉之望也文行表表出等夷而悉萃為一會嗚呼亦盛矣會之言曰朋友者五倫之一道義者百行之根凡我在會之人有善相勸有過相規有疑事則相質其有憂患亦相與為力也豈徒逸樂云乎哉又曰會之位惟尚齒會之儀不尚豐月必再會不疎不數也或於所居或於所游之地惟其所宜也盖始於弘治辛亥四月望至於今十有一年矣而未嘗有一日之曠惟值水旱或凶歉則暫輟此又與衆庶同其憂而不膠於逸樂也又曰吾人之會所以序天倫之樂事而亦有三益之遺規存焉不可無以傳之後生輩也乃合衆議請張公記之時各録一通置之座隅以遺後之人而張公辭曰此正後生輩所宜用心者適某以侍養歸自京師張公乃屬家君命甚為之家君遂授以其事如此并列諸公名于左張公名苗黄公名齊黄先生名績賀先生名騰三陳先生名政名襲名淮史先生名隲呉先生名瑤包先生名哲翁先生名裕留先生名昆顧先生名美董先生名鳯儀林先生名澤楊先生名溥家君名某亦封主事（閩書　蔡文莊公集） \\n 舉人蔡先生存畏 \\n 蔡存畏字思危文莊公長子生而聰頴稍長能文弘治十一年鄉薦 \\n 舉人蔡先生存微 \\n 蔡存微字嘉靖四年鄉薦 \\n 寺丞蔡先生存逺 \\n 蔡存逺字思毅嘉靖五年進士累任吉安松江二府推官官至太僕寺丞按朱氏經義考嘉靖八年存逺在松江府推官任奏獻進士蔡文莊清易經蒙引後發禮部看詳遂議行福建提學副使将易經蒙引訂証明白發刊書坊存逺所著有周易正説 \\n 郡守蔡先生如川 \\n 蔡如川字繼之文莊公曾孫萬厯元年鄉薦累官尋甸知府以礦税抗内監逮詔獄廷杖卒贈光禄寺少卿 \\n ○文莊蔡虚齋先生清學派 \\n 按明代盛時理學大明前輩言北方之學起自澠池曹氏河津薛氏南方之學發自康齋吳氏而閩中則虚齋先生實倡之先文貞公撰虚齋先生祠記曰吾閩僻在天末自朱子以来道學之正為海内宗至明代成化後虚齋先生崛起温陵首以窮經析理為事非孔孟之書不讀非程朱之説不講其於傳注也句談而字議務得朱子當日所以發明之精意盖有勉齋北溪諸君子得之口授而訛誤者而先生是評是訂故前輩遵巖王氏謂自明興以来盡心于朱子之學者虚齋先生一人而已自時厥後紫峰陳先生次崖林先生（按公初藁尚有净峰張先生）皆以里閈後進受業私淑泉州經學遂蔚然成一家言時則姚江之學大行于東南而閩士莫之遵其掛陽明弟子之録者閩無一焉此以知吾閩學者守師説踐規矩而非虚聲浮燄之所能奪然非虚齋先生其孰開之哉今經學久晦士大夫好尚趨向龎而不純浮華之徒轉相夸毗獨至蒙引存疑淺説通典諸書則行於海内家習而人尚之翕如也故嘗以為吾閩之學獨得漢儒遺意明章句謹訓詁專門授業終身不背其師言者漢儒之學也師心任智滅裂鹵莽者近代之學也是二者孰古孰今孰醇孰漓後之君子必有辨之者矣讀先公叙述閩學源流起衰救弊誠今日學者之律令格式也兹撮其畧著於篇端 \\n 文莊蔡虚齋先生清 \\n 蔡先生諱清字介夫晉江人成化十三年福建鄉試第一晉江之山鳴如玉磬者三日二十年成進士即乞假歸講學水陸僧寺江南之士多來從逰事親讀書之外未嘗急求仕進他日為其母冩容母愀然曰吾聞母以子貴今汝舉進士有年矣吾猶故巾幗先生聞言大傷之即赴選得禮部主事是為弘治初元吏部尚書王恕重其學行奏改為吏部稽勲主事時與談論諮訪先生因上管見二劄於恕言今朝廷之患在紀綱廢弛以至士風日弊民力日絀當大有以振作之乃可銷境内之憂静疆場之警又薦引名士劉大夏等三十餘人恕皆納用庶吉士鄒智論事下獄罪且不測先生急白於大司冦何喬新得疏救智得謫官嶺南居之丁内艱服除吏部有不悦者以補禮部祠祭司員外郎乞便飬陞南吏部文選郎中一日心動乞終養至家兩月而其父沒人謂孝感自是家居授徒不出每遇親忌痛哭流涕終日不御酒肉宗族内外有貧乏者恒賙恤之正徳改元即家起江西提學副使時宸濠方圖不軌凡翔望藩臬官皆先朝宸濠次日乃謁孔子廟先生至力請僚屬同日行禮先謁廟後朝王宸濠生日令藩臬官着朝服賀先生曰臣子見君則朝服無見王者去韍而入宸濠大怒一日宴藩臬官宸濠嘲先生曰公乃不能作詩先生對曰某平生於人無私盖私與詩音相近宸濠益銜之其後奏求護衛已得請矣同官有傾先生者謂先生獨有後言宸濠聞之欲誣以非議詔旨之罪先生正色對遂疏乞致仕宸濠尚陽善挽留之且欲以女妻其子先生力辭歸時劉瑾方專權駕引名士以掩人心不數月復起為南京國子監祭酒朝命未至而先生已卒時正徳三年也年五十六先生氣清色和外簡内辨始即之使人忘其鄙吝及與之久妄消躁息與論天下古今一以禮義折斷其言剴切精深嘗曰學宜養正性持正行故飭躬約禮動準古人以六經為入門四子為標準四儒為真派而反身用力本之靜虚之地故初時主於靜後主於虚謂天下之理以虚而入亦以虚而應以格物不外讀書讀書當以虚心涵泳切己體察八字為要訣因以虚名其齋其教人也以看書思索義理為先不獨語言文字盖謂聖人作經以明道學者因傳注以求經實從體驗身心而洞見道體者又曰宋儒之道至朱子始集大成朱子之學不明則聖賢之道不著故與其徒著四書蒙引易蒙引諸書皆推原朱子之意以歸聖賢本旨為宻箴五十餘條皆反身自檢之功友善寗永貞林俊孫交楊廉丁璣江朝東而師事何喬新其言易則師三山林玼傳其易者則同邑陳氏琛至今言易者皆宗之弘治閒士大夫理學中輟永貞廉璣朝東與先生皆起稀曠之後而先生與亷尤為獨得恭肅黄氏光昇曰泉自朱子簿同安之後私淑雖多而惟先生為得其宗泉南一時人物之盛皆先生所造就也雖厯仕未盡儒者之用而有教人數世之澤焉萬厯中僉都御史詹公仰庇請易名謚文莊大學士李公廷機復請贈禮部侍郎國朝雍正二年從祀孔子廟廷（明史　閩書　蔡文莊公集　明儒學案） \\n 備考 \\n 羅整菴曰蔡介夫中庸蒙引論鬼神數段極精其一生做窮理工夫且能力行所學蓋儒林中之傑出者 \\n 于氏孔兼曰宋儒語録荆川先生業有梓行不容復贅我朝先輩遺言尚缺如也予於中得其人之純正不雜者以列名因録其言之精實可傳者以垂訓若闗中薛敬軒玉峯魏莊渠兩先生其最也外此而呉康齋陳白沙蔡虚齋諸公非後先之頡頏者乎予身在堂下而此十先生者（曹月川薛敬軒吳康齋胡敬齋陳白沙蔡虛齋魏莊渠吕涇野尤西川徐養齋）皆堂上人也愧學未窺斑而輒敢次第其言如左緣考其行則皆屋漏如斯大廷亦如斯者也蚤嵗如斯晚節亦如斯者也斯之謂躬行君子予之竊有志未逮者也此外名賢非無見道之語而或其人尚存者不可徑述議論未定者不可漫述言足聽聞而中多疵累者又不敢輕述雖有掀揭之勲名懸河之才辨予終不敢雷同而附和之蓋析理有毫釐之差謬必千里論學有邊旁之見義多滲漏嚴學派者審之 \\n 楊氏廉贊曰平生所志惟在儒術舉業理學會萃為一蒙引之作藩垣置筆辯如江河守則以訥朱之於吕嘗誄其歿酷類成公詞寡人吉閩學中興公多倡率 \\n 司訓黄先生逵（弟正） \\n 黄逵晉江人為粤東新興司訓與弟正皆受易於蔡文莊先生之門舉一子曰誾誾之子曰衷以孝稱衷之子曰喬鏜弟正成化十年鄉薦官推官（何鏡山集） \\n 同知張國信先生元璽 \\n 張元璽字國信其先在宋末屬浦賊亂避地於晉江登瀛里宋亡隠軒伯玉終身不仕祖福父旺成化中舉人孝養二母推財弟晜未受官卒璽痛先志弗遂少小即知力學游蔡文莊門以妙悟見稱與陳紫峰琛李筠溪墀王一臞宣號稱四傑弘治中領鄉書除滄州學正端軌興文士習頓化流賊陷滄州城閉齋自守賊相戒勿犯居民傍學宫者藉以安堵遷國子監學正擢建昌同知未任卒元璽學有深造淡於世味居官貧薄沒後僅負郭田數畝士大夫以為難（舊郡志　閩書　李衷一先生集） \\n 郡守王子鋒先生鍭 \\n 王鍭字子鋒號■〈辟上山下〉山晉江深滬人天資穎敏遊蔡文莊之門篤志勵學登弘治九年進士第自是滬海之士彬彬矣初試宜興令均徭役時賦斂摘奸蠧臺使者最其等陞南京大理寺評事轉寺正讞獄明慎晉惠州知府政聲嘖嘖未幾歸脩祠宇練鄉壯禦賊以保鄉里鄉人皆誦其賜云（顧新山集） \\n 副使黃潛虚先生天爵 \\n 黃天爵字希仁南安人少從蔡文莊受業誼最篤因自號潛虚弘治十二年進士甫觀政即以親老乞歸省旋丁外艱服闋授戸部主事厯郎中陞廣東副使有滯獄疑於法爵至訊服人稱其神尤喜奬拔善類粤人畏而愛之丁内艱歸起補湖廣副使留心學政水利士民勒石頌徳乃堅請致仕營宅西埔即蔡文莊所授地其師弟子古誼盖如此嵗奉祀事甚謹待異母兄弟如一族中老貧幼學咸推槖恵之愛母家陳尤摯撫遺孤嫁女喪葬購廬代奉其先焉性寡言笑外直内寛未遇時嘗同莊恭人歸寧時襟兄李已貴顯禮待頗異莊恭人促歸以激之及貴恭人尚留憾而爵已忘之矣功姪河清在銓部時常欲推以督學爵力辭焉人益服其品行云（南安志） \\n 文學黄允静先生明 \\n 黄明字允静晉江諸生也潛心易學弱冠游蔡文莊之門時聶貞襄豹倡學閩中明從游為髙弟（閩書） \\n 提舉曾子遜先生大有 \\n 曾大有字子遜仙逰人從蔡文莊學以鄉薦授徳州學正厯廣東市舶提舉克著亷聲乞歸田里産業多歸之兄弟貧族嘗著勸學録以訓士又有資仕蛙見二録（閩書） \\n 同知傅石涯先生浚 \\n 傅浚字汝源南安人凱之子性謹厚弘治十二年進士授户部主事為逆瑾矯旨削籍瑾敗起工部虞衡員外郎進郎中理薊州鐵冶釐革宿弊改都水司出納不徇私請卿長固位賂中官屢索餘羡浚不應為所排出為山東轉運同知暴卒官舍其詳見子檝傳按陳紫峰祭文畧曰先生闇淡訥訥未嘗修飾表暴以示諸人盖虚齋其師敬齋其父古意古心傳受有素加以天資樸實與道為鄰故能茹苦受辛必由向上路必作君子人不肯以其胸中之耿耿者而自混於流俗之塵又曰先生之所以取諸父師而成之者如此可不謂之能後乎今行人君檝又將盡述其得諸先生者而大發之可不謂之有後乎惟是賢哲凋謝斯道寥落而在吾黨則不能以不哀也（閩書　陳紫峰先生文集） \\n 縣令尤見齋先生復 \\n 尤復字純卿號見齋晉江人正徳庚午舉人受業蔡文莊公官石埭知縣有惠政（温陵先正姓氏爵里） \\n 教諭蕭叔岡先生崑 \\n 蕭崑字叔岡將樂人從蔡文莊受易正徳丁夘舉于鄉授淳安教諭尋補績溪己夘聘粤闈分試途次為濠逆所執欲降之崑慷慨言曰殿下違祖分干天命復欲辱義士乎竟不屈死（道南源委） \\n 方伯留朋山先生志淑 \\n 留志淑字克全晉江人忠宣正之裔年十八受業蔡文莊之門一見稱其逺器未弱冠領郷薦弘治十八年舉進士授温州府推官折疑獄快輿論擢刑部主事厯郎中以才望推守杭州浙有鎮守太監畢真者故寧庶人宸濠羽翼也志淑悉其匪測狀白臺察監司隂制之真一夕搆市人火其居延燒二千餘家意欲因而起變戕殺官吏志淑閉門不出第遣地方撲滅傳報諸衙官毋往看火數日濠反報聞真將發益急志淑提民兵伏門外與諸監司入見真曰知府造我反耶志淑曰無是也第府中役從太多公心跡難白公宜散遣之諸監司競為言真倉卒不得已呼其衆出民兵盡執而置之獄奏聞逮真伏誅武宗率師親征宸濠且道徽州憲臣以志淑有幹濟才改守徽使備行在供億至郡止候駕丁夫罷民間諸所措備惟令人持直前途隨方隨時僱募供應公私晏然時有執檄從府中門入稱奉旨擒惡人某者志淑疑其詐令傳中醉之潛發其封白頭而已論坐如法徽郡大治遷湖廣按察副使尋轉布政司參政銅盤嶺洞賊起志淑先察擒土民為藏匿若干人凡報賊者輒弗令返繇是聲息不通乃令集兵以待指麾分道直逼賊壘月餘外給不繼賊困乃降嵗大饑志淑自請行所活甚衆屬有腴田數百頃為水所决志淑按其地使人疏導之築堤植栁為固民呼曰留公堤厯補江西按察使逾月轉浙江右布使數日卒志淑才學兼懋疑獄剖折如流公暇會諸生學宫習禮考樂建尊經閣庋書教士所至以學為政聲績迥異云子元復鄉薦善繼父志（閩書　通志　舊郡志　新郡志藳） \\n 教諭呉秉衡先生銓 \\n 呉銓字秉衡晉江人從蔡文莊學嘉靖初貢士授博羅訓導陽春教諭平居嗜學而持身以禮無惰容無偽言無私謁妄求取為學官集士有美質者親為講授夜則挈供其行視皆翕然勸興以疾歸咸思慕之蔡公元偉稱温陵人物謂朱簡庵鑑李木齋聰蔡虚齋清陳紫峰琛張净峰岳黄逸所孟偉林龍峰同顧新山珀林六川性之與銓數公雖名位不同皆無愧鄉先生也（按閩書洪富傳富為諸生時受學蔡文莊之門人若吳銓林同二公今從洪傳増入文荘學派） \\n 僉事李筠溪先生墀 \\n 李墀字獻忠晉江人正徳三年進士官終僉事王氏慎中祭之文曰肆公之學鈎深探頥孔孟微言羲文奥畫宿師積疑渙然氷釋虚齋先正教人以易公早及門遂參所得師承原本文有法式師所著書公廣其刻傳于西人施及遐側肆公之政善斷能聼始評棘寺讞審衡鏡色詞有稽徵以法令陟為蜀臬風裁獨正繩奸摘隠不事鈎鉅秉憲持體與御史諍坐此失官既去乃詠如公之藴不究其施人莫不憤公善自怡葆光頥和林泉娛熈老而益康介此純禧從以孫子實教書詩桑榆之景宴樂且宜壽豈令終靡有憾遺（王遵巖先生集） \\n 長史楊楓山先生孟洪 \\n 楊孟洪字裕卿晉江人少補郡庠弟子員事虚齋蔡先生講易得其微旨以易經領正徳丁夘鄉薦明年戊辰會試春官入乙榜授江西寧州學正推所聞於師者以授其人無不信服丙子召為國子助教甫一年以懶菴足疾乞歸侍四年而懶菴歿服闋復為國子又六年戊子春由國子奏補徳府右長史王常聽用其言府事多所釐正癸巳轉左長史時年六十餘矣屢求歸王輒留之至于再三王度其終不可留乃聽始虚齋門下士無慮百十人顧常愛孟洪言辭容止及論事之長謂其他日必能為政其後所至皆以溫恭詳欵為人所愛重事有難處者為之剖畫咸中肯綮無拂於理而後行故終其身於事鮮有敗失尤仗義能濟人急丁夘赴秋試漳士有道死而無殯資者時且鬱熱人無敢視孟洪親為之殯以已資助而遣之其在分寧寧庶人方起獄擠鄭山齋以南昌教授王某亦莆人也并擠之禁絶所與往來孟洪常使人問視其家人以是稱孟洪為長者晚作别墅於楓山盖有終焉之志嘉靖甲午年卒（按王遵巖為雙泉處士墓志云蔡虚齋先生髙弟數人楊孟洪其一也　張浄峯先生撰墓志） \\n 謝先生弘（附髙鳯崘） \\n 謝弘髙鳯崘安溪人受學于蔡文莊文莊字弘曰汝器字鳯崙曰瑞周必其嚮學之士惜其不名於時（安溪縣志) \\n 遺佚蔡鶴峰先生烈 \\n 蔡烈字文繼龍溪人少廪於庠往從晉江蔡文莊學文莊與語大悦比歸授以蔡氏太極圗解既又從莆田陳氏茂烈游語以心體流行于日用間要常見得參前倚衡氣象遂大省悟即辭廪隠於鶴鳴山之白雲洞學者稱為鶴峰先生時年三十二郡守勸之仕對曰昔漆雕子自謂未信若某豈徒未信已哉實且未見也嘉靖癸巳以遺佚應薦力辭母老不赴御史李元陽檄府為建書院又辭不受忽所居之山如雷鳴者三日而烈卒烈初性剛方晚年充養和粹終日危坐非劇病無惰容其學一宗程朱以窮理力行為實主敬為要嘗游武夷山寓考亭精舍數日而歸曰脚根自此定矣提學邵鋭聞而訪之談論終日蔬食相對副使柯喬嘗與劇談道體潛天潛地烈徐應曰道固察乎天地而端則始於夫婦若屋漏無愧則天地自位邑簿詹道請論心烈請論事曰孔門求仁未嘗出事外也堯舜之道孝弟而已矣夫子之道忠恕而已矣豐學士熈謫戍鎮海見烈嘆曰先生不言躬行某心醉矣朱提學衡稱曰力行好學老而不倦漳南又一布衣也所著有孝經定本大學格物致知傳道南録朱子晚年定論諸儒正論大儒粹言讀書録等書（閩書　道南源委　漳郡志） \\n 孝亷黄先生鉞 \\n 黄鉞南安人孝亷也講學蔡文莊之門為東南弟子師（閩書） \\n 教授蔡體順先生祐 \\n 蔡祐字體順晉江人三嵗而孤其母梁氏艱貞守之梁見閩書閨閣志祐數嵗哀不見父掩泣發憤稍長讀書敏記深研抽心繹腑如絲有緒循而緝之丈引尋續出與人説証喻參伍窮極條貫卒有要倫從田南山受蔡虚齋易學既盡得田氏易復以新得疑義往質虚齋曰我學如是最好朱文公家禮講肄行之其於作堂寢具器服物品貧不能如志而意常合其造次必于禮度舉鄉貢一赴禮部不第就銓養母得新寧教諭母艱服除改海寧遷湖州學教授致仕祐所至教士皆悦附動變其諭新寧時上官檄視邑篆省文書所宜施行上聞下施且行且請不取邑中一物會其母病思笋有持餽者遂受之邑人以為特事其自海寧徙湖士争畫像乞留衣帶去湖亦如之子克亷（閩書） \\n 姚徳輝先生 \\n 姚（闕）字徳輝漳浦人事實未詳蔡文莊曾與書曰古云三十年前好用工吾人年且三十矣將奈何昔項羽之救趙也既渡河沉船破釜持三日糧示士卒必死無還心一戰勝之由此遂霸天下夫羽無足言也然能决志用勇直於死中求生如此是亦學者所當師其一莭而未可以人廢也漳浦姚徳輝從予游將歸求予言以警其惰予姑為借粗喻之會見陳進忠其亦以是語之也（蔡文莊公集） \\n 郭文博先生 \\n 郭（闕）字文博籍貫事實未詳蔡文莊曾與書曰承文博書拳拳欲得京師中好文字議論以為進學之助吾自到京一向匆匆未有可以答來意惟冡宰王公某舉朝士大夫皆以為方今第一等人吾頗辱其教愛時召至書軒賜之談論間及書史多有可發吾人志意者因憶數段録寄（録第九段）曰公問今學者滿天下何故異才難得予對言是固有由也上之人所以飬之者本未盡其道下之人又幸際時之昇平而售之急耳以生所見言之如生稍知章句訓詁人便舉而進之於學宫矣未幾作經義甫成篇便得補廩以為當然矣又未幾作三場文字纔可讀便廹廹期中舉中進士矣一中進士則官已到手或無暇於學或自謂無用學矣其仕而能學者無幾且又或有扞格之患蓋識見既淺踐履必薄規為必粗非所謂俟其熟而食之者也况自幼入小學而其所學者多非學做人之實事人才之不如古者以此故雖有異質者亦不能成異才生等躬坐此病今日雖知悔前之失實蹈扞格之患矣公曰然吾兒子承裕今年二十三丙午年已中舉然吾未欲其急於仕且令静覽羣書閒閲世務冀他日得實用耳此一段似有益於吾輩故詳録之按文博先生傳文莊易學授之門徒林坦齋文明林别見郡西林氏家學不另列學派焉（蔡文莊公集　何鏡山公集） \\n 洪元達先生 \\n 洪（闕）字元達籍貫事實未詳蔡文莊曾與書（録其三）曰春秋胡氏傳夏時冠周月之説雖非後學所敢輕議然每讀之覺其曲折費力終未能愜然於心或意經所書王正月者蓋謂時王之正月明其非夏時商時所謂正月耳謂自夏商以前便已有三正迭用之事矣夏啟聲有扈之罪云怠棄三正可見矣故夫子於春秋有王正之文歟想王正二字亦有自来不必是孔子所立也（録其四）曰夏時冠周月之説朱子當時又嘗疑之其説見春秋大全註云文定春秋説夫子以夏時冠月以周正紀事謂如公即位依舊是十一月只是孔子改作春正月某便不敢信據今周禮有正月有正嵗則周實是元改作春正月夫子所謂行夏之時只是為他不順欲改從建寅耳愚謂據朱子説則周時之所謂春非夏時之所春亦明矣此説與今胡傳不同（蔡文莊公集） \\n 訓導黄伯馨先生芹 \\n 黄芹字伯馨龍巖人喜怒不形端謹無惰從學蔡文莊正徳元年以嵗貢授海陽訓導身教端謹學者宗之郡邑有疑事咸就質焉以親老乞歸所著有易圖識漏易經口訣史圖纂要家禮易行等書（閩書　漳郡志） \\n 教授李碩逺先生世浩 \\n 李世浩字碩逺平和人敦樸好古少游蔡文莊門創家規正宗法脩鄉約建聚賢堂設義倉惓惓于和鄉睦族以嵗貢厯官寧波府教授士心悦服子文察字廷謨精思力學究心樂律嘉靖中以嵗貢倅遼州亷莭自持奏樂律解章數萬言上大悦令如議酌行授太常典簿終思恩同知（閩書） \\n 丘省菴先生璦 \\n 丘璦晉江人受易蔡文莊著易説皇極管鑰諸書學者稱省菴先生子養浩官終都御史以風節著（閩書） \\n 文學李君佐先生仕弼（以下私淑） \\n 李仕弼字君佐晉江人善治經為諸生祭酒逺從伊洛近守文莊體裁自家淵源往哲學者師之 \\n  \\n 　"}
{"章节": "閩中理學淵源考卷六十", "正文": "　 \\n 閩中理學淵源考卷六十 \\n 　 \\n  \\n  \\n 廣平府知府李清馥撰 \\n ○涵江陳氏家世學派 \\n 按丁氏三陵藁云昔在成化以後迄嘉靖間泉中人文盖斌斌然矣其一門諸父昆弟相為師友者則涵江陳氏為盛自太守敏菴公以明經起家時則有微菴先生肩隨衽接髙談周子太極之奥稍後紫峰出益昌明其學為儒者宗而侍御見吾與南樓並執經授業翹然稱髙弟諸先生造詣淵醇追古學者仕亦有聞於時微菴雖少一第而晚嵗學成徳尊以其身為後進矩矱者垂八十年南樓為之從子獨以恂恂謹飭最得其歡及紫峰辭官侍養質齋公父兄子姪朝夕相從嘯咏其一門行義孚於家庭而文學推重無愧鄒魯矣再按陳氏先世家青陽山元延祐間碧溪公始遷涵江今為涵江陳云 \\n 陳微菴先生洪璧陳洪璧號微菴晉江人世居涵江之濱兄洪載公腆弘治癸丑進士厯官髙州知府洪璧於腆為從弟其文字之雅為所深器大司成蔡虚齋先生亦加愛重盖其平日刻苦工夫多在於易而於太極圗參同契人所難讀之書務鑽研而入其奥勤學到老而不得行其志布衣疏食安於草茅之下因以微名其菴焉（紫峰先生集　閩書） \\n 侍御陳見吾先生讓 \\n 陳讓字源禮號見吾少從從兄紫峰氏逰傳其學紫峰以易學名讓以春秋名一時學者師之嘉靖十年鄉試第一十一年登進士授紹興推官聽獄稱平暇則進諸生校藝講學徴為監察御史當世宗既立迎興獻太后入仁夀張太后仍以藩妃禮遇之兩宫以此有隙巨俠劉東山者睥睨兩宫間將以竒論取富貴乃令其黨搆誣張鶴齡兄弟有逆謀左道咒詛詞連宫禁逮繋無辜數十百人都城駭動諸司不敢出一語讓方視事東城遂捕東山下獄究其罪東山度不可脱令其黨告變且誣讓為張氏羽翼併下獄讓從獄中上疏辨上意稍解而西曹鞫東山所奏悉無騐併其黨坐欺謾伏誅讓得還職京師宴然當是時微讓仁壽宫危而人心揺矣及興獻太后殂廷議遷興獻帝合塟天壽山讓以藩王不宜入祔皇陵乃借言顯陵氣脉不可洩又重於勞民請以衮帔交塟便上初覧奏怒甚投疏於地頃復取視曰此言亦是於是定不遷之議而執政從旁擠讓竟賜罷歸里居日静坐讀書孜孜學問口不及當世事惟地方利病則亹亹為上官陳之期有濟讓為人剛方亷介見者竦惮然與之久處談論慷慨真意溢出人信慕之上自承天還猶問其姓名臺使者至閩輒疏薦而執政多忌之寘不用家食十五年而卒隆慶改元録先朝諌者贈光禄少卿所著有見吾文集二十卷邵武府志若干卷行于世（讓在臺二年疏屢上皆侃侃大計獨處劉東山及議祔塟二事尤人所不敢出者特著之篇　張氏儒林傳曽承芳撰文稿序） \\n 陳南樓先生 \\n 陳某某字某某南樓其别號也少穎敏融貫經史百氏為文嚼理敷詞操筆立就時紫峰先生聚徒講學于紫雲寺授淺説通典諸經南樓黙記疾抄傳誦于人尤虚懐奨善見人文義有會于心者無論名下雖下于已者必録在郡庠取友以文學意氣相感摩有岱峰冠山二郭氏伯仲譽髦南樓引以為切磋之助比部郎林六川未第時所交慎許可一叩其學知有淵源以其子象川使就學焉于時横經立堂下者不下數十人南樓升座肅講細繹經旨聲吐洪亮能使諸生竦然起奮至評駁文字一核諸理必取平易疎暢不眩竒詭恢張之説以故及門多所成逹涵江自敏菴以明經起家微菴肩隨衽接髙談周子太極之奥紫峰出益昌明其學為儒者宗而見吾與南樓並執經授業及紫峰辭官就養好從杯酒嘯咏終日顧獨愛南樓雅趣與合然南樓終不以同行故畧師弟之分雖頻燕見不異紫雲聽講時也卒時年四十七初弘正嘉靖間泉中人文蔚起其一門父子兄弟相為師友者涵江陳氏為最盛云（按紫峰先生年譜載族弟文學良莭與侍御讓同受業紫峯據友人徐簡之云閲涵江陳氏族譜良節即南樓云　丁氏三陵稿撰本傳） \\n 陳徳基先生敦履 \\n 陳敦履字徳基别號静心紫峰先生子也生而剛方嗜學好脩嘗書先儒主敬窮理之言貼于座隅以自省弱冠從給事史筍江于光學易推髙弟年二十補郡諸生再試不利以紫峯家食戀戀膝下歡絶進取念菽水事親志不茍取友人侍御某曰徳基至孝天成言不及勢利動不踰法則古心古行可於塵壒中求耶紫峰沒後益以讀書課子為務其論學大都專主性命根極理本不喜為時尚詞華之習嘗語其子復曰孔孟而後惟周程張朱真蔡得其宗國朝自薛敬軒陳克菴胡敬齋陳布衣蔡虚齋諸賢之外鮮有及者近時種種新説為學大蠧兒輩無惑也一切佛老莊列之書屏勿視而於紫峰遺集謂其源虚齋而述朱程窮編累帙字讐句校壽于梓即老不少廢己未泉中兵冦後遷徙靡定徳基恐後世子孫昧其所自因脩譜為合族計尋覔祖墳而追祀之年八十餘丰神峻整無論見賓承祭雖子弟必正衣冠見之嚴寒威暑無少頃惰容子復又以孝聞學能世其家云莊氏履豐為誌其墓曰陳氏潁川代以益貴人乃稱公慚卿卿慚長然則士君子所不墮其家聲者固不在區區名位間乎徳基好學不厭好禮不倦耄耋稱道不亂無慚乎紫峰子矣（莊氏履豐撰墓誌） \\n 陳及峰先生敦豫 \\n 陳敦豫别號及峰紫峰先生季子資稟沉静少即知學步履進退雅有常度年十七補弟子員從何怍菴受業紫峰下世敦豫逾弱冠哀毁骨立至性絶人彚聚紫峰著作旁搜遺軼並編次年譜梓行于世與諸弟子員告當路請專建紫峰特祠以發明羽翼斯道之美其立祀田脩家譜撫恤宗黨水旱荒歉闗民疾病者多方所為惟力是視雖悍夫惡少望而敬愛之不義者惟畏其知晚年充養完粹春温襲人嘗曰學顧躬行何如耳豈必講哉既棄去弟子員堅卧涵江之湄名賢述作朝夕几案手抄性理全書稍増減之謂蔡虚齋所著易蒙引有繭絲牛毛之精而人病煩紫峰先生所著易通典有渾合未破之天而人病略乃以通典為訓箋採蒙引切要為主意合名典引以藏諸家門無俗賓論文尊酒輒為知己留連雅有豪興引觴浮白不以既醉爽度鄉先生林象川家與相近時過從為快嘗曰安得斯人消今世頑懦鄙薄之風云）（何鏡山先生撰本傅）－ \\n 陳爾身先生欲潤 \\n 陳欲潤字爾身御史譲子也刻志聖賢之學正立危坐矩言法論不輟於口（閩書） \\n ○督學陳紫峰先生琛學派 \\n 張陽和元忭曰自考亭朱子倡道閩中一時及門髙弟砥行植節者滿郡邑故閩中之學在有宋孝寧之之世為最盛迨明以來朱子之書布四方家傳而人誦之然時習其説以獵取科名影響剽竊而朱子之宗旨轉晦夫自蔡虚齋陳紫峰兩先生相繼出乃始一洗俗儒之陋習獨採朱子之精微而閩中之學在明正嘉之間又最盛再考虛齋之學方顯時士猶鮮能習其傳稍後紫峰出摳衣稱弟子於是虛齋得紫峰而學益尊今紫峰四書淺説與文莊蒙引並傳垂三百年鄉邦後先遺獻講明紹述誦仰師法者皆二先生餘烈也然則有志先生之學者慎毋固陋薄淺牿其心志如淨峰所謂務求之身心踐履之實以進於出處去就之大節如是益見先生孝養之誠勇退之決其紀綱乎彛常者厚矣李氏叔元嘗言前輩有及見文莊者曰與虛齋先生坐半晷則胸中半晷聖賢也有及見紫峰者曰紫峰表裏洞徹似青出於藍其氣象可想矣先生與淨峰筍江次崖並以正徳丁丑聨第其講學論道皆淵源於蔡子上溯紫陽不離其宗云再按曾氏承芳王氏慎中為見吾先生門人見曽氏撰見吾文集序及王氏撰見吾祭文林氏一新丁氏自申為南樓門人見丁氏三陵藁莊氏士元為蔡于省先生門人見李氏叔元撰蔡于省傳皆附私淑之列焉 \\n 督學陳紫峰先生琛 \\n 陳先生琛字思獻别號紫峰晉江人杜門獨學不為茍同初受業於木齋李聰一日蔡文莊得其文于木齋所嗟異久之曰吾得友此人足矣先生乃介木齋禀學於文莊文莊曰吾所發憤沉潛辛苦而僅得者以語人嘗不解不意子已自得之今且盡以付子矣督學江右請與偕行教其二子歸而設教學宫之傍與郡城之月臺寺四方從學甚衆文莊沒將十年先生舉正德丁丑進士初考官尹編脩襄得其文以語總考靳公曰造詣精深出舉業谿徑之外此必陳白沙門人不則蔡虚齋也釋褐授刑部主事乞南得户部榷淮安舟税正額既足之後大開關門恣商人來往轉吏部考功郎會上兩宫徽號例得封贈先生曰吾持此歸足以慰吾母矣於是乞終養嘉靖七年大臣有薦先生有用之學不宜在散地下詔徵用辭又一年即家起貴州僉事旋改江西提督學校並以母老力辭不赴村居足跡不入城府不通逹官貴人書問却掃一室偃仰其中静觀天地萬物消長之變古今興衰治亂之跡與夫世俗炎凉向背之態或逌然發笑或喟然太息時或縱步阡陌與農叟談俗叙故為樂發為詩歌往往自在灑脱超然物表為文層層嶄嶄發性露光如危峰矗石枯條潤葉文莊沒道徳行誼無愧師門者先生一人而已初弘治間理學中輟虚齋先生起希曠之後以深微踐履之學教人由塲屋之業而入於聖賢之道及門之士率常數十百人能得其言語者有矣未必得其精微或能并精微之意傳之者其於反躬踐履未必能如其言至出處去就大莭其能悉合於義無愧師門者鮮矣先生資稟明邁其為學先得大旨宏濶流轉初若不由階序而其功夫細密意味悠長非一經專門之士所能企及其淵源承授之功不可誣也所記述以授弟子則有四書易經淺説二書其族弟御史讓謂文莊蒙引得聖學精微閒有意到而言或未到及其所獨到則可以發文公未發紫峰淺説得聖學之光大意到則言無不到及其獨到又可發文莊未發而先生猶自謂此訓詁之屬更欲門徒得夫勵進退大節破名利兩關言峻行古與之遊塵埃之外而細論夫顔子所謂彌髙彌堅者是以一時從學之士多有洞視今古傲睨宇宙之懐先生歸養若干年母吳氏以夀考終先生年幾六十矣後十一年先生卒時嘉靖二十四年所居後浦潮汐不至者數日士大夫聞之相與嘆息有司為祀之學宫張襄恵岳誌其墓銘曰道宗先覺學異專門精詣洞觀貫于本原鍾鼎非豐菽水非貧求仁而得時哉屈伸又祭之文曰嗚呼紫峰一世人豪有蟠屈萬古之心胸有瀉落長江之辨論有避世之深心而非玩世無道學之門戸而有實學世論以為平當（張浄峰撰墓誌　王遵巖撰本傳） \\n 備考 \\n 王氏遵巖曰鳴呼士敝於塲屋之業而固陋浮淺牿其心腑專一經以自業茫然皓首尚不能通其義以傳於繩尺之文又烏知所謂聖賢之學哉宿輩末生相尋以敝自虚齋蔡先生出乃始融釋羣疑張皇新意推明理性於字析句義之間以與前儒相統承夫所謂聖人之學者其駢拇於條畫枝指於解訓要以詳夫塲屋之業而其意則進乎此矣虚齋之學方顯士猶鮮能習其傳而紫峰陳先生生稍後自以其意為前儒文公朱氏之學未嘗聞虚齋之説也一日虚齋得其文於故長史李木齋公所嗟異久之於是先生乃介李公稟學於虚齋請為師弟子虚齋得先生而其學益尊又云始丁丑榜得士吾郡最有名給事史筍江公于光今僉事林次崖公希元中丞張浄峰公岳與先生並以經學為海内巨工張公尤號為閎博而傑於文給事公淡於仕進與先生同趨好滯一官以卒僉事公喜事功齟齬於世迭起迭仆卒無所就中丞公方據融顯事功為一時絶出然林公悔其顛躓張公亦以酬俗成務為多憂而恨道之難行未嘗不髙先生之決而慕其清也某生最晚猶及侍言於給事公林公張公皆辱俯與為友忘其年輩之後也謬學乖駁與二公有所往反二公不以為是予猶謬自信且不揣而思有以易二公也獨不及事先生而請其説然以二公推之知其不予是而予亦宜無以易先生也然而知先生之心而能言之者某則不敢讓也先生之書其天趣極詣神機妙契在於言語文義之外而已至於言語文義之所存字謹其訓句詳其義顓名一門粥粥然如恐涉他足而誤塗徑固與治塲屋者設為如是耳其超然會心離去形迹而遺忘物累庶幾所謂不枝葉於道而全其真者由是以推先生之大然則論先生者不徒有考於其書而論其書者尚當有以求先生也與 \\n 何氏鏡山撰陳紫峰先生言行略序曰紫峰先生既沒其學尊表於世祀學宫有年矣其孫復欲推明而大之以貽諸後命喬逺次其生平言行及當世學士大夫所尊重先生者彚為一帙而為之序序曰聖人之道大矣包乎天地而不見其元虛統乎萬物而不見其繁萃兼言之未嘗不精微言之未嘗不該其深入於性命者常顯於事物其博散於事物者常通乎性命後世名儒君子得其一指一歸發揮昌明之可以淑身而善人何其犬哉後世之儒所發揮昌明其一指一歸以淑身而善人者非有所擇之也其性有近焉其力有入焉而以至聖人猶渡津之有筏適國之有徑其理未始二也夫三代之世人共明一道士共脩一學則既無異同矣異同生於漢然所謂膏盲墨守者特以守其師門訓詁之傳非聖門安身立命之大端也而後世乃以膏盲墨守乎訓詁之説者膏盲墨守乎聖門安身立命之道夫聖人之道之不能不雜於異端也猶太空之不能不隂翳大道之不能不荆榛也所頼名儒君子羽而翼之使之垂光於中天廓清乎四逹以盡後死者之責而已豈可有彼此之間哉君子之學動則踐履静則涵泳天髙地下萬物散殊莫非吾心之化工誠有以盡其廣大髙明之量使之昭暢洞逹其内無纎欲之可留則其中無一理之不存仁義禮智以為徵應孝弟忠信以為躬行皆其必然之效自至之符故日用飲食可以盡神化愚夫愚婦莫不與知能此聖人之道所以性命事物顯微精粗一貫無二而剖析其同異較論於毫釐者雖忘言可也先生之學得之蔡虚齋虚齋之學宗之朱晦菴而所歸宿獨詣實在於此先生固不輕以語人世之尊先生者徒謂其髙潔不滓光明無累亦未有得其精微者也至論先生出處之際則其肥遯不仕盖為太夫人之養而非以隠為髙者令太夫人下世之日先生暮齡未艾廟堂一日用先生則又必有為世道之光者非但如斯而已也某生先生之鄉最後私有志聖人之道而不敢以語人間嘗竊取蔡虚齋與先生所著遺書及其平日尚論玩索盖亦有年反躬内鑒不得其髣髴而先生之孫復以此相命遂擷掇先生所學之大要與其切近精實者如此嗚呼論先生之世豈特可以祀學而已以躋有宋諸儒俎豆聖人之廡可也 \\n 又年譜序略曰吾泉鄉先輩徳行文章氣節可謂盛矣最著莫如蔡虚齋陳紫峰二先生虚齋謹宻精微涵而揉之而不見其端紫峰光霽峻潔融而超之而莫得其跡盖虚齋聖門曽閔之徒而紫峰琴張曽晳牧皮之侣也聖門而後其悠然温厚者莫如陶元亮其脱然瀟灑者莫如邵堯夫紫峰先生殆欲兼之先生自其布衣時則已亢自矯厲入仕三年世利皭無磷緇告滿得恩以榮其母便掛冠歸養聲名特達朝命屢下堅卧不出卒奉菽水終厥天年林居二十餘載秕垢塵俗飲酒賦詩飄然有物表之致而卒歸之精義正學可謂風舉雲停鴻飛鳯立嗚呼先生於古人真豪傑之士矣先生冡子敦豫躬行實踐無媿先生嘗有志脩先生年譜而不逮季嗣敦履屬稿未就先生冡孫復乃與同志考核論次又請蘇君民孚李君叔元重加削訂復使卒其業某皓首老大於虚齋與先生望之不得其津涯序先生年譜不覺爽然自失也 \\n 郡守黄孟偉先生偉 \\n 黄偉字孟偉同安人性敏而慤貌古心淳年二十三領正徳庚午鄉薦自歉未學不赴春官更受業陳紫峰琛之門甲戍成進士授南刑部主事所治獄情法既得執不可奪暇則讀道南四先生書溯頴昌授受微旨以自勵嘉靖初應詔陳九事皆切中治體出守南雄明禮教去淫祠罷不給之徵禁晝逰之女不以升科困羸民不以官税入私帑不以非禮阿上官甫三月遂疏歸老稚遮留不得以薦起改知松江府時張孚敬當國霍韜偉同年也造謂曰兄向者應詔疏語嘗及張公某私為解張公亦自知兄矣宜一謁之偉曰昨出墮馬今方病足未能也即投牒歸家居食貧養親日惟講學正家為事丁艱三載足絶卧内晨興率子弟展拜家廟諸子或晏起斥跪庭中須拜畢乃去冠昏喪祭盡革舊俗鄉人顧化不敢為不義值郡嵗大饑臺察請偉尸賑事偉旦暮區畫食寢幾廢及竟以劇瘁卒郡守以偉及李源田嵓立坊以旌之（閩書　舊郡志　新郡志　清源文獻） \\n 行人傅廷濟先生檝 \\n 傅檝字廷濟南安人正徳辛未進士祖父凱父浚相繼登第檝年方冠有文學授行人司行人志尚皭然時浚為山東鹺司同知先是檝母沒父繼娶王從之官私其二蒼頭浚未及處分而暴死訃聞檝疑其遽也奔至察所由則二蒼頭先期遁矣檝痛憤秘不言毎哭輒嘔血數升義不與王共居宅密求者久之一人傭匿徳化深山巨姓家微行至其所謂曰聞君家一人力作可出見之奴出檝曰是也有罪然不可面數君幸且入則出袖錘破其顖立殺之而其一不可迹喪塟畢慟而矢曰父讐尚在曷為人也迺狂易出次于外裂衣冠屏妻逺子晝暴烈風日中夜則寢地以為常垢面穢骸故不為訾省兾或致讐而甘心焉親戚知友見以為真狂者也而侘傺之懐時發之詩歌及文辭黏坊市門壁間若顛若醒隂自見志云其遇迅雷爍電中夜則興正衣冠拱立武宗哀詔至則具衰杖朝夕臨終期始釋服至其子死不哭也或問之則曰吾不能子而敢為父乎諸父不忍其瘁也屢請歸舍竟不可既而王氏死廼歸又十五嵗卒蓋自廢自謫自創自罰者三十九年萬厯己夘翰林習孔教司理泉州榜其廬曰苦節純孝（越章録） \\n 教授蔡于省先生黄卷 \\n 蔡黄卷字子省晉江人嘉靖二十年以貢授睢州訓導擢汝陽教諭貧士十脡悉捐之薄俸所入又推與貧者共之約諸生講易期以昧爽士爭佩習教汝陽士亦如睢兩地人文鵲起南太宰趙賢及吾郡太守孔惟徳其最注意者以唐藩教授歸為鄉表正孔惟徳守泉自答禮外無他謁孔朔望及門且語所知曰吾師何無隻字見教寄聲曰但願君侯愛民如子老夫聞教已深矣永寧城陷將坐指揮王國瑞重辟則曰法無可貸情有可矜孔乃從末減指揮齎金謝愕然曰吾為理爾為利耶峻麾之當孔踵門時請以師道前席而三僚俱隨太守小凳隅坐貳守即周道光及周代孔守泉仍敦請為正賓衡門忘人之勢而郡有司亦自忘其勢若此初黄卷受易於陳紫峰精詣其旨善以妙義教誘後進莊氏士元亦傳其學云（李鹿巢撰本傳　閩書） \\n 州守王紫南先生承箕 \\n 王承箕字維肖别號紫南南安人少竒頴父疇官廣文闢小軒延紫峰陳先生訓督其中承箕禀學惟謹授易講解輒了奥義弱冠補諸生讀書以宋箋為宗以子史宏覽博極為詞人冠嘉靖十九年領鄉薦久之授沅州守時年已五十餘矣沅州政多可紀何公鏡山為誌其墓稱其約已裕民庭無暮金性坦直不隂附上官意幾三年解組歸家近紫帽之南故號紫南壽八十二子十有登科目應篤見何怍菴學派 \\n 御史曽美遇先生承芳（以下私淑） \\n 曽承芳字美遇惠安人嘉靖丁未進士授鄞縣令時倭擾江南海濱若岩諸旁邑多被陷而鄞縣獨完詔賜金幣擢為監察御史烙馬順天行裝三夾而已時呼夾版御史以疾歸卒 \\n （按清源文獻公撰陳見吾先生選稿序云吾温陵陳見吾先生以直道節槩表重當世雖厄塞廢退不盡宣其用而道業文章巋然一時學士大夫咸亟稱之余從游垂十餘年方欲從公棲遲相與論文於涵江紫亭山水之間比余乙夘謝病歸温陵公則宛然長往矣公之子爾身懼其遺緒弗宣梓其選稿凡若干卷委序於余云觀此則公於見吾在師友之間故附之紫峰先生私淑之列又按公之弟偉方號蒼巖與李孟誠何鏡山講徳論學亦以志節文章著見泉郡述志藁不另録馬） \\n 郡守丁槐江先生自申 \\n 丁自申字朋嶽晉江人嘉靖庚戌進士授南京工部主事進郎中出守順慶三年調梧州性嗜書南中閒曹無事多購古文竒書昕夕繙閲宦游邸舍載書自隨為文出入歐曽之間居官以振救平反為主順慶困採木之役閭里彫敝緩征寛徭户有逃亡者覈除之嵗饑富人閉糶夜數十人刼取其粟官當之刼盜律其實姻也自申曰是為親相盜况閉之糶固可貰矣遂從末减龍州夷酋争界相讐殺奉檄同保寧守訊之保寧守請具甲胄以從自申单車抵其壘酋惶恐囚服謝罪及至梧梧為督臣開府鎮百事蝟集闗决於守應之如流會大勦猺冦將領掠平民為功俘至令妻孥自識别騐實縱還諸所全活無算自申所至以循良稱而性抗直恥為妸嬆態某僉事子上舍生託省覲來順慶頗通所屬饋遺自申弗為禮曰君子愛人以徳耳監亭令受賕事發有力者為居間監司亦陰授意指自申不為動竟按致之法故於上官多迕云歸而杜門讀書譔述益富扁所居曰希鄴所著有三陵稿子日近孫啟濬見科目志李文節撰公墓志云吾郡中先輩士大夫田居讀書慕古以著作自命遵巖王先生而後惠安李抑齋愷同安洪芳洲朝選而槐江先生相繼起再先生為南樓傳自言髫年嘗供洒掃之役過辱與誨今附之南樓學派焉（李文節先生撰墓志） \\n 訓導王閒齋先生疇（以下交友） \\n 王疇字體範號閒齋南安人世耕紫帽之陰弘治中以貢授常寧訓導棄官不仕與陳紫峰友契其讀書多實體處王遵岩目為今之仁人自幼至老無惰容與人推誠無猜其祭紫峰文曰大道久荒正人希濶談理學者多隱僻而不經張氣節者毎詭異而無實求純粹無瑕而髙明不累如吾先生者天下鮮矣先生之未仕也著書立言剔髓入神深而明微而顯其既仕也不為勢誘不為利奪兩京郎署各羡清苦之名再起儒宗不易終養之孝論者謂先生有渾雄之文章不知先生所以開來學者有出文章之外謂先生有恬退之髙節不知先生所以立大本者不專在恬退之間也盖先生平日之心不求人知惟求天知不求同俗惟求同理故其功名不必大顯天下而教澤垂後世其特立不必盡悦當時而行誼擬前脩又曰先生未遇時讀書予館著述三年蔬粥共歡如兄如弟既仕之日往來書問以陳情共隠為教告歸之後時常携手秀林之麓紫帽之巔談吐生平盖相知者四十年而吾兒承箕又荷先生教育云 \\n  \\n 　"}
{"章节": "閩中理學淵源考卷六十一", "正文": "　 \\n 閩中理學淵源考卷六十一 \\n 　 \\n  \\n  \\n 廣平府知府李清馥撰 \\n ○通判蔡東洛先生潤宗學派 \\n 何氏名山藏言虛齋與陳布衣陳紫峰羅整菴諸公皆不立門戸不開講堂卓然聖人之道躬脩君子也虛齋身自力學而教人恒循舉業以入曰不如是法堂前草深一丈矣今考諸門徒講說踐履確循榘度無軼師門宗旨其篤信好學者歟再按恭肅黄葵峰諸公皆經先生指授為世名臣其為學卓然儒者凖繩而恭肅於諸經皆有論述前輩嘗言吾鄉自蔡文莊而後行脩學富必推黄恭肅淵源有自來矣今錄其著者載於篇 \\n 通判蔡東洛先生潤宗 \\n 蔡潤宗字克昌晉江人好古力學作止起居終日嚴肅受蔡文莊易學轉授生徒學者師之尚書黄光昇蔡克廉吏部梁懐仁傅夏器其最著也領嘉靖四年鄉薦除餘杭令節約里甲勸民務孝弟力田刻所著四書講章易學正言以教士左遷寜國教授擢南國子博士以父憂歸服除補北京出為建昌府通判尋稱老乞歸杜門養恬家無擔石充然自得不屑求人足跡未嘗及郡邑監司守令往往造廬加禮間一出接終不及門報謝士大夫益以此重之（閩書　郡志　新郡志藁） \\n 恭肅黄葵峰先生光昇 \\n 黄光昇字明舉别號葵峰晉江人父綬接蔡文莊學派光昇登嘉靖八年進士為吏部選人即明法律書數考論國家掌故授長興令理煩治劇紀綱肅然擢刑科給事中以艱歸服闋起兵科以剛介不阿時相出為浙江僉事遷參政修築海塘以收水利厯廣東按察使時海冦為患光昇下令能捕獲者與所獲財物冦遂息安南莫正中與莫浤翼爭立敗而來歸其酋范氏潘氏以兵攻欽州索正中殊急光昇密授主將俞大猷方畧伏兵挫之二酋奔浤翼斬之以獻尋率其黨聴命安南以安已而復有討定猺黎及俘新會賊功遷右副都御史巡按四川疏止採辦丹砂麩金及勻停水陸郵傳嵗省民財數十萬會建三殿需巨木市鬻有法不湏加派工成擢兵部侍郎總四川湖廣貴州三省討叛苗撫降二十八寨召入工部尋進南戸部尚書嚴嵩竊柄政以賄成諸督撫無能徒手保位者光昇自疏議外絶不為私交時光昇著廉名且有督木撫苗功嵩亦採輿論以艱鉅相畀意不能無望也嵩敗華亭徐階雅相知遂力推轂焉自南京入長司冦時世宗暮年譴戮不測階與光昇斡旋調劑求生法外寓生法中良亦有獨苦者所讞楊選嚴世蕃海瑞三獄委曲平停得從寛減給事中沈束以言事囚繋十六年光昇疏乞蠲宥有旨放為編民光昇在事久屢欲告歸華亭固挽之曰藉公清徳以風庶僚比華亭為髙拱擠去光昇亦請老家居隆慶四年召為南京刑部尚書髙拱以内閣典銓嗾私人用稽命論劾竟罷還里公賦性剛毅自縣令至司冦所至訟獄得平引大體逹情事生平論學一以考亭為主重實踐而擯玄虛故其褆身居官確有榘矱筮仕四十餘載未嘗以寸楮尺帛濡跡權門先世田廬之外無所増拓食不重味衣不襲帛里居謙退約飭宗族屏絶紛囂日惟焚香著書矻矻終老弗懈卒年八十一贈太子少保謚恭肅著有四書紀聞讀易私記讀書愚卷讀詩蠡測春秋采義厯代紀要昭代典則陶集杜律註解數百卷藏于家而讀易私記學者尤尚之子喬棟事父至孝以蔭授臨安知府有廉名著十二經傳習錄讀書管見（按公為司冦時所讞三獄當時衆論未允而擬海剛峰子罵父律尤貽物議今細閲閩書公本傳云海瑞為户部主事嘉靖末上疏直攻上身上怒甚讀之至手顫已感其忠留中月餘尋疾甚逮繫之下旨内閣罵瑞詈君不絶口光昇擬子罵父律以進留中未下會上崩得釋葢上天也而又聖躬疾甚當其怒時至不可忍孰謂先臣而後君不擬重律進者上怒瑞瑞立死矣寜少安上意俾就長繫寛解或有日葢其用心之微如此當光昇之為刑部也世廟在位久雄斷淵衷羣臣無能測嬰鱗之僇其時三尺未易直伸而衆喙復難盡置光昇委曲平停求生法外寓生法中良亦有獨苦者此段閩書叙述獨詳可見恭肅之出脫剛峰處在此傳云父有爭子以子原有諫親之義也引此以斷其亦前輩委曲之苦衷乎論世者自有所考云　舊郡志　閩書　黄文簡撰行状　道南源委　新郡志　通志） \\n 吏部梁宅之先生懐仁 \\n 梁懐仁字宅之號學泉晉江人宋文靖公克家之裔九嵗而孤嘉靖四年年十六舉鄉試八年登進士懐仁有異質敏慧絶羣周嵗識字三嵗誦書四嵗善草書吟詩至子史經傳無不能讀時翕然稱曰神童既登名禮部人視其文章翰墨如璠璵結綠一時希覯片言隻字必爭取珍藏之初授南京吏部騐封主事方鍵戸讀書銳志慕古閱三月卒士大夫莫不嗟痛之所著有國朝功臣年表讀史日抄詩文數百首（舊郡志　清源文獻） \\n 吏部傅廷璜先生夏器 \\n 傅夏器字廷璜南安人年二十三登嘉靖辛夘亞魁不第久之發憤為舉業之文嵗置甕几下投所作文嵗終展視甕為滿矣嘉靖庚戌會試擢名第一廷對抗直指切權要嚴嵩覽而惡之尋遣人招致門下拒不可以此不得入史舘除儀制司主事徙光祿丞改吏部稽勲郎中與其長不合拂衣歸即所居坂田之野灌田以自給絶跡有司之門郡人髙之少專心易學既登賢書沉酣於六籍百家二十年制科之文傳誦海内卒年八十六著有文集四卷（新郡志　叅墓志） \\n 提舉黄仰槐先生廷楫 \\n 黄廷楫字才逺號仰槐晉江人少受易學於蔡東洛易愧虛二先生丙午鄉薦授浙江處州推官在郡精心讞獄厯湖廣均州守時嘉靖末年禱祈祀事薦幣設塲無虛日廷楫虔躬應之禮有叙而民不擾旋左遷貴州斷事至則兼署郡邑篆聲績復自裒然擢雲南提舉甫及期遂掛冠廷楫厯官五邑以名義自持性孝友甫七嵗父槐東公没於齊聞訃哀踊識者異之性好書晚慕趙特峰家學假所纂之書錄之至忘年云（何鏡山集） \\n ○運判林龍峰先生同學派 \\n 陳氏儲秀撰公傳畧曰東山林公龍峰余少慕其學而公已登仕矣壬辰始得會公京邸見其于于然瞿瞿然若無足甚異于人及叩其論吐領其緒餘則皆於虚齋易學為獨得其深三為儒官而志不懈一任鹽職輒以沙城之事乞歸甘心寒氈之薄而不能一日茍安於利賄之地公之志誠有所不為也而其不能以大有所為者非固薄夫富貴功名而不為也葢欲以道徳處於富貴功名之間故其進也無所求進而知有所重也其退也無所利退而不忘於所守也顧未能大有作為而竟其所學然以身而不失乎出處禮義之中而足以興頑起懦于時進無所媚以求用退而不失義於其鄉公之學誠為有臻于實用矣 \\n 運判林龍峰先生同 \\n 林同字宜正晉江人自言初受學李雁山雍方知趨向既隷鄉校從蔡虚齋學始知本原鄉後進若洪新齋陳訒菴林六川陳見吾皆師之弘治十四年領鄉薦授樂陵教諭丁外艱服除補丹徒復丁内艱服除補萬載擢金華教授所至以平生所傳習者為諸生講明午前生員午後俊秀早晚有常寒暑不倦其于廟廡神案必致清潔祭祀必極其誠巡按唐龍學使邵銳大加嘆賞邵出視學同率諸生迎見長揖不跪邵甚喜之召諸生進講則文義敷暢知其勤于訓諭既遷教授臨别嘆曰如公真徳浮于位也典試湖廣陜西所得悉知名士陞兩浙運判清公自守不刻不濫商竈皆悦嘗觧鹽税至太倉除兊邊外積羨千餘吏謂例屬解官同不納盡白貯部帑内閣張孚敬家處海上亦竈籍也海上士大夫懼海賊時至共言孚敬議即瀕海一帯築沙城二十里駕言灶丁沙地摧崩宜築城為衛者張以告浙省當事諸公莫不唯唯運使問同同曰築沙城士大夫欲之若灶丁者未嘗欲也費且不貲奈何專之於是立案堂下案具二紙或願或否令各畫紙已而無一畫願者遂報罷于御史會張亦罷相御史如同言居兩月張復召入御史大悔遂劾落同官乃張竟不行御史言而同乞歸矣同弱不勝衣而内養充完節概健勁呐不出口而講論道徳性命極中肯綮里居薄田自給課兒孫讀書約以義方搆祠堂脩譜牒閭閈有鬭者質以一言而解時與野老相聚談民風農事卒年八十六所著有正學蒙引龍峰遺集龍峰其别號也（舊郡志　新郡志　道南源委　閩書） \\n ○推官易愧虛先生時中學派 \\n 按愧虚先生之學確守文莊榘矱誠奉一先生之言者及門王公遵巖時稱髙弟世有疵議者謂公亦雜於良知之旨考公去虛齋先生未逺如淨峰次崕諸先正公皆與往復辨論其撰紫峰行狀敘述蔡氏淵源亦無軼師門宗旨至同時如吕涇野魏莊渠諸賢公俱與造膝相從致書願見皆欲證其平昔所聞以為端的曽與莊渠書曰自得見君子以來廓若發矇始知正學之有所在而此生之幾於虛過奉以周旋時有警省不敢喪己於流俗之中溺志於技藝之末耳夫涇野莊渠皆彼時論學所與為正宗者也公之心折如此豈如龍溪諸賢専言超躐徑悟者大决藩籬而不返者哉附先生於易氏之門者見鄉邦典型未逺緒言派别尚有可稽云 \\n 推官易愧虚先生時中 \\n 易時中字嘉會號愧虚晉江人初從蔡文莊學厠於末席文莊方講知言養氣之章時中舉以詰質酬應有條理文莊首頷之年四十舉鄉試已蔚然為碩儒授東流縣教諭隨材導接為諸生開說諄悉邑人御史宋邦輔强直廢居條十二美贈之自謂無愧辭陞夏津知縣邑故寡訟時中曰吾至將多日坐堂上屏隷偃扑民有事具來吐實還以曲直鞭贖都弛重者撻遣而已皆爭來言訟遂多矣齊東故習州縣吏事中丞御史監司奔伏如輿臺時中雍容跪起用下士事上大夫禮有御史作威輒忿詬曰易某侮我或以謂時中時中曰以禮事上為恭非禮侮也御史自倒其恭侮吾不誤也吏部召試臺諫以年自實不就除順天府推官都御史胡守中不法下獄有旨推勘時中窮竟之有為胡釋憾者謀中以他事時中方念母遂乞終養歸夏津人繪像祠之林比部瓊實書其石以宋仙居令陳襄為比既終養道出山東夏津人聞舊邑公還牽擕數舍迎舟曳挽羣持棗栗脩脯以獻歡聲載兩涘至别有哭失聲者時金陵王公以旂以中丞赴留臺聯舟河中為之嗟嘆賦詩有斯民信是同三代循吏元非拂衆情之句至家築室奉母母年九十一而終時中七十矣毁不勝喪宗黨稱孝焉時中形癯神清温恭而莊和氣溢於靣目語不華蔓無悅人之容而有浸漸醉人之益無驚世之論而有篤近扶世之憂一見知其有道君子也時中學専一家不務該泛間語王慎中曰某以羸疾不得致力於書甚恨孤陋時中誠多疾其不務博要以修質反約為功殆以微辭訓其徒歟（閩書　王遵巖撰行狀） \\n 主事尤見洲先生麒 \\n 尤麒字國楨别號見洲晉江人少有大志篤學力行初受業易愧虛先生之門領鄉薦就選山東武城縣尹治當孔道流移轉徙幾不可為麒至問民疾苦條罷不經之費與民休息抑豪强治巨猾一時善良頼以保全折獄多平反每事惟存大體不務苛細與今所稱能吏善逢迎上官意者不侔矣以治行優異行取北上圖書數篋選授戸部四川司主事赴官卒（清源文獻　閩書） \\n ○郡守田南山先生學派 \\n 按何公鏡山為田氏族譜序慨採輯志乗者多湮没俊彦特標出數公冀後之考論者有所據依田南山先生其一也今尋訪學派附後并錄何公撰譜序入備考内使後人知公闡潛表幽之微旨云 \\n 郡守田南山先生嵓 \\n 田嵓字景瞻號南山晉江人生而俊穎不凡嘗與顧新山讀書城南精舍精思黙契深造獨詣人多有不能及者時蔡虛齋倡道東南嵓授易最早成化丙午領鄉薦明年上春官落第卒業成均司業劉震邃於易者試其文驚曰學有淵源文以理勝易其深乎命諸子弟師事之一時聞人如徐翰林穆宋都憲晃相與切劘學益宏肆名重京師登弘治六年進士第得賜告歸省與弟均州君崑講學於資夀寺正以率物因材施教凡及門者皆有造泉士多爭師之初試南京戸部主事榷揚州北闗以廉謹著擢南京吏部騐封郎中尋陞湖廣寳慶知府岷藩校卒獷悍嵓馭之以法戢戢斂畏嵗大饑發廩施粥全活者衆楚地多間曠嵓發金鄰郡糴麥數千斛教民樹藝麥秋至民相語曰生我者田父也以親老乞歸養事父母愉婉篤至晚復不喜紛華築室城北與歐陽石室相望鑿池植柳靜坐終日息機養氣如禪定者鄭司馬山齋嘗謂巡按聶君曰吾榜中求道徳文章正氣人物如田南山何可多得其為名流推服如此在林下二十八載徐給事文溥等咸疏其行義於朝屢徵不起嘉靖戊午奉詔進階亞中大夫江南王郡守士俊竪善俗華表以風鄉人云（顧新山集） \\n 郡守林羅峰先生珹 \\n 林珹字時獻號羅峰晉江人世家陳江之塢為人重厚樸茂言若不能出口而敏慧内通於書獨善悟初從虛齋髙弟田南山受易學有聲儒林虛齋器之曰吾泉後進其在斯乎登弘治丙辰進士試政兵部乞歸侍養後就銓授寜國府推官政稱平恕一日忽心動已而果得父坦夷翁訃人謂誠孝所感服除作堂居第之東扁曰萱室意終事母母不悦曰人子之孝親顯親揚名而已若父未封而没奚孝珹乃赴銓補温州推官旋丁内艱服除銓部以寜國之民思之也復予寜國政成入為戸部主事轉員外郎時有宗戚奪民田搆訟二十年不决部使者莫任珹奉命即訊歸其田於民還奏稱旨晉陜西司郎中出知江西饒州府適姚源兵戈之後生理凋悴公私廢弛珹曰今日之治在徳不在刑去煩苛崇寛大恤疲困日夜拊循其民而噢休之加意學校時以徳業課諸生差其賢否而施勸懲士益勵進正徳己卯宸濠叛宣言過饒士民洶洶欲遁去珹曰彼以虛聲喝我也無恐戒所部團練義勇嚴備時偽檄交至間諜踵於郡邑弗為動已而賊竟向九江南京不犯饒陽會御史王守仁檄至郡提兵赴難克復藩城奏捷有金綺之賞旋有逹官干以私弗可遂為中傷去官無慍色至家杜門不入城市晚移家郡城之東南作羅峰書舍於宅第之東以圖書杖屨侍老珹深沉有度喜慍不形端坐竟日無惰容親朋羣聚不聞嘲謔之語性孝友奉身甚薄樂周人之急厯宦二十年所至留澤惠去有遺愛無赫赫之名去後民常見思獨立無朋任真自遂或以此取尤置之不校惟相知久處者乃知其忠厚正直可方古君子云（林次崖先生撰本傳） \\n  \\n 　"}
{"章节": "閩中理學淵源考卷六十二", "正文": "　 \\n 閩中理學淵源考卷六十二 \\n 　 \\n  \\n  \\n 廣平府知府李清馥撰 \\n ○孝亷王一臞先生宣趙本學先生建郁林雲衢先生福學派 \\n 按一臞先生為古愚趙先生壻而虛齋蔡先生門人也考本傳并林氏次崕撰文集序皆載其髙明之資能發明師旨其所心許往復者林貞肅黄蓮峰顧新山聶雙江一時名徳也曽為一峰書院山長所造士亦多今考門徒僅見月洲兄弟餘寥落矣李氏杜為俞虛江都督行紀載先生與趙氏建郁林氏福皆得虛齋易學之蘊而俞氏大猷為三先生門下士雖以武畧顯著實儒林中之傑然者也今錄附之 \\n 孝廉王一臞先生宣 \\n 王宣字子鍾晉江人生而廓落豪邁薄於勢利受業蔡文莊之門持論正大確守師說間有所發明嘗論學者合朱陸為一便非真知蘇子瞻之文精神氣骨剛而無餒其極詆新法為小人所忌惡瀕死不悔合於孟子養浩然之氣朱子以蘇張擬之未為確論領弘治十七年鄉舉會試不第遂養親為志終身不復應舉郡守顧可久建羅一峰書院特延主教事林次崕稱其自得之學不滯於章句絶俗之行不混於塵俗薦之於朝不赴卒（道南源委　舊郡志） \\n 趙本學先生建郁 \\n 趙建郁字本學别號虛舟本宋宗裔世居晉江為蔡文莊髙弟結廬鍵户悉心著述著有周易學庸說杜詩註叅同契釋且謂昇平日久人罕知兵因即易演為陣法彚集韜鈐内外篇凡七册觧引孫子書凡三册藁就封識以俟其人都督俞大猷往受學焉（閩書） \\n 林雲衢先生福 \\n 林福字雲衢晉江人事實未詳按王氏慎中祭雲衢文曰披褐而玉在懐尚絅而錦為衣含真蘊以内足胡外物之可希偉哲人之髙尚豈世網之能羈藏道徳以阨窮厥心亨而志違抱遺經以俯仰毎朝哦而夕披鑽有堅而必入探無賾之不窺時發揮於口頰飄玉屑而泉霏愚入由之智出虛往莫不實歸邁年齡猶不倦獨懐此其何之嗟及門之吾黨辱刮視而提攜遵所聞之不及力嵗冉冉以漸馳悵儀型之一失將日逺而日非李氏杜為虛江行紀曰泉中一臞王先生宣雲衢林先生福虛舟趙先生本學俱一時名師博雅方正受易蔡虛齋先生者也王先生常即易以論古今治亂興衰之迹林先生常即易以明心性忠孝仁義之奥趙先生常即易以衍兵家竒正虛實之權俞虛江皆師之云（王遵巖集　清源文獻） \\n 武襄俞虛江先生大猷 \\n 俞大猷字志輔别號虛江晉江人大猷貎樸辭蹇忠誠自許動擬古人少好讀書為諸生時從王宣林福趙本學授易得虛齋之傳而本學能即易衍兵嘗謂兵法之數起五猶人身有五體雖將百萬之兵可使合為一人也已又從李良欽學劍家貧屢空意常豁如父殁棄諸生嗣世職舉嘉靖十四年武會闈第五人時毛伯溫征安南上書陳方略請從軍擢正千戸守禦金門用儒飭治二十一年會敵入山西詔天下舉武勇士御史上其名兵部會伯溫為尚書送之宣大縂督翟鵬所召見論兵事大猷屢折鵬謝曰吾不當以武人待子下堂禮之驚一軍然亦不能大用大猷辭歸伯溫復為請授汀漳守備涖武平作讀易軒與秀士講易論文而日教武士撃劍連破海冦康老等俘斬三百餘人陞廣東都司僉書平新興陽春恩平陽江四縣峝冦二十八年閩海冦張甚巡按朱紈奏遷福建為備倭都指揮會安南叛將范子儀入冦欽廉兩廣巡撫歐陽必進奏留廣東臨行新興人扯衣遮擁奪肩輿不得發者累日乃單騎夜半從間去用舟師邀擊俘斬千餘級子儀遁還檄莫浤翼捕之函首以獻事平嚴嵩抑其功不叙但賚銀五十兩而已是年瓊州五指山諸黎共反必進復檄大猷討而朝議設叅將於崖州即以大猷任之擒斬賊五千三百有竒招降者三千七百大猷言於必進曰黎亦人也率數年一反一征豈上天生人意宜建城設市用漢法雜治之必進納其言大猷乃單騎入峝與黎定要約海南遂安三十一年倭冦浙中諸郡急遂改浙東叅將提督王忬議招撫大猷曰明公督師滅賊當堂堂正正為天下先大猷請用閩中樓船為明公破之遂與叅將湯克寛入海撃賊敗之乃議逐倭當用樓船出海與戰整搠河船防賊入港計數年之費為一大舉勢可盡絶忬用樓船屢破倭而整搠河船之議竟不行三十四年陞南京副縂兵時松江柘林賊盈二萬連年不能討總督張經欲急戰大猷謂急擊必不勝宜調楚粤兵剿之兵未至朝命侍郎趙文華監軍怒經不戰劾其玩冦頃之兵集大猷大破賊王江涇經亦用河船計多獲賊復敗賊陸金壩奏捷未上文華劾先至世宗大怒論經死大猷奪職會倭至日熾公卿臺諫皆薦大猷可用明年起為浙直總兵連破賊於吳淞江口營前沙茶山諸處移鎮定海乗雪焚舟山賊巢進署都督僉事復署都督同知海上無警者二年而世宗怒王直為倭嚮導必欲得而殺之總督胡宗憲使人誘直直有歸意求貢市副總兵盧鏜請許之兵部郎唐順之主其說大猷不可宗憲竟使鏜迎直既至下之獄俟命倭怒宗憲紿之其黨焚舟走柯梅人殊死戰夜乗船入閩閩巡按將劾宗憲宗憲委罪於大猷旨逮詔獄軍民大譁大猷笑曰吾自處在中庸之十四章矣至京都御史周用避正堂館之諸御史皆來會曰公之功髙我輩當為上言之徐相階亦為保持得發大同立功大猷謂倭東南小醜耳北敵乃不决之隄欲自見生平而勢位未可為乃陳於總督李文進製獨輪兵車止可營行可陣推挽上下强弩神銃能擊堅及逺而簟笰龍盾敵弓矢弗能加也文進試之用車數十輛步騎數百人挫敵數萬於安銀堡遂以其制聞於朝京師置兵車營自此始也會湖廣巡按黄光昇言大猷用兵如神不宜置之散地乞補臣所部裨將詔授鎮筸叅將四十年劇盜張璉聚衆數萬攻陷江閩諸州詔江閩廣三省會征之用師二十萬復以為南贑參將督兵進剿時三省尚屬胡宗憲節制悔前失一聴大猷之所為連戰皆捷璉就擒諭散其黨不戮一人乗勝攻林朝義殺賊二千級論功賜金陞副縂兵鎮守南贑汀漳恵潮尋進縂兵都督同知大猷請置縣五嶺間以善後朝議増置平逺一縣四十一年閩山海冦無慮數十萬巡撫游震得請以大猷控制全閩廣江湖數道命未下其冬倭陷興化城明年春大猷馳至與劉顯威繼光滅之移鎮恵潮時海冦吳平與倭通諸山冦亦起詔使閩廣會征久之廣兵不至平遁去御史論罷大猷總督吳桂芳疏言大猷可以將别將别將不能將大猷遂得留乃分兵五道征之俘斬萬餘會古田酋韋銀豹黄朝猛入廣西省城刼藩庫殺叅政桂芳復請用大猷詔復都督同知佩廣西征蠻將軍印是為隆慶二年時總督兩廣譚綸移鎮薊遼上書乞大猷與同練軍破敵而繼綸者張瀚復疏留經略海冦大猷謂當造舟募兵於閩瀚曰舟成賊遁奈何大猷曰其勢擁腫遁將何之明年舟成旬日三捷賊首曽大本就擒兩省論功皆居首乃移征古田以十萬人分七哨誅朝猛擒銀豹破堅巢百餘上功於朝改縣為州陞南京都督僉書旋移鎮福建會副使鄧之屏撤禦倭兵以討彭湖倭突入烽火寨殺把總御史論大猷坐免官大猷終不言之屏時綸入為兵部尚書大猷貽書曰某生平志在塞北而見用江南乖違本素今年七十餘老矣公許我大受此其時也綸疏起為後軍都督僉書以大同制車法上之朝曰禦北之法非車不足以戰古人制字曰軍曰陣曰轅之類無不用車者馬隆依八陣作偏廂車偏扁也詩曰小戎俴收即車之扁小者俴而收之也葢取其任載不多而得便旋之用火器衣糧之屬皆可具焉時王崇古協理戎政請専委大猷訓練三年有成方欲推之九邊適綸卒歎曰無同吾志者矣亦乞歸尋卒賜祭葬贈左都督大猷在軍風角占候遁甲皆所不信潛心學問起基卑邇以為實脩當世士大夫深於道者莫及也至其雅量鎮俗東晉風流或亦讓焉輕財好施同郡待以舉火者數十家平生推奬歐陽深鄧城湯克寛陳第有國士之風薦輓不遺餘力李氏杜曰公為將未事之先則必周萬全之筭既事之後則每垂悠久之慮其周萬全之算以底事成績則古之名將葢多有之其垂悠久之慮以勘亂興治則其用心非儒者不能也公儒者也於安南瓊黎東倭北敵三苗五嶺皆有善後之策可百世因之葢得易先庚後庚之意文王之所以治蠱者也固守宋儒傳註不為他說所易聞佛老之論疾之如仇不與原讞非若於他無大利害得失者心雖非之而口不諍也直截簡易洒落快濶不為町畦畔岸卑已而尊人有容而善忍視死生若寄興替若環横逆不能干憂患不能入也重忠信篤親親功則稱人罪則稱已寜人負己無己負人力以忠孝自任老而彌篤譚氏綸嘗與書曰節制精明公不如綸信賞必罰公不如戚精悍馳騁公不如劉然此皆小知而公則堪大受又嘗疏薦於朝曰大猷秉仁懐義篤信好學老成持重口不談功心惟在國衆言並起順受不辭事勢難為慷慨獨任吉甫方叔趙充國郭子儀之流亞也世以為知言所著有正氣堂集及劍經行世子咨臯官福建總兵（明史　清源文獻　閩書　新郡志藳） \\n  \\n 　"}
{"章节": "閩中理學淵源考卷六十三", "正文": "　 \\n 閩中理學淵源考卷六十三 \\n 　 \\n  \\n  \\n 廣平府知府李清馥撰 \\n ○僉事林次崕先生學派 \\n 按先生未及蔡文莊之門所學皆文莊之學也正嘉間王學紛披専講良知之旨先生與净峰諸公獨守師說所著朱陸異同之論可為後學折衷至批摘王學誠不遺餘力矣其時温陵尚有王氏用汲三山鄭氏世盛江右羅氏欽順皆與餘姚枘鑿而羅公尤與先生往復稱同志先生之徒其著者洪氏朝選張氏應星而洪為先生之壻鄭汝徳謂其得先生之教為多云 \\n 僉事林次崕先生希元 \\n 林希元字茂貞號次崕同安人正徳十二年進士授南京大理寺評事世廟登極條上新政八要大略言君道急務在勤正學親正人而朝廷大政在息中官機務罷中官鎮守所以清政本塞亂源通政司辦事接本進士周祚言頃來章奏紛紜莫有如希元所陳者乞省覧施行下所司議上優詔嘉納之其後天下鎮守内臣悉罷先生啓之也遷寺正與堂官陳琳執議刑獄降泗州判泗大饑朝廷發内帑賑濟先生悉心推行有嘯聚五百人單車往諭皆解散適巡按劉御史醉而待先生稍倨即棄官歸後方獻夫霍韜薦之起為寺正陞廣東按察僉事奏屯鹽欵要及荒政叢言上可之通行天下改提督學校申明學政訓士務在闡繹經傳劇冦王基作亂時先生署按察篆督率府衛兵指授方畧討平之陞南大理寺丞世廟特簡用之上王政疏為目二十有一三載改北京十三年大同軍叛殺主帥閉城先生上疏請誅之朝議竟從撫明年遼東兵變窘辱巡撫先生復抗疏極言往者大同姑息以生輕侮之弊上責其妄謫知欽州欽接壤安南土荒民寡先生悉心經畫拊循之會安南不貢朝廷方議征討擢先生海北兵備道而先生上六疏主必征之策與當事所議不合罷歸然其後安南惴惴歸命盡復四峝舊地論者謂先生之議足以奪其魄焉先生慷慨鯁直讀書遲鈍而刻苦不懈研理釋文極其精専束髪以來慨然有志當世一入仕路執其所學用之經濟直以唐虞三代可追晚年退歸無日不以讀書解經為事其學専主程朱嘗恨不得及虛齋先生之門於良知新說尤所不喜晚復叅訂諸儒所定大學格物致知之說附以己見曰更正大學經傳定本并所著四書易經二存疑疏上之且乞勑改正頒行竟以此削籍然至今存疑二書學者宗尚不廢焉（行狀　舊郡志　新郡志　蔡氏獻臣撰本傳　閩書　道南源委） \\n 巡撫洪芳洲先生朝選 \\n 洪朝選字舜臣（一作汝尹）同安人嘉靖二十年進士除南京户部主事出榷稅北新闗課額既足便開通津梁恣往來不復問事竣督放倉儲諸所規畫皆為後式一日思所學未足上疏引疾客毘陵就唐荆川順之講學一年始歸又就王遵巖慎中上下議論久之充然有得起為南吏部郎出督學四川以公嚴校士素不為嚴嵩所喜而徐文貞階深與之嵩敗遂以山西叅政召入為太僕少卿尋進僉都御史提督操江旋加副都御史巡撫山東隆慶戊辰入為刑部侍郎遼王憲■〈火節〉者居國中荒滛亡度其摧折士類無纓緌貴顯張居正祖父故為遼府■〈樊，石代大〉户嘗被王杖居正心恨之及秉政因私憾指遼藩有叛謀議奪其國屬朝選往勘朝選還報王貪暴滛虐事事有之實未嘗叛大拂居正意嗾言者劾朝選歸朝選性剛介不能容人過失好言有司短長人多憚之者會中丞耿定向撫閩素善朝選毎咨以時政朝選傾心答之亦無所諱答中偶及藩司支放邊戍月餉事左布政勞堪知而深銜之勞刻深人也耿以憂去勞代之思洩已憤以逢權相意而邑中子某更摭其無情事以報遂具疏聞居正從中擬旨削籍逮訊之命旋下勞堪得密報遂馳戎卒逮朝選下臬獄不二日斃之獄中親屬莫得一跡晉江士趙日榮排獄門而入撫屍大慟收殮之萬厯壬午春也堪下興化守某偕諸司理煆煉獄誣以通夷接濟諸事報上居正大喜擢堪左副都御史協理院事朝選子兢訟寃于朝居正矯旨杖之八十仍奪蔭其夏居正暴卒朝紳稍稍誦朝選寃都諫李廷儀更條上寃狀部議堪回籍奪職繼之甲申嵗兢再訟父寃及堪諸酷虐狀南安人黄御史師顔從中從曵方有旨下堪部獄僅謫戍定海而里中子亦戍邊矣未幾詔復朝選官致仕兢補蔭如故一時阿堪意煆獄相繼竄逐士論稍伸猶以堪戌未盡辜宜正之典刑以謝朝選奈時宰寘不問也朝選居官亷潔以名節自砥礪平生學行政事卓然可稱其不能含章免禍亦所短歟（閩書　舊郡志　新郡志） \\n 郡守鄭汝徳先生普 \\n 鄭普字汝徳南安人舉嘉靖十一年進士授無錫知縣無錫大邑也普初銓時倉皇周章若無措置日惟自檢不敢有毫髮詭偽其後民與官相信縣門恒虛遂不覺作縣之苦秩滿遷南户部主事榷舟維揚用度以節待商以寛擢雲南府知府未赴以父喪歸免喪侍母不忍去居嵗餘母病卒服除赴銓卒于都下無錫人聞之皆相弔普嘗與林希元論易葢君子體易只取其意不必執定卦義何如如常徳行習教事何與於坎只取一重字意獨立不懼遯世無悶何與於大過只取一過字意裒多益寡稱物平施分明是均平天下之道只取過而當損有謙之意耳理氣道器之論如尊劄所言更何改評整菴公尚未肯釋然相從甚矣舍己從人之難也然其說破陽明數語真痛快可喜但陽明之學固有偏處今人動輒排之亦未為是葢人之為學隨其所見皆足適道如象山晦翁二子學本不同自今觀之孰是孰非而二先生亦未嘗明目相撃如今人也孔門諸子有侃侃者有誾誾者有行行者有狂者有狷者有文學者有政事者隨所長而各造其成今人無諸子毫末輒昻昻然以聖賢自任擇古之有名於世者極力攻排謂是足以驚人而峻已就使立論皆是於性分有何干涉此今世講學者所以重得罪於世教而自取禍往往不少說來說去只是成得箇惟口起羞四字耳其持論如此（閩書） \\n 楊敬孚先生朝幹 \\n 楊朝幹别號時齋弱冠知力學慎擇師友其折衷諸說率自心得引進後學講議文字往往必求古人精意作為文章務在理到切實不騁浮靡其事直叟公愛慕不衰孝心純篤且刻苦奮勵不以貧撓志寛仁恭恕不脩邊幅不言而接人以敬凡四方賢哲與同邑鄉賢次峰謝崑逸所黄偉咸相與為友又與次崕林公麗澤有年其餘榮耀儒名者多所禮於其廬卒後友人教諭檢吾楊復謚之曰敬孚先生所著有四書詩經集覽（林次崕撰本傳） \\n  \\n 　"}
{"章节": "閩中理學淵源考卷六十四", "正文": "　 \\n 閩中理學淵源考卷六十四 \\n 　 \\n  \\n  \\n 廣平府知府李清馥撰 \\n ○惠安張氏家世學派 \\n 按浄峯張襄惠公家世馥曽考其本末淵源逺矣稽之志乗弗詳而詳公之自述為足徵也公嘗撰鎮海衛記自言先世有學於周翠渠之門而得布衣之言論風旨今集中亦多不詳其事惟撰清介叟集序謂叟别號清介即公曽大父桐廬府君自明初以儒術顯初治禮記復治毛詩其後萍鄉公英徳公並以詩學世其家厥後惠安一邑黨塾庠序亦多習於詩學葢自元末盧希韓先生以詩學起家而公之家學繼之其振興作養殆有所本而然耳公後嗣累葉登第仕宦並以清謹守其家法兹不具錄特述其家世淵源所自云 \\n 縣丞張敏實先生茂 \\n 張茂字敏實恵安人茂自少莊重舉動如老成人游邑庠初治小戴禮辨析考證具有成說復專治毛詩本經標傳叅諸儒議論而精去取之能得其肯綮視禮記有過無不及焉常以二經教授學徒天順壬午應貢入内廷辭教職不就卒業太學成化二十一年謁選桐廬縣丞初抵任自為文誓告城隍述所以居官之意慷慨激烈聞者悚然在官嚴謹常以興學作人明教化敦禮讓為務民有訟至庭先以禮義諭之俟其不服然後斷之以刑民俗服從時有猛虎白額當晝噬人茂曰吾豈有苛政而致若是乎即移文告城隍痛自刻責虎自遁去中貴人入閩陵躒沿道州縣民懼以告茂曰吾在此無傷及其至陳義秉法以折之貴人瘖不敢出聲上下交稱其有守巡按荆茂按部至縣聞茂名召之講論經學曰君儒者也奈何屈于此是嵗檄與秋闈得閱外簾文字戊申以年滿六十懇乞致仕遂歸晚年盡斂平生而歸諸芳社綠野之間方且拳拳集古書立家範嘗以文公家禮教家是時丘氏儀節未出茂叅據禮經酌以土俗擇其節文易行者著為書子孫至今守之茂為人清介嚴毅脩容山立吐音如洪鐘自少至老坐立未嘗跛倚治家嚴整諸子有過一毫不假貸至今聞其風者尚肅然也卒年七十九長子綸（縣志　張浄峯先生集） \\n 縣令張仁伯先生綸 \\n 張綸字仁伯弘治五年鄉薦事父孝謹每得父書必拱手正讀珍重寳藏如新平生苦學逹旦不寐無他嗜好先世治詩實傳其家學焉天性孝友篤實與物無競而器宇沉靜人莫測其際容色粹然望之知為鉅人長者有弟六人出自三母綸撫愛諸弟均一與人交重信義不茍然諾至朋友死生急難之際尤急周旋雅甘澹泊雖甚貧窘閉門端坐非其人不見世故多所經練自朝廷典章至律令算厯皆留心講究務為有用授萍鄉令未上卒（張净峯先生集） \\n 縣令張公謹先生慎 \\n 張慎字公謹亦傳毛詩學弘治十七年鄉薦知英徳縣至誠惻怛視民之疾苦如疾痛在身思有以振恤之尤以興文教正禮俗為先建龍山書院以祠唐文肅公介前開講堂旁列齋舍擇諸生肄業其中政暇為講論經旨及古人行誼卒于官縣人即龍山書院祠之子岳峰（張淨峯先生集） \\n ○襄恵張淨峰先生岳學派 \\n 公之學私淑于蔡文莊友于紫峰次崖而與王文成枘鑿不相入者也時良知之學滿天下而獨公弗是也嘗渡江與陽明論學三日不合退而輯聖學正傳載道集諸編以見志嘗言心該動靜靜其本體也至靜而動之理具焉所謂體用一原也又曰虛靈知覺心也性即心之理也學先識性然後可言盡心若只守箇昭昭虛靈之識而諱言窮理安知無誤人心為道心氣質為天性也又曰程子整齊嚴肅一語最喫緊於此信得及做得是久久自覺心體明淨徳性純固發揮事業亦自有餘又曰仁人心也吾夫子論為仁曰視聽言動曰出門使民曰居處執事與人則皆就日用親切處指示下手工夫故曰勿視勿聽勿言勿動曰見賔承祭曰恭曰敬曰忠曰認真如漢法畫一的有依據就此安頓身心行著習察自然非心惰氣日銷月化心存理得而不自知不在别尋一個渾淪之體為可玩弄乃名心學也又編草堂學則首以存養之要繼以動作威儀之節而求端未發以為之本曰心纔靜即覺清明學湏靜多於動至動而未始不靜庻矣其持論精實切近類此同時如鄭恭介世威林文恪燫皆奏之廟堂評之鄉國謂公與羅文莊皆以實勝者殆確論歟又按耿司馬定力祠記畧曰公之學以戒慎立本而不恃知覺以窮理居要而不事籠罩以實踐為歸宿而不侈講論本末次第較然不疑焉 \\n 襄恵張淨峰先生岳 \\n 張岳字維喬號淨峰恵安人自結髮讀書即慨然以大儒自期少善黄氏鞏每誦鞏警語誠自不妄語始學從求放心來曰此吾終身符也正徳八年鄉薦第一時省會皆有中官鎮守舉子例合叅謁先生長揖而已十二年第進士與同郡陳琛林希元僦居佛寺閉戸講易一時並以經學名始授官行人武宗寢疾豹房獨宦者侍先生即上疏古天子有疾大臣嘗藥百官輪直起居不宜委之宦寺且上儲宫未備宜防意外之虞中外韙之車駕南巡同諸司疏諫下獄廷杖謫南京國子監學正世宗嗣位復行人吏部欲選為科道官不應丁父憂服闋吏部復欲取選如前又不應陞右司副念母老乞便養改南京武選員外復轉祠祭郎中俄承重祖母及母憂居家結草堂於縣之净峰名山心精舍益讀書其中服闋補主客郎中時世宗方定大禘禮求始祖所自出宰相張璁欲遷合當之先生語侍郎李時曰國姓徳祖而上髙皇帝所不能詳也獨以皇初祖設位毋實以人為是璁竟以初議上上不聴令題皇初祖主如先生言璁大駭亟欲致先生以館職先生謝不應出為廣西提學僉事行部柳州軍缺餉大譁城閉五日先生令守城啓門召詰譁者予餉去尋以計禽首惡置之理十一年入賀聖夀改提學江西又不謁璁謝是時江西人正崇尚王氏學先生約士守程朱書毋得談良知居一年卒用廣西選貢事謫廣東鹽課司提舉轉守廉州先生省禁令減繇役督民種棄地教以桔橰運水堂上無事坐讀書與諸生為師友而廉士皆知學時安南殺其主自立久不貢朝議將討而郡縣之遣使勘狀先生言於總督張經曰逺夷相攻殺無煩出師勞敝中國請留勘使毋前經不可知欽州林希元亦上書請决討莫氏先生貽書止之後條上不可討六事為書貽執政執政得書不能决已毛伯溫來視師先生以撫處之策語伯溫伯溫曰交事屬子矣交人莫登庸亦信向先生會擢浙江提學副使尋轉參政莫福海入欵闗言往張廉州安在是欲以恩信撫我何可忘於是叅贊毛伯溫馳奏留先生乃改廣東叅政為畫所以受降之策甚備登庸乃使其孫福海叩闗望闕稽首獻地奏上罷安南為都統司以登庸為都統使詔賜先生銀幣陞俸一級尋以征瓊州叛黎功陞賜如前塞上多事廷臣交章薦先生伯温言於朝曰吾於粤得二臣張岳可南翁萬逹可北也遂擢先生右僉都御史撫治鄖陽旋移巡撫江西特疏稱羅欽順得道學正傳請遣官以時存問貴溪相夏言治生塜分宜相嚴嵩奉賜建第皆餳有司裁抑之其年陞右副都御史總督兩廣軍務兼巡撫是為嘉靖二十三年兩廣督撫故饒供億先生素儉不取用又不以通遺權貴檄州縣吏非召不得至轅門至不得手一物入門内明年討封川及馬平諸蠻平之進兵部右侍郎兼僉都御史召為刑部右侍郎以御史徐南金奏留不果行又明年合兵討連山賊賊渠授首蒞鎮四年積年巨冦悉平召入為兵部左侍郎七月受代過家尋陞右都御史入掌院事未幾湖廣苗亂初設總督嚴氏以先生當之先生單車入楚熟計苗情至則斬捕畧盡累奏竒功皆為嚴氏所抑宣慰冉元隂為苗主苖平懼誅乃嗾龍許保吳黑苗掠恩州行金嚴世蕃使罷先生華亭執不可止降兵部侍郎已而生擒龍許保而吳黑苗尚匿元所先生劾元發其通賄事世蕃愈怒日傾先生先生不一貶復擒黑苗以獻三省底寜兵部力請召先生嚴氏不可或語先生何不稍屈先生笑指其髮曰種種矣吾昔少年張相屢招不得我一見今入錢買官乎其冬卒於沅州督府喪歸沅人迎哭不絶已叙功復右都御史贈太子少保謚襄恵李氏愷曰先生沉黙不茍言笑禮法自將其行事磊落光明當官不計危阻一意為國家讀書不事章句博通墳典語古今人物事貫穿有條理而筆力雄渾新意叠現凡論心性義理一以程朱為宗而遵信傳注為行人時過浙渡江謁王文成講明徳親民之旨文成曰明徳之功只在親民後人分為兩事非也先生矍然曰戒懼謹獨皆是未與親民時工夫如公言又須立一親民之本以補之乎文成不能屈先生揖而去之歸立學則二十餘條自勵曰居敬窮理葢聖賢所指以教人者王氏諱窮理任良知安知非指人心為道心認氣質為天性乎其答尚書聶雙江書辨王氏渾淪籠絡之非而欲其逐一體認於孔門求仁之訓知行體用持敬分殊合一之理證據真的使人聴之感悟是時初仕未有宦責志欲著書臯比北靣其徒倡正道於東南迨入廉州值安南之役迺慨然以身當其責故志為所掩嘗論先生四十嵗以前欲為程朱之事以葢生平四十嵗以後累膺閫寄馳驅征伐鞠躬盡瘁竟以范韓勲業終焉先生狀貌峭聳髙竒有威撼之如山凡所措注中有一定之見不言而酌於衆論振衣於千仞之岡動不趨時故不為柄臣所喜終先生仕相者張璁嚴嵩夏言皆秉權得勢先生頡頏不為下獨徐文貞階知而交好之當嘉靖朝一時邊臣為自全計饋遺相屬先生獨不通一書故用兵有功常薄其賞微失利輒被譴賴上之明以功名終故瀕險不危卒行其志徐文貞謂先生子曰嚴氏擅政二十年邊督臣不入一錢而身名俱全者惟尊公一人而已生平淡於利欲事親孝友於兄弟好積書囊無餘積不事生産作業既貴猶茹糲衣素如寒士然其至行足式里閭者衆也所著有小山類藁聖學正傳載道集名儒文類更定禮記恭敬大訓惠安志藏於家姪宇編梓以傳弟峯庚戌進士有志行官四川僉事子宓慶逺知府廉正有守寯領鄉薦孫迎萬厯乙未進士（明儒學案　净峯全集　閩書　清源文獻　福建通志　明史） \\n 備考 \\n 前輩事業類有根本净峰初第在京邸每夕必偕陳紫峰講易一卦凛烈抗疏三黜不移不佞邇過栁謁公像八拜北面事之見柳州有傲色豈非以節邪（曽職方偉芳西行漫草）浄峰兩任提學所至以道帥諸生不為空言之教其在廣右選貢之法方嚴不貶心以殉時好在江右易簡之說方熾能正辭以禁時誕（林大理丞希元見皇明文粹） \\n 朝議討安南亷州守張岳獨言用兵之害督府蔡經問岳曰空言罷兵亡以塞明詔子能保無用兵降莫登庸乎岳曰欲降之必令納地令貶號令匐伏獻國中圖籍聴上處分夫國體不可褻也督府曰如此能令登庸聴乎岳曰祗岳一檄足矣於是督府兵事調度一屬之岳而岳具有成畫司馬毛伯溫至岳以所論列者告之輒當伯溫意伯溫密謂岳曰交事屬子矣登庸密輸情於岳岳初絶而後要之登庸惟命會岳遷浙江督學尋轉叅政登庸復首鼠兩端伯溫經奏乞還岳廣東登庸密覘曰亷州守安在岳至登庸乃尺帛束頸候于南闗（廣西通志） \\n 嚴相當國賜第名其閣為延恩閣所司請估費公曰千金可乎所司相顧公曰江右民困矣諸君誠畏嚴吾不以累諸君吾自當之批牘予千金請益復五百金又請益却之會有行人使江右嚴相附五百金來言上所賜閣費大吾出上所賜金佐之子世蕃迺私囑行人毋發封行人兩傳嚴氏父子意所司疑莫敢决公曰豈有没其父之善而從其子者以予主者用之會其大奴將入京乞公批闗公謂元相家奴無主命而私請闗叱走之世蕃愈怒出惡言有密友告公公曰稜稜寒骨止少馬革裹尸耳它吾自分定毋容念也（李文節廷機輯國朝名臣錄） \\n 湖貴苗猖獗初設總督衆顧望莫肯行嚴氏請岳當之徐宗伯階報岳曰士君子於禍福雖無所擇然危機在前冥不知避亦不可為智也葢指嚴氏云岳言備國大臣雖危無所避也單車入楚（出焦太史竑獻徴錄） \\n 征苗一節撫臣有不智之譏宰臣有不必征之辨憶昔見公奏疏大意謂往年以賊討賊故征無功以賞賂賊故撫益亂今日機宜必征之而後撫可定守可固也於是動調軍兵分哨以搗穴開誠以受降元惡則懸重賞以擒之脇從則開生路以散之葢自公即世繼之者不煩注措而湖貴乂如往之征撫師未退盟未乾而地方已叛今之經畧擒其酋散其黨而地方底寜昔處之而愈亂今討之而畢安是非得失較然明甚此可為智者道（王職方尚學紉畧） \\n 士大夫有名節易保終節難張襄惠公以兩廣總督召入總大中丞嚴相忌之出公總督湖蜀及討平叛苖猶不内召或勸公稍通書幣公曰吾三十年守吾志今老矣旦暮入地乃舉平生所守而盡棄之惡用内召為哉卒于官見明養定豈不誠大丈夫哉（游海夢譚） \\n 净峰他事且不論自入楚以來不通京師一帕雖遭訕怒毅然如初其自守之節眼前士大夫真不能到（徐文貞階與胡巡按宗憲書見徐本集） \\n 襄惠公正氣勁節易名未稱士大夫迄今歎惋謂柄臣忌公者實為之（黄宗伯鳳翔集） \\n 公長身玉立隆凖髙顴深目廣顙眉骨稜稜望之嶽聳其徳器弘毅淵黙忠信厚重平居寡言笑天性孝友篤於人倫（泉州府志） \\n 正徳以前逆閹肆虐嘉靖中權奸柄政詖行淫辭游揚其間吾閩若林文安彭惠安林貞肅方簡肅朱都憲（欽）張襄恵林端簡數君子者不怵于暴行不惑于邪說卓然有立狂瀾砥柱葢數公謂邪（全閩大記輯畧） \\n 公為文章根據義理體尚歐陽卓然成一家言自負正嘉二朝文第一苐不以文士自命也（閩書并恵安邑志） \\n 泰和羅欽順惠安張岳世稱賢士大夫皆與王守仁同時講學兩人嘗指撃其説葢守仁以名勝欽順岳以實勝困知記小山類藳可考也（鄭恭介世威奏議） \\n 贊曰其神凝焉而若有跂想其身飭焉而若有盤桓其文非不能躋歐曾之閫奥而慮其分吾徳性學問之功夫其學非不能趨超悟之時流而慮其失吾窮理居敬之籬樊其愛國忠君雖顛沛流離而有所不顧其立身行道遺死生禍福而有以自全秩雖峻夫正卿而時浮沉于散吏身雖列于内臺而終不得一望夫國門信孚裔酋威神苗蠻徳完行鉅身詘道尊所謂公家之利知無不為鞠躬盡瘁死而後己上世之所謂大臣聖門之所謂君子歟（何鏡山喬逺撰像贊） \\n 藩伯朱于田先生一龍 \\n 朱一龍字于田惠安人以鄭姓登嘉靖二十九年進士初令溧陽以經術為政累薦治行第一入覲徒手謁嚴氏父子遷南刑部郎中陞廣西僉事作撫夷通論勦冦有功遷廣東叅議時柘林叛兵突薄會城下藩臬官分門守禦拒避賊者不納一龍守小南門曰賊近而啓扄以待示强民急而開門以納示仁閉之何為傳令大開門日入男婦以萬計以此存活數萬遷按察副使丁艱歸隆慶元年復除廣西分部右江右江諸蠻自張岳征勦後久已帖服至是復叛出刼一龍登鎮粤樓酹酒襄惠祠下謂不能滅此朝食如師承何即白制府建大征鵰勦二策分兵四出因巢為糧擒斬八百餘級又委征右田七哨皆平之捷聞賜金幣晉秩且將大用為憾者所阻遷陜西苑馬卿丁内艱歸先在右江東行過飛來寺遇風舟覆浮沉浪中三十餘里乃得蜒船援出傍人見其青蛇遶身云服除補遼東轉江西左布政以直忤巡撫被劾歸一龍少受學張襄恵岳東官寡交接慎取與不肯濡足權門皆服膺襄恵之教退居林下著書考義無少休廢邑人稱先正者皆歸焉著有一統輿圖畧敭厯餘藳遊海夢談（舊郡志　新郡志） \\n 叅議張莊甫先生冕 \\n 張冕字莊甫晉江人元璽之姪為兒時即知嚮慕善嘗讀張浄峰所作羅一峰書院記推本於不欲不為為得其本心輒嘆曰此正學也嘉靖十九年登鄉薦念父老所給坊金悉治具供養不詣公車二十六年成進士知烏程縣躬履清素平賦均役吏不能欺聴斷情偽立得值倭冦傍邑冕脩城垣募民兵分技習之訓練既久兵氣大振會倭賊犯北新闗設伏桑柯林邀擊之擒斬無數又躡戰于鶯脰湖敗之丙辰夏以兵千五百人敗賊衆萬餘于烏鎮備兵使者慮城守單弱檄冕還冕曰戰即守也葢分兵捕斬其出掠者賊留四日遁去湖州人盡頌其功為權貴所嫉遷桂林府二劇賊張璉焚刼廣東朝廷以冕有偉畧擢廣東兵備僉事至不三月連縳潮陽惠安二酋搗其巢總督張臬檄冕兼二哨攻璉破其丁坑營璉遂敗癸亥倭圍潮冕引兵入守賊百計力攻冕隨機應之所當無不摧折閲五十餘日有奸人謀應賊為隣居首發按實立誅之賊旋遁去潮人謂百萬生靈藉冕全活擢湖廣叅議前忌者遂以擅殺劾冕落職知化州兩廣冦發復自化州薦為廣西撫夷僉事駐節桂林明賞罸肅部伍編甲授藝令闗自為守終任不復有賊警遷廣西叅議分巡右江尋報罷冕通籍二十餘年名節自砥視權門若凂視汙吏如仇所至養老存孤設木鐸行鄉飲酒禮凡古人教民之具皆實意推行之考功注冕一介不取百折不回司空劉麟毎貽書必稱孝亷目為鐵漢葢生平仰止净峰故其行事亦畧與相類居家不踐公門而遇災警祈籲有司如身痒痛泉屢被倭田荒米貴先在粤時勸諭商人運粟踵至泉頼以甦共勒碑通衢紀徳焉孫穰登河南鄉薦（舊郡志　新郡志　閩書） \\n 副使李抑齋先生愷 \\n 李愷字克諧號抑齋惠安人宋太師邴之後嘉靖十一年進士授番禺令入為吏部主事以稽勲調武部郎出為湖廣按察副使愷治畨禺廉有材名上官委掣夷稅安靜不湼夷酋驩呼奉千金為夀愷却還之既晉銓曹杜私謁植善類時周户部天佐上疏被廷杖斃獄中屍出愷悲壯揮淚出資而殮之憲楚六月罷歸愷性倜儻扶義嘉靖三十七年倭陷福清乗勝直走惠安令方有違言閉閣不出署邑者移庫獄於郡城愷率士民跪泣擁令出登陴誓衆親立矢石禦賊七晝夜更為行金以攜其黨會郡中援兵至賊乃解去惠人徳之愷没邑送塟者千餘人愷少以豪傑自命每讀古忠義傳感慨欷歔如將從之既貴無所紛華獨塟親繕祠置田供祀則不辭費自諸生時即貧甚氣嶽嶽不下人嘗曰今卿大夫亢不下士士當以清風明月遲日紅花勝之所論著蒼然有西京氣骨有介山集行世其贈徐履素分教遂昌序畧曰今上壬寅鄉先生徐履素計偕至京明年夏五月司教遂昌介山李氏愷贈以言曰履素君古之經師也經之不明於天下久矣國朝懲唐宋之敝特罷詩賦専用經義成祖繼統命集儒臣開局纂脩五經四子不用古疏箋翼以濂洛闗閩諸說學校選舉之實皆以明經不背傳注為主及行之既久入耳浹心經生學士老師宿儒争辨横議死守不貳其所沈潛訂證者豈但宏旨微詞乎朱晦翁平生勤苦精髓在學庸語孟自謂無遺憾者在詩與易解詩先為箋註多用毛氏後言樂歌正意畧増減一二字咏嘆之其味深長躍然以興假使卜商曽申根牟子而今生也亦不能為異同孝廟以前士人一意本領之學科目人才皆敦厚正直寜執滯而少浮華服習其藝因以約束其身書云歸其有極是矣後來倡為一切道學之名動欲體騐未發之中而不及於明審篤慎之教其流幾以六經為龎贅傳註為芻狗排新安為支離取鵝湖為超卓肆其竒變紛然雜出其下飾以雕繪搆以軋茁畔經失傳不識注中何解或問何辨主者且眩惑無以勸沮風俗下矣惠安小邑也介於莆泉衣冠禮樂之澤不絶如綫惟毛詩一派近執其藝以歌鹿鳴刋文以獻者恒不乏人後生秀士得魚忘筌以為聰明體裁之效愚謂前輩曽林徐謝四君子講義訓詁功實倍之林謝之門愷幸竊其緒餘徐氏之門鄉人顯者多濡其化曽體元氏之學雖浄峰公詔自父師一變至道少年亦麗澤其間予嘗見履素與吾二師友也發憤鑚研餐寢俱廢集注大全猶日用飲食然其所操行修辭一詭於經則惕然曰非孔朱法也今晦於時老將至矣自闗雎以至殷武問之皆能舉其辭隨大小叩之咸得其益遂昌幸獲聆其謦欬辨難問疑其所成就不亦休與伏生九十嵗背尚書二十九篇口授之掌故鼂錯董仲舒以春秋為博士災異郊禘盡據經以答漢時顓門之學貫徹精熟言行以之故漢治最近古今日一道徳之制胡為改其舊乎予嘗有感於履素之不遇而因有感於世變也於是乎贈（舊郡志　清源文獻） \\n ○給諫史中裕先生于光學派 \\n 余讀越章錄載史公與古愚趙先生珤列傳同論葢二公徳學大抵相同也趙公成化初登第為虛齋前輩亦當時開風教之先者惜乎門徒莫考余於一峯交友中詳之矣公與淨峰為同年友其殁也淨峰祭之文曰先生氣寂而顓貌和而肅言不妄發行必擇義其思湛靜而不浮其守確實而不貳至于談理必究指歸論事必引大體責人不錄瑕疵固有道者也今觀其廷議大禮侃侃直言引證禮經確有依據一時明禮者韙之非有道而執徳不回者能之乎王氏遵巖嘗言正徳丁丑榜得士吾泉最有名紫峯陳公淨峰張公次崖林公及先生四人並以經學為海内巨工云所著有易說四書說正蒙解諸篇已散佚惜哉 \\n 給諫史中裕先生于光 \\n 史于光字中裕晉江人正徳十二年進士選為庶吉士讀中秘書于光少甚貧而有志操恬於榮利當鄉舉時二親已殁嘆曰仕不逮親又奚亟為遂不赴公車三載郡大夫勸駕乃起即以是年登第在中秘未幾疏疾歸益閉户讀書謝絶外事有終焉之志凡五載親知勸之迺出受吏科給事中尋又乞歸屏居復四載葢通籍者十年什九居家其真在給舍者可二年耳然任職侃侃自稱凡五上疏論事剴切動京師人争傳之世宗以藩邸入承大統意欲考獻皇未决進士張璁進說上心嚮焉是時禮官議上獻皇稱號之禮上久持未下于光迺上疏曰邇者禮臣議上興獻王稱號候命至今未蒙俞允羣臣惑之陛下聖明豈復如此重思未决是張璁之說中也夫正統私親天秩之禮萬世不可易也璁之言曰羣臣盡拘執成說不可用也是謂禮之出於天者不必執矣然則欲人何執哉且立後之說死生無二寜有預養則當為後非預養則不當為後而妄謂今日典禮與漢哀帝宋英宗不同臣不知璁之言出何典記也即宋程頥有長子不得為人後之說又獨不曰禮無明言乎夫武宗以所承孝宗之大統特付之陛下此為天下得人之意天下之大公也陛下以興獻王長子不得已而入承大統此順天應人之心天下之大順也以兹典禮實出尋常擬議之外而猥稱臣民宗子之法謂長子不得為人後不亦拘乎其曰統與嗣不同非必父死子立者亦非通論夫嗣正所以嗣其統也漢孝宣承昭帝之後時於父行無所承之君理宜以兄孫繼孝文承惠帝之後以弟無後兄之誼故上而繼髙祖陛下今承武宗亦以弟不後兄而嗣孝廟則正與漢文嗣統相類也安得藉彼祖孫之禮而奪今日父子之禮乎又欲陛下别立興獻王廟于京師大小二宗並事此决不可昔魯宫災孔子聞之曰其桓僖乎以其非正也若獻廟果立在今日則坐朱熹兩廟争較之嫌在他日則有春秋魯僖躋閔之失又况人情所注此重則彼輕大宗之與小宗必不兩存之重也夫孝宗皇帝深仁厚澤洽于天下天下臣民哀慕至今武宗不祿陛下入嗣雖販夫走卒無不鼓舞懽呼舉手加額謂吾皇有子矣何者誠仁結於心而天理之不可滅也璁迺昌言曰孝廟之嗣其不可延天也公然廢絶稱天以臨之賊仁棄誼非人理不可讀昔漢光武身復漢祀猶然上繼元帝所生之親止曰南頓君立廟鉅鹿但其稱考猶有遺憾今陛下以親則孝宗猶子也與光武之疏逺不同以位則親承武宗全盛之業也與光武之收拾棼亂不同而璁欲陛下特考獻王立廟京師若與光武相提而論又有得失矣惟陛下嚴大宗之事察正統之承仰欽孝廟在天之心亟下前疏昭示天下毋為憸佞所惑奏入中外韙焉他論建多類此曽一分較禮闈稱得士以夕郎終性厭紛囂自適恬寂未嘗一造請有司屬脩郡志必斷之典型不輕狥貴人指閒居教授生徒以書義相劘切當有得夜榻寒燈欣欣然忘食寢也生計蕭然無異裋褐比没妻子不免饑寒所著有易經解四書解正蒙解行于世（史氏越章錄　梁宅之撰墓志） \\n 教諭張子翼先生應星 \\n 張應星字子翼號菊水同安人應星自幼開敏喜讀書晉江史氏于光以翰林吉士請告還里設教生徒於輪山從學者五十人應星年十五為最少史公課其文獨喜繼又事其邑先輩林氏希元學盡契所蘊蓄嘉靖戊午以貢授會昌訓導揭白鹿洞規教士督學使者徐以徳行求士諸廣文入試分授片紙令書無徳行之尤者應星獨不書學使怪問之曰諸生性質不齊然皆可自改苛求之恐累終身學使大喜因試以世變江河詩又與講學諄切數日乃别去都御史周公某以敏而好學清不求知奬之轉清江教諭道卒應星為官懿行脩潔俸入外毫髪無所染緇重道輕勢信理信心不談道學而事事依道曰日用天則豈在多言平生孝思切至事兄如父視兄弟子如子與人交無二口善解人過所作詩有二章其一章曰實勝未為恥名勝不恧而良賈戒深藏所貴知者稀務實不務名聖賢是階梯其一章曰公孫儒者為最下猶必强起始發駕古人自重今自輕我亦胡為乎營營所著有四書大畧易經管窺易經燈影詩文若干篇藏於家子日益（閩書　何司徒撰墓志） \\n  \\n 　"}
{"章节": "閩中理學淵源考卷六十五", "正文": "　 \\n 閩中理學淵源考卷六十五 \\n 　 \\n  \\n  \\n 廣平府知府李清馥撰 \\n ○訓導諸葛文敏先生駿學派 \\n 按泉南成化以後師席踵起其潛身草澤者豈碌碌隨世以就講肄之業哉考文敏先生論文必傅經義以理勝其立教也以徳行為本舉業為用如此則豈有昔人荒功奪志之患耶師道之立人才之樹宜已 \\n 訓導諸葛文敏先生駿 \\n 諸葛駿字文敏晉江人究心經史為文傅經義以理勝泉士宗之陳琛李源詹源顧珀諸公皆出其門以鄉薦授永嘉訓導教人以徳行為體舉業為用朝夕程課鑄冶不懈永嘉學祠之名宦駿居家孝友周窮恤匱冠婚喪祭一依古禮所著有易經集說家訓彚編（閩書） \\n 侍郎顧新山先生珀 \\n 顧珀字載祥晉江人少而忠信好義弘治十二年進士除知虹縣丁父憂服除正徳元年補旌徳令擢守和州嵗大饑不俟申詳發倉庫賑恤時巡按奉檄督逋甚亟珀計民貧無措召富商諭以大義悉代輸貨秋成還之商民兩無所累坐忤劉瑾被逮廷杖四十瑾敗乃以治行旌擢南吏部考功郎丁母憂服闋除兵部武庫司當正徳頺綱之日事多因循珀秉正執法凡兵器出納京衛勾解極意振刷宿蠧一清陞湖廣布政叅議行部至蘄有妖僧詐稱奉勅往名山掛旛所在恣橫密發其奸寘之法寜藩反南昌珀扼黄梅為池皖援會武宗親征民争逃竄榜諭安輯之事平乞休不允世宗入承大統以護送聖母勞賜銀幣復上疏乞休遂陞湖廣按察副使予致仕都御史秦金吳廷舉席書御史何鰲唐符馬紀前後薦聞而桂文襄公蕚為縣時為珀所知文襄當國欲大用之嘉靖五年起四川按察副使整飭威茂二州既至脩理城堢墩臺召募武勇彈壓羌夷核厯年賞番虛糜嵗省萬金土酋入貢令釋刀易馬乃入遂為定規踰年陞河南右叅政以薦陞江西左布政尋擢南京太僕寺卿陞南京太常寺卿尋陞南戸部右侍郎署篆疏上便宜十二事悉蒙嘉納施行在部五年清望一時推重屡行乞休乃許致仕年八十六卒撫按表聞賜祭葬贈都察院右都御史珀清坦簡諒恬澹寡慾厯官未嘗以家累自隨室中絶媵侍之奉聲樂之娛比休官晚節益堅罔犯在得之戒平居燕處如齋端坐如塑遇二親諱素食悲悼老如一日教子姪以守法循義窮民有喪葬不能舉者竭力周恤居常絶意干謁至一方利病則不憚肫切上說下教力可為者即自任之其於息爭諭善常以懿言代鈇鉞和色當醴醪不義者忌珀之知而衣冠後進望以為楷陳琛稱珀厯仕中外如凝冰出壑素月懸秋張氏天叙序公教劄曰公之宦績收之誌傳勒之碑板采之實錄天下所共知也至於鄉行家範非其鄉人後學受教而知徳者則未易知也遡公之貴幾五十年自少至耄氣静神閒筋强骨竦望之儼然如泰山喬嶽即之溫然如霽月光風少讀書泰嘉巖毎朔朢月考或值煙雨衣巾靴屐自山而下事竣即還山讀易毎三百遍如是者十年其資深邃養發為文章措諸事業以當大任者夫豈偶然哉（閩書　舊郡志　清源文獻） \\n 少卿李竹坡先生源 \\n 李源字士逹别號竹坡晉江人弘治十八年進士初仕戸部主事差監臨清倉儲倉故置中貴人一人董視之中貴人數治酒饌為好會源毎會舉杯濡唇而已中貴人恚不得恣所欲則搆兵備趙副使侵撓倉事擾吏徒源疏以聞并劾中貴人罪狀事下戸部尚書孫九峯交歎為得職數稱源於曹中時逆瑾用事以源嘗劾中貴人記其名遣轉饟遼左故縮其期隂欲中以失期源晝夜行風雪中日二百里竣事以報瑾不能中也是時相楊文襄一清知源無繇一見心尤器之楊與孫並一時名臣將殊用源為逆瑾憾沮而源亦乞歸養矣其後言者屢薦于朝就家起南京文選司郎中久之遷尚寳司少卿竟不起源為文法左氏其所獨到斵破規矩亦自為方圓一時銘幽記逺之文非出源手皆以為不得所託學行為時師表尤不自標特謙冲下接好奬誘人材汲引後進如恐不及清約自將自幼學至壯以老無燕僻之朋好義逺利篤於天稟而脩之以不倦先是卒業成均故相楊廷和在翰林以禮來聘為其子慎師曰吾求士於都下非先生莫可屬以此子源感其意終以濡跡貴門為不樂辭以疾自其未遇不近於榮利己如此家居前後薦者凡七章雖知源有詳畧大指皆以為廉孝人也後宅燬於火貧不能建郡守王士俊捐貲助之為立善俗坊於四逹之衢（閩書　新郡志　王遵巖撰行狀） \\n ○叅政洪新齋先生富學派 \\n 按閩書先生受學蔡虛齋之門人吳氏銓林氏同苦心學易因以所得著為淺說與文莊蒙引並行于世泉中學士多尊師之蔡松莊其一也再青陽莊氏受其業者三人石山氏一俊壁崖氏思寛方塘氏用賔兹錄方塘一人附焉 \\n 參政洪新齋先生富 \\n 洪富字國充晉江人嘉靖八年進士富寛凝簡重黙守稱長者初授刑部郎人謂法律非其任乃執法求情侃然不狥阿有巡按劾某憲副憲副為時相私人時相摭巡按一事欲抵以重法者富言於尚書如法而止相不能奪以次受提牢役冬月囚多凍死日製薑湯分給之囚羣號為彌陀佛出守雷州興學訓士築海捍潮有憲司牙卒以賭殺人富廉知悉寘之法憲司以情請不聴憲司怒易他官治之富以獄成否為去留竟論卒抵罪陞兩浙轉運使有巡鹽御史示以私意富不從或勸之富曰汙身以媚人吾不能也御史怒隂摭其短無所得丁内艱服除補兩淮運使半載陞四川參政蜀人樂其廉恕又呼為洪佛焉會張襄惠岳以督師征蠻徵餉於雲貴湖川川撫李香有違議富與之争岳又欲調土兵萬人應役香欲以先年調征之兵應之富曰年遷人易奈何以紙上虛名應軍前實用乎屢與巡撫違忤遂乞歸歸十餘年卒年七十餘富為諸生時受學蔡文莊之門人若吳銓林同二公苦心易學因以所得著為淺說與文莊蒙引並行於世而泉中學士多尊事之既登鄉薦讀書國子時嚴相嵩方為祭酒知其深於易延為其子世蕃師及嵩為相絶不與通時論重之孫澄源從子猷别見（閩書　通志　新郡志） \\n ○縣令張南溪先生文應學派 \\n 按先生師事林誠齋治春秋義據通深治三傳者多師之今考門人只浯溪徐氏一人餘待考再先生子天衢天敘學行為一時推重曽切磋于王一臞朱荒山二先生今附家學焉 \\n 縣令張南溪先生文應 \\n 張文應字廷鳳晉江人師事林誠齋數輩治春秋學義據通深讀三傳者多師之門人如浯溪輩錚錚有聲正徳二年舉鄉試第二人乞瑞安教諭鄰邑諸生聞其文質競爽皆來就學遷樂平知縣縣當姚源冦甫定之後民疲兵燹文應撫摩綏輯以寛徭息衆為務宸濠稱亂執戈從勤王師王文成奏功之日奬賞有加去官士民書石紀政去之七年百姓復裹糧赴闕乞留子天衢天叙 \\n 長史徐浯溪先生榮 \\n 徐榮字仁卿晉江人幼篤孝登嘉靖十一年進士授嘉善令丁内艱服闋補東明遷南户部主事故為夏文愍所知及分宜為相遂左遷趙府長史卒為人恢宏肅給磊落開敏以春秋起家三山王應鐘郡中王慎中皆事焉子用賔孫縉芳（閩書） \\n 司訓張月洲先生天衢（弟天叙） \\n 張天衢號月洲晉江人文應子仕訓導以學行見重於時弟天叙嘉靖十年鄉薦官至遂溪縣政尚廉平以好學稱其祭王氏一臞文曰叙偕兄衢亦惟匪肖濫分半席於退省披拂數月之春風先生髙揭徳行道藝之條發明大易學庸之旨凌晨而集肅爾傾聴薄暮而退充然容與云（清源文獻　新郡志藝文　閩書） \\n  \\n 　"}
{"章节": "閩中理學淵源考卷六十六", "正文": "　 \\n 閩中理學淵源考卷六十六 \\n 　 \\n  \\n  \\n 廣平府知府李清馥撰 \\n ○童含山先生學派 \\n 按先生為紫峰陳氏髙弟當時以易學鳴考志乗未見本傳僅見何怍菴祭先生文惓惓於師授之旨而稱述其踐履精純葢先正之卓然者兹錄其祭文著之篇端尚待補傳焉 \\n 童含山先生 \\n 童（闕）字（闕）號含山温陵人何怍菴祭之文曰恭惟夫子天生木鐸昔在紫雲脫屨盈幄嘗升講座抽闗啓鑰朗然髙論聴者聳服隨才髙下藝文商榷所經識取靡不騰躍某時在列年方總丱莫知端倪但仰山嶽言雖諄諄未嘗領畧髙乎堅乎至今踧踖追數舊遊後先彫落爰有蔡生立雪游酢手書頌徳如冩衷膜使其尚存必有制作以表丹青以昭宿昔眇予小子自慚寡弱伏自宦歸時侍几屩是嵗之春忽蒙枉泊示我歌吟若有所托夫子逝矣今何可復惟是夫子學問淵澤授自紫峰以溯伊洛短檠對静圓木示覺踐履精純孝弟有綽病叟載歌吁嗟命薄敬此誄章以懐棫樸 \\n ○朱荒山先生軫學派 \\n 按泉自明初諸先正多治易至先生専治毛詩泉人業詩者多宗之維時庠塾間篤尚經學諄諄講明轉相付受猶不失傳習家法爾 \\n 朱荒山先生軫 \\n 朱軫字朝矩號荒山晉江人祖伯父都憲簡菴公占其命書喜曰兒當大吾宗比壯長身玉立言笑不茍動止有容儀補邑庠弟子員治詩經是時蔡虛齋易學盛行于泉詩道幾絶軫獨與其師友三五人濳心講究久之有所自得不為時文窘束而於詩人性情及文公傳註融會通貫自成一派泉人業詩者多從之屢困塲屋晚年猶不廢講究軫襟懐坦夷與人無城府居家孝友燕居必以禮雖對妻子僮僕亦無惰容尤留心世務非止於經學専門者門人張天衢狀其行（張净峯先生撰墓忠） \\n ○翁比軒徐泗涯易愧虛丘潛軒諸先生學派 \\n 按四先生一時師表也翁徐未詳易氏為蔡文莊髙弟已别見丘氏潛軒夀民住儒林里與李坦齋鄰而相友善故一泉稟學焉 \\n 丘濳軒先生夀民 \\n 丘夀民别號濳軒晉江人有嵓之父夀民家故貧而深於經術四方爭致為弟子師設席安平安平距郡城再舍而遥按衷一李氏曰正徳中贈光祿丘濳軒先生家吾儒林里與先大父贈公坦菴鄰而相友善先考主政一泉公稟學於先生之門先生設臯比安平先考負笈從之於師門為髙足云（節錄李衷一先生撰丘兖泉有嵓行狀） \\n 推官李一泉先生仁 \\n 李仁字静甫號一泉夙慧七嵗日誦百餘言長習易旁及諸經貧不能購書借輒成誦有欲試其才者與經幾百期以片晷歸仁如期歸之隨叩隨應無隻字遺其善强識如此仁先受業於翁比軒易愧虛徐泗崖丘潛軒諸公最後禀學於從父實渠公時易愧虛倡明蔡虛齋易學士從遊者無慮百數而獨器仁尠少可教年二十補文學掌故與石江莊公韋亭徐公小洛何公結社東湖之濱諸公皆一時知名士獨嚴重仁毎一牘成人人灑然異也仁為文根極於理不以怪迂相髙戊子上賢書久之謁選授惠州府推官悉捐宿業與兄弟無所間在職嚴刑憲洗寃獄却餽遺三嵗奏最擢司農郎值邊急轉餉如流一切按法不可干以私卒時撿囊中僅書數十卷而已蘇氏濬曰余聞之長老曰世廟初年士風未彫其人類多峭直自遂純而不緇蹈必擇地事不避難遇權貴人直藐視之不與俱上下先生其人哉濬不及侍先生然與若子光縉游即之穆穆叩之冷冷至臨大事屹然如山則猶之乎見先生也（蘇紫溪撰墓志　閩書） \\n  \\n 　"}
{"章节": "閩中理學淵源考卷六十七", "正文": "　 \\n 閩中理學淵源考卷六十七 \\n 　 \\n  \\n  \\n 廣平府知府李清馥撰 \\n ○叅政王遵巖先生慎中學派 \\n 按先生受學于易愧虛而淵源於蔡文莊者維時良知之說方行先生宦遊南服與龍溪雙江相講切亦契會其宗旨迨退歸年甫逾壯耳後祭愧虛先生文曰知向道而不力顛垂白而悾侗慨滅質以溺心誤師傳之正宗葢愧虛於嘉靖戊午年卒先生時年亦及艾矣故曰顛垂白也其曰滅質溺心誤師傳者或於王學悔遁而遡厥師承所自乎前輩造詣與年俱進未知所至何如今觀其出處去就大節確乎不移李氏愷祭文云先生為學力削浮夸鞭辟近裏隱然成徳而所以自期待者甚不凡當桂洲柄用恥為朱穆孤真之節寜為所嗔而不入其黨其操履可想矣嘗自言其講學教士以文法悟諸生最多又自言其文非但以文字觀又自憾平生學問不足而文字有餘正枝葉勝本根之弊又與弟道原書云當使治經之功多于辭華之事予舊亦誤至二十七八而始知反凡此皆晚嵗有造於道之言也文節李公嘗曰吾鄉虛齋古愚净峯遵巖紫溪諸先正師道甚立於嘑先生之學固亦因文而有補於道者哉 \\n 叅政王遵巖先生慎中 \\n 王慎中字道思晉江人幼稟異質日誦數千言年十八舉嘉靖五年進士授户部主事尋改禮部祠祭司時四方名士唐順之陳束李開先趙時春任瀚熊過屠應峻華察陸銓江以逹曽汴輩咸在部曹慎中與之講習學大進十二年詔簡部郎為翰林衆首擬慎中大學士張孚敬欲一見辭不赴乃稍移吏部為考功員外郎進騐封郎中忌者讒之孚敬因覆議真人張衍慶請封疏謫常州通判稍遷户部主事禮部員外郎並在南京久之擢山東提學僉事以古風教為己任校文秉公不狥舊案得之片牘劵之終身殷士儋李攀龍皆所首拔也年餘改江西參議進河南叅政侍郎王杲奉命振荒以其事委慎中還朝薦慎中可重用會二十年大計吏部註慎中不及而大學士夏言先嘗為禮部尚書慎中其屬吏也與相忤遂内批不謹落其職士論駭之慎中學博才俊自視亦髙為文初主秦漢謂東京下無可取己悟歐曽作文之法乃盡焚舊作一意師倣尤得力於南豐唐順之初不服久亦變而從之壯年廢棄益肆力古文演迤詳贍卓然成家與順之齊名順之稱其文二百年來當為中興李攀龍王世貞後起力排之卒莫能及居家孝友好誘進士類後輩一經品隲旋即知名問業者相踵言文辭者多宗之年五十一而終慎中初號遵巖居士所著遵巖集行於世（明史　舊郡志　新郡志） \\n 縣丞詹仕潤先生洧 \\n 詹洧字仕潤安溪人嘉靖間任髙要縣丞與王遵巖慎中講學晚嵗造詣有得於天機流動無入不自得之趣嘗為何怍菴炯作洗心精舍詩髙人已把塵心洗精舍乾坤儘廓開唯有一真含泰宇更無二念擾靈臺碧空雲散青天净銀漢夜深寳月來浩浩淵淵神莫測氷清玉潔絶纎埃讀其詩知其有得於道也（閩書） \\n 縣丞黄端叔先生大本 \\n 黄大本字端叔安溪人少補弟子員受學于詹洧因詹洧以師王慎中既又與晉江參議尤烈知縣朱梧山人江一鯉講學譚詩皆其父行而名為長者者也既入莆中師事林兆恩稱髙弟深會脩身繕性之旨兆恩欲詣闕陳疏意在婚娶二氏使各行其教時朝廷方好方術之士方術之士上書言事輒得旨大本即移書止兆恩謂言即得行甚善顧此時詣闕上書者皆黄緇符篆者流吾師欲以婚娶二氏易天下不惟不足以明三教之道適使人疑夫子兆恩因此中輟而其道益尊凡郡中學兆恩者多師大本稱為極齋先生平生與人言必推本孝弟或時有所叩不終言之第曰力行何如耳仕鴻臚寺序班終靖江丞趙府典寳正所著有紫雲詩集 \\n 將軍鄧寒松先生城 \\n 鄧城字藩國别號寒松嘉靖甲子武闈解元襲父爵以功授中軍指揮累官提督狼山總兵召拜閩遊擊將軍未幾卒城狀貌魁傑有古將帥略事母孝謹家貧力學喜賓客所著有詩集數卷少事王參政遵巖講學與薛南塘田燕山史方齋兄弟相從筆研既長就明經試嘆曰吾固將種也此舉何足發吾志哉因習弓馬韜畧與俞虛江訂交其氣畧亦相類云子鑣己丑進士官南陽太守餘詳志乗（史方齋撰墓志畧　舊郡志） \\n 李思質先生杜 \\n 李杜字思質晉江人棄諸生業自號雲臺山人從王遵巖遊為文一稟其矩矱又跌宕喜談兵俞虛江器之揚譽於司馬譚綸禮為記室嘗為大猷作集序稱其言學莫非兵言兵莫非易可謂知言後因避地粤西家陽朔以終焉嘗為周氏微撰明經會記畧曰周衰學廢士始以學文為先及孔子教於洙泗則皆篤於自脩雖詩禮亦有棄而不習者故孔子教伯魚惓惓于不學之弊推本詩之為用其歸在於事父事君而孟子言禮樂之實亦以節文夫孝弟而己自是學者始知夫六經之旨揮發夫事物事物之繁通貫乎性命苟有志于復古者皆可因其言以求其義由其義以明其教則豈有義髙而猶淺于聞知深而或失其守之過乎今周君麗峰建堂於家以祀先聖題其扁曰明經聚鄉之碩髦以講於其間而惓惓忠孝儉慎之數言是亦不越乎致慎於興居視聴俯仰語黙服食之間以求當乎父子君臣兄弟朋友夫婦之倫者也葢有得於家塾黨庠之意誠使長治此邦者率喬家望族而大昌明其教家建而人習之如三代建學之隆則孔孟之經于以復明顧不易耶余蹇且拙不足以當幹局之任而率先教化以求明聖人之道者不敢不汲汲也故於是會也樂為之記然余又有懼焉葢道之不明非不講者之過也講之而不行行之而不力徒攘竊於外以為髙而好名之士又侈然為欺以和之敦實之意微矯飾之俗盛則反為是經之障不若不講之愈也劉屏山有云學有三上焉汲汲然其次懵懵然其次悠悠然周君葢汲汲然非徒講者也是經之明也可冀矣又撰沈氏崇正書院記論周子無欲之旨通乎一貫以為崇正之論而併舉二氏之無欲所以異於聖人者反覆其說其論亦皆不詭於正焉（新郡志　清源文獻） \\n ○教授徐希孔先生孟學派 \\n 按文簡黄公撰先生本傳云先生業程朱易傳義得蔡文莊之傳為郡人士所宗葢一時鉅宿也小洛何公為及門髙弟平生至行亦相類當時並以孝徳著稱先生去虛齋先生未逺彼時風教篤茂鄉後進講習淬勵未嘗沾沾以沽世眩俗故一經之士皆能守師儒繩尺綽有漢宋風流迄今猶可溯先民榘矱云 \\n 教授徐希孔先生孟 \\n 徐孟字希孔晉江人嘉靖中為郡邑博士業程朱易傳義得蔡文莊正傳邑人士翕然宗之稱之曰徐先生初授袁州府學訓導尋遷曲陽教諭最後教授黄州不沿例問諸生贄餽與諸生談經講藝訓廸不倦黄故材藪薰陶造就者甚衆士亦多顯者當時上官有古學古辭古貌古心之譽事繼母孝篤愛異母弟自諸生餼以逮俸入悉分給之宦歸食貧僅免凍餒猶損饔飱以濟焉平生長厚豐推予而自治極嚴何小洛元述孟髙弟子也同省試掇科推宴金為贐孟堅弗納曰初發軔何得急此為葢自為諸生時其廉潔已如此里居鍵户寡接惟諄諄課諸孫學獨坐竟日親友宴閒未嘗有夷踞傾欹態至耄猶然年八十八卒邑人黄公鳳翔景慕先生采摭厥行實為之傳而致慨輓近世賢人君子蠖屈下位泥蟠巖穴不能標不朽之聞施于後世云（黄文簡撰本傳） \\n 副使何小洛先生元述 \\n 何元述字元孝别號小洛晉江人自幼從父學年稍長受業於孫東溪某從兄孝廉何洛江某二公并名士俱器之一日張净峯先生見元述於洛江精舍試其文大奇之語洛江曰君家有千里駒矣時年十三嵗嘉靖四年學使者邵公試立志論元述分晰道徳富貴功名之義而原本於寜静澹泊學使者異之十一年舉進士疏乞教授惠州以便迎養甲午分校浙闈得陳善茅坤潘季馴諸公皆為浙中聞人擢國子博士厯監丞擢南戸部主事出為廣東僉事遷湖廣參議時世宗脩顯陵以分任勞賜金幣中貴人使楚諸大吏折節為恭元述獨行敵禮鎮守廖斌者傾御史包節被逮謫戍其部曲席勢驕恣元述即捕治之如法斌無以中陞廣東按察副使治海道事積案累千株連數千百人請撫按檢閱可問問之久逺不可問者請决除之於是宿牘一清御史行部不至瓊皆推臬僚代人憚浮海莫應者元述獨請往還抵化州次白沙驛遇黎冦猝至持刃擬己知為河海道相率羅拜而去獨以戅直執法繩兩勢家責其豪子弟後為所擠罷歸元述孝友甚至官俸之餘敬上二親悉均諸弟自無厚殖性寛洪坦直無城府不知人間有機械知亦不較拯人於難如疴在身聞有善事喜動眉宇見有招失咨嗟竟日其自奉淡約脫粟而食入里門必下車縉紳士類倒屣出迎雖下隷必衣冠乃見林居四十餘年正家規廣祠宇脩祖墳至耄年遇嵗時禮節拜揖酬酢不衰卒年九十子居魯舉人官至承天知府（李文節撰墓志　李衷一撰行狀　新舊郡志　閩書） \\n ○林允徳先生鴻儒學派 \\n 清溪之學在宋時紫陽私淑弟子如鄭氏思忱思永已具學派矣至余氏克濟陳氏子木陳氏椿夀黄氏商楫諸公亦以經學著顯元明以後潛徳自脩者志乗頗畧至中明時師席有起文獻可稽如林公允徳其較著者也然及門之士亦多載郡國而深山樸茂者無聞焉意彼時長材秀民長往山林而不返也耶（馥）嘗考余家譜牒九世祖羅峯府君在弘治間以明經終老孝著里閭其詳已附周公孟中學派矣其以經學授徒者則自仍樸先生仕亨以易學教授宗黨族弟栻實師事之皆有易說存藳迨後在明先生光龍老於諸生者數十年至崇禎癸未登第秉節山中從遊不乏而先伯曽祖葆甫公先曾祖惟念公實受其學焉顧鄉邦門徒姓氏亦多佚而無傳矣夫荒陬遐邑譜籍殘缺即志乗亦無可尋一邑如此然則巖栖潛隱之彦湮没而不稱者豈少哉因述林氏學派而并書之 \\n 林允徳先生鴻儒 \\n 林鴻儒字允徳安溪人温恭孝友博學能文精治尚書有書經日錄行世何氏鏡山撰先生傳畧曰吾鄉先輩林先生居駟馬山中沈精極思博暢旁會為尚書日錄一書大抵如宋季夏僎解書之意每篇撮其大義冠於講首中則採用諸家參以己意没既有年尚未出於人間有竊其說者已先大行於世今而後士之習舉子業者知為先生說也吾鄉涉尚書顯者多本先生則有林公雲程李公載贄紀公廷譽皆其門下知名士云（何司徒撰本傳　安溪邑志） \\n 郡守林登卿先生雲程 \\n 林雲程字登卿晉江人嘉靖乙丑進士時王弇州方與李厯下諸公握三尺管馳驅中原海内翕然景附閩中寂無人雲程自其少年則留意詞賦之業既紆組綬交游諸公間所從游詞客則吳中張伯起勾章沈明臣里中黄克晦及諸名流勝選率以風雅推讓之好蓄法書名畫窮其源委而筆翰大有名於世人但見其登髙作賦臨池洗墨雲程一片真誠自將尤善蒞政以便民自以為無瑕釁于人坐是浮沉州郡郎署間家居厚徳載物古意宅心為鄉邦模楷者五十餘年夀九十六而終雲程所厯官兩為通宿知州兩為南北曹郎兩為九江汝寜郡太守從姪欲厦肇開（闕） \\n ○同知蔡松莊先生元偉學派 \\n 余嘗過泉南之郊接紫帽山麓有所謂松莊故里者其長松蟠鬱根幹數十圍至今仰喬木并想先生之髙風偉度也及觀考徳錄諸篇愈詳求志之篤余又爽然自失矣觀其馳書于黄恭肅司冦論大臣去就之正道徳功名之辨并往治周蹟山身後事何其大節不可奪也先生服膺程朱之學其持躬踐履可謂克承前烈者矣平昔論學于本原心性工夫卓有特識殊非淺學小生所能窺測嗚呼賢哉 \\n 同知蔡松莊先生元偉 \\n 蔡元偉字伯瞻晉江人宋忠惠襄後襄兩守泉州其三世孫橚再莅是邦四世怛因移家焉元偉總角受學則己有孝弟稱嘗受易於童含山徐泗涯洪新齋之門既為諸生浙人憲副方豪求易師於泉新山顧珀朋山留志淑二公以元偉應聘方延致家塾為其子師夙興夜寐己自嚴矣久之見程端禮家塾日程皆宗晦翁教人之法嘆曰學當如是即手抄服行慨然有求道之志領嘉靖辛卯鄉薦不干有司舌耕為養於漳泉間者凡十年始就授羅田教諭所以教士即舉業之中黙誘之聖賢之域擢徳安令一以節愛為本毎退食取小學近思錄伊洛淵源錄本朝薛胡二子粹言揭觀成誦一時政事真有得於學道愛人之遺士大夫交口稱之遷杭州府通判入覲事竣乞終養冡宰李黙知元偉命考功懇留歸署錢塘印一月民甚稱平擢撫州同知下車數日巡按御史委督樂安逋糧樂安素稱刁邑元偉寛命令去鞭笞皆相繼輸納復還府治耆民送者盈路謂自髫穉至今目見徵糧官莫如蔡公無何樂安復有刼庫之變再被委往忽流賊數千焚掠南豐等鄰邑縣故無城元偉召鄉民精銳者設險扼隘自著戎衣演武教塲賊聞不敢近縣獄久壊風寒莫蔽蒸為癘疫元偉欲作新獄居之縱囚歸命獄成乃至獄成囚並如期至復委署崇仁崇亦無城不數日報賊突至元偉督兵渡河殺賊數十人餘皆遁散丁外艱喪塟畢以泉中倭棘慕建寜有考亭遺風遂移居之元偉學尚程朱而重躬行與紫峯同時講學其所寘力惟在飲食起居動靜語黙辭受取與之際其待次詮部時適同鄉主政周天佐陳言申救楊侍御爵疏入上震怒下詔獄竟斃杖下時權奸遣人偵其所以縉紳嗟噤莫敢收視元偉獨慨然往治其殮且奮筆為文祭之復著七難論以悲傷其意人服其勇黄恭肅為司冦日偉貽書勸歸與言大臣去就之正道徳功名之辨恭肅深納之語人曰非秉道徳崇風節者不能出此言讀其書可想見其人矣其自治之勤或至提撕少懈過失復生輒撫膺泣下長跪自罰作日厯自識生平名考徳錄而自序曰松莊子少不自揣量非聖賢書不觀非孝弟之志不存非天地古今之運化英雄豪傑之作用無以入吾思也氣拘物蔽鞭策不前悠悠作輟出入是懼於是有是書之作所云考徳有二一則時常省克而時識之以自稽其理欲分數之多少一則隨其學之有得心之有開即便劄記以驗器識之髙下淺深以為進徳之助居常服膺晦翁之言以為世間事須臾變滅皆不足寘胸懐惟有窮理修身為究竟法賴天之靈幸有所知好學性生至老彌篤厯官雖久此心淡然中屢遭家難備嘗變故毎自嘆所遭之窮而此志終顛撲不破晚年閒靜之中咀嚼益旨行以不息之功加于未死之年不有得于今必有得于古不有合于人必有合于天則所謂不知不愠之地或可幾萬一焉又著有四書折衷易經聚正各若干卷其云松莊者其先祖怛家郡城外十里許遶宅皆松王梅溪守泉時題為萬松莊元偉取自號也（閩書　舊郡志　張天叙撰本傳） \\n 備考 \\n 黄恭肅公光昇書蔡公傳後云蔡君元偉居家時余尚黍秋官卿方有歸志君以書招余隱其畧云昔向敏中遷僕射門前寂然絶無賀客真宗嘆羨以為大臣所難公毎歸家寂靜無車馬之喧不讓于敏中亦今世所希見者張忠定公初及第時以詩遺逸人傅霖云當年失足下漁磯苦戀明時未得歸寄語巢由莫相笑此心不是愛輕肥後果未老告歸錢若水之急流勇退至今為美談今髙夀耳順與偉同庚偉精力寖衰計前途遥逺而公為造物所獨厚必夀登期頥可卜也但老杜亦有古稀之懼人生亦當優游林下二十年方享真樂不然再侵幾年似與鐘鳴漏盡而夜行不休者無異矣四時之序成功者去若宦成名立不蚤休退匪惟有違於大臣之義不知者僅以為功名之士平生之所辛勤以自立者亦只成就一箇功名而未能深於道徳之域亦輸人一頭地矣此非相愛之深欲期公作天下一完人不敢出此言亦非公不敢以此言進惟恕其狂矜其愚而不加罪幸甚偉碌碌無足為道惟日求新得以益舊聞日攻新惡以贖舊愆脩身俟死别無外念特孤立無助以兹怏怏伏望進而教之使不終為棄物恩當如何報也余讀其書而歸志愈决三疏得旨則蔡君没矣於乎滔滔時世疇不以功名相勸勉非秉道義崇風節者誰肯出此余故錄其書於傳後觀者亦可以想見其為人 \\n 僉事王賔之先生宗會 \\n 王宗會字賔之起家大理評事轉寺副寺正明恕詳讞每多平反自其未遇受知于郡守程秀民及入仕秀民身後為里豪所齮齕宗會為直枉衢有柑橘之饒宗會捐百金買柑園一區供程祀程人名曰王氏柑有權相欲羅致門下宗會不就邅回冷署者十餘載始轉廣東僉憲尋卒官（閩書） \\n 王未齋先生國輔 \\n 王國輔字忠甫號未齋晉江人當嘉靖間蔡松莊與何怍菴同時講易國輔尊之為師松莊知之尤深妻以女國輔事繼母至孝畜異母弟至友蔡松莊久居建州臨殁無子作訣書割田遺國輔而國輔不受每朔朢具衣冠作禮祖先於寢門之内誘子弟讀書作譜垂訓常欲倣古禮如河東義門湏有力行之而皆不果讀書寒熱不廢為詞章刻苦沈涵十入棘闈主司擬中選而卒不與嘗一遊鄧州其守滕公請國輔為鄧中弟子開講從者百餘人開封守聞之即延為其子師不久倦遊遂歸孫有棟又從鏡山先生受業焉（何司徒撰本傳） \\n ○教諭沈潛吾先生亨學派 \\n 按聖學傳人惟澹泊明志寜靜致逺者可克負荷中庸闇然日章之君子似之觀先生恬澹著書不樹聲譽雖寂寞一時而異世考論徳業者推焉可見此學在篤實功夫 \\n 教諭沈潛吾先生亨 \\n 沈亨字體敬一字潛吾晉江人少惇篤言動不茍潛心易學深契蔡文莊之旨毎讀孝經小學輒掩卷静思求所以不愧古人者教人以孝弟忠信為先時方尚講學亨曰學在躬行而已嘉靖乙卯以貢授新會訓導諄諄以人倫日用為諸生訓勉其貧者捐俸周之新會士子頌其有師之尊有父之親陞宜山教諭其教一如新會未幾致仕諸生懇留不忍釋歸家數年卒亨自做秀才時即以古有道自待孝事二親與弟友愛備至嗜學安貧屢空晏如其門人張冕嘗讀書一峯書院朝夕侍側見其潛心性道闇然自脩其所學孜孜汲汲求情質之偏是務嘗曰學莫貴于為己志于為己者則必求身心性命之益情質上有一偏曲即為心累本原之地不能主持欲其入道也難矣故學必先定其志志必務去其偏以合於道其所聞切要語則云心術上要致其光明氣質上要矯其偏邪雖一事之微必指而示曰此吾心之有係累處不遏其端則邪心從此滋矣凡傲惰忌嫉飾觀逢迎一切墜于情質之偏者必諄諄規而正焉其用心本原之地不惟自攻其慝而相與以責其善者一毫必示底止務得其本心而後己其庶幾於切問近思之學者歟所著有周易說論孟辨太極解啓蒙疏皆心得所發有功先哲者（舊郡志　清源文獻遺文序） \\n  \\n 　"}
{"章节": "閩中理學淵源考卷六十八", "正文": "　 \\n 閩中理學淵源考卷六十八 \\n 　 \\n  \\n  \\n 廣平府知府李清馥撰 \\n ○長史李木齋先生家世學派 \\n 李氏源曰成化之盛有節概文章曰木齋李先生精華煒煒摩盪雲霄比郡諸生多歸之如山之岱焉葢先生熟復六經性理諸書又為虚齋先生所奬許其淵源之正可想矣再按先生家學逓傳皆能善承不墜叔元先生嘗言曰閩理學濬發自蔡文莊而紫峰陳先生翼之叔元竊聞於家嚴曰吾祖木齋於文莊友也紫峰師也木齋以史官在告紫峰稟學焉時年二十矣文莊以銓曹在告紫峰稟學焉時年二十五矣前輩不立講學門户而淵源師友非偶然也紫峰贈文莊詩則諷以孤舟野渡贈木齋詩則期以黄花秋色而兩先生出處大節若合符然前輩師弟子相與氣味何如也小子謹識之再按叔元先生謂青陽祭於社者五先生木齋維徵二公及夏西仲蔡于省莊方塘餘不乏通顯瞠乎後矣又按李氏先世自元季由府城東改築青陽至公數世矣公以易為泉南推重而陳氏琛為其髙弟迨後姪孫逢期又以易授之蘇氏紫溪至元孫叔元昆仲踵起而叔元鹿巢氏論著諸先正尤多所發明至孫儕並彬彬文學以科名顯其所從來者逺矣吾郡共稱典型舊獻不亦宜乎 \\n 長史李木齋先生聰 \\n 李聰字敏德别號木齋晉江人器宇巖巖意逺語核雖燕處不聞俚語惰容焉平生恥言人過有蹈諸道者輙首肯之又從而揚之讀易之外詩書大小戴胡傳綱目性理諸書甚習微醺景靜琅然楚騷數章時步其體跌宕凄切聞言官抗疏不屈輙中宵起舞凌寒賦詩所著有易經外義發凡剔要鑑斷若干篇友人蔡虚齋手標之曰大眼目也虚齋嘗以精敏之識信謹之行堅苦正大之志推之領鄉薦尋肄國子業丘文莊濬為大司成曰可秀才世史正綱初落藳遂手授之登弘治三年進士賜禮部宴主司楊守阯特名而賀曰塲屋中如公是有數文章賜歸省授翰林檢討備雍王府書堂尋出府拜長史丁外艱畢改吉府前後啓王以講學法祖進賢逺佞既以母老乞歸章凡七上正德初劉瑾搜尋家居違限率罷之聰亦在罷中尋有詔起用竟不起鄉人稱曰古李先生孫逢祥曾孫芳元孫伯元叔元從孫逢期 \\n 文學李翠臺先生芳 \\n 李芳字孟收號翠臺晉江青陽人木齋先生曾孫少從世父晉峰逢期為潛心躬行之學其治經史有摘要手抄字結撰必端音叶律比旁及詩騷補弟子員所師事則蔡東洛所長事則留朋山王堣齋莊方塘林象川張月洲諸公皆一時鉅人長者無不器重之偃蹇青衿二十餘載志逾壯自標署逾髙為詩若文結語務益峻諸子次弟受經舉所手録付之誨敕如所受世父時曰伯而其紹明先人易學仲可繼予尚書謂春秋聖人經世大業叔而頴可學也於是三子各占一經芳為人篤於根本大節而周旋造次必以度眎直履莊自舞勺時習於王父所則然長乃堅定之老而彌篤事王父母如父母送終追逺尤毖其心力切友于之誼於危難彌篤營搆必先家廟産業先祭田首髙祖父以及父各若干畝諸墳完葺一新凡三十年而一息弗忘雅負人倫鑒左司徒郭惟賢未遇時窶特甚芳器賞其文命伯子與友虀糜共之卒為世名卿與人交傾洞肺腑人有過輙面折不為隱然事已輙忘他如倡新文公祠疏决渠淤里人頌之嘗自題畫像云律身如口出口如肝三經教子遺後以安子伯元叔元晚以叔元主政刑部封如其官（史文簡撰墓志） \\n 知州李端統先生伯元 \\n 李伯元字端統晉江人聰元孫萬厯戊子舉人歴官房真景三州皆以循良著績而在房抑採榷中官不得擾民在景飛蝗為災督捕必盡尤其卓卓可紀者居鄉允洽衆望殁祀鄉社著有青陽志（雍正間志） \\n 侍郎李鹿巢先生叔元 \\n 李叔元字端和號鹿巢晉江人木齋古先生元孫萬厯壬辰登進士第授刑部主事洗寃辨誣不輕動拷訊轉禮部儀曹建儲國本持議先册立後冠婚疏凡二十上得俞旨又存心校正潢牒婚封典禮撰有南宫備考簡飭明要又撰鼎湖識周詳大喪服制時值分遣中使採榷關防持不鑄觸上意後鑄給封識牢密力奏不許沿途私折傳諭諸璫俱遵守地方頼以肅然又兩疏乞罷礦稅忤旨罰俸甲辰春在籍起山東按察司督學副使培植學校每以身心性命忠孝亷讓之學為勸誡雅意作養人才一時人士爭自濯磨文體還淳所取士稱得人焉丙午冬聞父病即乞致仕在途聞訃丙辰春起補浙江分守温處道參議歴參政陞江西臬使端風俗黜奥援彰癉明允遷湖廣左布政時滇蜀黔三省羽檄旁午轉輸騷動楚中幾變叔元馳疏十三日至京得旨豁免派夫事乃定會直指興大獄羅織無辜叔元曰納溝恥若已推從井智窮救人遂毅然力爭掛冠歸崇禎初起為光禄寺卿管太僕少卿事己巳赴補奉旨禮部議諡禮部咨訪叔元惟表章正學疏舉實才為公論砥柱旋以方正不合賜閒住歸里叔元歴任四朝授職無瘝曠宦槖蕭然自登第後便以世道為己任在浙在楚積俸餘買學田優待儒生歸田後屏跡郡邑動履遵先正生平簡略一切浮文不問時俗羔雁惟念族黨親朋置義粟百石賙卹貧乏又為里閭捍患興利清溝塘疏灌注鄉民戴德幼時從兄伯元習尚書又改習春秋後遂為海内麟經指南亦嘗從叔祖維徵先生說易平昔論學扶樹正論以紫陽為宗為明季鄉邦楷式所撰述皆有淵源卒年七十四後贈刑部侍郎所著有四書春秋傳藳雞肋删三餘存萍踪萍根諸集子正培孫璜曾孫一鳴皆鄉薦其序紫峰年譜略曰叔元自稍知章句家君授以陳氏淺說諸書且命之曰紫峰先生之學得於吾祖木齋公及蔡虚齋先生而仰溯乎紫陽是閩學正派也小子臆而問曰夫學天下萬世之學也奈何系以閩哉家君笑而不答稍長從學士大夫游見當世所稱理學者大率尸祝姚江土苴紫陽若對壘然夫六籍之訓要使人思而得之思之愈深則其得之也愈固故有由賜所不聞而閔冉聞之矣閔冉所不聞而顔曾聞之矣又有終日與回言而不筆於書者矣今不揣學力之淺深不分根器之鈍利而概哆之以知天知性之學就使妙契畫前神游帝先總為翫弄光景而無益乎身心性情之實矧愈講而愈失其真哉淺說通典諸書具在繇其淺者而深思之繇其通者而潛思之乃知學士大夫果無以加於紫陽而周禮之果在魯也即系學以閩奚不可哉 \\n ○教授李維徵先生逢期學派 \\n 按維徵為木齋先生之從孫其學以不欺為本以整齊嚴肅為行出其門者亦皆英傑名儒一門窮經學古綽有先正風流其派别如紫溪文節諸公以淡泊刻勵相切劘文莊而後蘇李二公所以主持風教者不少考論先輩典型之懿者於今尤誦法不衰云 \\n 教授李維徵先生逢期 \\n 李逢期字維徵晉江人聰姪孫其學以不欺為標領以孝弟為粟帛整齊嚴肅為終日步趨門人蘇濬嘗持乾坤二卦質之逢期曰乾之學約之誠坤之學約之敬誠無不敬敬即思誠乾道坤道一而已繇貢士授龍水訓導擢九江德化教諭寧波府教授以禮讓風士士胥化之轉鎮海衞學寧波人奔送百餘里數日不絶終吉藩紀善祀四明名宦所著有四書易經隨筆其從孫叔元撰易經隨筆初藳序云晉峰先生之於易學深矣門弟子得其傳者莫若君禹濬凡君禹所著書淺為兒說約為微言精為生生篇大抵推明師說也先生游宦在外叔元始生迨歸田而總角矣每見先生焚香兀坐手一編雖寒暑不輟丙戍冬乃進叔元而談易自伏羲畫卦之源方圓圖之次序位置隂陽之消長進退人事之吉凶趨避一一口授之而虧盈益謙變盈流謙數語尤為猛省曰凡易所垂戒者不在衰而在盛小子識之爾最後呼問曰序卦雜卦孰有味乎叔元臆對曰雜卦乃天地自然之理序卦斷章取義其理似未圓全也先生喜形于色曰稚子可教矣先生之書名為隨筆其初卷帙頗瀚晚乃刪舊藳更定先生卒君禹擕以入粤將梓之屬君禹卒而此書失傳矣歲壬子督學馮公索遺書乃遍搜蠧簏及諸弟子所記者伯兄手輯之而叔元稍加詮定凡丙戍冬所口授者書中或載或不載即君禹行狀所稱濬持乾坤二卦質先生數語而今皆不載也則此書已不盡先生矣况足以盡易乎因僭題曰隨筆初藳云（萬厯志　閩書　鹿巢集） \\n ○處士李集山先生逢祥學派 \\n 按集山為古先生文孫亦一時師席模楷衷一昆仲受其業焉今録其髙弟著于篇 \\n 處士李集山先生逢祥 \\n 李逢祥字仕熈别號集山古先生聰之孫終身力學不倦青衿教授里中户外屨滿衷一兄弟其髙弟也終日整衣冠危坐無媟褻容諄諄誨人不倦明講解正句讀往往從洒掃應對間教人以精義妙道及隨行隅坐之節出告反面之儀終不令童子速成晚年就北城隈棲安一室安貧樂道不涅不緇等世態於浮雲優游以老及門之士相與尊曰集山先生（李衷一撰墓志） \\n 副郎李心符先生光綬 \\n 李光綬字宗英别號心符少受易於父奉直公貞從兄光縉幼孤貞撫而教之如己出自勝衣舞象以至成人二子無日不相朝夕光縉資性敏而光綬則倍苦篤貞循循施誨各竭其方業成諸執經問業如吕天池納言李莪明郡伯咸出其門壬午補弟子員乙酉鄉薦越辛丑前後凡六上公車皆不遇二親年益髙迺就銓補長垣邑諭三載以御史疏薦擢國子學正遂晉禮部司務歴户部員外郎卒於官光綬性廓落與人交傾洞肺腑然不能奔走周容自筮仕以至曹郎清節介操囊無一絲之積焉（史文簡撰墓志） \\n ○林蒲石先生忠兄弟學派 \\n 按蒲石先生為紫溪蘇公受業師也清隱髙懐一時及門殊多英彦故特録焉 \\n 林從政先生忠（弟太） \\n 林忠字從政號蒲石弟太字從禮號見潮晉江人蘇氏濬撰本傳曰二公俱被服四子沉浸六籍不能俯仰世資逐射策之技則推其餘訓里中子里中子爭以為名師余兄弟卒業焉二公規規摹古最能抗小學之法苐長公以訓詁勝每指類罕譬令蒙者心開次公以音律勝屬詞比偶往往有詩人意嘗自署云甕牖窺光大塊日髙浮野馬衡門守拙清宵人靜樂梅花其幽雅疏越如此二公與人交披肝露愫不作脂澤語而風神峻潔不可溷以私家君子尤嚴重之每公暇輙造語移夕出斗酒相勞嘲風弄月時誦經籍詩詞以佐諧笑至談及時事刺刺然諤諤然微言隱諷家君子未嘗不開顔受也 \\n ○西山林氏家世學派 \\n 按何鏡山先生撰林氏三世存殁篤行傳諄諄奬善誠足以勸世勵俗其家學自秋江公肇端啓廸户部方伯世為亷吏三公皆祀於學宫之賢祠淵源信有本矣兹著其家世載于篇以何公所撰諸傳節略附之備考焉 \\n 明經林秋江先生嶤 \\n 林嶤號秋江晉江貢士與李木齋聰論易有得去之三山從鄧焲講禮記盡得藴奥以授泉士發為箴砭言皆藥石布衣襜整澣浣垂敝辟積如新同堂子姓人人垂白皆愛德不惰所與游盡正直可欽之士遇田夫野叟亦端拱酬對嚴毅方正以不仕終子性之見林龍峰學派孫一新見陳南樓學派皆慈祥敦謹世為亷吏孫尚新曾孫可宗豫宗元孫茂先學行俱可紀（閩書　何司徒集） \\n 郎中林六川先生性之 \\n 林性之字帥吾晉江人嘉靖八年進士授麗水知縣麗水民俗樸淳而性之古心質行施于有政以哀矜聽獄訟以撫字理催科民信愛而謳頌之歴官户部主事員外郎中過家卒性之少而精思篤學要於自得不以世儒自期待仕宦十餘年清素澹約不異寒士家居惇睦割田十畝以給族人不能婚塟者其存心慈而待物恕以讓一毫非義之事不屑為亦不忍為為弟子員時以易著名所著有易經說中庸口義家傳而人誦之有所疑輙舉性之之說以證云按清源文獻黄偉序陳氏四書淺說謂論語下部為人所凑補偉取而校正之别取今户部郎林六川論語下部說以足之命工梓以傳焉則公尚有論語說志乘皆未之及六川性之别號也子一新（泉州郡志　清源文獻） \\n 方伯林象川先生一新 \\n 林一新字震起號象川晉江人性之子也性之未第時所交慎許可知南樓陳氏學有淵源使一新就學焉嘉靖丁未進士授户部主事筦通州天津倉咸寧侯仇鸞提大兵拒北恃寵自尊重督餉郎官稍不如期多危中之一新戒諸分屬為期會走間道身趣之餉悉如期至竟不見咸寧返咸寧反亟稱之轉員外郎旋陞江西僉事分宜相當事家僮犯法一新直杖繋之轉雲南參議東川土官為梗開府兵征之與直指相左一新獨右開府直指怒糾開府誣及一新事竟白坐降級家居七年起湖廣僉事累轉江西副使復以忤旨撫論調後調雲南轉參政歴亷使進右布政皆滇蜀邊徼地丁内艱服除適江陵秉國其同年也素無通問至則逐隊晉謁不私詣江陵惡其逺已由是以年老被論罷歸家居蕭然守先世田廬饘粥幾不具葢林氏世為清白吏子孫云子可宗為諸生淹洽史書事一新最孝（舊郡志　新郡志　閩書） \\n 文學林特起先生尚新 \\n 林尚新字特起篤志學問自號猛省子懐畏子兄一新仕在外常推父兄睦族之愛拊畜族人父舊有恤族義田田所不贍尚新别為區處凡衣食塋塟及流徙失所者皆為籌畫至修葺祠廟身當其勞嘉靖之季寇警挈家避城而身守先人廬倡其鄉人築堡禦冦平生與人處有終始自奉蔬食布衣而已嘗曰人生有姻戚之愛鄉隣之好朋友之交皆與吾身接也忽漫不親切是自輕其身弱冠隷文學諸生年未五十棄之郡太守聞之稱為茂才異等鄉大夫丁公自申文學長者也作誄誄之敘其孝友恭讓之行謂之曰君子子豫宗字和仲孝友敦摯念祖户部之宦也先置族義田其後欲為秋江貢士公祭田力不逮貢士公竟無祭田於是别圖埭田海蕩充之終以田薄為歉後使其子茂先走真州請於從兄八栁割俸以資之以竟其志子茂先亦有至性以父命請置貢士公祭田客死儀真父豫宗作文誄之（何司徒撰三世篤行傳畧） \\n  \\n 　"}
{"章节": "閩中理學淵源考卷六十九", "正文": "　 \\n 閩中理學淵源考卷六十九 \\n 　 \\n  \\n  \\n 廣平府知府李清馥撰 \\n ○嘉隆以後諸先生學派 \\n 余録明代泉南派系自洪永成化以後約數十家其無師友可據者總列以待考訂外此遺録者不少然此數十家者多正嘉以前守一先生之說者嘉隆以後大抵風氣一變多與程朱有違言者矣如遵巖王公與荆川雙江諸公切劘其學亦多良知之餘然其任心廢學之弊未甚紕繆也先公嘗曰宋元以來何王金許也二胡也（雲峯雙湖）蔡陳林也皆家承師授經學一時也蔡陳林其寡過矣乎謂其規規於師說而不敢背也馥按姚江王氏之學盛行學者多趨簡便宗而和之惟閩掛弟子之録者甚少隆萬以降風氣漸染其所趨異矣然其碩德雅望在吾郡如蘇紫溪黄文簡李文節王恭質何鏡山李衷一諸公亦尚先民是程著言立說猶述舊規可知一代風氣自虚齋先生師弟講明倡起流風數十世未艾仁賢之遺教逺矣哉明史載閩中一代學術多宗虚齋之學其來固有漸矣乾隆戊寅三月望日 \\n 忠愍周蹟山先生天佐 \\n 周天佐字宇弼號蹟山晉江人嘉靖十四年進士奉旨賜歸娶家居菲衣糲食挾册吟誦思通達當世務孜孜如不及於餘事漠如也戊戌拜户部主事分督草塲已又督儲德州經理嚴密辛丑九廟災有詔諸臣條時政闕失初御史楊爵疏陳五事詔繋獄數月無敢言者佐謂此乃時政闕失之大因上疏曰求言之道示人以言不若示人以政陛下令諸司條奏闕失此特示人以言耳御史楊爵之獄未釋是未示人以政也夫國家置言官以言為職楊爵所犯在於過直情則可矜古者帝王求諫嘗立毁謗之木毁謗非事君之義矣然而帝王不諱者慮下無直言則上不聞過也漢至文帝時已治安而賈誼方奮其痛哭流涕長太息之譚彼豈好為不祥哉天子之尊所少者不在唯諾稱頌之滿庭而在憂治危明之一士在庭諸臣不負此義者獨爵耳聖怒之下一則曰小人一則曰囚犯夫以盡言極諫為小人則為逢迎之君子不難也以抗疏納諫為囚犯又孰不為容恱寡過之臣哉言行君子所以動天地也人君一喜一怒上帝臨之陛下試一思焉其所以怒爵而罪之者果合天心否耶臣願察爵之言原爵之心亟從寛釋仍不吝採行旌其忠讜以勸來者如是而人心恱喜天道降康此求言弭災第一義也疏聞詔廷杖與楊爵同繋獄越三日斃獄中隆慶紀元贈光祿寺少卿廕一子入監讀書按先生送林次崖知欽州序曰嘉靖歲乙未大理寺丞林次崖公以論遼東事觸忌諱謫欽州時吾泉士大夫秩於官者惟次崖為尊及其出也或相與語曰吾泉其衰乎列卿獨一次崖兹且不能容於朝矣予歎曰不然也夫人才盛衰誠不於其秩之崇卑與其分之疏與戚也吾泉仕者與朝廷疎逺天子寵光所不及天下之所知也至其為國家忠謀不為爵祿牽繋而直言以報天子乃於泉得一人焉亦天下之所知也且予聞次崖公奏議方上雖中官輩有願一見而相語者曰不識林公何狀夫人如中官且知慕次崖則天下之仰慕次崖公者當何如耶然則泉其盛乎或黙而退予乃戒從策馬造次崖公之廬而謁焉公適檢點行裝古書浩瀚一見而戲予曰書其能誤人耶予曰不然惟次崖能多讀古書故能為今日事次崖公其不負於書書其不誤次崖矣公欣然而笑乃告予以必去之意曰平生所學為何使今而黙黙居棘寺指日可得大中丞吾本心幾壞盡矣予不肖方由秀才被舉到都下居數月見士風與時勢相趨波蕩風靡鮮有存其初志者則嘗竊歎曰今世之官皆壞人心術之具也不如吾秀才輩其好惡與人相近也者幾希予聞次崖公言甚喜次崖公能不以官害其心也古所謂國有道不變塞焉强哉矯次崖公其人也歟公卜日啓行祖道郊門者皆賢公卿大夫名士行色甚壯予亦蒙恩賜歸娶方與公同歸是歸也即欲効次崖公之多讀古書他日即欲効次崖公之敢為直言不壞本心兹予志也并述以請教次崖公非敢言贈也惟公以為何如（舊郡志　清源文獻） \\n 按察王堣齋先生春復 \\n 王春復字學樂號堣齋晉江人嘉靖十七年進士初令泰和有惠政歴南工户二部郎中出守贑州會有大木之役贑當上游春復條上數事視他府費為省閩流賊覘督木官積貲鼓行出石城越會昌寖迫雩都執二指揮以逞春復提兵出郭去四十里民皆來集賊聞春復出不敢前釋二指揮遁去贑下流諸郡率保無事擢雲南按察副使駐劄永昌慎固關梁禁民無私入于崖隴川南甸三夷地牟利激怨民夷並安擢廣西布政參政駐劄賓州出繋囚編保甲立獞市期民方頼為安春復遽寖疾迨貴州按察使報至則不起矣春復持重老成言如不出口臨事設議則侃侃擘畫為治持大體不屑屑簿書期會留心教化素不立道學之名遇有講者與剖析微義開關啓鑰聞者詘之令泰和時曾質學於羅整菴歐陽南野二公所著有四書周易疑畧自序曰儒者誦法孔門質聖道為依歸而言人人殊莫得一也夫子之門聰明莫若子貢篤實莫若子夏子貢則以多聞見為髙子夏則以篤志力行為實而皆不若顔曾獨得其宗夫其親受業於聖人所見若斯殊也道者著於所感學者止於所知故雖多聞篤行而莫見其多聞篤行之迹焉此顔之所謂愚曾之所謂魯也至一之機見乎感故不待於牽合戒懼之要止於内故未嘗見其在外也按丁氏三陵藳云堣齋先生之為是書也折衷朱說而反覆義理之所安不敢於背朱未嘗徇人之所同信不必於異朱未嘗諱已之所獨得葢更數載而後就藳翻數藳而始成書云（閩書　萬厯志　丁氏三陵藁疑畧序） \\n 布政薛君恪先生天華 \\n 薛天華字君恪晉江人嘉靖二十九年進士以南刑部郎考滿入京會楊忠愍繼盛以論劾嚴嵩死天華招同志楊豫孫董傳策與漳浦朱天球往哭甚哀治具如禮一時有四君子之稱竟以此取懟七年餘始出為重慶守重慶當彫瘵後民多流移為申請蠲稅安集之擢雲南提學副使晉浙江參政廣東按察使隆慶戊辰舉卓異晉本省右布政使卒天華講學勵行所治經術務究大原讀大學獨信孔頴達古本讀易玩先天諸圖讀春秋四傳常以己意推尋當日事即合註疏與否弗論也居官所至以清白稱其文學歐曾有居鄉左戒守官右箴尤為學者所誦其左戒之詞曰毋通要路書以務養節則俯仰不凟毋預塵紛事以務養寂則外内不擾毋循末俗態以務養髙則志行不羞毋受非禮餽以務養亷則彼已不失毋妄結賓從以務養交則戚黨不棄而善彚集毋茍出言語以務養德則靜躁不爽而口過息毋逐戀嗜好以務養神則天倪不伐而和氣全毋厭薄遲鈍以務養重則機心不熾而真性得毋譏訕世短以務養福則不忮人以見直而鬼責消毋虚邀時譽以務養誠則不恕已以見賢而潛德進毋妬嫉儁能以務養才則不設阱以誣善而有奬藉之功毋歆羨汰靡以務養嗇則不競侈以蠧俗而有由禮之漸其右箴之詞曰遇暴上思以禮事之則不可辱臨頑民思以仁悟之則不為仇御羣小思以嚴逺之則不啟侮統列屬思以正率之則不傷威寮友有過思隱規而公掩之則忠不失厚庶民有議思静修而密弭之則微不悛惡受纎介之私思以欺君為懼則勤公愈至叨一命之祿思以報主為心則舉職益謹怨者人所易怵思精白以任之則廷有分謗之士難者人所易避思委質以殉之則朝有仗義之臣即有偏喜思畏天以奉之則無溢實之賞如有暴怒思觀理以忘之則無淫法之罰子應鍾令桂平有惠政（閩書　萬厯志） \\n 主政李東明先生春芳 \\n 李春芳字實夫號東明同安人嘉靖二十九年進士性警敏年十二食餼十六領鄉薦聞羅達夫倡教師事之居官清苦初試户部奉命犒大同軍故事凡遇部使至輙具豐儀為餽春芳一無所持而去授刑部主事執法不阿卹理江西有懷金至者春芳正色拒之守潮省訟牒蠲贖鍰適有倭患軍務旁午春芳歭糗糧繕器械募敢死士激以大義明紀律冒矢石潮得無恙至今祀之以母喪歸著白鶴遺集與郡弟子論道講學年四十二卒（同安縣志） \\n 少參尤思所先生烈 \\n 尤烈字子偉號思所晉江人嘉靖二十九年進士初授祁門令治尚純約耿介自持擢南京都察院經歴晉户曹員外尋郎禮曹出為江西僉事連遭喪服除仍補江西居頃之自投傳歸起雲南參議竟辭不出烈居官亷歸益貧甚然性甘淡薄不問田宅飄飄鶴翥棲遲巖岫間最後寄傲東禪藋牆蒿牀糲餐裂縷人為不堪初亦有病其矯者久知其亷立始終不渝當道守令髙其風多枉騶過之初烈令祁門時有遺愛民為立祠後不當祠者去輙遭毁惟尤公祠久尚存云所著有三時私識（萬厯志　雍正間志　温陵藝文） \\n 參政李序齋先生熈 \\n 李熈字穆之號序齋晉江人隆慶二年進士選翰林庶吉士丁外艱服除授兵科給事中上疏乞錄世廟時言事諸臣請蔡虚齋清從祀孔廟糾中官馮保巨奸當斥逐旁及戎政互市振卹阜財諸疏皆有建白世廟升遐髙新鄭相欲令臺省掊擊諸閹盡逐先朝舊時左右同列有受新鄭指者以語熙熙不可已新鄭竟去相幾陷不測同列始服新鄭去則江陵居正代之偵熙與新鄭忤諷為排不附己者熙復不應久之疏論譚司馬沐黔國劉都護不法事司馬張私人也為所擠謫南豐丞怡然就道既至直指檄脩江右通志棲白鹿洞召諸青衿與談論名理一時士子彬彬向風焉量移寧國令擢南刑部主事出守髙州擢廣西備兵副使所至詢民疾苦剖斷疑獄籌畫戎務風化肅然遂引疾致仕道陞雲南參政舟次惠州卒熙孝友道義有古人風一落清華棲遲海服為政以恩信蒞人精勤任事每言士大夫立身行已為要至於窮通得喪葢有命焉所著有私警錄八戒及詩文藏于家（閩書） \\n 恭質王麟泉先生用汲 \\n 王用汲字明受號麟泉晉江人隆慶二年進士授淮安推官陞常德同知萬厯丁丑入為户部員外郎時江陵張相奪情柄國假歸治葬楚中督撫藩臬千里外奔赴獨廵按御史趙應元稱疾不會馳疏乞休長臺者希張相旨以飾疾規避劾罷之用汲發憤上疏大畧謂御史用不會葬忤柄臣而御史大夫阿意借事糾彈竊恐憑社煬竈之奸復見今日謂宜别白忠邪永戒朋比疏入黜為民於是直聲大震癸未張相没専恣狀露得重譴用汲自田中拜刑部員外郎尋遷廣東按察僉事遷尚寶卿大理少卿不二歲躋九列所至一意孤行絶不與時上下如爭王文成學術偏詖不稱廡祀都御史胡某銜諸生呉仕期書詆江陵奪情嗾屬吏捕斃之宜正辟不止謫戍皆與時議異同疏雖不行朝議凛焉丙戍晉順天府尹丁亥晉南京副都御史總督操江會剿太湖劇盗殱其魁捷聞賜金幣己丑晉南京兵部侍郎改吏部商丘宋太宰某推轂天下賢士大夫多所咨詢辛卯晉尚書南刑部以脾疾乞歸用汲鯁直亷介本於天性為諸生時郡困島夷客兵飽餼餉不發一矢即陳書直指言狀郡守嗔以非書生事輙抗聲曰范希文做秀才時便以天下為己任矧鄉井事耶佐淮安常德二郡囊無長物當削籍時僑居郡中鶉衣藜食教授生徒自給及致尚書事歸蔬布無改卒年六十六贈太子少保諡恭質（舊郡志） \\n 太僕王尹卿先生任重 \\n 王任重字尹卿晉江人隆慶二年進士授廣州推官州守與舶司交搆事連任重竟不自明陞柳州同知久之事白擢守其府持法方嚴豪家忌之調貴陽以馳傳左遷維揚同知年餘遷雲南曲靖守按察副使移陜西行太僕寺卿復遷雲南參政山東按察使専董漕儲事竣遷雲南右布政使以疾乞歸予太僕寺卿致仕任重自幼慤淳浮沉邊徼悉心官理滇中先後削平逆酋任重劻勷為多為諸生時慨然欲紹濓洛關閩之學常粘太極圖西銘于座壁及守曲靖值江右李中丞材分憲金騰遂以學往復相質顧任重功専實踐非第於唇吻尋求也持身重循禮法終日正襟危坐誡子孫以孝弟勤儉夜將就枕必誦孝經小學二章雖耋不輟曰惟義理可頥性詩書可陶情年七十八卒任重與王恭質俱南鄉人為書生出入相隨其質行又相類里人並稱焉（舊郡志　新郡志　閩書） \\n 按察張洞齋先生治具 \\n 張治具字明遇號洞齋晉江人隆慶五年進士授永淳令即詢民瘼為豁浮賦三百石有賈人子賂當道請鑿鑛爭之不得設重稅困之立報罷移臨海作追徵全法考民稱便擢為御史巡視倉庫兼河道持重舉大體事事治辦丁内艱服闋赴補扈從神宗謁陵還過老子宫具疏請罷逸遊以光盛典上嘉納之命按南畿復按湖廣旌亷汰貪鋤豪强慎聽訟在臺十一載三按大都所至皆有建竪轉江西副使遷參政陞四川按察使播州民苦楊酋殘暴避入内地時議驅之治具謂播人即吾人方離穽而復納之非情為設法安戢會江西巡撫追訾計吏事請量移不赴調歸卒治具篤行長者外坦中嚴於倫情甚厚嘗自言平生所為惟此念不欺人咸信之以為慥慥君子所著有尚書會解四書初說諸儒辦旨初東集等書葉文忠銘其墓李衷一撰行狀云公嘗謂平生惟好賢一念不能自己解組歸或坐竟日語移時無疾言遽色非禮義不以道非國家事不以及終日無褻媟之容一動一止光縉目擊之而道存云子國裳己卯鄉薦（萬厯志　雍正問志　李氏景壁集　葉相國蒼霞草） \\n 長史李南藜先生文纘 \\n 李文纘别字南藜南安人嘉靖辛酉鄉薦銓易州知州陞常德府同知轉岷府長史林下餘三十載壽八十餘稽古博文期以羽翼經傳下至星卜律厯亦所窮究篝燈讀誦至老不衰所著有易解禮記庭說書經大指四書口授旁及子史算法律厯凡若干卷又嘗定冠婚喪祭諸禮而鄉飲儀節參考尤詳邑人士多就之學（閩書　南安邑志） \\n 文學王次山先生宗澄 \\n 王宗澄字志濓晉江人為郡學生天性孝友操履純固動有矩度言恥及利與兄宗源宗濬俱以學行重當時著易經兒說為世指南一時名德如蘇氏濬黄氏一龍張氏冕並游其門（按公有易經兒説門人蘇紫溪亦有易經兒説豈師弟相授不嫌其同耶闕疑待考　張氏冕撰墓誌　王氏恥躬堂先世乞言） \\n 同知黄昭卿先生潛 \\n 黄潛字昭卿晉江人父泰令武康潛為諸生時以學廩讓兄當起貢辭同廩者貼貢資同學髙其誼讀書太學授嵩明州同知會州守缺潛署州篆易土城為石可捍卻夷酋徙學宫以興文事壩普沙河於張家山時其蓄洩潤溉田疇州人永利之潛在州二載盡心民事次第舉行多此類州人相與祠之潛刻厲書史題讀書處曰靜養一心之神動觀萬物之變又有四難四要箴以自警四難曰急躁之心難攝麤浮之心難馭誇大之言難收匆遽之事難理其四要曰心要寛綽氣要和平言要簡寡事要尋思平昔言動取與影衾不愧學者宗之孫國鼎（閩書　舊郡志） \\n 通判洪鳳明先生受 \\n 洪受字鳳明同安人潛心力學於經傳多所發明在庠教授稱大師所著有易經從正錄滄海紀十卷嘉靖乙丑以貢歴國子助教夔州通判卒于官（縣志　閩書） \\n 行人孫先生振宗 \\n 孫振宗晉江人嘉靖四十一年進士仕行人卒深於易有易學說約行世（閩書） \\n 周命申先生祐 \\n 周祐字命申同安人學問該博隱居教授傳易說於漳郡漳之易學至今宗之（閩書） \\n 李先生如玉 \\n 李如玉同安人纂集周禮會註十五卷嘉靖八年令其子詣闕進詔嘉之如玉究心禮書有司以禮奬勸給冠帶榮之（閩書） \\n 蘇通宏先生鼎實 \\n 蘇鼎實字通宏晉江人性警悟絶意仕進究心伊洛之學著尚書明說四書註補性理約言人物傳評古今鑒畧（閩書） \\n 黄參陵先生道煥 \\n 黄文煥後改道煥字孔成號參陵生平博極羣書為文不落時蹊教子嚴肅著有尚書遺籝集解（雍正問郡志） \\n 文學劉廷純先生錄 \\n 劉錄字廷純惠安人為文學諸生纂述疏義教授生徒所著有學庸口義詩經直解讀詩記至易書春秋大小戴諸篇各為輯畧孝事父母宗戚鄉里處之得宜人稱型範（閩書） \\n  \\n 　"}
{"章节": "閩中理學淵源考卷七十", "正文": "　 \\n 閩中理學淵源考卷七十 \\n 　 \\n  \\n  \\n 廣平府知府李清馥撰 \\n ○按察蘇紫溪先生濬學派 \\n 吾郡自蔡文莊陳紫峰而後崇奬後學開發經旨者必推先生其韋編微言雞鳴偶記前輩謂可與虚齋密箴並傳信不誣也其解易生生篇諸解自謂補程朱蔡陳之遺善乎文節李公之言曰先生學宗虚齋節侔紫峰其出處相類其講解足相發明云再按先生自述先世之著於泉者自宋司空忠勇公緘始其後或居清溝或徙龜湖又徙郡郭具在家乘又敘留耕公自宋鼎革後長懷髙隱子隱德公砥行匿名大致相類焉 \\n 按察蘇紫溪先生濬 \\n 蘇濬字君禹晉江人宋忠勇緘之後萬厯元年鄉試時大司馬郭子章為建州司理與試事夢蔡虚齋出其門既得濬卷大竒之薦為第一五年成進士會榜制舉之文出經入史大變衰薾之習海内翕然宗之授南刑部主事丁外艱服除補工部江陵相張居正有疾九列為祝釐部尚書以青詞命濬濬不屬也癸未禮闈分校得士為多會元李文節廷機其最著者尋改禮部出為浙江提學僉事開門試士士卷未竟濬閱已遍氷鑑獨操剗除常調士始怪駭久益信服遷陜西參議領商洛道衙齋無事與秦士談經講藝時屏騶從行邨落或登臨山水悠然自適父老具園蔬斗酒來餉濬酹而嚼之若親父兄秦中苦役白兩臺用條鞭法民困以蘇商洛有礦盗數百列柵拒守移檄諭之皆解去遷廣西按察副使備兵蒼梧尋轉參政領桂林道政尚簡易興文化俗岑溪猺變起廢將陳遴以呉廣為先鋒身自督戰平之擢貴州按察使辭病歸有彊留者曰用世如虚舟存而不繫過而不留不以天下為己有出世如游魚游乎江湖忘乎江湖不以己為天下有亡何卒門人文節李公廷機曰君子之道始於淡而不厭淡則欲寡外不足而内乃有餘余嘗持是以觀世之士大夫賢者必淡未有爽者而於吾鄉得紫溪先生先生才髙而學博科巍而名章環海之人讀先生制舉之文與所為兒說生生篇諸書莫不知有紫溪先生者先生泊然介然視世之腆膴紛華一切不以入其靈府故其視學兩浙惟知興古學樹真才盡謝諸干請即有謡諑之者不顧也其副粤憲參粤藩時有門下士為政先生移書語某寄語之第曰某賢未遷某賢未起語不及私也其致政也銓部更推擇為貴州觀察先生益堅臥不起葢先是黄州耿公嘗對某談先生某曰先生忠信孝友仕不擇官不擇地家不求田不問舍是其為人耳吾郡有虚齋紫峰二先生祠皆特祀至先生而三先生學宗虚齋節侔紫峰其進退相類其講解足相發明而其文詞風雅抑亦軼而上之乃其味之淡一也當斯世頽靡而祀先生以嫓紹前脩激勵後死維持風教砥柱波流所關鉅矣所著四書解醒易冥冥篇在粤脩廣西通志三餘集等書又有雞鳴偶記則躬行心得之言讀者謂與虚齋密箴相表裏學者稱紫溪先生（按近代先生所傳書有易經兒說生生篇韋編微言四書兒說著解醒篇雞鳴偶記綱鑑紀要三餘集等書　閩書　舊郡志　新郡志） \\n 按察王當世先生道顯 \\n 王道顯字當世同安人從蘇紫溪濬游邃於易萬厯十一年進士任台州司理慮囚多平反署台州府及天台黄巖太平三邑所到常例盡却之擢御史疏核兵部尚書王鶚失兵備請以王遴代出為青州僉事設法擒治響馬賊甚多遷雲南參議丁内艱服闋補浙東兵備整肅衞伍倭不敢犯陞湖廣按察使尋歸杜門著書卒（舊郡志） \\n 少司寇蔡體國先生獻臣 \\n 蔡獻臣字體國同安人萬厯十七年進士授刑曹時上久不眎朝獻臣抗疏定國儲忠愛懇切言人所不敢言凡所讞理一歸明允司寇王元美歎為用世才調主職方推補將弁惟才遷主客郎四方朝貢一依典制再調儀司郎冬至習儀臺省爭班獻臣力執舊典後為楚藩假子一案忤右宗伯意宗伯遽罷深憾獻臣已又疏請福藩之國鄭貴妃恚甚夜令内使執之聞者震慄獻臣不稍屈及旦以舊典爭於上前上深嘉其直遣出轉參政旋知湖廣按察使有為宗伯脩憾者借楚事劾獻臣罷歸百姓遮留獻臣歸讀書東山脩邑乘尋起浙江寧海道陞浙省督學擢光祿少卿所著有清白堂稿仕學潛學講義筆記等稿行世年七十九卒贈少司寇按獻臣為紫溪先生門徒其撰紫溪易經生生篇序曰蘇君禹先生以羲經冠鄉書魁海内既行其兒說為經生嚆矢矣然兒說猶帖括家言耳先生藩臬粤西時冥思韋編時發其所獨得至再三削牘名冥冥更名生生即先生亦自謂抉羲文周孔之秘而補程朱蔡陳之遺在茲篇矣獻臣初受是經已去而受詩然自角丱即承下風不意其終茫然也今讀茲篇始覺了了如象非潛龍見龍之謂變非損來既濟來之謂係則勿用亦詞占則潛龍亦占斯言也使考亭復生亦必首肯云（同安邑志　蔡體國撰生生篇序） \\n ○省元李衷一先生光縉學派 \\n 按衷一先生師事蘇紫溪又與黄文簡何鏡山諸公交好同時誘掖後進其持論一以紫陽為宗時良知之說朋興先生於文莊紫峰紫溪屢述淵源以闡明師旨於不墜亦一時師表云 \\n 省元李衷一先生光縉 \\n 李光縉字宗謙號衷一晉江人父仁舉光縉四歲而見背稍長受業外傅寓目輙誦舉筆成章為諸生厭薄舉子業閎覽博物為古文辭師事蘇紫溪先生濬每嘉歎異日必為閩大儒萬厯十三年鄉薦第一偕計後不問家人生産不溷有司日研經史及朝章民隱以備經濟尤喜敘述節烈忠義事其文章悉嘔心而出不輕下一語又痛士之為制藝者竄入二氏擯棄紫陽為文彀文則以示之的家居及北上時就正者盈函席歸益潛心大業著書授徒以終學者稱衷一先生所著有易經潛解四書要旨（新志作臆說）中庸臆說及景璧集二十餘卷平生行實詳所作獨照醒言中卒年七十五卒之前十日為銘授其子曰文之不用道之不行不處不去總以成仁（京山李氏維楨撰墓志　新郡志　道南原委） \\n 參政林璞所先生一柱 \\n 林一柱字廷郢號璞所同安人■〈啓，山代口〉五代孫萬厯三十八年進士授揚州司理歴署三篆分校南闈天啟五年御史卓邁薦擢御史疏奏切直請臨朝振紀綱歴陳賣士餉卒名存實亡之弊雪幽忠明功罪至有世運當阨舉國若狂之句留都東宮火請復建文廟號劾織造監李實制官虐民必亂天下閹黨側目因請告例轉廣東參政拂袖歸隱東山以仁孝稱為李衷一先生門人曾序衷一易經潛解云（同安邑志） \\n 縣令蘇子介先生懋祉 \\n 蘇懋祉字子介晉江人萬厯三十五年進士由南召令移寧陵丁内艱服除補歙縣卒于官囊槖蕭然無忝清白鄭三俊督福建檄祀懋祉于學宮懋祺亦篤于學問（何鏡山撰本傳　李衷一撰墓志　閩書） \\n 陳千仭先生 \\n 陳（闕）字千仭三山人按聊城鄧秉恒撰三山陳氏夢璧蔬園小牘序云陳子尊甫千仭先生為李衷一先生髙弟淵源澄邃云餘名字事實未詳待考増入再按夢璧曾為莆陽教職著有全史比事 \\n 文學梁吸泉先生朝挺 \\n 梁朝挺字吸泉安溪人廩生受業李衷一先生之門博涉經史讀書求奥義晚益大進襟懷灑脫有所觸輙形諸歌咏間著有剪江靈應集（安溪邑志） \\n ○縣令蘇阜山先生希栻學派 \\n 余乾隆乙亥秋九月到郡從山人徐簡之家借觀鹿巢李氏叔元集得鹿巢撰蘇阜山先生本傳并賔席詞言因撮其畧為敘其學派焉按鹿巢為阜山之甥在明季派别不雜他岐以紫陽為宗閱集中表章諸先正緒言甚悉今考之南安邑志謂前壬申志竟遺阜山之傳即族黨鄉閭亦不得聞其詳後得之故老私傳為增其傳云夫晉南耳目之近阜山又耄年碩德為時望人鹿巢之集亦流布當時而其鄉其族尚搜羅缺遺如此則深山崇邑湮沒不傳者多矣非頼有道能文發潛表述焉得信而有徵哉茲撮其本傳大畧并附賔席文于後 \\n 縣令蘇阜山先生希栻 \\n 蘇希栻字于欽號阜山南安人初試有司督學朱衡拔首泉士所登答子書策有老宿未經見聞者萬厯二年成進士上公車朱督學時為大司空御史大夫葛端肅皆遣子受業希栻雅明經術先是以諸生設帳蔣氏時馨從于漳平楊氏道賔從于紫雲後所造皆聞人也初仕許昌甫數月清節大著會直指按部繩以拜跪之節遂拂衣歸時年四十五後田居之年恰如之歸田後與里中黄文簡詹司寇諸耆英結社賦詩老年治莵裘阜陽山之阿遂斷城市而専山林脩族譜清理義倉建始祖祠宇墓寮葺治梅隴阡履濡橋此為政于宗者脩霞舒里社築月半泮水壩溉田五十頃栽植苦叢以障曲溪水患重新雪峰寺名勝築太湖民堡以豫不虞此為政于鄉者凡所心畫制樸而詳費鉅而省興利除害而可久至兒曹則土室衡門八口不能三鬴食平生克耐堅苦老眼昏花而對書瞭然自著管斑存質註莊子註離騷諸書又選詩集解杜詩選註二部尤時所傳誦其根本則在族譜義倉設圖立格條理整然嘗手簡子姪曰凡幹公事如己事則事無不濟惜公錢如己錢則費無不省吾半生任勞任怨惟仰不愧祖俯不愧心而已爾曹慎之卒年九十（附李氏叔元撰賔席文曰先生誠心為質直道而行夙抱時名濟南葛端肅曾遣子受業雅明經術宗伯楊文恪曾執贄及門晚登甲第出守輿州骨鯁忤上官彭澤之腰不折芰荷返初服衡宇之賦遂成扄户著書茹蔬課子丘園四十載突煙時斷時續而建家廟築墓庭拳拳以木本水源為先宗族五百人食指如櫛如星而脩譜牒揭規條諄諄以孝友睦婣為重云南安邑志李鹿巢集） \\n  \\n 　"}
{"章节": "閩中理學淵源考卷七十一", "正文": "　 \\n 閩中理學淵源考卷七十一 \\n 　 \\n  \\n  \\n 廣平府知府李清馥撰 \\n ○文節李九我先生廷機學派 \\n 孟子言君子之澤五世而斬後世率以此而論鄉國汙隆盛衰之運溯其流風餘澤以究人物終始其大致無或爽者明代成化後蔡文莊獨倡宗風隆萬以降學術分判遺澤寖微矣文節私淑鄉先生之教以禮律身以儉範俗其砥礪亷隅猶可以風世也前輩嘗言公和氣盎然無復谿刻一切科名勳業之盛澹若髙禪蕭然數椽中角巾布履不異儒素談及平生事自授徒至直閣進退出處之論詳哉其言之余讀燕居錄名臣錄家訓諸書仰見典型風節學問源流非僅以茹蘗見長世有謂公刻而隘者豈為確論耶平昔諄諄於薛文清一人其所志所學可想矣余因考彼時風尚波靡而吾郡故老尚有典型也故不禁娓娓述之按公集中與往復相砥勉者有楊氏貫齋文恪黄氏九石諸公為後進楷模貫齋二公已另見餘附交友中待考焉 \\n 文節李九我先生廷機 \\n 李廷機字爾張號九我晉江人幼稟氣薄就塾後猶夜啼筋浮睛露鄉父老謂非壽相父母亦憂之然沉靜寡言永日不思睡十歲從黄黙堂先生一日以狀元宰相命題破曰名魁天下之選身近天子之光先生喜甚命同學北靣揖之隆慶四年順天鄉薦第一歸讀書永春山中再詣公車張居正延教子不赴戊寅移家授經於毘陵就館座師申時行者二年萬厯十一年會試第一殿試第二人授編脩十四年夏持節封趙藩過家置義田贍族人葺先塋葬族人并友人不能葬者累官宮坊侍皇太子講學每四皷入長安門寒暑風雨不輟二十四年陞祭酒以整齊嚴肅約士曰此髙皇帝之訓今人不守髙皇帝訓輙逺引敷教在寛之文夫所謂寛者乃多方勞來輔翼欲其自得之謂豈以縱弛哉陞南京吏部右侍郎署部事二十七年典京察無偏私嘗兼攝户工二部事綜理精密奏行軫恤行户四事商困大蘇外城陵垣多所繕葺他如皇城公署廟祠牌坊橋梁一一脩治費皆取節縮公帑竒羨不以煩民或諷以儒臣不宜親俗事曰有俗人無俗事天下國家事何可言俗也時浙人李文政結交近侍廷機告御史寘之法改北禮部左侍郎在禮部時妖書事起捕治甚嚴時歸德沈鯉四明沈一貫二相不協會有言楚王假王者江夏郭正域為禮部右侍郎所見復與四明相左江夏訐四明遂成郄江夏引疾去四明之人因借江夏以傾歸德上謂妖書實出江夏手逮訊江夏從人乳媪下多官廷訊五日不决上怒甚詔責會問官有朋友情深君臣義薄之語多官計無所出江夏危甚廷機獨以身保任江夏為之翼護會緹騎緝得皦生光者即以坐之衆在疑信間猶豫未决御史沈裕言於厰璫曰事不决縉紳荼毒矣廷機是御史言生光亦慨然承伏獄上其事後乃决而江夏保無恙署禮部四年立簡易之條以便宗室减外貢入京人數以省邊傳飭殿試之規以閑進士定殿試之期以便歲貢剏屋以居官施衲以活凍宗藩有所訴請立為明白遂不至賄求胥吏請托中官諸宗德之為立生祠四區上雅重廷機三十二年朝覲之期上於禁中謂左右曰此時京官不忙惟趙世卿李廷機不與外吏相接也褒以忠慎恭勤三十五年以禮部尚書兼東閣大學士入參機務廷機三辭始受命謝恩疏言人臣惟知有主茍可自致於主者無不盡有益於主者無不為不知有身不知有家不知有交遊往來不知有毁譽得喪必無一念不可與主知必無一事不可對主言以是内省有不可則止之訓焉在事九月言者蠭涌遂决意求退上屢詔勉留且遣鴻臚卿及同官宣諭趣出堅臥不起待命首尾五年乃屏處荒廟廷臣猶有繁言至四十年九月疏已百二十餘上乃陛辭出都待命同官葉向髙言廷機已行不可再挽乃加太子太保賜道里費乘傳以行人護歸四十四年卒年七十五贈少保諡文節廷機繫閣籍六年秉政止九月無大過平生遇事有執尤亷潔自授徒至直閣蕭然數椽中角巾布履不異儒素平居言論動稱古人在詞林惟禮節事體咨前輩至行已居官則曰擇善而從可也秀才時館於何憲副元述家何自道居官朝參之勤心志之故仕宦三十年不敢以憚勞養安失禮怠事交游餽餉一切辭却第以節約當治生曰羔羊之詩誦大夫節儉正直夫惟節儉正直出焉雅慕清净畫一之理欲朝列之間遵令甲守職掌省議論以奉法循理為先其時士大夫重氣誼尚建白時時軼越所守官而廷機不喜之以此攻之者衆且急卒之清節皦然不可得而誣也自言曰予在政府九閱月惟主張四川撤兵全活黔蜀生靈省饟運俾安疆臣兄弟不至為播州之續此一事差足報國耳所著有四書臆說春秋講章通鑑性理刪宋賢事略編大明國史國朝名臣言行錄燕居錄文集二十八卷學者稱九我先生九我者廷機早失父母取蓼莪之章以自號也（明名臣言行錄　明史　新舊郡志　閩書　蔣八公撰燕居稿序） \\n 備考 \\n 蔣氏德璟撰燕居錄序曰某少時嘗一再見文節李公於家蕭然數椽中角巾布履不異儒素而談平生事自授徒至直閣進退出處之詳及議代藩安邉撫酋諸大政若以璟為可教者已出燕居錄性理纂家訓家禮授之最後以宋賢事彚見遺曰此宋前輩事可師法璟心識之而先君子亦數言公為南少宰時署户工諸曹勤於吏職諸曹郎敬畏之核倉庫繕城工歲省金錢數萬計南公卿嘗語公曰公詞林旦晚且相此俗事不足問公曰有俗人無俗事天下國家事何言俗也世或疑公清而隘及余以諸生見則和氣盎然無復谿刻一切科名勳業之盛淡若髙禪其署柱間用前輩語曰見故人而一笑自有餘歡念平生之百為亦無可恨晏裘幾敝白頭辭天子歸與陶徑就荒黄菊待主人久矣葢璟一再見而恍然得公之深也比璟踵入詞林叨貳春官見公所釐次宗藩條例後人奉若蓍龜所購官房十八座可萬餘金皆節裁部羨蠧為之在辟雍亦各購有官房其意欲使官各有居以養其亷而公家數椽即中人産猶不如也身為亷吏而又能節縮浮費以養人之亷其非徒清可知今諸子貧不能供饘粥而耳視者猶以隘疑之不亦異乎公入直纔數月自擬薛文清嘗抗疏云臣學瑄足矣及公沒而葉公文忠馳數百里拜墓下省其家無一物歎曰真不愧文清也嗟乎令公而盡其用與文忠相左右當必有不可量者璟既與同鄉刻公集而二雲曾使君復刻公燕居錄以授公子計部百菴君璟與計部兄弟遊見其亷靖有公風因序所受知於公者以見前輩下士之誼而凡讀是錄者時以一通置之座右其於學亦思過半矣 \\n 縣令王在雲先生雍 \\n 王雍字在雲德化人受業李文節以明經宰浙之雲和氷蘖著聞調富沙歸田二十餘年為鄉先生正直不阿邑有利病輙為别白邑侯亦蓍蔡奉之甚為時推重置義租以供宗族祭祀（德化邑志） \\n 郡守李大堂先生雲階李雲階字大堂德化人初負篋從王都易學繼師李文節萬厯二十五年舉北闈授華容令建劉忠宣大夏祠恤黎淳之後各置祀田若干頃剖决寃獄裁抑勢豪無所囘撓歴四薦已署部職竟被多口量遷吉安同知郭青螺鄒南臯兩公皆器重之數攝府篆復代榷湖關却例金五千餘為窮民償逋賦兩臺交薦以忤當事致仕歸家居課讀立社論文指示不倦有書數種藏于家（新郡志　邑志） \\n 通判單巖泉先生輔 \\n 單輔字巖泉德化人年少力學從李文節游由恩貢任廣東亷州合浦縣清介執法不阿任六年不取合浦一珠遷通判解綬居鄉家無臧獲妻自炊子自傳茶飯供客李文節髙之為舉鄉賢（邑志） \\n 庶子黄九石先生國鼎 \\n 黄國鼎字敦柱號九石潛之孫萬厯二十六年進士選庶常授編脩使封楚藩毫不受遺會島夷謀互市璫髙寀受賄國鼎移書撫軍逐之李文節病臥荒廟中平昔相善之人多引去甚至有排擊自明非黨者國鼎間一日一視或再卒以此中蜚語國鼎不致辨上疏求去歴右春坊右庶子兼侍讀辭歸後六年再召不起卒國鼎温良雅度外若易與中實難犯好人之善不能庇人之過喜行善事著有易經初進四書質問 \\n 郡佐黄谷谿先生懋中 \\n 黄懋中字有及南安人河清之姪萬厯丁丑選貢入成均積資出令粤之封川革除舊規遷學廟復學塘魚租歲給師生秩滿擢判瓊念親老不欲渡海移檄歸養未幾父訃至服闋補蘇州判掌織造鹽局一切常例毫不茍取署呉縣釋久繫寃獄三載報政堅意乞休兩臺登之薦剡不為少挽歸家鍵户著書有司至厚者弗干以私自號谷谿子初年與蘇紫溪李文節温晦吾柯立臺劉國徵為文字交氣意相勵年九十三卒封川士民祀之名宦焉李文節先生序其文徵私志曰黄君有及與余為文字交有年辛亥余自内閣賜歸君時過余山莊相與談往事嘗欲借國朝實錄觀之予謂君且負良史才何不取郡邑志雌黄之以憲今啟後實錄不必觀可也越數時君書來謂有所脩南安文徵私志葢邑志久廢姑脩之以備野史以其副投余觀之屬余為序云（南安邑志　文徵私志序） \\n  \\n 　"}
{"章节": "閩中理學淵源考卷七十二", "正文": "　 \\n 閩中理學淵源考卷七十二 \\n 　 \\n  \\n  \\n 廣平府知府李清馥撰 \\n ○趙氏家世學派 \\n 按吾郡有明以來傳習諸經惟易獨多凈峰張氏嘗言彼時蔡虚齋易學盛行于泉詩道幾絕惟朱氏軫獨與師友潛心講究由是泉人業詩者多從之春秋之學獨推趙氏家學為最著考宗伯文簡每述海内學士知吾邑有特峰著春秋錄疑與蔡文莊四書易經蒙引並為後學指南可與漢唐儒林相頡頏至尚書尚有數家如林氏鴻儒黄氏光昇蘇氏鼎實黄氏道煥莊氏竒顯皆著其說至三禮自元丘氏釣磯之後成絕學矣明初如趙氏珤有禮經解疑之書厥後楊氏道會有周禮詳節鄭氏維嶽有禮記解李氏如玊有周禮會註亦多散佚莫考竊窺鄉先正敘述經訓每勤懇備書可知彼時崇尚實學有兩漢儒林傳經遺意葢欲以一經之士入于繩墨其學術途轍必出于一其所以移易耳目開拓心志以造就黨塾之士者非無謂也前哲維持學術惓惓如此謹備書之遺漏尚多偶舉記憶所及者錄焉 \\n 郎中趙惟德先生瑺 \\n 趙瑺字惟德晉江人少通春秋不務俗學而得聖人之意成化丙午領鄉薦弘治元年進士授户部主事歴員外陞郎中監薊州太倉黄土諸倉壩上御馬諸廐臨清鈔關皆秉正執法常祿外錙銖不染在官手不釋卷榷關歸事親盡孝撫寡姊孤姪甚有恩環堵蕭然獨以行誼經術遺訓子孫著有春秋管見孫恒 \\n 主事趙用甫先生日新 \\n 趙日新字用甫恒子隆慶五年進士好讀竒書署其齋曰潛所以矯也筮仕分宜令有賢聲中讒改教旌德遷國子博士歴户部主事性介特不屑為阿匼以媚上官視貴勢漠如以故仕路沉淪後乞歸終養卒弟日榮（黄文簡撰墓志） \\n 郎中趙因甫先生日崇 \\n 趙日崇字因甫恒子萬厯丙子舉人授南康令治民如家疾苦纎細皆為區理遷應天司李積年滯牘剖决無餘請托不行轉南刑部郎忌者中之謫新城令未幾以母老告歸圖書四壁蕭然自樂而贖宗女撫孤甥義行尤為鄉里所矜式（新郡志） \\n ○郡守趙特峰先生恒學派 \\n 馥嘗讀鏡山司徒文稱怍菴公之景慕先生若趨父兄而奉蓍蔡而鏡山數過先生問業實亦以師禮事之爾及讀田亭草又知文簡黄公亦私淑之列也觀文簡之言曰某自曩受經時從學士先生訂繹疑義剖析異同必曰特峰趙先生云何即未及門實私淑焉今代逺風微所著曰春秋錄疑者聞郡友人尤氏際坦家有其書其餘亦多散佚即當日門徒亦寥寥莫考謹將文簡并鏡山二先生錄附焉儻後續考有人再備列之夫前輩流風師表日久寖湮而稽經考傳之事派别益難尋緒矣先生以經學貽謀一時多聞蓄德之士多宗之而文簡鏡山二公尤為隆萬間儒林典則傾心景慕豈僅獻老乞言哉文簡鏡山二公之學另於家世學派敘述此不具論 \\n 郡守趙特峰先生恒 \\n 趙恒字志正號特峰晉江人祖瑺弘治元年進士歴官皆有清望著春秋管見恒警頴負竒十三充弟子員家傳春秋學謂胡氏春秋闡素王心法功令標以錄士而末學穿求崖穴繁綴枝條如捕風射影奮然以推明經術為己任著春秋錄疑讀書武夷山中建州士多就問業嘉靖十七年成進士乞就教職得教授袁州督學使者延主白鹿洞集諸郡■〈亻嶲〉乂而師之遷國子監丞尋改南都南中辟雍士請所著錄疑梓之居二載遷南户部主事尋進郎中是時承平久四方漕餉率重北而輕南歲押運一二縣簿領之所積負以百萬計恒謂留都根本地廥庾虚竭何以應猝請之司農陳儒疏部運之規令諸省分漕以郡佐總漕以藩司各詣部庭稽覈如輦下例疏上得請後遂載令甲恒居部署聲籍甚苐以鯁介無援遷浙江鹽運司同知未幾擢守姚安姚安俗狃淫僻恒為定婚娶之禮土酋歙然又嚴鑄銅之禁居九月乞養親歸士民祠之名宦里居杜門寡接邦君式閭存訪悉引疾避之交遊中以道義相期許者莫如同安洪司冦朝選朝選為權奸所穽逮繫會城獄瀕發訣於恒曰茲行也吾必死之嵇紹不孤無煩多囑恒呼其仲子日榮命之曰若受洪先生國士知勉旃以報毋令魏邵郭亮千載笑人日榮方馳謀槖饘則虎冠吏已毒斃朝選諸親故無得近者日榮撞突而前殮其尸以歸人咸稱日榮義士實稟前訓也蒞家儼勅雖燕閒必整冠危坐對子孫終日無惰容或有軼越譴訶立至諸子孫聯翩仕路顧多躓困又皆不屑營私恒每談及津津喜曰吾道如是晚歲築精廬於茂趣山中足跡不窺城市覃思著述秉燭讀書其文一以歐陽文忠為宗近述鄉先生王遵巖之遺論醇然先正典型年九十四卒所著有莊子涉筆史記涉筆與春秋録疑並行于世其忠愛堂稿經濟錄抄及文集若干卷藏于家子日新日榮日崇孫世典世徵世攽等俱見科目志（舊郡志　新郡志　黄文簡撰墓志） \\n ○青陽莊氏家世學派 \\n 先文正公撰方塘先生傳曰泉郡之南聳起而特秀者為紫帽山山之下村落繡錯巨宗名人輩出相望往往為吾郡冠而青陽莊氏尤擅科甲人物之盛非諸族所及也馥按莊之先系出永春桃源自宋少師藻齋公賜第郡城因家焉其姪孫古山復自郡城遷青陽青陽之有莊自古山始傳至方塘十一世矣考方塘先生用賔其後為宫詹際昌羮若氏竒峰先生偁其後為侍郎國楨陽山氏石山先生一俊其後為脩撰履豐梅谷氏餘派系俱未及詳考其家世抑由内行脩潔隱德弗耀累功積厚而致然歟其收名藴發于後有以哉今錄其表著者載於篇 \\n 太僕莊方塘先生用賔 \\n 莊用賔字君采號方塘晉江人生而卓犖聰頴邑先達陳紫峰琛聞其名召試庭草交翠論嗟異久之與后峰氏壬春石山氏一俊同登嘉靖七年進士第初授行人使蜀盡却藩國供餽給事中劉侃當使琉球以母老且未子相持泣用賔奮然曰古有以栁易播者何人哉願得身代未幾陟司副遷刑部員外郎出為浙江僉事用賔為人木强又少戅嘗稱士為知己者用當昻首伸眉論列天下事奚取局促效轅下駒為每遇權貴人直睨之不能刓方為圓而於嫉惡尤甚不中意輙面頳怒目甚或發憤呵叱之故卒為時所中太宰汪鋐生貴甚嘗以事怒其屬長跪不解賔為不平愬之永嘉張相所汪適從直房見之恚甚用是出之浙浙所轄寧紹台三郡多權貴人一繩以法無敢輙居請者仕中不廢學多記覽益精於文藝臨歲比時缺督學用賔署事校寧波郡揭以袁元峰煒為第一時煒久困未知名即許其文首天下已而果如其言餘姚令顧存仁以不阿權貴得謗用賔亷知其賢特誇奬之遂得擢黄門以直諫顯視事纔八月理寃獄靜譁伍奬拔亷吏所部肅然有屬官倚勢貪横用賔執法治之拂巡鹽御史意疏劾用賔值汪脩前憾遂從中覆罷用賔時年方三十一如是家食四十餘載絶意仕進宦囊蕭然居鄉一介取予不茍孝親睦族行鄉約開水利邑人愛敬鄉評至今重之自嘉靖三十八年倭冦犯閩中連歲猖獗攻入興化府戕殺民人無數沿海衞所相繼告陷而泉之劇賊黄元爵等因機交煽自郡之内外所在皇皇勢且不保用賔為當事畫策浚城濠部署城中守卒使各為營伍民心遂定城頼以安當倭賊突犯時逺近村民爭入城逃生勢甚急城門晝閉避冦者不得入幾相擁入水中用賔力請當事願身守南門乃操管鑰坐城門外命開門内之而身自當賊所活人以數萬計時賊野掠無所得奸民導之發塜取贖用賔與其弟用晦募鄉兵後先殺賊多賊大恨乃剜用賔父塜刦屍去用賔聞之拊膺號慟與用晦徑走賊壘戰於南安雙溪賊大潰連破十三壘負父骸歸賊追之用晦殿與其僕鬭死會僉事萬民英指揮歐陽深以官兵繼至翼而前又大破賊前後斬倭首百有十顆生擒一十四人奪囘被擄生口二百七十餘人時嘉靖壬戍五月初二也倭冦既潰黄元爵勢窮遂就撫泉郡悉平當道屢上其事為冒功者掩抑久之未敘而用賔終身不自論列萬厯二十二年倭冦朝鮮子鳳章乃上言於朝下其事部議贈用賔太僕寺少卿官用晦子百户世襲以風勵天下士葢去用賔破倭之年且四十載矣其後曾孫際昌舉萬厯己未會試第一廷對復第一人咸以為用賔開門活人之報際昌天啟中任脩撰不附魏閹沉廢數年愍帝立起春坊庶子未幾卒以風節故追贈詹事所著有周易解意一編黄文簡為之序云（史館擬筆　傅錦泉撰墓志　先文正公撰本傳） \\n 莊先生鳳章 \\n 莊鳳章晉江青陽人守闕上書言其父僉事方塘用賔與其叔父用晦嘉靖中所為禦冦扞城狀晚歲有志斯道游李見羅先生之門（何鏡山撰莊孝子述） \\n 侍郎莊陽山先生國禎 \\n 莊國禎字君祉晉江人少竒頴王遵巖慎中器之妻以女舉嘉靖四十一年進士授會稽令出諸生趙日新於寃獄贊直指倡行條鞭法以卓異徵拜給事中先後疏論大臣如郭宗臯游震得遲鳳翔皆夤緣有奥援者出浙江按察僉事遷江西參議廣西副使復改視江西學政累遷廣東按察使轉雲南江西左右布政丁外艱服除補河南值兩河大祲白兩臺請發臨德倉改折漕糧三歲倣趙閱道荒政選丞倅分地經理之民藉以全活甚衆潞邸新開中貴人蒞事所為裁經費汰浮冗無少假借事以就緒而民亦不告疲以資望擢副都御史巡撫江西先一年水次年大旱復以河南例題請改折計部初猶難之再疏得請晉南京刑部右侍郎旋改户部以内艱歸國禎器度端凝貌寛和而衷嚴整有屹然不可奪者所至守官盡職循級而登不屑借譽養交以營速化性坦夷樂道人善非意之加恬然不掛胸臆每謂昔人理遣情恕兩言終身誦之可也為文喜典重深厚而厭鈎棘為詩喜舂容雅渾而薄纎巧大都得遵巖之指授為多歲時伏臘率宗之子孫敬共祀事每與人語好稱引國家典制往哲節概行誼祖先以來積功累行之跡旁及今昔人情善敗隆汙之變聽者聳然感動居常所過從不過一二故人厚善者當路諸公及門未嘗峻拒利病未嘗不以告里黨有負枉不能直者語次間為直之然不任受德也卒年七十有八子懋華懋聲見科目志（舊郡志　新郡志　黄文簡撰墓志） \\n 郎中莊仁山先生士元 \\n 莊士元字君聘晉江青陽里人自童年端重不煩父師教詔而言動盡有繩檢人稱謂莊家顔回閉户下帷窮探玩索庶幾深潛純粹之學嘉靖三十二年試春官編脩胡公杰得其文以白大學士徐公亟加稱賞洎揭榜置名第二時方試館職士元以濡迹權門為恥竟不入選授知廣德州原本經術飾吏而政尚簡靜輕徭省訟吏戢民安尤興學勸禮垂意作人廣德自前守歐陽南野而後州人以士元並稱焉轉比部員外郎己未會試檄入簾所得皆知名士給事呉時來抗章劾嚴相嵩逮治獄士元為問官改擬謫戍當國怒甚持卷四日不下然畏公議不果駁呉公得棲遲嶺外旋復柄用士元曲全之力為多已而轉本部郎中曹銓預有江西督學之注會當慮囚士元得命廣東行抵家已有足疾披閱招移用是勞勩疾劇卒於髙之化州士元寛宏簡黙近於仁者仁山乃其自號要其質與行誠足當之李氏叔元曰敏德為泉南易宗而陳氏琛其傳心髙弟蔡于省之授莊士元李維徵之授蘇濬皆易學淵源云（清源文獻　李叔元青陽五先生傳賛） \\n 莊明齋先生龍光 \\n 莊龍光字自昭别號明齋用賔冡孫甫四歲父沒少負頴質九歲能屬文弱冠補弟子員嗣是祖父母及母繼沒龍光以嫡冢持服不與棘試者十年時以積毁故遂得疾病良已猶理故業沒時年三十有四龍光篤有至性内行脩飭母病忘食飲非子手調進不御日侍匕箸間間以文事出必歸上食食已復赴日數還往以為常母不喜服藥籲天頌禱宛轉進之如是者五年母頼以坐起比母沒事二叔父甚恭所有遺田悉推與之少時師黄文振先生經術之外尤以行誼相慕合遇友人困戹鋭身救之乏者不待告賑之王生為舞文吏所陷竟得直有司而金生妻子恒待以舉火龍光死交友無不雪涕者而文振先生與金生各為之服視小功此以知其義矣子二夢岳更名際昌重岳（史文簡雲臺藏稿） \\n 詹事莊羮若先生際昌 \\n 莊際昌字景說號羮若曾祖用賔夢張襄惠岳投刺相謁而際昌生因名夢岳以試更今名九歲善屬文十一而孤萬厯己未會試廷試皆第一泉掄魁天下自宋己未曾樞密從龍而後五百年始克再覩邦人士艷傳之廷對制策一字偏傍偶誤被勘遂乞假歸天啟元年授翰林院脩撰經筵展書起居注纂脩國史編葺六曹章奏乙丑分校禮闈尋管理誥勅時魏璫擅權求為撰祠記拒不應璫銜之視事數日奉使趙藩卻諸餽遺無所納便道抵家丙寅秋當復命會脩三朝要典蹙然曰是固欲以國史為刑書者奈何居詞垣受璫指使哉丁卯天下大比士論資當衡文兩京親友勸駕長安中有促之者曰公速來可步武三事也夷猶不赴會部推遷秩為魏璫所擠奪職崇禎初璫誅即家起諭德道陞左庶子至京召對陞侍讀兼記注官時懷宗勵精宵旰五漏入侍率二皷方罷際昌赴召時途中已得末疾用是困憊卒于邸年五十二上聞心悼降旨莊際昌起廢詞臣効勞卒官贈詹事葢示優異云際昌胸次坦洞絶不為矜倨態而性峭直好引掖後進孝友切至傷其弟重岳孝亷早卒撫遺孤如己子終身茹素午惟一葷而已為文泚筆立就初若不經思索而天動輒隨入仕若干年里居强半族經倭難脩譜牒葺祠屋家居肅飭自將蒼頭戢戢不敢問户外事獨好為德于鄉嘗與鄉先輩合力築溜石陡門濬新溪水道獨捐費二百金增舊規三之二四十二鄉咸利之天啟末海氛不靖鄉人將逺竄為立約編伍守望相助瀕海以安焉孫延裕好古鯁亮有祖風（新郡志　史文簡撰墓志　閩書　林麟禎補八閩掇名記） \\n ○脩撰莊梅谷先生履豐學派 \\n 按吾郡青陽莊氏世多令德代有偉人梅谷先生資禀篤厚孝友肫至以文學著稱傳稱其力護趙公用賢贈賻洪公朝選其扶持善類誠可風世也再洪公一事文簡黄公撰封翁小石公墓志謂公適竣事北上與相值頌言出之且周旋禭賵或怵太史是相君所甘心也而奈何强預人事封公獨寄聲慰曰兒即以此得罪無恨老父亦無恨矣即此可想見家學之槩餘鏡山先生敘文備詳云 \\n 脩撰莊梅谷先生履豐 \\n 莊履豐字中熙晉江人祖一俊仕浙江參政有詩才履豐萬厯五年進士選庶吉士授翰林編脩轉脩撰尋題注起居充經筵官丁外艱卒履豐天性至孝事父望槐飲食起居惟恐傷之弟履朋舉進士為郎早天無嗣當其病時度不可起中夜籲天願以身代為人長厚冲抑見人一善若自己出或聞有過葢覆周旋如其自計惟恐失名而喪位其他所先容而汲引者惟恐人知至其邁往之氣有時勃發必奮為義常熟趙檢討用賢抗疏忤時相張居正杖闕下人多避聲迹履豐獨左右之同郡洪司冦朝選為勞堪陷斃獄中適履豐還朝北上屬所善為經紀禭賵乃去才具敏贍每有撰屬當食篝燈率爾成文不勞草創而雋氣颷舉博達宏濶川湧嶽停世人推服之弟履朋亦有雋聲（舊郡志　何鏡山撰文集序） \\n  \\n 　"}
{"章节": "閩中理學淵源考卷七十三", "正文": "　 \\n 閩中理學淵源考卷七十三 \\n 　 \\n  \\n  \\n 廣平府知府李清馥撰 \\n ○文山黄氏家世學派 \\n 吾郡隆萬間耆舊典型於時蔚起而恬澹清脩立身本末有進退大節則共稱文簡黄公也公之學術宗奉紫陽鄒氏元標謂其平生服膺蔡文莊規矩尺寸不踰考公立朝建沃忠言匡持君德丰采德業為世名臣實無愧於文莊矣至退歸林下敦禮耆舊奬掖後生闡發潛德崇厚禮教敬讀田亭草諸製述仰見正學源流實有關世教之作原其家學皆本于守軒朴齋溯逸齋而上積功累德至公而丕恢前烈其後嗣踵起者學使靜谷公潤中為最著茲特錄其先世所以肇基孝弟敦說詩書以貽厥後人者以風世焉 \\n 處士黄逸齋先生賢 \\n 黄賢字彦德號逸齋晉江人元處士天麟公其初祖也生五齡母沒鞠于繼母孫氏天資純懿孝養逾於所生長即知讀書好禮維持家務勤儉治生家用是裕且樂施予周急里閈少年不事事者必喻以為善人多化之長子應豋永樂二年進士次惠抱德不仕（田亭草家譜傳節錄） \\n 黄守軒先生禮 \\n 黄禮字廷文號守軒逸齋公曾孫天性至孝而尤篤於信義鄉閭稱之少孤父墳湮沒後籲天祈神大號于隣墳者三日忽有龎眉老叟指示其處果得證騐相傳為孝感焉家庭之間其教不嚴而肅嘗訓子曰惟謹厚可逺怨惟質實可動人其識之（田亭草家譜傳節錄） \\n 文簡黄儀庭先生鳳翔 \\n 黄鳳翔字鳴周號儀庭晚更號止菴晉江人少小即警敏絶人觀書沉潛經目成誦笥腹不忘稍長習胡氏春秋學於學博蔣與泉鳳翔習其師説本經據傳折衷以己意弱冠即以善春秋聞郡中時王遵巖慎中方設比論文誘教後進得鳳翔藝造廬訪之鳳翔以髫年攝衣冠見不懾不廹步止從容遵巖益大竒與坐語曰生年少而文章氣概俱髙異日者必魁天下遂致鳳翔為諸郎文社交辛酉鄉薦第四自是益肆力文章與臬長張洞齋藩伯洪心齋對壘角藝隆慶戊辰成進士殿試第二人明泉中及第自鳳翔始授編脩教習内書堂亡何以疾假里居三載還朝旋丁外艱歸萬厯丙子補故官與脩世宗實錄成進脩撰充經筵官五年同考會試首相張居正奪情起復取中旨罪諸言臣怒新進士鄒元標特甚欲斃之杖下鳳翔昌言於朝曰此孤忠即不使生奈天下綱常何囑門人多方調護鄒得不死頃之有編管諸言事章奏之役鳳翔慨然任之悉編入無隱諱庚辰春居正欲鳳翔再與同考使次相喻意望錄其二子鳳翔固辭不赴借奉使益藩避去及壬午秋以次當主試南畿少宰王篆亦欲如張相旨托鄉貴人為先容復謝不往尋遷中允累陞南京國子祭酒省母歸起補北監時方校刻十三經注疏鳳翔上言頃陛下去貞觀政要進講禮經甚善但讀曾子言孝則當珍護聖躬講學記言學則當緝熙聖學察月令篇則當勤勵聖治繹世子篇則當豫建皇儲疏入上嘉納之尋擢禮部右侍郎兼侍讀學士會洮河告警疏言多事之秋陛下宜屏游宴親政事以圖安攘為今大計惟用人理財二端宋臣有言平居無直言敢諫之臣則臨難無敵愾致命之士頃吏部員外郎鄒元標直聲勁節銓司特擬召用而聖意頓改于前建言遷謫諸臣如潘士藻孫如法亦擬量移而疏皆中寢士氣日摧言路日塞平居祗懷祿養臨難孰肯捐軀為國哉昔宋藝祖欲積縑二百萬易敵人首太宗移上供物為用兵養士之資今户部歲進二十萬初非舊額積為上供陛下富有四海奈何自營私蓄又竊見都城市觀金碧熒煌歲時齋醮絡繹道路經費賚予外廷莫知與其要福於冥漠之鬼神孰若廣施於孑遺之民命况東南財力已竭西北邊務方殷誠國民交病之日疏入上不能用是時儲位久虚廷臣屢請册立久未得命上意欲國本之定發自宸衷密諭王家屏以明歲舉行且無令外廷知之家屏傳語禮部鳳翔遂與尚書于慎行左侍郎李長春具册立儀以請上怒各奪俸三月并責閣臣不密之失廷臣無敢復言鳳翔獨抗疏爭之不報遂乞休歸壬辰起禮部左侍郎旋改吏部已復陞南禮部尚書以母老辭再疏乃優詔許之甲午起復原官更力陳母老准以新銜在籍候用母沒遂不復出甲寅有旨特起而鳳翔已卒年七十有六訃聞予恤典贈太子少保天啟初諡文簡李氏光縉曰公居官耿介自守所履清班善地未嘗為政府私人華亭興化身出其門一事之以道史館諸公以文章行誼相引重有之不能欵布腹心初抑於江陵偃蹇郎官十餘年及進宫僚淹滯留都旋歸旋起屢起屢辭則公出處之道可知矣公通籍四十七年立朝僅十三年在里居者三十餘年養晦躭寂絶無愠色布衣菲食匡坐小齋不蓄古物書畫亦無園池臺榭之觀用器無雕鏤居室不漆堊林泉多年庭可張羅足跡罕及公門或時以時事枉直利病公言之天性孝友子孫三十餘人訓之以禮悉遵教如之學術一禀紫陽務躬行實踐不設道學之名官中秘時退食之暇惟有楗户讀書老而家居猶然故苞孕極富而譔著獨多嘗自言友天下士則不足尚友古人則有餘壬子春郡守陽公纂脩郡乘請公為總裁同事林省菴何匪莪蘇石水光縉亦涉筆其門公曰先輩行誼可稱不妨廣為蒐羅第勿作過情之譽則瑕瑜自不相掩凡所進退人物公不自疏舉以公之共事者公但受成而已然每一傳成必經折衷或自再著書成人或病其太寛而直道固存矣公意在寛嚴之間其硜硜為公所包容多矣然有執益堅持益力者公亦不難虚已夫然後知公之心也鄒氏元標謂公服膺蔡文莊學尺寸不踰數十年出處之正不淄不磷何氏喬逺稱公平易忠孝狷介謹嚴為太羮元酒布帛菽粟之先正楷範信知言也所著有嘉靖大政記大政編年錄田亭草等書子淳中門廕潤中顥中等俱見科目志（閩書　明名臣言行録　新舊郡志　李衷一撰本傳　何鏡山撰行畧） \\n 提學黄靜谷先生潤中 \\n 黄潤中字嗣雨號靜谷文簡公第六子也少頴敏崇禎十年進士初任刑部主事轉禮部員外郎旋出督學中州矢公矢慎所甄拔皆單寒竒士是時烽火相聞絃誦之聲寂然潤中多方誘掖士氣日振未幾有廣東惠潮之命欣然就道旋歸里杜門著書晚節嗜學卒時年七十有一所註解易義杜律禹貢解諸編藏于家（田亭草家譜誌傳録） \\n ○鴻臚史觀吾先生朝賔學派 \\n 按觀吾先生清脩直節前輩論之詳矣咫亭詹公在南雍時嘗禀學於先生其後與鱗泉王公用汲愚菴郭公惟賢並以抗疏直言先後顯著洊登九列為世名臣云 \\n 鴻臚史觀吾先生朝賔 \\n 史朝賔字應之别號觀吾少隨父商崖公宏璉讀書質遲重强力苦識學成為文章演漾汪洋登嘉靖二十六年進士第授刑部主事久之以員外郎署司篆兵部郎楊繼盛疏論嚴嵩納賄蠧國十大罪上怒甚杖繼盛百下之獄嘉靖三十二年也先是獄未下嵩子世蕃私以意授其黨李天榮令預囑朝賔曰必得楊甘心焉即與美擢朝賔正色曰有髙皇帝之律在何可枉也吾寧失官無寧失律及議獄時司冦以下惴惴不知所出朝賔遂擬傅奏事不實律以進部尚書何鰲謂曰更有一比盍思之翼日復尚書曰有之則有減於此尚書乃自比其律且云傅此庶得當朝賔持不可獄數日未上事益急尚書曰急矣雷霆不測如君所執誠是夫固為俱靡耳盍以待後解而侍郎王學益直曰司官徇名予老矣於是當以詐傳令旨罪絞自為藁授朝賔朝賔既爭不得請署奏末云楊繼盛語雖詿誤心實無他惟陛下憫其狂愚謫發逺戍庶以全好生之仁奏入繼盛竟坐大辟尚書侍郎奪俸而朝賔降三級外調泰州判方繼盛下獄時薦紳相見脇息不敢語及繼盛杖瘡甚同年提獄禁不許關通獄之上朝賔自分重譴與繼盛俱死耳諸公有入獄勞問繼盛者繼盛都閉目不言及朝賔至瞪視曰史應之耶費心多矣朝賔當往泰州别繼盛書曰遇公之事當以死爭賔不死者尚冀公不死也楊復書曰某批奸人腸恨不即死公何苦哉公其珍重判泰州三年量移揚州久之遷南户部以艱歸服闋補工部郎分署張秋鎮通商惠民久之嵩敗徐文正階當事乃以河南僉事擢尚寶少卿尋改南大理丞旋復徙應天府丞久之轉鴻臚卿卒詔賜諭祭朝賔居常訥訥至臨大事决大利害屹然山立不移嘗稱民生利害之端非有惻怛忠誠之心不能體察吾身利害之端非有正直剛毅之守不能鎮定故其所至無論中外並皭然不滓卓有樹立而其最彰明較著者在不屈嚴相與部長持忠愍獄士論韙之歿之日宦槖蕭然居屋數椽不蔽風雨所著有觀吾集及史氏内範藏於家學者稱曰觀吾先生云（舊郡志　閩書　李衷一撰本傳） \\n ○司訓洪積齋先生猷學派 \\n 按文簡史公撰洪先生周易翼義敘云余家世受易先君子嘗有撰次未就稍長獲遊積齋洪先生之門而始有會也先生束髪窮經老而逾篤至晚年而後論說始定又曰邇來士習好異異說曹興不獨與文莊紫峰二先生刺謬浸尋而操戈紫陽矣二先生書皆已布之學宫日為異論所蝕予嘗求其書於里塾不得以為恨於是先生子孝亷子愚出其家藏梓之福安黌舍俾小子序而行之先生之説行即二先生之説行也先生淵源於蔡陳而宗朱子之義故云翼義云今錄其派繫載于篇 \\n 司訓洪積齋先生猷 \\n 洪猷字文振號積齋世家晉江錢■〈山上與下〉里猷性資强毅厚於彛常藩身必以禮遇事尤奮發敢任斷詞正言卓有任道之質而學足以充之弱冠喪父奉母并撫諸弟殫厥心身家貧不支以舌耕佐費一切婚嫁咸取給焉蚤以學名從遊之士數舍而至士相遇講述鮮不名猷之學者平昔毅然能尊師重道其學則繇紫峰虚齋以上遡考亭條分理解塾師箋析之外又復推緣傳註以印合聖賢宗旨誠意諄諄顧不自立門户直於講藝中提掇身心實際用證聖功文章絶去華飾根諸理奥久之司訓江右之南安一如教閩士旨貧生脩勢每從謝却間贍之餼律人以恥養人以名言凖履繩居一載當道旌為廣文冠遽疾卒門人史文簡繼偕誌其墓所著有易經翼義四書説約子啟哲萬厯丁酉鄉薦（纂史文簡撰墓志） \\n 方伯洪鏡潭先生澄源 \\n 洪澄源字子定號鏡潭富之從孫萬厯十四年進士授户部主事歴郎中時資深當守郡而桂林守■〈垂夬〉里人秉銓或謂可謁銓曹易一名都毋桂也澄源笑不答於是擢守桂林在郡半年謁謝不一行亷仁著聞擢貴州按察副使備兵畢節時宣慰安疆臣地廣兵强澄源外制以法内推以心疆臣畏服播酋楊應龍為變朝廷出師征之命疆臣出征助戰中丞郭子章委澄源監其軍安與楊實相唇齒内懷觀望數張皇以撼澄源不為動疆臣乃進兵攻應龍於大水田大破之斬首無算應龍敗入海囤踰月授首論功賜金帛陞貴州按察使踰年轉雲南左布政使未赴卒澄源平昔逡巡樂易及其受脤臨戎有壯夫弗克為者惟不擇利害為趨舍葢自卻謁銓圖大郡時預見之矣故强酋阻夷莫不歸心其忠誠有以孚之也史文簡贊曰李文節公不輕許可而獨稱澄源制安平播為仁者之勇有百世之功信然哉（新郡志改本　參史文簡撰本傳） \\n ○副使許賜山先生學派 \\n 按賜山先生易學一時推重文節李公曾撰墓志追述無異辭其所學所守固可信者矣 \\n 副使許賜山先生天琦 \\n 許天琦字大正食廩德化後歸晉江其先世有許稷者舉唐貞元進士賜告歸讀書清源山中因顔其讀書處曰賜恩今為賜恩巖而天琦號賜山不忘祖也嘉靖四十一年進士歴工科給事中贊署長疏止鰲山燈費又疏海防四事轉刑科給事中疏刑名弊源六事既而疏劾兩廣總督其人倚奥援中天琦乃出天琦廣東參議備兵惠州年餘擢滇副憲備金騰兵金騰多雜夷天琦至以化誨為務日進諸生講學羣民庶立鄉約俾相訓廸俗稍稍變方四閱月而嬰疾卒天琦有至性又方嚴無所狎眤絶不為人干請其為給諫時某學子介鄉嫗持八百金為壽天琦叱去之平生獨喜説書講易多自得箋註外一時學者以為指南仕宦所至英髦秀士執經請業屨滿户外所著有周易管見續宋史斷行于世李文節撰公墓志言每見公説書講易多發前人所未發其議論老誠識大體不尚沽激其操行斤斤檢押外不錯寸趾也既貴嗇陋儉約蕭然故諸生時一絹袍十八年云（纂李文節撰墓志） \\n 蔣敬齋先生際春 \\n 蔣際春字君育别號敬齋世家於泉之福全濵海獨以詩書絃誦著聞父赤山公好行其德開子姓以儒多彬彬者子二際春其仲也際春讀書質魯而敏悟王遵巖特竒其文嘗曰摩空白鶴非樊中物也與兄伯沂泉公禀學于賜山許先生是時賜山坐皋皮講易邑賢豪爭北靣獨賞識于際春所著有四書日抄易經記註並膾炙人口惜無年而卒子光彦孫德璟（纂李衷一先生集） \\n ○史氏家世學派 \\n 按黄恭肅撰史方齋墓志稱史氏先世自寧波入閩數傳至旌孝公仕傳以孝行著成化中詔旌其門方齋即仕傳公元孫與觀吾禮齋少受業伯父商崖公日講四書周易不襲時師皮膚説務根極聖賢垂訓本旨商崖事實未能詳然按其家世亦以見當時父兄之教肅而成之為多迨後大鴻臚朝賔有不可奪大節方齋兄弟以髙蹈名德稱其後嗣踵出為世名臣碩輔皆本于家學云 \\n 訓導史商崖先生宏璉 \\n 史宏璉别號商崖晉江縣學嘉靖間司訓金壇以子朝賔官贈刑部主事餘事實未詳按觀吾公朝賔方齋公朝宜禮齋公朝富皆少受學於商崖公其家庭牖教大畧詳見方齋公墓志（泉郡萬厯志　史氏雲臺稿） \\n 藩伯史方齋先生朝宜 \\n 史朝宜字直之黄恭肅撰公墓誌曰公嘗自言少受業於伯父商崖公日講四書周易不襲時師皮膚説務根極聖賢垂訓本旨翌日答而未悉必使反而更思索之復未悉者責之既悉方與續講後章自是循循孜孜愈久愈覺意味深長公讀書之法然也公既得書意味遂以身膺而服之自綱常倫理之大以至謁見取受一事一物之微茍有畔於聖賢垂訓義理僩然不使少加於其身也弱冠補弟子員屢試髙等士慕公者競學步其舉子業公曰是筌蹄耳君等遜志聖賢義理意見既充詞自足以達之抑士君子立身天地間道德功業職分重矣奚區區舉業效習為也淳菴公患瘡臥牀公躬理藥餌時湯粥扶持起居者五餘月至目不交睫歿而哀且毁執喪必如禮制廬墓讀書者三年嘉靖三十二年登進士第授淮安山陽令山陽田土多荒而賦額廣民多流移當路督計嚴急催徵艱甚公以帑藏備賑饑之蓄遣糴於江南湖北間招賑其流移者而代輸其所逋負葢存活淮民莫可計數是時倭奴入冦趙文華視師海上獵賄郡邑比過淮公防守封疆保定居民供帳一如常禮送不出境趙恚甚既亷知為苦節吏置之旋丁母憂服闋補户部主事是時東粤亦病倭珠厓孤懸海島守臣率以賄敗朝議遴公以行比至杜絶陋習撫安疲民崇風教以正酣淫之俗肅官箴以剔貪殘之吏其治狀為置守以來第一在郡三載即拜公廣東按察副使晉參浙藩總東粤憲東粤之民服其威信不怒而嚴陞湖廣右布政楚為江陵相之鄉公覩江陵規局槩以刑名慘刻斵國家元氣不能媕阿任職未數月引疾乞休楚撫固留公廼自馳使特疏再疏司銓者覆請得旨回籍調理且云病痊之日撫按具奏起用公歸治小書室於陋巷仍讀書其中時與禮齋廬居雲臺先塋側以山林泉石為樂足跡未嘗及當道之門時閩撫楚黄州人也以理學相雅重或勸公時致通問可藉薦起復公曰則如勿止止而復仕且援焉非夫矣易稱不恒其德或承之羞而欲予以羞自承乎竟無隻字往復葢公清貞之節道義之守終始不易如此初淳菴公宏珂方生公時卜者言當為盛世髙蹈名儒非徒功名富貴士也信不誣矣公閲歴仕路二十四年骯髒直道自號方齋以見志享年六十有八所著有易説及詩文子繼偕裒輯傳之凡十二卷弟朝富鄉會試同榜歴官永州守以清望著聲亦引疾歸卒年九十鄉人以比漢二疏焉（纂黄恭肅撰墓志） \\n 郡守史瑞巖先生朝鉉 \\n 史朝鉉字貫之號瑞巖晉江人隆慶二年進士父宏詢歴壽沅二州知州朝鉉隨行官邸自沅歸從許賜山天琦受易日以所口授者輯而成書後梓行於武塘官舍朝鉉為人性端介潔脩澹尚初令嘉善每蒞政容止儼然人不敢干以私書座右曰公生明嚴生威二者為官箴要訣編審按户輕重布之强家無所假貸加意作人授南吏科給事中盡却例儀任三載侃侃多糾繩而劾大璫申信疏十罪南中人德之萬厯乙亥復筦大計適同年户垣余懋學者疏時政四江陵憾為刺已内批予削籍而移忮朝鉉未幾而湖州命遂下朝鉉夷然之任時方溽暑至則躬閲繫囚不待訊爰書而湔雪寃濫者十餘輩其處脂不膩一一如為令時後民思之以配前守黄氏樞并城隍神而三焉（纂史文簡撰墓志） \\n 文簡史聯岳先生繼偕 \\n 史繼偕字世程號聯岳晉江人萬厯壬辰進士殿試第二人授翰林院編脩率同官請册立東宫開館講學不報詔使兩粤盡蠲軍興諸賦還陞侍讀轉中允未幾由南司業遷南少宰兼署户禮工三部力請盤庫盗帑積弊改詹事疏請致仕家居一年起為吏部侍郎東閣大學士時神宗深居不出繼偕每會廷臣請視朝并力陳備兵措餉不報旋致政歸熹宗即位屢遣行人促入朝視事甫閲月以延綏捷加太子太保兼文淵閣大學士為阮大鋮所忌從中擠之引年疏十八上乃得歸卒於家（新郡志） \\n  \\n 　"}
{"章节": "閩中理學淵源考卷七十四", "正文": "　 \\n 閩中理學淵源考卷七十四 \\n 　 \\n  \\n  \\n 廣平府知府李清馥撰 \\n ○清溪詹氏家世學派 \\n 按黄文簡先生嘗言吾郡茂族其纉緒最逺文獻足徵者宜莫如安溪詹氏溯厥肇基之祖在後周為清隠公云馥嘗讀公不受王氏袍笏詩不應留氏從效之辟從效不許乃求監小溪塲始建議創邑後遂潔身以隠樹徳保世迨後宗支繁衍至司寇咫亭先生以直聲清節著于明隆萬間後先名徳踵起兹録其家世以著吾邑文獻之始焉 \\n 同知詹邦寧先生靖 \\n 詹靖字邦寧安溪人縣令敦仁之後正統六年鄉薦景泰中知廣昌縣縣人有掲姓者素豪黠前令不能制靖至寘諸法縣境肅然廉慎之操六載彌勵後陞開州同知卒于官孫源曽孫仰庇（萬厯府志　舊邑志） \\n 兵備詹企齋先生源 \\n 詹源字士潔號企齋母林氏娠九月而父沒林矢志育孤攜居郡城使就外傅源聰穎力學弘治十八年成進士授户部主事榷税河西務廉正獨持朝議以其有風憲體改監察御史時逆瑾用事凡拜官者必私謁謝源獨不往瑾誅源名益著顧以梗直為柄臣所忌時母方就養乃乞恩奉母還已而忌者卒擠之就家轉貴州按察僉事貴州直指阿柄臣意劾源不職朝議源任未一年無不職狀竟不行尼直指奏不行乾清宫災興大工採木於貴陽川湖乃留源領其役會香爐山苗叛督將卒勦平之論功擢雲南按察副使有墨吏欲置之法御史庇之源執不可聞於朝罷其官源亦坐罷歸時年甫逾强仕源既早廢杜門養母備殫色養推祖腴産讓其兄於官司訊謁里閈是非絶無所聞問嘗疏清溪積水三十里溉田白葉坂山寇平白當道全活良民為俘者九十餘人其為徳於鄉類如此年七十一卒自題作墓誌謂平生勉企古人而卒以褊中負氣兀傲忤俗云（萬厯府志　黄文簡公撰詹氏家廟記） \\n 司冦詹咫亭先生仰庇 \\n 詹仰庇字汝欽號咫亭清隠公敦仁之後副憲公源之子自幼有識量膽力年十二而副憲捐館未幾逰庠尋游南辟雍受業邑先輩鴻臚卿史公朝賔學日益進嘉靖四十四年進士授南海令才贍守亷於上官無所阿承以卓異徵入為御史是為隆慶二年在臺兩月餘數上疏穆宗命戸部購寳石珍珠諸物責三日取辦大司農與諫官諍不能得仰庇疏言珍珠寳石多蔵中貴家上供日亟則索價逾倍今南北多事財用不給軍興告匱將焉用此乞罷購便明年春内官監辦製烟火進奉元夕火藥突起所延燒内房十餘間復疏言逸欲害徳近習僨事宜嚴懲其不恪者凛宴逸之戒杜逾奉之階疏入俱寝不報而是時陳皇后遷居别宫寝疾危困仰庇聞之復疏言皇后殿下乃先帝所擇以配陛下為宗廟神人之主者也竊聞道路流言坤寧宫曠而弗居積有嵗月又云睿體抑鬰成疾陛下畧不省問萬一不諱其為聖徳累不少願陛下一聴臣言還皇后于坤寧宫時賜問慰即臣蒙譴死賢於生上覽疏心動手批曰皇后侍朕多年無子近且病移居别宫冀安適却疾耳爾不曉宫中事妄言姑不究初仰庇疏上聞者謂禍且不測及得旨中外懽傳稱主聖臣直乃今睹之然為仰庇慮者謂公今且休矣批逆鱗而嬰嵎虎不可為常仰庇奮不顧也會奉命巡視監局庫蔵復疏言内官監錢糧動以供御為名肆行侵冒乞命户工二部及巡視科道等官查覈以杜奸欺其該監所開工作諸費如鼇山花欄金櫃玉盆之類皆作無益以害有益伏願慎儉徳屏玩好近侍諸臣或以織造采辦逢迎者悉屏斥之以彰聖斷疏入上震怒責其悖逆狂妄杖之百黜為民仰庇官臺中八閲月耳而四上疏疏多指斥中貴人其被杖為中貴人所齮齕也神宗登極起廣東參議盖是時江陵張居正與大璫表裹故特從外轉云抵任閲月乞疾歸徜徉林壑十有三年逮江陵卒大璫保逐同邑郭中丞惟賢徵用遂疏薦仰庇於是復起家江西參議旋轉山東按察副使南京太僕少卿晉左僉都御史諸所振刷論建如申飭御史出巡事宜擬定章奏體式為蔡文莊請諡侃侃縷縷心地磊落其持論以正綱紀崇體統為重時論翕然歸之遷刑部右侍郎甫數月引疾乞休連六疏乃得請家居寡接惟與二三同志譚古道今布衣筍輿留連溪山間如曩興至必有賦咏皆超脱工鍊瀟然物外之思行部使者郡國守相旌旄相属不獲一望見顔色顧時時伺其言論為時政因革閭閻脈脈蒙覆露居鄉恂恂而訓子弟戢童僕尤為嚴飭廳事設二屏大書君子之道四及博學審問二節常在左右以自省歸里二十餘年而卒年七十一賜祭葬贈刑部尚書黄文簡言公立朝謇諤百折不回居鄉使人有所慕而為善有所畏而不敢為不義友人潘洙言使公立朝有虎豹在山之勢何鏡山言公俊偉光明豪傑之作用繩檢律操聖賢之家法焉（舊郡志　閩書　黄文簡公撰墓志） \\n ○東街郭氏家世學派 \\n 余讀朱簡齋先生撰郭氏譜序述其初祖於宋建炎間為安撫節度使數傳至伯臺公授閩省鹽運使意家於閩在此時歟居賢先生為伯臺之孫莅官以忠孝聞厥後玄孫楠以直節顯族孫文煥又以學行聞迨弘正間有所謂岱峰冠峰伯仲者與陳南樓為友岱峰疑即郭氏立彦至恭定先生特起巋然未知與白峰族系如何然據咏賢水詩有宗寳者中稱賢水先生為伯稱符甲先生為祖再考符甲先生讀書恭定祠則諸公皆同族無疑矣末造二公以忠烈並時而著尤志乗所希覯云 \\n 教諭郭先生居賢 \\n 郭居賢晉江人弱冠知名博學有竒節洪武二十年鄉薦授臨武教諭念不得迎養父母不攜孥之官日夜思慕泣下形諸聲詩無非忠孝懇惻之詞有淦川遺稿弟宙精於楷書選翰林院庶吉士有時名玄孫楠（閩書） \\n 御史郭世重先生楠 \\n 郭楠字世重晉江人講易蔡文莊之門正徳九年進士授浦江令有亷幹聲徵入為監察御史世宗即位請召還直臣舒芬王思黄鞏張衍瑞等從之嘉靖元年奉命稽覈兩廣倉帑參劾藩司方面無所回撓尋上章請退朝之暇延見大臣如祖宗故事且言主事陳嘉言忤中官不宜逮繫上怒奪其俸復巡按雲南時議大禮起大小臣多被杖謫戍杖有死者楠感痛不勝自恨不得與跪門之列上疏曰陛下入繼大統以孝宗為所後之親自張璁倡為異議桂萼席書方獻夫輩和之羣臣伏闕呼號忠情廹切而置死問罪璁等排正議竊美官上激九重雷霆之威下貽舉朝縉紳之禍所議之禮未足慰二帝在天之靈而號痛之聲已徹九廟之内臣愚不意聖明之世屢見以忠諫而獲罪也乞復學士豐熙等官優卹死諫之臣庶以收納人心全君臣之義疏入上大怒遣逮繫赴京廷杖下詔獄削籍為民六年春以天變脩省從吏部議量與一官起吉水教諭尋陞崑山知縣再遷至南寧守遂乞歸家居十有八年搆祠堂作家規年譜遺示子孫以夀終族子文煥（明史　舊郡志　新郡志　通志　閩書） \\n 訓導郭實峯先生文煥 \\n 郭文煥字仲實號實峰以貢授髙安訓導卒於官文煥自少究心理學四書易經太極圗通書正蒙俱有註釋間或發蔡文莊所未發讀史别出論斷四書學庸口義成於林次崖存疑未出之前議論多有脗合者所著有課程切問漳人蔡鶴峰列聘居西塾刻而傳之僉事項甌東喬稱閩中士子才敏學充不為不多獨泉士郭某是非不謬於聖人而王遵岩讀其文喜曰義理純明經學精到不惟進於理而兼於文讀之忘食至於家人報食數四不覺也（按先生族父楠與蔡鶴峰皆文莊髙弟先生為蔡鶴峰家塾弟子師今擬附私淑之列云） \\n 文學郭以相先生元愷 \\n 郭元愷字以相實峰公文煥之孫父士登以詩經名於時元愷繼其業弱冠讀書郡城東之靈丘山舍時鄉先輩參議尤烈棄官歸隠書齋相近元愷不一往見尤公詣問之賞識其文延致與其季子相切磨又與何廷評喬遷交友元愷治詩益有聲弟子執業屨滿從延建及楚粤來者彌衆館舍至不能容元愷孝友篤至勵志問學為人不茍然諾七上棘闈竟不得舉僻嗜書史積箱數十家徒四壁不以為憂其為人如此（何鏡山先生撰本傳） \\n 恭定郭愚菴先生惟賢 \\n 郭惟賢字哲卿號愚菴晉江人萬厯二年進士令清江以治行擢為南御史例應掣鹽所得贖鍰不貲惟賢疏言戸部職錢糓御史職糾察各有司存請令主事掣鹽御史按季監督許之由是廉名益著時江陵相已死言事得罪諸臣多未復皇子生下恩詔惟賢言恩詔雖下而建言諸臣如呉中行趙用賢艾穆沈思孝鄒元標傅應楨朱鴻謨余懋學等尚在戍籍乞行赦宥是時巨璫馮保猶用事疏入謫江山丞逾月保敗召復原官劾左都御史陳炌希權臣指論罷御史趙耀趙應元不可總憲紀炌罷去又薦海内耆碩之士如王錫爵孫鑨孫丕揚耿定向曽同亨蔡國珍詹仰庇等皆後先起用輿論快之主事董基以諫止内操被謫惟賢疏救甚力上怒調南大理評事遷户部主事陞吏部稽勲郎中改考功值大計上書宰相李世達都御史海瑞二公請絶請托斥巨奸屏私暱計成中外咸服改尚寳丞晉通政司參議轉應天府丞旋改順天攝府尹篆數月中貴干請一切拒絶南北臺省交薦可大用以右僉都御史巡撫湖廣至則請定三楚賦役全書以革加派之弊發泰和山香税以補宗禄兵餉之缺分三衞輪戍武崗并請罷諸衞逺戍栁州以卹疲軍禁苗寨贖擄人口以遏異類楚故有景藩者肅宗愛子也予賦異等諸王景絶國除賦額仍在時潞王之國上悉以景賦予潞潞必欲得舊額以聞上鐫司道府縣官俸責巡撫報聞甚急惟賢酌定賦額請令有司徵送潞府王無得遣人來徵以致騷擾會楚災復疏減潞賦額築黄梅通城二城以固桑土又請祀周元公父於啟聖祠刻元公二程文為三儒集屈大夫諸葛武侯岳武穆文為三忠集以風示楚人召入為左僉都御史言行取不宜久停言官不宜久繫臺官不宜久缺已復言天下多故乃自大僚至監司率有缺不補政日廢弛且建言獲譴者不下百餘人効忠者皆永棄上不納尋遷左副都御史請早建皇儲慎簡輔弼亟行考選盡下推舉諸疏俱不報自戊戌己亥兩預計典佐臺長佑善黜奸無所嫌避如南考功時以丁内艱歸服除起為户部左侍郎未上卒贈左都御史天啟初諡恭定惟賢樸誠直諒朗豁精宻其念繫乎天下國家之大而最注意者人才用舍之間其神周於器物服用之微而最慎守者辭受取與之際服官三十餘載宦轍所至綱挈目張風清弊絶世局常遷自守獨定海内士大夫無所間然惟賢本師事大學士李公廷機其淵源如此子夢詹以蔭仕戸部郎中（明史　舊郡志　新郡志　閩書　葉文忠撰墓志） \\n 郭介菴先生符甲 \\n 郭符甲字輔伯號介菴晉江人誕母家謝氏山莊靈鷲山下山挺衆峯特立公生而嚴正不阿有嶽峙偉概自幼至壯雖接談宴集竟日夜端坐兀然未嘗箕倚少聰穎過目成誦凡天文地理星數醫卜律劍琴棋畫篆書刻騎射之藝皆諳習精通五經子史垂髫即淹貫八嵗成舉子業研精于易著有墨訣易訣大小題筆要八法行于世天啟癸亥年十九為學使周日臺公拔儒士第一甲子年二十登賢書莆郡司李祁世培公分校所得士乙丑下第歸讀書恭定公祠以自勵戊辰下第後教讀給日用且供菽水歴漳潮平和饒平及齊魯豐沛諸郡邑足跡不肯一踵公門惟與生徒講論或娯詩酒窮山水搜勝探竒其在平和也有僧求公序文作衣鉢計遇盜欲殺之搜見其文大竒之曰此郭大人筆也清操君子汝獲與逰耶釋之僧袖文來謝曰活我者此也因乞題簡末云齋地在大蓬山頂公深夜讀書虎常來窗外伏聴每有咆哮超躍聲徹於内公著虎聴草紀之其在饒平也邑人黄姓者求公書扁及門對懸掛後其家失火盡燼惟扁對巋然僅存人皆異之饒令邱金聲公同里同年友也居是邑三年不通一刺謀一面邱甚怪之一日徒步造訪公閉齋門不納只隔扉問答邱曰郭年兄何見拒之深也公曰爾治爾政吾讀吾書公私互無干涉決於爾治内終不親覯也其狷介類如此其在豐沛也以地近聖賢風多淳古公意欲挈家卜居於此乃積館俸買闞家園地百六十畆并構茅屋一所嗣而值滄桑之變所志乃不果公二十年青袍六上春官崇禎癸未年三十九宫僚春坊周巢軒公同校禮闈得公卷大加器賞曰此正氣文字必真人品也亟薦之以謄硃魚魯待校改乃定不置前矛殿試二甲假歸里甲申賊闖犯都門聞三月十九之變恨不與難公為孝亷時贈資徳大夫辱菴公與贈太夫人謝母布衣疏食怡然曰不可以吾兩人易兒純操公之卓行亦二尊人之遺也（沈公佺期撰傳畧） \\n 郭賢水先生承汾 \\n 郭承汾温陵陳氏寳鑰紀畧曰公字懋袞别號賢水晉江人登崇禎癸未進士初授淮安府推官涖任八閲月以才能徵為浙江道監察御史公家城東十里之杏宅鄉族丁以千計性好任俠郡有不平事不憚攘臂為之凡有紛難者必排解之故人多以郭解稱焉豪族多目懾之公不顧也然此少年事耳其臨大事百折不回始信昔日之好俠者皆所云配義與道溢于胸臆而不自禁焉爾（陳緑厓先生寳鑰撰紀畧） \\n ○潯江何氏家世學派 \\n 馥按何氏譜牒自元末分派一郡城一潯渼一漳江其家潯渼者自小洛先生曽大父始初住邑之鳳嶼後移潯渼故為潯江何氏先生少從父毖所公雄禀學未嘗就外傅稍長受業於孫東溪從兄孝亷洛江二公並名士俱器重先生而張浄峰先生嘗造精廬試其文藝特異之故先生之學自少小已見知於大賢之門淵源固已逺矣考嘉靖間先生退休閭里為時典型而整率家規惇正典禮文節李公曾為先生延請課子心特欽慕之見諸墓銘可考厥後蘇紫溪李衷一諸公為行狀為墓表推重無異詞溯其根源孝友篤厚傳之數世英碩輩出至季祚中理先生燮殉流賊之難其死事與江門並烈盖一門忠孝尤足風世也今謹緝其事畧著于篇 \\n 副使何小洛先生元述 \\n 何元述字元孝别號小洛晉江人自幼從父學年稍長受業於孫東溪某從兄孝廉何洛江某二公并名士俱器之一日張浄峰先生見元述於洛江精舍試其文大竒之語洛江曰君家有千里駒矣時年十三嵗嘉靖四年學使者邵公試立志論元述分晰道徳富貴功名之義而原本於寧静澹泊學使者異之十一年舉進士疏乞教授恵州以便迎養甲午分校浙闈得陳善茅坤潘季馴諸公皆為浙中聞人擢國子博士歴監丞擢南戸部主事出為廣東僉事遷湖廣叅議時世宗脩顯陵以分任勞賜金幣中貴人使楚諸大吏折節為恭元述獨行敵禮鎮守廖斌者傾御史包節被逮謫戍其部曲席勢驕恣元述即捕治之如法斌無以中陞廣東按察副使治海道事積案累千株連數千百人請撫按檢閲可問問之久逺不可問者請决除之於是宿牘一清御史行部不至瓊皆推臬僚代人憚浮海莫應者元述獨請往還抵化州次白沙驛遇黎寇猝至持刃擬已知為河海道相率羅拜而去獨以戅直執法繩兩勢家責其豪子弟後為所擠罷歸元述孝友甚至官俸之餘敬上二親悉均諸弟自無厚殖性寛洪坦直無城府不知人間有機械知亦不較拯人於難如疴在身聞有善事喜動睂宇見有過失咨嗟竟日其自奉淡約脱粟而食入里門必下車縉紳士類倒屣出迎雖下隷必衣冠乃見林居四十餘年正家規廣祠宇脩祖墳至耋年遇嵗時禮節拜揖酬酢不衰卒年九十子居魯舉人官至承天知府（李文節撰墓志　李衷一撰行狀　新舊郡志　閩書） \\n 孝亷何次洛先生元選 \\n 何元選字元學别號次洛晉江人少穎敏十嵗家庭授章句經書傳註寓目成誦十三逸齋公捐館哀毁執喪如成人十九補弟子員弱冠游何怍菴公之門怍菴目為竒士每日講口授畢退即筆記閲再嵗手録疏解累十二卷築精舍於東湖臨江引曹偶互相切磨旋卒業成均嘉靖甲子舉順天鄉薦元選為人倜儻英邁習於昭代典故沉毅有大畧善赴人厄窘友沒子少孤家貧延歸解衣授粲給食館之其人竟以儒顯平生慕義多如此他如議設祭田營祀屋建鄉塾召子姓弟姪耕者受器讀者受書家歸三年漸施有政而嗜學日篤隆慶丁夘束裝且北上旋卒李衷一先生撰述事狀謂公世所稱豪舉士哉及跡其行事則恂恂儒者仁心為質引義慷慨百里頌功千里頌名内外無間是為難耳（李衷一先生撰行狀） \\n 忠壯何中理先生燮 \\n 何燮字中理晉江人萬厯乙夘舉人任靈川桂東令陞亳州知州崇禎中流寇土賊交訌饑癘洊至百姓十僅存一燮儲備賑饑全活甚衆甫三日而齊寇豫寇復東西至燮統兵力戰於盧家廟民争致死擒賊首李忠常顯吾殺之刳其腸以示衆賊潰隨招撫李龍房應魁等萬餘衆河西平未幾闖賊轉熾陷名城數十燮堅守孤城擐甲胄晝夜不懈賊逼城下雲梯蟻集城陷被執甘言餌降燮强立不屈大罵曰吾頭可斷不可辱也賊斷其足罵益疾復割其胸旋罵旋割賊衆有泣下者嘆曰好烈漢磔死懸其首於市三日耳鼻皆動賊相顧驚愕 \\n ○武榮洪氏家世學派 \\n 按黄文簡公撰洪易齋公墓志云武榮洪氏其子弟多才其父兄峻督而勤朂之若穮蔉之俟豐年以故人材踵起閥閲稱崇今錄其先世所以肇端後嗣者載於篇首云 \\n 侍御洪徳馨先生庭桂 \\n 洪庭桂字徳馨登嘉靖十七年進士授行人奉節旴江以清介不緇著聞擢御史權貴勲戚為之避驄會當事者銜臺中抗疏激切因御史失儀槩罰遂出為江西按察司知事旋擢徳興令復以越次驟遷論罷歸里恬澹清脩杜門謝客監司守令絶不通謁有以寺租山蕩言者桂笑而謝之曰吾自有良田可遺子孫也洪族科第著武榮桂為開端云（南安邑志） \\n 布政洪心齋先生有復 \\n 洪有復字懋純初銓武陵知縣時江陵秉國楚人席氣燄多以意作使縣官暴横邑里有復三尺裁之席氣燄者議徙有復他去會相敗反以得聲擢工科給事中中貴人殺人不法有復疏論抵罪中貴人走匿至偕其黨環上泣也有旨属刑部有復再疏論竟抵罪歴禮科左給事中進士武進人薛敷教疏論大中丞不法詞連冢宰部院頷之授有復意彈薛有復曰吾有去耳因自求外轉亡何補廣東按察副使備兵肇慶擢羅定叅政時州邑初建所撫猺獞與諸民分籍而處恃衆喜亂有復布以威徳久之皆請隷民籍粤西岑溪猺叛攻城屠士卒有復從總督陳蕖授便宜部署東三道進勦入山大破之上功賜鏹陞俸遷浙江按察使湖廣右布政使尋轉左礦税不逞湘澤震動同官馮應京觸税璫被逮繫有復悉力調停為民請命上為易中使以礦税属郡邑吏而更置巡撫有復有勞焉卒于官族弟有助字懋遜授南安府推官髙潔明敏嘗攝大庾南康二邑清洗宿弊入為工部郎尋守廣州以艱歸服除補徽州治徽三年口碑載道遷廣東副使方有徽州卓異之旌而有助卒矣有助篤倫常厚故人當官克持節而遇親舊不失恩意物論歸焉 \\n 布政洪爾介先生啟睿 \\n 洪啟睿字爾介别號訒原萬厯二十年進士授禮部主事職典属國首發沈惟敬之奸疏大司馬石星主和誤國宋應昌等扶同欺蔽復上冊立東宫救于孔謙陳泰來顧允成等二封事署儀制郎大璫以封爵為請睿不許璫銜之及璫負罪始擢祠祭郎視兩浙學政轉金衢叅政陞按察使治兵海上功績最著四明人建祠祀之轉右布政攝符入覲凡浙吏中蜚語者抗力昭雪所全善類甚多尋轉左属浙東饑浙西澇睿殫力請蠲賑咸報可庚戌計典竣事遂決意乞休歸作還山十誓誡子弟禁僕隸約里戚奉法惟謹郡邑嵗時罕所謁見惟窮交數人時相過從而已又常以義急人之困家食淡約特以榱桷祭器盡孝思追養為第一義事兄如事父友愛性植晚而彌篤夀六十一終子承紱孫士宏俱鄉薦（南安邑志） \\n 部郎洪爾還先生啟初 \\n 洪啟初字爾還庭秀之孫先世由南安徙居晉江萬厯四十一年進士授户部主事出榷滸墅闗故有北闗兩税商困莫支即疏請罷諸商懽躍舟蔽江下羨金至萬餘悉籍上之典試雲南適貢金騷擾啟初疏陳其害遂得免著為令遷兵部郎丁内艱歸不出與友人蘇庚新相切劘著書以終焉（雍正間志） \\n  \\n 　"}
{"章节": "閩中理學淵源考卷七十五", "正文": "　 \\n 閩中理學淵源考卷七十五 \\n 　 \\n  \\n  \\n 廣平府知府李清馥撰 \\n ○學博何怍菴先生家世學派 \\n 按鏡山先生著我私志志私族也何氏譜系志逖基公之孫至元末兄弟以軍役他移始分派一郡城一潯渼一漳江我私志録自五世祖諱安字叔恭始叔恭先生領洪武丙子鄉薦授開建江山二縣儒學教諭通毛詩春秋二經數傳至怍菴先生專精學易兼治宋儒書遂開大理司徒一派蔚為儒林楷模其家學源本固逺有端緒矣文簡黄公嘗曰怍菴先生於先中允公為僚壻先公嘗謂小子某曰何先生後學師表也爾宜以師道事之然則怍菴當日為吾郡師資典憲載之名賢碩彦集中可考也至其敦詩説禮一門父兄子姪自相師友鼎革後培所忠寅諸公歸隠終老其飭躬範家典型猶在至今述舊徳者稱家學未艾云兹録其畧載於編 \\n 學博何怍菴先生炯 \\n 何炯字思黙號怍菴晉江人專精易學治宋儒書有名諸生褎然為後輩師表士從游者以數百人嘉靖中應貢試内廷世宗親擢第一授安福訓導立教必本忠孝擇周程張朱遺言之切於讀書者刻之學舍以教生徒從其邑先生鄒文莊守益講徳論業舉祀鄉賢申奬節孝事皆闡實徳雖貴勢不少徇所賞識士如傅應楨劉臺皆以氣節顯遷靖江教諭其教一如安邑士莫不仰其方嚴樸直以古君子尊之嘗於學齋召諸生月試之靖僻邑諸生為時義外史傳朦如炯試目必先論策後經義以進其才識邑士遂有達者性至孝早孤念禄不逮養孺慕不替衰白脩家譜以識先徳嚴寝堂以肅先祀編次泉郡先哲之文章為清源文獻裒王忠文真文忠二公守泉之文章政教為温陵留墨二書並刻於郡齋莊氏履豐撰文集序稱其所傳著大指在實學實行以究乎彞常之極故其為文體物切理意鑄性鎔澹然而文黯然而質蒼然而老於骨卓然而髙深於裁盖絶不為浮異詭瑰之辭所謂孝弟之言藹如仁義之言粹如也子喬遷喬逺别見學派（舊郡志　我私志　莊氏撰文集序） \\n 大理何齊孝先生喬遷 \\n 何喬遷字齊孝晉江人與弟司徒喬逺世其尊人廣文公炯學同習戴氏經初治博士言有聲最後攻古文辭俊潔典亮矩矱歐曽萬厯丙子舉鄉試第四人授建陽縣教諭却贄給貧以宗朱扁其堂刻潭陽文獻於學齋中擢國子學正大司成委校二十一史進大理寺評事讞獄多所平反卒於京師所著有廷尉集孫運亮字忠寅崇禎癸未進士授廣東海康縣知縣甲申後與林下諸先達共結詩社環堵蕭然嘗稱述先訓以為家規云著有草間集咏史癸甲草諸編孫運亮附（舊郡志　新郡志　何氏家譜） \\n 庶常何培所先生九雲 \\n 何九雲字舅悌號培所鏡山仲子也萬厯壬子舉于鄉天啟辛酉鏡山起用少卿九雲侍京師同里相國蔣八公黄石齋黄東崖太史莊羮若鄭大白銓部林素菴皆為文章性命之交東崖復特薦于朝丁丑下第授漳平教諭端嚴率士捐俸搆布衣陳先生祠又築講堂於東山寺側每釋奠先期親視捐俸修文廟刻宋名臣言行録舉先朝未祀鄉賢中允景公暘以下十人癸未登進士第授庻常讀中秘書不浹旬而際國難誓死以父未葬自賊營逃遁南歸歸後扁其軒曰東湖閒史與二三遺老結社山中順治己丑年卒年六十九雲嗜好經籍癸丑北返過維揚鹹使者為鏡山門徒馳書相問淮商欲夤縁納賄九雲叱之曰柰何以不肖之行辱我故人閣部曽二雲叅藩泉州聞九雲名造庭下交九雲不受刺不庭謁既成進士或謂公宜見政府早為地九雲曰某平生不敢喪其所守其出處大節類此所著有荷野集（新郡志　漳平邑志　何氏家譜） \\n 戶部翁海門先生堯英 \\n 翁堯英字熙采號海門晉江人少警穎博學强記善属文嘉靖十九年鄉薦六上春官謁選得懐集平粤賊三載報考功召為太僕寺丞歴户部員外郎旋歸杜門謝客捐餘俸搆祠堂祭器讀書於諸史百家靡所不窺顧獨潜心易傳太極諸書所著有易傳節解太極圗説教民歌詩文論藁諸篇蔵于家卒之十餘年登懐集循吏邑志又數年祠名宦又數年祠鄉賢采公評也堯英為何怍菴髙弟清源文獻載其贈張月洲天衢之洛容序略曰余友月洲張先生分教西粤之洛容人咸謂逺且陋非所以處先生先生怡然喜以為吾舊逰之地也居易俟命志之所至即至矣無所謂險易逺邇也世稱豪傑之士翔奮君子之林者可多數哉然或陟據通顯或投置冷落或騰茂初年或收功末路其途不同其趨一也士所遇亦何常之有余觀漢興重文學爾雅博士學官著之功令維時言詩無如魯申公者年九十餘矣其徒王臧趙綰等力薦於朝當是時安車駟馬弟子傳從天子為親問治亂之事力行一言何其壯也今先生詩學為世名家年未逮申公而志不讓焉何有途之險易逺邇哉先生行矣申公退居謝賔客弟子自逺方受業至者猶以千餘人先生方銜天子新命涉萬里以教出平生之素變一方之士夙莫横經口傳心授隨材培植之又以其餘大肆力文章俾與栁栁州頡頏上下皆先生夙志亦餘事也聖天子夀考作人嘉恵文學重儒術制作以崇化本庸知不有嘗受先生詩如臧綰輩者言之于朝安車蒲輪以迎令濟濟多士乗軺傳從者相踵耶夫老驥垂耳於林坰人將以外閑下乗視之然壯心猶在一試之羊腸太行顧盼千里先生勲業毋類是乎於是先生躍然曰詩云周道如坻其直如矢又云人之好我示我周行吾與子相從筆研之好有年矣切磋之功吾何以報子也請敬服斯言（楊文恪撰墓志　清源文獻） \\n 少卿李存孝先生纉 \\n 李纉字存孝晉江人受經何怍菴之門嘉靖二十九年進士授戸部主事丁艱服除補禮部遷祠祭司郎中迂直不善彌縫為嚴嵩所擠出為景府長史景王初之國從官中貴人勢張甚所至魚肉小民纉請王以法繩之横者乃戢未幾王薨召為鴻臚少卿禮儀肅嚴清節益振尋罷歸（新郡志　何鏡山撰墓志） \\n 通判沈震卿先生維龍 \\n 沈維龍字震卿號宗西晉江人嘉靖三十七年鄉薦維龍少孤事母獨至又上奉其祖母其喪父時年方十三侍父病隨醫調藥至廢寝食父歿哀毁如成人至宗中立祠立田脩墳脩譜無不獨任事叔友弟敦族睦宗尤謹始仕廣之翁源革除奸蠧雅重儒術置學田贍士一日單騎入賊壘下賊千衆而生擒其譎酋梁忠既平餘黨聴撫歴蕪湖縣去供應節省民力興學教士視翁源有加旬月承重祖母憂服除補浙之慶元居五年遷恵州通判旋拂衣歸養杜門讀書數武之田不展十畆之桑常閒與人言下氣怡辭而一歸於孝弟忠信之行嘗自銘以示子孫曰予幼而壯壯而老有所勉有所戒有所教皆臨深履薄之意云（何鏡山先生撰本傳） \\n 王先生應篤 \\n 王應篤南安人承箕子為諸生受業於何怍菴先生其殁也怍菴嘆曰是予之髙弟也走唁承箕承箕有十子應篤其三獨以孝稱問所以孝則凡承箕志與事咸體而為之承箕仕凡門内賓祭諸政一以委焉嘉靖之季邑中寇賊輙發人塚應篤募死士與寇為出入發大父柩竁扶之歸得無恙倡脩祖祠為族人先事繼母毋怠伯兄遘疾奉湯藥卧起與俱宗族不能婚喪者皆助以舉他如扶人困阨不遺餘力云（何鏡山先生撰王孝子傳） \\n ○司徒何鏡山先生喬逺學派 \\n 余嘗讀鏡山公文集載王未齋傳而知怍菴先生與公為一時典型師表維挽狂瀾之砥柱也公生於萬厯之代至崇禎初年捐館維時士風譚説異矣公之言曰當嘉靖之時晉江有蔡松莊先生講易松莊之墅弟子雲從而吾先子怍菴與之相亞當是時王文成之學方新學士大夫多議其簡徑而閩中諸先正去考亭尤近尊守其致知力行之説以合於聖門博文約禮之義不敢一毫離於繩尺其為功甚勤而其踐履甚實及乎今日而始講性命以為髙扣玄虚以為歸求之躬行實踐之際茫然背馳不見其影響而去諸先正之學逺矣嗚呼公之言如此其為世道慮也不亦深切著明哉即此見公之篤信師説遵主朱學淵源相紹確乎不移後之論公者亦莫過於公所自述者矣公著作宏富如名山蔵閩書包羅涵蓄列代英賢言行昭然可考即公之志事亦具見於是矣嘗論學曰主静莫如居敬致虚莫若明理此尤救明季末流之弊林氏素菴曰泉自紫陽教鐸以後學脈薪傳蔡文莊陳紫峰何鏡山家省菴相繼互有發明諒哉再公門人林氏如源撰公遺事曰司徒佳話記云如源侍公于鏡山嘗取名山蔵翻閲公曰此藁猶未定吾每喜閲者刪改按此乃公暮年之語詳於佳話中閩書亦暮年之作疑亦未為定本今併及之又按先生門徒莫得盡詳有從衷一而從先生者俱不重載今據集中所見及校刻公集諸姓氏録其著者載于篇 \\n 司徒何鏡山先生喬逺 \\n 何喬逺字穉孝號匪莪學者稱為鏡山先生父怍菴公炯潜脩篤學為靖江教諭子四季即喬逺稍長讀書過目成誦厭塾師句讀贈公獨教之年十四五即攻古文詞有志聖賢之學未肯俛首舉子業以希急售年十九與兄大理喬遷同領鄉書時與楊文恪道賔莊户部履明李左相夢麟山人黄克晦結社稱五子萬厯十四年成進士除刑部主事歴儀制司郎中時光宗為皇第一子十二齡未冊立神宗傳諭禮部將三皇子并封以待將來有嫡立嫡無嫡立長喬逺上疏以祖訓無待嫡之條請行冊立於是并封議寢考功郎趙南星被斥陳泰來顧允成等俱論救鐫秩喬逺抗疏極言之倭攻朝鮮急大司馬石星闇懦至為請封貢喬逺疏言其以和欺主因進累朝馭倭故事力阻之而星堅持已説疏竟不行坐累謫廣西布政司經厯以事假歸思北山先墓在焉且為贈公手植荔園遂之鏡石結土椽世傳鏡山是也里居二十年中外交薦不起光宗即位即召為光禄少卿喬逺以為大行而得遷非臣子所忍言九月光宗崩熹宗即位葉文忠鄒忠介二公先後以書道出處之義天啟元年始赴闕移太僕王化貞駐兵廣寧主戰喬逺畫守禦策力言不宜輕舉無何廣寧竟棄經撫繼逃合疏請并逮治時傳為五少卿疏初喬逺與鄒元標馮從吾皆於林居考徳為事而汪應蛟楊東明髙攀龍曹于汴一時同志并起廢籍因城南建首善書院科臣朱童蒙劾之喬逺言書院上樑文實出臣手義當并罷再疏不允仍用為光禄卿上薦舉疏舉同縣李光縉永春李開芳同安黄文照海澄丁玉明龍溪張燮及華亭陳繼儒有旨議覆盖薦舉久已不行喬逺復倡發之會舊病作方志乞歸旋有銀臺之命言者謂其因病得陞喬逺聞之即日出國門方上辭疏熹宗以喬逺舊學清脩起用未久不許再堅辭疏凡五上乃晉户部右侍郎以歸入里門即便道鏡山作客位帖引太祖戒汪仲魯告歸不得輙通郡邑官長作祠堂帖引孔子鄉黨恂恂戒子弟不得横取人財横辱人箠楚以慢父母虐兄弟會郡守移建朱子祠為泉山書院延主教事魏璫竊柄屢欲起喬逺以收人望不赴益與社中講論切磋躬行之學戊辰已巳間鄭芝龍肆氛海上喬逺開誠約束欣然就撫李魁竒再叛獨言招我非何侍郎不可喬逺毅然親至中座慷慨諭以禍福弭耳不敢動收囘巨艦利器當事因掃平之崇禎二年臺省交薦特起南京工部右侍郎具疏引年甚切屬有邉警慨然曰此豈臣子髙卧時也立就道甫入都即上疏言敵盤踞内地須日夜撓亂之毋以塘報為了事截殺為虚名請開鎮江之練湖以通運道懐宗嘉其老成體國署戸工二部署事二月乃乞骸歸懐宗以清名慰留再力請乃許猶復上開海禁一疏入閩至建陽遍拜考亭諸儒祠墓崇化里有横渠子孫在焉為書祠記以西銘一篇括盡仁體而要以完天所生為主無常變死生一以順受天命還稟天則發程朱之旨既抵家脩羅一峰書院於月之三八日與鄭孩如唐見梅韋衷芹黄季■〈山上〈弓攵〉下〉張玄中率諸門人集講曽撰講懲忿窒慾二解且言人於一嵗之中循省善念幾多惡念幾多庻漸漸有遷善改過近裏著已之意語極切至常題一聨座右曰人心中無私便聖天理内行事最樂海内以喬逺與鄒南臯馮仲如趙鶴儕並稱崇禎四年卒年七十四喬逺終始四朝後先一節安貧樂道鞠躬厲行平生徳容沖粹與人交洞見肺腑自少勵志前脩既立朝以文章氣節自砥里居多年益加意學問因人設教誘廸以躬行語黙之常扁其齋曰寡過又曰自誓取古人誓墓之義命其堂曰耻躬每與許敬菴李見蘿范晞陽洪桂渚諸公論學不分别門户不支離心性惟欲於庸徳庸行中步步繩尺庶不負終嵗讀書求友之意大學士葉文忠向髙問林宗伯欲楫曰何穉孝何如人也答曰文章氣節人皆知之其深於道學人未必知也葉曰穉孝吾未嘗見其講學林曰惟不講學乃真道學耳因具述其平生得力惟自誓寡過不求人知文忠以是序閩書稱其平生篤學真脩無愧宋儒云所著有釋大學釋武城釋大誥召誥洛誥他纂述之作在刑曹有獄志在禮曹有膳志而大者輯明十三代遺事為名山蔵集一代賢士大夫所論著擇其雅馴兼收衆體為皇明文徵又纂閩書百五十卷自著詩文百餘卷有萬厯泰昌天啟崇禎等集壬申七月福建巡撫鄒維璉以大學士史繼偕等公舉理學名臣題請特祠祀于學宫之左隅贈工部尚書予諡九年興泉道曽櫻為建理學名臣坊十六年賜祭葬子九雲見家學後未得諡（明史　行畧　家學　新郡志） \\n 宫賛鄭大白先生之鉉 \\n 鄭之鉉字道圭號大白晉江人博通經史天啟壬戌進士選庻常授簡討纂脩神宗實録時魏璫竊柄之鉉浩然求去丁外艱哀毁幾殆居家五載於後彦多所奬進旋起授宫賛冊封岷藩事竣念母馳歸至莆病卒按先生曽與何培所九雲林讓菴胤昌傅渼溪元初王何稱之驥黄石眉日昇黄東厓景昉同結社為文沒後東厓先生為撰行狀（新郡志　通志　湘隠堂自識） \\n 給事李元馭先生焻 \\n 李焻字元馭晉江人崇禎甲戌進士殿試二甲一名授禮部主事擢兵科給事中召對陳禦敵宜以守為戰平賊宜以剿為撫上首肯久之差封益藩還遷禮科督餉江西再往粤東至武林病卒（新郡志） \\n 給事傅渼溪先生元初 \\n 傅元初字子仁晉江人祖道唯鄉薦累官按察副使里居為李文節所重元初崇禎元年進士授浮梁令建議漕運折色民立祠祀之直指舉卓異入部會丁外艱服除擢工科給事中條議屯政馬政及閩海利源悉軍國至計以劾南吏科為所中罷歸卒於家所著有尚書撮義四卷自跋云齋頭索居餘忠耿耿輙温尚書舊聞參合經史要求真實經濟而訓詁經生之習愧未免焉林氏胤昌序曰吾郡襟江帶海扁舟上下可以溯洄然郡士大夫鮮有為此游具者渼溪傅子既卜其尊人宅兆於渼溪復以一葉作江上岵廬風朝月夕乗潮往來而省視焉余問舟中往來所讀何書渼溪曰吾幼從父祖讀尚書開卷見放齊舉胤子為千古諂媚之祖驩兠薦共工為千古朋比之祖當時未設諫官知人之哲獨推聖帝然四岳舉舜未嘗論賞薦鯀不效未嘗議罪吾忝諫官每念二祖列宗用人行政之大克嫓美於典謨因撮史合經名為撮義夫猶是幼從父祖所讀尚書也一日林子攜榼舟中與渼溪泛逰筍江浯溪溜■〈土龠〉諸勝訪曽子霖寰於法石（曽化龍别號）則撮義已成帙刋傳海内矣余既羨渼溪之思竒而才敏志孝而願忠顧竊歎以其烺烺天球之章為坎坎河干之具因為朗誦説命三篇拜手颺言曰君家傅巖濟川作楫亦惟代言納誨啟沃乃心今撮義稱引古昔揚扢昭代閑邪陳義足為經筵啟沃之資當宁側席旁求吾子其以尚書進為恭黙遜志稽古訓之一助巨川之濟有如此舟豈獨借岵廬於江上哉曽子曰善請書之為撮義序（按此序林氏筍堤集脱漏未刻　雍正間郡志　朱氏經義考） \\n 林維清先生如源 \\n 林如源字維清晉江人五嵗而孤七嵗而通文史年二十餘舉有司不遇築室於其所居馬鞍山之旁名堂曰五因盖因山因水因樹因石因其先人故所逰盤之跡結而隠焉讀書其中老至不知遍借書籍於人録其佳話分為四科人倫庶物靡不攟載惟所常目則罷抽揚星霜七更藁楮四易命其兒夢叶夢甲夢斗手書之而名之曰五因閒抄又有綱目集要史評八閩名山志掇名志何司徒佳話順治戊子年卒年七十三子四二為名諸生有名於時季曰麟禎 \\n 比部林先生竒■〈木棻〉 \\n 林竒■〈木棻〉字未詳按鏡山先生撰竒■〈木棻〉父東井林公太毓墓誌云林氏之世有太平守鉞賢士大夫也與吕涇野顧東橋屠赤水張甬川同時而與之游好子太毓受業里中先輩李白齋公及吾先子怍菴公卒年僅四十有四太宜人黄氏督比部兄弟讀書兼晨夜比部歌鹿鳴守澧州太宜人八十四矣愀然曰爾第為余作五斗耶家人自澧還問政亷平乎無他及三載秩滿丁蔡母憂癸亥補東牟得贈公為奉直大夫而黄太宜人封母也此時太宜人九十又一比部君居比部事實未詳其受業鏡山先生見萬厯集校刻門人今錄出待考（何司徒撰林太毓墓志） \\n 御史徐奕開先生縉芳 \\n 徐縉芳字奕開晉江人榮之孫萬厯辛丑進士 \\n 李徳御先生登卿 \\n 李登卿字徳御從鏡山先生受業黄氏季■〈山上〈弓攵〉下〉云吾黨中不可一日無徳御 \\n 黄鳴晉先生 \\n 黄鳴晉名未詳從鏡山先生受業與修閩書 \\n 黄麗甫先生 \\n 黄麗甫名未詳林氏素菴曰鏡山髙弟黄麗甫蚤以毛詩登壇盖鏡山早嵗得鄭道圭而詩名益顯晚得黄麗甫而詩情益豪抑麗甫先世竹溪肖竹二公文章徳業為世所宗家有衣鉢又不徒學鏡山者矣餘事實未詳（筍堤集） \\n 郭先生望奎 \\n 郭望奎晉江石湖里人祖孝義先生始遷郡城中孝義先生名尚謙以至孝文學名見志乗望奎為諸生楚楚者嘗受學於鏡山先生餘未詳待考核焉（何公撰孝義先生傳後） \\n 縣令潘士雅先生藻 \\n 潘藻字士雅以明經仕寧徳訓導處諸生如朋友切磋共之士皆樂從遷廣東長樂知縣視民疾苦如其自身不取民一錢也以其兄瀾仕廣憲迴避改官歸卒平生錚錚志古人臨沒猶與予談曽氏之學請與必有正是托孤寄命之根其卓見如此（何司徒文集） \\n ○宗伯林平菴先生欲楫學派 \\n 按先生撰鏡山何公志狀云某從壬寅嵗以文字受知鏡山遂托門牆考徳問業溯吾鄉彼時英髦陶鑄鏡山之門者為多也厥後先生歴官清要物望巋然於後輩亦多所奬進如吾宗餘隠先生光龍其一也再考先生館甥張確菴潜夫疑在及門之列今并附之其餘待考先生著述今存者易勺一書國朝督學汪公薇及諸前輩序言表章備矣獨友清堂文集未見馥從乾隆丁丑寓郡齋託友人從先生家購覔無得先生舊里在郡之南鄉其族裔太常林氏洪烈為吾先公辛未所得士因是訪先生的系近頗式微而篇籍亦荒渺莫問可勝嘆哉謹識之尚有待訪求云己卯四月望前二日書於雲津山館 \\n 宗伯林平菴先生欲楫 \\n 林欲楫字仕濟號平菴晉江人萬厯癸夘鄉薦第一三十五年成進士選庶吉士授編修假歸起充廷試掌卷官使封益藩還掌起居注戊午典浙試假歸泰昌初起左中允天啟元年轉右諭徳陞右庶子擢少詹事晉禮部右侍郎六年遷南吏部懐宗立陞禮部尚書掌詹事朝議誅毛文龍力言不可與閣忤假歸三載召脩實録甲戌充殿試讀卷官教習館員引疾去戊寅起掌部職楊相嗣昌議増兵餉欲楫力言三空四盡之秋以窮民養驕兵未見其利復具民窮兵荒疏力指時弊不報差視鍾山陵寢還至天津連疏以疾乞休歸卒於家所著有易勺老子勺日記友清堂集（雍正年間郡志） \\n  \\n 　"}
{"章节": "閩中理學淵源考卷七十六", "正文": "　 \\n 閩中理學淵源考卷七十六 \\n 　 \\n  \\n  \\n 廣平府知府李清馥撰 \\n ○郡西林氏家世學派 \\n 郡西林氏家學舊矣何司徒為林坦齋先生傳曰有泉先輩之盛士專一經者弟子聚而師之楷其模範而守其訓詁終身無所改徙以故師名其家士名其學文獻之盛所由來也盖自成化以後蔡虚齋修明易學士得聆其緒論轉相授受其傳浸廣林先生受易於郭公文博其一也又曰先生所説書已焚草今不傳矣乃質行不愧怍於俯仰廣文與志唯君繼述有道之盛皆先生開之夫立徳君子烏在尚言耶兹録其家學著于篇再素菴先生稱省菴為伯祖未知族派之詳姑附待考 \\n 文學林坦齋先生文明 \\n 林文明别字坦齋少受易於郭文博而文博受易於蔡文莊公虚齋文明襃衣博帶與諸弟子雍容講説陳紫峯先生與之相重統會聖真窮討理窟旁及詩文靡不闡究弱冠為諸生教人反復諄切句析條分悉盡其誠而規矩嚴密無所假借閲史籍見忠臣孝子貞夫義婦遺事輒掩卷垂涕得一善言隨筆劄記為人講論不暢不休以此得宗仰諸生間幹質魁梧與之處油油若無皁白至是非義利嶄然辨毫髪事父母切至孝敬不違伏臘祭祀洒掃焚香終老忘倦邑中饑疫流行家無宿食量力推賑於親友往來恤問亡少却避鄉有不平得一言而退其篤行如此所講四書易經故有草説皆手自訂定及見紫峰淺説通典曰足以傳矣吾不能有加也臨沒取而焚之草説遂廢子敦忠孫學曽 \\n 教授林錦山先生敦忠 \\n 林敦忠字恕甫晉江人生稟至性母陳氏蚤歿權厝叢間每朔旦輙省視哀哭如成人長為諸生步趨舉止折矩準繩同業生望見輙目為有道先生敦忠生平論學一以躬行為主督學奉新蔡公國珍嘗集諸生講學于清源山中諸生羣有問難敦忠拱手徐前曰今之學者基無尋尺而臨深為髙自謂聖賢作用不知中行難得若狂若狷須求一箇入頭狂者天資洒落地位儘髙若狷者痛自刮磨掃却枝葉從本源著力亦自覺有洒落處此狷之可幾於狂也所謂踏實地人也蔡稱善者久之其論學如此應嵗貢授南陵司訓已遷諭海澄教授興化所至皆立模楷諸生翕然敬信接人恂恂一團和氣而於義利之闗斬如海澄為生祠南陵莆陽伐石紀徳歿後三庠並祀名宦泉祀鄉賢子學曽别見學閔并孫維暹俱見科目志黄文簡銘其墓曰徳行恂恂召伯春居今行古任定祖史氏傳之標儒林寥寥千古公為伍（舊郡志　墓志） \\n ○司徒林省菴先生學曽學派 \\n 林素菴曰吾郡自蔡文莊而後行脩學富必推黄恭肅（光昇）風清塵絶必推李文節（九我）至若居官居鄉如寒潭秋月心嚴為師老而不倦則吾伯祖省菴先生一人而已馥按明自隆萬以後異説蠭起公之學雖兼尚餘姚然其教授生徒獨稟朱子小學教人成法步趨不失年耄不衰其維持風氣造就髦士之功偉矣於時會龎雜之日能獨守典型於不墜亦一時砥柱中流也 \\n 司徒林省菴先生學曾 \\n 林學曽字志唯號省菴晉江人萬厯二十年進士授南康司李擢為吏部郎周歴四司疏陳東南水患乞遇災思儆亟簡賢才共濟時艱尋引疾歸甲寅起為太常少卿天啟中累官户部尚書致仕歸問業者屨滿閩省直指使者張巡撫熊特疏于朝略云林某孔孟真詮周朱正派不愧理學名儒年踰八十猶朝夕講誦不輟學者羣然宗之比之蔡文莊而其厚徳雅量殆類先代文潞公韓魏公之為人宜特加優禮恩錫部覆奉旨命有司遵照存問閩自司馬林文安瀚至學曽百二十年僅再見焉崇禎甲戌年卒年八十八學曽孝友天植學業庭授盖方髫齡已卜為有道氣象生平自誓一字不輕出一錢不輕入歴官所任皆以趙清獻一像自隨苞苴請託望風逺却聞神宗時每呼曰林秀才其以清白受知如此居恒與李文節相嚮慕文節被攻時人勸避之學曽恬然如故嘗語人曰吾鄉不可一日無文節使少年後進有所敬憚宦三十餘載未嘗一刺投有司雖至親不少假借室僅蔽風雨門可羅雀兒童走卒咸知有林夫子年逾七十猶燃夜讀書或達旦不寐終日危坐未嘗跛倚逢人循循善誘開陳懇至曠若發蒙焉所著有史評警語潔身亭説皆論學正派又有孝經詮解批點小學編諸書（新郡志　通志　林氏筍堤集跋語） \\n ○銓部林素菴先生孕昌學派 \\n 按素菴先生為吾郡明季舊獻視鏡山何公為前輩與石齋黄公八公蔣公為同年友榕檀問答公為之序皆同時互相觀摩講切其學本之伯氏省菴司徒考省菴與公皆談姚江之學然省菴自授徒至耄年奉朱子小學書為髙曽矩矱絶無肖似王學者素菴則平生景慕文清文成文莊三先生纂輯三公遺書不但誦説其文而已是時閩中典型師友猶有可稽如莆有金石社漳有榕檀吾泉鏡山何公倡學於恥躬社省菴林公講説於不二精舍布衣季■〈山上〈弓攵〉下〉黄公栖隠於昇文社而素菴則讀書於筍江在兹社嘗自撰在兹社序曰筍江在兹山房余小子所草搆耕隠鳩子弟讀書其中者也每慨末俗虚名焦心正學不講有言及身心性命之故者輒指之為迂詆之為偽而後生新進粗知章句便膾炙李秃翁之書言以翻案為竒行以跅■〈⻊也〉為髙釀成輕薄漸為世道之憂思一起而維之顧余非其人也觀素菴自叙結社之志可見彼時俗波靡公盖維持于不墜者爾又公嘗集子弟月三會講説經義旁及史學其門人張拱宸何承都等緝成名曰經史耨義又著周易解義筍堤集諸書著作甚夥今考其門徒姓氏著于編 \\n 銓部林素菴先生孕昌 \\n 林孕昌字為磐號素菴晉江人祖雲龍隆慶丁卯舉人官至運同晚好讀易手評二程及易傳時與布衣黄季■〈山上〈弓攵〉下〉論學必依程朱虚齋正派年九十終為諸生時即志濂洛闗閩之學天啟二年進士歴官吏部文選司郎中其秉銓衡澄叙官方疏卹直節薦揚理學諸名臣後以避璫黨忤權貴借他事下詔獄百日歸家立朝僅兩嵗已而三徵不出里居講學從游者屨滿所著有易史象解廣占續小學春秋易義泉山小志經史耨義旦氣箴語錄在兹會語筍堤集未梓者有論語耨義尚書三禮三百篇藁前後戊巳自鏡録雁山集等書（童氏子煒撰春秋易義序　新郡志） \\n 林素菴先生問問錄節鈔 \\n 問問錄小引 \\n 學之需問久矣言博學者繼以審問舜大智也而曰好問今人迺有學而無問矣夫子以好學下問稱孔文子風世也非為文子也學不講是吾憂問弗知又烏能措乎中州張得一先生來按吾閩慨然以倡學明道為己任巡方事竣則偕參知曽二雲先生進筍江社諸友於羅一峰先生書院而提誨之已復出上問録三十則見示若謂滿目皆上也何處是下愚拜受讀之不覺起舞曰有是哉學問兩字復明於今日也夫皇華之詩諏謀度詢皆問也乃察吏安民而外更為崇儒横經之舉則斯問也不獨振風紀且勵風化矣愚不敏承問宜有所答而慚未能因抒管見而再申問焉遂名之曰問問錄尚冀有道君子之再有以教予也 \\n 問未發之中解説猶易尋認甚難不認得如何執得此探本窮源之論也愚謂未發非属玄虚人身實實有箇中體如花之有根如水之有源雖發矣而有未發者存焉雖不發矣而有能發者存焉所謂天命之性無極而太極天地之大本是也人身實實有箇太極却被私欲蔽錮憧憧勞擾未發之中從何識認惟日夜所息至平旦之候一夢甫終衆縁未乗天地清寧之氣來與我接此時良知好惡烱烱不昧已隠具發而中節體段矣在天為平旦在人為未發此孟夫子旦氣二字程子謂其大有功於後學也李延平教人静中觀未發氣象夫静則孰有静於平旦者從此尋認從此下手用戒慎恐懼工夫使一日之間無非旦氣之流行推之應事接物隨處提醒隨處迫現則不獨静可觀未發動亦可觀未發矣不知可備葑採否 \\n 問致知格物格字即有恥且格之格當化字看此論極是夫格致之説紛紛莫定久矣愚謂當先繹大學本文明明徳於天下至先致其知工夫已盡乃不曰先格其物而曰在格物實無所用工夫矣盖知即明體如日月當空明鏡在懸著不得一物無論惡物著不得即善物亦著不得也格字即格君心之格人終日為物所障故知體不現物格而知自致猶塵去而鏡自空也看來格去與格化與陽明格不正以歸於正意似相合不審有當否 \\n 問子何以孝臣何以忠俱莫為莫致之光景便是天命之性此解最為妙悟人但知子臣弟友為庸言庸行故日用習而不察不知其所以然處皆天也静思默想何等竒妙即如人終日目視耳聴手持足行習為固然亦安知為天所命迨觀盲聾者之無以與於視聴痿痺者之無以與於持行然後知天之錫我者竒而厚我者至也子思子將天命説入庸徳使人不苦玄虚復將庸徳歸到天載使人不厭平易 \\n 問吾輩下工夫一味枯静終無著落愚見亦是如此程子曰不哭底孩兒誰抱不得虚齋先生云若是真學問文章須見於威儀之際與夫日用之常若是真道徳性命須見於治家之法與夫當官之政不則閉門静坐亦虚耳然先輩每教人静坐想為脚跟未定者先下一砭此法亦可細參否 \\n 問忠恕是仁字脈絡歸仁見一貫光景何以知之曰即以克己兩字知之也夫忠為中心恕以如心此己不克則一團窒礙到處荆棘己心不能如人心人心不能如己心仁從何歸一從何貫乎愚嘗謂一字堯舜以來相傳之意而貫字為聖門獨標之宗一以貫三字内實實有克己工夫故告淵以克己而授參賜以一貫其道一也然否 \\n 問愛之一途未足盡仁仁性體也發而為愛則情也仁體不可見惟惻隠為仁之端故以愛字歸之要亦有不拘拘於愛者舜舉十六族而誅四兇何其愛十六族而不愛四兇耶總以行吾仁而已此説可相證否 \\n 問夫子處處言仁却不曽露出仁字抑夫子與諸賢言仁者屢矣乃以為罕言仁何也夫子所言非求仁之工夫則為仁之作用若仁體渾淪實口角形容不出只可静叅黙會耳然否 \\n 問讀書須句句收合自家身上此是讀書要法人身自具有太極具有儀象具有姤復兩卦但非讀書窮理亦體驗不出如周子著太極之書遡之無極而其用工夫處只定之以中正仁義而主静張子西銘本於乾父坤母而其用工夫處則以不媿屋漏為無忝存心養性為匪懈邵伯温謂乾坤為大父母故能生八卦姤復為小父母故能生六十四卦然復之中行姤之含章皆隠隠示人以處身處世之法此數者收合自家身上即他書不讀亦可矣如何如何 \\n 問惟怒難忍惟過難覺此兩語聖賢學脈也顔子亞聖得力處惟不遷怒不貳過忍則能不遷覺則能不貳矣薛文清嘗言二十年治一怒字尚不能消磨王汝止曰心有所向便是欲有所見便是妄如此用功檢點庶幾無過然否 \\n 童先生子煒 \\n 童子煒林氏素菴門人其序素菴春秋易義畧曰煒方髫齡即炙先生之教受知特深日與彚翁世兄同硯席親承提命立雪春風者數十載兹復與彚翁同宦一方適易義一書正在剞劂煒因得効校讐之役聊述生平有得於易義之旨以誌授受淵源之有自如此（童氏撰林素菴春秋易義序） \\n ○王氏家世學派 \\n 按郡先輩楊氏輿撰彦衡王公銓神道碑稱王氏之門世篤忠貞家全孝友今考公在靖難時奮身殉節其孫桓庠生早逝妻李氏為吾六世祖樸菴公之女誓守節教督其子是為東軒公熺其媵洪氏不字從李氏老世號雙節顧新山先生諸公撰志傳詳矣東軒首以儒學顯著其子居南公文昇孫三揆公鏞漢冶公鍔皆以理學稱東軒居南又以雙孝著同郡先正王公用汲何公鏡山許公宗鎰並娓娓作傳述之厥後孫曽某為寧粤軍門贈東軒居南為安東伯考其家世累葉濟美自遜國迄季明與國咸休無極此可以觀徳矣兹著其家學纂錄前輩所紀述者著于編 \\n 司訓王東軒先生熺 \\n 王熺字仕顯號東軒曽祖銓靖難時以忠節著父桓郡庠生早逝母李氏安溪旌義李公森之女矢志守節督教其子讀書其媵洪氏不字以從李氏老世號雙節熺資稟聰穎博學多識事其母以孝聞父墓患水熺哀哭幾絶改葬焉追服斬衰蔬粥廬墓母死毁瘠治葬復廬墓三年正徳十三年以貢授廣東瀧水訓導瀧水僻陋士鮮知學首以明倫敬身為教以經義啟迪之俗尚鬼信禨熺刪定家禮教之任官五載乞休歸恒言稱母訓母好施熺雖貧每新糓升必播精遺四鄰忌日必哀其生辰雖年七十不敢受子弟上夀禮如忌日肇慶郡志載名宦顧新山先生志其墓子文昇亦以孝稱（顧新山先生撰墓志　何鏡山先生撰王先生父子傳） \\n 王居南先生文昇 \\n 王文昇字子騰號居南熺之季子也凝定有至性自少即不為凡兒嬉戲十三嵗隨父司鐸於廣父患疾祈以身代躬湯藥少愈乞休歸途疾轉劇值寇警旅寓郭外又有水患文昇竭力護持設床褥卧父床離水僅尺許文昇立侍水中三日父疾愈亦無恙洎父歾毁瘠致哀如禮嫡母陶繼母李事之盡歡生母鄭疾思荔非其時迨荔熟而母逝則終身弗食焉公於祀事虔甚潔脩思慕澘然涕出感母鄭獨子之言中年議納妾初捐金納一女同安人既至詢已許人盖儒生也昇不敢近亟物色儒生歸之不責原金其重義如此生平勤學强識動遵矩矱不愧衾影談吐必稱古人性和粹莊重口不出暴戾媟狎之言每詫兒輩仕無崇卑毋以墨敗法課子雖以舉子業而視世之繁華靡競口習行違者弗善也嘗戒子遺言曰吾泉前輩林龍峰近輩王嵎齋此二先生者人皆謂之樸實頭學者正當樸實上用工夫做到精微細密地位便是真正聖賢大抵人品好者都樸實不好者都不樸實好人又有幾様者全看他學問如何耳昇之著述可摭入性理者甚多許公宗鎰王公用汲並為撰志傳子鏞鍔皆以實行理學著聲後以曽孫某貴贈安東伯（許公宗鎰撰本傳王公用汲撰墓志） \\n 孝亷王三揆先生鏞 \\n 王鏞字庚鑄號三揆旌孝文昇子幼醇謹長有志聖賢之學覃精會思手筆識之萬厯十六年舉于鄉七上春官不第無意世途抱遺經以終老嵗丁未下第歸逰山東卒濟南逆旅舍家僮圗輕裝取所著書焚之喪至其弟鍔驚問其故大慟而摉家篋中者次之（今見鏡山所撰傳中附載數十條）鏞自少知孝五嵗請父取筆作書即書老萊子孝奉二親七大字執父喪每餐二合米數葉菜合煑之陳布衣欲潤題其齋曰今世誰有如王庚鑄行古人道執父喪蔬粥三年未嘗一啟齒笑庚鑄真孝子矣鏞沉静堅忍渾厚洪深得失不分喜怒不形其言訥訥其貌迂迂而大義所在必為必止賁育不能奪也趙撫軍欲求賢師以嘱觀察觀察求得鏞而鏞己先受聘甘廣文所固辭卻之廣文曰此吾上官足下奈何重名義慢吾上官而使見怪我乎不得已往館三年未嘗以一事干其梗節大槩類此所著有天彞淑世編及語録諸書先輩何鏡山先生撰本傳其言曰吾泉理學之盛自蔡文莊陳布衣而後興起者僅僅其當吾身所見者三人焉布衣陳欲潤諸生林甫任孝亷王鏞云後以孫某貴贈安東伯（何鏡山先生撰本傳） \\n 明經王漢冶先生鍔 \\n 王鍔字淑甫號元液天性孝友少慧穎居南公一言即服之終身竭力養志幾微周悉父歾毁瘠骨立喪祭如禮與兄鏞事嫡母曲盡孝敬事生母雖孝然終嫡母世不敢與齒事兄稟命步趨惟謹嵗藉教授弟子吚唔自給操持極嚴介平生志學以居敬窮理為務讀古人書卷不去手雖終老明經而實以斯文正脈為己任言動不茍後學負笈相踵自癸巳受學李見羅徐匡嶽潜心著述有四書五焚存稿易經七削存稿詩經三百大意及時習諸説等書與林省菴諸公同脩府志一時名士如鄭孩如李衷一何匪莪諸公並稱許以為後學楷式設教江右勉諸生實行與廣文孝亷凃世葉門人呉文盛講論不輟獨坐一室不夜分不寐卒之前一日猶以吾未見剛章未脱藁命姪燦記之學者稱為漢冶先生（林省菴先生撰本傳） \\n ○安海黄氏家世學派 \\n 馥按黄氏之先自正徳間通判公為陽春令其仁澤流徽數世矣毅菴尊人菊山公又以詩古文辭名與莊公一俊王公遵巖相善王公獨稱其詩與駢語為長平昔庭訓皆根本禮教故毅菴立朝清節屏斥中涓書牘出處本末毅然有執猶足窺其家學大端也兹録其家世大畧著於篇首 \\n 同知黄菊山先生伯善 \\n 黄伯善字未詳號菊山晉江人以詩賦古文詞名與莊一俊王道思二公相善王公獨稱其詩與駢語為長庭訓根本禮教不及■〈尸外立內〉積嘗言曰吾行不能矯俗但自信無一横錢又曰吾未敢即謂君子然不敢為小人此足窺行已大端矣所著有菊山文集十卷菊山詩集二十卷讀書彚記八卷連枝集十卷詞賦雜體四卷蔵于家子憲清孫汝良 \\n 同知黄以憲先生憲清 \\n 黄憲清字以憲晉江人嘉靖甲子舉人隆慶初知陽春縣縣屬萬山中亡命窟穴桴鼓數起官皆挾兵自衛憲清一意撫循嘗奉詔清覈民田盤跚橇楯跋履皆徧所至茹糗席蓐不以供應煩民五閲月而田之溢於舊額者幾倍然惟按舊籍纔足而止嵗賦十二三民大便之立石著為令復革奏籍例金遷亷州同知珠海故多盜設有戈船守兵墨者縱兵入海詭云游徼而陰與為市憲清無寇輙出者罪之再攝雷廉守篆並以節愛稱丁外艱歸卒子汝良 \\n 宗伯黄毅菴先生汝良 \\n 黄汝良字名起號毅菴晉江人萬厯十四年進士選庶常授編脩纂脩國史使趙藩王簡踞欲殿外安節汝良堅執入殿中禮畢即行餽贈一無所受轉南司業復移北有監生為巨璫私人偃蹇無狀欲按之挾巨璫書至汝良曰國學四方觀瞻且司成無與中涓通書例如法責懲擢東宫日講官每敷引古今隨事披陳東宫喜動顔色進大司成天啟初轉南禮部侍郎乞歸乙丑起禮部尚書掌詹事崇禎初逆奸既殄首疏抗言楊左諸臣宜加封卹要典一編亟宜焚毁奏入陛見陳時務八要遂致政歸著有樂律志氷署筆談野紀朦搜河干集子慶華崇禎舉人孫光祉康熙補科舉人署甌寧教諭（雍正九年郡志藁） \\n  \\n 　"}
{"章节": "閩中理學淵源考卷七十七", "正文": "　 \\n 閩中理學淵源考卷七十七 \\n 　 \\n  \\n  \\n 廣平府知府李清馥撰 \\n ○萬厯以後諸先生學派 \\n 按隆萬後吾鄉宿望老成接踵相起惟時學術分離鄉前輩尤守舊榘界限甚嚴其扶樹世教底柱狂瀾諸家集中可證也間嘗考當時所推者如黄氏文簡李氏文節之清脩碩學王氏恭質詹氏咫亭家太常心湖之謇諤孤忠王氏尹卿楊氏貫齋弟文恪之貞規實踐蘇氏紫溪何氏鏡山之紹述前脩李氏序齋郭氏恭定之建白忠懇黄氏毅菴黄氏襄恵之清毅有執蔡氏清憲林氏文穆之負荷大節外此若蘇石水之風猷吕天池之守正王慕蓼莊梅谷之砥節楊日燦劉台巖之家學王三揆朱敬所林甫任陳欲潤之儒修林省菴之夙望鄭孩如蘇子白莊九微之治經黄季■〈山上〈弓攵〉下〉林素菴之講席王忠孝盧若騰何九雲李光龍紀文疇陳履貞等諸公之志節稽其出處本末升沉顯晦各成所學所守而流風餘範卓然可以待質後世據其跡而論其心盖人物是非必百年論定一代川嶽英靈之萃亦於是而可徵矣諸公未能備採爰輯其師友所訂述載於篇其在隆慶間及家學學派者已於前編詳云 \\n 同知鄭孩如先生維嶽 \\n 鄭維嶽字申甫别號孩如南安人萬厯丙子經魁銓遂昌教轉五河知縣立方田法濬淮河督役平均陞曲靖府同知以母老歸養維嶽究心聖學兼通禪理每講經論辨無窮又於天文樂律無不究心有知新録四書正脈易經宻義意言禮記解諸書（閩書　南安邑志） \\n 襄惠黄鍾梅先生克瓚 \\n 黄克瓉字紹夫號鍾梅晉江人萬厯八年進士授夀春知州擢刑部郎累官山東布政陞巡撫時税礦病民抗疏極論并劾税監陳増馬堂不法事嚴治其黨蝗旱為災復疏發帑賑濟蠲額外税銀十餘萬陞南户部尚書召理京營戎政改刑部受神光兩朝顧命李選侍移宫克瓉疏論内侍王永福等八人盜案光宗謂其偏庇李氏怒責之乞休不許天啟元年冬加太子太保明年復以兵部尚書協理戎政廷議紅九克瓉述進藥始末力為辨析持議與争三案者異攻擊紛起自是創要典者率推附之屢疏移疾加太子太傅以歸四年魏忠賢盡逐東林召為工部尚書視事數月與忠賢忤復引疾歸三殿成加太子太師崇禎初以薦起南吏部尚書尋致仕歸卒諡襄恵著有數馬集杞憂疏藁百氏繩愆性理集解春秋輯要諸書按黄之先有為宋學士者崖門之難去妻子於海門居焉人號沙堤黄氏有山曰梅林山故公别號曰鍾梅云子道敬户部員外郎道爵刑部郎中嘗劾巡撫熊文燦及弁將趙庭貪懦狀黄公道周稱之著有麗矚亭集姪道瞻有風節道■〈日上永下〉癸未進士（雍正九年郡志　王氏志道撰墓志　明史） \\n 州守楊日燦先生啟新 \\n 楊啟新字日燦晉江人萬厯十七年舉人授海門令左遷東筦丞量移武宣令遷左州守卒於官啟新循循朴謹不求人知歴官五載布衣蔬食沒幾無以殮漢吏悃幅無華庶幾近之左人祀之名宦著有易經講義子瞿崍丁未進士官至江西副使著有易經疑叢栖霞山人石室藁黄華讀藁二東藁 \\n 朱敬所先生一泮 \\n 朱一泮字達宗晉江人生而恂遜嚴重和易齓嵗稱孤既數年得其尊甫手書叢籍中悲涕不止感動家人稍長事母盡孝晚節母氏病風先生晝夜起居不怠志養無方母歿哀毁過當素髪夕改祭奠之日精潔必芬式厥禮儀子性晜弟遵而化之先生少受經書邃於春秋旁通諸經子史厭應舉俗學設帳授徒尊尚誠敬衣冠危坐靡間寒暑雖屋漏之中了無岸幘跛倚之態康莊坦逵肅恭矩步及至曲巷旁途亦紆轉方正不斜側取捷跡先生平生非禮之事不接於目近利之行不邇諸躬從先生學者儼然尊崇雖至白首貴倨猶憚畏如一日先生之言曰一誠也主一敬也繇敬入誠四勿是也又曰道正氣也精神私氣也吾儒從事於道而葆其精神釋氏第葆精神而已其所攝持亦類於敬遺乎道矣先生以言為塗以行為璽用璽印塗是以學者稱為敬所先生何氏鏡山曰士之不能盡於道者豈非馳慢其外貌哉夫耳目手足人所共見也猶不能矜且攝况夫人所不見之心先民有云繇乎中以應乎外制於外以養其中懿哉斯言先生體之矣先生無麻之蓬不滫之芷卓然自會於聖學而實究之躬行惜乎其名僅止於閭巷吾烏乎敢泯先生哉（何鏡山撰本傳） \\n 文學林志宏先生甫任 \\n 林甫任字志宏其先燕人元末有諱泰者兄弟皆舉進士為泉州路同知因家泉泰之孫曰觀入明為歸州别駕别駕之孫曰茂森喪妻不娶鄉里多質平焉三傳為甫任之父某以文學為諸生祭酒人稱曰春亭先生甫任幼時動止異凡兒稟學於父父時時稱説古先聖賢有宋諸儒甫任輒欣欣嚮焉弱冠補弟子員以家貧授徒瞿然模範在念繩趨尺步弟子無敢以褻見遂發憤聖賢之學終日危坐讀書不輟寒暑自六經宋儒以及近世薛胡諸先生所著仰思反求内索外騐以求其是而見諸實踐於是作四面圗纂以自記曰居敬曰立志曰進學曰逺識而曰敬之一字吾持之最堅白刃弗能奪矣夜歸則以日所教者跪正春亭公父子間自為淵源性至孝二親繼沒悲哀慘惻蔬食避内舍者三嵗平生寤寐經籍學問多出自得每念正學精進寡人朋儕中有虚心願質者後進有質美願學者皆樂與誘掖開導其誠意既足動人而光霽又易為親故從逰最盛皆以孝弟忠信為學其言談舉止遇之循然有理者不問知為甫任弟子也年五十三得疾正冠衾而逝所著有詩經翼傳四書管見易録禮録書傳評性理史評及感省集諸編素交友有陳氏欲潤王氏鑄為最善云（何司徒撰本傳略） \\n 遺佚黄季■〈山上〈弓攵〉下〉先生文照 \\n 黄文照字麗甫同安人參政文炳弟學者稱為季■〈山上〈弓攵〉下〉先生始為諸生數竒遂棄去專性命之學潜心力行自比陳布衣真晟之儔日以談道為事所著有道南一脈孝經仁詮太極圗理學經緯諸書晚又以易學著隠温陵南臺山中嘗出游大江以南至雲間訪陳氏繼儒論業大相歡契平生至老手不釋卷性好奬士類遇人有片善必極引重念及朝家宵旰憂勤内外多故疎床敝席不敢自逸見者皆為之興感嘗柬林素菴句云天上有人調玉燭山中許我坐春臺又云四郊多壘懐司馬一籌莫展愧仲連盖憫時念國草茅抱杞憂如此崇禎戊寅南安倉猝之變走者相望富家巨室不知所為照與監司峽江曽櫻講學於筍江出片紙開諭之立散人服其徳化乙酉年九十歸隠故里輪山之北年九十三卒林氏孕昌曰吾郡自紫陽過化以後學脈火傳至蔡文莊師弟薪而楊之近何司徒倡學於泉山家省菴開講於不二又燈而燃之黄氏季司徒同學友也司徒與閩直指李公先後曽薦於朝未及徵昇文筍江二社奉為北斗先生屏嗜寡慾絶識去智以聖賢之書愉其志以朋友之聚飭其躬枯坐一室著述萬卷八十年來有如一日嘗有取於朱子晚年定論其學以未發為宗其教以躬行為本云（同安邑志　林素菴先生筍堤集） \\n 縣令蘇子白先生庚申 \\n 蘇庚申字子白天啟元年舉人就教易州負笈從學者甚衆遷連山令潔已愛民卒於官連人醵金護喪歸著有四書翌箋易經管見（雍正九年郡志） \\n 藩伯潘士鼎先生洙 \\n 潘洙字士鼎晉江人萬厯戊子鄉薦第一聨第進士教授廬州陞國學博士轉工部主事榷杭州南闗税羨金八千餘悉貯藩庫改吏部歴員外陞郎中時神宗惡吏部諸臣在官在籍盡逐去留者僅四人洙與焉丁外艱服除復補吏部念母假歸久之起為江西叅政兼理驛傳丁内艱服除補浙江參政備兵嘉湖遷廣西按察陞江西右布政轉廣東左布政卒於官洙涖官所至不妄取一錢家日窘迫終無改悔愛國之誠至沒不衰弟瀾字士觀萬厯甲辰進士授户部主事改兵部歴郎官出為湖廣參政著有文集（雍正九年郡志） \\n 司冦蘇石水先生茂相 \\n 蘇茂相字宏家號石水晉江人萬厯二十年進士歴户部郎典試貴州調守彰徳遷河南副使尋督學江西晉南尚寳少卿陞太僕正卿晉僉都御史巡撫浙江請修方正學祠厚恤其家詔從之尋丁艱歸以薦人為趙南星所劾天啟五年起為刑部右侍郎改户部總督漕運晉尚書七年秋懐宗立改刑部崇禎元年春回籍尋卒（雍正九年郡志） \\n 清憲蔡遯菴先生復一 \\n 蔡復一字敬夫號遯菴同安人萬厯二十三年進士弱冠登第疏請歸娶授刑部主事疏劾石星殺平民冒功狀御訊處死中外憚之歴郎署十七年始遷湖廣叅政分守湖北進按察使右布政使清介自持以疾歸光宗立起故官治兵易州尋遷山西左布政使天啟二年以右副都御史撫治鄖陽嵗大旱布衣素冠自繫於獄遂大雨黔苗為亂貴州巡撫王三善敗沒進復一兵部右侍郎代之喪亡之餘兵食盡絀斗米銀八錢復一勞來撫循人心乃定尋代楊述中總督貴州雲南湖廣軍務兼巡撫貴州賜上方劍便宜從事復一召集諸將吏申嚴紀律前後督師斬馘無算復請敇鄰省諸郡掎角平賊上悉可之因命各省諸鄰郡悉聴復一節制時復一為總督而朱燮元亦以尚書督四川湖廣陜西諸軍以故復一節制不行於境外而復一所遣魯欽等深入四川雲南兵皆不至復一因論事權不専故敗遂自劾罷免聴勘移境上候代復一仍拮据兵事盡瘁不輟竟卒軍中訃聞上嘉其忠勤贈兵部尚書諡清憲任一子官復一好古博學善屬文耿介負大節既歿槖無遺貲有遯菴全集行於世（明史　雍正九年郡志） \\n 藩伯王慕蓼先生畿 \\n 王畿字翼邑號慕蓼晉江人早失怙恃家海東倚依荒郊備嘗困苦塾有書聲壁聴而樂之時輟耕竊讀古人書積久而心靈功深年幾三十始蔚然黌序間萬厯二十二年鄉薦第一二十六年成進士授餘千令不赴改越州教授遷國子博士轉戸部主事督太倉儲歴吏部出典蜀試遷杭州守濬南湖工竣詔賜金勞之以治行第一召賜宴光禄命督學浙江擢江西參政晉觀察使山西右布政道轉浙江左布政時邉事孔亟兵餉驛騷重以織造之役糜金錢動百萬計屢被嚴旨督責部推太常卿未下會有劾其餉缺額者遂引疾乞歸畿平生砥節自勵宦游二十餘載治行卓然嘗曰國家無輕豢虚餌之爵禄世上無便宜富貴之聖賢二語自奮論學以洛閩為派近世獨服膺薛文清蔡文莊而於王陽明衷其曠論文以韓歐為的近世獨服膺唐應徳王道思而於王元美衷其材故時見之文章議論無非從心性發揮其榘度可為後學步趨即微嬉謔亦且道存吕氏圗南撰樗全集序道晚年友於畿最為得力云無日不晤晤輒憂盛危明惻然於臨深履薄之際而勉我者慕蓼先生云所著有樗全集四書易經解門人施邦曜梓行之當事采譽言特祀瞽宗焉（通志　雍正九年郡志藁　蔣相國撰墓志　吕天池撰文集序） \\n 侍郎吕天池先生圖南 \\n 吕圗南字爾搏别號天池晉江人萬厯二十六年進士授中書舍人歴禮部郎擢為御史出按粤西浙江尋謝病歸天啟初起為南通政使右參議尋遷左通政使時璫燄方張有監生陸萬齡等請祠璫文廟李映日等請加九錫封王俱嚴駁不上懐宗賜敕有心事皎然守正不阿之語加右都御史旋改南京戸部侍郎總督糧儲會江陵饑軍士聚衆嚻誶變且不測遂抗疏乞留漕糧二十萬石不俟俞旨便宜給發用是削籍歸家食十餘年築藍水利鄉人頼之嵗時閉影齋居跌宕書史如武榮清溪諸邑志俱與邑侯共脩焉卒年七十有二所著有壁觀堂文集（新郡志　南安邑志） \\n 司業莊九微先生竒顯 \\n 莊竒顯字允元晉江人敏之玄孫年十九登萬厯三十四年賢書四十一年進士殿試第二人官至南國子司業三十五而卒著有尚書便覽行世（雍正九年郡志） \\n 文穆林實甫先生釬 \\n 林釬字實甫同安人萬厯四十四年進士殿試第三人授翰林院編修累官祭酒時璫勢甚張頌徳建祠遍天下一日諸生執呈欲立忠賢像於太學請定判釬曰孔聖師也禮有北面之尊魏公功徳雖盛臣也若並列上座他日主上臨雍謁奠君拜於下臣偃於上於心安乎即稱疾去懐宗即位聞其語嘆曰危行言順君子也召為禮部侍郎拜東閣大學士卒於官諡文穆（雍正九年郡志） \\n 巡撫曾霖寰先生化龍 \\n 曽化龍字大雲號霖寰晉江人萬厯四十七年進士授臨川令以卓異擢御史崔呈秀惡謝文錦以化龍為所首舉遂出為寧國同知擒斬大盜陞南户部員外丁内艱服除補兵部郎督學廣東衡鑑獨絶所首拔陳學銓葉著謝宗鍹三人先後俱登解首攝海道篆平海寇劉香陞廣西參議士民勒石紀績轉江西副使再轉糧儲道兼巡視漕河擢按察使時有曽鐵面之號後以原銜督江西糧餉丁外艱服除即家起僉都御史巡撫登萊移鎮膠州賊衆十餘萬圍膠督兵固守遣降將擊賊大破之復東昌等二十七州擒偽官二十餘人置法無何闖賊陷京棄官歸卒於家年六十三著有作求堂集（雍正九年郡志） \\n 宰輔蔣八公先生徳璟 \\n 蔣徳璟字中葆號八公晉江人父光彦江西副使徳璟天啟二年進士選庶常授編修崇禎中歴官少詹事召對陳練兵練將法甚備又上救荒事宜擢禮部右侍郎請徹内操核要典禁伐採濫規止黄冠陪祝太學又請正楊嗣昌聚斂之罪薦侍郎陳子壯顧錫疇祭酒倪元璐等上皆録用壬午廷推閣臣召對言邉臣須久任上問天變何由弭對拯百姓即弭天變近加邉餉千餘萬練餉七百萬民何以堪又増督撫二總兵六副將數十人權不統一何由制勝上然之首輔周延儒常薦徳璟淵博可備顧問文體華贍宜用之代言遂擢徳璟及黄景昉呉甡為禮部尚書兼東閣大學士時延儒甡皆各樹門戸徳璟獨鯁直無所比黄道周召用劉宗周免罪皆其力也開封久被圍自請馳往督戰優詔不允明年進兵備冊凡九邉十六鎮新舊兵食之數及屯鹽民運漕糧馬價悉具復進諸邉撫賞冊及御覽簡明冊上深嘉之諸邉兵馬報戸部者浮兵部者過半耗糧甚多因條十事以責部臣又因召對言文皇設京衛軍四十萬内府軍二十八萬又有班軍十六萬春秋入京操演誠得居重馭輕勢今皆虚冒願脩舊制上不能用甲戌輔臣請行鈔法徳璟力争得免先以軍儲不足嵗給直畿輔山東河南富戸令買豆米百萬輸天津民大困力陳其害上罷之二月上以賊勢漸逼令羣臣會議奏聞都御史李邦華密疏云輔臣知而不敢言翼日上手其疏問何事陳演以少詹事項煜東宫南遷議對上取視黙然徳璟從旁力賛上不答給事中光時亨追論練餉之害徳璟擬旨向來聚斂小人倡為練餉致民窮禍結悞國良深上不悦詰曰聚斂小人誰也徳璟不敢斥嗣昌以故尚書李待問對上曰朕非聚斂但欲用兵耳徳璟曰所練兵馬何在徒増餉耳且新舊練餉戸部雖并為一州縣追比仍是三餉上震怒責以比友徳璟力辨諸輔臣為申救尚書倪元璐以鈔餉乃户部職自引咎上意稍解明日徳璟具疏引罪旋罷練餉而徳璟竟以三月二日去位給事中汪惟效檢討傅鼎銓等交章乞留不聴徳璟聞山西陷未敢行及知廷臣留已即辭朝移寓外城賊至得亡去丙戌九月卒徳璟熟前代典章及明朝掌故邉塞漕鹽水利刑律莫不究其利弊文章敏贍在詞垣日草二十餘誥勅見者嘆異之（明史　雍正九年郡志） \\n 兵備吳竹公先生載鼇 \\n 呉載鼇字大車號竹公晉江人性至孝母病衣不解帶既卒親負土葬於雒江風雨夜歸有神燈翼之天啟五年成進士逆璫慕其名欲以鼎甲許之不就戊辰入對以忤權貴謫浙臬幕陞金華司李平反寃獄馬文紹等九十餘人嘉湖軍旗之亂以片言諭止之後官至兵備僉事卒於家所著有宙書咫聞十餘種（雍正九年郡志） \\n 主事王愧兩先生忠孝 \\n 王忠孝字長孺號愧兩恵安人崇禎元年進士授户部主事時朝議輸通津外儲以實京師忠孝督運大通橋催攅有法日輸三萬石會薊督咨部欲得廉慎明決者與共事部推無如忠孝遂提督薊儲監督内官鄧希詔數以難事相窘欲自置兵設餉索倉耗羨忠孝曰升斗皆官物安得耗羨希詔曰餉司能保無額外徵耶忠孝正色曰吾戴吾頭來豈以頭易升斗哉希詔大愠遂拾其未兑濕米疏上之旨逮下獄及置對抗辭不撓希詔乃羅織成獄以上部堂薊督皆疏言其寃都察院王志道復力為辨上意稍解得削籍遣戌明年希詔所為不法事露論斬忠孝乃得白歸（雍正九年郡志） \\n 掌坊賴宇肩先生垓 \\n 賴垓字宇肩徳化人崇禎元年進士授平湖令治行為兩浙最召對稱旨擢翰林院檢討歴右春坊以才名著乞歸養親居近二十年卒（雍正九年郡志） \\n 侍郎陳龍甫先生洪謐 \\n 陳洪謐字龍甫晉江人宋與桂之裔崇禎四年進士授南户部主事管北新闗盡撤闗防復兑南糧盡塞出入影耗之竇遷員外擢知蘇州蘇賦幾當天下之半積逋稠叠至即奉削級之命乃下教州縣盡斥諸羨費以充正額終不能逮坐鐫級至盡其聴訟以牒畀訟者令自攝對開誠剖析人皆信服或不欲終訟輒銷牒遣之呉江民變奉檄單車往諭皆羅拜伏罪僅摘為首一人以報流賊薄安慶督撫議撤閶門萬家為防禦計洪謐曰賊必無越江陵趨蘇州之理脱有不虞守請任其咎乃止嘗閲舊牘見倡議毁九學書院為奄祠者擬戌未遣曰罪有大於此者乎趣具獄論死遇童子試與諸生指授題義語温温不啻其父師請嘱不行榜發不限額數務盡能文者而止至今呉士語及猶感涕也恒言天下之亂皆吏不恤民所致故守蘇垂十年一以仁恕為政民號陳母又號陳佛所在肖像祀之本縁賦不遷呉人反以為幸惟恐其去庚辰癸未雙舉卓異第一紀名御屏召赴闕與清亷宴陞山東按察副使備兵登萊未抵任晉太僕寺卿推兵部右侍郎歸卒於家年六十九洪謐學行夙優守蘇循職為一時最與方岳貢齊名晚方大用而未竟其措施云（雍正九年郡志） \\n 給事莊任公先生鼇獻 \\n 莊鼇獻字任公晉江人崇禎四年進士授庻吉士改兵科給事中上太平十二策首在格君心開言路終以折獄用刑謂秦晉蠢動以中州為淵藪必有跋扈釀亂者及今不創禍將靡極又謂畨甲之設本以緝奸盜非以網縉紳中使豈有韜畧何故委以監紀重任語多激切疏入謫浙藩照磨黄公道周贈詩云當年稽首十二策我逺不及莊任公後歸隠葵山廬父墓側以終著有葵山文集（雍正九年郡志） \\n 主事盧牧洲先生若騰 \\n 盧若騰字牧洲同安人崇禎十三年進士御試召對稱旨授兵部主事時閣臣楊嗣昌督師湖廣作佛事祈福若騰疏參嗣昌不能討賊止圗佞佛上以新進小臣妄詆元輔嚴旨切責時論壯之後歸隠海濱卒同時有沈佺期許吉燝俱癸未進士隠居以終（通志） \\n 縣令吳宣伯先生韓起 \\n 呉韓起字宣伯晉江人崇禎十三年進士授當塗令有恵政文詞古雅海内稱為青嶽先生著有四書易經説（雍正九年郡志） \\n 行人陳喬嶽先生履貞 \\n 陳履貞字喬嶽晉江人崇禎癸未進士授行人司壯嵗常逰武夷見考亭祠宇傾圮即捐倡脩葺在安平復新朱子書院朝夕禮之惟謹生平孝友凡期功之貧不自贍者悉衣食之同譜稱貸無吝色亦無徳色晚節食貧自適著書課子而外無他與焉（雍正九年郡志） \\n 文學紀先生文疇（子許國） \\n 紀文疇同安人廩生博學有名與子許國並逰黄石齋先生之門稱髙弟著復書史勺等書卒海島許國年二十二舉壬午鄉薦（同安邑志） \\n 孝亷曽弗人先生異撰 \\n 曽異撰字弗人晉江人移家侯官少孤事母至孝家窶甚嵗飢採薯葉雜糠籺食之妻負畚鋤乾草給爨長史有知其賢欲為地者介然不屑也久為諸生留心經世學詩詭激有竒氣南贑巡撫潘曽紘得王維儉宋史招異撰與徐世溥更定未成而罷崇禎己夘舉於鄉癸未歸卒著有紡綬堂集（雍正九年郡志） \\n 主事林致子先生志逺 \\n 林志逺字致子同安人年二十六舉于鄉力學博聞勵志弗衰九上公車癸未始成進士授工部主事假歸奉慈幃結茅清溪仙峰嶺稱陶菴先生著有歴代史白年七十二卒（雍正九年郡志） \\n 監丞黄明立先生居中 \\n 黄居中字明立晉江人萬厯乙酉舉人博通典籍得未見書必手自校録授上海教諭遷南國子監丞僑寓金陵蔵書萬卷年八十餘著書不輟人稱海鶴先生子虞稷有才名國朝康熙己未年以博學宏詞徵（雍正九年郡志） \\n ○温陵楊氏家世學派 \\n 按隆萬間楊貫齋兄弟以篤學姱脩躋顯仕為時碩彦鏡山先生撰貫齋傳稱理學文章庶幾兼之撰文恪傳稱一代完行名臣盖二公家學一時推重信有道之儒也再考公尊人含山公宦歸而貧其貽謀以光大其家者厥有自矣今撮先輩論述敘其家學著于編 \\n 布政楊貫齋先生道會 \\n 楊道會字惟宗號貫齋晉江人隆慶二年進士初令黄巖息訟緩徵歴工部郎擢南户部主事乞省親歸起補原官丁内艱服闋補工部尋榷木南闗張居正授指令伺察不報受督責久之張病六曹堂官皆為設齋祈福大司空出俸金首事道會謂此臣子事君父禮某不敢預聞者為道會懼而江陵相自此不起道會亦未嘗自言出守安慶丁外艱服除知台州黄巖故台治也將至民襁負道迎不絶倭寇不敢犯境遷廣西按察副使與巡撫微不合即投檄歸居二年起為其省提學使者會臬僚多缺悉委署篆兩平猺亂既成功又仰屋嘆曰猺雖平乎吏墨而刻豪蠧而侵此亂本也其可勿問尋遷湖廣參政分守荆南道有香璫久與士大夫為難道會至驚為神人轉布政右使值楚宗獄起諸司尚日夜治楚獄不休道會語左使楚宗始事者已坐罪若株連及人人恐生他變左使乃列上罪狀為數等得旨施行又語楚撫誅戮之後宜停楚刑一年以示寛楚撫奏上報可道會復時時嘆曰楚氛之起國戚幾頓牽纒斯長亦因諸公操之太甚令某在事當不其然亡何轉左自親王而下皆具禮待之曰大家巨族且厚本支況天潢乎庚戌因入覲乞歸許之其入覲也李文節時為言者所攻迸居荒廟道會毎過從譚至夜分道會為誦白沙詩茫茫宇宙人無數幾箇男兒是丈夫以壯其志云道會貞而不諒和而不流生平不齒榮利未嘗一失足權貴人門嘗言理學盡於性理往鑑備于綱目因取性理精言採入程朱全書近思録為性理抄脩史依春秋綱目例纂成自作論賛有史綱節要又有詩禮二鈔周禮詳節四書商求等集蔵於家弟道恒道賔見蘇阜山學派（道南源委　新郡志　林素菴續小學　閩書　通志） \\n 文恪楊惟彦先生道賓 \\n 楊道賔字惟彦晉江人道會從弟萬厯十四年廷試擢及第第二人授翰林院編修累遷國子祭酒少詹事禮部侍郎尚書缺攝篆者久之充經筵日講記注起居累疏乞歸不許奉命有事齋宫禮未成以疾擁還遂没道賔為國子祭酒時疏請東宫行齒胄禮表進三國志五代史論斥閹豎公貨財以古為鑑詞切而直與諸國子按古射儀行之射圃縣省日之賞以誘勸之以推明髙皇帝建立射圃學宫之意其攝尚書禮部疏陳五事曰葆清明平且之氣以澄聖衷曰召閣部大臣入對以決壅鬰曰復章奏批發之規以尊主權曰慎内批中發之旨以杜羣疑曰去形跡體面之套以振事功上萬夀節道賔縁華封三祝之意推而衍之請上勵精圗治所以為受天之夀祝命東宫諸王出就傅所以為受天之多男子祝捐爵出禄脩廢官補大僚所以為受天之富祝每遇進講盥頮焚香端坐待旦入視部務退邸舍作春秋通鑑講章隨事發明借古為喻講讀久輟道賔言太子天下本培養宜厚諭教宜勤宋臣程顥有言與近習處久熟便生褻慢與士大夫處久熟便生敬愛此確論也宜亟渙玉音卜期開講蒙恤諸大臣諡典久闕道賔言國初大臣議祭議葬即與議諡後因請乞紛紜乃令會議類奏今萬厯三十一年以至今日閲五年矣物故大臣其人非一不及此時一為分别將來耆舊不存事跡湮廢揣摩任意毁譽失真豈國家慎重勵世褒賢之大典哉宜下臣部以三年或五年為期博採公論酌擬奏聞著為成規從之道賔起家翰林以至掌部嘗分試禮闈兩主鄉試一主會試所得皆知名賢士居家孝友盡誠與人煦温引已反躬靡有繫吝至乎義所不可事所當為不肯茍為徇巽作箴自警大旨謂貴常可賤富常可貧須立定根脚我不必是人不必非須剖破藩籬性命為輕名節為重須審度權度名位非求可得禍患非避可免當勘破機闗箴成遂為絶筆時年五十八耳當朝士大夫皆曰楊公達生若是立為請贈諡得贈禮部尚書諡文恪遣使營葬護喪恤終之典恩數獨隆（閩書　舊郡志　新郡志） \\n ○洛陽劉氏家世學派 \\n 按劉公可先生三世樸學古行其仕者皆清徳恬節有名於時而賡台先生尤惓惓家庭訓誡其秉心砥行欲與古人相上下於時會頽靡之日獨世篤謹厚風規以為一時坊表故特録之 \\n 少卿劉台巖先生弘寶 \\n 劉弘寳字公可號台巖晉江人萬厯十四年進士選翰林院庶吉士授户科給事中首上疏勸上御經筵召還直言諸臣而糾大璫之横不法者人以為得大體進工科都給事中察水衡錢數諸令甲所不急一意撙省即中貴人必執誼力争之時江西困陶型三呉困機杼徐淮上下瀕河困墊溺弘寳請陶型無徵竒巧機杼宜舒其期河堤亟築亟潰民困版築宜厚其僱直而驅諸罷民佐之責治河大臣折厥衷諸請復故道及請浚七百餘里陸地别通漕皆讕甚宜一切報罷他所論奏平反率類是會科臣序遷視資之後先為内外弘寳遜同官自請外補遂出為浙江參政分部台州會有言水被淮泗祖陵者上切責治河大臣部覆波及坐謫潮陽典史以謫籍卒於家後以登極恩贈太常寺少卿弘寳清介仁厚蔬糲終身所居不蔽風雨其端榘正範雖夜分盛暑必衣冠與人交毋問少長惻怛至到望之知為有徳君子也嘗手抄薛文清讀書録躬行一稟之在恵潮時訪李見羅楊復所二公相切劘居常逡巡韜抑不露意氣而遇事必言輒復委婉曲盡事情公卿間尤以此多之於是公望蔚然所著有尚書説諫垣遺藁子廷焜（雍正九年郡志　史文簡先生撰墓志） \\n 文學劉賡台先生廷焜 \\n 劉廷焜字子曦號賡台台巖之子有名諸生間餼于庠奉父母至孝友恭于兄弟篤古質慤無一毫流俗之氣其方嚴勤儉出於天性酷嗜書史矻矻孜孜留心古今治亂興亡之大機及聖賢學問經濟可以禆身心捄世務者手記目識無虚日月即之而介久之欵欵中孚如金石其臨事祇慎不敢造次其於敬之一字被服終身以求無愧家學其誡鱗長之言曰汝也當官若稍懈偷從不自愛護來也又曰處不競之地避緇染之塗可以讀書可以修身可以承先世之風節又曰爾其請教於老成練士又曰聖人處事每從忠厚戒刻薄兒綜覈甚善吾慮兒之為怨府也又曰儕輩之交宜謙和静定斂蔵鋒鍔吾慮兒處同事自恃直道未能降心相從也又曰京師逰客附聲射利多有窺矙往來宜慎吾子念之又曰弊役衙蠧剪除固當乃吾視吾子若不能頃刻容者發之太驟恐施之過當吾願吾子之審處熟思也又曰少年臨事接物易入輕率恍惚吾子念之凡累言爾爾莫非義方云（何司徒撰墓志） \\n 參議劉孟龍先生鱗長 \\n 劉鱗長字孟龍晉江人弘寳之孫垂髫時受學於何公鏡山萬厯四十七年進士天啟初授工部主事時有臯門及浚湟之役中官馬誠掲開工費三十萬鱗長僅以六千金竣事誠怒欲中以禍會丁外艱服除補街道廳大璫估保橋運石費四十萬鱗長核用萬金大忤魏璫削職懐宗立起原官司節慎庫以臺省擅行支放事累逮詔獄謫倅毘陵適大宗伯孫公慎行倡學東南鱗長師事焉轉南户部視學兩浙厯官至四川參議時張獻忠破雲南賊黨率衆寇蜀鱗長毅然以恢復為己任屢與賊戰有功復夔慶等郡會闖賊陷京棄官歸卒于家（新郡志） \\n  \\n 　"}
{"章节": "閩中理學淵源考卷七十八", "正文": "　 \\n 閩中理學淵源考卷七十八 \\n 　 \\n  \\n  \\n 廣平府知府李清馥撰 \\n ○清溪李氏家世學派 \\n 嘗讀曽祖伯漁仲先生叙族譜繫略云余家世相傳系出李唐江王之後曩甲午見族人參軍孔文於延平手家乗相示自武陽流移之後數世昭穆具存其散處他州者記次甚有序謂余為其宗人盖灼灼也歸檢舊譜讀樸祖自序稱先世家尤溪尤為延屬邑竊意孔文為不謬夙聞奉常曽經田陽奉羊豕登絶巘祭所謂先廟者子孫村樸業樵漁所居里名翰林﨑在大田縣治之東十里大田未建昔隷尤溪嗣後在明檢討亦過而拜焉問其髙年具稱一支徙湖頭在季元之世然則樸祖距前祖未逺所聞有據合諸斯言殆不誣也清馥謹按漁仲先生所叙皆係始祖以上者今據舊譜斷自君達公為始祖君達公感化里河洋保人元泰定二年置田荘貫常樂里而住在清溪藍湖之感化里其溪據湖之端水流而下其色藍故曰藍湖也二世祖名號無傳惟舊木主題干五位三世祖玊山公行善好施老而彌篤至六世祖旌義樸菴府君力行仁義家聲始大再世而第二子南豐令公煜舉景泰庚午鄉薦受書於户部主事莆陽黄公聲仲刻志問學詩書之澤已顯迨萬厯庚辰公之五世孫心湖先生■〈樊，心代大〉檜始登甲科由是人文踵起遂稱安溪名族嘗考正嘉以前時潜修亮節之士亦有應述者如紀善先生亮清風夙學望著鄉閭載在志乘至前修所品待如九世祖羅峯府君受知於周公孟中中藍先生瀾受學於蔡公元偉何公烱瑞峯先生鳴陽從游於莊公履豐其親師問學皆有派别可尋已附見之學派矣今録自樸菴府君而下并諸前輩派繋逮隆萬以降心湖諸公盖心湖先生立朝忠讜清修有進退大節仍樸先生仕亨懐藍先生栻以易學相師授而幹宇先生楨有循聲亮節與李公衷一相友善若吾髙祖念次府君卓犖好義敦説詩書有樸祖遺風其樹義尤宏逺矣若餘隠先生明季遺獻實曽祖伯漁仲公先曽祖惟念公受業之師也家世隠徳未能詳述敬附其大畧待考焉念次府君及漁仲府君惟念府君本傳别見國朝編録 \\n 旌義李樸菴先生森 \\n 李公諱森字俊茂號樸菴先世肇於唐江王元祥之後遷江南分居於泉之安溪感化里髙曽皆隠徳大父則成公洪武初應詔舉孝亷授將仕郎判大名府内黃縣簿父宗江公修身慎行不樂仕進拻拓田廬以遺安於子孫公少慷慨有志向早嵗從師獵渉經史事親奉公式由其道二親謝人間事禮儀畢備追慕未嘗頃刻忘也公席先世遺産復自居積日起輕財重義賙窮恤匱凡遇假貸貧不能償者悉焚券契喪不能舉者終不能斂者即助以貲捨藥以資貧病一日道經邑之劍口川見負擔者渉水被溺其心惻然詢諸故舊曰是路正當延汀漳泉要衝何不作輿梁以濟之衆皆以無力辭公遂發心捐貲造橋至再不就間忽逢老人有言曰此溪險急難成長者欲造此橋須先造石塔以鎮之言訖不見公依言表浮圖數級而橋告成又往莆造江口大石橋本邑復造龍津鳯池等二十五橋事具邑乗正統間協造本府黃堂及本邑琴堂又修郡庠黌門及本邑大成殿以至東嶽五帝殿元妙觀及一應神祠聖像莫不助資理粧飾正統中遭嵗饑荒應詔出粟五千石賑濟又慕義輸邊三千石有司具名以聞（以上參陳公巘送公之官序朱公撰墓志陳公紹功撰本傳及縣志）詔旌義民詣闕謝復拜賜贈帛酒饌由是聞望顒昻聲譽益彰方嶽郡邑循例交薦授官保障鄉邦疏累上覈實命未下適沙尤寇發公以旌義奉檄統鄉之義勇子弟數千勦殄總兵官具功次奏聞授清漳九龍嶺廵檢輿論咸以為未足以償其敵愾之績而公處之泰然且曰三世荷列聖子惠洪恩兹值梗化陸梁當捐軀戮力服勤皇家不避艱險衝冒矢石固分内事也豈可計資秩之崇卑哉茍能盡職萬一則銓衡自有公論聞者莫不壮其志而期於逺大也瀕行薇垣名卿守令將師咸以禮餞旌其折衝防禦之勞晉江親舊友契供帳於石筍江之滸時處士陳氏瓛素知公者撰序以華其行景泰元年庚午九月也（以上見陳氏瓛送公之官序）三年從安溪耆民請調公源口渡至則建廳事修房舍以綏兵卒永春徳化前後缺令監司命公攝其篆公所至多惠績二邑咸謳頌之已攝安溪則修公館整儀門以安吏民數年之間邑政具舉凡百廢墜煥然一新天順癸未暑雨彌月大浸稽天公所建劍口及龍津三大橋圯公冒雨省視太息曰百年之功盡於此乎由是民復病渉公因之抑欎成疾遂至不起（見朱公撰墓志及陳氏紹功撰本傳）公自微有官迄白首大都折莭為義矜已諾其急人之困先於己公事既畢然後乃嘗酒食人以是嚴重之計五十年無曠時虚嵗公其性命於功徳者乎里中人視公猶父望公家若庫庾尊之不名稱樸菴長者即有競不從邑令訊而信李長者之言化逮其弟俊徳咸駢為義公生洪武三十一年戊寅二月卒天順七年癸未八月享年六十有六娶黃氏本邑感徳處士黄氏胄之女有賢行子五人公既不得志於儒别立書塾置書田積書萬卷課諸子五子皆賦質超穎凡異卓犖咸有衣冠長烜義官先逝仲煜受書於戸部主事莆陽黄聲仲刻志學問應庚午鄉試中式後為南豐令炳承事郎烱散官不就焯貢太學為南雄司理十世孫清馥謹述見陳氏紹功撰本傳及陳氏瓛送公之官序 \\n 按公事實見於邑郡志清源文獻陳氏紹功撰本傳詳哉其言之矣家譜中家傳之外亦陳公紹功所撰傳為詳而都憲朱簡齋所撰墓志譜中未及録刻只有公及妣黄氏遷墓記而處士陳氏瓛所撰公之官序亦未及登載二藁藏於從祖茂夫先生家前嵗於從弟清柱處持出鈔録盖陳瓛先生字微仲號栢崖為明初髙士性孝友不求聞達宣徳間累召不起號為徵君載在志乗要其人為不茍作者且此公筆札殊少亦吉光片羽也簡齋朱公當日負碩望其所志皆精覈今此藁集中亦未載兹就陳紹功先生藁本及郡縣志之外再莭録朱陳二先生曩時撰述略補本傳所未登載云爾 \\n 再按朱簡齋先生願學藁天順七年十月十六日往湖頭祭公詩曰乗興相邀弔故人不辭艱險不辭辛湖頭紅日湖間雨林外青山林下津云云又題云同寺丞蔡公翼太守楊公輿知州陳惠提舉賀文通判陳睿往安溪湖頭弔祭樸菴李公讀此知公當時所交契者皆碩彦舊徳志乗俱有傳表表而一時氣類之同逺從弔唁仰見公之徳誼所孚矣清馥謹識 \\n 縣令李勤齋先生煜 \\n 李煜字秉常樸菴次子時清溪科第寥如公獨自奮發號勤齋以見志用壁經舉景泰庚午鄉試甲戌春闈副榜署福州羅源縣諭一切謝諸生常禮以大成殿明倫堂暨東西廡之圯也慨然笈家貲重建之成化六年移諭江西建昌之南城其庀堂齋饌堂如教羅源時十三年江右直指保陞南豐令下車詢民利病為之興除邑城依江旦夕假舟楫渡人不便即躧址鳩工築通濟橋延袤數百歩人徳公甚立石于橋左頌焉已復建山川社稷壇壝立曽子固先生書院設鋪舍建衆安亭政績詳載太史青齋劉公太常卿廣平程公碑暨太學生興造記中時豸繡屢以最聞擢有日矣顧公非其好也致政歸為鄉名徳凡若而年今名宦鄉賢並祀之平生慷慨好施不事家人生産自博士至牧長二十餘年所至以清白稱宦逰資用悉從家輦致獨喜營建造福於民宛然先公遺意焉 \\n 紀善李東臯先生亮 \\n 李亮字文誠家貧植品嗜學事親盡孝邑令以孝友大書于旌善亭見邑志由明經教潮陽調任四明陞淮王府紀善正徳間致政歸老進階長史淮王賜之詩云論道經邦得老成年華驚見鬢絲盈丘園思切三章疏魚水難禁十載情酒熟山中應索醉鷗閒海上可無盟明朝遣問須經對莫使江都獨擅名公之為紀善也傅王世子一日戲捋公鬚公正色拂袖引疾抗辭王數慰留不可居家絶跡公門士論髙之督學髙公委官存問嘉靖癸巳冬姪婦林陷賊投水死公年八十又一矣為詩三章以弔之如古風人之長言嗟嘆公生平不隠惡不虚美其莭概有如此者夀八十五終祀鄉賢名宦 \\n 文學李羅峯先生鏜 \\n 李公諱鏜字時和號羅峯事繼母張盡孝愛諸弟養而教之無同異少俊穎督學周公孟忠行部延平過湖夜宿清溪宫竒湖中山水曰是必有俊彦數顧問此間佳子弟盍與俱來公年十三長未四尺踊於叢而觀貴人周從髙望見一少小衣服嫺雅傳呼以入公躡級及堂拜起有儀試一題即其旁立成呈畢出周曰雖其齒未也作養則有餘立與附庠既去留題宫壁曰迢逓漳平四日程清溪夜卧到天明年豐已喜民安堵村静不聞犬吠聲自是山川留過客却教風雨阻行旌搜求俊彦充庠序從此湖頭多顯名為公作也題在嘉靖癸卯後三十餘年奉常成進士族中累登科第踐班行踵相接為達官卿相先正篤學清修精爽不二言若持券可謂先覺公治家嚴肅祭先必豐潔簋有常物晚稍耗當祀少一鵝恚累旬不自懌盖至性之厚鄉里推重此其一端也（清溪李氏家譜傳） \\n 附文貞公識詩後 \\n 明嘉靖季學使者周公取道吾鄉阻雨信宿羣兒聚觀因試以文拔二人入泮髙祖與焉臨行留此詩署曰木鐸道人題時鄉族間發解者纔一二自後科第遂盛今四十餘人矣長老以為詩讖故勒石所駐山隈不忘其志也玄孫光地謹識 \\n 通判李中藍先生瀾 \\n 李瀾字子觀别號中藍自幼警敏刻勵嘉靖丙午鄉薦凡九上春官弗售至隆慶辛未年望艾矣遂謁銓為衢州府通判仁心為質上下信之嘗攝郡篆又嘗假令於龍游常山江山開化諸邑諄諄曉諭無煩鈎鉅獄訟衰息政教流行倅掌錢穀瀾矢心氷糵毫無緇染性樸呐不能與世俗低昻適當事者媒蘖之瀾方送織造留都聞其萌芽即拂衣歸里杜門謝客居五載而子栻生瀾志行敦篤事父母至孝每先形聲迎志意曲當其歡心居喪號擗如不欲生兄沒諸子未長瀾子之平生所為在倡義舉恤貧乏割私田以充公祀時時捐槖金佐族衆婚嫁死喪之不贍給者郡饑出粟數百斛賑捄郡人徳之文簡黃公鳯翔嘗曰公里居嘗招余與詹司宼飲儀制君（即心湖先生）之封君在焉公縷譚今古間一舉觴封君侑以壺榼代勸酬而公泊如也若不知人間有引滿浮白事者其真樸類如此又云某嘗過衢郵邸問郵卒李使君昔日治衢何如卒曰清甚宗伯曰使君故有家無藉衢為肥也卒曰公見肥人不喫酒炙乎恨不兼人噉耳宗伯笑頷之歎曰李公李公當於古人中求之矣鏡山何公又云公所居在喧湫闤闠中以道自髙漻然如深山大谷寡接於世無競於物而其無名之樸自足鎮俗而維風可謂先進君子矣公仕本非好出見人之求致髙官大爵者真不覺如埜人畸客見夥頥之為沉沉者爾先生受學予先子有子栻舉進士卒年八十九崇祀鄉賢（黄文簡公撰墓志　閩書　縣志　何鏡山先生撰本傳） \\n 太常李心湖先生懋檜 \\n 李懋檜字克蒼號心湖安溪人旌義樸菴公六世孫總角馳文譽才擅一時萬厯八年進士除六安知州以愷悌稱入為刑部員外郎長貳舒公耿公雅相慕嚮懋檜一日抗顔而前言讞獄非是者三其一謂中官與兵馬司詔獄失出可慮一則臨江守錢若賡罪逮父老詣闕誦寃者年俱近百並謫口外可矜一則侍郎洪朝選以勘遼藩忤江陵相指閩撫勞堪希相意窘死之獄中莫為申理者最後司寇僅當勞近戍其假旨及擅殺大臣法皆不蔽罪可恨懋檜言之激切二公斂容謝之舒竟致其事去縁是負伉直聲會詔求言懋檜上疏陳九事以應曰保聖躬安宫闈莭内供御近習開言路議蠲賑慎刑罰重舉勅制限田纚纚千百言皆切中利病其中安宫闈御近習二事尤聞者縮頸噤舌大畧謂上近封貴妃為皇貴妃矣而恭妃尚仍故秩臣願亟行冊封如皇貴妃之例何者貴妃以皇子得封乃恭妃則誕元子者元子國之本恭妃異日為國之母夫使國母位次皇貴妃下臣有以知皇貴妃之必不安也寧惟貴妃即皇上心亦必不安也臣不揣自今以往恭妃見皇貴妃禮能如前日乎能無跼蹐自疑乎夫使儲君國母兩懐自疑恐非皇貴妃之福臣以為宜益封恭妃位在皇貴妃上即不然亦當使與貴妃徽號同恭妃安則國本安矣而左右■〈執上目下〉御宜凖周禮冢宰之制三載别其淑慝而去留之是時上意淵深無人敢渉國本事獨懋檜與部郎劉復初顯指貴妃言之同日章並上上怒欲加重譴言者猶不已閣臣請上詔諸曹建言止及所司職掌以慰解上意居數日上亦霽威諸疏皆留中而懋檜所條餘七事亦寢不行會邵庶上疏請禁各官非言責者毋輒言又欲令各堂官禁其屬言懋檜上言庶因世延條奏波及言者欲概絶之防人之口甚於防川庶豈不聞斯語哉今天下民窮財殚所在饑饉山陜河南婦子仳離僵仆滿道疾苦危急之狀盖有鄭俠所不能圖者陛下不得聞且見也邇者雷擊日壇星墜如斗天變示儆於上畿輦之間子弑父僕弑主人情乖離於下庶以為海内盡無可言羣臣盡可依違淟涊黙黙固位已乎夫在廷之臣其為言官者十僅一二言官不必皆智不為言官者不必皆愚也無論往事即如邇嵗馮保張居正交通亂政其連章保留頌功詡徳若陳三謨曽士楚者並出臺垣而請劍引裾杖謫以去者非庶僚則新進書生也果若庶言天下幸無事則可脱有不虞之變陛下何從而知庶復以堂上官禁止司屬為得計伏覩大明律百工技藝之人若有可言之事直至御前奏聞但有阻遏者斬大明會典及皇祖卧碑亦屢言之百工技藝之人有言尚不敢阻况諸司百執事乎庶言一出志士解體善言日壅主上不得聞其過羣下無所獻其忠禍天下必自庶始陛下必欲重百官越職之禁不若嚴言官失職之罰當言不言坐以負君誤國之罪輕則記過重則褫官科道當遷一視其章奏多寡得失為殿最則言官無不直言庶官無事可言出位之禁無庸太平之效自致矣上責其沽名命貶一秩科道合救不允庶偕同列胡時麟梅國樓郭顯忠復交章論劾乃再降一秩為湖廣按察司經歴懋檜雖放斥外幕而忠益勵氣益奮至謫所聞邊警復郵奏安邊之策宜用馬端肅俞武襄車制禦邊而薦趙文毅有文武才大將則舉朱先郭成黎國耀等疏再上不報久之量移南通政司經歴歴禮部主事丁外艱歸服除赴補牘數上不獲命旅食京師者三年而不知已疏名御屏錮不用矣乃告歸自是里居者二十年當道屢薦無虚月神宗晚亷其忠丙辰即家起南兵部主事懋檜念母老乞養歸遂轉員外郎尋丁内艱光宗立録舊臣起禮部郎中遷光禄少卿轉太僕少卿一嵗三改命已復不調者三年天啟四年以北太常召而懋檜已於是嵗卒時年七十有一懋禬為人見事敏審機豫方蚤嵗即已留神世務練習朝章而精心宻理足以運之藉令循循任職拾級而上亦足以致功而夷然不屑繇其謇諤之素遇觸必發盖根於天性然也居家篤根本落戌籍搆宗祠表揚祖徳縑緗捆載平生廓落無町畦無賢不肖咸以為親已素所交遊如鄒吉水姜丹陽吕竇陵魏南樂顧錫山許東陽蔡龍巖等皆號知交然時相規正有不與俱靡焉者衡文取士則李長庚魏説李若愚陳所藴何慶元宋之禎亦當世名卿其直言敢諫安邑自詹仰庇而後僅見懋檜一人耳（明史　邑志　家傳　墓誌） \\n 李仍樸先生仕亨 \\n 李仕亨字克澹號仍樸生性樸厚少清苦讀書淹究經史早有文名天啟二年成進士年已五十九矣初授户部主事監大通橋丙寅督餉山西革招買蠧規商人懽悦時二閹至頗有忤言然終敬其清白莫能湼也戊辰出守嘉興三載政簡刑清凡父母子弟相為訟俱不譴訶而使自化其自誌云不取一虧心錢不受一無處餽覲後即引疾歸著書課讀修葺宗譜皆崇厚力本之事閉戸絶應接復自號迂叟仕亨為諸生時力學傳教名軰多出其門族叔中藍公延請教其子栻孫日曄皆積年受業所著有四書注翼易本義翼四書解易解雜著迂言編皆以迂名焉崇禎丙子年卒（郡志　邑志　家傳） \\n 臬長李懐藍先生栻 \\n 李栻字克儼號懐藍安溪人父瀾鄉榜官别駕有清望見蔡松莊學派栻萬厯庚子鄉書癸丑進士授刑部主事多所平反出守維揚加意恤民治漕理鹽善政猶傳舊有織造税例一切革除之丁艱補潮陽潮故多盜至則立里保嚴警衛自是盜患寖熄有巨猾勢厚黨劇播惡莫敢忤視栻剪除惟亟需時屬托千函悉委于燄既斃而懽歌者比户時擬之除人鱷焉注意作士譽髦鵲起潮人衣冠之盛則自栻作牧始轉陞髙肇副使七載緝盜安民聲績顯著晉大參分鉞端州道威望益隆最為百世利者造太平驛通濟橋為文記之廣人士誦徳嵗餘陞雲南按察使值土酋跳梁栻承委督餉鞅掌匪遑卒于官栻受易學於族兄仍樸先生自齠齔至登第無二師凡承易旨皆集而演之刻趨對編栻守先世田廬退不營山海之利進不取公帑之餘以經術垂訓子曰曄天啟五年進士由中書歴官至廣東副使（郡志　邑志　家傳） \\n 審理李幹宇先生楨 \\n 李楨字克輔别號幹宇安溪人萬厯丙子舉人授安化令時萬厯之季海内盖有開採之役璫陳鳳指縣有硃砂礦剋期興役上官莫敢議楨曲奉而陰阻之事得寢陞茶陵州知州鋤奸剔蠧視安化有加以不能結奉上官再調臨髙縣因地震請罷税礦一郡俱席其庇遷王府審理歸卒年七十有四何鏡山先生撰墓志略曰公椎魯狷介一似木强人而中懐潔白先哲自將心常在國家意常係斯民第不能修上官之名譽而候其顔色所以三仕不失令三令不能得美遷者乎公三調劑開採之役其大者矣其他省訟絶饋興學慎獄緩征斂重符信鋤奸梗以公亷自誓而以移風易俗望民盖所至若一是以上官有商彛秦鏡之褒楚民有耳勁筆貴之謠至楚值征播之役粤值欽州之變公佐飛輓靖羽檄其通變之才不可以木强論者也余與公早嵗悉有四方之役迨公懸車則余謫宦里居二十餘年矣居常過公但見公編蒲緝栁無虚日月暇則鼓漁陽撾為三弄而已所著有狷介編若自為譜者外有問竒便覽仕隠緒言家蔵年譜宦中獨鑑諸書（何司徒撰墓志） \\n 李瑞峯先生鳴陽 \\n 李鳴陽字克儀别號瑞峰十洲公長子鳴陽學問根柢馬班於博士家言涉獵耳少壯甚自負久之數困棘闈兼家喪頻仍而父祖户務殷繁悉身肩之用此紛挐決棄纓鎖性伉爽輕財慕范文正公陶靖節為人有急必赴有侮不恥信心而行不求人知習與游者如莊梅谷黄一龍兩先生盖相知之深者也鳴陽檢身方正嘗思謹言慎動寡欲節飲四箴以自警所稱述皆先獻格言一夕獨坐書室有美姝搴簾求貸鳴陽正色不動量探篋中錢遣去人方為魯男子云晚退居先公舊隠自為舊隠歌留心家譜綜核詮次特詳要於闡揚先徳誘誨族屬文翰炳然誠家世之琬琰也自為壙志曰年近古稀不可謂不夀學知崇正不可謂俗流生平抱莫知之歎不可謂終身皆未定之天盖自信無所愧怍齊順逆一死生非深於道不及比（家譜） \\n 進士李在明先生光龍 \\n 李光龍字蟠卿號在明安溪人誕生時祖瑞峰公夢杜工部來訪覺值光龍生七嵗父命對乗桴浮於海光龍應聲束帶立于朝年十三從族叔肖巖公偕芳受易時里中多治尚書惟肖巖素治易精熟光龍年雖穉殊有悟稍長與閬瀛叔父鳳鳴同學又偕叔寳峰受業于孫伯紫先生（疑即本傳中孫司理胎湖俟詳考）每搆義屈行輩自言稍長為舉子業亦能帖括一二歸索家中遺書得馬班全集縱觀之玩味至忘寝食益厭時師訓詁學遂上及六經旁及諸子下至宋諸儒近代諸名公俱欲究其指歸汰其緒論又言自戊午以後讀書仲悔兄齋中桃源陳子因公車歸必攜笈就焉三人同席相證者不斤斤舉業專以品行相朂旁及經濟深究性命壬午出掲潜銘重熙房薦於主司稱光龍易學純深備采作程會試過江上阻寇而反里中士大夫競勸曰時事須公豈為斗禄哉於是强行癸未登進士第後為本房薛行塢所藴推重而房首為白東谷胤謙尤一見傾服是時光龍名重有速之應中秘之選者顧光龍愀然私謂薛師曰京師棼埃黯黯磚瓦咸碧即不習五行傳而吉凶居可知矣不廷試遂歸山中日與宗黨親朋沉淪詩酒閒尋方外交戊午之間里中大變光龍深心潜力委蛇而坐消之事平後人始推其安鄉里之功光龍生於郡城負郭窮巷屬家道中衰旋移故里稍長即問家世之所以廢興狀因就外傅家貧素不事生産業浮沉諸生者最久然其才為國幹學足世儀郡邑大夫數式閭問政嘗講切師友於同郡黄東崖林平菴諸公有往復載集中可考平生著作不甚篋蔵諸子頗收十之三未刻目曰閬山集卒年七十五時康熙乙巳年也宗中受業者族叔漁仲先生日燝惟念先生兆慶皆稱髙弟焉（家傳　墓志　閬山集　邑志） \\n  \\n 　"}
{"章节": "閩中理學淵源考卷七十九", "正文": "　 \\n 閩中理學淵源考卷七十九 \\n 　 \\n  \\n  \\n 廣平府知府李清馥撰 \\n ○清漳明初諸先生學派 \\n 按文勤蔡梁村先生漳郡志序曰維漳郡始於唐初僻陋濱海自有宋朱文公涖郡以後陳北溪王東湖親承其統緒道術既一禮法大明明代陳剰夫蔡鶴峯諸賢又起而賡續之流風餘韻至今猶存云竊嘗敬讀先訓論近代人物盖于清漳留連不置聞彼間風土山川靈異潮波安恬水汐時石岡嶙峋挺峙其清淑磅礴之氣鍾為人傑不亦宜乎兹將洪永宣正間先正學派録其著者載于篇 \\n 總憲劉愛禮先生宗道 \\n 劉宗道名駟以字行龍溪人洪武壬辰徵秀才八千餘人入試朝政宗道第一仍命學士詹徽密察諸儒中特異者居徳行第一以布衣侍坐共論治道拜都察院左都御史上格君澤民二十事言甚切直上命所司採行之自是議大政多所譏切遂為邵質董希賢所搆詔徙南詔不久貰還宗道明程氏學好脩家禮鄉人稱愛禮先生有愛禮集十卷陳真晟讀之稱其繼北溪而起大有功於名教云 \\n 編修李先生貞 \\n 李貞南靖人永樂十三年及第第二人授翰林院編修與儒臣編緝四書五經性理大全後以不肯預修佛書貶髙州府教授卒 \\n 孝亷林先生皥 \\n 林皥長泰人志行髙亢刻意學問與林震同學為震所推永樂庚子與震同領鄉薦後隠居不出自號後岡處士後進皆師表之（閩書） \\n 評事胡先生宜衡 \\n 胡宜衡名楀以字行宗華子性敏嗜學謹厚莊重孝事繼母漳人及門甚衆永樂十七年以賢良薦授翰林院中書舍人與修成仁二廟實録上為善隂隲詩賜金帛文綺陞大理左評事居官清苦尋引疾致仕（閩書） \\n 栁先生文通 \\n 栁文通平和人父沒既除喪當就試其母止之遂不復出居家教授生徒户屨常滿所居西林凡西林之占一經者皆其徒也（閩書） \\n 吳汝華先生霞 \\n 呉霞字汝華海澄人邑庠生天性孝友篤志好古即所居傍築小室扁曰顔巷聚書其中其潜玩程朱至忘寝食諸儒語録行録悉手抄讀每語門弟子曰世無真儒學之一字弗明也學字既明士風自變矣又曰其本在立志其要在主敬所著有射禮輯説道原録抄羲集抄學則拾棄稿示兒編皆有闗世教年八十餘卒長子邦懋生員有父風（閩書） \\n  \\n 　"}
{"章节": "閩中理學淵源考卷八十", "正文": "　 \\n 閩中理學淵源考卷八十 \\n 　 \\n  \\n  \\n 廣平府知府李清馥撰 \\n ○州守唐東里先生泰學派 \\n 唐公在明代國初沈潜經訓諸名徳多出其門實倡起之師也 \\n 州守唐東里先生泰 \\n 唐泰字師廓長泰人資稟迥異通曉五經尤邃于易登永樂十三年進士知祁州有恵政後以文學薦辟召赴文淵閣試麒麟頌明倫論稱旨欲大用之因大駕北征遂乞歸侍養四方之士受業日衆乃築草舍百餘間以居之隨才誘誨皆有成就如陳布衣真晟謝侍郎璉林脩撰震陳考功亹皆出其門著思誠齋銘學者稱東里先生（道南源委　郡志） \\n 侍郎謝重器先生璉 \\n 謝璉字重器龍溪人宣徳丁未廷試第三人除翰林院編脩試詩稱旨嘗從謁長陵獻陵對述稼穡閭閻利弊甚悉丁艱服除與脩宣宗實錄及令典聖鑒日厯諸書因災異陳言請出宫人又請赦諸無辜及除連坐法尋遷侍講正統十四年上言時政十五事中言石亨不可専任尚書于謙知軍旅大臣胡濙堪付托事後若懸鑑而築城龍巖建守禦亦璉所議也秩滿陞南京户部右侍郎創便宜六事為經久可行之規明年兼掌兵部務時户部郎陳秀坐誣下獄璉力争之秀乃得脱景泰癸酉以疾卒于官詔遣中使涖喪諭祭葬故事翰林居養優地徒以筆翰相髙慷慨論朝政自璉始著有奏箋百餘卷及玉堂蔵集 \\n 修撰林敦聲先生震 \\n 林震字敦聲長泰人事繼母至孝家貧力學每樵耕挾書自隨卧樹下仰讀不輟宣徳五年殿試第一人授翰林脩撰正統二年以疾告歸娯心書史非公事不至郡邑廣藩兩聘主試號稱得人卒于家（閩書　郡志） \\n 布政陳尚勉先生亹 \\n 陳亹字尚勉漳浦人師事唐師廓與陳剰夫為同門友登正統元年進士歴官吏部郎中文章政事為時所重威喇犯邉守臣失策作備邉禦戎策以獻天順四年廣東盜起廷議必得陳某乃可除廣東布政使時英宗初辟勵精圗治召入内殿賜宴遣之既至宻相機宜討平新興撫定徳慶蓬州等峒賊患遂息以疾乞休著有經籍要覽梅菴存藁羣從多以科第顯（道南源委） \\n  \\n 　"}
{"章节": "閩中理學淵源考卷八十一", "正文": "　 \\n 閩中理學淵源考卷八十一 \\n 　 \\n  \\n  \\n 廣平府知府李清馥撰 \\n ○布衣陳剰夫先生真晟學派 \\n 按陸清獻公問學録曰吾學編以胡敬齋陳剰夫附于白沙之傳此其失莫甚焉敬齋雖與白沙同遊康齋之門然其學固非白沙所及陳剰夫著程朱正學纂要雖其教人専一靜坐陳清瀾謂其學識未及胡敬齋只是狷介之士然亦非白沙禪學之比而乃以附白沙之傳何哉按此陸清獻公衞道之嚴也白沙雖與敬齋共學于康齋實同門而異戸布衣先生其用功實從主一之訓入其學術端黙沈潛持守有餘前輩楊氏亷以為和靖之徒明史傳謂其潛思靜坐其學近呉康齋陸公以為狷介之士殆確論歟 \\n 布衣陳剰夫先生真晟 \\n 陳真晟字剰夫漳浦人浦濱海患倭洪武間其先世自泉中調戍漳之鎮海衞因家焉先生丰格髙聳神氣肅清望之非塵埃中人也年十七八即能自拔于俗厭末作之蠧心惡異端之害道専心致志以儒為業入長泰山中從進士唐泰治舉子業業成薦于有司至省試聞有司防察過嚴無待士禮遂辭歸自是不復以科舉為事務為聖賢踐履之學初讀中庸做存養省察工夫覺無統緒繼讀大學始知為學次第又讀大學或問見朱子博採主敬諸説以補小學工夫始知敬者乃大學之基本也及求其所以為敬則見程子以主一釋敬以無適釋主一始于敬字見得親切乃實下工夫推尋此心之動靜而務主于一靜而主於一則靜有所養而妄念不作矣動而主于一則動有所持而外誘不奪矣嘗語人曰大學誠意章為鐵門闗難過主一二字乃其玉鑰匙也葢意有善惡若發于善而一以守之則所謂惡者退而聴命矣又曰人于此學若真知之則行在其中矣葢以知之真則處善安循理樂其行甚順然而氣質有偏勝嗜欲有偏重二者用事其順而易者反逆而難矣此聖門論學於學問思辨之後又加以篤行也天順三年用伊川故事詣闕上程朱正學纂要其書首採程氏學制次採朱子論説補正學工夫次作二圖一著聖人心與天同運次著學者心法天之運次言立明師補正學輔皇儲隆教本數事以終圖説之意書未上先上疏乞召見而陳其説不報及書上奉旨禮部看了來説署部事侍郎鄒幹漫不知其説云何其事遂寢歸家讀提學使者頒行勅諭教條有合於程朱教法喜曰此學校正教也然學校雖崇正教而科舉不定正考雖有正教不行也因採勅諭中要語叅以程氏學制吕氏鄉約朱氏貢舉私議作正教正考會通定考徳為六等考文為三等各有按例可據而行又纂長書以告當道諸君子諸君子亦不能推行其説其事又寢凡先生學有所得者至是皆無所遇聞臨川呉聘君名欲往質之乃貨其家之直得五金攜其兄子以行戒之曰我死即瘞于道題曰閩南布衣陳某墓足矣行至南昌張東白元禎止之宿叩其所學大加稱許曰某敢僭謂斯道自程朱以來惟先生得其真呉許二子亦未是如聘君者不可見亦不必見也遂歸鎮海初創戎壘自先生為學而儒術始正自先生與莆人李文舉諸先輩講行文公家禮而風俗始正先生生於鎮海遷於龍巖晚定居於漳之玉洲自以布衣詣闕上書因號布衣學者稱為布衣先生成化十年卒年六十有四後十年學使周孟忠為文以祭郡守彭桓立石官道傍以表之題曰大明闕下兩上書請補正學泉南布衣陳先生墓所著有布衣存稿藏于郡齋（道南源委　閩書　家譜傳　郡志　明史　林氏雍撰行實） \\n 布衣先生文 \\n 答周公載 \\n 所論欲搜剔聖賢微言緒論而紬繹之以庶幾深乎道殆是也葢搜繹亦窮理之事大學之要莫先於窮理豈不信然然以程朱之學揆之要必先求其所以能紬繹之者以為之本然後可也若無其本則雖欲勉强以紬繹之亦不可得也葢義理之聚於物猶蠶絲之聚於繭至精深微密者也今欲紬繹之於繭為易葢引其緒以出於外者也於物理為難實游其心以入於内者也故茍非先養其心使有剛鋭精明純一之氣則安能入其微步其精以詣其極隨其表裏精麄之處無不到而脱然盡得其妙於吾胸中乎妙有不盡得則雖曰紬繹猶未紬繹也如一物有十分道理已繹到八九分則一二分繹不得此一二分正其所謂精妙者也精妙者既不能繹則其所繹者八九分皆其麄者耳得其麄昧其精雖謂之全未紬繹亦可也且但一物不能繹則物物皆不能繹譬如印板但印出一張糊糢則張張皆糊糢心麄之病何以異此茍如此而欲望深於道殆難矣矧道不惟精深實且廣大葢合衆精深而為一廣大者也故既不能析之極其精則必不能合之盡其大所謂物有未格則知有未至者此也然所以合之者又須此心先有廣大之量然後能也故先儒曰入道莫如敬未有能致知而不在敬者又曰涵養須用敬進學在致知所謂敬者豈非涵養此心使動而窮夫理則有剛鋭精明純一之氣靜而合夫理又有髙明廣大之量者乎凡此皆有真實工夫做到至處所謂聖學也程朱之學入道有門進道有階升堂觀奥皆有明轍惟此最為要法誠不可不先講而力求者也 \\n 夫學一也豈有道俗之分所以分者在乎心而已矣故志乎義則道心也志乎利則俗心也以道心而為俗學則俗學即道學以利心而為道學則道學即俗學只在義利之間而已矣惟在朝廷則不然朝廷風化攸繫故以道學鼓天下則天下皆道學而義風盛以俗學鼓天下則天下皆俗學而利習熾此程朱所以皆欲朝廷革俗習而崇義方有以也若君子自學茍立志有定則無不可者也何俗為 \\n 答何椒 \\n 今之學者皆言居敬多只是泛泛焉若存若亡而無主一無適之則是未嘗居程子之敬也皆言窮理亦只是泛泛焉務多讀書而無即事窮理之精則是未嘗窮程子之理也 \\n 蔡九峯之學未得為淳只觀其自序乃以窮神知化與獨立物表者並言亦可見矣若物之表果有一個獨立者則是莊列之玄虚康節謂老子得易之體正亦同此是皆於體用一原顯微無間之旨見得不透徹故也 \\n 備考 \\n 張凈峰先生為鎮海衞鄉賢祠記畧云景泰天順間布衣陳公翠渠周公二先生同時産於鎮海皆以學行有聞于天下二公葢為聖賢義理之學者嘗聞布衣少食貧業作末藝一日遇鄉校聞講中庸戒懼謹獨若有會於心者遂棄其業從之既復讀大學格物致知之訓知其與中庸相發明又知其工夫真切不越乎敬之一字故其學以黙坐澄心反躬踐履為本於章句文義葢有不數數然者翠渠自業舉子時已不安於俗學之陋其學自六經四子天文律厯字畫及方外之書無所不究而每以辨析精微洞見本原為歸宿之地葢二先生之所自得及其所從入如此鎮海故戎壘自二先生後人始知學至為立博士弟子員以教養之嘉靖乙酉豐一齋先生熙謫戍是壘嘗舉二先生之學為學者言之既又以祠事言提學使者度隙地為屋三間並祠二先生既成馳書于岳俾記之岳之先世葢嘗講于翠渠者而布衣之言論風旨亦嘗竊聞其大畧如此又曰當二先生時士大夫以講學有聞者多矣為説皆務髙逺考其要歸能無憾於後學者葢鮮獨二先生之學粹然本於考亭無議也昔朱子有言曰子思以來教人之法惟有尊徳性道問學兩事為用力之要然學者性質趣識不能盡同大抵多因其所近者而入誠能兼取二先生之所用力而反之於身以審其先後之端如病者用藥隂陽寒熱期中病源而不至于偏勝則庶乎有合於聖人之行無愧於二先生矣布衣名某字某泉人翠渠名某字某莆人初築壘時調二郡之人戍守之葢守者子孫云蕺山劉氏曰一者誠也主一敬也主一即慎獨之説誠由敬入也剰夫恐人不識慎獨義故以主一二字代之此老學有本領故立言諦當如此是故東白得真之言亦定論也 \\n 郎中林蒙菴先生雍 \\n 林雍字萬容龍溪人景泰五年進士授行人以母老乞歸養終喪起就職憲宗初政上疏勸脩徳格天親賢講學復請進周惇頤程顥程頤朱熹于顔曾思孟之後列為八配又請祀陳淳兩廡並不報遷為司正先是諸行人出使往往以賄聞雍厲操先諸公諸公皆自愛惜屬吏部考察雍獨不赴曰使某不勝任黜之可也安能隨行俛首言科目籍貫耶陞駕部郎中未幾乞歸命下忻然就道長安縉紳賢之相與詠歌其事歸結廬龍山從布衣陳先生真晟相師友日與徒侣講明正學謀之林僉憲克賢姜郡守諒建祠祀北溪芝山麓又與鄉人月為一會脩藍田吕氏鄉約累徵不起年七十餘卒陳先生真晟稱雍學始終本末有序有要督學周公孟忠稱其居官氷蘗未老乞歸清風髙節海内傾仰漳人謂北溪之後得正學之傳者真晟與雍二人而已學者稱為蒙菴先生（閩書　漳郡志） \\n 備考 \\n 周翠渠送林蒙菴序畧曰先生學平實不矯飾以為偽處事多委曲詳慎無直遂每公退坐一室左圖右書檢點其身心自慮念之微以達於事為之著務合於道義間有不合如被穢在躬力褫去之乃止嘗語瑛曰凡學不過欲得此心而已心不可外天理人事以求之也處人事以合天理則此心得矣若厭人事而慕髙虚惡積累而求超脱皆非學也 \\n 侍郎魏仲禮先生富 \\n 魏富字仲禮龍溪人少孤學于布衣陳真晟翰林謝璉之門成化丙戌進士授監察御史繼按廣東林蠻洞蜒為厲亷得不法吏若干人置于理蠻蜒皆復隷編戸遷浙江按察司副使重舞文告訐之禁有縣令為豪猾所誣久坐繫同官莫敢直富直而釋之脩蕭山諸暨石塘堤以捍田發粟賑嘉湖寧台饑存活萬餘人陞江西按察使擢右僉都御史巡撫順天畿内地中貴人及將領守臣多操利匿亡互相倚援富部分將領授以成算一時無犯者疾作乞歸後起用南京大理卿正徳改元陞刑部右侍郎乞致仕給驛歸富歴仕四十餘載隨事盡職未嘗立異譽輒隨之疏衣糲食自奉泊如焉（閩書　郡志） \\n 丁迂峰先生世平 \\n 丁世平字迂峰龍溪人從學陳布衣布衣詣闕上書世平詩送之曰先生學趣似陶淵嗜酒忘形老益堅心借程朱五百載道憂孔孟三千年一笻策破闗山月雙棹撑開泗水天歌詠歸來吾與點半生辛苦付恬然（閩書） \\n ○嘉隆以後諸先生學派 \\n 紀道範先生孚兆 \\n 紀孚兆字道範海澄人僻處海陬卓然自奮極力營辦以事父母授徒他鄉朔望歸省有餽送懷歸父母色不豫率妻蔣跪問必得其懽居喪悲痛不入卧房廬墓三年衣冠古樸與人拜酬輒命子弟執往不屬童僕所教生徒皆以正學為本兼及當世之務晚年以程朱為的其學益進如蔡烈林一陽潘鳴時皆傾心下之所著有心極圖説妻蔣事姑愛謹（閩書韋布） \\n 陳欽齋先生鳴球 \\n 陳鳴球字舜夫詔安人性至孝兒時即定省如禮家貧力學不事口耳嘗與湛甘泉論體認工夫謂工夫無處不貫然下手處不可不知甘泉大嘆服之後又與薛中離講明良知之旨證吾心之無二球明于理學而於天文隂符諸書尤為精曉所著道心圖體認要解及欽齋集外有陣圖解其卒也友人林士章題其石曰明處士欽齋陳先生之墓（郡志） \\n 州判潘徵求先生鳴時 \\n 潘鳴時字徵求海澄人家貧就外傅樵採以資學業讀書龍嶺巖得王文成傳習録讀之遂負篋呉會謁王龍溪畿錢緒山徳洪歸來自以為有得也益聚徒講論行鄉約積義倉練鄉兵為政枌榆間會五寨草寇發竟以鄉兵擒之隆慶戊辰領恩貢入太學歸則講徒日衆久之叙選判信陽州以拂當道謝去逾年卒所著有讀易偶見語録等編門人呉道濓蘇攀等為創祠南山寺之東偏祀之（閩書　郡志） \\n 縣令林復夫先生一陽 \\n 林一陽字復夫漳浦人嘉靖甲午鄉薦為學以居敬窮理為宗謂道至程朱有何不盡何須别立教門及判濟南調霍邱令皆有惠政以不諧於時遷藩幕歸嘗曰惟敬勝怠惟勤補拙惟儉養亷所著有論學義又善臨池大書有晦菴白沙筆致 \\n 孝亷髙先生則賢 \\n 髙則賢龍溪人貌古行樸動法古人性沈密善講解嘗持周易本義程子易傳端坐雲洞中一年始出作易解士多宗之為文覃思至深能抒寫其所自得晚貢成均萬厯己卯舉順天林宗伯士章延之西席都下諸公皆願識其人而賢即世矣 \\n  \\n 　"}
{"章节": "閩中理學淵源考卷八十二", "正文": "　 \\n 閩中理學淵源考卷八十二 \\n 　 \\n  \\n  \\n 廣平府知府李清馥撰 \\n ○漳浦蔡氏家世學派 \\n 縣令蔡丕禮先生大壯 \\n 蔡大壯字丕禮漳浦人性友愛篤志勵學受業周翠渠之門告以主敬工夫充然有得由舉人任寧鄉知縣開渠灌田履畝均輸撤淫祠禁溺女又重刻翠渠祠山辨教民雜録等書授鄉老以教子弟嘗書居敬二字於衙齋銘曰逺敬君近敬身幽敬鬼神明敬人必至無所不敬庶幾不負吾學不負吾身凡折獄必引經文為斷民以事至邑者必問曰讀書乎則告以講習之法或以貧辭輒勉之以入覲告乞歸所有田宅悉以均諸兄弟著毛詩釋義 \\n 主事蔡震湖先生宗禹 \\n 蔡宗禹字寶元漳浦人秉性剛介明敏過人少年讀書但求大意不事鈎索乃父教以因經求道因物求知一日大省萬厯間貢入太學大司成葉臺山稱為天下士屢贈以詩于是聲名藉甚登萬厯辛丑進士司李鎮江甫下車首嚴左道之禁勸諭空門還俗僧僚院宇置役守之以絶士女之往來而緇衣黄冠徑入人家者有罰法令嚴明人莫敢犯惟罪跡未著或已著而情屬可矜者率多平反郡丞某墨而殘欲以其私害人公爭之强致失丞懽丞方攝郡上官檄公使代之丞益恨搆陷萬端遂被劾謫湖州照磨覈其事皆烏有未幾丞亦敗彈丞者以螫公為名公得白補授白水令冰蘖自矢園有椿樹葅之以佐食蒼頭短衣不完所得俸錢悉以興校資貧士凡有淫祠悉改為書院而逐其住僧日與諸生談經講道其中講畢必謂曰吾所持以為治者此耳然天下事宜古不宜今者多矣凡諸政令有不便于民者諸生匡我焉嵗饑貧無可賑勸諭諸富室為糜以濟而自賦詩以歌其事富室益樂於為善全活不下萬數事聞陞刑部主事以疾乞歸講學於湖西書院終日正容危坐諸生非加冠束帶不敢至前曉集必拜有問必趨退則一揖而别自臨文作字以至洒掃應對莫不循循然有規矩几席之下儼若朝儀四方負笈來者至房舍不能容别結草廬以居公當風清月白時提茗挈果放舟湖上顧謂門弟子曰活潑地何人解得向來到此塵慮盡消不啻如湖泉萬斛洗腸胃也先儒所謂吟風弄月有吾與點也之意此時光景殆庶幾乎生平為學以力行為主獨往獨來不儕流俗而婚娶喪葬一遵禮經足跡不至寺觀僧巫術士弗與交談曰磨不磷涅不緇者聖人事也吾輩自揣堅白如何果能磨涅無玷乎吾不能為柳下惠且先學為魯男子或以舉業為道學病者答曰君勿蹈時趨但從程朱講解則舉業即道學矣又曰陳布衣先生有言程朱何嘗不科舉亦以其學居敬窮理而得者以應試而已年七十餘卒先生為人明敏治郡治邑寛嚴並用生平屏絶異學宦跡所經僧道裹足其闢邪崇正之功更不在韓狄下今子孫猶能世守其訓凡吉凶事不仗僧巫尤近世所希覯者宜為有家之法也所著有明誠解程朱要言續毛詩釋史記一家言叢桂軒語録杜詩註釋等書學者稱震湖先生時江右羅公倫浙中豐公熙皆謫戍濱海而同邑薛公士彦亦自雲南布政使致仕歸相與講明正學有鄒魯之風子一橙 \\n 孝亷蔡廷黄先生一橙 \\n 蔡一橙字廷黄號伯梁充養和粹雅志經學黎明即起危坐曰此平旦清明之氣也孟子所謂好惡與人相近者正在此時其焉可錯過或告以姚江良知之説則曰世守程朱門戸未便操戈入室也領萬厯丙午鄉薦每公車北上載籍千卷以行其於濓洛闗閩之書雖驢背板橋未嘗釋手曰吾敬此如神明庶幾不見不聞中不敢自肆也著四書提旨詩經會解布衣心圖註與晉江蘇紫溪友善書問辨復甚多子孫各守家學 \\n ○學正楊商泉先生豫學派 \\n 按商泉先生邑志惟載蔣蘭居葉泰窩為及門之士今附列之 \\n 學正楊商泉先生豫 \\n 楊豫别字商泉漳平和睦里人早嵗設教里中人士多從之遊蔣蘭居葉泰窩出其門學者稱為商泉先生以貢仕遂溪教諭陞徳慶學正（邑志） \\n ○貢士葉泰窩先生時新學派 \\n 按先生郡志列在儒林考本傳以仁讓聞鄉里化之何公九雲贊曰葉君鄉祭酒諸生半在門君乎討性學言行必有藩葢有道之士也 \\n 貢士葉泰窩先生時新 \\n 葉時新字蒼竹漳平人年四十盡焚其少年雜著與陳文溪蔣蘭居講明窮理致知之學應貢不仕仁讓有聞里人化之晚乃隠居教授里中人士多出其門稱為泰窩先生其門人嚴和濟黄佩韋等録其論學要語數十則直可分宋人一席其次陳文溪偕曾五溪游龍亭寺詩曰周旋時事自知閒不落風塵主宰間每泛孤舟觀碧草也憑佳節歴名山吾鄉幸有真朋聚世道應看淑氣還記得當年山寺講乾坤此意破玄闗（漳平志） \\n 黄先生佩韋 \\n 黄佩韋傳闕 \\n 嚴先生和濟 \\n 嚴和濟漳平人邑庠為葉泰窩髙弟子卓如 \\n 嚴希立先生卓如 \\n 嚴卓如字希立漳平人立身端方雖獨處必正衣冠危坐無間寒暑接人處事一出於誠（漳平志） \\n 林先生梅濟 \\n 林梅濟漳平人為嚴希立髙弟得師門之遺秉心質直制行温醇膺選後方在强年不復為仕進計家居課讀（漳平志） \\n ○運使曾惟馨先生汝檀學派 \\n 運使曾惟馨先生汝檀 \\n 曾汝檀字惟馨漳平人以貢入南雍受學于湛甘泉先生嘉靖壬辰舉進士授都察院都事時甘泉為禮部侍郎朝夕親炙及其轉南禮部尚書汝檀亦求改南從之遂遷南戸部員外郎歴禮部郎中擢知撫州府首建陸象山呉草廬呉康齋三賢祠立五經閣教鄉約月朔臨視奬善勸農政暇與諸生講明正學以拂當道意調南寧治如撫州時時甘泉已家居檀往訪焉時安南内亂久不貢廷議屢勅行勘藩臬難其事檀即請行未幾疏乞終養道經嶺南復謁甘泉而歸既釋服起補安慶知府時親藩景王之國道經郡當道議析民居為行宫汝檀移于城東空濶處及王至供億整辦尋陞山東鹽運使逾年卒官汝檀資稟厚而信道篤所學淵源於陳白沙刋落支節務窺本源歸家以養親講學為事與諸生論經旨但遇舊説分析太過處必為渾合使知歸一嘗以中庸戒懼慎獨教人曰中庸揭此獨知為後學開一門路多少緊切譬如種植必有真種子落地然後培植日加暢茂矣於是四方來學者衆乃搆心源精舍為講所所著有心源問辨録及漳平縣志督學姜公寶訪求八閩人物獨推重之祀之鄉賢學者稱廓齋先生 \\n 同知陳先生九叙 \\n 陳九叙漳平人萬厯甲戌進士累官同知有惠政九叙少學曾汝檀之門嘗言學必成其大不在一節取名髙學必成其是不在與人競門户沈古林王東里耿楚侗諸先輩咸許可其學以為正脈著有心源録詩文諸編 \\n  \\n 　"}
{"章节": "閩中理學淵源考卷八十三", "正文": "　 \\n 閩中理學淵源考卷八十三 \\n 　 \\n  \\n  \\n 廣平府知府李清馥撰 \\n ○黄石齋先生道周學派 \\n 黄石齋先生道周 \\n 黄道周字幼元號石齋漳浦之銅山人少負竒節以孝聞年十四慨然有四方之志不肯治舉子業抵博羅謁韓大夫日纘韓家多異書得盡覽所未見嘗即席酒酣援筆立就數千言名大噪天啓二年第進士選庶吉士歴編修監修國史實録故事經筵展書官奉書膝行道周謂膝行非禮也平步進魏忠賢目攝之不為動未幾乞歸葬父石養山結廬其下旋丁内艱服闋還朝崇禎三年典試浙江以神宗實録成晉右中允明年冬故相錢龍錫坐袁崇煥事被逮道周草疏救之貶秩鐫三級而龍錫卒得減死科臣有銜道周者摭浙江典試事蜚語上聞疏乞休許之瀕行上小人勿用疏葢指輔臣温體仁周延儒也上怒削籍還至浙江學者聞道周至為築大滌書院而稟學焉歸至石養山守墓如新喪時踰年以有司請講學於郡治紫陽祠門人自逺至者可千人乙亥起補原官時方久旱五月内繫兩尚書道周疏請慎喜怒以回天意六月又上疏曰陛下下詔求言省刑獄然方求言而建言者輒斥方清獄而下獄者旋聞當此南北交訌奈何與市井細民申勃磎之談脩睚眦之隙乎時温體仁方招奸人興東林復社之獄故道周言及之晉左諭徳掌司經局疏陳有三罪四恥七不如語遷少詹事侍經筵會鄭三俊下吏講官黄景昉救之道周上疏推奬旨下切責再疏以支飾譴道周前有疏纂述洪範月令等書未就乞寛假數月去有旨得卒業時楊嗣昌奪情入閣陳新甲奪情起宣大總督道周草疏分劾同日上之上持疏不下及召對與嗣昌爭辨上前犯顔諫諍不少退沮貶江西布政司都事未任巡撫解學龍以道周才堪輔導薦上怒疑為黨削籍逮治詞連黄文煥陳天定董養河文震亨俱下詔獄户部主事葉廷秀太學生涂仲吉先後疏救並杖戍道周繫獄時吏日奉紙筆乞書道周為書孝經百二十本在獄兩年感明夷事著易象正方草十二圖錦衣校徵急道周恬然謂曰俟吾畫一圖成就逮耳擁之去至北寺與仲吉廷秀對簿受械鞫時奸黨必欲殺道周尚書劉澤深等謂道周不宜以建言誅得遣戍廣西既而嗣昌敗周延儒蔣徳璟乗間為上言得免戍復故官疏乞致仕歸講學於邑之明誠堂及江東鄴山郡邑有司逺近鄉大夫士畢至凡一再會而燕都變作初道周未第時渡釣龍江舟覆溺焉恍惚見一人前導至一殿額曰倪黄館選時元璐名第一道周第二一死北都一死南都出處始終若前定然著述甚富奏疏經解詩文旁及天文厯數共四十餘種（二希堂集　行狀　通志　儒林録） \\n 張蒼巒先生若化 \\n 張若化字雨玉號蒼巒世居漳浦之丹山弱冠師事黄石齋得聞明誠之學旁及律厯經綸諸務靡不淹貫崇禎丙子舉於鄉兩上公車不第而弟若仲以庚辰捷南宫因留京師時石齋以言事下北寺獄若化青衣小帽雜厮役中時時進獄問起居左右之若化事父母以志養食貧茹苦嘗搗栢葉以代園蔬諸孫嘗之喀喀不得下咽若化茹而甘焉山居四十年足不及城市未嘗以姓名通有司勵志獨行不標講學之名疾惡守義凛不可犯雖骨肉至親不少假而惻隠所周悉力於人者不少靳時值兵荒盜賊蜂起羣相戒曰慎勿犯張公廬鄉人依以避難終其身盜不入境丹山在羣山中巉巖阻絶日夕雲霧往來茅茨數椽上漏下濕豺虎交横時曳杖孤往登陟羣峭徜徉泉石嘯歌自得人咸異之年六十六正襟危坐無疾而終子士楷能繼父志潛心性命之學稱儒宗焉 \\n 張次巒先生若仲 \\n 張若仲字聲玉號次巒生而韶秀讀書明理以不欺方寸為本嚬笑不茍作止語黙持之以敬若性成焉崇禎丙子與兄若化同舉於鄉庚辰成進士例選州牧性亷靜不願任煩劇改授益府長史居官清儉簡貴以禮匡宗藩請崇寛大戒嚴切不納以去就爭之益藩為之改容以母病乞休歸母沒既葬為土室處其傍聞狐兔嘷嘯輒泣下嗚嗚山居五十年清修獨善藝圃一區果蔬薯蕷度給賓祭餘悉種梅竹栽蒔灌溉身自為之時蓑箬牽犢飯隴畆與野夫雜處晚嵗益務為敦篤飲人以和遇鄉里有爭訟勸之以誠久而化焉邑濱海有蝗起羣飛蔽天觸禾稼草木葉噉盡民多聚泣或泥首禳之獨若仲所居數里内外無蝗患里賴以安嵗丁卯秋夜風雨大作所居屋盡拔若仲獨寢地上無恙黎明人視之毛髮為悚年八十四以壽終鄉人稱若仲兄弟為丹山二先生而不名與兄若化同祀鄉賢（二希堂集） \\n 張端卿先生士楷 \\n 張士楷字端卿漳浦人父若化弱冠師事黄石齋先生得聞明誠之學士楷幼穎異稍就外傅即學為詩歌古文詞超然獨往下筆立就弱冠一意屏棄舉子業潛心性命以主敬為根本嘗謂精一之學九思盡之作九思注録太極圖説定性書西銘敬齋箴各為題詞參曲禮内則小學諸書為敬學科條務合天則而不苦於拘攣以授學者為言行準漳南學者爭師之其論經濟之本必在存養之熟從性命中起經濟還從經濟中求性命斯内聖外王之學也平生踐履純懿端重温克望之如泥塑接之和氣藹然而義之所在剛介不撓雖妻孥不以情恕千駟萬鍾不以易也自學道後益卑視文藝然文益深造詩直逼少陵凡天文地輿厯象律吕無不洞覽卒年四十有七論者以士楷方漢汝南黄憲憲好臧否人物時露圭角中涵養所得未知於楷何如也所著有濮沿山人集談學録明儒林列傳土室庸言藝苑提宗靜學編等書（郡志） \\n 蔡時培先生春溶（賴繼瑾附） \\n 蔡春溶字時培龍溪人賴繼瑾字敬儒平和人二人者少倔强負志節仝受業于黄道周之門道周器之 \\n 林子篤先生邁佳 \\n 林邁佳字子篤詔安人潛心力學從薛欽宇黄石齋二先生遊著環中一貫圖説究論天人事物之藴薛以一庵子呼之年八十餘猶與同志講易忘倦云 \\n 洪阿士先生思 \\n 洪思字阿士龍溪人年十三隨其父遊黄石齋之門容止甚飭石齋器之及石齋出山思稍長乃自附於鄴山之徒日以詩歌自放末年憫其師文字散軼乃出收文于江上士大夫多重之其詩激楚清越不落時流作章草甚佳晚復入山而卒著有洪圖六經洪圖六史及敬身録（郡志） \\n 陳祝皇先生天定 \\n 陳天定字祝皇龍溪人與文穆林公釬為中表嘗師事之天啓五年成進士遭魏璫方張不釋褐而歸日與友人談經史操時藝選政海内操觚家多宗之而陳氏説書尤盛行于世會漳中不靖二十四將躪海濱窺于郡郡守施邦曜與共商捍敵之策天定繕鄉兵輕衣治戎自城以東皆主之築土堡於鎮門兩岸以固郡圉賊嘗一夜以輕舟泊浦頭天定乗月黑要之賊幾不得出自是不得内犯嵗復饑天定捐貲勸賑聚米分恤活饑民無數民為立碑紀其事崇禎辛未璫燄既熄始廷獻授官行人未幾林文穆卒遂請護喪以歸著有陳氏説書及慧山詩文全集若干卷行于世學者稱為慧山先生（郡志） \\n 凃徳公先生仲吉 \\n 凃仲吉字徳公鎮海凃一榛季子生而骯髒喜談節義時論未之許也稍長入太學聞時事闕失輒頓足或時為流涕一日在金陵聞黄石齋道周下詔獄時方飲投觴而起曰仲吉當一行為朝廷保正士遂間闗赴闕上書上覽疏大怒杖仲吉於長安門外復下錦衣獄鞫指使者錦衣喬可用盛陳刑具仲吉曰吾閩南男子見義而動死即死耳寧足怖耶可用拶其指盡折仲吉不少挫既而懷宗亦稍悟乃與道周俱論戊未幾復赦還（郡志） \\n 紀石青先生許國 \\n 紀許國字石青同安後麝人與父文疇並受業於黄石齋先生石齋弟子數百人許國年最少許以掉臂獨行年二十二舉崇禎壬午鄉試（同安縣志） \\n 王載卿先生仍輅 \\n 王仍輅字載卿漳浦人少宰志道之孫從張端卿遊家既落恒敝衣冠有姑妻於貴人仍輅不往貴人餌以千金終不顧率妻子入珠溪萬山中暮年乃還於牆東舊址築數椽曰狐死首邱耳嘗置一笠為亭四面編蘆障之竟老其中（郡志） \\n 張紹和先生燮 \\n 張燮字紹和廷榜之子萬厯甲午舉人聰明敏慧博極羣書結社芝山之麓與蔣孟育髙克正林茂桂王志逺鄭懷魁陳翼飛稱七才子與黄道周尤稱交好道周嘗云文章不如張燮一時逺近鉅公咸造廬式訪校書萬石山中刻有七十二家文選行世（郡志） \\n 范介卿先生方 \\n 范方字介卿同安人後遷漳之長泰天啓元年鄉試第一性耿介聯同志為社異趣者擯不入與銅山黄石齋道周浯州盧閑之若騰熊山沈復齋佺期尤以氣節相髙期不負所學一試春官不第見逆閹濁亂時事日非歸里閉户却掃無復仕進意崇禎改元閹黨伏法乃更北上以石齋薦授國子監助教遷户部主事晉員外郎流賊李自成陷京師方聞賊入整冠帶坐部署賊執之問倉鑰誰掌曰我掌匙安在曰頭可斷匙不可得也遂抗賊不屈死之其子登楓同之弟子員甫冠婚自家來省適值難方揮之不去殮方畢號痛出血數升絶吭於其旁有老僕為藁葬於都城同安義塋登楓附焉 \\n ○清漳何氏家世學派 \\n 考何公經學樸茂先正皆推重無異詞其書誠足為後學指南今撮其畧著于篇為何氏家學云 \\n 何玄子先生楷 \\n 何楷字玄子漳浦鎮海衞人生有異質書過目不忘天啟五年登進士時魏璫肆毒朝紳楷不謁選而歸崇禎時起户部主事榷滸墅闗事竣進員外郎七年詔簡部曹為言官大臣多推楷改刑科給事中流寇陷鳳陽燬皇陵楷疏劾撫臣楊一鵬按臣呉振纓下獄語侵輔臣温體仁王應熊旋復劾兩人朋比行私言振纓為體仁私人一鵬為應熊座主情面重則祖宗之陵寢為輕朋比濃則天下之刺譏不恤語甚切至忤旨鐫一級復疏請罷内操上又不從是時上憤在廷之臣多貪庸顧身家視君國輒泄泄思欲痛整齊之于是詔獄繁多司寇諸曹郎日不暇給有言者上疑為偏護舉朝皆結舌無敢言楷乃疏陳慎刑八議娓娓千言援祖制明國典寄匡救于將順之中天子知其諷切也一時獄稍寛楷自以身為言官不得黙朝廷每有大事時政有得失嘗侃侃敷陳議保舉言擇相請停秋決及言海寇宜勦併駮諸大臣情弊即皇陵一案楷已得罪尤復再申前説謂二輔輕視祖宗勇護私黨政本何地相率為比尤而效之弊將何極及應熊陳辨楷復駁其明旨未下應熊何知置辨必有往來偵探漏禁中語者應熊竟由此罷去葢天子亦知其敢言雖不能悉從然顧心志之未幾改工科都給事中時火星逆行天子減膳脩省兵部尚書楊嗣昌方主欵因歴引前史惑帝意楷疏駁其立言本心附會罔上及嗣昌奪情柄政楷又疏劾其非忤旨貶二秩為南京國子監丞旋丁内艱乃歸講學于紫芝書院服闋諸大臣請復原官上不許既而國用匱乏朝廷思用鈔乃召楷問鈔法至南都而京城已陷矣楷博綜羣書寒暑不輟尤邃于經所輯古周易訂詁詩世本古義最精博春秋繹尚少四公然皆為學者所傳云（郡志） \\n  \\n 　"}
{"章节": "閩中理學淵源考卷八十四", "正文": "　 \\n 閩中理學淵源考卷八十四 \\n 　 \\n  \\n  \\n 廣平府知府李清馥撰 \\n ○延平明代諸先生學派 \\n 延津為楊羅李朱四賢授受講學之區其山川清峭秀蔚仰止者不啻閩邦之岱嶽矣明代希風往哲者如王希白田希古游行簡盧叔忠田徳萬諸先生其學術仕跡卓然可考固皆昔時之流風餘緒也今録其著者載於編 \\n 編脩王希白先生暹 \\n 王暹字希白將樂人洪武丙子舉人永樂中以薦入京修五經大全由興安訓導歴官國子助教學士飭脩祭酒而下咸推重之終翰林院編脩著聲律發蒙解註（道南源委　閩書） \\n 副使田希古先生頊 \\n 田頊字希古大田人為文簡奥初領鄉薦計偕不赴讀書秬麓後登正徳辛巳進士歴官禮部郎中與張治具廖道南王用賓鄭善夫輩以文章相砥及督學湖廣闢濓溪書院規飭諸生先行後文相與講明性命經濟之學所識拔多為名雋遷貴州副使以母年老力疏乞養時年方四十餘而已撫按交薦五上不起母年九十七終頊攀號擗踊有如孺慕家居三十年絶跡城府流賊犯境頊出私貲募死士環守賊因以遁邑人徳之（閩書　道南源委） \\n 教諭呉敬昭先生恭 \\n 呉恭字敬昭南平人選為翰林庶吉士與纂脩宣宗實録以疾告歸久而踰年部文督責有司促行勉强赴部願就教職授餘干諭致仕卒恭篤志向學淡於世務天性孝友家業悉讓二兄有學古文集（閩書） \\n 教授樂廷冠先生文解 \\n 樂文解字廷冠沙縣人少好學精詣窮理沈思忘日夜以貢授吉安訓導從羅文恭洪先講學洪先與語忻然曰吾老友也檄署廬陵嵗值饑著救荒解上當道行之邑賴不困擢鳳陽縣教諭雷州教授謝病歸日與其從兄應奎酬和以老（閩書） \\n 樂先生如璋 \\n 樂如璋沙縣廩生禔躬正大以禮義自持篤嗜羣書垂訓後學弟子半出其門有四書翼經説行世（延平郡志） \\n 侍郎游行簡先生居敬 \\n 游居敬字行簡南平人嘉靖十一年進士選翰林院庶吉士改授監察御史以澄清自任巡視蘆溝按商人匿税語侵司農竦然憚之巡按應天劾偽學之聚徒游談騷擾驛傳者捕奸黨王冠寘之法出徽州民久滯疑獄劾池州守之倚相勢為墨恣者出為浙江按察僉事覈吏治畫民便利禁湖游戢戒壇杭俗為一變擢廣東按察副使湖廣布政叅政仍按察浙江累官左右布政使丁内艱復補浙時倭賊猖獗征調主客兵以數萬計旁午倉卒庫無羨贏百凡皆倚辦居敬居敬處畫無遺一子於廣日議者欲練土著汰客兵當闗而噪督撫沮喪莫為計居敬挺身前諭數語皆解散丁外艱復補山東晉都察院副都御史巡撫雲南鎮守沐朝弼故恣横居敬以分義裁之歸其所侵騰越州莊田東川蠻酋阿堂謀簒東川强奪府印擅立作亂奔烏撒致與宣慰安萬銓霑益州土官安九鼎治兵相攻十餘年不解矣至是復侵及羅雄州逼危會城居敬上疏請川貴兵聯誅之有旨令川貴撫按勘明具奏聞相視莫敢先發居敬又屢招阿堂不服乃出不意督土漢兵進勦阿堂窘急自刎死三省遂定而沐朝弼故銜居敬裁抑之言於巡按御史王大任以討堂奉朝命會勘奈何不俟勘得旨擅興兵者大任遂疏劾居敬坐逮杖繫論戍碣石而前功盡抑穆宗即位赦歸廷臣交章訟居敬召起南刑部右侍郎尋轉左髙新鄭再相欲甘心徐華亭無上事請考察科道官凡見彈劾者一網去之居敬語其所善同官曰君相必不忘華亭暨所嘗牴牾此斤斤耳僕謂君相姑舍是而一心謀宗社異日誦相業孰光大者新鄭聞之恚甚示意於其門生其門生以老論居敬居敬方為三疏上之其一言中貴擅權其一言時宰作威福其一請其鄉之羅豫章李延平從祀孔廟而先上從祀奏新鄭以中旨摘其奏詞繁稱罰俸三月而居敬遂乞歸越四月卒朝廷遣官諭祭營葬如故事居敬學務實踐身甘茹苦衣粗食糲一蓆十年漆枕櫛匣尚青衿時物宦途垂四十年諸子僅給衣食鄉評重之其峻徳宏猷古風直節一時鮮儷所著有五經旁註可齋文集及延平郡志奏議若干卷子於北於廣居敬滇南被逮時廣方登十六力辨父寃既長從三山王應鍾講學後以太學蔭授太僕累官戸部郎卒於官 \\n 鄭先生文端 \\n 鄭文端永安人幼鬻魚鹽行年三十盡棄所事從師為學精於易生徒日衆永安易學自端啟之（通志） \\n 趙雪航先生弼 \\n 趙弼字輔之南平人博學多識清潔自好邃於易教授鄉邑學者稱為雪航先生所著有雪航膚見等集今通鑒内雪航趙氏史評即其人也（延平郡志） \\n 縣令朱希純先生成 \\n 文朱成文字希純南平人嘉靖壬子舉人知於潛嚴禦礦寇時與田一菴王龍溪錢緒山會講天真書院究心理學著讀書會要越閩議略天目劍津會語鐘臺問荅續壤瑣吟藝林枝語等集（閩書） \\n 教授林茂實先生應芳 \\n 林應芳字茂實南平人弱冠扶父柩楚南■〈風貝〉風忽作抱棺溺湖水中俄觸沙畔得留歸葬如禮繇選貢訓温州遷吉安教諭南安教授解綬歸入仕家居惟以講明道學為己任（閩書） \\n 施先生明 \\n 施明南平人家貧苦學六經子史悉能通解徐文貞司理于延期以大器領教南康士慶得師及歸後進景從鄉評髙尚（閩書） \\n 縣令徐時傑先生登第 \\n 徐登第字時傑南平人以嵗薦授學博教士以身心性命之學部使者首薦之擢令容縣清守直行竟掛冠歸（閩書） \\n 教授官思敬先生寅 \\n 官寅字思敬順昌人嘉靖間應府庠貢天性孝友以道學為己任歴嘉興教授所至教澤及人眎平湖篆清介不染及歸杜門課子立祭田睦宗族（閩書） \\n 同知盧叔忠先生應瑜 \\n 盧應瑜字叔忠順昌人隆慶丁卯舉人知遂溪縣遷潮州同知治河有功掛冠歸養著書闡明格致一貫中和夜氣之旨（道南源委） \\n 教諭蕭賓竹先生來鳳 \\n 蕭來鳳字舜儀號賓竹將樂人力學甘貧事李材與語多所契合退謂人曰將樂有舜儀身體力行似可入龜山門者由貢諭饒平學者稱為賓竹先生著有演宗問答雅歌集 \\n 尚書田徳萬先生一儁 \\n 田一儁字徳萬大田人隆慶戊辰舉南宫第一選庶吉士讀中秘書遜心經濟雅以大節自砥庚午授編脩尋奉使淮藩不受藩王餽復命充經筵起居官修累朝實録旋陞修撰晉侍讀萬厯丁丑張江陵相奪情輒假旨杖諫者箝制天下同舍郎趙用賢呉中行二公與焉一儁亟與趙公志臯謀抗疏論救時王公錫爵視院篆則相戒毋累聖徳姑過張所諷勸之於是王公偕志臯及一儁張公位習公孔教詣張所首為杖者解張黙不應則奮氣昌言備責以綱常之義且曰天地鬼神其可欺乎天下萬世之口可盡箝乎語峻直甚張憤慙無地顧左右欲引佩刀自裁一儁與諸公大笑拂衣出張大恨於是志臯孔教被逐而一儁與王公錫爵先期告歸亡何張敗起故官同修大明會典然終非所樂數月復引疾歸久之起家以宫寀視留篆攝司成事居二年召修玉牒已擢國子監祭酒飭規條絶貴近闗説其序次出入一無所假有一生持刺求進越一儁故召試抑奪之生驁甚寓言譏訕一儁曰吾抗顔為弟子師當為生徒湔滌儻■〈艹昜〉狀疏上于朝斥為編氓諸士始逡巡閑軌己丑擢禮部右侍郎兼侍讀學士旋轉左教習庶吉士諄切不倦時與講求經濟與立朝大節無不人人顧化者以病請未發卒邸舍詔贈尚書諭祭給郵予葬費一儁恬淡寡慕居恒辨一介然不欲以潔自標歴宦廿餘載莫知其貧迨病篤諸門人更直侍卧榻睹所食用率粗糲疏布夫然後知其蕭然寒士也 \\n 貢士林良章先生鈿（賴汝允　何昇） \\n 林鈿字良章將樂人萬厯間貢士時宋儒羅豫章李延平二先生未與從祀鈿請於督學熊公尚文行之復刋楊龜山全集著有澹寧集行世時有賴汝允者亦請羅李從祀而龜山先生之祀則自何昇請之何賴二公皆鈿同郡人也（道南源委） \\n 董先生台庸 \\n 董台庸將樂庠生學有心得為先正典型常為其邑令傅宗臯致敬逰李見羅之門歸而與父紹幃先後著禮記説約（延平郡志） \\n 學正張先生居靜體中 \\n 張體中字居靜南平人性簡淡洽經史繇嵗貢仕香山宣城福寧學正學博行端諸生執經問難者咸與闡明宗旨及歸蕭然槃澗杜門著述有經講意詩集等刻藏於家（郡志） \\n 祝先生允文 \\n 祝允文將樂人少業成均數載試輒冠軍積分候選性恬逸不仕好學力行行坐終食口不輟誦老尤篤記詩文居家正冠修儀不妄與人交紛囂不入于耳送客不出户外而禮意誠慤雖隣人數嵗罕見其面者人以儗之宋陳布衣（郡志） \\n 貢士黄本正先生炳如 \\n 黄炳如號本正南平人淳篤好學品行卓然守父庭訓孺慕不忘膺嵗薦究程朱之學人士奉為師表（郡志） \\n 鄧仲昭先生斯薦 \\n 鄧斯薦字仲昭沙縣人年十五補弟子員篤志好學慨然以明道自任邑侯方公延以西席未嘗以私干家徒四壁常自怡然有懸鶉樂道風子可權登乙未進士（郡志） \\n  \\n 　"}
{"章节": "閩中理學淵源考卷八十五", "正文": "　 \\n 閩中理學淵源考卷八十五 \\n 　 \\n  \\n  \\n 廣平府知府李清馥撰 \\n ○建寧明初諸先生學派 \\n 按余則亮杜徳基丘永錫鄒季和張孟方諸公皆淵源建安之學託志在巖穴山谷惟時武夷雲谷間學侣尚有其人故繋心者嚮往焉非欲戢影寂寞之濱也惜年代寖逺師友莫詳矣黄氏仁溯金華宋氏之傳黄氏福楊氏壽夫李氏鐸各以治經砥行名著廟廊皆建安先正之遺範也兹採其著者載于篇 \\n 知事余孝友先生應 \\n 余應字則亮政和人早從江惟志游以私淑文公之學性凝重寡言笑恒以禮自律家邇闤闠足跡未嘗入縣門早失所恃事繼母與處繼弟以孝友稱洪武初以明經薦起為儒學訓導遷留守司知事越三載坐公文不式免歸執父喪一遵文公家禮邑人稱曰孝友先生（雒閩源流　閩書） \\n 司訓鄒季和先生文慧 \\n 鄒文慧字季和建安人任司訓元末謝職服柴桑巾服與門徒講程朱之學洪武初本郡理學推文慧為首（閩書　道南源委　通志） \\n 贊禮郎黄淵靜先生仁 \\n 黄仁字淵靜建安人曾祖定宋末居六合為兵馬副都監仁温純能詞章少時朝出受易於部使陳孟然暮抵舍質疑於仲父居徳内外皆得師學日進如雲集水湧洪武辛亥有司以仁名上福建行中書省試藝棘闈主文衡者為前進士林以順吳尚志江惟志郭麟取舍甚嚴及出榜選中三十人仁居第四年始弱齡耳明年會試南宮銓曹急用材不俟再試擢奉常贊禮郎仁初名文仁有司以犯周西伯諡加水其左曰汶仁及解名中書右丞相汪廣洋曰仁義甚弘可冠以汶乎第為名仁仁受學宋文憲濓濓甚愛之為作黄淵靜字辭而仁仲父居徳者亦竒男子年十六時中程試髙等諸老生不中譁於庭居徳請面試譁者持筆不能下面頸發赤出後改名保元為酆都丞（閩書） \\n 教授杜徳基先生圻 \\n 杜圻字徳基崇安人元杜本之孫苦學砥行以先哲為師洪武間以薦舉授甌寧訓導轉温州教授（閩書） \\n 教授丘永錫先生錫 \\n 丘錫字永錫崇安人領洪武鄉薦除工科給事自陳願學職改衡州教授永樂四年預修大典改衢州教授宣徳七年後預修太宗實録成仍乞原職改建昌教授自筮仕以來凡五典文衡人服其公性嗜學垂老不倦偕其友徐仲禮結社武夷手不輟披卒年八十有文集行世（閩書　武夷山志） \\n 訓導張孟方先生矩 \\n 張矩字孟方廣陵人父伯巖元季為崇安五夫巡檢遂卜居焉依屏山劉氏得其遺書讀之遂通五經諸禮書皆精絶洪武間薦為崇安學訓導（通志） \\n 寺丞黄汝錫先生福 \\n 黄福字汝錫浦城人博通經史任杭州府訓導勤教善誘陞太常博士永樂中預修五經四書大全及性理大全書陞本寺寺丞（閩書） \\n 修撰楊先生壽夫 \\n 楊壽夫建安人父文叔元末與兄恭叔舉浙江鄉試恭叔洪武年薦甌寧訓導改建安壽夫名松以字行通春秋孝友篤摯建文辛巳郡守芮麟薦授縣學訓導秩滿諸生請留陞本學教諭歴二十餘年多所造就典考鄉試者五會試者二宣徳中楊文貞輩交薦之陞翰林院編修預修宣廟實録陞修撰正統中致仕（閩書） \\n 李先生鐸 \\n 李鐸甌寧人涉獵五經尤邃于易洪武中以明經薦授監利教諭為文一主傳註不尚穿鑿誘掖為多（閩書） \\n 簡討蘇伯厚先生庠 \\n 蘇伯厚名庠以字行政和人父照伯厚自幼以聰敏聞比長博通經史尤精毛詩為文章援筆立就聲譽日起每自沉晦篤意事親講學絶跡不至城府以孝行見重累薦不起洪武乙丑以明經授建寧訓導後學多所造就陞晉府伴讀未赴永樂初預修太祖實録遷翰林侍書復預修永樂大典為總裁陞簡討兩典春闈文衡進講東宮卒伯厚學本誠實議論皆有根據在翰林幾十年絶無私謁與禮部尚書鄭公賜有師友之舊未嘗一至其門鄭公嘗請見必規以正言每加敬服其餘出其門者咸操守有品人有一善稱之不絶口對同寮詞氣温和罕失色于人家庭有禮法服用儉約自號素履有素履集子鑑永樂間官稽勲郎中弟仲簡（閩書　分省人物考） \\n 訓導蘇仲簡先生鏡 \\n 蘇仲簡名鏡以字行善文詞與兄伯厚弟叔敬季雅自相講授洪武初以明經薦授崇安學訓導（閩書） \\n 州判盧士明先生欽 \\n 盧欽字士明建陽人性好學五經百氏悉能貫解曰讀書非徒記誦將以行之也洪武以明經聘為儋州判卒（閩書） \\n ○助教趙志道先生友士學派 \\n 明代建安師席有立者湮晦莫詳只趙志道先生傳中載鄭文安楊文敏二公曾游其門其餘有道前修求師訪友皆散見列郡及他邦皆可考焉 \\n 助教趙志道先生友士 \\n 趙友士字志道甌寧人宋宗室裔純厚樂易洪武初以明經舉為府學訓導正已率下鄭文安賜楊文敏榮皆出其門官國子助教有文集行世（閩書　通志） \\n 文安鄭彦嘉先生賜 \\n 鄭賜字彦嘉政和人舉洪武十八年進士授監察御史時天下初定法令嚴肅郡邑吏坐罪逮繋者多既解戍命賜就龍江編次其行伍時暑甚賜諭以上恩慰撫之脱其鉗械俾各就居止旦一詣視有疾病羸弱者捐禄米饘粥之皆感悦湖廣布政司奏缺官賜秩滿遂與簡討吳文並出為叅議二人同徳恊力剔弊去蠧清簡寛直最為知名丁内艱服除改北平布政司左叅議成祖在藩賜服事甚謹被眷愛而謀國者疑之謫置安東屯未幾召為工部尚書既命督軍務河南拒靖難師成祖即位李景隆言賜罪亞齊黄逮至上問吾何如待汝遂相背耶賜曰亦盡臣職耳上笑釋之改刑部尚書復轉禮部寵遇日隆後衰病不任官冗為侍郎趙羾所間益惶悸周章上心輕之頃之卒上問翰林臣曰賜不病遽死自盡耶楊士竒對曰病矣惶悸不敢就醫藥昨在右順城門外立而仆臣命其属掖出之語未竟上曰賜故君子才不贍耳其撰文遣祭翰林諸臣退上獨召士竒曰微汝言吾幾疑之遂贈太子少師諡文安賜小心恭慎易直和厚學士解縉嘗於上前稱其足為君子（閩書） \\n 文敏楊勉仁先生榮 \\n 楊榮本名子榮字勉仁建安人漢太尉後也祖達卿有隂徳（達卿值嵗儉出積粟食人使為種樹於其縣之龍津召子弟戒之曰樹長勿以售人惟學舍杠梁浮屠老子之宫貧無室廬死無棺椁者則予之否非賢子孫繇是鄉人獲濟者衆元福建行省左丞阮徳柔作萬木圗以美之）子榮登省試第一建文二年進士授翰林編修永樂初與解縉楊士竒胡廣黄淮胡儼金幼孜被選入文淵閣付之宻務而兩制悉歸焉内閣典機自子榮始時靖難之初朝政鞅掌子榮年最少而最警敏通練一日寧夏報被圍上召七臣獨子榮在示之奏而曰爾後進也寧解此何以禦之子榮對曰聞寧夏城堅士卒習戰勅守臣隄備可耳夜半聞圍解旦召曰何善料也因獨名榮陞修撰仁宗立為皇太子以侍講進奉訓大夫右春坊右諭徳兼侍講如故五年命視邊甘肅還奏稱旨上手剖瓜賜之明年以父喪給傳歸既塟起復視事明年母喪乞歸上以北行期迫不許明年榮與學士胡廣諭徳金幼孜皆扈從八年從征至凌霄峰與廣幼孜及刑部侍郎金純夜失道幼孜墜馬廣純不顧去榮下馬為理鞍轡前復墜讓以所乗馬午見上時上遣人四索三學士及見大喜問故笑語幼孜曰此中多狼爾非楊榮詎能免乎榮謝曰僚友當然上曰胡廣金純獨非僚友耶使掌護衛勇士三百不隷于諸將賜駕前先鋒銀牌榮還京請終制賜金幣馳驛勅中官護行趣歸既至復榮官已侍諸皇孫讀書文華殿講授有程度皇太子稱之明年復與廣幼孜從北巡太孫侍行上命榮以間陳説經史兼領尚寳事凡宣詔出令及旗志符騐必得榮奏乃發比還北京命修五經四書性理大全書成宴勞之留北京二年進翰林學士仍兼庶子從還京師明年復從北巡十八年進文淵閣大學士兼翰林院學士明年定都北京營建規制多出于榮會三殿灾榮直入麾衛士遷御書圗籍翌日上喜褒賜之榮因與幼孜陳便宜十事報可榮論事激發不能容人過然羣臣或觸帝怒致不測輒從旁寛譬之侍讀李時勉尚書夏原吉皆以榮言得無死都御史劉觀以榮言得無戍邊營善探人主意談言微中以故其説得行嘗謂人曰事君有禮進諫有方為人臣以抗直賈禍吾不為也明年復從出塞軍事大小令叅决賚予優渥師還榮與幼孜皆受上賞明年從征西駐萬全軍務悉委榮晝夜見無時上時稱揚學士不名額森托噶欵塞羣臣議莫定榮獨請往受降而歸師旋明年復北征當是時上凡五出塞榮幼孜輒從周旋險阻未嘗頃刻離大軍抵達蘭河敵逺遁師亦弊上問羣臣當復前否羣臣唯唯惟榮與幼孜獨請班師上許之時浙江守臣言浙麗水與閩政和山賊熾請發兵榮曰愚民苦有司不得已相聚兵出怕益聚不可解遣一介往撫可不煩兵如其言盜果息上御帳殿從容語榮幼孜曰東宮監國久明習政務今歸當付以國事朕將老焉二人頓首還次榆木川上崩中官莫知所措榮與幼孜入御幄議喪事二人議六師在外去京師尚逺秘不發喪以禮斂龍輿所至朝夕進膳如常儀益嚴軍令人莫測或請因他事為勅遣人馳報太子榮曰皇帝大行孰敢稱勅莫若具啓人皆韙之仁宗即位進嘉議大夫太常寺卿兼前職有間進太子少傅兼謹身殿大學士尋勅賜繩愆糾繆之章始大行訃至仁宗哀亂不及詳問當時事痛定乃知賜勅曰先帝崩徂六軍在外卿盡忠謀鎮定果斷加賜白金五十兩綵幣十表裡寳鈔二萬貫白米二十石特陞工部尚書前官如故其冬勅護塟山陵勅修太宗實録命榮總裁仁宗崩宣宗即位復命總裁仁宗實録益推心委任榮與楊士竒楊溥協恭輔政天下稱為三楊士竒曰西楊溥曰南楊榮曰東楊而果斷之才卒歸榮也宣宗親征漢庶人棄交趾之議皆自榮發之二年賜勅并銀章五褒予甚至宣徳三年上北征出喜峰口榮與楊溥皆從大獲而還榮獻詩十章又明年兩朝實録成宴勞有加尋進少傅食三禄如故辭大學士禄允之有頃誥贈三代滿三載賜勅諭宣宗崩英宗即位委寄如舊賜予相屬五年乞歸展墓上使中涓輔行還至武林驛而卒年七十上輟朝一日贈太師諡文敏授世都指揮使榮歴事四朝謀而能斷中官持文書至閣必問東楊在否不在即去嘗會廷臣録囚片言立決衆皆歎服尤喜賓客善交際雖貴盛無厓岸士多歸心嘗疏舉陳循高榖苗衷三人自代或謂榮處國家大事隨機應變不媿唐姚崇而不拘小節亦頗類之正統初天下休息榮有力焉榮少從師友慨然有志古名相嘗退朝意甚不樂子讓請曰大人得毋以不肖有所累乎榮曰非也念吾職重無以報國三代以上之大臣無不怠惰荒寧為懼所以憂戚不在汝輩曾孫旦官吏部尚書 \\n 尚書楊晉叔先生旦 \\n 楊旦字晉叔榮曾孫弘治庚戌進士歴吏部考功郎中嘗考察京職有被黜而夤縁奏辨奉旨再覈馬文升倉卒欲改擬旦曰祖宗來未有此例倖門一開後將謂何竟覆罷陞太常少卿歸省還朝中官劉瑾欲要見不得遂以違限出知温州提督浙江學政瑾誅陞順天府尹時武宗未建皇儲與九卿具疏請擇宗室之賢者育于宮中尋奉勅總督京通等倉適回賊犯邊甘肅驛騷奉勅督理糧餉陞總督兩廣軍務兼巡撫番禺清逺河源等縣蘇岡十八山滴水巖等塞猺獞負固旦調集官軍土兵分道並撃斬級萬一千有竒俘獲四千一百有竒奪回被掠男女二百三十餘人牛馬輜重不可勝紀璽書褒異以母喪奔歸嘉靖初起掌南院陞南吏部尚書旋改北會桂蕚張孚敬以中旨陞學士旦率都院疏論忤旨遂為陳洸所誣有旨令致仕科道交章論薦不報旦奉母至孝雖貴顯不衰年七十一危坐而逝（通志） \\n  \\n 　"}
{"章节": "閩中理學淵源考卷八十六", "正文": "　 \\n 閩中理學淵源考卷八十六 \\n 　 \\n  \\n  \\n 廣平府知府李清馥撰 \\n ○成化以後諸先生學派 \\n 按熊氏熈為勿軒先生之裔少從三山林氏玭學易與虛齋蔡氏同稱高弟若趙蘭溪旻楊天游應詔楊文鋭鏸黄元泰三陽傳稱其授徒傳業一時師廣而門徒莫考矣其餘諸賢或以經術文學著稱或以功績節概垂名皆表表可傳述者嘗考建安風氣宋時開倡首於八閩自游胡朱蔡真熊數家以來遞衍宗風中明以後人才稍替矣然其流風篤厚大抵質有餘而文少遜其守儒服躋顯仕者規矩不踰豈非大賢之烈哉 \\n 訓導熊文明先生熈 \\n 熊熈字文明建陽人弘治壬子鄉貢士宋勿軒裔孫少從侯官林先生玭學易與晉江蔡虚齋先生同稱高弟授翁源訓導後謝病歸門人感泣道左所著有四書周易管見（閩書） \\n 副使張摶南先生鵬 \\n 張鵬字摶南浦城人正徳辛未進士授戸部主事督馬厰劾中璫私貸影射之弊衆側目擠陷賴揚一清石珤保持之武廟東巡鵬具疏諫止轉本部郎乞歸養嘉靖初起用補兵部郎陞廣東按察副使監司欲以賄脱二重獄堅執不從自免歸年八十卒鵬博覽羣書尤精理學後祀鄉賢 \\n 教諭趙蘭溪先生旻 \\n 趙旻政和人嘉靖中以嵗貢任高安訓導繼擢蘭溪教諭續以年老解組諸生詣學使阮鶚保留鶚曰師徳感人如此耶遂改行祠為書院留講學三載乃歸歸則入受業于湛文簡又二年擴明道學後進從遊甚衆嘉靖壬戌遭倭厲聲罵賊不絶聲（閩書） \\n 舉人楊天游先生應詔 \\n 楊應詔字邦彦建安人嘗讀書武夷天游峰因號天游山人少時從其祖松宦學祖試叩所欲為應詔言欲盡讀天下好書幹盡天下好事做盡天下好人年二十游庠序謁朱文公祠仰而嘆曰他日不俎豆是非夫也年三十一舉于鄉十上春官不第其時上春官時崑崙山人張詩者見其文稱為司馬子長李太白復生應詔不屑也久之遍遊趙齊魯間卒業南雍得奉常呂涇野柟之學喜其淵源有本遂師事之歸而剏道宗堂華陽山奉祀孔聖并顔曾思孟周程張朱諸賢及涇野其中掲涇野所嘗著教壁間日與叅對年友温陵蔡元偉亦潛心斯道者遂自泉往建相聚砥磨而他諸名公若鄒東廓守益王龍溪畿唐荆川順之魏莊渠校章介菴衮或見而心合或聞而神往也應詔之學以寡慾正心為立本以不愧天為歸的於古今壯猷竒烈忠義慷慨之事崚嶒激發夢寐見之雖沉潛深靜之意少而心懷軒豁殆亦聖門之為狂者所著有閩學源流及困學二録又有五經辨疑四書要義以發聖賢之旨有衛道録以闢禪有日史以自記子徳輿睦州司訓有士行（按明儒學案傳後載有楊天游集　閩書） \\n 文愍李時言先生黙 \\n 李黙字時言甌寧人正徳十六年進士選翰林庶吉士明年嘉靖改元修迎立功欲倣成祖封尚書茹瑺故事擬執政封爵黙上執政書規之改戸部主事陞兵部貟外郎差閲大同軍士戰馬鎮卒素剽悍動輒嘯呼胡侍郎瓚銜命赴鎮經畧措置乖方卒復譁黙抗疏請亟易帥變遂定調入吏部文選陞騐封郎中議復開國勲臣誠意伯暨常李湯鄧四氏爵蔭真人邵元和以符術方貴幸請封誥黙奏勿予朝論韙之兩與文武會試得葛守禮陸炳等多知名士當武試畢時就兵部宴因辨論賔禮位次忤兵部尚書王憲憲疏劾黙坐謫寧國府通判黙雖坐謫顧世宗心是黙所持以此注識之矣黙判寧國周咨隠痒陶範髦俊纂修郡乗建靖難死亡陳尚書祠精心受事不厭薄官守陞廣東僉事主屯鹽二政陞雲南副使督學政首經術崇行誼購遺書廣厲學官表賢者墓窮荒僻逺文學嚮風歴浙江叅政按察使左右布政大都端毅亷直所至有聲久之大臣以公輔器薦起太常卿掌南京國子監祭酒事博士等官得備臺諫選自黙發之陞禮部右侍郎改吏部右侍郎尋轉左庚戌秋燕京戒嚴黙奉旨守正陽門調營兵五千畫守甚設而奏令開門無困居人敵尋引去陞吏部尚書制冢宰非部長卿有殊望者弗與世宗知黙特以卿貳陟異數也嚴嵩當事前此吏部率以疑事嘗嵩嵩得從容持之黙處置堅決莫能短長奏輒報可無有留端為嵩地者遂與嵩郤久之遼東巡撫缺黙推張布政臬臬雖嵩鄉人而素疎上偶問嵩嵩遂力言不任上怒而先是咸寧侯鸞以干請不售為密書疑上上遂罷黙黙歸明年鸞以逆誅會吏部尚書員缺御批特令黙復職召直無逸殿許乗馬禁中眷注益隆未幾加太子少保復兼翰林學士方有爰立之命相嵩每阻其進客有諷明哲自保者黙嘆曰吾備位公卿年幾六十尚復何求惟有致身耳屬嵗大計戒門下毋入一賓客即同直大臣亦浹月不相往來相嵩無所得為人地以此滋不悦而先是嵩子世蕃規機利多請託侵官隂執國政黙微諷嵩曰公身許國久墳墓濡降當在夢寐曷不令嗣君一掃展嵩曰然吾將念之久之不遣復為請嵩曰孰令我一子而不長侍膝下乎君數請去何言之亟也黙曰外言籍籍宜暫行以息之嵩忿然作色於是怨黙益深會工部侍郎趙文華當浙直禦寇欲攘功請視師及還報自施勞伐謂本兵在掌握黙不為引大失望乃摭部試策題為謗訕而嵩主之誣奏下獄論死始張經赴西市黙頓足嘆人有先告嵩矣又數數於公卿間摧折文華過當至是兩人引繩批根以償其所交惡夙憾黙既得罪踰年從獄中再上書世宗注覽久之縉紳大夫咸知天威漸霽冀其復用而黙溘然卒矣隆慶改元南吏科給事中岑用賓等為黙訟寃詔復太子少保吏部尚書兼翰林學士遣官祭葬萬厯十三年追贈太子太保諡文愍録其孫銓為國子生黙博學任節矜踔奮激言論截烈屢蹈危機骯髒自如至于擘畫經濟揚搉風雅亹亹乎星貫川沛發為文章淵宏俊達有秦漢之風所著有羣玉樓稿孤樹裒談建安人物傳朱子年譜諸書皆傳于世（明史　閩書） \\n 訓導楊孟岳先生松 \\n 楊松字孟岳甌寧人正徳中貢士授廣州府訓導作人育才時時以禮教諸生學士黄佐為諸生時貧甚松却其贄重遺贈之佐父善星厯人多竒中而松謂之曰子占人多中余以文占汝子亦竒中如子矣佐果以其年魁多士松以母喪歸貧甚莫自存也乃時時自謂宇宙道義塲中不曾饑餓倒人服闋復授廣之香山香山僻在海隅士習樂游衍躭聲利松時時謂之曰陳公甫非汝隣邑偉儒乎彼以一孝亷倡道白沙崛起南服至今江門烟水白龍池之風月揭揭如在同時握鼎鼐持衡樞者今安在也而况如諸生者樂游衍躭聲利哉諸生聞言咸躍然感奮卒于官（閩書） \\n 徐尚徳先生驥 \\n 徐驥字尚徳浦城人性恬靜日以經史自娯所著有洪範解訂正及皇華詩一卷（通志） \\n 縣令朱孔温先生煊 \\n 朱煊字孔温文公十世孫少警穎讀書日記數千餘言舉鄉試非公事不履邑門令薛宗鎧嘆曰朱孔温真儒裔也嘉靖初授江西永豐令永豐俗獷狠囂訟煊一鎮以靜間有犯者必懲而婉諭之秩滿乞致仕囊無餘金居家操行醇謹子姓侍立衣冠肅然推 \\n 官林子順先生命 \\n 林命字子順建安人嘉靖癸丑進士令溧陽金壇有聲擢諫垣首疏議革冗官復條閩中致寇六事得借留都積帑及閩中屯鹽之賦肆拾萬餘以充軍餉出參楚藩晉廣東亷訪尋有忌者左遷金華推官量移南部遂解組歸命禔身髙潔居常撮集古人嘉言懿行為正氣錄自警歴官十餘年一秉清白而憂國公忠議論封駁不以詞色假人遇公正輒發憤所著有正氣録十卷春秋訂疑十二卷陽溪堂集十六卷（閩書） \\n 侍郎騰汝載先生伯輪 \\n 騰伯輪字汝載甌寧人令番禺以徳禮道民若嚴師在上不敢一日遊蕩而嬉會兵鼎沸擊太守門諸司揵户避之伯輪出乃不至亂入為吏部郎出督學兩浙聲教整嚴所掄録號得人歴廣東按察使布政使粤人葉春及以儗之先輩仕粤者莆田彭公韶臨海陳公選華容劉公大夏蒼梧呉公廷舉擢都御史操江南京條上江防八事督撫浙江值嵗凶開倉煮粥令材官四出告糴芻粟麕至力疏請改折漕綱停減織造並見報可■〈風貝〉風起海鹽防海塘堤震壞設方畧發帑脩築春汛海上忽島夷集數艅艎將入犯急率諸將擊之捕首虜百事聞恩賚有差頃之遘疾卒訃聞贈兵部左侍郎蔭一子諭祭葬（閩書） \\n 主事呉公度先生立 \\n 呉中立字公度浦城人舉隆慶辛未進士疏乞歸養父没服闋遂絶意仕進以著述為事結廬武夷山中十有七年越中太史張元忭入山訪之微諷以仕則曰士各有志萬厯十五年南禮部尚書袁洪愈給事中周邦傑巡按御史楊四知表其脩節詔府縣起送赴部辭乞終隠貽相臣書曰昔唐元和進士費冠卿以禄不逮親永懷罔極隠於池陽九華山長慶中御史李行修薦舉冠卿力辭竟許終隠愚願效之吏部復言聖世禮賢首崇恬退必使清節之臣得被寵榮乃可以亷頑立懦風勸士人詔授禮部儀制司主事竢病痊録用後推南寶丞報至中立已逝矣所著有易銓古本學庸大旨論格物書性氣説諸書（閩書） \\n 縣令楊文鋭先生鏸 \\n 楊鏸字文鋭建安人繇貢士授靈武知縣事兄銑友愛情切自少至老手不釋卷建安人士多出其門 \\n 通判黄元泰先生三陽 \\n 黄三陽字元泰建陽人黄端公之後繇恩貢任安吉州同知罷運儲常例履畝均輸悉心經營兩視州縣篆亷而有惠擢保定判卒于官吉人祀之三陽通易詩禮三經弱冠便開講席從遊千數三經並授他如天文地理隂陽醫卜靡不究心在官邸署蕭然一編自適所著有易禮詩各講義（閩書　道南源委） \\n 田仕濟先生汝楫 \\n 田汝楫字仕濟建安人喜讀書尤攻性理之學每見地上行蟻輒迂跡避之家畜雞豚非祀先奉親待賓不忍耗殺時時出遊山水吟咏嘯傲盡醉而歸子忠（閩書） \\n 巡撫魏禹卿先生濬 \\n 魏濬字禹卿松溪人萬厯甲辰進士初授户部主事陞郎中出為廣西提學陞江西副使尋乞歸起山東布政司叅議遷湖廣按察使時黔蜀交訌苗蠻礦徒表裏為患濬諭以徳意礦徒解散焚其巢千七百餘所陞江西左布政擢都察院右僉都御史巡撫湖廣病卒年七十二（通志） \\n 訓導呉世憲先生從周 \\n 呉從周字世憲甌寧人博學善文以孝友為學使宗臣所稱萬厯中應貢廷試第一訓導海鹽與友生商榷今古致仕杜門所著有石匏集史辨書疑四卷 \\n 教授李去華先生韡 \\n 李韡字去華崇安人天啓貢士崇禎壬午試南雍第一選福州教授棄官閉門謝人事著易導史略若干卷 \\n  \\n 　"}
{"章节": "閩中理學淵源考卷八十七", "正文": "　 \\n 閩中理學淵源考卷八十七 \\n 　 \\n  \\n  \\n 廣平府知府李清馥撰 \\n ○汀洲洪永宣正以後諸先生學派 \\n 按長汀自宋徐氏守忠從學胡安定深於經學受知仁宗厥後寥寥故論者謂海濱四先生倡學及楊羅李朱之學興汀中負笈者甚少元明以來儒術奮起從游有道者復斌斌矣攷洪永以降如賴氏先舒氏冕呉氏文旭章氏昱皆能淵源正的確述其師承而清脩實徳尤可風也兹擇其著者載焉 \\n 董先生璘 \\n 董璘汀州人永樂中入胄監不仕退充所學莫不淹貫興禮敦讓為鄉閭軌（閩書） \\n 舒廷瞻先生冕 \\n 舒冕字廷瞻武平人太學生游胡文敬之門得用功之要服膺靡懈冠婚喪祭悉遵家禮父母有疾衣冠侍養終制廬墓三年（閩書） \\n 教授呉景陽先生文旭 \\n 呉文旭字景陽連城人少篤學不溺時好聞呉聘君倡道遂受業其門應貢授安逺訓導啟迪生徒規教丕振會寇作當道委其勦捕直抵賊巢諭以大義賊皆感服當道以能聞遷銅鼓衞學教授丁内艱歸以不得終養為恨隠居不出林下二十餘年絶跡公門其平居敬義自持勢利不入于心睦族周貧訓子孫以勤儉或有過引咎自責年八十餘卒（閩書） \\n 郡守賴伯啟先生先 \\n 賴先字伯啟永定人舉弘治三年進士念親老乞歸養久之始為戸部主事署郎事齎邊餉督鈔闗收京倉糧清西蜀屯田悉著賢聲遷員外郎引疾歸正徳初逆瑾用事例京官養病者致仕逆瑾誅銓部屢檄不起八年擢常徳知府郡小民疲時又修建榮府中官誅求甚峻痛加裁抑民有利病興革則力為之恥為諛説多忤當道勇退而歸先師事羅一峰而與李空同相善教鄉處家後進推仰（閩書） \\n 縣令周文載先生輅 \\n 周輅字文載上杭人知上饒縣嵗祲請于朝減常賦三之一九年以疾歸（閩書） \\n 教諭謝先生文寶 \\n 謝文寶連城人潛心經學操筆成文授於潛訓導造就有成遷玉山教諭以疾辭（閩書） \\n 訓導李世玉先生元瑫 \\n 李元瑫字世玉連城人少年時父患癰躬為吮舐正徳八年以貢授袁州訓導知府徐璉檄往寧庶人府賀壽還舟將行而庶人反勒諸教官為之傳檄瑫不屈裂冠袍躍入水中以救免歸白知府備兵應王公文成討賊之舉人稱忠孝焉（閩書　通志） \\n 主簿舒廷亨先生通 \\n 舒通字廷亨武平人性鯁直學問淵源正徳七年以平宼有功拔入胄監初任會同簿補任東陽所至有聲（閩書） \\n 縣令楊子晦先生昱 \\n 楊昱長汀人知都昌縣操履端嚴布袍蔬食減偏累民糧嵗旱祈禱輒應民居遭火叩首隨滅致仕歸（閩書） \\n 童克剛先生世堅 \\n 童世堅字克剛連城人正徳癸酉應貢京師不就嘆曰此時閹寺熏燭道與世違可以隠矣遂結廬於晝錦橋東扁曰尋樂時王文成倡道東南世堅走謁請業歸而沈潛體認充然有得邑人稱曰尋樂先生孫大樑 \\n ○王先生廬淵學派 \\n 王廬淵先生未詳俟考焉 \\n 孝亷范文堅先生金 \\n 范金字文堅上杭人性沈靜寡言從王廬淵受春秋永樂癸卯以經義甲一省正統間典始興陵水二庠教既以疾歸養二十餘年士子樂從之（閩書） \\n ○許先生浩志學派 \\n 許氏浩志亦一時師表 \\n 教諭許先生浩志 \\n 許浩志連城人正統中鄉薦以親老就養授同安教諭將奉親之任抵家遇寇發率鄉人登冠豸寨協力保障邑賴生全（閩書） \\n 教授李善徵先生慶 \\n 李慶字善徵連城人受業於許浩志素富文辭尤長詩賦任封川學諭多所造就遷撫州學教授便道抵家值沙寇攻縣與浩志籌辦方畧備禦之寇平偕其徒童昱倡道開講後改任温州卒于官孫元泰字汝嚴講學遵禮胸中具韜畧以嵗貢授太平訓導值倭亂當道延之叅謀遂致克捷尋告歸會賊先後逼城元泰偕當道贊畫督勦以勞致疾卒孫元泰（閩書） \\n 童道彰先生昱 \\n 童昱字道彰連城人少從李慶遊甚為器重及長慕呉聘君學私淑其門不樂仕進卜築文溪之東名曰東臯清隠李慶為作東臯清隠賦 \\n  \\n 　"}
{"章节": "閩中理學淵源考卷八十八", "正文": "　 \\n 閩中理學淵源考卷八十八 \\n 　 \\n  \\n  \\n 廣平府知府李清馥撰 \\n ○嘉隆以後諸先生學派 \\n 嘉隆以後諸先生皆崇尚閩學宗派而品式規畫猶儒者之選也彼時時尚異趨而沈氏士鑑李氏世熊皆能求師問學卓有豎立其論著亦多足稱可覘風尚之懿云 \\n 通判陳體元先生仁 \\n 陳仁字體元歸化人嘗從湛甘泉若水學嘉靖元年由明經授廣西府通判時粤地文教未闢仁至大為闡揚激勵士類蒞民有惠政致仕歸以講究性命為事士林宗之（通志） \\n 州守鄧元植先生向榮 \\n 鄧向榮字元植自清流徙居長汀嘉靖甲辰進士授户部主事監督淮運杜絶諸弊以直言忤時謫六安同知轉嘉定州甫二日聞父病遂棄官歸舊業腴者悉推與弟著有正學準則太極通書考惜隂考等書（通志） \\n 恭靖裴元闇先生應章 \\n 裴應章字元闇清流人隆慶戊辰進士授行人奉使徳晉二府陛見奏對進止有度神宗目屬焉擢吏科給事遷兵部都給事所奏制馭悉中機宜念邊將玩愒大吏相與為欺蔽遂劾罷撫臣之棄師憲臣之昏庸與勲臣之不法將臣之縱賊唆卒者風采肅然江陵當國嘗建議三嵗一遣大臣行邊應章言糜費當罷大璫保欲取冏寺馬三千疋應章議勿予遷太僕少卿所上疏給闗防嚴舉劾戒侵剋覈寄養諸事皆稱旨著為令力請歸省抵舍旬餘而母氏病終轉太常正卿議侑享祔葬禮下禮臣報可鄖卒辱撫臣將為亂廷議非應章莫能定被命馳往未至先檄諭以禍福語甚切至亂卒計窮自縛至數百里外迎應章應章集衆斬其魁餘無所問闔境晏如自鄖入為戸部右侍郎復請歸養久之而父沒神宗即家起應章為少宰所推轂皆海内賢士已請歸襄葬事晉南司空遂得疾力辭屢疏不允乃强赴立法疏錢幣諫採鷹架木糾中貴人濫索省水衡錢甚多尋乞歸復起南太宰累疏懇辭虚席者三年卒諡恭靖有集若干卷（通志　閩書） \\n 黄士登先生科 \\n 黄科字士登永定人學問淵美博究羣書學者多師事之將貢而歿士類惜焉子益純領鄉薦（閩書） \\n 教授賴公弼先生祐 \\n 賴祐字公弼清流人才敏博學治書經旁通春秋以監生任臨桂教授一時科甲多出其門（閩書） \\n 訓導蔣先生永洪 \\n 蔣永洪連城人授訓導莅教三年引疾歸晚彌好學鄉弟子從受業者日衆守道安貧恬如也（閩書） \\n 教授盧念潭先生一松 \\n 盧一松號念潭永定人萬厯間以貢授吉王府教授謂宗藩之學與韋布異乃摘四書中切於修齊治平者各一條名曰要學三編以進王嘉納之所著學道要端井田議化俗議醒心詩宗孔集行於世（通志　閩書） \\n 李嗣英先生穎 \\n 李穎字嗣英上杭人天資雋異年十三或授以老子書曰學者當師孔孟何用此為從永豐邱賢遊都諫邱弘謂穎詩文煙霞風月陶寫性情皆自然流出居梅坡著有梅隠稿又輯宋元鄉先輩詩名杭州風雅集（通志） \\n 教授李安定先生瀾 \\n 李瀾長汀人孝友端方學遵朱子以躬行實踐為主萬厯間由明經授松溪訓之任距松溪三十里遇鄉人言母卒瀾痛哭不俟家報即馳歸服闋改訓漳平陞諭安定再陞授平海未任卒 \\n 縣令賴巒宗先生維嶽 \\n 賴維嶽字巒宗永定人萬厯間舉人由永春教諭歴興寧令嗜古學多著述有古今裘金湧集半豹集行世（通志） \\n 孝亷沈先生士鑑 \\n 沈士鑑長汀人少孤力學博洽羣籍崇禎己卯舉於鄉有清夢齋詩集四書叅註孔門崇祀議藏於家（通志） \\n 裴先生汝申 \\n 裴汝申清流人善詩文與李本寧曹學佺相唱和後挈家入南山有薜月軒文集十卷行世（通志） \\n 督學李不磷先生于堅 \\n 李于堅字不磷清流人崇禎辛未進士起家汾州司理遷禮部郎中提督浙江學政著有呉楚遊集西河集水花長句（通志） \\n 李元仲先生世熊 \\n 李世熊字元仲寧化諸生受業於漳浦黄道周性穎悟博極羣書論著褎然成一家凡墳典經史以及釋典道書醫卜星緯之學靡不淹貫著有寒支集寒支二集行世又修寧化縣志新裁獨抒為通儒所稱（通志　二希堂文集　汀州府志） \\n  \\n 　"}
{"章节": "閩中理學淵源考卷八十九", "正文": "　 \\n 閩中理學淵源考卷八十九 \\n 　 \\n  \\n  \\n 廣平府知府李清馥　撰 \\n ○邵武明初諸先生學派 \\n 按邵武宋代人文特盛迨元諸儒學不衰大抵皆闡經論道之作至有明講述者頗少若朱氏欽陳氏泰之風節鄒氏大猷之經術一時風表尚有典型焉 \\n 教諭鄒星臺先生大猷 \\n 鄒大猷字星臺建寧人歴益陽教諭矩步動遵先民傳經授徒務在實行遇人雖年少必均以禮或訓以格言云（道南源委） \\n 督學花藴玉先生潤生 \\n 花潤生字藴玉邵武人永樂二年進士幼穎敏書史過目不忘知古田縣創公署興學政教民種藝為子弟置書籍親課其業轉知鳳陽太和二縣歴浙江僉事吏部尚書王直薦其經學通明轉提督浙江學政年七十引年歸行李蕭然家居二十餘年風節愈勵自號介軒有介軒集（閩書） \\n 巡撫陳吉亨先生泰 \\n 陳泰字吉亨邵武人舉鄉試第一除安慶府學訓導正統初廷臣交薦擢監察御史巡按貴州大軍征麓川嵗取土兵二千為鄉導戰或失利輒取土兵首級冒功賞泰奏罷之再按山西時百官俸薄泰言羣臣禄入厚者三石薄者一二石所折鈔又不能即得乞量增禄廩俾足養亷然後治贓則貪風自息事格不行六年夏以災異下詔求言恭請言官糾彈大臣去其尤不職者而後所司各考覈其屬帝從之言官劾者甚衆賜罷者數人而己後出按山東擢四川按察使不踰年蜀中大治鎮守都御史寇深忌其才名隂諷所私參議陳敏誣奏泰杖殺人下刑部獄其人實自溺水死久始白復官于謙薦守紫荆闗額森入犯闗門不守復論死景帝宥之命充僉事官自劾景泰改元陞大理寺右少卿守備白羊口轉都察院右僉都御史鎮守易州節制紫荆倒馬等闗及沿河闗口五年陞左僉都御史疏理徐州呂梁二洪及臨清濟寧諸處河道七年巡按蘇松常鎮及嘉湖諸大郡免租詔下泰知恩未得均有富室田多額輕其重者多在貧下因推廣周文襄法令以五升之田倍其賦而官田之重止取正額於是賦額不損貧富均適英廟復辟被譖左遷廣東按察副使連丁内外艱會四川寇亂復起為左僉都御史巡撫其處蜀中老穉聞泰至奔走相告曰陳憲使復來矣州郡望風解組者數百人陞右副都御史巡撫淮揚等處兼督漕運成化元年乞歸甚切許之泰儀度脩整天性孝友常慕鄉先哲李忠定之為人平居謹黙似不能言立朝論事纚纚如倒囊出珠素勵操行三為巡按懲奸去貪風稜甚峻累保障重地積有勲勞未嘗矜色於官無行誼者怒目切齒必除之乃已以此被讒貶斥其志不少回致仕歸囊無長物閉戸理舊書間出遊山水哦詩酌酒囂然有餘安成彭文憲時嘗與莆田柯詹事論人物柯曰清操如吉亨吾閩少有文憲曰天下士也何止閩中晉王亦稱陳御史剛風勁節須於古人中求之（明史　閩書） \\n 教諭陳先生子良 \\n 陳子良邵武人永樂間以貢任光澤教諭學規嚴整訓迪有方邑士以經術顯者多其造就（閩書） \\n 員外郎余孟高先生隆 \\n 余隆字孟高邵之建寧人聰敏慷慨仕吏部員外郎居官恬退自守不履豪貴門少師楊文貞楊文敏先後冢宰蹇義及師逵黄福皆器重之子志 \\n 僉事鄒先生允隆 \\n 鄒允隆名昌以字行泰寧人博學多才舉正統壬戌進士授太常博士陞寺丞改太僕丞天順改元與翰林侍講學士王諫並使安南時安南經黎季犂之變久昧朝儀允隆與諫據禮裁正夷酋悚服還復命丁外艱服除仍丞太僕尋轉廣東提學僉事教諸生以立身行道不徒習章句文詞而已尋卒 \\n 巡撫朱懋恭先生欽 \\n 朱欽字懋恭邵武人少與甯堅友共志考亭學聞呉康齋倡道西南不逺師之成化壬辰進士授寧波推官潔白自持讞獄惟允召入為御史論列侃侃銜命視河遇澇災輒發陳賑乏見尸横野掘廣塚掩葬之旋勅巡按貪吏望風解綬出為浙江按察副使進按察使陞左布政使儼恪端莊官常整肅節濫觴之費謹啟鑰簿正之司秩禄外秋毫無茍取積羨財倍夙昔勒石以示後來擢都御史巡撫山東首劾方面官不公不法事某等若而人正徳初逆瑾氣焰遣使詣治索綵繒五百疋有司具以請欽呵斥使者輒趨歸遂與瑾隙會瑾嫉同監王岳譖謫守陵南京抵臨清賜死欽疏言陛下首政朝野仰望威福之權不宜下移刑賞惟公方能即叙太監王岳謫守皇陵既不白其罪狀賜死中道尤未厭乎人心臣諗岳為劉瑾所忌必瑾讒毁以惑陛下雖岳死弗足惜而瑾漸甚可畏伏望察岳非辜誅瑾讒賊庶天下臣子頌陛下之仁恩睿斷草就遣人齎進有止之者欽曰此瑾矯制擅柄之漸吾守土大臣安得無言瑾奪欽疏不奏乃媒糵其短欲擠之先是欽以東人酣酒遂嚴鬻酒之禁至行連坐法使濟南推官陳元魁覺之犯者枷其項有民汝林之鄰人為酒林懼自縊死林母欲奏聞元魁與之十金知府趙璜亦與穀二石至是為東厰所詗瑾勅錦衣衞百戸陳俊束欽逮獄欽即去冠裳跣步就束立就道不内顧既入京師結竟其罪與璜同坐免官而元魁為謫戍吏以失解弓張事罰粟三百石輸大同府欽躬詣互納家人請代不許曰天威咫尺萬里敢罔耶尋又文致其罪罰粟輸甘肅未行而瑾伏誅赦復原秩致仕家居衣冠儼坐竟夕無惰與鄉人語必依孝弟禮義每嵗孟春舉行冠射古禮示人與新會陳文恭獻章晉江蔡文莊清相善其辨王岳事詳蔡虚齋集作文典實詳贍善書有晦翁風骨卒年七十有七所著有畏庵集 \\n 庠生朱徳夫先生昻 \\n 朱昻字徳夫邵武人郡庠生穎異有文才嘗從教授宜興周衝講致良知之學鋭然以聖賢自勵事二親孝待戚屬仁郡守呉國倫稱有古人風旌之扁（閩書） \\n ○縣令黄廷獻先生琮學派 \\n 按廷獻先生志乗稱其自少即志為己之學教士先徳行而後文藝大端可識矣 \\n 縣令黄廷獻先生琮 \\n 黄琮字廷獻邵武人以太學生知安逺縣亷謹靖恭以愛人為主被搆逮繫未白而卒民哀慕之琮自少即志為己之學繩趨尺步不茍徇時事親盡孝居喪謹禮與人交誠信不欺教人先徳後文一時造就為多（閩書） \\n 同知甯永真先生堅 \\n 甯堅字永真邵武人九嵗補弟子員師事黄琮弱冠遊呉聘君之門比壯領鄉薦屢試禮部不偶卒業太學大司成邱文莊器重之年五十授鳳陽府同知未及再期卒堅早失怙事母至孝母有疾視起居奉湯藥夜則假寐母側衣不解帶家居講授善開發人志意從遊之士多所成就所得修脯之資悉以歸母與弟共之尤致力冠昏喪祭鄉射諸禮一時風俗為變其莅官寛而不縱正而不激嘗以巡撫大臣檄督開郵湖畔新河區畫有方功成而民不擾鳳陽民思之 \\n  \\n 　"}
{"章节": "閩中理學淵源考卷九十", "正文": "　 \\n 閩中理學淵源考卷九十 \\n 　 \\n  \\n  \\n 廣平府知府李清馥　撰 \\n ○嘉隆以後諸先生學派 \\n 嘉隆以後諸儒述録頗少恐遺闕必多俟再攷 \\n 庠生王昭武先生岳 \\n 王岳字昭武邵武人邑庠生資性純潛喜談性命有志聖賢之學聞四方高雅洞見性宗者不憚跋涉北面之遊近溪羅先生門以明徳為宗遂為羅門高足生平矩步繩趨有儼若思氣象居家嚴正動遵古禮（閩書） \\n 貢士高先生尚賢 \\n 高尚賢邵武人沈潛善文辭究心性命確然以聖賢自勵清貧有守幼年失怙事母孝待弟友愛淹貫百家善於開誘後學生平得力惟毋自欺三字凡對之人矢之己無非是者有書數篇未付剞劂氏以貢卒學使者熊公按臨舉鄉賢不果别號文台居士 \\n 丘子聚先生九奎 \\n 丘九奎字子聚邵武人性端直凝重動循矩度常慕臺溪先生之為人年未四十謝去青衿于凡經子史百家九流三教靡不擷咀聞有竒書不逺百里借閲率手録之常曰聖賢心法寄於六經佛老之精不出吾道範圍而諸子之散見者亦足資羽翼所謂莫不有文武之道者也居家不尚巫覡祭喪用家禮所著有弋獲解六卷臺溪浣花詩集二卷 \\n 黄世表先生克正 \\n 黄克正字世表泰寧人性資純樸潛心道學遊李見羅之門講脩身為本之學 \\n 江仰齋先生嶠 \\n 江嶠字維鎮泰寧人私淑朱子之學孝弟端謹篤志力行以五經教授鄉里嘗語學者曰正心誠意在格致後原非一味寂守常時提醒此心使動無不當便是身修見羅先生呼為老友世稱仰齋先生 \\n 縣令蕭先生重熙 \\n 蕭重熙泰寧人生平砥行希蹤聖賢以選貢令靖安地苦賊而民疲多方綏靖以艱子乞休空槖而歸饘粥不繼 \\n 主事黄先生世忠 \\n 黄世忠建寧縣人嘉賓孫萬厯中舉人為東陽教諭擢刑部主事乞歸居小園抱甕灌蔬長吏罕識其面著有經濟集十二卷麟經旨定四卷碧澗流玉四卷 \\n 舉人張禮言先生能恭 \\n 張能恭字禮言邵武人崇禎庚午鄉薦第一所述有李忠定奏議選禹貢訂傳天地大文八十卷（通志） \\n  \\n 　"}
{"章节": "閩中理學淵源考卷九十一", "正文": "　 \\n 閩中理學淵源考卷九十一 \\n 　 \\n  \\n  \\n 廣平府知府李清馥撰 \\n ○福寧明初諸先生學派 \\n 福寧僻在海隅宋時名流輩出延至元代儒宗尚踵起相承至明如蔣氏悌生林氏珙陳氏自新林氏偉高氏頤皆精専儒學教士傳業稱躬行實體之儒雖元之遺獻而實有明一代倡學之師也程氏鉅夫謂自鄉儒先游紫陽之門而絃誦衣冠盛自鄭氏樵師氏古教授而經術明其所由來尚矣 \\n 訓導蔣仁叔先生悌生 \\n 蔣悌生字仁叔福寧人檢身勵行雅不出仕洪武初舉明經任本州訓導教誘諄諄多所成就著五經蠡測五卷微詞隠義多發前人所未發（閩書　道南源委） \\n 訓導林仲恭先生珙 \\n 林珙字仲恭福寧人篤信力行以開來學為己任舉明經授本州訓導雖窮約泰如也 \\n 助教林孔徵先生文獻 \\n 林文獻一姓陳字孔徵福寧人博通經學旁及子史舉明經授國子助教立教有方生徒仰之（閩書） \\n 縣令高應昌先生頤 \\n 高頤字應昌福安人孝友天性臨財以義親沒廬墓三年教授鄉校旬暇輒至墓所拜哭洪武間舉孝亷召對稱旨遂授海鹽知縣卒于官著詩集傳解（閩書　道南源委） \\n 陳貢父先生自新（子孟龍） \\n 陳自新字貢父號敬齋寧徳人通五經精易本傳義而推衍以皇極經世書從遊者衆著有起興集等書行世子孟龍字霖卿博學能文洪武初舉明經歴廣東僉事 \\n 林先生偉（子仕夔） \\n 林偉寧徳人學問該博與高頤余復為友義方之教甚嚴子仕夔學行俱粹以亷能見稱官通直郎孫祖泰知建昌軍 \\n 給諫林廷吉先生文迪 \\n 林文迪字廷吉寧徳人弘治乙丑進士授刑科給事中遇事敢言奉命清糧卒於廣西文迪性敏質粹學博識醇著有五峰遺稿（通志） \\n ○長史周質夫先生斌學派 \\n 按周質夫先生在明初以經學著識楊文敏於童年授之以業後為國子師多士悦服固亦一時師範也 \\n 長史周質夫先生斌 \\n 周斌字質夫寧徳人嫺雅夷曠明詩禮二經教授建寧嚴立教條作新士習與郡大夫語皆政教大端雲南平進賀表稱旨賜金幣秩滿太祖召至便殿承顧問以質直見重拜中都國子司業約度明信諸生悦服陞齊府左長史輔翼開陳一以正道丁内艱卒楊文敏公微時斌一見竒之親授以業語之曰子器識非常他日逺到惜予老不及見也所著有國子先生文集（閩書） \\n 縣令陳鼎夫先生新 \\n 陳新字鼎夫福安人永樂十二年以貢入國子從楊文敏公學知海陽縣時賦重民困求其弊悉去之每春巡省田野勸課農桑始終不倦（閩書） \\n ○陳先生廣學派 \\n 按先生及門者多而獨著莊敏林公觀莊敏立朝讜論出處諸大節其熏炙師門所得多矣攷莊敏之門如林氏■〈夂上日下〉恂恂言行嘗論學者必以養素自重為先一時師友講習固有淵源哉 \\n 陳先生廣 \\n 陳廣寧徳人隠居授徒多所成就林莊敏聰嘗受業焉既貴寓書於廣稱其自得真趣非語言所能形容者（閩書） \\n 莊敏林季聰先生聰 \\n 林聰字季聰寧徳人正徳己未進士為刑科給事中景泰元年轉都給事時當英廟之世承平日久言路茀塞聰感激論事無諱及英廟北狩以後益與同官葉文莊盛矯厲奮發所彈劾皆切近内侍及當柄大臣多因以下獄去者迨額森將送英廟還廷議迎駕景帝既即位有日不利駕還心欲薄其禮聰獨請備鑾輿鹵簿景帝廢英廟皇太子自立己子衆唯唯署牘聰獨難之方欲極論而罷尋遷春坊司直大學士商輅言六科不可無聰仍補吏科都給事中領司直俸戸部侍郎張睿國子祭酒劉鉉並用母喪奪情聰上疏侍郎六卿之亞祭酒師儒之宗忠孝大節不可少欠乞命依例守制不聴復上言君親人道大倫忠孝臣子大節未有忠君不繇孝親薄親能厚君者也禮臣有父母之喪君三年不呼其門髙皇帝定制斬衰之服父母皆一冒喪匿喪俱有罰禁所以扶綱常維世教豈不嚴哉曩者國家多事内外近侍方面等官奪情起復此令共濟時艱一時權宜也今邊事寧謐方面已皆不許而在京猶或踵舊臣誠愚昧以為大臣之中有一身去就係國安危猶若可言若一槩為例弊且貪戀名爵亷恥不顧視天親若路人希異數如常事伏望當金革之不試舉先朝之舊章禆益世道殊非淺鮮景帝所立太子薨聰上大寶八事及脩徳弭灾二十條中言今三尺兒童悉念太上皇徳獨恥皇太子見深何故見廢時日曷喪之謡繼出臣不知為誰陛下幸而聴臣仍將太子立為東駕又言陛下宜虚已省躬戒玩好之蕩心戒嬪御之燕溺戒用度之過奢戒逸樂之忘返戒爵濫施戒刑濫及又言唐虞三代無有釋道之教齋醮之事然而享壽益髙傳祚益久庶政惟和萬事咸寧自漢以後或捨身施佛或迎骨入禁信非不専奉非不至而壽未見隆祚未見永治未見古若二教亡益明甚近者在京寺觀既有齋糧以飯僧又有燈油以供佛一月而齋幾度旬日而醮幾壇甚至内府亦行脩設供奉之費既多齎襯之儀不少雖曰内帑實出民脂以為為民祈福而民艱自如以為為國禳灾而天灾屢見伏望悉行停罷庶幾當務為急聰平居恂恂不為竒異遇事正色讜論確不可奪景泰中諫議之臣惟聰與葉盛為首稱嘗領會試考官汲汲焉恐失一士吏部選註未嘗或徇私請輒指斥改易當事者外雖敬憚中實銜之尚書何文淵以選法不公為聰論罷聰復時時忤大學士陳循都御史王文循文諷諸御史劾聰十三道溥等奏聰自劾去何文淵之後數挾制吏部尚書王直紊亂選法詔多官廷鞫以大臣専擅選法論坐當斬并劾直等阿勢聴囑而大學士髙穀獨持正議保持之禮部尚書胡濙亦曰給事七品官也儗以大臣囑託公事也儗以選法二者不合遂不與疏歸卧病不朝上遣中使往問對曰臣故無疾也聞欲殺林聰不覺驚悸景帝始知聰被搆左遷國子學正英宗復辟超遷左僉都御史賑山東饑全活甚衆還遷右副都御史捕江淮鹽賊籍其魁而已三年丁内艱明年起復固辭終制不允至署院曹欽反錦衣官校報復仇怨凡欽姻識一切逮繫人心知寃度無免理聰力爭出之又一時幸功者妄取首級京師人至不敢夜出門聰按論捕賊功必生獲其人成化二年江淮旱饑人相食右僉都御史呉深巡視民瘼無狀命聰代之九載秩滿陞右都御史七年出巡撫大同逾年致仕越二年起掌南院事又三年召入為刑部尚書加太子少保又明年乞致仕不許十八年卒贈少保諡莊敏所著有見菴文集奏議八卷（閩書） \\n 林先生■〈夂上日下〉 \\n 林■〈夂上日下〉寧徳人嘗從林莊敏游安貧樂善恂恂言行諭學者必以養素自重為先年八十餘 \\n  \\n 　"}
{"章节": "閩中理學淵源考卷九十二", "正文": "　 \\n 閩中理學淵源考卷九十二 \\n 　 \\n  \\n  \\n 廣平府知府李清馥撰 \\n ○正嘉以後諸先生學派 \\n 按黄氏乾行陳氏裒皆以儒學顯著而立朝又卓然餘或求師取友或建白當時固皆特立有守君子矣 \\n 郡守周懷玉先生璞 \\n 周璞字懷玉福寧人嘉靖四年舉于鄉從呂涇野講學以潛心力行見稱判廣州覈市舶斥絶常賂陞上思知州諄諄講論蠻俗一變經營物力以築城門嵗成一門四門成擢思恩同知尋擢知府首戒九司曰地方多事皆因爾輩爭立今若覬紊繼法毋貸吕馬者岑猛黨也聚衆為梗兵備曰有周守在毋憂旬月馬服罪且納金為謝累却之入覲乞休不允徑歸粤民兩齎撫按檄至州促復任竟不起璞與人交若飲醇有過婉諷俾自悟而中介有不可徇者著一石摘藁與弟珉同以孝友稱（閩書　通志） \\n 縣令呉汝礪先生鈺 \\n 呉鈺字汝礪福寧人教諭宣城卻贄恤貧師鄒東廓守益汪東麓佃講學淑士令公安以不阿歸宦槖蕭然書十數篋而已叔■〈王季〉孤寒鈺為立嗣匀以己産兄鐸死無子敬禮寡嫂弟鏻早逝撫其二孤庠友程珩疾革偕周璞旦夕省侍及沒珩妻李亦亡偕璞舉其二喪焉（閩書） \\n 郡守黄大同先生乾行 \\n 黄乾行字大同福寧人父子厚青田訓導嚴直不阿子四長乾清恂恂孝友會試下第製絹衣父知詰之跪伏自責乾徳知宣平鋤强戢吏乾行舉嘉靖三十二年進士授行人歴戸部郎中出守重慶誨士阜俗卒于官所著有禮記春秋日録四方傳之乾行倜儻負義兄乾清病夜覓醫于鄉遇虎不顧乾清子復早卒為昏嫁其孫及孫女弟乾道夭無子養其婺終身（閩書） \\n 兵備陳邦進先生褎 \\n 陳褎字邦進寧徳人嘉靖二年進士選侍御史劾胡侍郎提督大同逗遛疏立獻廟疏廖冢宰私閣臣所親因乞終養十餘年起復巡按江西夏言為相欲毁民居以益苑囿書以諷之云費鵝湖之變幾至滅族相公方締歡魚水當造福子孫霍韜嘆曰真御史也左遷韶州推官復謫判泗州久之為慈谿令毁淫祠以祠呉相闞澤唐相房琯之有功徳於慈者陞廣西兵備有平獞賊功尋致仕著禮記正蒙騮山集行世（通志　閩書） \\n 訓導薛宗舉先生公應 \\n 薛公應字宗舉嘉靖十七年貢士訓導盱眙教諸生以躬行實踐之學三年乞休子孔洵事公應孝有士行學者稱為企泉先生 \\n 李先生中美 \\n 李中美福寧人博學好禮雖盛暑衣冠儼然嘉靖晏駕中美蔬素三日與袁槱林子燧陳喜談詩著詩書玉篇直音（閩書） \\n 張美中先生絅 \\n 張絅字美中叅議蘭曾孫也惇尚孝友篤志讀書長於詞賦阮雲塘陳鰲溪以文章氣節相髙時號三傑（閩書） \\n 袁先生槱 \\n 袁槱福寧人天禄公裔樂易俶儻輕財仗義入深山中苦躭經史與李中美談詩教子學古諸兄弟服其友愛（閩書） \\n 陳希和先生喜 \\n 陳喜字希和福寧人績學渾樸蚤喪父獨事母孝養至老不衰母年髙多病躬伴母寢晨昏温凊衣食櫛盥至牏厠瑣猥未嘗假他人年九十四（閩書） \\n  \\n 　"}
