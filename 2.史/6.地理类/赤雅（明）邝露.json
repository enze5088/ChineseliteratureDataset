{"章节": "●卷上", "正文": "  \\n ●卷上 \\n 　 \\n  \\n ○土司世胄 \\n 土司，惟诸岑最强。胄出岑彭，画像云台，精应列宿，布星祭神，威拟王者。世为外臣，颇袭得法。其女珠衣雀扇，火齐金镫，乍见讶为仙者（一本作仙人）。 \\n ○形势 \\n 四府三十七州，形势宛然一衰周战国图。区分畛埒，远交近攻，虽暴寡凌弱，残杀夺略，终莫能越其尺寸。其主幼弱寡昧，则头目用事，似三家六卿之类。寡弱甚者，割村为质，如列国割地献城之例。然有年月刻版，岁盈则反，倾义重士，有似四君（一本作四公子）。但鬼门铜柱，士非逃亡流窜，愤世嫉邪（一本作俗），甘心修蛇之口者，孰肯胝茧而蹑之？是以碣石空悬，而雕龙之士罕至也（一本作矣）。 \\n ○法制 \\n 土司法极严肃，鞭笞杀戮，其人死无二心。民怯于私愤，勇于公斗，似秦。严刑峻法，娴于文司，似郑。商贩入其境，以二枪交植境上曰关（一本无关字）。税未输而越关者，许射之。既输，暮行露宿，货物狼藉，无敢睨者。 \\n ○布伯 \\n 土目称其酋曰布伯，谓其百姓曰提陀，命其女奴曰■〈犭巢〉婢。布伯，布令之长者。提陀，可以涕涶人也。《南史》：王琨■〈犭巢〉婢所生，指是。 \\n ○岑家兵略 \\n 《岑氏兵法》：七人为伍，每伍自（一本无自字）。相为命，四人专主击刺，三人专主割首。所获首级，七人共之。割首之人，虽有照获主击刺者之责，但能奋杀向前，不必武艺绝伦也。 \\n ○狼兵 \\n 狼兵鸷悍，天下称最。多非真狼，土官亲行部署乃出。性极贪淫，动不可制。严志明律，用之胜；否则败。 \\n ○瑶人祀典 \\n 瑶名軬客，古八蛮之种。五溪以南，穷极岭海，迤逦巴蜀，蓝、胡、盘、侯四姓，盘姓居多。皆高辛狗王之后，以犬戎奇功，尚帝少女（一本作主封于南山），种落繁衍，时节祀之。刘禹锡诗，\"时节祀盘瓠\"，是也。其乐五合，其旗五方，其衣五彩，是谓五参（一本作参五）。奏乐，则（一本无则字）。男左女右，铙、鼓、胡、卢、笙、忽雷、响瓠（一本忽雷下有匏字无响瓠二字）、云阳。祭毕，合乐，男女跳跃，击云阳为节，以定婚媾。侧（一本作例）具大木槽，扣槽群号。先献人头一枚，名吴将军首级。予观祭时以桄榔面为之，时无罪人故耳。设首，群乐毕作，然后用熊罴、虎豹、呦鹿、飞鸟、溪毛，各为九坛，分为七献，七九六十三，取斗数也。七献既陈，焚燎节乐，择其女之姱丽娴巧者劝客，极其绸缪而后已。十月祭多（一本作都）。具大王，男女联袂而舞，谓之蹋。瑶相悦，则男腾跃跳踊，负女而去。 \\n ○云亸君兵法 \\n 云亸娘相思寨兵，能以少击众。部署之法，将千人者，得以军令临百人之将；将百人者，得以军令临十人之将。一人赴敌，则左右大呼夹击，一伍争救之。一人战没，左右不夹击者，即斩；一伍之众（一本作人），皆论罪及截耳。一伍赴敌，则左右伍呼而夹击，一队争救之。一伍战没，左右伍（一本无伍字）。不夹击者，即斩；一队之众，皆论罪及截耳。不如令者斩，退缩者斩，走者斩，言（一本作言语）惑众者斩，敌人冲而乱者斩，敌以金帛遗地（一本无地字），拾者斩。其功赏之法，战没者、临阵跃马前斗，因而破敌，虽不获级，而能夺敌之气者，受上赏。斩级者论首虏，斩级而冠同伍者，辄以其伍属之。 \\n ○亸娘盛饰 \\n 瑶女握兵符者，得冠偏■〈髟上目下〉之玉，披紫凤之裘，曳蝶绡，佩文犀之印，望之若神人矣。何谓偏■〈髟上目下〉？中以暖玉琢双凤头，握发盘之。《北齐·礼服志》：八品女冠偏■〈髟上目下〉结，与此略同。凤裘，白州绿含凤毛所织，色久逾鲜，服之辟寒。蝶绡，冰蚕所珥（一本作成），织作（一本作以）蝶纹，轻逾火浣，服之辟署。谚云：凤裘无冬，蝶绡无夏。■〈走票〉雪无前，择云无价。\"■〈走票〉雪，骏马名也。 \\n ○四姓髻鬟 \\n 髻有芙蓉，有望仙，有怀人（一本作仙人），有双蛇（一本作双龙），有孤凤，有浓春，有散夏，有懊侬，有万叠愁，有急手妆。其下者（一本无者字），有稚髻，有垂鞭，有盘蛇（一本作盘陀），有鹿角。豪家髻鬟稍不称者，群笑之，目为丁妆。锦，有鹅头锦、花蕊锦、蛇濡锦，以蛇膏泽之，辟毒雾，入水不濡，亦名龙油锦、簇蝶锦，以熟金为之，古诗\"惆怅金泥簇蝶裙，春来犹得伴行云。\" \\n ○卉服 \\n 南方，草木可（一本有以字）。衣者，曰卉服。绩其皮者，有勾芒布、红蕉布。弱锡衣，苎麻所为。《淮南子》，弱锡，细布，一端数金。火浣布，布有三种：毕方麻者，一端数金；祝融木者，一端百金；火鼠毛者，一端千金。绩其花者，有桐花布、琼枝布、娑罗布。其精者，曰娑罗龙段、吉具布，又名班布、桃花布。南中千叶桃花，似牡丹，穗长尺许，织穗成布，文胜火浣多矣。但过冬则散。《南史》：齐武帝乘龙舟游江中，絍越布为帆繂，鍮石为足，榜人皆著郁林布。帝王夸为炫耀，其珍可知。 \\n ○鸟章 \\n 鸟毳之精，织成文章者，谓之锁袱。鸟毳之粗，市于狑獞，谓之鹅罽。诗曰\"鹅毛御腊逢山罽。\" \\n ○瑶仙 \\n 居思娥，隐贵县南七十里居思岩。灵果纷敷，食之五蕴皆香，怀之，迷不得出。人或遇之，问其姓名，必曰：\"居思娥，山中（一本作下）人也。 \\n ○龙母山 \\n 容县南白一本无白字。花村，有龙潭，渟泓莫测。瑶女饮水，为龙所据，阴云罩幕。既归，常有寒气，人莫敢（一本作能）近，女亦勿觉也。岁余产龙，无血，水数升，下云雾扶去（一本云下雾挟去），母无恙。数年母卒，既殓，龙拥其骸向潭。潭侧（一本云：龙来拥抱其骸，向潭之侧）万峰回拱，成一月堂。众随去，石裂，龙负骸入，龙出（一本作入）石合。与褒城张鲁女浣衣事同。庾信所称南国女郎砧者，是也（一本无与褒城张鲁以下二十二字）。庙在梧江，祝风雨辄应。（一本作验）。 \\n ○李龙宅 \\n 至元间，兴业大李村李龙，好修炼。一日谓妻曰：\"体痒甚，暂浴，汝姑待之。\"雷雨大作，妻惊视，遍体鳞生，属妻曰：\"我岁一来，当以米糕祀我。\"语毕，挟云雷（一本作雷雨）而去，至今赫然。 \\n ○生丁白丁黑丁 \\n 樵结斑衣，儿时即烧铁石烙其跟跖，沁以蛇油，重跰若鞹。穿箐走棘，履险若（一本作如）夷。 \\n ○丁妇 \\n 黔面绣额，为花草（一本作卉）、蜻蜓、蛾蝶之状。嫁则荷伞悬履以戒途。 \\n ○炼刀 \\n 儿时选精铁如儿重，渍以药水。及长，咒时炼曰：\"刺熊冲坚，服以终老。\" \\n ○毒槊 \\n 毒槊无刃，状如朽铁，著人无血而死，意列子所称宵练者耶？ \\n ○结纳 \\n 瑶老暗结城市豪杰，号曰招主，自称曰耕丁。招主复结官府左右为耳目，透漏缓急，朝发夕闻（一本云：有事朝发夕闻，无透漏缓急四字）。 \\n ○野战 \\n 临敌比偶而前，执枪者乍前乍却以卫弩，执弩者口衔刀而手援（一本作执）矢。矢尽，投（一本作援）弩夹刀（一本无夹刀二字），与枪俱奋。 \\n ○誓师 \\n 凡有仇斗，杀牛聚众，封神盟誓。其法令人忘苑。先期刻木插于山椒，以示不诡。 \\n ○狑人（狙人附） \\n 雕题高髻，状若猩狒。散居莽中，不室而处。饥拾橡薯，射狐掘鼠，蜂虿蚳蝝，甘生如荠。卉衣鸟言，重译四姓。狑外曰狙，其风罔闻。意庄生所称狙公云。 \\n ○獞官婚嫁 \\n 獞人聚而成村者为峒，推其长曰峒官。峒官之家，婚姻以豪侈相胜，婿来就亲（一本作婚）女家五里外，采香草花萼（花萼，一本作异花）结为庐，号曰入寮。锦茵绮筵，鼓乐导男女而入，盛兵为备。小有言，则肃（一本作璘）兵相鏖。成亲后，妇之婢胜忤婿意（一本作逆婿者），即手刃之。能杀婢媵多者，妻方畏惮；（一本作惧）；否则懦而易之。半年始与婿归，盛兵陈乐（一本有焉字）。马上飞枪走球，鸣铙角伎（一本无角伎二字），名曰（一本无曰字）出寮舞。 \\n ○浪花歌 \\n 峒女于春秋时，布花果、笙箫于名山，五丝刺同心结、百纽鸳鸯囊，选峒中之少好者，伴峒官之女，名曰天姬队。余则三三五五，采芳拾翠于椒水湄，歌唱为乐。男亦三五群（一本云三五成群）歌而赴之。相得，则唱和竟日，解衣结带，相赠以去。春歌正月初一、三月初三，（一本云三月三日），秋歌中秋节。三月之歌，曰浪花歌。 \\n ○收魂 \\n 峒婿远归，则止三十里外，遣瑶眊持篮往迎之。脱妇人中■〈礻日〉贮篮中，曰收魂。瑶眊者，巫也。 \\n ○獞丁 \\n 冬编鹅毛，夏衣木叶。抟饭掬水，以御饥渴。缉茅索绹，伐木驾（一本作架）楹，人栖其上，牛羊犬豕畜其下，谓之麻栏子。子（一本无下子字）长娶妇，别栏而居。 \\n ○丁妇 \\n 娶日，其女即还母家。与邻女作处，间与其夫野合。有身乃潜告其夫，作栏以待，生子始称为妇也。 \\n ○毒矢 \\n 射鵍（一本作鸩）捕蛇，以合百草。炼时日，作毒矢。仰射飞走，透肌及骨，百不失一。 \\n ○罗汉 \\n 贵少贱老，染发剃须，喜作罗汉。罗汉者，恶少之称也。 \\n ○攻掠 \\n 凡有攻掠，祷鬼誓众，乃推渠长（一本无渠长二字）。峒官把酒，赐绿熊、练崛、锦雉、氀毼。绿熊辟尘，锦雉善斗，欲其绝尘而斗也。练崛，臂衣也。氀毼，战服也。厚给其家，曰枪头钱。攻峒劫瑶，报仇雪耻，始有交锋。攻村则闻风而遁，占其田庐，徙老弱而居焉。性极耐饥，啖■〈卤上皿下〉数颗，则凡草木皆可啖食。狼兵至，即（一本无即字）遁匿深箐绝峤。官兵追之，徐行长啸，若蹇驴之逐飞兔也。 \\n ○獞妇畜蛊（一本作行蛊） \\n 五月五日，聚诸虫豸之毒者，并置器内，自相吞食，最后独存者曰蛊。有蛇蛊、晰蜴蛊、蜣螂蛊。视食者久暂，卜死者迟速。蛊成，先置食中，味增百倍。归或数日（一本作月），或经年，心腹绞痛而死。家中之物，皆潜移去。魂至其家，为之力役，犹虎之役伥也。其后夜出有光，熠如曳彗，是名飞蛊。光积生影，状如生人，是名桃（一本作挑，生）影积生形，能与人交，是名金蚕。于是任意所之，流毒乡邑。杀人多者，蛊益灵，家益富。恭富昭贺，蛊术公行。峒官提陀，潜得知其状，令巫作法厌之。取妇埋地中，出其首，浇蜡然之，以召冤魂。魂不为附，獞妇代鬼返骂，乃死。否则，不能置之法也。鲍明远诗\"吹蛊痛行晖\"，盖飞蛊也。按《周礼》：\"土训掌道地图，道地慝。\"疏云：地慝，蛊事，人所为也。周时（一本作礼），荆扬不入职方，王制南不尽衡山，则西北亦有益矣。《国语》曰：\"宵静女德，以伏蛊慝\"。谓女惑男如蛊，使人形神双丧，精魂为其所役（一本作摄）也。张衡《思元赋》：\"咸姣丽以蛊媚兮，增嫮眼而蛾眉。\"则房中亦有益矣。何必鴂舌雕题，骚人羁旅，始为惑哉。 \\n ○天姬破蛊 \\n 凡中蛊者，颜色反美于常。天姬望之而笑，必须叩头乞药。出一丸啖之，立吐奇怪。或人头蛇身，或八足六翼，如科斗子。斩之不断，焚之不燃。用白矾浇之立死，否则对（一本作筹）时复还其家。予久客其中，习知其方，用三七末、荸荠为丸，又用白矾及细茶分为末，每服五钱，泉水调下，得吐则止。按古方，取白荷服其汁，并卧其根所。（一本无所字）。呼蛊者姓名，则其功缓也。 \\n ○大良 \\n 与獞同类而性稍异。有户口版籍，较民更淳，喜输租税。人至其家，不问识否，辄具牲醴饮啖，久敬不衰。同类有无相资，一无所吝。多为獞人占杀，散处城郭，为人灌园。 \\n ○犵人 \\n 犵人山田瘠埆，十岁九饥。纤仇必报，隳突汉界，攻剽村落。或误杀人，则以牛畜为偿，曰人头钱。 \\n ○獠（一本有人字） \\n 獠俗，略与与獞同，而嗜杀犹甚。居无酋长。深山穷谷，积木以居，名曰干栏。射生为活，杂食蛊豸。 \\n ○郎火提陀 \\n 山中推最有力者役属之，名曰郎火，余止曰火，最下者曰提陀。 \\n ○罗汉楼 \\n 以大（一本作巨）木一株，埋地作独脚楼，高百尺，烧五色瓦覆之，望之若锦鳞矣（一本作然）。攀男子歌唱饮啖，夜归，缘宿其上，以此自豪。 \\n ○祭枭 \\n 獠人相斗杀，得美须髯者，则剜其面，笼之以竹，鼓行而祭，竞以徼福。 \\n ○蚳醢 \\n 山间得大蚁卵如蚌（一本作斗）者，用以为酱，甚贵之。按《内则》腵修蚳醢即此。 \\n ○蜜唧 \\n 取鼠胎未瞬未毳，通身赤蠕者，淹以蜜房，饤之盘上（一本作中）。蹑蹑而行，夹而啮之，唧然有声。\"朝盘见蜜唧，夜枕闻鸺鹠。\"子赡尝云。 \\n ○蜗牛脍 \\n 山中有蜗，壳可容升者，以米水去涎，竹刀脍之，角大如指，甘脆，去积解毒。余东粤亦食之，鲜有如其大者。 \\n ○无头鲊 \\n 山中有物，形如蚕蛹，无头蠕动。獠人得之为鲊，食之令人不寒。昔陶璜守九真，筑城，得一大者，长十九丈，大二十围，无头蠢动。割其肉如脂（一本作猪）肪，为臛甚香美（一本作甚美且香），璜食之，三军皆食。又名地蚕。 \\n ○卜岁 \\n 岁首，郎火以土桮十二贮水，按辰布列祷之，经夕启视，有水则其月不旱。 \\n ○插翅春（按《桂海虞衡志》《齐东野语》，当作插翅春） \\n 山獭骨，能续骨，解箭毒。用为丸，胜海狗肾，一枚一（一本作十）。金，私货出界者斩。山一本无山字。獭性最淫，凡物皆交，交至一二日不休。有獭，则诸牝悉避。獭无偶，獠女采药歌箫，獭闻气，即跃抱其身，遂扼杀之。验之法，令妇人擦手一呵，取至掌心（一本作上），骨喜跳舞，否则鼠璞猴胎之赝耳。 \\n ○龙盐 \\n 龙■〈卤上皿下〉，龙生三卵，一曰（一本作为），吉吊，上岸与鹿交，精遗草木，结成蒲桃，号曰紫稍（一本作绡）花。美人采之，用于帷箔，胜插翅春矣。 \\n ○飞头獠 \\n 飞头獠头将飞，先一日，颈有痕匝如红缕（一本作线），及夜状如病，头忽飞去。须臾飞还，其腹自实，其觉如梦。虽獠不知也。予尝入石袍山涧中，偶（一本无偶字）。见二头，一食蟹，一食蚓，见人惊起。食蚓者尚衔蚓而飞，蚓长尺许，双耳习习，如飞鸟之使翼也。獠俗贱之，不与婚娶（一本作嫁），欲绝其类。予按占城有尸头蛮，本妇人，目无瞳子，飞头食童子粪。粪尽，童子辄死，妇目益明。堪与此獠为婚，一笑。 \\n ○鼻夷 \\n 鼻夷，獠族，鼻如垂钩，隅目好杀。深明水脉，采猿臂鳄牙为笛，吹作龙声。间出市盐，与之酒，鼻饮辄尽。 \\n ○白棍 \\n 白棍，獠子一本作人。采白木为棍，寝处不离。用之但闻风声，形影双灭。观之作书，胜公孙脱舞。 \\n ○■〈犭冰〉人 \\n ■〈犭冰〉亦獠类，嗜杀过于獠。父子有隙，狺狺反噬，弑父则疾走。得一犬谢母，母亦不恨。噫！杀父犹可，况杀母乎？斯又■〈犭冰〉之罪人矣。 \\n ○狪人 \\n 狪亦獠类，不喜杀，善音乐。弹胡琴，吹六管，长歌闭目，顿首摇足，为混沌舞。獠之有狪，犹獞之有大良也。 \\n ○斑衣山子 \\n 山子，散处横州震龙、六磨诸山，无版籍定一本作室。居。斫一本作凿。山烧畲，射生轻死。夫妇交媾，插青路衢，以断行迹。不知误入，即张弩射之。媾精入地，是生短狐。善抚之，能以夷人出没之情告也。 \\n ○斑衣种女（本无此则） \\n 种女与山子同类，垂手善舞蹋蹋歌，短裙及膝，坐则双膝齐跪，执礼甚恭，有盘古风。刘禹锡诗：\"蛮女軥舟音，蛮衣斓斑布。\" \\n ○乌蛮国 \\n 乌蛮，古损子产国，即乌浒蛮也。生首子，辄解而食之，曰宜弟。味旨，则献其君。君喜之（一本无之字），而赏其妇。妻美则让其兄，兄乐之（一本无之字），而宜其弟。其中有滩焉，即今之乌蛮滩也。汉建武中，国除（一本云，汉建武间除其国），蛮（一本无蛮字）遂散处山谷，其风不改。又十里为海棠桥，有秦少游笔迹。 \\n ○西原蛮 \\n 邕柳西，宜融接畛，唐黄洞蛮，黄少卿其产也。 \\n ○广源蛮（源一本作原） \\n 邕州西南隅侬智高，广源（一本作原），酋也。二蛮聚落甚众，左右江汉之外，羁縻州峒，皆其地也。狄青平智高之后，侬氏之良者得赐宋姓。今姓赵者，即其后也（一本云，今姓赵者，是其苗裔）。 \\n ○苗 \\n 苗，自为一类。其女善为汉音，操楚歌，挂■〈钅义〉留客，能为鸲鹆舞。生女则还母家，曰一女来，一女往。 \\n ○巴人 \\n 怀远，石阵临溪，阴风惨人，犹闻鬼哭。昔武侯立营于此，夜令云：\"枕石者去，枕草者留。中夜撤军（一本作中夜撤营），遗种斯在。尚能操巴音，而歌乌乌。 \\n ○疍人 \\n 疍人神宫，画蛇以祭，自云龙种。浮家泛宅，或往（一本作住）水浒，或住水澜（一本作栏）。捕鱼而食，不事耕种，不与土人通婚。能辨水色，知龙所在，自称龙神（一本有人字）。籍称龙户，莫登庸其产也。 \\n ○马人 \\n 马人，本林邑蛮，深目猳鼻，散居峒落。献岁一至军府听公，不与瑶獞同群。韩退之诗：\"衙前龙户集，上日马人来。\"佥曰伏波遗种也。 \\n ○印娘 \\n 邕宜以西，有野女焉。处于石洞，含灵抱一，白皙皎好。百岁后（一本作外），容发差黄，乃下山采药补益之。椎结裸跣，皮若犊鼻，垂腰盖膝。群雌无雄，遇男子辄负去，倾洞求合。惊死者掩之，生者复还故处。泄其真气（一本无气字），寿至百岁。若盗小儿，必至其家视之，群骂咒诅，则夹而还之。缘崖走屋，其行如风（一本云，捷如飞）。误堕网罟，以手护膝（一本作腰）而死。腹有玉印文，类符玺。唐蒙《博物志》：\"日南有野女，群行不见夫。其状且白，裸袒无衣襦。\" \\n ○木客 \\n 木客形如小儿，予在恭城见之。行坐衣服，不异于人。出市作器，工过于人。好为近体诗，无烟火尘俗气。自云（一本无云字）秦时造阿房宫采木（一本有因以二字），流寓于此。予尝见其赋《细雨》云：\"剑阁铃逾动，长门镫更深。\"又云：\"何处残春夜，和花落古宫。\"按唐诗：\"酒尽君莫沽，壶干我当发。城市多嚣尘，还山弄明月。\"木客所作也。苏长公云：\"山中木客解吟诗（一本云山中木客解吟诗，即此，无下数句），然则诗学渊源，其来远矣！予家罗浮，有鸟各为一色，五色毕集，必兆嘉客，鸟名木客，与此不同。\" \\n 按志载，虔州洛山有木客鬼，其义未详。闻荣山之巅，有怪物焉。木客方饮酒歌吹乐甚，忽见一人，长二丈有奇，面阔三尺，□□乌喙，背有肉翅，一本作翼。俯观一本作视。乐器，嬉嬉而笑，垂舌至地。木客大惊，欲走不动，其人温语之曰：\"侬非能一本无能字。伤人，能□歌舞耳。\"一本无耳字。木客神定，歌舞复作。其人拊掌大笑，声振林樾，垂舌嗒嗒而去。 \\n  \\n   \\n  "}
{"章节": "●卷中", "正文": "  \\n ●卷中 \\n 　 \\n  \\n ○山川论略 \\n 余穷历九郡，南尽衡山，然后知先王建国亲侯，其道大也（一本云，然后知先王封建之道之大也）。夫先王建国，必因山川，审远近，辨物则，以左右民。故建瓴之势立，臂指之义顺，势立而内强，义顺而外服，然后（一本无然后二字）霸王之业可成也。若悉割两江，东包廉、钦、浔、郁，以北尽乎宜、柳之境，属之南宁，使自为牧镇，则两江溪峒，可驰尺版而服。既用两江之兵，南略交趾，优有余裕矣。此所谓臂指之义也。若夫桂林，故衡湘地（一本作趾）也。天文分野，上属翼轸。九疑、苍梧之山，形势曼衍，首起衡岳，腹盘八桂，而尾达乎苍梧。湘漓二水，分绕其下。桂林据其上游，若屋极焉（一本作然）衡、永、邵、道、桂、柳诸郡，缀附广西，并故辖桂、昭二郡，其封略固已伟矣。此所谓建瓴之势也。况荆湖地远，行部使者病不能遍。衡（一本作沅）湘数郡，岁调兵食以给广西，犹之不属之属也。予说知属狂僭，语曰：\"刍荛之言，明者择焉。\" \\n ○崇山 \\n 崇山有欢兜故宫，四十里即至越裳。杉谷起古崇山竹谿，从道明国来，于崇山北二十五里。合水欹钦，藤竹明媚，有三十峰，夹水直上千余仞，诸仙之窟宅也。 \\n ○石人山 \\n 石人山，下枕藤水，三两对坐，举指兴会，丰姿朗然。招之不来，方知其为石矣（一本作也）。 \\n ○鬼门关 \\n 鬼门（一本无鬼门二字）关，在北流四（一本作西）。十里，两峰对峙，中成关门。谚云：\"鬼门关，十人去九不还。\"日暮黑云霾合，阴风萧条，苍鸆啼而鬼鏁合，天鸡叫而蛇雾开。唐宋诗人，谪此而死者，踵相接也。行数一本有十字。武，有一大石瓮，中有骷髅骨五色，肠皆石乳凝化。予大书四字其上，曰：\"诗人鲊翁。\"见者毛骨倒竖（一本云毛骨森森）。黄鲁直诗：\"人鲊翁中危万死，鬼门关外更千岑。\"沈佺期诗：\"昔传瘴江路，今到鬼门关。此地无人老，迁流几客还。\" \\n ○昆仑关 \\n 狄武襄上元夜夺昆仑关，破侬智高。关扼宾邕两界，水于此南北分岐。岭险仄，皆通诸夷。若据昆仑，须防间道。 \\n ○粤西入安南（一本有国字三路） \\n 一由凭祥州出镇南关，一日至文洲。一由思明州入邱温，过摩天岭，一日至思陵卅。一由龙州入，一日至平西隘。 \\n ○容州三洞天 \\n 都峤，太上宝元洞天。白石，秀落长真洞天。勾漏，玉阙宝圭洞天。 \\n ○七究 \\n 南方，山溪间谓之究。有西古（一本作古西）郎究、金山郎究、越裳究、九德究、南陵究、文狼（一本作郎）究、无劳（一本作穷）究、金鸡究。 \\n ○二壶城 \\n 戕歌，汇龙融二江，过柳州，环绕如壶，谓之壶城。水既北来，还转向北，城则居其腹。所谓江流曲似九回肠也。太平亦有壶城，北曰壶关。水形不异，但差小耳。太平盖五石之瓠，龙城则长房之壶也。 \\n ○兰麻道 \\n 自理定西行，兰麻乌纱峰，峰刺天，仅容足。又极险隘，无间道。每过岭，擘天直上；至绝顶，又悬空而下，连绵不穷。闻之飞云九折，尚能服牛乘马，方之蔑如矣。 \\n ○勾漏洞 \\n 勾漏洞在地上，不烦登陟。外敞豁，内幽邃。暗溪穿贯，与北流水合。乘桴而游，水清无底，潆洄诘曲（一本作潆洄曲折），与石争奇。仰见大星炯然，细（一本作审）视乃石穿一孔，透天光入，依依如贯。月楂洞，对高崖，飞鸟敛翼，灵境罕秘，夏间荷叶田田。若见荷花，岁必大稔。 \\n ○立鱼岩 \\n 岩在柳城西南数里许，山小而锐，似鱼怒升之状。腹间有洞，石分红白二色，若珊瑚枝架白玉楼。 \\n ○李白岩 \\n 岩在藤县，高五十余丈。中多翡翠、白猿、泽芝、芳杜，有天然琴荐，下激流水。白流夜郎，赏憩于此。 \\n ○何侯山 \\n 何侯山在苍悟，尧时有何侯者隐此。夏禹时，五帝赐药器一函，拔宅上升，今为太极真人。 \\n ○火山 \\n 苍梧火山，传（一本无传字）闻南越赵陀埋神剑于此。又闻（一本无闻字）云，下有宝珠，月星皎洁，冷光烛天，如蛾眉洛伽、南岳圣灯之状。其在泰山谓之仙镫，罗浮谓之珠镫，崇善白云洞谓之佛镫。隆安火焰泉，夏则有光，谓之龙镫，君山谓之蛟镫。予所见尚多，不能尽述。要之，郦道元云：\"其山以火从地中出，故亦名荧台矣。\"其说似长。对山为冰井寺。 \\n ○银殿山 \\n 银殿山，在照州恭城，与九嶷相望。山皆白石，四隅生白石笋。其高触天，浮云绕之，状如宫阙。对麓曰金芝岩，金堂紫房，是之（一本无是之二字）自出。 \\n ○阳朔道上诸峰 \\n 阳朔（一本有道上二字）诸峰，如笋出地，各不相倚。三峰九嶷、折城、天柱者数十里，如楼通天，如阙刺霄，如修竿，如高旗，如人怒，如马（一本作齿）啮，如陈将合，如战将溃。漓江、荔水，絪织其下。蛇龟猿鹤，焯耀万态。退之\"水作青罗带，山为碧玉簪\"，子厚\"海上千山似剑芒，秋来处处割愁肠，\"子瞻\"系闷岂无罗带水，割愁还有剑芒山，\"鲁直\"桂岭环城如雁宕，苍山平地忽蚁封，\"皆实录也。 \\n ○七百里松阴古道 \\n 自桂城北至全湘七百里，夹道皆长松（一本云，七百里皆长松夹道）。秦人置郡时（一本无时字）所植，少有摧折，历代必补益之。龙拿凤跱，四时风云月露，任景任（一本作补）怪，色色绝伦（一本云，色色不同）。予行十日，抵兴安，至今梦魂时时见之。 \\n ○独秀山 \\n 独秀山，独如黻冕，有王公贵人之象。颜延之出守，读书其中，有五咏堂。西有雪洞，乳名最奇。下临月牙池，山翠尽落，今入靖江（一本无江字）王邸（一本有中字）。飞楼舞阁，隐出树杪，金碧华虫，绚烂极矣。对之如一幅《小李山水图》，丽而不俗。 \\n ○叠彩山（西清宝积山附） \\n 桂城北重门夹山，东曰叠彩，西曰西清，状如石城玉叠（一本云状如石城山，无玉叠二字）。山麓曰寿圣寺。寺后有穴，自然生风，丹陆赫而含冻，乌鸢堕而清暑，名曰风洞。风洞左折曰叠彩洞，奇石堆垛，灿若琼珉。其后则尧山蔽天而下，前眺漓水，斗鸡白雉，巨象橐驰，若驮经听法之状。其左一峰曰平越，右一峰曰四望。浮云淹（一本作掩）日月，长江亘终古。水落潇湘，寂寞（一本作寥）长迈。北人至此，多轸乡情。元常侍构奇（一本作齐）云亭其上，志思也。予旅游寡情，乡思已绝，笑读亭记，谓未必尔。有顷，见独秀山金碧辉煌，鸡径历历，忆去年残腊，与乔生、宋生，同凭一几，看《小李将军画》，宛然在目，作诗寄之。朗吟之间，不觉落泪，喟然叹曰：\"古之人，不予欺也。\"于是循岭而下，游混沌岩。明月已举，见蟾鹤于越，诸峰石纹横布，纯为紫黛，真巨灵之鸿彩也。徐步过华景洞，入岩光亭。亭后雉堞四垂，磊砢多石，篆曰\"西清宝积山\"。闻秦城角声而返，时夜将半。 \\n ○榕树门（一本作榕城门） \\n 榕树（一本作城）门，古桂州南门，唐时所筑。上有榕树一株，两根苞缠丸矿，跨门而生，车马辚辚，皆从树根而出。至正间忽悴（一本作枯）平康（一本作章），唐元公祭之，复生。 \\n ○桂林三峤 \\n 台城之峤在大庚，骑田之峤在桂阳，都庞之峤在九真，萌渚之峤在临贺，越城之峤在始安。是岭有五而桂林擅其三矣（一本作焉）。 \\n 按骑田接郴州，今名黄岑山，或名黄箱山也。其支峰楚粤分界。 \\n 萌渚，即桂岭，在富川北，与楚江华为界，水南北分流。其山产锡，又名锡方。在城中者，乃西清宝积山也。志载误。 \\n 越城，在湘漓二源间，今名分水岭。 \\n ○华岩洞 \\n 华岩洞，在灵川西南二十里，高数仞（一本云高数十丈），显敞寡俦，香泉萦绕。世传常有桃花片，阔寸许，从洞中流出。壁上仙人诗，云：\"岩前流水无人渡，洞口碧桃花正开。东望蓬莱三万里，等闲归去等闲来。\" \\n ○屏风山 \\n 双岩，划天拔地峭竖（一本作立），外（一本无外字）无杂树，弥望皆长松。岩中十余丈隆起，如层台。侧有绿石高二丈，形如覆钟，水滴乳鸣，鞺鞳不绝。蹑石磴五十盘，出通明门，山川城郭，历历如指诸掌（一本云历历在目）。其下为壶天观（一本止此）。范致能铭曰：\"心尘目华，三昧现前。我提一壶，弥罗大千。无有方所，四维上下。此三昧门，溥施游者。\" \\n ○秦城 \\n 秦始皇发卒戍五岭地，为秦城。城北二十里有岩关，鸟道，不可方轨。秦取桂林象郡，兵勒湘南，握其喉咽。临瀜漓二水间，去桂城八十里。 \\n ○宝圭洞 \\n 宝圭洞，即勾漏正洞。石室中玉宸道君，及葛真人石像，五季时迎至南海者。一本无者字。宝圭在石室东，秉烛而入，有丹灶床几，盘翁碾臼，诡形怪状，神摹鬼刻。约半里至水涯，循梯陡下，棹小舠以行，波光澄明，蒸霭温■〈目奥〉，四时无冬春（一本云四时皆春）。举首见金光如长虹亘天表，乃石罅透日影而下。舍舟蹑梯，攀萝直上。曲磴飞栈，如瑶阶玉埒。小石细碎罗列，如杯如斝，又如杨梅荔枝，充满垛叠，莫可名状。转仄，仅容跬步，直穿太阴洞。后出山腹，则宝圭（一本有洞字）。之东。洞中室曰蟠桃，广三四百步，仰视高处，不见其顶。西小室洞朗外瞩（一本无朗外瞩三字，有有字），自然石榻，平铺叠架（一本无平铺叠架四字），可瞑可踞（一本无可踞二字）。与东门（一本作洞）对，正如两腋。 \\n ○水月洞 \\n 水月，东距勾漏三十里，骨脉（一本作格）。嵚崎，至水月（一本水月作月下），则石体逾瘦，峰崚逾峭。西北清涧，潆洄曲折。跨野桥渡涧入洞，虚明显爽（一本显爽作爽垲），可坐数百人。乳溜凝悬，清湍互激，若海若献琛。明珠巨贝，错出于惊涛怒浪中。右折秉炬入洞，水石益怪，削为芙蓉，伸为仙掌，涡为盘，立为柱。爰有神钲，悬如满月，击其两面，作雌雄声。石坎通涧（一本作洞）。以火烛之，群鱼皆舞。攀岩凿空，出西南左折，一峰峭竖，洞在其腹，是名天马。马蹄蹋石入寸许，不计其数。天马西行，度两峰，抵钧天洞。洞出山半，石廉利，不堪正步。手援足徙，至一小潭。越潭至洞，洞枕潭水，有石如颓云垂垂下，叩之若考钟。又有悬磬，戛之如哀玉。洞下有洞，叩之，鞺鞳有声。复陟上洞，轩豁敞朗，天光入焉。其广可列数筵，令人下洞伐鼓钟，声满天地。仙仙乎，如坐九宵，聆钧天之奏。 \\n ○七星栖霞洞 \\n 洞口悬空，如碧玉壶，匪圆匪方，如日落波心，动荡成质。从洞口入，石索悬锦鲤鱼，挂于云半。左有石楼，唐祀玄元于此。乾宁中，临贺令郑冠卿来游，遇二客饮酒奏乐，与之笛，勿（一本作不）能声。临别，谓冠卿曰：\"方今四海斗争，群雄角立，重敛赡兵，盖亦天数。王乔、许逊之徒，皆临官即升道果。子其勉之。\"出晤，负刍曰：\"碧空之乐，女知之乎？乃日华、月华君也。\"跬步失所在。后门为玄风洞，洞内一湾流水，莫知去来。上跨石桥，中有石莲，须瓣毕具，嗅之微香，半开半落于其中。过此，非炬勿瞩。次龙潭，次仙人卷衣巷（一本无巷字），次鸣球，次凤翔，次石田。墩塍历历，广二亩许。其康庄坦途者，约六七里。其险仄不能通人者，窍洞庭，通九嶷，灵怪不可致诘。 \\n ○玄岩 \\n 南溪之阴，枕新泉，连（一本无连字）。幽野，田园鸡犬，疑非人世。中有大石屋，俯临清漪，仰弄白日（一本作石）真奇观也。其中一洞九室，西南曰白龙，西北曰玄岩。夕阳千峰，桂水一碧。玄岩之上曰丹室，白龙之右曰夕室。龙洞委蛇，险梯（一本无此四字）仙窟、仙室。又北是（一本无是字）曰石室，九洞谽谺，乳脂凝注。一俯一仰，如伞如辇，如栾栌支撑，如莲幕藻井。左顾右盼，似簾似帏，似偃松欹竹，似海荡云（一本作鱼）惊。其（一本无其字）中有玉池玄井，唐李渤：\"玉池若无水，元井昏不测。\"山之阳曰刘仙岩。 \\n ○玩珠洞（按《广西通志》当作选珠洞） \\n 伏波山，东枕漓水，盘盓钻注，骊龙穴焉，名玩珠洞（一本云，洞名玩珠）。高数百丈，如层城复道。其最奇者，有石悬空而下，状若浮一本作游。柱，去地一线不合。闻昔有神人名揭谛者，试剑于此。下产玉树，似珊瑚枝（一本无枝字）而白。庆元中，朱晞颜获一小枝，价值千金，刻石识之。其上有米公小景，高宗御赞（一本止此无下数行）：\"襄阳米黻，得名能书。六朝翰墨，渔猎无余。骨与气劲，妙逐神俱。风姿奕然，纵览起予。\"其景赞皆方信儒手勒。公自书云：\"潘景纯、米黻，熙宁七年五月晦日同游。\"予游时日月偶合，自题云：\"邝瑞露崇祯七年五月晦日继至。\"重为之铭，铭曰：\"日月不隔，如彼千秋。形影不隔，与子同游。士贵知己，君其勿忧。\" \\n ○刘仙岩 \\n 刘仙岩，下有大道观。草秽不治，多怪狐。门枕松衢，谡谡作波涛声。观后上岩，飞磴嶕峣，苔滑如脂，猱步猿攀抵崖。崖上大书\"太空子隐居处\"，宋李师中笔也。中多真人口诀，飞湍界绝，斑剥如赤文绿字，险不可读。左折有岩曰穿云，由穿云入刘仙岩。幽石玲珑，螭连蜃结，耳目一开。夫枕清漪，玩芳芷，花犹地植，鸟似家禽，则刘仙不如九洞。横目四视（一本作眺），一若平水（一本云一平若水）；千峰刺天，如笋出地，又九洞之所无也。傍曰通明阁，悬岩架楹，险竖毛发。见一道者隅目髣髵，与之语，瞪而顾，愕而歔，憧憧如麋鹿，勿接也。袖中见其（一本无其字）指爪锋攒，似来撄人，予少避之。即凌崖而飞，若弹丸之惊栖鹘耳。嘻！岂若士汗漫之流与？ \\n ○雉山 \\n 雉岩，枕漓水。石磴盘虚，上梯禅室。右折重袭石，空翠湿人，雨花凌履。中有石室（一本作穴），扃锢不开，云白雉闻经，化人仙去，遗蜕在焉。中构小亭，颜曰雉岩。字形顿挫蛰龙（一本无上六字），刘晞升之笔也（一本有由字）。亭左入石，纡回岞额，至（一本无上六字）青萝阁，环窗奇石，簇簇逼人。上浮双石如大鸟翼，若（一本无若字）抟扶摇羊角（一本无羊角二字）而上者，乃所谓雉岩也。 \\n ○漓山 \\n 阳江西注，东汇漓水。南皋一山，形如巨象。中流赑屭，力抵狂澜。有北招伏波，南引斗鸡，白雉、橐驼，并力扞江之势。鼻中巨孔，白如截肪，日月东西，跳丸其上，名曰水月洞。 \\n ○虞山帝祠 \\n 虞山，秦松夹道，有驾苍虬，翼紫凤，乘龙南巡之势。其制度，外朝内寝，配以二妃。其仪物，主鬯、冠衣、剑佩三十有九，助赞、帻衣一十有六，笾豆、瑚簋、-本作簋簋。彝鬲、洗罇、鼎卣、爵卣、幡鼓、絙瑟七十有七。庙后有洞，曰韶音洞（一本无洞字）。见招隐山鱼泛鸟澜，若握镜之望方壶也。外有巨石，西临黄潭，宋之问诗在焉。祠左有南薰亭，漓江诸胜，目可揽撷。庚阐、温子升、张子寿之文，李阳冰之篆，赵观（一本无观字）。文之隶，藻饰帝猷，为诸山之冠。 \\n ○龙隐山 \\n 龙隐七星，去弹丸（江名）一水。有神龙擘空而去，躨夭矫，裂石百寻，缘麓入岩，如排高阙，题曰龙腾。有滴玉泉，听之琮琤，神魂俱爽。有岩曰月牙，濯魄涟漪，皎如初月。上有环翠亭、骖鸾阁、雨花堂。一本作台。灵怪出而游观盛，舟车凑而雕镂繁。宋世衣冠，填委极矣。 \\n ○尧山 \\n 尧山积土袭（一本作聚）石，高数百里（一本作丈），为桂之冠。天将雨，白云先兆。昔舜南巡，祀尧于此。土人因而立祠，极其昭格。爰有天田，以供（一本作昭）祀典。爰有灵鸟，以应乐鸣（一本云鹰乐则鸣）。其上曰（一本作为）白鹿洞，《汉书》始安侯国。其下东有驳乐山、辽山。辽即尧，驳乐即白鹿。 \\n ○辰山 \\n 辰山，一名虎山，三岩叠起，颇类中隐。下岩，初入昏黑，十余步（一本作武）。见大光明，城阙历历。岩左飞磴百盘，乃至中岩。乳石诡怪，骇叹错愕。重经石阁，乃至上岩。岩上有亭，游目八表。若夹日月而行，令人有箕山之志。忽见苔藓中数行灭没，乃知有宋高土刘晞家焉。与桂帅李大异为布衣交，表其岩曰蛰龙云。 \\n ○清秀山 \\n 从西清下濠，入夹口里许有塘，清岩出其上。桂山皆孤峭，此独连凑。水上双岩，东西对辟。北郭诸山，近在东腋。阳江一水，光透岩隙，披岩越（一本作赴）壑，其流汨■〈氵急〉。过此，水渐缓，山渐深。 \\n ○中隐山 \\n 中隐三岩，一名佛子岩，小溪隔绝如蓬莱，清浅涉衣而渡。下岩■〈穴上登下〉■〈穴上登下〉如巨室。中岩束削，莹洁无纤埃。上岩横绝霄半，白日可中，看同返照。东林磬声微妙，闻外国圣僧，禅定于此。 \\n ○穿山 \\n 斗鸡水口，即弹丸入漓水处。山形如橐驼，竦身昂首，与雉山西对。首上有穴，南北横贯，镌曰空明山。宋人胡槻，题曰月岩。 \\n ○琴潭山 \\n 琴潭山，在西郊关外。下有空洞，洞皆流水，触石成声，如闻雅奏。旁有荔枝岩，窅然深秀，多奇石。宋之问诗称\"荔浦蘅皋\"，盖谓此也。 \\n ○游桂林招隐山小记 \\n 自西湖至招隐山二里，山光水碧，石门剑立，矍然若神物持之。西折北牖洞，绮窗串玉，下则岩水泼墨，巨鱼金鬣朱鬐。北壁有穴如门，出门为金龟潭，潭尽芰荷。外为蒙溪，横五里，迳二百步，今皆灌为田矣。东南转岭，石林夹耸。至朝阳洞，洞口直下二十步有水，傍浸潭侧。南望玉乳，如飞燕拥雪。南陟飞梯四十级，有双碧玉盘，二乳滴下，声如清漏。又九级，有白玉盘，自然出水，可饮十人。予写张衡四愁其上。还，自石盘东北上十二级（一本无有，双碧玉盘至十二级四十六字）。得石堂，乳橞交垂，戛之铮铮哀玉。自堂北出西，入小峡，得内洞。东有石室如画，顶上方井，华虫绮藻。自洞南下，仰瞩东崖小楼，双石人如舞阁妖姬，搴楯窥客。自楼阁斗下，次蛟渠。渠跨石梁，长三百步，非列炬勿进。南抵绝壁，飞梯九盘及水，是为玄潭。下有石阁，缀以危槛。景落潜囦，群龙誩吸。自石阁还，上绝壁，西（一本作四）十步得小洞，偻行三十步，左右钟乳，朗然映人。有穴嘉莲洞，从洞出六十步，有石室，多白蝙蝠。又北上得外洞，壁下有石，其面砥平，有白石琴荐，可抚清弦。东有便房，节棁桁栌，凹樽曲几，鬼工之追琢也。北七步，临西石门，至夕阳洞，深九丈许。崖北有道，可以专车。崖南有水，可以镜鱼。自南北崖，下眺南潜、北潜二洞，有连理松、连理橘、偃盖柏，玲珑铁干，连卷怪石。香台梵刹，皆从枝叶间出。自西洞口去一矢，得南华洞。西有石可容数榻，东有清泉。又一矢，得白雀洞。洞口隘狭，摩脐擦耳，侧身通人。北上山顶，盘曲五百步，硉兀奇耸，灵石奇于东南（一本作灵谷峙于南□）。松萝萃于西北（□一本空三格）。其水自嘉莲经白雀，历朝阳，傍（一本无傍字）浸北牖，出于南华而入于湖。又一派自蒙溪源北牖之北，出于北山，南汇南华而入于湖。其六洞小篆，皆唐李渤所书。然兹山虽奇，著胜在水。宋人灌之为田，乾道张微猷作斗门闸之，作《复西湖记》。嘉靖中，复灌为田。噫！负郭有田，而豪杰无敚庸矣。 \\n ○南巡（附一本无此则） \\n 予读紫阳之碑，多疑南巡之事。夫《虞典》载南巡至于南岳，陟方以死。汉武祭南岳于灊霍，儒者遂罔识南岳所在。不知轩辕之祭，以灊霍为副，汉徙庐江，承轩辕之副义也。况岣嵝碑出于人间，班然可考，惜紫阳未之见耳。但《七篇》载卒于鸣条，《吕览》载葬于纪苍，今平邱之鸣条，东海之苍梧，莒之纪城，皆陈留接境，以为去圣未远。夫去圣未远，孰如伯益？伯益云苍梧之山，帝舜葬其阳，帝丹朱葬其阴。屈子与孟同时，亦曰\"九疑纷其并迎，帝子降兮北渚。\"史迁载舜崩于苍梧之野，归葬零陵之九疑，祖伯益宗骚，合于《虞典》矣。况《七篇》纪其卒而不纪其葬，《吕览》纪其葬而不纪其巡，是安得执汉武而疑神禹，执孟子而疑伯益，执《吕览》而疑《离骚》哉！惟帝不自有其黄屋之尊，而躬巡于鸟言■〈亻禽〉服之域，舞干戚而远夷宾，弃金璧而幽灵应，然后驾飞龙于鼎湖，遗弓裘于清庙，斯亦有天下而不与之一征也。 \\n ○三江（一本作三水） \\n 漓江（一本作水），一名桂江，南注平乐（一本有县字），出梧州阳朔，而下龙门。而上属平乐府者，俗名府江。名既不雅，后古为确。 \\n 左江发源交趾，经丽江、朗宁（一本无宁字），横贯东江（一本作出）浔州。右江自牂牁入粤，迳融柳、乌泥，西来注之。又经象武，合左江于浔，合漓于梧，而东入（一本有于字）海。 \\n 按地形，左宜为右，右宜为左。夫粤处南弭（一本作陬）之□者，皆从东粤。或下漓水，溯流逆上，从逆流者分左右，不从地形分左右也。 \\n 又南宁亦有左右江。左出广流，右出峨利，会于合江镇，入横州。是左江之中，又有左右江也，垂复不便观览（一本云重复不易辨）。予谓出广源者，古夜郎豚水也，古名郁江。出峨利者，古交蒙泓水也，古名黔江。南宁二江，又当从古。 \\n ○牂牁 \\n 牂牁，系船杙也。顷襄王遣庄跷伐夜郎，至兰，椓船于岸，趋步灭夜郎。名之以著奇绩。牂牁、戕戨皆同。 \\n ○乌泥 \\n 乌泥（一本有多字），出盘江；多伏流，或落漈数百丈，飞涛走浪十数里，夹沙土混混如黄河。 \\n ○查浦 \\n 晋咸元中，有灵查横于滩上（一本云来泊滩上），黑如纯漆，坚如琼玖。非皇蛾所乘，则张骞所泛，必（一本无必字）浩劫以前物也。上有浮查馆，唐宋词人多留题。 \\n ○湘水 \\n 湘水之出于（一本无于字）阳朔，则觞为之舟。至洞庭，则日月若出入于其中也。 \\n ○灵渠 \\n 灵渠自北而南，三十二陡。由漓通铜鼓，水自东徂西，入永福六陡。六陡（一本无此二字）冬月涸绝不行。予过陡时，水长月明，如层台叠壁，从天而下。 \\n ○阳塘 \\n 漩桂皆山（一本无上四字），漩桂皆水也。漓江、阳江、弹丸、西湖、白竹、躔城、郭市（一本作匝）、日域（一本作城），姑未暇论，即城中揭谛、梓童（一本作潼）、华景、西清，色色入品，惟阳塘最胜。阳塘东西横贯，中束以桥，东曰杉湖，西曰莲荡（一本作塘）。征蛮幕府，镇守旧司，南北相望，演漾各数百亩。临水人家，粉墙朱榭，相错如绣。茂林缺处，隐见旌旗。西枕城繙，阳水入焉。予先一日忆吾家花田游舸，有诗云：\"芙蓉叶烂不还乡，五月玄岩尚怯霜。梦入花田看越女，手擎丹荔倚斜阳。\"及游阳塘，风开翠扇，水泛红衣。杜若芳洲，不减花田珠海；红蕖白茝，不减丹荔素馨；纨绮王孙，不减三城侠少；词郎佳句，不减水部风流；金谷佳人，不减海边（一本作滨）素女。至如玉山紫黛，金削芙蓉，倒蘸冰壶，天光上下，则吾家之所无也。昔人谓楚南山川，造化以慰夫贤而辱于此者。予虽非其人，而所慰倍（一本作实）多于人。观其所慰，而天地之情见矣。 \\n ○犀泉 \\n 犀泉，出富川县。坎深丈许，长四丈，横可八尺。绿萝紫藤，蒙结坎上。观者呼之，应声即出，须臾盈科。 \\n ○婆娑泉 \\n 婆娑泉，出思恩县。形如玉臼，洁似清冰。饮者呼之，渴尽渴尽（一本作消渴），则止。一人千人，亦复如是。 \\n ○潄玉泉 \\n 潄玉泉，出白石洞天。每钟鼓动，则踊跃而来，声歇随缩。三泉灵异，可与寿州咄泉、茅山喜（一本作嘉）客泉、抚掌泉、无为州笑泉，并入灵品。 \\n ○绿珠井 \\n 绿珠井，在白州双角山下，有七孔，是多刺桐。汲一本作吸。此井者，诞女必丽。今以巨石塞其一孔，女绝丽者必损一窍。绿珠姓梁，石崇为交趾采访使，以珍珠三斛致之。善吹笛，传其弟子宋伟，后入宋明帝宫。梁氏为白州望族，立祠春秋祭之，《笛谱》犹存。予谒祠，得借钞览。予说诸父老曰：\"绿珠无（一本作不）负季伦，公等立祠，表章高节，宜开复旧井。幼女何罪，毋自苦。\"父老然之，即日徙石。后之佳人，尚有识于予言。 \\n ○杨妃井 \\n 杨妃井最冷冽，饮之美姿容。下多香草，在容州云凌里。妃姓杨（一本无姓杨二字），名玉奴，别（一本无别字）字玉环，号太真。母叶氏，怀（一本无怀字）孕十三月而生。都督步署杨康求为女，才貌双绝。杨元琰为长史，以势求之。携至京师，选入寿邸，时年十四。明皇召见，赐西王母服色入宫。杜诗\"西望瑶池降王母\"以讽（以讽，一本作盖讽之云）。 \\n  \\n   \\n  "}
{"章节": "●卷下", "正文": "  \\n ●卷下 \\n 　 \\n  \\n ○邕州凤 \\n 南汉时，邕州有六凤凰，高五尺，金冠五彩，飞入城中，众鸟朝之。文若布锦，其鸣节节足足（一本无下足字）。薛道衡文：\"足足怀仁，般般扰义。\"般般，麒麟足状。二语之奇，亦文笔之鸣凤也。 \\n ○白州凤 \\n 宋景德，白州有三凤南来，飞入城中，群鸟随之。身长九尺，高五尺，备五彩，冠似金杯。至万寿寺，栖于百尺木龙树上，自歌自舞，音中笙簧。 \\n ○绿含凤 \\n 博白远村，号绿含。高山大树，人迹罕至，斗米一二钱。其山多凤，有高三尺者，冠彩与白州同。其飞，众鸟皆随，常栖高树之巅。暒明，则双飞而出。又有大如鹅者，五色金冠，尾甚长，羽声薨薨，响若转轮。诸鸟见之，敛翼俯首，伏不敢鸣。俗名大头凤。间为瑶獞所射，献于（一本无于字）其主。肉备众美，缉毛成裘，涅而勿淄。紫凤之庖，不必皆沃民之国也。 \\n ○宜州凤 \\n 至正间，宜州述昆乡，凤皇见，群鸟蔽地（一本作天）。其一飞去，为獞人射杀，呜呼！厄麟有西狩之获，元绪有枯桑之嗟，白龙有鱼服之感，物益灵而数益奇矣，可奈何？ \\n ○桂州凤（一本无此则） \\n 桂州永福县，隋时双凤来巢。宋初复至，守臣以闻，遣使祠之。凿巢下石，得双美玉，今名凤巢山。 \\n ○两江鸣凤 \\n 鸣凤如孔雀，绀碧。头上彩毫，光逾掣电。冠上垂二弱骨，长一尺五寸。鸣声清越如萧笙，能变曲，妙合宫商。间出两江溪洞中（间出句，一本云，两江溪洞中间出之）。予谓绿含即紫鸾，鸣凤即（一本无即字）青鸟也。凤皇出于丹穴，岂不信然！ \\n ○孝鹩 \\n 唐武德宣抚使，得秦吉鹩能歌舞者，上之。岁余不语，上怪而问之，畣曰：\"身居南土，身长禽中。父母殊方，有怀绵默。\"上怜之，赐金环，令使者送还。比归，旧巢鹩已死，鹩以所赐殉母。乡人感焉，为之立冢。冢在藤县。 \\n ○鸩 \\n 邕州，朝天铺及深山处有之。其种有二：一大如鸦，黑身赤目。一大如鸮，毛紫绿色，颈长七八寸。雄曰运日，雌曰阴谐。声如羯鼓，遇毒蛇，则鸣声邦邦。蛇入石穴，禹步作法，石裂蛇出。秋冬间，解羽蛰穴。薰之出走，应弦而毙。以义甲取胆著银瓶，否则指断。鸩矢著人立死。鸩羽沥酒，犀角立解。鸩穴多犀，天地所以制杀机也。 \\n ○鸧鸆 \\n 鸧鸆，不祥鸟也，似鵩而散尾，声最哀。帝喾书曰逆鸧。《尔雅》曰：\"鸧麋鸪啼苦，泣血如杜鹃。\"儒书：奇鸧十首，周公居东，恶闻其声，命庭氏射之。血其一首，今余其九。恐未必尔也。夫子、子夏，见而歌之，曰：\"逆毛鸧兮，一身九尾长兮。\"（一本无儒书奇鸧十首至此五十一字）予在鬼门关见者，一身九尾。闻之九首者雄鸧，犹虺之九首者曰雄虺也，俗名鬼车。予贪看此鸟，人争危为不祥。予谓此鸟不产南中，天气自北而南，诸君所谓不祥者，安知非福？ \\n ○王母 \\n 王母若练雀，青色，尾最长，有钱如孔翠。瑶中有王母裘，织成钱文。予意以为西王母所服，云亸娘笑曰：\"君不闻'子规夜啼山竹裂，王母画下云旗翻'耶？\" \\n ○天鸡 \\n 天鸡，朱冠锦尾，其飞也翔。弄暒对舞，天鸡鸣而潮鸡鸣，潮鸡鸣而家鸡鸣。谢康、乐天\"鸡弄和风\"，得之矣。 \\n ○鹔鹴 \\n 林邕有鸟，其飞肃肃，必兆陨霜。织而为裘，可以御凉。人多不知其名，予谓即古鹔鹴也。 \\n ○北鹤 \\n 止不向明，巢必拱北。其声圆吭，百变不穷。吴时，越隽献背明鸟，即此。 \\n ○钩鹆 \\n 钩鹆，不祥鸟也。形质短小，声如冷笑。入城城空，入宅宅灭。闻之速辟，否则死亡。 \\n ○深掘 \\n 猫首鸟喙，似鸺鹠而大，放声而哭。哭毕，鸣曰\"深掘深掘，\"意贾生所谓鵩也。 \\n ○训胡 \\n 训胡，恶鸟也，鸣则后窍应之。 \\n ○山都 \\n 山都，形如昆仑，青毛有尾，见人辄闭目，张口如笑。好在深涧中，翻石觅蠏啖（一本作食）之。 \\n ○猩猩 \\n 人面猿身，最机警。通八方言，学虫鸟语无不曲肖，声如二八女子，啼最清越。嗜酒好屐，虞人以此诱之，毁骂而去（一本无此四字）。予在绿鸦山见之，群相语曰：\"客必东人也。\"踊跃出视。予适有苏酒一包，寄酒少许，召而饮之。四者齐下，未饮先谢，既饮辄醉，知予之无机也。予徘徊，恐为后人所害。忽然一双飞下古木（一本云忽古木间一双飞下），嚣然相谓曰：\"上客过劳，儿当负之而去耳。\"礼曰：\"猩猩能言，不离走兽。\"予终不（一本无不字）敢以为信。 \\n ○■〈巛上禺下〉■〈巛上禺下〉 \\n ■〈巛上禺下〉■〈巛上禺下〉，枭羊也。见人则握手而笑，然后食之。人因以竹筒置一本作贯。臂，姑与之握。握则必笑，笑则上唇掩目。曲臂以凿，缀其唇于额，格而杀之。《吴都赋》云：\"猩猩啼而就擒，■〈巛上禺下〉■〈巛上禺下〉笑而被格。\" \\n ○狒狒 \\n 狒狒，状如猴，力举百钧，人言鸟音，能知生死。笑似■〈巛上禺下〉■〈巛上禺下〉，上吻覆（一本作埯）额。血可（一本作乃）染绯。■〈髟上不下〉髵红发，饮其血能见鬼物。 \\n ○荼首 \\n 荼首，出羁州。似鹿而两头，食香草，其行如飞，鸣曰\"蔡茂蔡茂。\"荼首二字，音蔡茂也。亦有五六头者，是名元仙，敬之终吉，射之悔亡。 \\n ○子路 \\n 熊名子路，居有熊穴（居有熊穴，一本作穴居）。穴有神人，冬蛰春启，非其时则主兵。见秽（一本有别字）合穴死，食■〈卤上皿下〉亦死。其胆，春在首，夏在腹，秋在左足，冬在右足。前日掌，后曰蹯。黑而锐喙。去穴五百里，垒石为馆，名曰熊馆。申（一本作升）木引气，名曰熊经。獞人呼之：子路可（一本无可字）出，熊（一本无熊字）即出。子路可（一本无可字）斗，熊（一本无熊字）即斗。闻有绿者，土司（一本无土司二字）瑶獞，取为骏马障泥，尘不敢扬，威摄虎豹，一尺百金。其牝曰罴，力能拔树，指爪（一本作甲）锋攒，披发人立。遇虎豹樵牧，皆抗其喉，捏血饮之。其胸白脂，名曰罴白，味过熊掌。 \\n ○嫩妇 \\n 嫩妇，似豪猪而小，好食禾黍。田畯以机杼织纴，悬于墩（一本作田）塍，望之而走。齿长，入海化为巨鱼。其名奔■〈鱼孚〉，其状蛟螭，双乳垂腹。取以煎油，其膏百斛，浇蜡作烛；取以饮酒，紫焰生花，令人发兴；取以读书，昏昧泯墨，必至黑甜。作诗自潮曰：\"丁年误买奔■〈鱼孚〉烛，丙夜谁传太乙书。\" \\n ○■〈牜唐〉牛 \\n ■〈牜唐〉与毒蛇同穴，嗜■〈卤上皿下〉。土人以蛇药浣手，裹■〈卤上皿下〉探之。角若琼玖，用以为甲。鸩箭蛇枪，如凉雨之洒荷叶。 \\n ○白貘 \\n 貘生铜坑中，象鼻，犀目，牛尾，虎足。食铜铁，不茹他物。衣其皮，杀鬼精。炼粪为兵，可以切玉。接溺为水，可以销铁。有十头者，谓之白貘。《蜀都赋》：\"戟食铁之兽，射噬毒之鹿。\"则指貊也。貊似熊，与貘不同。 \\n ○肉翅虎 \\n 肉翅虎，出石抱山，晨伏宵出。其飞也，翪常向鬼门关。食人，为獞人射杀，予得见之。比凡（一本无凡字）虎差小，翅如蝙蝠，眼闪闪如阴磷，浑（一本无浑字）身虎文。饰其皮以辟百鬼（一本止此）。予诗附见：\"朝登绿珠渡，暮宿鬼门关。合浦悬明月，长藤引白蛮。金蚕惊客梦，肉翅饱人还。以此闻征铎，凄凄思故山。\" \\n ○祸斗 \\n 祸斗，似犬而食犬粪。喷火作殃，不祥甚矣（一本云不祥之兽）。 \\n ○麝 \\n 麝食香草，至冬香满。入春，则脐鞔急痒闷（一本云，入春则脐急闷），跳跃不可禁，故剔出之耳（一本无不可禁故剔出之耳句）。剔出之香，著于百草（一本无于百草三字），百草皆枯。佳人采芳，拾以相赠；馨香盈袖，经年不退（一本作消）。吾见夫（一本无吾见夫三字）今之为麝香矣，生而割之，天香未蕴，脐秽尚腥，调以酥酪，和以百草，微香差见，失其性矣。呜呼！生售而失其性，岂独一麝也哉！ \\n ○彖 \\n 彖耳濈濈，其大如掌。行动鼓舞，目常带笑，有欢悦发扬之意。状似犀而角小，居草茅而知吉凶。生于两粤，东曰茅犀，西曰猪神。遇之则吉，罔敢有害。 \\n ○驯龙 \\n 岩洑之下，有驯龙焉。靓女欲见之，盛饰入岩，唱土歌。龙出，五色照灼，驯习如素。望之若山海图中珥蛇者，神也。歌至绝伦，龙喜踊（一本无踊字）跃，盘入怀中，遗鳞而去。女即珍藏，以为获神之贶。邻女毕贺，笙箫云合。予逐队往观，见（一本无见字）鳞大如钱，光具众色，奕奕不定。闻稍悔之，则雷电掣去，侮者罹殃（侮者罹殃，一本作辄罹殃咎）。次（一本作越）日，予从（一本作自）太平至模村。入岩，怪石飞泉，种种异状，中有一洞。从洞左转，深翠黝苍，持炬而入，行二百步七折，有穴。内阔外狭，冷气逼（一本作袭）人。忽然啸声起于穴内（忽然句，一本云穴内啸声忽发），烈（一本作裂）如{厌手}笛，岩石振竦，又靓女之所未闻也。龙虽不见予，而遗其（一本无其字）声于予，是龙终不忍以予不能唱浪花者（一本无者字）而弃予（一本有也字）。 \\n ○鲭鱼 \\n 藤江鲭鱼，形象草■〈鱼宛〉，色青黑，大者百余斤，取用钩筒。其胆治目，功比空青（一本无此四字）。鱼大胆小者上上，鱼大胆大者上中，鱼小胆大者中下矣。渔者得鱼，到（一本作诣）县亲剖，官税甚胆，始敢出市。私开者杖。今之（一本无之字）售者，皆以■〈鱼宛〉胆灌黄藤膏，伪为之耳（一本无耳字）。黄藤，亦行血去翳也，辨之不精（一本云，黄藤亦行血者，医辨之不精），必见笑于鱼目一本止此，予诗附见：\"地僻见闻异，去家三月余。金环殉吉鹩，花县税鲭鱼。凿井氓归洞，烧云客满畲。坐令南雁尽，不寄一行书。\" \\n ○白妾鱼 \\n 白妾鱼，出大荒山深涧中，一名婢妾。脸若芙蕖，肤如凝脂，有天然肉结，亸若垂云，长四尺五寸。脐下有带，白光映人。胡天星邀予作脍，香脆甘美，水陆无有方者。诸峒闻获是鱼，盛礼来贺（一本有予字）。瞷其所答，皆不多。其油止妒。其他伴礼者，熊掌、虎皮、麝香、鸩箭，纷如也。贵重如此。楚辞\"鱼鳞鳞兮媵予\"，意者指此。小诗附见（一本云，予赋诗云）：\"独寻芳草过王孙，为脍银丝出露盆。汤媪玉环妃子泪，缕残金谷绿珠魂。凌波岂复观微步，齿剑终然（一本作悲合）报恩。谁识蒯缑归思苦，不堪弹铗向朱门。\" \\n ○印鱼 \\n 印鱼，方额有印文，类竹叶符，鸣如钟钮，长尺有三（一本作五）寸。巨鱼将死，以印封之。予在龙门滩，爱其神怪，市而放之，献者勿识也。 \\n ○海蛮师 \\n 海蛮师，鱼身虎头，无鳞甲，短脚利爪，浑身豹文，长八九尺。见人泣数行下。疍人网得，辄复放之。 \\n ○潜州留 \\n 东粤曰潜牛，西曰潜州留，楚曰鰅鳙。出涧，与虎斗。角软，用水一湛，坚则复斗。予在湘中见之。柳子厚诗\"桂江秋水见鰅鳙\"。 \\n ○鬼鱼 \\n 鬼鱼似鳄，用以祷鬼克敌。人误食之，立死。请巫咒之，立生。 \\n ○忽雷 \\n 忽雷，鳄鱼也。居溪渚中，以尾钩人而食之。扶南王范寻，有神术，常于大云山凿池，畜鱼决狱。有罪者投之，无罪，鱼勿食也。今其枯骨齿（一本有椽复二字）生，用作乐器，声（一本无声字）极■〈口唇〉（一本作啁）啾。经云：\"河南有怪鱼，厥名为鳄。其身已朽，其齿三作。\" \\n ○王虺 \\n 王虺，江北曰虺，江南曰蝮。首大如臂，背青腹赤，有齿极毒，啮人立死。大招南有炎火蝮蛇、蜒、鰅鳙、短狐、王虺、骞。九头者曰雄虺。《天问》：\"雄虺九首，倏忽焉在。不须啮人，见之立死。\"犹叔敖之两头蛇也。予谓见者踏（一本无踏字）杀之，亦成佳事。《吴都赋》云：\"虽有雄虺之九首，将抗足以此之。\"（一本止此，无下二句）可谓先得我心矣。书备一笑。 \\n ○短狐 \\n 短狐，人所生也。《诗》曰蜮，《书》曰射工，《骚》曰短狐。斑衣山子，插青衔弩，裸体兽交，遗精降于草木，岚蒸瘴结，盎然化生。狐长三寸，状若黄熊。口衔（一本作含）毒弩，巧伺人影，胎性使然也（一本无也字）。予南海有水弩虫，四月一日上弩，八月一日卸弩，亦能射人。与此不同。予游六磨，影落（一本作入）。涧水（一本作中），为短狐所射，毒中左足。适欲扑杀，有大蟾鼓腹踊跃，扼其喉而食之。未几，痛入骨髓，始如蚁卵，乍如蜂房，乍如盘涡，乍如蛇菌。一日一夜，其变百出。其大二寸，闻过三寸则死。毒大如狐则死，对时则死。遍走群医，命在呼吸。蘧然猛省，蟾能食之，必能制之。偶（一本作适）有八字丹蟾，跳跃草际，取向毒处（一本无处字）一吸，支体立运。毒口出涎，滴石石烂。魂魄渐复，如坐冰壶。其口两月方合。闻鸳鸯鸑鸑，皆能食之，脑可止痛。使我求之，恐为枯鱼所笑。 \\n ○赤蚁 \\n 赤蚁（一本有大字）若象，浑身带火，力负万钧，杂食虎豹蛇虫，遗卵如斗山。人取为酱，是名蚳醢。见于周官。 \\n ○蚺蛇 \\n 蚺蛇，尾有钩，口无齿。其声甚怪，似猫非猫，似虎非虎。击之则鸣，犹龟焉，灼之则鸣也。九十丈者吞（一本有赤字）蚁，六十丈者吞象，三十丈至九丈者，吞豺、狼、虎、豹与鹿、豕、人。吞之法，以尾钩卷定，以气冲死，濡湿乃吞。吞毕，卷（一本作悬）于树上，绞至糜烂，骨角皆从皮出，望之若神龙蜕骨耳。 \\n ○拿龙部署（蛇过三十文者，皆称龙） \\n 爰缉妇裙，以为旗纛。爰斩乌■〈卤上皿下〉，以〈糸斗〉枪簇。爰葛藤，以绹缆索。金鸣则进，旗卷则退。口含酒糟，腰带毒槊。蛇长一丈，旗手一人，枪手十人，弩手五人，金手二十人。金手藤，弩手牌，枪手■〈卤上皿下〉，旗手酒。其胜也，金振旗开，枪■〈卤上皿下〉弩发。金手进藤，主束也。枪手进■〈卤上皿下〉，主剥也。旗手进酒，主劳也。旗手得胆，枪手得皮，弩手得眶，金手得肉。其败也，枪护旗退，牌护枪退，藤护牌退。蛇长十丈，其数十之。蛇长百丈，其数百之。予游诸山，见猎九蛇。长九丈者有五，长八丈者有三，长十有一丈者有一。《天问》：\"一蛇吞象，厥大何如？\"间世而出，士人亦不概见，况吞蚁者乎？若夫三周昆仑，又吞蚁者之海若也。 \\n ○蛇名 \\n 其（一本有作蛇）一字名者，有（一本无有字）青蛇、赤蛇、白蛇、乌蛇，青主神，赤主火，白主伤，乌主药。其他日藤、曰蚺、曰鳞、曰蝮、曰水、曰谷。二字名者，曰率然、危干、水箭、乌梢、量人、默称、乌肉、瞎目、鸡冠、鳖脑、人头、马鬃、笋箨、菜花、寸白、水豹。三字名者（一本有曰字），干壁虎、黄滕蚺、青标节（一本作青竹标。按，《峤南杂记》云青竹标瞎目缰树而生子，则青标节误也）、筛箕（一本无筛箕二字）狎、金角带、七寸锦、过树客（一本作容）。凡蛇盘处，皆在壬地。 \\n ○蚺无弃物 \\n 蚺蛇三胆，一附于肝者止痛，一水胆白浆止泻，一胆随身（一本作肉），击其处则随至，名护身胆，最佳。眶辟邪杀鬼，佩之吉祥。肉辟风寒。皮过三十丈者，曰龙皮（一本无皮字），一端千金。波斯市之为鼓，声振百里，雄视万国（一本无雄视万国句）。 \\n ○螂蛆 \\n 即且（一本作螂蛆，下同），一名蜈蚣，状若水虾，小至一寸，大至一丈，其尾闪闪有光。山中修蛇无故而死者，被敝也。蛇腐皆化皆化（一本作化为）即且，犹螟蛉之咒子也。儒书：\"螣蛇游雾而敝于即且。\" \\n ○诸夷有学 \\n 永乐间，擒黎季釐、黎苍，置交州三司。诏暴其罪，有云：\"以汤武不足法，尚父不足师，孟子为盗儒，程朱为剽窃。\"又云：\"圣优三皇，德高五帝。禹称三苗，侮慢自贤，其天性然也。诏辞隆重，必不轻假。\"予游诸夷中，有摛文而宗淮南者，有称诗而薄少陵者，有黜元白而诮长吉者，有谈古今而凿凿者。于戏！礼失而求诸野矣。 \\n ○西粤灵芝（一本无此则） \\n 嘉靖中，西粤藩臣许应元，进芝二十本。有赤、白、青、黄、黑、紫，径至尺八寸，有光者，有轮菌如山岳者。上命采芝，令于元岳、龙虎、三茅、齐云、五岳诸灵山采之，远不能及。予游诸峤，见灵芝生于石上，九茎绿叶，朱实有光。未传服食之方，终不敢采。 \\n ○伏波铜鼓 \\n 伏波铜鼓，深三尺许，面径三尺五寸，旁围渐缩如腰形，复微展而稍其口。锦纹精古，翡翠焕发。鼓面环绕作（一本无作字）蛙黾十数，昂首欲跳。中受击处，平厚如镜。两粤滇黔皆有之。东粤，则悬于南海神庙。西粤，则悬于制府厅事。东粤二鼓，高广倍之，雌雄互应。夷俗，赛神、宴客时时击之，重赀求购，多至千牛。制度同而小过半者，诸葛鼓也，价差别矣。 \\n ○赵臣庙（一本在葛洪未至勾漏一则之后） \\n 归顺有赵臣庙，予不省何神，问其父老，曰：\"赵臣者，粤西人。少倜傥好奇计，数不得志于有司。遍历诸司（一本无司字）瑶狪，皆优礼之。昔岑猛以田州畔，岑猛奔归顺，岑璋诛之，田州平。赵臣第一功也。督府弃而勿录，乡人怜之，为之立庙。\" \\n 初，岑猛反。岑猛于岑璋，丈人行也。督府姚公征之，患璋以姻（一本无姻字）故，召沈希仪计事。希仪雅知赵臣任侠好奇（一本作事），深明军政，诣之如夷门故事（一本无如夷门句）。臣曰：\"镇安世与归顺为仇，公假臣节钺，征兵镇安，岑猛之首，在麾下矣。\"希仪许之。臣星（一本无臣星二字）夜间道诣璋，璋喜迎臣曰：\"久不见故人，今肯念我远辱耶？\"臣不言，佯为（一本无为字）不怿。璋叩之，但太息，璋疑之。明日置酒款（一本作宴）臣，臣愈不怿，璋愈疑，臣（一本又有臣字）愈太息。璋曰：\"军门有意督过我耶？邻境有诉待勘我耶？\"臣皆不应。因挽臣入卧内，跪叩之（跪叩之，一本作长跽以请）。臣号泣，璋亦号（一本无号字）泣。臣曰：\"托君肺腑，有急不忍（一本作敢）不言。一言之，君生而臣死矣。督府讨田州，知君必党婿。命臣檄镇安袭君，杀故人以立功，不如死矣。\"言毕，取佩刀自杀（一本云，拔佩刀欲自杀）。璋亟救之（一本云，璋亟抱持之），曰：\"君毋忧。君能生我，我亦能生君，且令君有功。猛奴视吾女如犬（一本作狗）彘，欲图之久矣。\"臣泣曰：\"君诚然，盍自陈于督府。\"璋留臣，遣人诣希仪愿擒猛自效。希仪佯追臣，阴白督府兵不征，命璋专逼猛。猛之（一本无之字）子邦彦守上尧隘，璋佯遣精兵千人助之，密报希仪旗帜服色，勿使有伤。及战，归顺兵先呼败，田（一本有州字）兵惊溃，遂斩邦彦。\"猛欲走交趾（一本有境字），璋使人邀之，曰：\"事急矣。先走归顺，始达安南，再图兴（一本作恢）复。猛然之。璋涕泣迎猛，馆别墅，辟田州人无得近者，屡（一本作数）报兵退以宽猛。一日，拉赵臣谓猛曰：\"天兵难（一本作虽）退，非陈奏不白。为君草封事，令人上之，何如？\"猛大喜，臣乃为疏，令猛出印印之。璋知印所在，乃持鸩酒一卮献猛，曰：\"天兵急君，老夫不能相庇也。\"猛大怒，曰：\"恨（一本作悔）堕老奴竖子之计。\"遂饮鸩死。璋斩（一本作断）其首，并印，遣臣驰诣督府。内臣郑润、总兵朱麟，以猛中毒矢死，斩其首，印搜获闻。赵臣、岑璋之功绩（一本作俱）不录。璋恚恨，逊职于瓛。璋入崇山，臣入古望，辟谷菇芝，不知所终。噫！中国举动如此，难为要服矣。 \\n ○哭金祠 \\n 隋梁毗为西宁刺史，诸夷酋长以金馈，毗引之坐侧，恸哭相戒，曰：\"此物饥不可食，寒不可衣，汝等以此相灭，不可胜数。今将此来，欲杀我耶？亟返勿缓。\"高风染俗，声称至今。州峒赛祠，歌连谷应。呜呼！啜贪泉如醴者，安得起梁毗而哭之。 \\n ○青精饭 \\n 瑶人社日，以南天烛染饭，竞相遗送，一本作馈遗。名曰青精饭。杜诗：\"岂无青精饭，令我颜色好。\" \\n ○蒟酱不为异（一本无不为异三字） \\n 蒟酱，瑶峒中家家用之。以荜茇为主，杂以香草。味虽佳，不足为异耳。史记唐蒙风晓南越，蒙食枸酱。问所从来（一本有曰字），道西北牂牁。故《蜀都赋》云：\"枸酱流味于番禺之乡。\"今问之番禺，无有知者。惟出自牂牁，故云流味也。荜茇，吾家蛤蒌也。师古注、本草注，杨用修、张孟奇辨之，皆误。 \\n ○桂林竞渡 \\n 桂林竞渡，舟长十余丈，左右衣白数人，右麾白旗，左麾长袖，为郎当舞。中扮古今名将，各执利兵，傍置弓弩。遇仇敌，不返兵，胜则枭而悬之，铙歌合舞。十年一大会，五年一小会，遇甲戌（一本有午字）为之，有司毫不敢诘（一本云，有司不敢问）。 \\n ○无量寿佛 \\n 无量寿佛，姓周，名全真，号寂照大师，郴州人。作二十八观，从日月观而入。初游吴越，继游罗浮，最后得湘山笋布台，因住持焉。会昌汰大师后，一夕生肉结须发，乃衣紫霞衣，入覆釜山，结闇而居。刺史韦宙迎之，四门各见其入。自唐元和至咸通示寂，计一百三十有二岁。五代湖南马氏，始请设州，额之曰全，以师故也。其护法有灵鸟天使，鸟首人身，长丈余，最可怖愕。其徒有柴侯者，讳崇■〈走希〉，唐末，弃官从师。宋初，州境寇至，侯显神兵鏖之，贼望风溃。南渡绍兴间，孔彦周曹城之难，侯显化如初，楚粤皆祀之。今七星山寺北湘山，尤觉庄严。按竺典谥法，以慧而觉者曰炽盛光佛，以文而觉者曰无量寿佛。师由日月观门入三縻地，常作偈云：\"有物先天地，无形本寂寥。能为万象主，不逐四时凋。\"真所谓以文而觉也。今问之讲师，皆以寿对。如以寿，则宝掌和尚、长爪比邱当擅此名久矣。末学之陋，不独在儒门也。一叹。 \\n ○瘴母 \\n 瘴起时，望之有气一道，上冲如柱，少顷散漫，下似黄雾。空中如弹丸，渐大如车轮，四下掷人。中之者为痞闷，为疯痖（一本作沥），为汗死。人若伏地，从（一本作任）其自掷，则无恙。 \\n ○四瘴 \\n 春曰青草，夏曰黄梅，秋曰新禾，冬曰黄茅。皆乘（一本作从）草木蓊勃，日气歊焮所成，而青草、黄茅最为毒烈（一本云为最毒）。春夏之交，草长而青，秋冬之交，草衰而黄。二时气候不常，蕴隆重衿，一本作袗。臈月挥扇，咄嗟呼吸，冬夏便（一本作候）分。且（一本无且字）桑中卫女，上宫陈娥，偷香窃笑，其不死者幸而免。 \\n ○治瘴 \\n 炎方土脉疏，地气外泄。人为常燠所熯，肤理不密。两疏相感，草木之气通焉。上脘郁闷虚烦，下体凝冷，吐之不可，下之不可，用药最难。但宜温中固下，升降阴阳，及炙中脘、气海、三里，或灸大指及第五指，皆能止热。予试立验。如用大柴胡汤及麻黄金沸草散、青龙汤，是胶柱鼓瑟也，鲜不败矣。 \\n ○痖瘴 \\n 中瘴失语，俗谓中草子，移时血凝立死。其法，用针刺头额及上唇，仍以楮叶擦舌，令出血，徐以药解其内热，应手立效（一本无末句）。 \\n ○瘴中要诀 \\n 避色如避难，冷暖随时换。少饮卯时酒，莫吃申时饭。 \\n ○象交 \\n 象交于水，卷树叶盖之。其交如人，见人（一本作之）则羞，遽起逐之（一本作人），人走须绕岭，或学鼠声、狗吠得免。其精溢于水中如白脂，可数斗，取为膏药最佳。 \\n ○鸡匠 \\n 鸡卜，以雄鸡雏执其两足，鸡匠焚香祷祈，占毕杀之。拔两股骨净洗，用线束之，以竹筳插束处，使两骨相背，端执再祝。左骨为侬，侬者我也；右骨为人，人者事也。视两骨侧所有细窍，以小竹筵长寸许遍插之，斜直偏正，任其自然，以定吉凶。其法有十八变，直而正，近骨吉；曲而斜，远骨凶。汉元封二年平越，得越巫。适有祠祷之事，令祠上帝，祭百鬼，用鸡卜。斯时方士如云，儒臣如雨，天子有事，不昆命于元龟，降用夷礼，廷臣莫敢致诤，意其术大有可观者矣！ \\n ○卵卜 \\n 卵卜者，握卵祝之，书墨于壳，记其四维，煮截视当墨处，辨壳中厚薄，定吉凶。獞人卜葬，请鸡匠祝神，以卵投地不破者（一本云不破者吉，无下六字），如获滕公之碑。 \\n ○鳢鱼刀（一本无此则） \\n 扶南王范文，本夷奴。牧羊涧中，得二鳢鱼。欲私食，郎知检求之，文曰：\"非鱼也，将砺石还耳。\"郎至，鱼化石，石有谶文。文异之，就冶作刀。刀成，举刀向石，鄣祝曰：\"文当有国，鱼刀破石。\"石破，遂王扶南。子孙宝之，比之斩蛇剑云。 \\n ○青蛇使者 \\n 三界庙，一名青蛇庙。庙有小蛇，背绿腹赤，穴神衣袖，飨神（一本作人）饮食。或以手接，玩之甚驯。倘有虚誓愆期，家数百里，蛇辄至为其人（一本无为其人三字）索愿。其家为蛇挂红，刻日赛（一本作酬）之。呼曰青蛇使者云。按三界姓许，平南人。采樵得一衣，轻如一叶，上下无缝，带内有回字，能召风雨，知来物，播术聚众。弘治中，制府逮至，覆以洪钟，环以积薪，晨冬（一本作夜）锻之，发之无有也。仙衣所披，仅乃得免（一本无仙衣二句）。予先一日与袁元约、赵平笥谈青蛇之异，予谓青蛇必金精也。昔先师纯阳诗云：\"朝游北海暮苍梧，袖有青蛇胆气粗。三醉岳阳人不识，朗吟飞过洞庭湖。\"此时三彭虽靖，一气未降。及参黄龙，顿超圆觉。铢衣蛇剑，弃若浮烟。辱于非人，有费顾也。夫君子藏器于身，待时而用。漫藏诲祸，亦何神之灵？而青蛇有知，必不拳拳于兹庙也。二客称快（一本无昔先师至二客称快五行）。次早（一本作晨起）入庙，取酒酹蛇，群若愧匿，深穴于神座之下。以火烛之，得宝剑一函，翠色欲滴。是夜二客梦一绿衣少年，与予结佩。后青蛇遂无有见者。 \\n ○南安禅室（一本无此则） \\n 南安禅室，一僧坐化，傍有偈云：\"五十七年王守仁，启吾钥，拂吾尘。问君欲识前程事，开门即是闭门人。\"王伯安平思田八寨后，启此愕然，数日卒。 \\n ○文成事类伏波（一本云王文成梦中语） \\n 文成谒伏波庙诗：\"楼船金鼓宿乌蛮，鱼丽群舟夜上滩。月绕旌旗千嶂静，风传铃铎九溪寒。荒夷未必先声振，神武由来不杀难。相见虞廷新气象，两阶干羽在云端。\"（一本无以下三行）少时梦中有诗云：\"卷甲归来马伏波，早年兵法鬓毛皤。云迷铜柱雷轰折，六字题诗尚不磨。\"文成身后，谤兴爵削，与薏苡之事略同。 \\n ○象江石（一本无此则） \\n 荥阳郑守象江，廉介，嗜石。得怪石六，其三耸峭，多峰峦岩岫。又一，如世间道士，图人肺胃肝肾，次第悬络。又一，空如隐，外若瘿□殃疝，病态支离者。又一，色绀冰而理平，弹之琤琮者。后还长安，计辇六石费俸钱六十万。详李义山记中。 \\n ○郁林石（一本无此则） \\n 陆绩守郁林归，舟轻，于岸上取石压之。在吴郡之娄门，陆龟蒙居临顿里，门有巨石，即此也。后御史樊址辇之院前，以亭覆之，号曰廉石。详吴匏庵记中。 \\n ○桂林石（一本无此则） \\n 颜延之守始安，载石峰长三丈，过洞庭，风雷覆舟，石沉风息。其石原出独秀山，延之诗云：\"未若独秀者，峨峨郛郭间。\"今桂林石峰，长二丈许，洁白有态者，价不过四十金，皆市于王孙家。其长四五丈者，有神守之，人不敢动，石工望之而走。 \\n ○马林（一本作家）铜柱 \\n 伏波铜柱，一在凭祥州思明府南界，一在钦州分茆岭交趾东界。马文渊又于林邑北岸，立三铜柱为海界，林邑南立五铜柱为山界。唐马总安南都护，建二铜柱于汉故地。五代马希范平蛮，立二铜柱于溪州。何铜柱之多，皆出于（一本无于字）马氏也。 \\n ○伏波铜船 \\n 苍梧郡，有铜船沉于滩。天霁水澄，隐隐见之。云伏波所铸。 \\n ○雄黄捣衣石 \\n 泗城州土司，有雄黄捣衣砧（一本作石）。质类琼蕤，光能鉴象（一本作物）。其声琮琤，异于凡听。 \\n ○飞来钟 \\n 太平飞来钟，自交趾思琅州飞至。沈希仪遣舍人刘勋相之，搥造军器，目未及视，仆地而死。 \\n ○绿珠玉笛 \\n 绿珠玉笛，尸渗土花，斑驳如绣。云自巢贼发宋诸陵，笛殉宫人宋伟，后入交趾。清夜闻歌，每能自叫。盘公以名马五十匹易之。 \\n ○飞来莲 \\n 驳鹿山，僧堂石池，有（一本云时有）五色莲花，杂出常（一本无常字）莲中，名曰飞来莲。 \\n ○杬药矢 \\n 杬药毒草，鸟不敢栖其上。形如独窠蒜，生深山中。就其处采煎，忌鸡犬声，用蘸弩矢。试之法，以针刺臂血，仍用拇指紧按刺孔，令人蘸粟许赶血，血缩倒回者，方可用。不先按其刺孔，血缩入肉，其人（一本无其人二字）立死。如（一本无如字）不缩者，是（一本无是字）鸡犬之（一本无之字）声败之也。 \\n ○思牢矢 \\n 思牢竹，出思牢国，用为箭，可敚会稽之美。其节有勒，可以批爪（一本作瓜），俗名涩勒。东坡：\"涩勒暗蛮溪，义山思牢弩。箭磨青石，绣额蛮奴三虎力。\"《竹谱》作■〈竹思〉簩，失其本矣（一本云误矣）。 \\n ○西岳真迹 \\n 李卫公少年愤隋乱，上书西岳，文最激昂（一本作烈）。后为桂州行兵总管，刻于勾漏。其真迹用黄绢书，上半元时毁于火。后半余四十字。笔法遒劲，激昂青云。其波掠处，如快剑斫马。今入云亸娘家，予跋其后。 \\n ○葛洪未至勾漏 \\n 葛洪求勾漏令，曰：\"非以为荣，以有丹砂耳。\"遂将子侄俱至罗浮，居七年，忽与广州刺史邓岳书，曰：\"远行寻师，克期戒途。\"岳至，洪坐赤日中化去。洪曷尝至勾漏（一本无末句）？ \\n ○舜至苍梧（一本无此则，按此则与中卷南巡一条同，略分繁简耳） \\n 儒者多疑南巡之事，辨如聚讼。《虞典》南巡至于南岳，陟方以死，儒者遂谓汉武祭南岳于灊霍。周官王制，不尽于衡山。古之南岳，非今之南岳也。《孟子》载卒于鸣条，《吕览》载葬于纪苍。今平邱之鸣条，东海之苍梧，莒之纪城，皆陈留接境。古之苍梧，非今之苍梧也。且二子去圣未远，孰如伯益。伯益云：\"苍梧之山，帝舜葬其阳，丹朱葬其阴。\"屈子同时，亦曰：\"帝子降兮北渚，九疑纷其并迎。\"史迁载：\"舜崩苍梧之野，归葬零陵之九疑。\"予游九疑，见叔均墓，与《山海》同。游南岳，读《岣嵝碑》，与《虞典》同。然后知今之南岳，即古之南岳也。今之苍梧，即古之苍梧也。若汉祭灊霍，录轩辕之副义也，复安得执汉武而疑禹，执《孟子》而疑伯益，执吕子而疑《离骚》哉！惟帝不自有其黄屋之尊，而躬巡于鸟言卉服之域，舞干戚而远夷宾，弃金璧而幽灵应，驾飞龙于鼎湖，遗弓裘于清庙，有天下而不与。斯舜之所以为舜也，孰谓其不至哉！ \\n  \\n   \\n  "}
{"章节": "附录", "正文": "  \\n 附录 \\n 　 \\n  \\n 赤雅三卷（浙江廵撫採進本） \\n 明鄺露撰露字湛若南海人鈕琇觚賸載其爲諸生應歲試時題爲文行忠信乃四比立格以眞草隷篆四體書之坐是被斥蓋亦放誕之士王士禎池北偶談又載其少游金陵客阮大鋮之門嘗爲大鋮作集序大鋮亦爲露作集序其人殊不足重迨國朝順治初王師入粤露義不改節竟抱平生所寳古琴不食而死士禎詩所謂南海畸人死抱琴者卽爲露作其志節乃爲世所稱然露託契閹兒所作嶠雅屢稱大鋮爲石巢夫子實貽譏於名教後雖晩蓋僅足自贖固不能與黄淳耀等皦然日月爭光也是書乃露遊廣西之時徧厯岑藍胡侯槃五姓土司因爲猺女雲嚲孃留掌書記歸而述所見聞所記山川物産皆詞藻簡雅序次典核不在范成大桂海虞衡志下可稱佳本惟中間叙岑氏猺女被服名目溪峝中必無此綺麗露蓋摭古事以文飾之又叙猩猩一條大不近情叙木客一條旣稱爲秦時採木之人何以能作律詩所稱細雨詩劍閣鈴逾動長門獨更深一聯何以能用漢唐故事是則附會塗飾不免文士之積習矣（四庫全書總目卷史部地理類） \\n  \\n   \\n  "}
