{"章节": "东京梦华录", "正文": "东京梦华录 \\n  \\n  \\n 追述中国北宋都城东京开封府城市风貌的著作。宋孟元老撰。元老号幽兰居士，原名孟钺，曾任开封府仪曹，生于北宋末年，在东京共生活了23年。晚年追忆昔日旧京的繁盛，写成《东京梦华录》10卷，书中分别记载东京城池、河道、宫阙、衙署、寺观、桥巷、瓦市、勾栏，以及朝廷典礼、岁时节令、风土习俗、物产时好、诸街夜市，反映出当时都城官、私手工业作坊、商业、文化、交通的发达情况和东京的风貌。作者还用大量的笔墨，记录了当时东京民间和宫廷的\"百艺\"，在中国\"百艺\"史上留下了可贵的记录。书中关于诸宫调的渊源，诸艺的名称，讲史、小说的分类等，也受到研究中国戏曲、小说和杂技史的学者的重视。该书所创立的体裁，为以后《都城纪胜》、《梦粱录》、《武林旧事》等书所沿用。1956年，上海古典文学出版社出版了《东京梦华录》的标点本。"}
{"章节": "梦华録序", "正文": "梦华録序 \\n  \\n  \\n 仆从先人宦游南北．崇宁癸未到京师．卜居于州西金梁桥西夹道之南．渐次长立．正当辇毂之下．太平日久．人物繁阜．垂髫之童．但习皷舞．班白之老．不识干戈．时节相次．各有观赏．灯宵月夕．雪际花时．乞巧登高．敎池游苑．举目则青楼画阁．繍戸珠帘．雕车竞驻于天街．宝马争驰于御路．金翠耀目．罗绮飘香．新声巧笑于柳陌花衢．按管调弦于茶坊酒肆．八荒争凑．万国咸通．集四海之珍奇．皆归市易．会寰区之异味．悉在庖厨．花光满路．何限春游．箫皷喧空．几家夜宴．伎巧则惊人耳目．侈奢则长人精神．瞻天表则元夕教池．拜郊孟享．频观公主下降．皇子纳妃．修造则创建明堂．冶铸则立成鼎鼐．观妓籍则府曹衙罢．内省宴回．看变化则举子唱名．武人换授．仆数十年烂赏叠游．莫知厌足．一旦兵火．靖康丙午之明年．出京南来．避地江左．情绪牢落．渐人桑楡．暗想当年．节物风流．人情和美．但成怅恨．近与亲戚会面．谈及曩昔．后生往往妄蝗唬畠W恐浸久．论其风俗者．失于事实．诚为可惜．谨省记编次成集．庶几开巻得覩当时之盛．古人有梦游华胥之国．其乐无涯者．仆今追念．回首怅然．岂非华胥之梦觉哉．目之曰梦华録．然以京师之浩穰．及有未尝经从处．得之于人．不无遗阙．倘遇郷党宿徳．补缀周备．不胜幸甚．此録语言鄙俚．不以文饰者．盖欲上下通晓尔．观者幸详焉．绍兴丁卯歳除日．幽兰居士孟元老序．"}
{"章节": "幽兰居士东京梦华録巻之一", "正文": "幽兰居士东京梦华録巻之一 \\n  \\n  \\n 东都外城 \\n 东都外城．方圆四十余里．城壕曰护龙河．阔十余丈．濠之内外．皆植杨柳．粉墙朱戸．禁人往来．城门皆瓮城三层．屈曲开门．唯南薫门．新郑门．新宋门．封丘门皆直门两重．盖此系四正门．皆留御路故也．新城南壁．其门有三．正南门曰南薫门．城南一边．东南则陈州门．傍有蔡河水门．西南则戴楼门．傍亦有蔡河水门．蔡河正名惠民河．为通蔡州故也．东城一边．其门有四．东南曰东水门．乃汴河下流水门也．其门跨河．有铁裹窗门．遇夜如闸垂下水面．两岸各有门通人行路．出拐子城．夹岸百余丈．次则曰新宋门．次曰新曹门．又次曰东北水门．乃五丈河之水门也．西城一边．其门有四．从南曰新郑门．次曰西水门．汴河上水门也．次曰万胜门．又次曰固子门．又次曰西北水门．乃金水河水门也．北城一边．其门有四．从东曰陈桥门．〔乃大辽人使驿路．〕次曰封丘门．〔北郊御路．〕次曰新酸枣门．次曰卫州门．〔诸门名皆俗呼．其正名如西水门曰利泽．郑门本顺天门．固子门本金耀门．〕新城毎百歩设马面．战棚．密置女头．旦暮修整．望之耸然．城里牙道．各植楡柳成阴．毎二百歩置一防城库．贮守御之器．有广固兵士二十指挥．毎日修造泥饰．专有京城所提总其事． \\n 旧京城 \\n 旧京城方圆约二十里许．南壁其门有三．正南曰朱雀门．左曰保康门．右曰新门．东壁其门有三．从南汴河南岸角门子．河北岸曰旧宋门．次曰旧曹门．西壁其门有三．从南曰旧郑门．次汴河北岸角门子．次曰梁门．北壁其门有三．从东曰旧封丘门．次曰景龙门．〔乃大内城角宝箓宫前也．〕次曰金水门． \\n 河道 \\n 穿城河道有四．南壁曰蔡河．自陈蔡由西南戴楼门入京城．辽绕自东南陈州门出．河上有桥十一．自陈州门里曰观桥．〔在五岳观后门．〕从北．次曰宣泰桥．次曰云骑桥．次曰横桥子．〔在彭婆婆宅前．〕次曰高桥．次曰西保康门桥．次曰龙津桥．〔正对内前．〕次曰新桥．次曰太平桥．〔高殿前宅前．〕次曰粜麦桥．次曰第一座桥．次曰宜男桥．出戴楼门外曰四里桥．中曰汴河．自西京洛口分水入京城．东去至泗州．入淮．运东南之粮．凡东南方物．自此入京城．公私仰给焉．自东水门外七里至西水门外．河上有桥十三．从东水门外七里曰虹桥．其桥无柱．皆以巨木虚架．饰以丹艧．宛如飞虹．其上下土桥亦如之．次曰顺成仓桥．入水门里曰便桥．次曰下土桥．次曰上土桥．投西角子门曰相国寺桥．次曰州桥．〔正名天汉桥．〕正对于大内御街．其桥与相国寺桥皆低平不通舟船．唯西河平船可过．其柱皆青石为之．石梁石笋楯栏．近桥两岸．皆石壁．雕镌海马水兽飞云之状．桥下密排石柱．盖车驾御路也．州桥之北岸御路．东西两阙．楼观对耸．桥之西有方浅船二只．头置巨干铁鎗数条．岸上有铁索三条．遇夜绞上水面．盖防遗火舟船矣．西去曰浚仪桥．次曰兴国寺桥．〔亦名马军衙桥．〕次曰太师府桥．〔蔡相宅前．〕次曰金梁桥．次曰西浮桥．〔旧以船为之桥．今皆用木石造矣．〕次曰西水门便桥．门外曰横桥．东北曰五丈河．来自济郓．般挽京东路粮斛入京城．自新曹门北入京．河上有桥五．东去曰小横桥．次曰广备桥．次曰蔡市桥．次曰青晖桥．染院桥．西北曰金水河．自京城西南分京．索河水筑堤．从汴河上用木槽架过．从西北水门入京城．夹墙遮拥．入大内灌后苑池蒲矣．河上有桥三．曰白虎桥．横桥．五王宫桥之类．又曹门小河子桥曰念佛桥．盖内诸司辇官亲事官之类．军营皆在曹门．侵晨上直．有瞽者在桥上念经求化．得其名矣． \\n 大内 \\n 大内正门宣徳楼列五门．门皆金钉朱漆．壁皆砖石间甃．镌镂龙凤飞云之状．莫非雕甍画楝．峻桷层榱．覆以琉璃瓦．曲尺朶楼．朱栏彩槛．下列两阙亭相对．悉用朱红杈子．入宣徳楼正门．乃大庆殿．庭设两楼．如寺院钟楼．上有太史局保章正．测验刻漏．逐时刻执牙牌奏．毎遇大礼车驾斋宿及正朔朝会于此殿．殿外左右横门曰左右长庆门．内城南壁有门三座．孙大朝会趋朝路．宣徳楼左曰左掖门．右曰右掖门．左掖门里乃明堂．右掖门里西去乃天章．宝文等阁．宫城至北廊的百余丈．入门东去街北廊乃枢密院．次中书省．次都堂．〔宰相朝退治事于此．〕次门下省．次大庆殿．外廊横门北去百余歩．又一横门．毎日宰执趋朝．此处下马．饯侍从台諌于第一横门下马．行至文徳殿．入第二横门．东廊大庆殿东偏门．西廊中书．门下后省．次修国史院．次南向小角门．正对文徳殿．〔常朝殿也．〕殿前东西大街．东出东华门．西出西华门．近里又两门相对．左右嘉肃门也．南去左右银台门．自东华门里皇太子宫入嘉肃门．街南大庆殿后门．东西上合门．街北宣佑门．南北大街西廊．面东曰凝晖殿．乃通会通门．入禁中矣．殿相对东廊门楼．乃殿中省六尚局御厨．殿上常列禁卫两重．时刻提警．出入甚严．近里皆近侍中贵．殿之外皆知省．御药幕次．快行．亲从官．辇官．车子院．黄院子．内诸司兵士．祗候宣唤．及官禁买卖进贡．皆由此入．唯此浩穰．诸司人自卖饮食珍奇之物．市井之间未有也．毎遇早晩进膳．自殿中省对凝晖殿．禁卫成列．约栏不得过往．省门上有一人呼喝．谓之『拨食家』．次有紫衣．裹脚子向后曲折幞头者．谓之『院子家』．托一合．用黄繍龙合衣笼罩．左手携一红罗繍手巾．进入于此．约十余合．继托金瓜合二十余面进入．非时取唤．谓之『泛索』．宣佑门外．西去紫宸殿．〔正朔受朝于此．〕次曰文徳殿．〔常朝所御．〕次曰垂拱殿．次曰皇仪殿．次曰集英殿．〔御宴及试举人于此．〕后殿曰崇政殿．保和殿．内书阁曰睿思殿．后门曰拱辰门．东华门外．市井最盛．盖禁中买卖在此．凡饮食．时新花果．鱼虾鳖蟹．鹑兔脯腊．金玉珍玩衣着．无非天下之奇．其品味若数十分．客要一二十味下酒．随索目下便有之．其歳时果瓜蔬茹新上市．并茄瓠之类新出．毎对可直三五十千．诸合分争以贵价取之． \\n 内诸司 \\n 内诸司皆在禁中．如学士院．皇城司．四方馆．客省．东西上合门．通进司．内弓剑鎗甲军器等库．翰林司．〔茶酒局也．〕内侍省．入内内侍省．内藏库．奉宸库．景福殿库．延福宫．殿中省六尚局．〔尚药．尚食．尚辇．尚酝．尚舎．尚衣．〕诸合分．内香药库．后苑作．翰林书艺局．医官局．天章等阁．明堂颁朔布政府． \\n 外诸司 \\n 外诸司．左右金吾街仗司．法酒库．内酒坊．牛羊司．乳酪院．仪鸾司．〔帐设局也．〕车辂院．供奉库．杂物库．杂卖务．东西作坊．万全．〔造军器所．〕修内司．文思院．上下界绫锦院．交繍院．军器所．上下竹木务．箔场．车营．致远务．骡务．駞坊．象院．作坊．物料库．东西窑务．内外物库．油醋库．京城守具所．鞍辔库．养马曰左右骐骥院．天驷十监．河南北十炭场．四熟药局．内外柴炭库．军头引见司．架子营．〔楼店务．店宅务．〕榷货务．都茶场．大宗正司．左藏大观元丰宣和等库．编估局．打套所．诸米麦等．自州东虹桥元丰仓．顺成仓．东水门里广济．里河折中．外河折中．富国．广盈．万盈．永丰．济远等仓．陈州门里麦仓子．州北夷门山．五丈河诸仓．约共有五十余所．日有支纳．下卸即有下卸指军兵士．支遣即有袋家．毎人肩两石布袋．遇有支遣．仓前成市．近新城有草汤二十余所．毎遇冬月诸郷纳粟秆草．牛车阗塞道路．车尾相衔．数千万量不絶．场内堆积如山．诸军打请．营在州北．即往州南仓．不许雇人般担．并要亲自肩来．祖宗之法也．"}
{"章节": "幽兰居士东京梦华録巻之二", "正文": "幽兰居士东京梦华録巻之二 \\n  \\n  \\n 御街 \\n 坊巷御街．自宣徳楼一直南去．约阔二百余歩．两边刀御廊．旧许市人买卖于其间．自政和间官司禁止．各安立黒漆杈子．路心又安朱漆杈子两行．中心御道．不得人马行往．行人皆在廊下朱杈子之外．杈子里有砖石甃砌御沟水两道．宣和间尽植莲荷．近岸植桃李梨杏．杂花相间．春夏之间．望之如繍． \\n 宣徳楼前省府宫宇 \\n 宣徳楼前．左南庙对左掖门．为明堂颁朔布政府．秘书省右廊南对右掖门．近东则两府八位．西则尚书省．御街大内前南去．左前景灵东宫．右则西宫．近南大晟府．次曰太常寺．州桥曲转．大街面南．曰左藏库．近东郑太宰宅．青鱼市内行．景灵东宫．南门大街以东．南则唐家金银铺．温州漆器什物铺．大相国寺．直至十三间楼．旧宋门．自大内西廊南去．即景灵西宫．南曲对即报慈寺街．都进奏院．百钟圆药铺．至浚仪桥大街．西宫南皆御廊杈子．至州桥投西大街．乃果子行．街北都亭驿〔大辽人使驿也．〕．相对梁家珠子铺．余皆卖时行纸画花果铺席．至浚仪桥之西．即开封府．御街一直南去．过州桥．两边皆居民．街东车家炭．张家酒店．次则王楼山洞梅花包子．李家香铺．曹婆婆肉饼．李四分茶．至朱雀门街西过桥．即投西大街．谓之（麦曲）院街．街南遇仙正店．前有楼子．后有台．都人谓之『台上』．此一店最是酒店上戸．银缾酒七十二文一角．羊羔酒八十一文一角．街北薛家分茶．羊饭．熟羊内铺．向西去皆妓女馆舎．都人谓之『院街』．御廊西即鹿家包子．余皆羹店．分茶．酒店．香药铺．居民． \\n 朱雀门外街巷 \\n 出朱雀门东壁．亦人家．东去大街．麦秸巷．状元楼．余皆妓馆．至保康门街．其御街东朱雀门外．西通新门瓦子以南杀猪巷．亦妓馆．以南东西两教坊．余皆居民或茶坊．街心市井．至夜尤盛．过龙津桥南去．路心又设朱漆杈子．如内前．东刘廉访宅．以南太学．国子监．过太学．又有横街．乃太学南门．街南熟药惠民南局．以南五里许．皆民居．又东去横大街．乃五岳观后门．大街约半里许．乃看街亭．寻常车驾行幸．登亭观马骑于此．东至贡院什物库．礼部贡院．车营务草场．街南葆眞宫．直至蔡河云骑桥．御街至南薫门里街西五岳观．最为雄壮．自西门东去观桥．宣泰桥．柳阴牙道．约五里许．内有中太一宫．佑神观．街南明丽殿．奉灵园．九成宫内安顿九鼎．近东即迎祥池．夹岸垂杨．菰蒲莲荷．凫鴈游泳其间．桥亭台榭．棊布相峙．唯毎歳清明日放万姓烧香游观一日．龙津桥南西壁邓枢密宅．以南武学巷内曲子张宅．武成王庙．以南张家油饼．明节皇后宅．西去大街．曰大巷口．又西曰清风楼酒店．都人夏月多乘凉于此．以西老鸦巷口军器所．直接第一座桥．自大巷口南去延眞观．延接四方道民于此．以南西去小巷口三学院．西去直抵宜男桥小巷．南去即南薫门．其门寻常士庶殡葬车舆．皆不得经由此门而出．谓正与大内相对．唯民间所宰猪．须从比入京．毎日至晩．毎羣万数．止十数人驱逐．无有乱行者． \\n 州桥夜市 \\n 出朱雀门．直至龙津桥．自州桥南去．当街水饭．爊肉．干脯．王楼前貛儿．野狐．肉脯．鶏．梅家鹿家鹅鸭鶏兔肚肺鳝鱼包子．鶏皮．腰肾．鶏碎．毎个不过十五文．曹家从食．至朱雀门．旋煎羊．白肠．鲊脯．（火赞）冻鱼头．姜豉（枼刂）子．抹臓．红丝．批切羊头．辣脚子．姜辣萝卜．夏月麻腐鶏皮．麻饮细粉．素签沙糖．冰雪冷元子．水晶皂儿．生淹水木瓜．药不瓜．鶏头穰沙糖．菉豆．甘草冰雪凉水．荔枝膏．广芥瓜儿．醎菜．杏片．梅子姜．莴苣笋．芥辣瓜儿．细料馉饳儿．香糖果子．间道糖荔枝．越梅．（金屈）刀紫苏膏．金丝党梅．香枨元．皆用梅红匣儿盛贮．冬月盘兔．旋炙猪皮肉．野鸭肉．滴酥水晶鲙．煎夹子．猪脏之类．直至龙津桥须脑子肉止．谓之杂嚼．直至三更． \\n 东角楼街巷 \\n 自宣徳东去东角楼．乃皇城东南角也．十字街南去姜行．高头街北去．从纱行至东华门街．晨晖门．宝箓宫．直至旧酸枣门．最是铺席要闹．宣和间展夹城牙道矣．东去乃潘楼街．街南曰『鹰店』．只下贩鹰鹘客．余皆眞珠疋帛香药铺席．南通一巷．谓之『界身』．并是金银彩帛交易之所．屋宇雄壮．门前广阔．望之森然．毎一交易．动即千万．骇人闻见．以东街北曰潘楼酒店．其下毎日自五更市合．买卖衣物书画珍玩犀玉．至平明．羊头．肚肺．赤白腰子．奶房．肚胘．鹑兔．鸠鸽．野味．螃蟹．蛤蜊之类讫．方有诸手作人上市买卖零碎作料．饭后饮食上市．如酥蜜食．枣（飠固）．（氵蹬）砂团子．香糖果子．蜜煎雕花之类．向晩卖河娄头面．冠梳额抹．珍玩动使之类．东去则徐家瓠羹店．街南桑家瓦子．近北则中瓦．次里瓦．其中大小勾栏五十余座．内中瓦子莲花棚．牡丹棚．里瓦子夜叉棚．象棚最大．可容数千人．自丁先现．王团子．张七圣辈．后来可有人于此作场．瓦中多有货药．卖卦．喝故衣．探搏．饮食．剃剪．纸画．令曲之类．终日居此．不觉抵暮． \\n 潘楼东街巷 \\n 潘楼东去十字街．谓之土市子．又谓之竹竿市．又东十字大街．曰从行裹角．茶坊毎五更点灯．博易买卖衣物图画花环领抹之类．至晓即散．谓之『鬼市子』．以东街北赵十万宅街．南中山正店．东楡林巷．西楡林巷．北郑皇后宅．东曲首向北墙畔单将军庙．乃单雄信墓也．上有枣树．也传乃枣槊发芽生长成树．又谓之枣冢子巷．又投东．则旧曹门街．北山子茶坊．内有仙洞．仙桥．仕女往往夜游．吃茶于彼．又李生菜小儿药铺．仇防御药铺．出旧曹门．朱家桥瓦子．下桥．南斜街．北斜街．内有泰山庙．两街有妓馆．桥头人烟市井．不下州南．以东牛行街．下马刘家药铺．看牛楼酒店．亦有妓馆．一直抵新城．自土市于南去铁屑楼酒店．皇建院街．得胜桥郑家油饼店．动二十余炉．直南抵太庙街．高阳正店．夜市尤盛．土市北去．乃马行街也．人烟浩闹．先至十字街．曰鹩儿市．向东曰东鶏儿巷．向西曰西鶏儿巷．皆妓馆所居．近北街曰杨楼街．东曰庄楼．今改作和乐楼．楼下乃卖马市也．近北曰任店．今改作欣乐楼．对门马铛家羹店． \\n 酒楼 \\n 凡京师酒店．门首皆缚彩楼欢门．唯任店入其门．一直主廊约百余歩．南北天井两廊皆小合子．向晩灯烛荧煌．上下相照．浓妆妓女数百．聚于主廊槏面上．以待酒客呼唤．望之宛若神仙．北去杨楼．以北穿马行街．东西两巷．谓之大小货行．皆工作伎巧所居．小货行通鶏儿巷妓馆．大货行通笺纸店白矾楼．后改为丰乐楼．宣和间．更修三层相高．五楼相向．各有飞桥栏槛．明暗相通．珠帘绣额．灯烛晃耀．明开数日．毎先到者赏金旗．过一两夜．则已元夜．则金一瓦陇中皆置莲灯一盏．内西楼后来禁人登眺．以第一层下视禁中．大抵诸酒肆瓦市．不以风雨寒暑．白昼通夜．骈阗如此．州东宋门外仁和店．姜店．州西宜城楼．药张四店．班楼．金粱桥下刘楼．曹门蛮王家．乳酪张家．州北八仙楼．戴楼门张八家园宅正店．郑门河王家．李七家正店．景灵宫东墙长庆楼．在京正店七十二戸．此外不能遍数．其余皆谓之『脚店』．卖贵细下酒．迎接中贵饮食．则第一白厨．州西安州巷张秀．以次保康门李庆家．东鶏儿巷郭厨．郑皇后宅后宋厨．曹门砖筒李家．寺东骰子李家．黄胖家．九桥门街市酒店．彩楼相对．繍旆相招．掩翳天日．政和后来．景灵宫东墙下长庆楼尤盛． \\n 饮食果子 \\n 凡店内卖下酒厨子．谓之『茶饭量酒博士』．至店中小儿子．皆通谓之『大伯』．更有街坊妇人．腰繋青花布手巾．绾危髻．为酒客换汤斟酒．俗谓之『焌糟』．更有百姓入酒肆．见子弟少年辈饮食．近前小心供过．使令买物命妓．取送钱物之类．谓之『闲汉』．又有向前换汤斟酒歌唱．或献菓子香乐之类．客散得钱．谓之『厮波』．又有下等妓女．不呼自来．筵前歌唱．临时以些小钱物赠之而去．谓之『剳客』．亦谓之『打酒坐』．又有卖药或果实萝卜之类．不问酒客买与不买．散与坐客．然后得钱．谓之『撒暂』．如比处处有之．唯州桥炭张家．乳酪张家．不放前项人入店．亦不卖下酒．唯以好淹藏菜蔬．卖一色好洒．所谓茶饭者．乃百味羹．头羹．新法鹌子羹．三脆羹．二色腰子．虾蕈．鶏蕈．浑炮等羹．旋索粉．玉碁子．羣仙羹．假河鲀．白渫（上艹下韲）．货鳜鱼．假元鱼．决明兜子．决明汤（上艹下韲）．肉醋托胎衬肠沙鱼．两熟紫苏鱼．假蛤蜊．白肉．夹面子茸割肉．胡饼．汤骨头．乳炊羊（肫右下灬）．羊闹厅．羊角．（上夕下肉）腰子．鹅鸭．排蒸荔枝腰子．还元腰子．烧臆子．入炉细项．莲花鸭．签酒炙肚胘．虚汁垂丝羊头．入炉羊羊头．签鹅鸭．签鶏．签盘兔．炒兔．葱溌兔．假野狐．金丝肚羹．石肚羹．假炙獐．煎鹌子．生炒肺．炒蛤蜊．炒蟹．煠蟹．洗手蟹之类．遂时施行索唤．不许一味有阙．或别呼索变造下酒．亦实时供应．又有外来托卖炙鶏．燠鸭．羊脚子．点羊头．脆筋巴子．姜虾．酒蟹．獐巴．鹿脯．从食蒸作．海鲜时菓．旋切莴苣生菜．西京笋．又有小儿子．着白虔布衫．青花手巾．挟白磁缸子．卖辣菜．又有托小盘卖干菓子．乃旋炒银杏．栗子．河北鹅梨．梨条．梨干．梨肉．胶枣．枣圏．梨圏．桃圏．核桃．肉牙枣．海红嘉庆子．林檎旋乌李．李子旋樱桃．煎西京雪梨．夫梨．甘棠梨．凤栖梨．鎭府浊梨．河阴石榴．河阳査子．査条．沙苑榲桲．回马孛萄．西川乳糖．狮子糖．霜蜂儿．橄榄．温柑．绵枨金橘．龙眼．荔枝．召白藕．甘蔗．漉梨．林檎干．枝头干．芭蕉干．人面子．巴览子．榛子．榧子．虾具之类．诸般蜜煎香药．菓子罐子．党梅．柿膏儿．香药．小元儿．小臈茶．鹏沙元之类．更外卖软羊诸色包子．猪羊荷包．烧肉干脯．玉板鲊（犭巴）．鲊片醤之类．其余小酒店．亦卖下酒．如煎鱼．鸭子．炒鶏兔．煎燠肉．梅汁．血羹．粉羹之类．毎分不遇十五钱．诸酒店必有厅院．廊庑掩映．排列小合子．吊窗花竹．各垂帘幙．命妓歌笑．各得稳便．"}
{"章节": "幽兰居士东京梦华録巻之三", "正文": "幽兰居士东京梦华録巻之三 \\n  \\n  \\n 马行街北诸医铺 \\n 马行北去．乃小货行．时楼大骨传药铺．直抵正系旧封丘门．两行金紫医官药铺．如社金钩家．曹家．独胜元．山水李家．口齿咽喉药．石鱼儿．班防御．银孩儿．栢郎中家．医小儿．大鞋任家．产科．其余香药铺席．官员宅合．不欲遍记．夜市北州桥又盛百倍．车马阗拥．不可驻足．都人谓之『里颜』． \\n 大内西右掖门外街巷 \\n 大内西去右掖门．祅庙．直南浚仪桥街．西尚书省东门．至省前横街南．即御史台．西即郊社．省南门正对开封府后墙．名西门谓之西车子曲．史家瓠羹．万家馒头．在京第一．次曰呉起庙．出巷乃大内西角楼大街．西去踊路街．南太平兴国寺后门．北对启圣院街．以西殿前司相对清风楼．无比客店．张戴花洗面药．国太丞张老儿金龟儿．丑婆婆药铺．唐家酒店．直至梁门．正名阖阊．出梁门西去．街北建隆观．观内东廊于道士卖齿药．都人用之．街南蔡太师宅．西去州西瓦子．南自汴河岸．北抵梁门大街亚其里瓦．约一里有余．过街北即旧宜城楼．近西去金梁桥街．西大街．荆筐儿药铺．枣王家金银铺．近北巷口熟药惠氏西局．西去瓮市子．乃开封府刑入之所也．西去盖防御药铺．大佛寺．都亭西驿．相对京城守具所．自瓮市子北去大街．班楼酒店．以北大三桥子．至白虎桥．直北即卫州门． \\n 大内前州桥东街巷 \\n 大内前州桥之东．临汴河大街．曰相国寺．有桥平正．如州桥．与保康门相对．桥西贾家瓠羹．孙好手馒头．近南则保康门潘家黄耆圆．延宁宫禁．女道士观．人罕得入．街西保康门瓦子．东去沿城皆客店．南方官员商贾兵级．皆于此安泊．近东四圣观．袜袎巷．以东城角定力院．内有朱梁高祖御容．出保康门外．新建三尸庙．徳安公庙．南至横街．西去通御街．曰麦稍巷口．以南太学东门．水柜街余家染店．以南街东法云寺．又西去横街．张驸马宅．寺南佑神观后门． \\n 相国寺内万姓交易 \\n 相国寺毎月五次开放万姓交易．大三门上皆是飞禽猫犬之类．珍禽奇兽．无所不有．第二三门皆动用什物．庭中设彩幙露屋义铺．卖蒲合．簟席．屏帏．洗漱．鞍辔．弓剑．时果．腊脯之类．近佛殿．孟家道院王道人蜜煎．赵文秀笔．及潘各墨．占定两廊．皆诸寺师姑卖繍作．领抹．花朶．珠翠头面．生色销金花样幞头帽子．特髻冠子．绦线之类．殿后资圣门前．皆书籍玩好图画及诸路罢任官员土物香药之类．后廊皆日者货术传神之类．寺三门阁上并资圣门．各有金银铸罗汉五百尊．佛牙等．凡有斋供．皆取旨方开三门．左右有两缾琉璃塔．寺内有智海．惠林．宝梵．河沙东西塔院．乃出角院舎．各有住持僧官．毎遇斋会．凡饮食茶果．动使器皿．虽三五百分．莫不咄嗟而辧．大殿两廊．皆国朝名公笔迹．左壁画炽盛光佛降九矅鬼百戏．右壁佛降鬼子母掲孟．殿庭供献乐部马队之类．大殿朶庙．皆壁隐楼殿人物．莫非精妙． \\n 寺东门街巷 \\n 寺东门大街．皆是幞头．腰带．书籍．冠朶铺席．丁家素茶．寺南即録事巷妓馆．繍巷皆师姑繍作居住．北即小甜水巷．巷内南食店甚盛．妓馆亦多．向北李庆糟姜铺．直北出景灵宫东门前．又向北曲东税务街．高头街．姜行后巷．乃脂皮画曲妓馆．南北讲堂巷．孙殿丞药铺．靴店．出界身北巷．巷口宋家生药铺．铺中两壁．皆李成所画山水．自景灵宫东门大街向东．街北旧干明寺．沿火改作五寺三监．以东向南曰第三条甜水巷．以东熙熙楼客店．都下着数．以东街南高阳正店．向北入马行．向东．街北曰车辂院．南曰第二甜水巷．以东审计院．以东桐树子韩家．直抵太庙前门．南往观音除．乃第一条甜水巷也．太庙北入楡林巷．通曹门大街．不能遍数也． \\n 上清宫 \\n 上清宫．在新宋门里街北．以西茆山下院．醴泉观．在东水门里．观音隙．在旧宋门后太庙南门．景徳寺．在上清宫背．寺前有桃花洞．皆妓馆．开宝寺．在旧封丘门外斜街子．内有二十四院．惟仁王院最盛．天清寺．在州北清晖桥．兴徳院．在金水门外．长生宫．在鹿家巷．显宁寺．在炭场巷．北婆台寺．在陈州门里．兜率寺．在红门道地．踊佛寺．在州西草场巷街．南十方静因院．在川西油醋巷．浴室院．在第三条甜水巷．福田院．在旧曹门外．报恩寺．在卸盐巷．太和宫女道士．在州西洪桥子大街．洞元观女道士．在班楼北．瑶华宫．在金水门外．万寿观．在旧酸枣门外十王宫前． \\n 马行街铺席 \\n 马行北去旧封丘门外祅庙斜街州北瓦子．新封丘门大街两边民戸铺席外．余诸班直军营相对．至门约十里余．其余坊巷院落．纵横万数．莫知纪极．处处拥门．各有茶坊酒店．勾肆饮食．市井经纪之家．往往只于市店旋买饮食．不置家蔬．北食则矾楼前李四家．段家爊物．石逢巴子．南食则寺桥金家．九曲子周家．最为屈指．夜市直至三更尽．纔五更又复开张．如要闹去处．通晓不絶．寻常四梢远静去处．夜市亦有燋酸豏．猪胰．胡饼．和菜饼．貛儿．野狐肉．果不翘羹．灌肠．香糖果子之类．冬月虽大风雪阴雨．亦有夜市．（枼刂）子姜豉．抹脏．红丝水晶脍．煎肝臓．蛤蜊．螃蟹．胡桃．泽州饧．奇豆．鹅梨．石榴．査子．榲桲．糍糕．团子．盐豉汤之类．至三更方有提瓶卖茶者．盖都人公私荣干．夜深方归也． \\n 船载杂卖 \\n 东京般载车．大者曰『太平』．上有箱无盖．箱如构栏而平．板壁前出两木．长二三尺许．驾车人在中间．两手扶捉鞭（纟安）驾之．前列骡或驴二十余．前后作两行．或牛五七头拽之．车两轮与箱齐．后有两斜木脚拖夜．中间悬一铁铃．行则有声．使远来者车相避．仍于车后繋驴骡二头．遇下峻险桥路．以鞭諕之．使倒坐缍车．令缓行也．可载数十石．官中车惟用驴差小耳．其次有『平头车』．亦如『太平车』而小．两轮前出长不作辕木．梢横一木．以独牛在辕内．项负横木．人在一边．以手牵牛鼻绳驾之．酒正店多以此载酒梢桶矣．梢桶如长水桶．面安靥口．毎梢三斗许．一贯五百文．又有宅眷坐车子．与『平头车』大抵相似．但椶作盖．及前后有构栏门．垂帘．又有独轮车．前后二人把驾．两旁两人扶拐．前有驴拽．谓之『串车』．以不用耳子转轮也．般载竹木瓦石．但无前辕．止一人或两人推之．此车往往卖糕及餻麋之类人用．不中载物也．平盘两轮．谓之『浪子车』．唯别人拽．又有载巨石大木．只有短梯盘而无轮．谓之『痴车』．皆省人力也．又有駞骡驴（马犬）子．或皮或竹为之．如方匾竹（上竹下差）．两搭背上．斛（豆斗）则用布袋駞之． \\n 都市饯陌 \\n 都市饯陌．官用七十七．街市通用七十五．鱼肉菜七十二陌．金银七十四．珠珍．雇婢妮．买（上丿下虫）蚁六十八．文字五十六陌．行市各有长短使用． \\n 雇觅人力 \\n 凡雇觅人力．干当人．酒．食作匠之类．各有行老供雇．觅女使即有引至牙人． \\n 防火 \\n 毎坊巷三百歩许．有军巡铺屋一所．铺兵五人．夜间巡警収领公事．又于高处砖砌望火楼．楼上有人卓望．下有官屋数间．屯驻军兵官余人．及有救火家事．谓如大小桶．洒子．麻搭．斧锯．梯子．火叉．大索．铁猫儿之类．毎遇有遗火去处．则有马军奔报军厢主．马歩军．殿前三衙．开封府各领军级扑灭．不劳百姓． \\n 天晓诸人入市 \\n 毎日交五更．诸寺院行者打铁牌子或木无循门报晓．亦各分地分．日间求化．诸趍朝入市之人．闻此而起．诸门桥市井已开．如瓠羹店门首坐一小儿．叫饶骨头．间有灌肺及炒肺．酒店多点灯烛沽卖．毎分不过二十文．并粥饭点心．亦间或有卖洗面水．煎点汤茶药者．道至天明．其杀猪羊作坊．毎人檐猪羊及车子上市．动即百数．如果木亦集于朱雀门外及州桥之西．谓之菓子行．纸画儿亦在彼处．行贩不絶．其卖麦麺．毎秤作一布袋．谓之『一宛』．或三五秤作一宛．用太平车或驴马（马犬）之．从城外守门入城货卖．至天明不絶．更有御街州桥至南内前趂朝卖药及饮食者．吟叫百端． \\n 诸色杂卖 \\n 若养马．则有两人日供切草．养犬则供饧糟．养猫则供猫食并小鱼．其锢路．钉铰．（上竹下陋）桶．修整动使．掌鞋．刷腰带．修幞头帽子．补角冠．日供打香印者．则管定铺席人家牌额．时节即印施佛像等．其供人家打水者．各有地分坊巷．及有使漆．打钗环．荷大斧斫柴．换扇子柄．供香饼子．炭团．夏月则有洗毡淘井老．举意皆在目前．或军营放停．乐人动皷乐于空闲．就坊巷引小儿妇女观看．散糖果子之类．谓之『卖梅子』．又谓之『把街』．毎日如宅舎宫院前．则有就门卖羊肉．头肚．腰子．白肠．鹑兔鱼虾．退毛鶏鸭．蛤蜊．螃蟹．杂燠．香药果子．博卖冠梳领抹．头面衣着．动使铜铁器．衣箱．磁器之类．亦有扑上件物事者．谓之『勘宅』．其后街或闲空处团转盖屋．向背聚居．谓之『院子』．皆小民居止．毎日卖蒸梨枣．黄糕麋．宿蒸饼．发牙豆之类．毎遇春时．官中差人夫监淘在城渠．别开坑盛淘出者（泥，\"匕\"作\"工\"）．谓之『（泥，\"匕\"作\"工\"）盆』．候官差人来捡视了方盖覆．夜间出入．月黒宜照管也．"}
{"章节": "幽兰居士东京梦华録巻之四", "正文": "幽兰居士东京梦华録巻之四 \\n  \\n  \\n 军头司 \\n 军头司毎旬休按阅内等子　相扑手．剑棒手格闘．诸军营．殿前指挥使直．在禁中有左右班内殿直．散员．散都头．散直．散指挥．御龙左右直系打御从物．御龙骨朶子直．弓箭直．弩直．习驭直．骑御马钧容直．招箭班．金鎗班．银鎗班．殿侍诸军东西五班常入祇候．毎日教阅野战．毎遇诸路解到武艺人．对御格闘．天武．捧日．龙卫．神卫．各二十指挥．谓之上四军．不出戌．骁骑．云骑．拱圣．龙猛．龙骑．各十指挥．殿前司．歩军司有虎翼各二十指挥．虎翼水军．宣武各十五指挥．神勇．广勇各十指挥．飞山．床子弩．雄武．广固等指挥．诸司则宣效六军．武肃．武和．街道司诸司诸军指挥．动以百数．诸宫观宅院各有清卫厢军禁军剰员十指挥．其余工匠．修内司．八作司．广固作坊．后苑作坊．书艺局．绫锦院．文繍院．内酒坊．法酒库．牛羊司．油醋库．仪鸾司．翰林司．喝探．武严．辇官．车子院．皇城官．亲从官．亲事官．上下宫．皇城．黄皁院子．涤除．各有指挥．记省不尽． \\n 皇太子纳妃 \\n 皇太子纳妃．卤部仪仗．宴乐仪卫．妃乘厌翟车．车上设紫色团盖．四柱维幕．四垂大带．四马驾之． \\n 公主出降 \\n 公主出降．亦设仪杖．行幕．歩障．水路．凡亲王公主出则有之．皆系街道司兵级数十人．各执扫具．镀金银水桶．前导洒之．名曰『水路』．用檐床数百．铺设房卧．并紫衫巻脚幞头天武官抬舁．又有宫嫔数十．皆眞珠钗插吊朶玲珑簇罗头面．红罗销金袍帔．乘马双控双搭青盖前导．谓之『短镫』．前后用红罗销金掌扇遮簇．乘金铜裙檐子．覆以剪椶．朱红梁脊．上列渗金银铸云凤花朶檐子．约高五尺许．深八尺．阔四尺许．内容六人．四维垂繍额珠帘．白藤间花．匡箱之外．两壁出栏槛皆缕金花．装雕木人物神仙．出队两竿十二人．竿前后皆设緑丝绦金鱼勾子勾定． \\n 皇后出乘舆 \\n 皇太后．皇后出乘者．谓之『舆』．比檐子稍増广．花样皆龙．前后檐皆剪椶．仪仗与驾出相似而少．仍无驾头．警跸耳．士庶家与贵家婚嫁．亦乘檐子．只无脊上铜凤花朶．左右两军．自有假赁所在．以至从人衫帽衣服从物倶可赁．不须借徣．余命妇王宫士庶通乘坐车子．如檐子样制．亦可客六人．前后有小勾栏．底下轴贯两挟朱轮．前出长辕约七八尺．独牛驾之．亦可假赁． \\n 杂赁 \\n 若（上亠下凶）事出殡．自上而下．（上亠下凶）肆各有体例．如方相．车轝．结络．彩帛．皆有定价．不须劳力．寻常出街市干事．稍似路远倦行．逐坊巻桥市．自有假赁鞍马者．不过百钱． \\n 修整杂货及斋僧请道 \\n 傥欲修整屋宇．泥补墙壁．生辰忌日．欲设斋僧尼道士．即早辰桥市街巷口皆有木竹匠人．谓之杂货工匠．必至杂作人夫．道士僧人．罗立会聚．候人请唤．谓之『罗斋』．竹不作料．亦有铺席．砖瓦泥匠．随手即就． \\n 筵官假赁 \\n 凡民间吉（上亠下凶）筵会．椅桌陈设．器皿合盘．酒檐动使之类．自有茶酒司管赁．吃食下酒．自有厨司．以至托盘．下请书．安排坐次．尊前执事歌说劝酒．谓之『白席人』．总谓之『四司人』．欲就园馆亭榭寺院游赏命客之类．举意便辧．亦各有地分．承揽排备．自有则例．亦不敢过越取钱．虽百十分．厅馆整肃．主人只出钱而已．不用费力． \\n 会仙酒楼 \\n 如州东仁和店．新门里会仙楼正店．常有百十分．厅馆动使各各足备．不尚少阙一件．大抵都人风俗奢侈．度量稍寛．凡酒店中不问何人．止两人对坐饮酒．亦须用注碗一副．盘盏两副．菓菜楪各五片．水菜椀三五只．即银近百两矣．虽一人独饮．盌遂亦用银盂之类．其菓子菜蔬．无非精洁．若别要下酒．即使人外买软羊．龟背．大小骨．诸色包子．玉板鲊．生削巴子．瓜姜之类． \\n 食店 \\n 大凡食店．大者谓之『分茶』．则有头羹．石髓羹．白肉．胡饼．软羊．大小骨角．（上夕下肉）犒腰子．石肚羹．入炉羊罨．生软手麹．桐皮麺．姜溌刀．回刀．冷淘．棊子．寄炉麺饭之类．吃全茶．饶（上艹下韲）头羹．更有川饭店．即有插肉麺．大燠麺．大小抹肉淘．煎燠肉．杂煎事件．生熟烧饭．更有南食店．鱼兜子．桐皮熟脍麹．煎鱼饭．又有瓠羹店．门前以枋不及花样沓结缚如山棚．上挂成边猪羊．相间三二十边．近里门面窗戸．皆朱緑装余．谓之『驩门』．毎店各有厅院东西廊称呼坐次．客坐．则一人执筯纸．遍问坐客．都人侈纵．百端呼索．或热或常．或温或整．或絶冷．精浇．臕浇之类．人人索唤不同．行菜得之．近局次立．从头唱念．报与局内．当局者谓之『铛头』．又曰『着案』．讫．须臾．行菜者左手杈三椀．右臂自手至肩（马犬）叠约二十碗．散下尽合各人呼索．不容差错．一有差错．坐客白之主人．必加叱骂．或罚工价．甚者逐之．吾辈入店．则用一等琉璃浅棱椀．谓之『碧椀』．亦谓之『造羹』．菜蔬精细．谓之『造（上艹下韲）』．毎碗十文．麺与肉相停．谓之『合羹』．又有『单羹』．乃半个也．旧只用匙．今皆用筯矣．更有插肉．拨刀．炒羊．细物料．碁子．馄饨店．及有素分茶．如寺院斋食也．又有菜麺．胡蝶（上艹下韲）肐（月逹）．及卖随饭．荷包．白饭．旋切细料馉饳儿．瓜（上艹下韲）．萝卜之类． \\n 肉行 \\n 坊巻桥市．皆有肉案．列三五人操刀．生熟肉从便索唤．阔切．片批．细抹．顿刀之类．至晩即有燠爆熟食上市．凡买物不上数钱得者是数． \\n 饼店 \\n 凡饼店有油饼店．有胡饼店．若油饼店．即卖蒸饼．糖饼．装合．引盘之类．胡饼店则卖门油．菊花．寛焦．侧厚．油碢．髓饼．新样满麻．毎案用三五人捍剂卓花入炉．自五更卓案之声远近相闻．唯武成王庙前海州张家．皇建院前郑家最盛．毎家有五十余炉． \\n 鱼行 \\n 卖生鱼则用浅抱桶．以柳叶间串清水中浸．或循街出卖．毎日早惟新郑门．西水门．万胜门．如此生鱼有数千檐入门．冬月即黄河诸远处客鱼来．谓之『车鱼』．毎斤不上一百文．"}
{"章节": "幽兰居士东京梦华録巻之五", "正文": "幽兰居士东京梦华録巻之五 \\n  \\n  \\n 民俗 \\n 凡百所卖饮食之人．装鲜净盘合器皿．车檐动便．奇巧可爱食味和羹．不敢草略．其卖药卖卦．皆具冠带．至于乞丐者．亦有规格．稍似懈怠．众所不容．其土农工商诸行百戸衣装．各有本色．不敢越外．谓如香铺裹香人．即顶帽披背．质库掌事．即着皂衫角带不顶幅之类．街市行人．便认得是何色目．加之人情高谊．若见外方之入为都人凌欺．众必救护之．或见军铺収领到闘争公事．横身劝救．有陪酒食檐官方救之者．亦无惮也．或有从外新来．邻左居住．则相借徣动使．戏遗汤茶．指引买卖之类．更有提茶瓶之人．毎日邻里互相支茶．相问动静．凡百吉凶之家．人皆盈门．其正酒店戸．见脚店三两次打酒．便敢借与三五百两银器．以至贫下人家．就店呼酒．亦用银器供送．有连夜饮若．次日取之．诸妓馆只就店呼酒而已．银器供送．亦复如是．其阔略大量．天下无之也．以其人烟浩穰．添十数万众不加多．减之不觉少．所谓花阵酒池．香山药海．别有幽坊小巷．燕馆歌楼．举之万数．不欲繁碎． \\n 京瓦伎艺 \\n 崇．观以来．在京瓦肆伎艺．张廷叟．孟子书．主张小唱．李师师．徐婆惜．封宜奴．孙三四等．诚其角者．嘌唱弟子．张七七．王京奴．左小四．安娘．毛团等．教坊减罢并温习．张翠盖．张成弟子．薛子大．薛子小．俏枝儿．杨总惜．周寿奴．称心等．般杂剧．杖头傀儡任小三．毎日五更头回小杂剧．差晩看不及矣．悬丝傀儡．张金线．李外宁．药发傀儡．张臻妙．温奴哥．眞个强．没勃脐．小掉刀．筋骨上索杂手伎．浑身眼．李宗正．张哥．球杖踢弄．孙寛．孙十五．曾无党．高恕．李孝详．讲史．李慥．杨中立．张十一．徐明．赵世亨．贾九．小说．王颜喜．盖中宝．刘名广．散乐．张眞奴．舞旋．杨望京．小儿相扑．杂剧．掉刀．蛮牌．董十五．赵七．曹保义．朱婆儿．没困驼．风僧哥．俎六姐．影戏．丁仪．痩吉等．弄乔影戏．刘百禽．弄（上丿下虫）蚁．孔三传．耍秀才．诸宫调．毛详．霍伯丑．商谜．呉八儿．合生．张山人．说诨话．刘乔．河北子．帛遂．呉牛儿．达眼五．重明乔．骆驼儿．李敦等．杂（口班）．外入孙三神鬼．霍四究．说三分．尹常卖．五代史．文八娘．叫果子．其余不可胜数．不以风雨寒暑．诸棚看人．日日如是．教坊钧容直．毎遇旬休按乐．亦请人观看．毎遇内宴前一日．教坊内勾集弟子小儿．习队舞．作乐杂剧节次． \\n 娶妇 \\n 凡娶媳妇．先起草砧子．两家允许．然后起细帖子．序三代名讳．议亲人有服亲田产官职之类．次檐许口酒．以络盛酒瓶．袋以大花八朶．罗绢生色或银胜八枚．又以花红缴檐上．谓之『缴檐红』．与女家．女家以淡水二瓶．活金三五个．筯一双．悉送在元酒瓶内．谓之『回鱼筯』．或下小定．大定．或相媳妇与不相．若相媳妇．即男家亲人或婆往女家看中．即以钗子插冠中．谓之『插钗子』．或不入意．即留一两端彩段．与之压惊．则此亲不谐矣．其媒人有数等．上等戴盖头．着紫背子．说官亲官院恩泽．中等戴冠子．黄包髻背子．或只繁裙手．把青凉伞儿．皆两人同行．下定了．即旦望媒人传语．遇节序．即以节物颜面羊酒之类追女家．随家丰俭．女家多回巧作之类．次下财礼．次报成结日子．次过大礼．先一日或是日早下催妆冠帔花粉．女家回公裳花幞头之类．前一日女家先来挂帐．铺设房卧．谓之『铺房』．女家亲人有茶酒利市之类．至迎娶日．儿家以车子或花檐子发迎客引至女家门．女家管待迎客．与之彩段．作乐催妆上车檐．从人未肯起．炒咬利市．谓之『起檐子』．与了然后行．迎客先回至儿家门．从人及儿家人乞觅利市钱物花红等．谓之『栏门』．新妇下车子．有阴阳人执斗．内盛谷豆钱菓草节等．呪祝望门而撤．小儿辈争拾之．谓之『撤谷豆』．俗云厌青羊等杀神也．新人下车檐．踏青布条或毡席．不得踏地．一人捧镜倒行．引新人跨鞍蓦草及秤上过．入门．于一室内当中悬帐．谓之『坐虚帐』．或只径入房中坐于床上．亦谓之『坐富贵』．其送女客．急三盏而退．谓之『走送』．众客就筵三杯之后．婿具公裳花胜簇面．于中堂升一榻．上置椅子．谓之『高坐』．先媒氏请．次姨氏或妗氏请．各斟一杯饮之．次丈母请．方下坐．新人门额．用彩一段．碎裂其下．横抹挂之．婿入房．即众争撦小片而去．谓之『利市缴门红』．婿于床前请新妇出．二家各出彩段．绾一同心．谓之『牵巾』．男挂于笏．女搭于手．男倒行出．面皆相向．至家庙前参拜毕．女复倒行．扶入房讲拜．男女各尹先后对拜毕．就床．女向左．男向右坐．妇女以金钱彩菓散掷．谓之『撒帐』．男左女右．留少头髪．二家出疋段．钗子．木梳．头须之类．谓之『合髻』．然后用两盏以彩结连之．互饮一盏．谓之『交杯酒』．饮讫掷盏．并花冠子于床下．盏一仰一合．俗云『大吉』．则众喜贺．然后掩帐讫．宫院中即亲随人抱女婿去．已下人家即行出房．参谢诸亲．复就坐饮酒．散后．次日五更．用一卓．盛镜台镜予于其上．望上展拜．谓之『新妇拜堂』．次拜尊长亲戚．各有彩段巧作鞋枕等为献．谓之『赏贺』．尊长则复换一疋回之．谓之『答贺』．婿往参妇家．谓之『拜门』．有力能趣辧．次日则往．谓之『复面拜门』．不然．三日七日皆可．赏贺亦如女家之礼．酒散．女家具皷吹从物．迎婿还家．三日．女家送彩段油蜜蒸饼．谓之『蜜和油蒸饼』．其女家来作会．谓之『暖女』．七日则取女归．盛送彩段头面与之．谓之『洗颜』．一日则大会相庆．谓之『满月』．自此以后．礼数简矣． \\n 育子 \\n 凡孕妇入月．于初一日父母家以银盆．或錂或彩画盆．盛粟秆一束．上以锦繍或生色帕复盖之．上插花朶及通草．帖罗五男二女花样．用盘合装．送馒头．谓之『分痛」．并作眠羊．卧鹿羊．生菓实．取其眠卧之义．并牙儿衣物（衤朋）籍等．谓之『催生』．就蓐分娩讫．人争送粟米炭醋之类．三日落脐灸顖．七日谓之『一腊』．至满月则生色及（衤朋）繍銭．贵富家金银犀玉为之．并菓子．大展洗儿会．亲宾盛集．煎香汤于盆中．下菓子彩钱葱蒜等．用数丈彩绕之．名曰『围盆』．以钗子搅水．谓之『搅盆』．观者各撒钱于水中．谓之『添盆』．盆中枣子直立者．妇人争取食之．以为生男之征．浴儿毕．落胎髪．遍谢坐客．抱牙儿入他人房．谓之『移窠』．生子百日．置会．谓之『百晬』．至来歳生日．谓之『周晬』．罗列盘琖于地．盛菓木．饮食．官诰．笔研．筭秤等经巻针线应用之物．观其所先拈者．以为征兆．谓之『试晬』．此小儿之盛礼也．"}
{"章节": "幽兰居士东京梦华録巻之六", "正文": "幽兰居士东京梦华録巻之六 \\n  \\n  \\n 正月 \\n 正月一日年节．开封府放关扑三日．士庶自早互相庆贺．坊巷以食物动使菓实柴炭之类．歌叫关扑．如马行．潘楼街．州东宋门外．州西梁门外踊路．州北封丘门外．及州南一带．皆结彩棚．铺陈冠梳．珠翠．头面．衣着．花朶．领抹．靴鞋．玩好之额．间列舞场歌馆．车马交驰．向晩．贵家妇女纵赏关赌．入场观看．入市店饮宴．惯习成风．不相笑鳞．至寒食冬至三日亦如此．小民虽贫者．亦须新洁衣服．把酒相酬尔． \\n 元旦朝会 \\n 正旦大朝会．车驾坐大庆殿．有介冑长大人四人立于殿角．谓之『鎭殿将军』．诸国使人入贺．殿庭列法驾仪杖．百官皆冠冕朝服．诸路举人解首．亦士服立班．其服二量冠．白袍青縁．诸州进奏吏．各执方物入献．诸国使人．大辽大使顶金冠．后檐尖长．如大莲叶．服装窄袍．金蹀躞．副使展裹金带．如汉服．大使拜则立左足．跪右足．以两手着右肩为一拜．副使拜如汉仪．夏国使副．皆金冠．短小样制服．绯窄袍．金蹀躞．吊敦背．叉手展拜．高丽与南番交州使人．并如汉仪．回纥皆长髯高鼻．以疋帛缠头．散披其服．于阗皆小金花毡笠．金丝战袍．束带．并妻男同来．乘骆駞．毡兜铜铎入贡．三佛齐皆痩脊鞭头．绯衣．上织成佛面．又有南蛮五姓番．皆椎髻乌毡．并如僧人．礼拜入见．旋赐汉装锦袄之类．更有眞臈．大理．大石等国．有时来朝贡．其大辽使人．在都亭驿．夏国在都亭西驿．高丽在梁门外安州巷同文馆．回纥．于阗在礼宾院．诸番国在瞻云馆或懐远驿．唯大辽．高丽就馆赐宴．大辽使人朝见讫．翌日诣大相国寺烧香．次日诣南御苑射弓．朝廷旋选能射武臣伴射．就彼赐宴．三节人皆与焉．先列招箭班十余于垛子前．使人多用弩子射．一裹无脚小幞头子锦袄子辽人．踏开弩子．舞旋榙箭．过与使人．彼窥得端正．止令使人发牙．例本朝伴射用弓箭．中的则赐闹装．银鞍马．衣着．金银器物有差．伴射得捷．京师市井儿遮路争献口号．观者如堵．翌日人使朝辞．朝退．内前灯山已上彩．其速如神． \\n 立春 \\n 立春前一日．开封府进春牛入禁中鞭春．开封．祥符两县．置春牛于府前．至日絶早．府僚打春．如方州仪．府前左右．百姓卖小春牛．往往花装栏坐．上列百戏人物．春幡雪柳．各相献遗．春日．宰执亲王百官．皆赐金银幡胜．入贺讫．戴归私第． \\n 元宵 \\n 正月十五日元宵．大内前自歳前冬至后．开封府绞缚山棚．立不正对宣徳楼．游人已集御街两廊下．奇术异能．歌舞百戏．鳞鳞相切．乐声嘈杂十余里．撃丸蹴踘．踏索上竿．赵野人．倒吃冷淘．张九哥．呑铁剑．李外宁．药法傀儡．小健儿．吐五色水．旋烧泥丸子．大特落．灰药．榾柮儿．杂剧．温大头．小曹．嵇琴．党千．箫管．孙四．烧炼药方．王十二．作剧术．邹遇．田地广．杂扮．苏十．孟宣．筑球．尹常卖．五代史．刘百禽．（上丿下虫）蚁．杨文秀．皷笛．更有猴呈百戏．鱼跳刀门．使唤蜂蝶．追呼蝼蚁．其余卖药．卖卦．沙书地谜．奇巧百端．日新耳目．至正月七日．人使朝辞出门．灯山上彩．金碧相射．锦绣交辉．面北悉以彩结．山呇上皆画神仙故事．或坊市卖药卖卦之人．横列三门．各有彩结金书大牌．中曰『都门道』．左右曰『左右禁卫之门』．上有大牌曰『宣和与民同乐』．彩山左右．以彩结文殊．普贤．跨狮子白象．各于手指出水五道．其手摇动．用辘轳绞水上灯山尖高处．用木柜贮之．逐时放下．如瀑布状．又于左右门上．各以草把缚成戏龙之状．用青幕遮笼．草上密置灯烛数万盏．望之蜿蜒如双龙飞走．自灯山至宣徳门楼横大街．约百余丈．用棘刺围遶．谓之『棘盆』．内设两长竿．高数十丈．以缯彩结束．纸糊百戏人物．悬于竿上．风动宛若飞仙．内设乐棚．差衙前乐人作乐杂戏．并左右军百戏．在其中驾坐一时呈拽．宣徳楼上．皆垂黄縁．帘中一位．乃御座．用黄罗设一彩棚．御龙直执黄盖掌扇．列于帘外．两朶楼各挂灯球一枚．约方圆丈余．内燃椽烛．帘内亦作乐．宫嫔嬉笑之声．下闻于外．楼下用枋不垒成露台一所．彩结栏槛．两边皆禁卫排立．锦袍．幞头簮赐花．执骨朶子．面此乐棚．教坊钧容直．露台弟子．更互杂剧．近门亦有内等子班道排立．万姓皆在露台下观看．乐人时引万姓山呼． \\n 十四日车驾幸五岳观 \\n 正月十四日．车驾幸五岳观迎祥池．有对御．〔谓赐群臣宴也．〕至晩还内围子．亲从官皆顶球头大帽．簪花．红锦团荅戏狮子衫．金镀天王腰带．数重骨朶．天武官皆顶双巻脚幞头．紫上大搭天鹅结带寛衫．殿前班顶两脚屈曲向后花装幞头．着绯青紫三色橪金线结带望仙苑袍．跨弓剑．乘马．一扎鞍辔．缨绋前导．御龙直一脚指天一脚圏曲幞头．着红方胜锦袄子．看带束带．执御从物．如金交椅．唾盂．水罐．菓垒．掌扇．缨绋之类．御椅子皆黄罗珠蹙背座．则亲从官执之．诸班直皆幞头锦袄束带．毎常驾出有红纱帖金烛笼二百对．元宵加以琉璃玉柱掌扇灯．快行家各执红纱珠络灯笼．驾将至．则围子数重．外有一人扑月样兀子锦．覆于马上．天武官十余人．簇拥扶策．喝曰．『看驾头．』次有吏部小使臣百余．皆公裳．执珠络球杖．乘马听唤．近侍余官皆服紫绯緑公服．三衙太尉．知合．御带罗列前导．两边皆内等子．选诸军膂力者．着锦袄顶帽．握拳顾望．有高声者捶之流血．教坊钩容直乐部前引．驾后诸班直马队作乐．驾后围子外左则宰执侍从．右则亲王．宗室南班官．驾近．则列横门十余人撃鞭．驾后有曲柄小红繍伞．亦殿侍执之于马上．驾入灯山．御辇院人员辇前喝『随竿媚来』．御辇团转一遭．倒行观灯山．谓之『鹁鸽旋』．又谓之『踏五花儿』．则辇官有喝赐矣．驾登宣徳楼．游人奔赴露台下． \\n 十五日驾诣上清宫 \\n 十五日诣上清宫．亦有对御．至晩回内． \\n 十六日 \\n 十六日车驾不出．自进早饍讫．登门乐作．巻帘．御座临轩．宣万姓．先到门下者．犹得瞻见天表．小帽红袍．独卓子．左右近侍．帘外伞扇执事之人．须臾下帘．则乐作．纵万姓游赏．两朶楼相对．左楼相对．郓王以次彩棚幕次．右楼相对．蔡太师以次执政戚里幕次．时复自楼上有金凤飞下诸幕次．宣赐不辍．诸幕次中．家妓竞奏新声．与山棚露台上下．乐声鼎沸．西条楼下．开封尹弹压幕次．罗列罪人满前．时复决遣．以警愚民．楼上时传口勑．特令放罪．于是华灯宝炬．月色花光．霏雾融融．动烛远近．至三皷．楼上以小红纱灯球縁索而至半空．都人皆知车驾还内矣．须臾闻楼外撃鞭之声．则山楼上下．灯烛数十万盏．一时灭矣．于是贵家车马．自内前鳞切．悉南去游相国寺．寺之大殿．前殿乐棚．诸军作乐．两廊有诗牌灯云．『天碧银河欲下来．月华如水照楼台．』并『火树银花合．星桥铁锁开』之诗．其灯以木牌为之．雕镂成字．以纱绢幂之于内．密燃其灯．相次排定．亦可爱赏．资圣阁前安顿佛牙．设以水灯．皆系宰执．戚里．贵近占设看位．最要闹．九子母殿及东西塔院．惠林．智海．宝梵．竞陈灯烛．光彩争华．直至达旦．其余宫观寺院．皆放万姓烧香．如开宝．景徳大佛守等处．皆有乐棚．作乐燃灯．惟禁宫观寺院．不设灯烛矣．次则葆眞宫有玉柱玉帘窗隔灯．诸坊巷．马行．诸香药铺唐．茶坊酒肆．灯烛各出新奇．就中莲华王家香铺灯火出羣．而又命僧道场打花钹．弄椎皷．游人无不驻足．诸门皆有官中乐棚．万街千巷．尽皆繁盛浩闹．毎一坊巷口．无乐棚去处．多设小影戏棚子．以防本坊游人小儿相失．以引聚之．殿前班在禁中右掖门里．则相对石掖门设一乐棚．放本班家口．登皇城观看．官中有宣赐茶酒妆粉钱之类．诸营班院于法不得夜游．各以竹竿出灯球于半空．远近高低．若飞星然．阡陌纵横．城闉不禁．别有深坊小巷．繍额珠帘．巧制新妆．竞夸华丽．春情荡扬．酒兴融怡．雅会幽欢．寸阴可惜．景色浩闹．不觉更阑．宝骑骎骎．香轮辘辘．五陵年少．满路行歌．万戸千门．笙簧未彻．市人卖玉海．夜蛾．蜂儿．雪柳．菩提叶．科头圆子．拍头焦（飠追）．唯焦（飠追）以竹架子出青伞上．装缀梅红缕金小灯笼子．架子前后亦设灯笼．敲皷应拍．团团转走．谓之『打旋罗』．街巷处处有之．至十九日収灯．五夜城闉不禁．尝有旨展日．宣和年间．自十二月于政枣门〔二名景龙〕门上．如宣徳门元夜点照．门下亦置露台．南至宝箓宫．两边关扑买卖．晨晖门外设看位一所．前以荆棘围绕．周回的五七十歩．都下卖鹌鹑骨饳儿．圆子．（飠追）拍．白肠．水晶鲙．科头细粉．旋炒栗子．银杏．盐豉．汤鶏．段金橘．橄榄．龙眼．荔枝．诸般市合．团团密摆．准备御前索唤．以至尊有时在看位内．门司．御药．知省．太尉．悉在帘前．用三五人弟子祇应．籸盆照耀．有同白日．仕女观者．中贵邀住劝酒一金杯令退．直至上元．谓之『预赏』．惟周待诏瓠羹．贡余者一百二十文足一个．其精细果别如市店十文者． \\n 収灯都人出城探春 \\n 収灯毕．都人争先出城探春．州南则玉津园外学方池亭榭．玉仙观．转龙弯西去一丈佛园子．王太尉园．奉圣寺前孟景初园．四里桥望牛冈剑客庙．自转龙弯东去陈州门外．园馆尤多．州东宋门外快活林．勃脐陂．独乐冈．砚台．蜘蛛楼．麦家园．虹桥王家园．曹．宋门之间东御苑．干明崇夏尼寺．州北李驸马园．州西新郑门大路．直过金明池西道者院．院前皆妓馆．以西宴宾楼有亭榭．曲折池塘秋千画舫．酒客税小舟．帐设游赏．相对祥祺观．直至板桥．有集贤楼．莲花楼．乃之官河东．陜西五略之别馆．寻常饯送．置酒于此．过板桥．有下松园．王太宰园．杏花冈．金明池角南去水虎翼巷水磨下蔡太师园．南洗马桥西巷内华严尼寺．王小姑酒店北金水河两浙尼寺巴娄寺．养种园．四时花木．繁盛可观．南去药梁园．童太师园．南去铁佛寺．鸿福寺．东西栢楡村．州北模天坡．角桥至仓王庙．十八寿壁尼寺．孟四翁酒店．州西北元有庶人园．有创台．流杯亭榭数处．放人春赏．大抵都城左近．皆是园圃．百里之内．并无閴地．次第春容满野．暖律暄晴．万花争出．粉墙细柳．斜笼绮陌．香轮暖辗．芳草如茵．骏骑骄嘶．杏花如繍．莺啼芳树．燕舞晴空．红妆按乐于宝榭层楼．白面行歌近画桥流水．举目则秋千巧笑．触处则蹴踘踈狂．寻芳选胜．花絮时坠．金樽折翠簪红．蜂蝶暗随归骑．于是相继清明节矣．"}
{"章节": "幽兰居士东京梦华録巻之七", "正文": "幽兰居士东京梦华録巻之七 \\n  \\n  \\n 清明节 \\n 清明节．寻常京师以冬至后一百五日为大寒食．前一日谓之『炊熟』．用麺造枣（飠固）飞燕．柳条串之．插于门楣．谓之『子推燕』．予女及笄者．多以是日上头．寒食第三节．则清明日矣．凡新坟皆用此日拜扫．都城人出郊．禁中前半月发宫人车马朝陵．宗室南班近亲．亦分遣诣诸陵坟享祀．从人皆紫衫白绢三角子青行缠．皆系官给．节日亦禁中出车马．诣奉先寺道者院祀诸宫人坟．莫非金装绀幰．锦额珠帘．绣扇双遮．纱笼前导．士庶阗塞诸门．纸马铺皆于当街用纸衮叠成楼阁之状．四野如市．往往就芳树之下．或园囿之间．罗列杯盘．互相劝酬．都城之歌儿舞女．遍满园亭．抵暮而归．各携枣（飠固）．炊饼．黄胖．掉刀．名花异果．山亭戏具．鸭卵鶏雏．谓之『门外土仪』．轿子即以杨柳杂花装簇顶上．四垂遮映．自此三日．皆出城上坟．但一百五日最盛．节日坊市卖稠饧．麦餻．乳酪．乳饼之类．缓入都门．斜阳御柳．醉归院落．明日梨花．诸军禁卫．各成队伍．跨马作乐四出．谓之『摔脚」．其旗旄鲜明．军容雄壮．人马精鋭．又别为一景也． \\n 三日一日开金明池琼林苑 \\n 三月一日．州西顺天门外开金明池琼林苑．毎日教习军驾上池仪范．虽禁从士庶许纵赏．御史台有榜不得弹劾．池在顺天门外街北．周围约九里三十歩．池西直径七里许．入池门内南岸．西去百余歩．有面北临水殿．车驾临幸．观争标锡宴于此．往日旋以彩幄．政和间用土木工造成矣．又西去数百歩．乃仙桥．南北约数百歩．桥面三虹．朱漆阑楯．下排鴈柱．中央隆起．谓之『骆駞虹』．若飞虹之状．桥尽处．五殿正在池之中心．四岸石甃．向背大殿．中坐各设御幄．朱漆明金龙床．河间云水．戏龙屏风．不禁游人．殿上下回廊皆关扑钱物饮食伎艺人作场．勾肆罗列左右．桥上两边用瓦盆．内掷头钱．关扑钱物．衣服．动使．游人还往．荷盖相望．桥之南立棂星门．门里对立彩楼．毎争标作乐．列妓女于其上．门相对街南有砖石甃砌高台．上有楼观．广百丈许．曰宝津楼．前至池门．阔百余丈．下阚仙桥水殿．车驾临幸．观骑射百戏于此池之东岸．临水近墙皆垂杨．两边皆彩棚幕次．临水假赁．观看争标．街东皆酒食店舎．博易场戸．艺人勾肆．质库．不以几日解下．只至闭池．便典没出卖．北去直至池后门．乃汴河西水门也．其池之西岸．亦无屋宇．但垂杨蘸水．烟草铺堤．游人稀少．多垂钓之士．必于池苑所买牌子．方许捕鱼．游人得鱼．倍其价买之．临水砟脍．以荐芳樽．乃一时佳味也．习水教罢．繋小龙船于此．池岸正北对五殿．起大屋．盛大龙船．谓之『奥屋』．车驾临幸．往往取二十日．诸禁卫班直．簪花．披锦绣捻金线衫袍．金带勒帛之类结束．竞逞鲜新．出内府金鎗．宝装弓剑．龙凤绣旗．红缨锦辔．万骑争驰．铎声震地． \\n 驾幸临水殿观争标锡宴 \\n 驾先幸池之临水殿锡燕羣臣．殿前出水棚．排立仪卫．近殿水中．横列四彩舟．上有诸军百戏．如大旗．狮豹．棹刀．蛮牌．神鬼．杂剧之类．又列两船．皆乐部．又有一小船．上结小彩楼．下有三小门．如傀儡棚．正对水中．乐船上参军色进致语．乐作．彩棚中门开．出小木偶人．小船子上有一白衣垂钓．后有小童举棹划船．辽遶数回．作语．乐作．钓出活小鱼一枚．又作乐．小船入棚．继有木偶筑球舞旋之类．亦各念致语．唱和．乐作而已．谓之『水傀儡』．又有两画船．上立秋千．船尾百戏人上竿．左右军院虞候监教皷苗相和．又一人上蹴秋千．将平架．筋斗掷身入水．谓之『水秋千』．水戏呈毕．百戏乐船．并各鸣锣皷．动乐舞旗．与水傀儡船分两壁退去．有小龙船二十只．上有绯衣军士各五十余人．各设旗皷铜锣．船头有一军校．舞旗招引．乃虎翼指挥兵级也．又有虎头船十只．上有一锦衣人．执小旗立船头上．余皆着青短衣．长顶头巾．齐舞棹．乃百姓卸在行人也．又有飞鱼船二只．彩画间金．最为精巧．上有杂彩戏衫五十余人．间列杂色小旗绯伞．左右招舞．鸣小锣皷铙铎之额．又有鳅鱼船二只．止容一人撑划．乃独木为之也．皆进花石朱缅所进．诸小船竞诣奥屋．牵拽大龙船出诣水殿．其小龙船争先团转翔舞．迎导于前．其虎头船以绳索引龙舟．大龙船约长三四十丈．阔三四丈．头尾鳞鬣．皆雕镂金饰．楻板皆退光．两边列十合子．充合分歇泊．中设御座龙水屏风．楻板到底深数尺．底上密排铁铸大银样．如卓面大者压重．庶不欹侧也．上有层楼台观．槛曲安设御座．龙头上人舞旗．左右水棚．排列六桨．宛若飞腾．至水殿．舣之一边．水殿前至仙桥．预以红旗插于水中．标识地分远近．所谓小龙船．列于水殿前．东西相向．虎头．飞鱼等船．布在其后．如两阵之势．须臾．水殿前水棚上一军校以红旗招之．龙船各鸣锣皷出阵．划棹旋转．共为圆阵．谓之『旋罗』．水殿前又以旗招之．其船分而为二．各圆阵．谓之『海眼』．又以旗招之．两队船相交互．谓之『交头』．又以旗招之．则诸船皆列五殿之东面．对水殿排成行列．则有小舟一军校执一竿．上挂以锦彩银盌之类．谓之『标竿』．插在近殿水中．又见旗招之．则两行舟鸣皷并进．捷者得标．则山呼拜舞．并虎头船之类．各三次争标而止．其小船复引大龙船入奥屋内矣． \\n 驾幸琼林苑 \\n 驾方幸琼林苑．在顺天门大街．面北．与金晩池相对．大门牙道．皆古松怪柏．两傍有石榴园．樱桃园之类．各有亭榭．多是酒家所占．苑之东南隅．政和间创筑华觜冈．高数十丈．上有横观层楼．金碧相射．下有锦石缠道．宝砌池塘．柳锁虹桥．花萦凤舸．其花皆素馨．末莉．山丹．瑞香．含笑．射香等闽．广．二浙所进南花．有月池．梅亭牡丹之类．诸亭不可悉数． \\n 驾幸宝津楼宴殿 \\n 宝律楼之南．有宴殿．驾临幸．嫔御车马在此．寻常亦禁人出入．有官监之．殿之西有射殿．殿之南有横街．牙道柳径．乃都人撃球之所．西去苑西门水虎翼巷横道之南．有古桐牙道．两傍亦有小园圃台榭．南过画桥．水心有大撮焦亭子．方池柳歩围绕．谓之虾（虫麻）亭．亦是酒家占．寻常驾未幸．习旱教于苑大门．御马立于门上．门之两壁．皆高设彩棚．许士庶观赏．呈引百戏．御马上池．则张黄盖撃鞭如仪．毎遇大龙船出．及御马上池．则游人増倍矣． \\n 驾登宝津楼诸军呈百戏 \\n 鹫登宝津楼．诸军百戏．呈于楼下．先列皷子十数辈．一人摇双皷子．近前进致语．多唱『青春三月蓦山溪』也．唱讫．皷笛举一红巾者弄大旗．次狮豹入场．坐作进退．奋迅举止毕．次一红巾者．手执两白旗子．跳跃旋风而舞．谓之『扑旗子』．及上竿．打筋斗之类讫．乐部举动．琴家弄令．有花妆轻健军士百余．前列旗帜．各执雉尾．蛮牌．木刀．初成行列．拜舞互变开门夺桥等阵．然后列成偃月阵．乐部复动蛮牌令．数内两人出阵对舞．如撃刺之状．一人作奋撃之势．一人作僵仆．出场凡五七对．或以鎗对牌．剑对牌之类．忽作一声如霹雳．谓之『爆杖』．则蛮牌者引退．烟火大起．有假面披髪．口吐狼牙烟火．如鬼神状者上场．着青帖金花短后之衣．帖金皂袴．跣足．携大铜锣随身．歩舞而进退．谓之『抱锣』．遶场数遭．或就地放烟火之类．又一声爆杖．乐部动拜新月慢曲．有面涂青碌．戴面具金晴．饰以豹皮锦绣看带之类．谓之『硬鬼』．或执刀斧．或执杵棒之类．作脚歩蘸立．为驱捉视听之状．又爆仗一声．有假面长髯．展裹縁袍鞾简．如钟馗像者．傍一人以小锣相招和舞歩．谓之『舞判』．继有二三痩瘠．以粉涂身．金晴白面．如髑髅状．繋锦绣围肚看带．手执软仗．各作魁谐趋跄．举止若排戏．谓之『唖杂剧』．又爆仗响．有烟火就涌出．人面不相覩．烟中有七人．皆披髪文身．着青纱短后之衣．锦绣围肚看带．内一人金花小帽．执白旗．余皆头巾．执眞刀．互相格斗撃刺．作破面剖心之势．谓之『七圣刀』．忽有爆仗响．又复烟火．出散处以青幕围绕．列数十辈．皆假面异服．如祠庙中神鬼塑像．谓之『歇帐』．又爆仗响．巻退．次有一撃小铜锣．引百余人．或巾裹．或双髻．各着杂色半臂．围肚看带．以黄白粉涂其面．谓之『抹跄』．各执木棹刀一口．成行列．撃锣者指呼．各拜舞起居毕．喝喊变阵子数次．成一字阵．两两出阵格斗．作夺刀撃刺之态百端讫．一人弃刀在地．就地掷身．背着地有声．谓之『扳落』．如是数十对讫．复有一装田舎儿者入场．念诵言语讫．有一装村妇者入场．与村夫相値．各持捧杖互相撃触．如相驱态．其村夫者以杖背村妇出场毕．后部乐作．诸军缴队杂剧一段．继而露台弟子杂剧一段．是时弟子萧住儿．丁都赛．薛子大．薛子小．杨总惜．崔上寿之辈．后来者不足数．合曲舞旋讫．诸班直常入祗候子弟所呈马骑．先一人空手出马．谓之『引马』．次一人磨旗出马．谓之『开道旗』．次有马上抱红绣之球．撃以红锦索．掷下于地上．数骑追逐射之．左曰『仰手射』．右曰『合手射』．谓之『拖绣球』．又以柳枝插于地．数骑以刬子箭．或弓或弩射之．谓之『（礻昔）柳枝』．又有以十余小旗．遍装轮上而背之出马．谓之『旋风旗』．又有执旗挺立鞍上．谓之『立马』．或以身下马．以手攀鞍而复上．谓之『骗马』．或用手握定镫袴．以身从后鞭来往．谓之『跳马』．忽以身离鞍．屈右脚挂马鬃．左脚在镫．左手把鬃谓之『献鞍』．又曰『弃鬃背坐』．或以两手握镫袴．以肩着鞍桥．双脚直上．谓之『倒立』．忽掷脚着地．倒拖顺马而走．复跳上马．谓之『拖马』．或留左脚着镫．右脚出镫．离鞍横身．在鞍一边．右手捉鞍．左手把鬃存身．直一脚顺马而走．谓之『飞仙膊马』．又存身拳曲在鞍一边．谓之『镫里藏身』．或右臂挟鞍．足着地顺马而走．谓之『赶马』．或出一镫．坠身着秋．以手向下绰地．谓之『绰尘』．或放令马先走．以身追及．握马尾而上．谓之『豹子马』．或横身鞍上．或轮弄利刃．或重物大刀双刀百端讫．有黄衣老兵．谓之『黄院子』．数辈执小绣龙旗前导．宫监马骑百余．谓之『妙法院』．女童皆妙龄翘楚．结束如男子．短顶头巾．各着杂色锦绣捻金丝番段窄袍．红緑吊敦束带．莫非玉羁金勒．宝（革登）花鞯．艳色耀日．香风袭人．驰骤至楼前．团转数遭．轻帘皷声．马上亦有呈骁艺者．中贵人许畋押队．招呼成列．皷声一齐．掷身下马．一手执弓箭．揽缰子．就地如男子仪．拜舞山呼讫．复听皷声．骗马而上．大抵禁庭如男子装者．便随男子礼起居．复驰骤团旋分合阵子讫．分两阵．两两出阵．左右使马直背射弓．使番鎗或草棒．交马野战．呈骁骑讫．引退．又作乐．先设彩结小球门于殿前．有花装男子百余入．皆裹角子向后拳曲花幞头．半着红．半着青锦袄子．义襕束带．丝鞋．各跨雕鞍花（革毚）驴子．分为两队．各有朋头一名各执彩画球杖．谓之『小打』．一朋头用杖撃弄球子如缀球子方坠地．两朋争占．供与朋头．左朋撃球子过门入孟为胜．右明向前争占．不令入孟．互相追逐．得筹谢恩而退．续有黄院子引出宫监百余．亦如小打者．但加之珠翠装饰．玉带红靴．各跨小马．谓之『大打』．人人乘骑精熟．驰骤如神．雅态轻盈．姸姿绰约．人间但见其团画矣．呈讫． \\n 驾幸射殿射弓 \\n 驾诣射殿射弓．垛子前列招箭班二十余人．皆长脚幞头．紫绣抹额紫寛衫．黄义襕．鴈翅排立．御箭去则齐声招舞．合而复开．箭中的矣．又一人口衔一银盌．两肩两手共五只．箭来皆能承之．射毕驾归宴殿． \\n 池苑内纵人关扑游戏 \\n 池苑内除酒家艺人占外．多以彩幕缴络．铺设珍玉．奇玩．疋帛．动使．茶酒器物关扑．有以一笏扑三十笏者．以至车马．地宅．歌姫．舞女．皆约以价而扑之．出九和合有名者．任大头．快活三之类．余亦不数．池苑所进奉鱼藕果实．宣赐有差．后苑作进小龙船．雕牙缕翠．极尽精巧．随驾艺人池上作场者．宣．政间．张艺多．浑身眼．宋寿香．尹士安小乐器．李外宁水傀儡．其余莫知其数．池上饮食．水饭．凉水菉豆．螺蛳肉．饶梅花酒．査片．杏片．梅子．香药脆梅．旋切鱼脍．青鱼．盐鸭卵．杂和辣菜之类．池上水教罢．贵家以双缆黒漆平船．紫帷帐．设列家乐游池．宣．政间亦有假赁大小船子．许士庶游赏．其价有差． \\n 驾回仪卫 \\n 驾回则御裹小帽．簪花乘马．前后从驾臣寮．百司仪卫．悉赐花．大观初．乘骢马至太和宫前．忽宣小鸟．其马至御前拒而不进．左右曰．『此愿封官．』勑赐龙骧将军．然后就辔．盖小鸟平日御爱之马也．莫非锦绣盈都．花光满目．御香拂路．广乐喧空．宝骑交驰．彩棚夹路．绮罗珠翠．戸戸神仙．画阁红楼．家家洞府．游人士庶．车马万数．妓女旧日多乘驴．宣．政间惟乘马．披凉衫．将盖头背繋冠子上．少年狎客．往往随后．亦跨马轻衫小帽．有三五文身恶少年控马．谓之『花褪马』．用短缰促马头．刺地而行．谓之『鞅缰』．呵喝驰骤．竞逞骏逸．游人往往以竹竿挑挂终日关扑所得之物而归．仍有贵家士女．小轿插花．不垂帘幙．自三月一日至四月八日闭池．虽风雨亦有游人．略无虚日矣． \\n 是日季春．万花烂熳．牡丹芍药．棣棠木香．种种上市．卖花者以马头竹蓝铺排．歌叫之声．清奇可听．晴帘静院．晓幙高楼．宿病未醒．好梦初觉．闻之莫不新愁易感．幽恨悬生．最一时之佳况．诸军出郊．合教阵队．"}
{"章节": "幽兰居士东京梦华録巻之八", "正文": "幽兰居士东京梦华録巻之八 \\n  \\n  \\n 四月八日 \\n 四月八日佛生日．十大禅院各有浴佛斋会．煎音药糖水相遗．名曰『浴佛水』．迤逦时光昼永．气序清和．榴花院落．时闻求友之莺．细柳亭轩．乍见引雏之燕．在京七十二戸诸正店．初卖煮酒．市井一新．唯州南清风楼最宜夏饮．初尝青杏．乍荐樱桃．时得佳宾．觥酬交作．是月茄瓠初出上市．东华门争先供进．一对可直三五十千者．时菓则御桃．李子．金杏．林檎之类． \\n 端午 \\n 端午节物．百索艾花．银样皷儿花．花巧画扇．香糖果子．糉子．白团．紫苏．菖蒲．木瓜．并皆茸切．以香药相和．用梅红匣子盛裹．自五则一日及端午前一日．卖桃．柳．葵花．蒲叶．佛道艾．次日家家铺陈于门首．与糉子．五色水团．茶酒供养．又钉艾人于门上．士庶递相宴赏． \\n 六月六日崔府君生日二十四日神保观神生日 \\n 六月六日州北崔府生日．多有戏送．无盛如此．二十四日州西灌口二郎生日．最为繁盛．庙在万胜门外一里许．勑赐神保观．二十三日御前献送后苑作与书艺局等处制造戏玩．如球杖．弹弓．弋射之具．鞍辔．衔勒．樊笼之类．悉皆精巧．作乐迎引至庙．于殿前露台上设乐棚．教坊钧容直作乐．更互杂剧舞旋．太官局供食．连夜二十四盏．各有节次．至二十四日．夜五更争烧头炉香．有在庙止宿．夜半起以争先者．天晓．诸司及诸行百姓献送甚多．其社火呈于露台之上．所献之物．动以万数．自早呈拽百戏．如上竿．趯弄．跳索．相扑．皷板．小唱．斗鶏．说诨话．杂扮．商谜．合笙．乔筋骨．乔相扑．浪子．杂剧．叫果子．学像生．倬刀．装鬼．砑皷．牌棒．道术之类．色色有之．至暮呈拽不尽．殿前两幡竿．高数十丈．左则京城所．右则修内司．搭材分占上竿呈艺解．或竿尖立横不列于其上．装神鬼．吐烟火．甚危险骇人．至夕而罢． \\n 是月巷陌杂卖 \\n 是月时物．巷陌路口．桥门市井．皆卖大小米水饭．炙肉．干脯．莴苣笋．芥辣瓜儿．义塘甜瓜．卫州白桃．南京金桃．水鹅梨．金杏．小瑶李子．红菱．沙角儿．药木瓜．水木瓜．冰雪．凉水茘枝膏．皆用青布伞当街列床凳堆垛．冰雪惟旧宋门外两家最盛．悉用银器．沙糖菉豆．水晶皂儿．黄冷团子．鶏头穰．冰云．细料馉饳儿．麻饮鶏皮．细索凉粉．素签．成串熟林檎．脂麻团子．江豆碢儿．羊肉小馒头．龟儿沙馅之类．都人最重三伏．盖六月中别无时节．往往风亭水榭．峻宇高楼．云槛冰盘．浮瓜沈李．流杯曲沼．苞鲊新荷．远迩笙歌．通夕而罢． \\n 七夕 \\n 七月七夕．潘楼街东宋门外瓦子．州西梁门外瓦子．北门外．南朱雀门外街及马行街内．皆卖磨喝乐．乃小塑土偶耳．悉以雕木彩装栏座．或用红纱碧笼．或饰以金珠牙翠．有一对直数千者．禁中及贵家与士庶为晴物追陪．又以黄（虫葛）铸为凫鴈．鸳鸯．鸂鶆．龟鱼之额．彩画金缕．谓之『水上浮』．又以小板上傅土．旋种粟令生苗．置小茅屋花木．作田舎家小人物．皆村落之态．语之『谷板』．又以瓜雕刻成花样．谓之「花瓜」．又以油麹糖蜜造为笑靥儿．谓之『果食花样』．奇巧百端．如捺香方胜之类．若买一斤数内有一对被介胄者．如门神之像．盖自来风梳．不知其从．谓之『果食将军』．又以菉豆．小豆．小麦．于磁器内以水浸之．生芽数寸．以红蓝彩缕束之．谓之『种生』．皆于街心彩幙帐设出络货卖．七夕前三五日．军马盈市．罗绮满街．旋折未开荷花．都人善假做双头莲．取玩一时．提携而归．路人往往嗟爱．又小儿须买新荷叶执之．盖効颦磨喝乐．儿童辈特地新妆．竞夸鲜丽．至初六日七日晩．贵家多结彩楼于庭．谓之『乞巧楼』．铺陈磨喝乐．花瓜．酒炙．笔砚．针线．或儿童裁诗．女郎呈巧．焚香列拜．谓之『乞巧』．妇女望月穿针．或以小物蜘蛛安合子内．次日看之．若网圆正．谓之『得巧』．里巻与妓馆．往往列之门首．争以侈靡相向．〔『磨喝乐』本佛经『摩睺罗』．今通俗而书之．〕 \\n 中元节 \\n 七月十五日中元节．先数日．市井卖冥器靴鞋．幞头帽子．金犀假带．五彩衣服．以纸糊架子盘游出卖．潘楼并州东西瓦子亦如七夕．要闹处亦卖果食种生花果之类．及印卖尊胜目连经．又以竹竿斫成三脚．高三五尺．上织灯窝之状．谓之孟兰盆．挂搭衣服冥饯在上焚之．杓肆乐人．自过七夕．便般『目连救母』杂剧．道至十五日止．观者増倍．中元前一日．则卖练叶．享祀时铺衬卓面．又卖M麻M谷G窠儿．亦是繋在卓子脚上．乃告祖先秋成之意．又卖鶏冠花．谓之『洗手花』．十五日供养祖先素食．纔明即卖穄米饭．巡门叫卖．亦告成意也．又卖转明菜．花花油饼．馂豏．沙豏之类．城外有新坟者．即往拜扫．禁中亦出车马诣道者院谒坟．本院官给祠部十道．设大会．焚钱山．祭军阵亡殁．设孤魂之道场． \\n 立秋 \\n 立秋日．满街卖楸叶．妇女儿童辈．皆剪成花样戴之．是月．瓜果梨枣方盛．京师枣有数品．灵枣．牙枣．青州枣．毫州枣．鶏头上市．则梁门里李和家最盛．中贵戚里．取索供卖．内中泛索．金合络绎．士庶买之．一裹十文．用小新荷叶包．糁以麝香．红小索儿繋之．卖者虽多．不及李和一色拣银皮子嫩者货之． \\n 秋社 \\n 八月秋社．各以社糕．社酒相赍送贵戚．宫院以猪羊肉．腰子．妳房．肚肺．鸭饼．瓜姜之属．切作棊子片样．滋味调和．铺于饭上．谓之『社饭』．请客供养．人家妇女皆归外家．晩归．即外公姨舅皆以新葫芦儿．枣儿为遗．俗云宜良外甥．市学先生预敛诸生钱作社会．以致雇倩．祇应．白席．歌唱之人．归时各携花篮．果实．食物．社糕而散．春社．重午．重九．亦是如此． \\n 中秋 \\n 中秋节前．诸店皆卖新酒．重新结络门面彩楼．花头画竿．醉仙锦旆．市人争饮．至午未间．家家无酒．拽下望子．是时螯蟹新出．石榴．榲勃．梨．枣．栗．孛萄．弄色枨橘．皆新上市．中秋夜．贵家结饰台榭．民间争占酒楼翫月．丝篁鼎沸．近内庭居民．夜深遥闻笙竿之声．宛若云外．闾里儿童．连宵嬉戏．夜市骈阗．至于通晓． \\n 重阳 \\n 九月重赐．都下赏菊．有数种．其黄白色蘂若莲房．曰『万龄菊』．粉红色曰『桃花菊』．白而檀心曰．『木香菊』．黄色而圆者曰『金铃菊』．纯白而大者曰『喜容菊』．无处无之．酒家皆以菊花缚成洞戸．都人多出郊外登高．如仓王庙．四里桥．愁台．梁王城．砚台．毛驼冈．独乐冈等处宴聚．前一二日．各以粉（麦面）蒸餻遗送．上插剪彩小旗．掺饤果实．如石榴子．栗子黄．银杏．松子肉之类．又以粉作狮子蛮王之状．置于糕上．谓之『狮蛮』．诸禅寺各有斋会．惟开宝寺．仁王寺有狮子会．诸僧皆坐狮子上．作法事讲说．游人最盛．下旬即卖冥衣靴鞋席帽衣段．以十月朔日烧戏故也．"}
{"章节": "幽兰居士东京梦华録巻之九", "正文": "幽兰居士东京梦华録巻之九 \\n  \\n  \\n 十月一日 \\n 十日一日．宰臣已下受衣着锦袄．三日．〔今五日〕士庶皆出城飨坟．禁中车马．出道者院及西京朝陵．宗室车马．亦如寒食节．有司进暖炉炭．民间皆置酒作暖炉会也． \\n 天宁节 \\n 初十日天宁节．前一月．教坊集诸妓阅乐．初八日．枢密院率修武郎以上．初十日．尚书省宰执率宣教郎以上．并诣相国寺罢散祝圣斋筵．次赴尚书省都厅赐宴． \\n 宰执亲王宗室百官入内上寿 \\n 十二日．宰执．亲王．宗室．百官．入内上寿大起居．〔搢笏舞蹈〕乐未作．集英殿山楼上教坊乐人効百禽鸣．内外肃无．止闻半空和鸣．若鸾凤翔集．百官以下谢坐讫．宰执．禁从．亲王．宗室．观察使已上．并大辽．高丽．夏国使则．坐于殿上．诸卿少百官．诸国中节使人．坐两廊．军校以下．排在山楼之后．皆以红面青（衤敦）无漆矮偏钉．毎分列环饼．油饼．枣塔为看盘．次列果子．惟大辽加之猪羊鶏鹅兔连骨熟肉为看盘．皆以小绳束之．又生葱韭蒜醋各一堞．三五人共列浆水一桶．立杓数枚．教坊色长二人．在殿上栏干边．皆诨裹寛紫袍．金带义栏．看盏斟御酒．看盏者．举其袖唱引曰『绥御酒』．声絶．拂双袖于栏干而止．宰臣酒则曰『绥酒』．如前．教坊乐部．列于山楼下彩棚中．皆裹长脚幞头．随逐部服紫绯緑三色寛衫．黄义襕．镀金凹面腰带．前列拍板．十串一行．次一色画面琵琶五十面．次列箜篌两座．箜篌高三尺许．形如半边木梳．黒漆镂花金装画．下有台座．张二十五弦．一人跪而交手擘之．以次高架大皷二面．彩画花地金龙．撃皷人背结寛袖．别套黄窄袖．垂结带金裹皷棒．两手高举互撃．宛若流星．后有羯皷两座．如寻常番皷子．置之小卓子上．两手皆执杖撃之．杖皷应焉．次列铁石方响．明金彩画架子．双垂流苏．次列箫．笙．埙．篪．觱篥．龙笛之类．两旁对列杖皷二百面．皆长脚幞头．紫繍抹额．背繋紫寛衫．黄窄袖．结带黄义襕．诸杂剧色皆诨裹．各服本色紫绯緑寛衫．义襕．镀金带．自殿陛对立．直幸乐棚．毎遇舞者入场．则排立者叉手．举左右肩．动足应拍．一齐羣舞．谓之『挼曲子』．〔挼字仍回反〕 \\n 第一盏御酒．歌板色．一名『唱中腔』．一遍讫．先笙与箫笛各一管和．又一遍．众乐斋举．独闻歌者之声．宰臣酒．乐部起倾杯．百官酒．三台舞旋．多是雷中庆．其余乐人舞者．诨裹寛衫．唯中庆有官．故展裹．舞曲破攧前一遍．舞者入场．至歇拍．续一人入场．对舞数拍．前舞者退．独后舞者终其曲．谓之『舞末』． \\n 第二盏御酒．歌板色．唱如前．宰臣酒．慢曲子．百官酒．三台舞如前． \\n 第三盏左右军官戏入场．一时呈拽．所谓左右军．乃京师坊市两厢也．非诸军之军．百戏乃上竿．跳索．倒立．折腰．弄盌注．踢瓶．筋斗．擎戴之类．即不用狮豹大旗神鬼也．艺人或男或女．皆红巾彩服．殿前自有石鑴柱窠．百戏入场．旋立其戏竿．凡御宴至第三盏．方有下酒肉．醎豉．爆肉．双下駞峯角子． \\n 第四盏如上仪舞毕．发谭子．参军色执竹竿拂子．念致语口号．诸杂剧色打和．再作语．勾合大曲舞．下酒榼．（上夕下肉）子骨头．索粉．白肉胡饼． \\n 第五盏御酒．烛弹琵琶．宰臣酒．独打方响．凡独奏乐．并乐人谢恩讫．上殿奏之．百官酒．乐部起三台舞．如前毕．参军色执竹竿子作语．勾小儿队舞．小儿各选年十二三者二百余人．列四行．毎行队头一名．四人簇拥．并小隐士帽．着绯緑紫青生色花衫．上领四契义襕束带．各执花枝．排定．先有四人裹巻脚幞头．紫杉者．擎一彩殿子．内金贴字牌．擂皷而进．谓之『队名牌』．上有一联．谓如『九韶翔彩凤．八佾舞青鸾』之句．乐部举乐．小儿舞歩进前．直叩殿陛．参军色作语．问小儿班首近前．进口号．杂剧人皆打和毕．乐作．羣舞合唱．且舞且唱．又唱破子毕．小儿班首入进致语．勾杂剧入场．一场两段．是时教坊杂剧色鳖膨刘乔．侯伯朝．孟景初．王头喜而下．皆使副也．内殿杂戏．为有使人预宴．不敢深作谐谑．惟用羣队装其似像．市语谓之『拽串』．杂戏毕．参军色作语．放小儿队．又羣舞应天长曲子出场．下酒．羣仙（上夕下肉）．天花饼．太平毕罗干饭．缕肉羹．莲花肉饼．驾兴．歇座．百官退出殿门幕次．须臾追班．起居再坐． \\n 第六盏御酒．笙起慢曲子．宰臣酒慢曲子．百官酒三台舞．左右军筑球．殿前旋立球门．约高三丈许．杂彩结络．留门一尺许．左军球头苏述．长脚幞头．红锦袄．余皆巻脚幞头．亦红锦袄．十余人．右军球头孟宣．并十余人．皆青锦衣．乐部哨笛杖皷断送．左军先以球团转众．小筑数遭．有一对次球头．小筑数下．待其端正．即供球与球头．打大赚过球门．右军承得球．复团转众．小筑数遭．次球头亦依前供球与球头．以大赚打过．或有则便复过者胜．胜者赐以银盌锦彩．拜舞谢恩．以赐锦共披而拜也．不胜者球头吃鞭．仍加抹抢下酒．假鼋鱼．密浮酥捺花． \\n 第七盏御酒慢曲子．宰臣酒皆慢曲子．百官酒三台舞讫．参军色作语．勾女童队入场．女童皆选两军妙龄容艳过人者四百余人．或戴花冠．或仙人髻鸦霞之服．或巻曲花脚幞头．四契红黄生色销金银繍之衣．结束不常．莫不一时新妆．曲尽其妙．杖子颜四人．皆裹曲脚向后指天幞头．簪花．红黄寛袖衫．义襕．执银裹头杖子．皆都城角者．当时乃陈奴哥．俎姐哥．李伴奴．双奴．余不足数．亦毎名四人簇拥．多作仙童丫髻．仙裳执花．舞歩进前成列．或舞采莲．则殿前皆列莲花．槛曲亦进队名．参军色作语问队．杖子头者进口号．且舞且唱．乐部断送采莲讫．曲终复羣舞．唱中腔毕．女童进致语．勾杂戏入场．亦一场两段讫．参军色作语．放女童队．又羣唱曲子．舞歩出场．比之小儿节次増多矣．下酒．排炊羊胡饼．炙金肠． \\n 第八盏御酒．歌板色．一名『唱踏歌』．宰臣酒慢曲子．百官酒三台舞．合曲破舞旋．下酒．假沙鱼．独下馒头．肚羹． \\n 第九盏御酒慢曲子．宰臣酒慢曲子．百官酒三台舞．曲如前．左右军相扑．下酒．水饭．簇饤下饭．驾兴． \\n 御筵酒盏皆屈巵．如菜盌样．而有手把子．殿上纯金．廊下纯银．食器．金银錂漆盌楪也．宴退．臣僚皆簪花归私第．呵引从人皆簪花并破官钱．诸女童队出右掖门．少年豪俊．争以宝具供送．饮食酒果迎接．各乘骏骑而归．或花冠．或作男子结束．自御街驰骤．竞逞华丽．观者如堵．省宴亦如此． \\n 立冬 \\n 是月立冬前五日．西御园进冬菜．京师地寒．冬月无蔬茶．上至宫禁．下及民间．一时収藏．以充一冬食用．于是直载马駞．充塞道路．时物．姜皷．（枼刂）子．红丝．末臓．鹅梨．榅桲．蛤蜊．螃蠏．"}
{"章节": "幽兰居士东京梦华録巻之十", "正文": "幽兰居士东京梦华録巻之十 \\n  \\n  \\n 冬至 \\n 十一月冬至．京师最重此节．虽至贫者．一年之间．积累假借．至此日更易新衣．备辧饮食．享祀先祖．官放关扑．庆贺往来．一如年节． \\n 大礼预教车象 \\n 遇大礼年．预于两日前教车象．自宣徳门至南薫门外．往来一遭．车五乘．以代五辂．轻重毎车上置旗二口．皷一面．驾以四马．挟车卫士．皆紫衫帽子．车前数人撃鞭．象七头．前列朱旗数十面．铜锣鼙皷十数面．先撃锣二下．皷急应三下．执旗人紫衫．帽子．毎一象则一人裹交脚幞头紫衫人跨其颈．手执短彬柄铜锣．尖其刃．象有不驯．撃之．象至宣徳楼楼前．团转行歩数遭成列．使之面北而拜．亦能唱喏．诸戚里．宗室．贵族之家．勾呼就私第观看．赠之银彩无虚日．御街游人嬉集．观者如织．卖扑土木粉揑小象儿．并纸画．看人携归．以为献遗． \\n 车驾宿大庆殿 \\n 冬至前三日．驾宿大庆殿．殿庭广阔．可容数万人．尽列法驾仪仗于庭．不能周偏．有两楼对峙．谓之『钟皷楼』．上有太史局生．测験刻漏．毎时刻作鶏唱鸣皷一下．则一服緑者执牙牌而奏之．毎刻曰『某时几棒皷』．一时即曰『某时』．正宰执百官皆服法服．其头冠各有品从．宰执亲主加貂蝉笼巾九梁．从官七梁．余六梁至二梁有差．台諌増廌角也．所谓『梁』者．谓冠前额梁上排金铜叶也．皆绛袍皂縁．方心曲领．中单环佩．云头履鞋．随官品执笏．余执事人皆介帻绯袍．亦有等差．惟合门御史台加方心曲领尔．入殿祇应入给黄方号．余黄长号．绯方长号．各有所至去处．仪仗车辂．谓信幡龙旗相风鸟指南车．木辂．象辂．革辂．金辂．玉辂之类．自有三礼图可见．更不缕缕．排列殿门内外及御街．远近禁卫．全装铁骑．数万围绕大内．是夜内殿仪卫之外．又有裹锦縁小帽．锦络缝寛衫兵士．各执银裹头黒漆杖子．谓之『喝探』．兵士十余人作一队．聚首而立．凡十数队．各一名喝曰．『是与不是．』众曰．『是．』又曰．『是甚人．』众曰．『殿前都指挥使高俅．』更互喝叫不停．或如鶏叫．又置警场于宜徳门外．谓之『武严兵士』．画皷二百面．角称之．其角皆以彩帛如小旗脚装结其上．兵士皆小帽．黄繍抹额．黄繍寛衫．青窄衬衫．日晡时．三更时．各奏严也．毎奏先鸣角．角罢．一军校执一长软藤条．上繋朱拂子．擂皷者观拂子．随其高低．以皷声应其高下也． \\n 驾行仪卫 \\n 次日五更．摄大宗伯执牌奏中严外辧．铁骑前导番衮．自三更时相续而行．象七头．各以文锦被其身．金莲花座安其背．金辔笼络其脑．锦衣人跨其颈．次第高旗大扇．画戟长矛．五色介胄．跨马之士．或小帽锦繍抹额者．或黒漆圆顶幞头者．或以皮如兜鍪者．或漆皮如戽斗而笼巾者．或衣红黄罨画锦繍之服者．或衣纯青纯皂以至鞋袴皆青黒者．或裹交脚幞头者．或以锦为绳如蛇而绕繋其身者．或数十人唱引持大旗面过者．或执大斧着．胯剑者．执鋭牌者．持镫棒者．或持竿上悬豹尾者．或持短杵者．其矛戟皆缀五色结带铜铎．其旗扇皆画以龙．或虎．或云彩．或山河．又有旗高五丈．谓之『次黄龙』．驾诣太庙青城．并先到．立斋宫前．叉竿舎索旗坐约百余人．或有交脚幞头．胯剑．足靴如四直使者千百数．不可名状．余诸司祇应人．皆锦袄．诸班直．亲从．亲事官．皆帽子．结带．红锦．或红罗上紫团答戏狮子．短后打甲背子．执御从物．御龙道皆眞珠结络．短顶头巾．紫上杂色小花繍衫．金束带．看带．丝鞋．天武官皆顶朱漆金装笠子．红上团花背子．三衙并带御器械官皆小帽．背子或紫繍战袍．跨马前导．千乘万骑．出宣徳门．由景灵宫太庙． \\n 驾宿太庙奉神主出室 \\n 驾乘玉辂．冠服如图昼间星官之服．头冠皆北珠装结．顶通天冠．又谓之巻云冠．服络袍．执元圭．其玉辂顶皆镂金大莲叶攅簇．四性栏槛镂玉盘花龙凤．驾以四马．后出旗常．辂上御座．惟近侍二人．一从官傍立．谓之『执绥』．以备顾问．挟辂卫士．皆裹黒漆团顶无脚幞头．着黄生名寛衫．青窄衬衫．青袴．繋以锦绳．辂后四人．擎行马前．有朝服二人．执笏面辂倒行．是夜宿太庙．喝探警严如宿殿仪．至三更．车惊行事．执事皆宗室．宫架乐作．主上在殿上东南隅西面立．有一朱漆金字牌曰『皇帝位』．然后奉神主出室．亦奏中严外辨．逐室行礼毕．甲马仪仗车辂．番衮表出南薫门． \\n 驾诣青城斋宫 \\n 驾御玉辂诣青城斋宫．所谓『青城』．旧来止以青布幕为之．画砌甃之文．旋结城阙殿宇．宣．政间悉用土木盖造矣．铁骑围斋宫外．诸军有紫巾绯衣素队约千余．罗布郊野．毎队军乐一火．行官巡检部领甲马来往巡逻．至夜严警喝探如前． \\n 驾诣郊坛行礼 \\n 三更驾诣郊坛行礼．有三重壝墙．驾出青城．南行曲尺西去约一里许乃坛也．入外壝东门．至第二壝里面．南设一大幕次．谓之『大次』．更换祭服．平天冠．二十四旒．青衮龙服．中单朱鸟．纯玉佩．二中贵扶侍行至坛前．坛下又有一小幕殿．谓之『小次』．内有御座．坛高三层．七十二级．坛面方圆三丈许．有四踏道．正南曰午阶．东曰卯阶．西曰酉阶．北曰子阶．坛上设二黄褥．位北面南．曰『昊天上帝』．东南面曰『太祖皇帝』．惟两矮案上设礼料．有登歌道士十余人．列钟磬二架．余歌色及琴瑟之类．三五执事人而已．坛前设宫架乐．前列编钟玉磬．其架有如常乐．方响増其高大．编钟形稍褊上下两层．挂之架．两角缀以流苏．玉磬状如曲尺．繋其曲尖处．亦架之．上下两层挂之．次列数架大皷．或三或五．用不穿贯．立于架座上．又有大钟．曰景钟．曰节皷．有琴而长者．如筝而大者．截竹如箫管两头存节而横吹者．有土烧成如圆弹而开窍者．如笙而大者．如箫而増其管者．有歌者．其声清亮．非郑．卫之比．宫架前立两竿．乐工皆裹介帻如笼巾．绯寛杉．勒帛．二舞者．顶紫色冠．上有一横板．皂服朱裙履．乐作．初则文舞．皆手执一紫嚢．盛一笛管结带．武舞．一手轨短矟．一手执小牌．比文舞加数人．撃铜铙响环．又撃如铜灶突者．又两人共携一铜瓮就地撃者．舞者如撃刺．如乘云．如分手．皆舞容矣．乐作．先撃柷．以木为之．如方壷．画山水之状．毎奏乐撃之．内外共九下．乐止则撃敔．如伏虎．脊上如锯齿．一曲终．以彼竹刮之．礼直官奏请驾登坛．前导官皆躬身．侧引至坛止．惟大礼使登之．先正北一位拜．跪酒．殿中监东向一拜．进爵盏．再拜．兴．复诣正东一位．纔登坛而宫架声止．则坛上乐作．降坛则宫架乐复作．武舞上．复归小次．亚献终献上亦如前仪．当时燕越王为亚终献也．第二次登坛．乐作如初．跪酒毕．中书舎人读册．左右两人举册而跪读．降坛复归小次．亚终献如前．再登坛．进玉爵盏．皇帝饮福矣．亚终献毕．降坛．驾小次前立．明坛上礼料币帛玉册．由酉阶而下．南壝门外去坛百余歩．有燎炉．高丈许．诸物上台．一人点唱入炉焚之．坛三层．回踏道之间．有十二龛．祭十二宫神．内壝外祭百星．执事与陪祠官皆面北立班．宫架乐罢．皷吹未作．外内数十万众肃然．惟闻轻风环佩之声．一赞者喝曰．『赞一拜!』皆拜．礼毕． \\n 郊毕驾回 \\n 驾自小次祭服还大次．惟近侍椽烛二百余条．列成围子．至大次更服衮冕．登大安辇．辇如玉辂而大．无轮．四垂大带．辇官服色．亦如侠路者．纔升辇．教坊在外壝东西排列．钧容直先奏乐．一甲士舞一曲破讫．教坊进口号．乐作．诸军队伍皷吹皆动．声震天地．回青城．天色未晓．百官常服入贺．赐茶酒毕．而法驾仪仗铁骑．皷吹入南薫门．御路数十里之间．起居幕次．贵家看棚．华彩鳞砌．略无空闲去处． \\n 下赦 \\n 车驾登宣徳楼．楼前立大旗数口．内一口大者．与宣徳楼齐．谓之『盖天旗』．旗立御路中心不动．次一口稍小．随驾立．谓之『次黄龙』．青城．太庙．随逐立之．俗亦呼为盖天旗．亦设宫架．乐作．须臾．撃柝之声．旋立鶏竿．约高十数丈．竿尖有一大木盘．上有金鶏．口衔红幡子．书『皇帝万歳』字．盘底有彩索四条垂下．有四红巾者争先縁索而上．捷得金鶏红幡．则山呼谢恩讫．楼上以红绵索通门下一彩楼上．有金风衔赦而下．至彩楼上．而通事舎人得赦宣读．开封府大理寺排列罪人在楼前．罪人皆绯缝黄布衫．狱吏皆簪花鲜洁．闻皷声．疎枷放去．各山呼谢恩讫．楼下钧容直乐作．杂剧舞旋．御龙直装神鬼．斫眞刀倬刀．楼上百官赐茶酒．诸班直呈拽马队．六军归营．至日晡时礼毕． \\n 驾还择日诣诸宫行谢 \\n 驾还内．择日诣景灵东西宫行恭谢之礼三日．第三日毕．即游幸别宫观或大臣私第．是月卖糍餻鹑兔方盛． \\n 十二月 \\n 十二月．街市尽卖撒佛花．韭黄．生菜．兰芽．勃荷．胡桃．泽州饧．初八日．街巷中有僧尼三五人．作队念佛．以银铜沙罗或好盆器．坐一金铜或木佛像．浸以香水．杨枝洒浴．排门教化．诸大寺作浴佛会．并送七宝五味粥与门徒．谓之『腊八粥』．都人是日各家亦以果子杂料煮粥而食也．腊日．寺院送面油与门徒．却入疏教化上元灯油钱．闾巷家家互相遗送．是月景龙门预赏元夕于宝箓宫．一方灯火繁盛．二十四日交年．都人至夜请僧道看经．备酒果送神．烧合家替代钱纸．帖灶马于灶上．以酒糟涂抹灶门．谓之『醉司命』．夜于床底点灯．谓之『照虚耗』．此月虽无节序．而豪贵之家．遇雪即开筵．塑雪狮．装雪灯雪□．以会亲旧．近歳节．市井皆印卖门神．钟馗．桃板．桃符．及财门钝驴．回头鹿马．天行帖子．卖干茄瓠．马牙菜．胶牙饧之类．以备除夜之用．自入此日．即有贫者三数人为一火．装妇人神鬼．敲锣撃皷．巡门乞钱．俗呼为『打夜胡』．亦驱祟之道也． \\n 除夕 \\n 至除日．禁中呈大傩仪．并用皇城亲事官．诸班直戴假面．繍画色衣．执金鎗龙旗．教坊使孟景初身品魁伟．贯全副金镀铜甲装将军．用鎭殿将军二人．亦介胄．装门神．教坊南河炭丑恶魁肥．装判官．又装钟馗．小妹．土地．灶神之类．共千余人．自禁中驱祟出南薫门外转龙弯．谓之『理祟』而罢．是夜禁中爆竹山呼．声闻于外．士庶之家．围炉团坐．达旦不寐．谓之『守歳』． \\n 凡大礼与禁中节次．但尝见习按．又不知果为如何．不无脱略．或改而正之．则幸甚． \\n 『东京梦华録』终"}
