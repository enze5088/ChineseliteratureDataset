{"章节": "赤松山志（宋）倪守約撰", "正文": "　赤松山志 \\n  \\n  \\n （宋）倪守約撰 \\n 提要 \\n 《赤松山志》一卷，宋·倪守約撰。守約，未詳何許人，書前有自序，稱“捨家辭父母，來投師資”。又自署松山羽士，知為道流。書中稱真廟、神廟、孝廟、寧廟，知為宋人。人物之末稱咸淳年號，知作於度宗時矣。其書首叙皇初起、皇初平兄弟仙迹，以著是山之靈異，為全書綱領。次，丹類。次，洞穴類。次，山類。次，水類。次，宫宇類。次，人物類。次，制誥類。次，碑籍類。書末又有正統四年、明英宗御製、數行非詩非文、似乎聮額，與此書篇頁不相屬，葢後人所附入。明代刻本喜於竄亂古書，徃徃如是，今刪汰不録，以存守約之舊焉。 \\n 序 \\n 余自髫齡慕希夷氏之風，覬為葛天氏之民，家寓松山之左，耳所聞，目所見，凡赤松子、二皇君得道之由來，雖未能詳知而厯貫，亦已黙契乎胷中矣。遂捨家辭父母，來投師資，粤自承恩備，冠裳末數，積今四十餘年。晨香夕燈，未嘗敢懈，每靜坐丹晨，靖中無他念想，惟恐靈踪仙跡無以啟迪後人耳。家山舊有刋本，事實嵗久而磨滅不存。余曰，既為二皇君之子孫，忝冲和先生之餘裔，其後使祖師之道不顯乎？乃採摭源流，舉其宏綱，撮其機要，定為一編，號曰《赤松山志》，俾來者有可考焉。若夫神仙傳記之所録，經典碑銘之所載，父老之所傳，風月之所詠，觀乎此，則不待旁搜而後知之也。偈曰： \\n 掛一漏萬，擇焉而不精，語焉而不詳，則負罪其奚以文。 \\n 松山羽士竹泉倪守約序 \\n 按傳記云，郡人徐氏遇而得仙。徐氏，今日壺天真人奕碁之所，今曰碁盤其所由來者。漸矣，真人既遇赤松子，乃隠匿名字，寄籍于上霄優洞天之左而修煉靈元，卒能乗雲御氣，賓于帝庭，真人既不昡世故，時代亦不可考。然流福一方民，到于今，受其賜修煉之所，今曰壺屏俱有祠焉。凡遇祈禱守宰，必迎奉香火，求請聖水，每嵗一郡士民祭祀，日以為常。 \\n 赤松山志 \\n ○二皇君 \\n 丹谿皇氏，婺之隠姓也。皇氏顯於東晉。上祖皆隠徳，不仕。明帝太寜三年四月八日，皇氏生長子，諱初起，是為太皇君。成帝咸和三年八月十三日生次子，諱初平，是為小皇君。二君生而頴悟，俊拔秀聳，有異相。小君，年十五，家使牧羊，遇一道士，愛其良謹，引入於金華山之石室。葢赤松子幻相而引之，小君即煉質其中，絶棄世塵，追求象罔。且謂“朱髓之訣，指掌而可明；上帝之庭，鞠躬而自致”，積世累功，踰四十稔。 \\n 大君念小君之不返，巡厯山水，尋覔蹤跡而不得見。後於市中復遇一道士，善卜就占之。道士曰“金華山中有牧羊兒，非卿弟耶？”遂同至石室，此亦赤松子幻相而引之兄弟相見。且悲且喜！ \\n 大君問曰：羊何在？ \\n 小君曰：近在山東。 \\n 及大君徃視，了無所見，惟見白石無數。 \\n 還謂小君曰：無羊。 \\n 小君曰：羊在耳，但兄自不見。 \\n 便俱徃山東。小君言叱吒，於是白石皆起，成羊數萬頭。今卧羊山即是其所。 \\n 大君曰：我弟得神通如此，吾可學否？ \\n 小君曰：惟好道便得。 \\n 大君便棄妻子，留就小君，共服松脂茯苓。至五千日，能坐在立亡日中無影，有童子之色。修道既成，還鄉省親，則故老皆無者。 \\n 今石室之下有洞焉，葢二君深隠之祕宫也。二君以服脂苓方教授弟子，南伯逢等其後傳授又數十人得仙。《神仙傳》曰：二君得道之後，大君號魯班，小君亦號赤松子。此葢二君不眩名驚世故。詭姓遁身以求不顯，此乃祖述赤松子稱黄石公之遺意也。二君道備於松山絶頂，為煉丹計。丹成，大君則鹿騎，小君則鶴駕乘雲上昇，今大蕢山即是也。二君既仙，同邦之人相與謀而置棲神之所，遂建赤松宫，偕其師赤松子而奉事焉。召學其道者而主之，自晉而我朝，香火綿滋，道士常盈百，敬奉之心未有涯也。 \\n 按《山録》，南嶽衡山太虛真人得道處，玉帝命小皇君主之，賜神姓崇，名■〈山屾昌，上中下〉，號司天，主世界分野。孝廟淳熈十六年，封大君為沖應真人；小君為養素真人，理廟景定三年，加封大君沖應淨感真人，封小君養素淨正真人，猗歟休哉，大道流行，正教恢闡，福庇于婺，垂千萬年。 \\n ○丹類 \\n 遺丹 \\n 按《遺丹記》云，二皇君煉丹成道而上昇，丹竈故基與井俱存。遺丹在山，變現不常，或大或小，或近或逺，人多目擊，不可數舉。丹山遇夜及昏、或隂晦或烟雨，必霏霏如日出光，豈非遺丹之洞煥歟？今畧摭一二言之。 \\n 守山道士吳奉師，常蓄白雞伺曉。一日聞雞驚鳴，舉首視之，乃啄一物，微似彈丸，有五彩光，即以合格之亟，招同袍作禮及偕來啓合，丹已去矣。又，守山道士沈應符，至更初，見窗外光彩閃爍，遂開户視之，有物大如雞子，其光漸逺。又，即前其光愈逺復歸户，其光照窗如初，殊不知、山神訶護可逺觀而不可褻翫焉。 \\n 丹竈 \\n 竈如三級壇，上有丹鼎。 \\n 丹基 \\n 在丹山太清殿之左。以真陽所聚，遇雪不積，草木不萎。 \\n ○洞穴類 \\n 洞元洞天 \\n 係三十六洞天，亦名金華洞天，與赤松山相接，分上中下三洞。上曰朝真，中曰氷壺，下曰雙龍。竒偉峻拔，巖穴奮踞，風雲凝互，氣勢磅礴。上逼斗牛之輝，下接羅浮之脈。上洞有石真人，儼然臨跨，莫測端倪。中洞有水簾直下，寒玉横飛，其間有石像石筍等，按之仙經，知其有異，山神守衛，不通塵跡。下洞有石龍虎獅象麟鳳鐘鼓之類，難可枚數。又有雪山等處。鄱陽湯中曽有詩曰：“金堂玉室相掩映，珠簾翠箔誰褰開”。蓋以洞中有“動用什物、室宇户牖”故也。下洞門極低，非舟不可入。既入，非燭不可見。此洞天原係赤松所轄。據《博異志》云：皇氏兄弟得道游止之地。《洞天福地志》云：郡人皇氏於此學道，凡投告龍簡，必至焉。理廟嘉熈間，祈嗣告盟於此，宫中有御醮青詞碑可考。 \\n 優遊洞 \\n 在上霄，去宫十里，去壺屏一望之隔。洞門髙五尺許，入門則廣髙二三丈，自左昇梯而上。又於上扶梯，而入其中。舉而視之，則虛曠如大厦數十間之廣。又出於三十六洞天之外，烟霞交鎻，石髓流英，父老所傳則曰壺天真人所治之區，二皇君校籍之所，潛齋王公埜亦留題曰： \\n 上霄非晚出，烟霞寄孤嶠，青广既欝欝，白乳仍皭皭。 \\n 徐真人有祠其側。 \\n 石室洞 \\n 在螺螄巖之側，即赤松子引小皇君入山修道之所。上則石室，髙深丈餘，方廣相等，洞在其左。自二皇君得道之後，洞門深鎻人不可到。 \\n ○山類 \\n 金華山 \\n 周迴數十里，即赤松山是也。《抱朴子》云，此地可以居神，免罹洪水之患。漢三十代天師虛静先生張君好善，嘗一日遊厯，慨慕赤松子之風、二皇之迹，乃留詠曰： \\n 家在白雲中，約住赤松子。 \\n 揭來此山遊，龍虎鎮相似。 \\n 金華莫外求，黄茅已如此。 \\n 煉丹山 \\n 髙數千尋，去宫五里，自宫左循坦途而去，至山下度小橋，由峻嶺而上。其上平曠，景物不凡，一望數百里，近在目睫。蓋二皇君煉丹之所，其上有庵，嵗差道士主之。丹光洞，煥輝潤草木，山中凡可以為藥者三百餘種，梁·沈約為本郡太守，有詩紀之： \\n 朋來握石髓，賓至駕輕鴻。 \\n 都令人徑絶，惟使雲路通。 \\n 紹興間，降香祈福於此。其下有仙田，凡一二里，細碎不成片段。逺望髙下若階級，相傳以為二皇君植靈苗胡麻之地，自五代以來嘗以種香黍，每嵗必以進貢。唐本觀道士舒道紀有詩云：“至今丹井水，香滿此山田”。後因雜種五榖而此田所出不復可進矣。 \\n 卧羊山 \\n 周迴數十里，其髙數十尋，正與赤松宫相對，即小皇君叱石成羊之地。其上石羊，現没無常，山神訶護，不容凡人有所希覬，林木茂盛，深不可入。東坡先生嘗有詩讃之曰： \\n 先生養生如牧羊，放之無何有之鄉。 \\n 止者曰止行者行，先生超然坐其旁。 \\n 挾冊讀書羊不亡，化而為石起復僵。 \\n 流涎磨牙笑虎狼，先生指呼羊服箱。 \\n 又太學博士三山鄭士懿來此，曽有詩曰： \\n 見羊疑是巳叱石， \\n 見石飜疑未叱羊， \\n 非石非羊何所見， \\n 這些意思難商量。 \\n 大蕢山 \\n 宫之東一里而近。乃二皇君飛舉之地，俗呼為墮墜山。以山勢自壺屏奔龍而下，蟠結於此，岌岌其勢故也。 \\n 聖石山 \\n 在卧羊山左宫之南，其山相對，隔溪皆田也。向有十數巨石在田中，其廣數圍，妨碍耕作，乃禱於二皇君。次曉則石巳飛過山旁，衆嘆神異，指為聖石。二皇差仙官主之。 \\n 螺螄巖 \\n 在石室之左。其巖内竅通於石洞外，有峉岝之形，有空洞之象，巖勢盤折，若螺螄，就以為名。 \\n 劉道巖 \\n 在螺螄巖之左。昔有學道者劉道巖於此得道而去。 \\n 壺屏 \\n 在優游洞之左。壺天真人修煉之所，此處實地，履之空空，有聲虛處，隨足陷沒不可舉。 \\n ○水類 \\n 小桃源 \\n 在宫之側。宫内自左廡，可問桃源之津，泝流而前，泉石相搏，無風而濤。行且百步，有亭曰“物外”。又百步，横澗為橋，榜曰：三峽驚濤怒號前，莫知所窮後不見。其所止殆與塵世相隔，過盤石，臨浚流，不特與物外異，亦與三峽異。横絶一小橋，有亭在大石上，曰：石弘。又泝而上，潺湲不竭，度傑石，而後可據槁梧而坐，丹山可由兹而上，此乃二皇君三元八節，邀集羣仙校籍之所。山中人早行，嘗有聞如官府考掠聲。遲明尋覔，則又杳無所見。昔有棲碧、御風、泠然等處，今不復存。東萊吕先生有記，以紀其勝。 \\n 丹井 \\n 在丹山左隅。二皇君得道，将欲飛舉，乃為。石屏上有石荷，蓋與龕相類，奉所事石老君於内，而埋井中，不使後人知神仙踪跡及井所在，却以他井代之。其中泉，冬夏不涸，可以治病，神濟無方。後有慢道者厭觸之，其泉不通，此井自塞。守山道士方以井閉為懼，二皇君乃親降指示，故井因忽不見，亟鳩工掘土，則見所藏老君在龕中顔色嚴古，冠裳坐扆皆肅整，殆若天降、衆共驚愕，乃奉祠於太清殿。今之丹井實故井也。梁國葛惟肖乃稚川耳孫，有詩紀之曰： \\n 煉厥紫河車，汲此太隂精。 \\n 鉛男沈玉洞，汞女隠金城。 \\n 蓋為是也。 \\n 聖石灣 \\n 在宫前送客亭下。聖石山之左，中有聖石屹立，不動。壺天真人曽豢龍於此。 \\n 清水潭 \\n 在宫之右，過清亭之前。昔有一大石羊在此，神仙恐為凡人所得，其羊竟滚入潭中而不可見。皇祐間，洪水衝倒鐘樓，鐘亦滚入其中，竟失其所。至今，凡遇有風清月白之夜，遂聞其下鏗堅琳琅之韻，以合步虛之節。 \\n ○宫宇類 \\n 寳積觀 \\n 即赤松宫。按觀碑，自二皇君因赤松子傳授以道而得仙，同邦之人議曰：崆峒訪道，帝王有順風之請；瀨鄉立祠，桑梓置棲神之所，兹為勝地，可得忽乎！遂建赤松宫真廟。大中祥符元年，始改今額宫，與卧羊山相對，宫前有二派水合為一流，其一自上霄而下，其一自碁盤穿小桃源而下。宫内由左廡而上，可問桃源之津，由右廡而入，可尋濯纓枕流之勝。又數步，可坐過清亭而觀漱玉，徘徊官廳，可覽騷人勝士之風月、朝廷所降御書及石刻並誥勅等，見奉安於宸翰堂宫中。自從沖真董先生立名於東京中太乙，而顯道振宗，代不乏人，自紫虛黄先生重興觀業而規矩一新。 \\n 金華觀 \\n 在雙龍洞側。掌三洞香火，元係赤松下觀。 \\n 雲巢庵 \\n 在丹山上。有屋數十楹，宫中嵗差道士徃主之，非惟巡掌形勝。士大夫捫松蘿而訪仙者，則儐相游覽焉。 \\n 太清殿 \\n 在丹山上，雲巢之側。今奉事石老君香火。 \\n 二皇君祠 \\n 在大蕢山下。守宰謁告必至焉。范峻有詩云： \\n 靈祠千古餘真跡，祠下老松髙百尺。 \\n 仙子騎鯨去不歸，幾回借問山中石。 \\n 壺天真人祠 \\n 在優游洞前。一在壺屏，一在碁盤，一在宮内，禱祈不絶。 \\n 聖石仙官祠 \\n 在聖石灣。左首掌聖石，按《讖記》云，此石乃金寳所化，能現光彩，故二皇君令仙官主之。 \\n 丹山仙官祠 \\n 在丹山上，雲巢庵之側。每遇丹光吐納，必由於兹。民有禱祈，動無不應。凡有登丹山而不加敬者，必有彰報之騐而俾隆信道之心。 \\n 雲臺觀 \\n 在城西十里外，名曰鮑垕。元是羅仙姑兄弟二人修道之庵，曽遇白衣仙人而不火食。繼有何仙姑兄弟二人復紹此庵。請牒為女冠，亦八十餘而後化。赤松主首移，請蘭溪廢額以隷屬赤松下觀云。 \\n 凝神庵 \\n 在城西十里外，去溪陂塘一里，乃朱宗師退修之地。宗師勇退觀事，結庵於此，以奉父母香火，誓絶人事而户外之履滿。鄉宦多訪焉。潛齋王公埜有詩詠之： \\n 抛却林泉趣，草庵臨近村。 \\n 兩窗吞日月，一室養乾坤。 \\n 菊露秋籬重，松風午枕暄。 \\n 蒲團數胎息，不肯學旁門。 \\n 後數年，遭遇理廟，賜凝神齋髙士。遂以為名，其後又復得御書“凝神”二字，因以為額。 \\n ○人物類 \\n 舒先生 \\n 先生名道紀，唐代人也。生長於婺，為赤松黄冠師。存心養性之外，惟以文墨自娛。名公逓相推敬，遊厯江湖，在處寄其風月之章，時有薦之於朝而録用之則又拂袖而去。若将浼焉，埋光鏟彩，不求名聲，自號華隂子。常與禪月大師貫休為莫逆交，日夕瞻仰二皇君之祠，若意交神會，人莫測其遇與不遇也。曽有詩曰： \\n 松老赤松源，松間廟宛然， \\n 人皆有兄弟，誰共得神仙。 \\n 雙鶴沖天去，羣羊化石眠。 \\n 至今丹井水，香滿此山田。 \\n 其後修煉亦却食，不疾而化。又數年，有於赤城見之者。 \\n 沖真董先生 \\n 先生名惟兹，好學篤文，不事生業。隠寄赤松，解悟經品。思通神會，時貴以先生名，薦之於神廟，名試諸經，理義敷暢，上悦，賜度牒，為赤松黄冠師。繼賜沖真師號，及紫衣。未幾掌東京中太乙，事及哲廟。元祐間乃丐歸家山。上嘉之，復勅領寳積觀事。 \\n 紫虛洞靈黄先生 \\n 先生名彦達，字行可，本郡人。其家去觀二十里，紫虛洞靈其師號也。博學羣書，精於唐宋之詩，後遇至人授之以秘術，於是諸大法無不參行，救人疾苦，禱祈響應，四方歸向，皆目之曰黄真人。至紹興間，主觀事凡三十餘載。一新觀増置田畆道行，賴其休庇，至今無乏。嘗置靈機堂，為修存導養計，得暇則以琴棋自娛。 \\n 至樂先生盛君 \\n 先生名曠，字元放，武林人也。其母夢吞五色光而有姙。自十嵗學道於金華三洞，及十五六，遷寓赤松，呵呬外，喜吟咏。凡寓於物、入於題者，必發而言之。有《華松篇》一帙。蓋取金華赤松居處之意也。黙朝内煉，靡所不解。紹興間，因内嬪傳其斬赤龍之道，髙廟聞其名，詔寫其容而召之，乃野入覲上，賜坐談玄，館於玉津園。尋降，賜御書扇。又命其勘校道書，繼而奏請如蜀之青城等處。蒙恩允，又賜空名度牒數道，以資糇糧之費。及回入覲，上賜“至樂先生”之號及金玉等物。謝恩還山，遂於宮中卓一小庵曰：迎晹。先生尤精於易，時與鶴山劉大辯講析其中。又於所泊處，命曰：至樂窩。愈黙修煉。嘗獨吟曰： \\n 刋名紫簡羣魔賓，扶桑暘谷奏玉晨。 \\n 控駕三素輔翊宸，敢忘南嶽魏夫人。 \\n 年七十餘，趺坐而化。 \\n 沖和先生周君 \\n 先生名大川，字巨濟，號澄齋，本郡人也。自幼入道，潜心宗風。承恩後，有術者相之曰，此人必可一言悟主。及年徳俱備，寜廟聞其名，乃詔入覲館於髙士堂，尋奉萬夀香火，上甚禮貌之。乃為家山申請免和買雜敷，仍立山門道正司。又數年，謝絶軟紅，歸養故業。衆又挽為家山主人，愛常住，毫髮無欺，贍衆無乏。庄田負逋，則捐已資而代償，讙聲載道。若夫吟咏紓情，横琴樂道，人所不能易及也。與通妙先生易君如剛為莫逆之交。嘉定間，上猶愛念二人，俱賜象簡。又俱賜先生道號，其所得御書，見崇奉於沖和道院之御書閣。 \\n 道録吳先生 \\n 先生名養浩，平生讀書不倦，十行俱下。游厯江湖則與雲泉髙士楊休文為文章友，玩弄筆硯。朝中公卿皆屈禮招致之。紹定間，文聲日振，理廟聞其名，召入覲，令主太乙。自是聖眷彌篤，宣賜不一，積階至左街道録。年七十餘而化。 \\n 宗師朱先生 \\n 先生名知常，字乆道，號此山。本郡人也。先生通儒學、明釋老，平生茹素，常曰：功名不足凂我慨從赤松子遊，為黄冠師。未半世，兩住家山，道尊人服。寳祐丙辰，裕齋制置馬相公光祖，以檄召主茅山玉晨，未幾，司徒髙士師坦以先生聞於理廟，移鎮崇禧。次年，蒙恩召主佑聖觀，遷左街鑒義。凡遇雨暘，祈禱屢應，上悦，遷凝神齋髙士。開慶間，北兵渡江，犯鄂渚，於是上命立壇借隂兵助戰，有騐，賜左街道録及象簡香合杯盤錢幣。至景定四年，適茅山上清經籙。嗣教宗師闕員，上特御筆，以先生名為四十一代宗師。先生少學易於鄉先生盧端叔，後得易説於池陽周元舉，遂以見聞，集為一編，進之於上。先生得易之道，知進退之機。咸淳乙丑，浩然有歸志，乃於房院之後，築小庵以自娛。 \\n ○制誥類 \\n 赤松凌虛真君制 \\n 勅。 \\n 道無方體，供物之求，兆見機祥，發於感忽。 \\n 赤松真君，紀於遷録，神農之師，雨暘並時，有求必應。 \\n 一方所仰，千載若存。 \\n 祗答靈休，用申茂典，可加號赤松凌虛真君。 \\n 元符二年制 \\n 二皇君誥 \\n 勅。 \\n 黄老之學，雖以虛無為主，澹泊為宗，而原其用心，實以善利愛人為本。 \\n 初起真君、初平真君，爾生晉代，隠於金華。 \\n 叱石起羊，以為得道之騐； \\n 汲井愈疾，益廣救人之功。 \\n 巋然仙宫，赫爾廟貌，一方所恃，千載若存。 \\n 東陽之民，合辭以請：其按仙品，崇以美名，緬想靈斿，鑒吾褒典。 \\n 初起真君可特封沖應真人 \\n 初平真君可特封養素真人 \\n 淳熈十六年六月十七日加封 \\n 勅。 \\n 至真【闕】妙，昉於莊老之論；神山之事，盛於秦漢以來。 \\n 然超乎冥漠之無形，而邈若昭彰之有騐。 \\n 第一位，沖應真人，第二位，養素真人，惟爾兄弟，流芳史書。 \\n 石叱而能起，成形丹存而尚留餘燄。駕霧騰雲，則若恍若惚，祈晴禱雨，則隨感隨通， \\n 至今，寳積之祠起，敬金華之地，宜加徽號，以稱真風。 \\n 第一位，沖應真人，可特封沖應淨感真人 \\n 第二位，養素真人，可特封養素淨正真人 \\n 景定三年十二月十日 \\n ○碑籍類 \\n 碑 \\n 老君聖像碑 \\n 二皇君誥碑（在二皇君祠） \\n 真武戒世碑（在真武堂） \\n 御書蘭亭碑 \\n 御醮碑 \\n 御香碑（在宸翰堂） \\n 寳積觀碑（張虛静先生撰） \\n 三清殿碑（路説撰） \\n 遺丹記碑 \\n 遺丹贊碑（並厲埜撰） \\n 會仙閣記碑 \\n 赤松山碑（李陽氷書） \\n 長生碑（唐開成四年立） \\n 隂符經碑 \\n 小桃源碑 \\n 物外碑 \\n 洗耳碑（並虞似良書） \\n 太山感應篇碑 \\n 青雲閣碑記（並在青雲閣下） \\n 名公遊山題咏碑（不可計數，散在廊廡及官院，並諸房院等處） \\n 檀信長生齋碑 \\n 檀信逺日齋碑（並在西廡） \\n 勅賜宗師碑（在此山道院） \\n 文籍 \\n 赤松子中誡經（在沖和道院） \\n 霍如庵參同契（在曕翠閣） \\n 注太上感應篇（在青雲閣） \\n 經進易解（在此山道院）"}
