{"章节": "道德經唐易州龍興觀道德經碑本", "正文": "  \\n 老子道德經 \\n 唐易州龍興觀道德經碑本 \\n 　 \\n  \\n  \\n 一章 \\n 道，可道，非常道；名，可名，非常名。無名，天地始；有名，萬物母。常無，欲觀其妙；常有，欲觀其徼。此兩者同出而異名，同謂之玄，玄之又玄，眾妙之門。 \\n 二章 \\n 天下皆知美之為美，斯惡已；皆知善之為善，斯不善已。故有無相生，難易相成，長短相形，高下相傾，音聲相和，前後相隨。是以聖人處無為之事，行不言之教。萬物作而不辭，生而不有，為而不恃，成功不居。夫唯不居，是以不去。 \\n 三章 \\n 不上賢，使民不爭；不貴難得之貨，使民不盜；不見可欲，使心不亂。聖人治：虛其心，實其腹，弱其志，強其骨。常使民無知無欲，使知者不敢為，則無不治。 \\n 四章 \\n 道沖，而用之久不盈。深乎！萬物宗。挫其銳，解其忿，和其光，同其塵。湛常存。吾不知誰子？象帝之先。 \\n 五章 \\n 天地不仁，以萬物為芻狗；聖人不仁，以百姓為芻狗。天地之間，其猶橐蘥。虛而不屈，動而俞出。多言數窮，不如守中。 \\n 六章 \\n 谷神不死，是謂玄牝。玄牝門，天地根。綿綿若存，用之不勤。 \\n 七章 \\n 天長地久。天地所以能長久者，以其不自生，故能長久。是以聖人後其身而身先，外其身而身存。以其無私，故能成其私。 \\n 八章 \\n 上善若水。水善利萬物，又不爭。處眾人之所惡，故幾於道。居善地，心善淵，與善人，言善信，政善治，事善能，動善時。夫唯不爭，故無尤。 \\n 九章 \\n 持而盈之，不若其以。揣而銳之，不可長保。金玉滿堂，莫之能守。富貴而驕，自遺其咎。功成、名遂、身退，天之道。 \\n 十章 \\n 載營魄抱一，能無離？專氣致柔，能嬰兒？滌除玄覽，能無疵？愛人治國，能無為？天門開闔，能為雌？明白四達，能無知？生之畜之，生而不有，為而不恃，長而不宰，是謂玄德。 \\n 十一章 \\n 三十輻共一轂，當其無，有車之用。埏埴以為器，當其無，有器之用。鑿戶牖以為室，當其無，有室之用。故有之以為利，無之以為用。 \\n 十二章 \\n 五色令人目盲；五音令人耳聾；五味令人口爽；馳騁田獵，令人心發狂；難得之貨，令人行妨。是以聖人為腹不為目。故去彼取此。 \\n 十三章 \\n 寵辱若驚，貴大患若身。何謂寵辱？辱為下。得之若驚，失之若驚，是謂寵辱若驚。何謂貴大患若身？吾所以有大患，為我有身。及我無身，吾有何患！故貴身於天下，若可託天下；愛以身為天下者，若可寄天下。 \\n 十四章 \\n 視之不見，名曰夷；聽之不聞，名曰希；摶之不得，名曰微。此三者不可致詰，故混而為一。其上不曒，在下不昧。繩繩不可名，復歸於無物。是謂無狀之狀，無物之象，是謂忽恍。迎不見其首，隨不見其後。執古之道，以語今之有。以知古始，是謂道已。 \\n 十五章 \\n 古之善為士者，微妙玄通，深不可識。夫唯不可識，故強為之容：豫若冬涉川，猶若畏四鄰，儼若客，渙若冰將釋，敦若朴，混若濁，曠若谷。熟能濁以靜之？徐清。安以動之？徐生。保此道者，不欲盈。 \\n 夫唯不盈，能弊復成。 \\n 十六章 \\n 致虛極，守靜篤。萬物並作，吾以觀其復。夫物云云，各歸其根。歸根曰靜，靜曰復命，復命曰常，知常曰明。不知常，忘作，凶。知常容，容能公，公能王，王能天，天能道，道能久，沒身不殆。 \\n 十七章 \\n 太上，下知有之；其次，親之豫之；其次，畏之侮之。信不足，有不信！由其貴言。成功事遂，百姓謂我自然。 \\n 十八章 \\n 大道癈，有人義。智惠出，有大偽。六親不和，有孝慈。國家昏亂，有忠臣。 \\n 十九章 \\n 絕聖棄智，民利百倍；絕民棄義，民復孝慈；絕巧棄利，盜賊無有。此三者，為文不足，故令有所屬：見素抱朴，少私寡欲。 \\n 二十章 \\n 絕學無憂。唯之與阿，相去幾何？善之與惡，相去何若？人之所畏，不可不畏。忙兮其未央！眾人熙熙，若享太牢，若春登臺。我魄未兆，若嬰兒未孩。乘乘無所歸！眾人皆有餘，我獨若遺。我愚人之心，純純。俗人昭昭，我獨若昏。俗人察察，我獨悶悶。淡若海，漂無所止。眾人皆有已，我獨頑似鄙。我獨異於人，而貴食母。 \\n 二十一章 \\n 孔得之容，唯道是從。道之為物，唯恍唯忽。忽恍中有象，恍忽中有物。真冥中有精，其精甚真，其中有信。自古及今，其名不去，以閱眾甫。吾何以知眾甫之然？以此。 \\n 二十二章 \\n 曲則全，枉則正；窪則盈，弊則新；少則得，多則或。是以聖人抱一為天下式。不自見，故明；不自是，故彰；不自伐，故有功；不自矜，故長。夫惟不爭，故天下莫能與之爭。古之所謂「曲則全」，豈虛語？故成全而歸之。 \\n 二十三章 \\n 希言自然。飄風不終朝，驟雨不終日。熟為此？天地。天地上不能久，而況於人？故從事而道者，道德之；同於德者，德德之；同於失者，道失之。信不足，有不信。 \\n 二十四章 \\n 企者不久，跨者不行，自見不明，自是不彰，自伐無功，自矜不長。其在道，曰餘食贅行，物或有惡之，故有道不處。 \\n 二十五章 \\n 有物混成，先天地生。寂漠！獨立不改，周行不殆，可以為天下母。吾不知其名，強字之曰道，強為之名曰大。大曰逝，逝曰遠，遠曰返。道大，天大，地大，王大。域中有四大，而王處一。人法地，地法天，天法道，道法自然。 \\n 二十六章 \\n 重為輕根，靜為躁君。是以君子終日行，不離輜重，雖有榮觀，燕處超然。如何萬乘之主，以身輕天下？輕則失臣，躁則失君。 \\n 二十七章 \\n 善行，無轍跡；善言，無瘕謫；善計，不用籌策；善閉，無關鍵不可開；善結，無繩約不可解。是以聖人常善救人，而無棄人；常善救物，而無棄物。是謂襲明。善人，不善人之師；不善人，善人之資。不貴其師，不愛其資，雖知大迷，此謂要妙。 \\n 二十八章 \\n 知其雄，守其雌，為天下蹊。為天下蹊，常德不離，復歸於嬰兒。知其白，守其黑，為天下式。常得不忒，復歸於無極。知其榮，守其辱，為天下谷。為天下谷，常得乃足，復歸於朴。朴散為器，聖人用為官長。是以大制無割。 \\n 二十九章 \\n 將欲取天下而為之，吾見其不得已。天下神器，不可為。為者敗之，執者失之。夫物或行或隨，或噓或吹，或強或贏，或接或隳。是以聖人去甚，去奢，去泰。 \\n 三十章 \\n 以道作人主者，不以兵強天下，其事好還：師之所處，荊棘生。故善者果而已，不以取強。果而勿驕，果而勿矜，果而勿伐，果而不得以，是果而勿強。物牡則老，謂之非道，非道早已。 \\n 三十一章 \\n 夫佳兵者，不祥之器，物或惡之，故有道不處。君子居則貴左，用兵則貴右。兵者不祥之器，非君子之器，不得已而用之，恬惔為上，故不美，若美之，是樂殺人。夫樂殺者，不可得意於天下。故吉事尚左，凶事尚右。是以偏將軍居左，上將軍居右。殺人眾多，以悲哀泣之；戰勝，以哀禮處之。 \\n 三十二章 \\n 道常無名。朴雖小，天下不敢臣。王侯若能守，萬物將自賓。天地相合，以降甘露，人莫之令而自均。始制有名。名亦既有，天將知止。知止不殆。譬道在天下，猶川谷與江海。 \\n 三十三章 \\n 知人者智，自知者明。勝人有力，自勝者強。知足者富，強行有志。不失其所者久，死而不亡者壽。 \\n 三十四章 \\n 大道汜，其可左右。萬物恃之以生而不辭，成功不名有。愛養萬物不為主，可名於大。是以聖人終不為大，故能成其大。 \\n 三十五章 \\n 執大象，天下往。往而不害，安平太。樂與餌，過客止。道出言，淡無味，視不足見，聽不足聞，用不可既。 \\n 三十六章 \\n 將欲翕之，必故張之；將欲弱之，必故強之；將欲癈之，必固興之；將欲奪之，必固與之。是謂微明。柔勝剛，弱勝強。魚不可脫於淵， \\n 國有利器，不可示人。 \\n 三十七章 \\n 道常無為而無不為。侯王若能守，萬物將自化。化而欲作，吾將鎮之以無名之朴。無名之朴，亦將不欲。不欲以靜，天下將自正。 \\n 老子道德經 \\n 老子德經 \\n 唐易州龍興觀道德經碑本 \\n 三十八章 \\n 上德不德，是以有德。下德不失德，是以無德。上德無為而無以為，下德無為而有以為。上仁為之而無以為，上義為之而有以為。上禮為之而莫之應，則攘臂而仍之。故失道而後德，失德而後仁，失仁而後義，失義而後禮。夫禮者，忠信之薄，而亂之首。前識者，道之華，而愚之始。是以大丈夫處其厚不處其薄，居其實不居其華。故去彼取此。 \\n 三十九章 \\n 昔之得一者：天得一以清，地得一以寧，神得一以靈，谷得一以盈，万物得一以生，侯王得一以為天下正。天無以清，將恐裂；地無以寧，將恐發；神無以靈，將恐歇；谷無以盈，將恐竭；萬物無以生，將恐滅；侯王無以貞，將恐蹶。故貴以賤為本，高以下為基。是以侯王自謂孤、寡、不轂，此其以賤為本耶非？故致數車無車。不欲琭琭如玉，落落如石。 \\n 四十章 \\n 反者道之動，弱者道之用。天下万物生於有，有生於無。 \\n 四十一章 \\n 上士聞道，勤而行之；中士聞道，若存若亡；下士聞道，大笑之。不笑不足以為道。故建言有之：明道若昧，進道若退，夷道若類，上德若谷，大白若辱，廣德若不足，建德若偷，質真若渝，大方無隅，大器晚成，大音希聲，大象無形。道隱無名。夫唯道，善貸且善。 \\n 四十二章 \\n 道生一，一生二，二生三，三生万物。万物負陰而抱陽，沖氣以為和。人之所惡，唯孤、寡、不轂，而王公以為稱。故物或損之而益，或益之而損。人之所教，我亦教之：強梁者不得其死，吾將以為教父。 \\n 四十三章 \\n 天下之至柔，馳騁天下之至堅。無有入於無聞。是以知無為有益。不言之教，無為之益，天下希及之。 \\n 四十四章 \\n 名與身熟親？身與貨熟多？得與亡熟病？是故甚愛必大費，多藏必厚亡。故知足不辱，知止不殆，可以長久。 \\n 四十五章 \\n 大成若缺，其用不弊。大盈若沖，其用不窮。大直若屈，大巧若拙，大辯若訥。躁勝塞，靜勝熱，清靜以為天下正。 \\n 四十六章 \\n 天下有道，卻走馬以糞；天下無道，戎馬生於郊。罪莫大於可欲，禍莫大於不知足，罪莫大於欲得。故知足之足，常足。 \\n 四十七章 \\n 不出戶，知天下；不窺牖，見天道。其出彌遠，其知彌近。是以聖人不行而知，不見而名，不為而成。 \\n 四十八章 \\n 為學日益，為道日損，損之又損之，以至於無為。無為無不為。取天下常以無事，及其有事，不足以取天下。 \\n 四十九章 \\n 聖人無心，以百姓心為心。善者吾善之，不善者吾亦善之，得善。信者吾信之，不信者吾亦信之，得信。聖人在天下，怵怵；為天下，渾其心。百姓皆注其耳目，聖人皆孩之。 \\n 五十章 \\n 出生入死。生之徒十有三，死之徒十有三，人之生，動之死地，十有三。夫何故？以其生生之厚。蓋聞善攝生者，陸行不遇虎兕，入軍不被甲兵。兕無所投其角，虎無所措其爪，兵無所容其刃。夫何故？以其無死地。 \\n 五十一章 \\n 道生之，德畜之，物形之，勢成之。是以万物莫不尊道而貴德。道之尊，德之貴，夫莫之命而常自然。故道生之，德畜之，長之育之，成之熟之，養之覆之。生而不有，為而不恃，長而不宰，是謂玄德。 \\n 五十二章 \\n 天下有始，以為天下母。既知其母，又知其子。既知其子，復守其母。沒身不殆。塞其兌，閉其門。終身不勤。開其兌，濟其事，終身不救。見小曰明，守柔曰強。用其光，復歸其明，無遺身殃，是謂習常。 \\n 五十三章 \\n 使我介然有知，行於大道，唯施是畏。大道甚夷，而人好俓。朝甚除，田甚蕪，倉甚虛，服文綵，帶利劍，厭飲食，財貨有餘，是謂盜誇。非道也哉！ \\n 五十四章 \\n 善建者不拔，善抱者不脫，子孫祭祀不輟。脩之身，其乃德真；脩之家，其德有餘；脩之鄉，其德乃長；脩之於國，其德乃豐；脩之於天下，其德乃普。故以身觀身，以家觀家，以鄉觀鄉，以國觀國，以天下觀天下。吾何以知天下之然？以此。 \\n 五十五章 \\n 含德之厚，比於赤子。毒蟲不螫，猛獸不據，玃鳥不搏。骨弱筋柔而握固。未知牝牡之合而朘作，精之至。終日號而不嗄，和之至。知和曰常，知常曰明，益生曰祥，心使氣曰強。物壯則老，謂之不道，不道早已。 \\n 五十六章 \\n 知者不言，言者不知。塞其兌，閉其門，挫其銳，解其忿，和其光，同其塵，是謂玄同。故不可得而親，不可得而疏；不可得而利，亦不可得而害，不可得而貴，亦不可得而賤。故為天下貴。 \\n 五十七章 \\n 以正治國，以奇用兵，以無事取天下。吾何以知其然？以此。天下多忌諱，而人彌貧；人多利器，國家滋昏；人多伎巧，奇物滋起；法物滋彰，盜賊多有。故聖人云：「我無為，人自化；我好靜，人自正；我無事，人自富；我無欲，人自朴。」 \\n 五十八章 \\n 其政悶悶，其人醇醇；其政察察，其人缺缺。禍，福之所倚；福，禍之所伏。熟知其極？其無正。政復為奇，善復為妖。人之迷，其日固久。是以聖人方而不割，廉而不害，直而不肆，光而不曜。 \\n 五十九章 \\n 治人事天，莫若嗇。夫唯嗇，是謂早服。早服謂之重積德。重積德則無不剋，無不剋則莫知其極。莫知其極，可以有國。有國之母，可以長久。是謂深根、固蔕、長生、久視之道。 \\n 六十章 \\n 治大國若亨小鮮。以道蒞天下，其鬼不神。非其鬼不神，其神不傷人。非其神不傷人，聖人亦不傷人。夫兩不相傷，故得交歸。 \\n 六十一章 \\n 大國者下流，天下之交，天下之牝。牡常以靜勝牝，以靜為下。故大國以下小國，則取小國；小國以下大國，則取大國。故或下以取，或下如取。大國不過欲兼畜人，小國不過欲入事人。此兩者各得其所欲，大者宜為下。 \\n 六十二章 \\n 道者，萬物之奧。善，人之寶；不善，人之所不保。美言可以市尊，行可以加人。人之不善，何棄之有？故立天子，置三公，雖有拱璧以先駟馬，不如坐進此道。古之所以貴此道者何？不曰求以得，有罪以勉，故為天下貴。 \\n 六十三章 \\n 為無為，事無事，味無味。大小多少，報怨以德。圖難於易，為大於細。天下難事，必作於易；天下大事，必作於細。是以聖人終不為大，故能成其大。夫輕諾必寡信，多易必多難，是以聖人猶難之，故終無難。 \\n 六十四章 \\n 其安易持，其未兆易謀，其脆易破，其微易散。為之於未有，治之於未亂。合抱之木，生於毫末；九層之臺，起於累土；千里之行，始於足下。為者敗之，執者失之。是以聖人無為，故無敗；無執，故無失。民之從事，常於幾成而敗之。慎終如始，則無敗事。是以聖人欲不欲，不貴難得之貨；學不學，復眾人之所過。以輔萬物之自然而不敢為。 \\n 六十五章 \\n 古之善為道者，非以明人，將以愚之。民之難治，以其多智。以智治國，國之賊；不以智治國，國之福。知此兩者，亦揩式。常知揩式，是謂玄德。玄德深遠，與物反，然後乃至大順。 \\n 六十六章 \\n 江海所以能為百谷王，以其善下之，故能為百谷王。是以聖人欲上人，必以言下之；欲先人，必以身後之。是以聖人處上而人不重，處前而人不害，是以天下樂推而不厭。以其不爭，故天下莫與之爭。 \\n 六十七章 \\n 天下皆謂我大，不肖。夫唯大，故不肖。若肖，久矣其細！我有三寶，持而寶之：一曰慈，二曰儉，三曰不敢為天下先。夫慈，故能勇；儉，故能廣；不敢為天下先，故能成器長。今捨慈且勇，捨儉且廣，捨後且先，死矣。夫慈，以戰則勝，以守則固。天將救之，以慈衛之。 \\n 六十八章 \\n 古之善為士者不武，善戰者不怒，善勝敵者不爭，善用仁者為下。是謂不爭之德，是以用人之力，是謂配天古之極。 \\n 六十九章 \\n 用兵有言：「吾不敢為主而為客，不敢進寸而退尺。」是謂行無行，攘無臂，仍無敵，執無兵。禍莫大於輕敵，輕敵幾喪吾寶。故抗兵相加，則哀者勝。 \\n 七十章 \\n 吾言甚易知，甚易行。天下莫能知，莫能行。言有宗，事有君。夫唯無知，是以不我知。知我者希，則我者貴。是以聖人被褐懷玉。 \\n 七十一章 \\n 知不知上，不知知，病。是以聖人不病。以其病病，是以不病。 \\n 七十二章 \\n 民不畏威，大威至。無狹其所居，無厭其所生。夫唯不厭，是以不厭。是以聖人自知不自見，自愛不自貴。故去彼取此。 \\n 七十三章 \\n 勇於敢則殺，勇於不敢則活，知此兩者或利或害。天之所惡，孰知其故？天之道，不爭而善勝，不言而善應，不召而自來，坦然而善謀。天網恢恢，疏而不漏。 \\n 七十四章 \\n 民不畏死，奈何以死懼之？若使常畏死，而為奇者，吾執得而殺之，熟敢？常有司殺者殺。夫代司殺者殺，是謂代大匠斲。夫代大匠斲，希有不傷其手。 \\n 七十五章 \\n 民之飢，以其上食稅之多，是以飢。民之難治，以其上有為，是以難治。人之輕死，以其生生之厚，是以輕死。夫唯無以生為者，是賢於貴生。 \\n 七十六章 \\n 人生之柔弱，其死堅強。万物草木生之柔脆，其死枯槁。故堅強者死之徒，柔弱者生之徒。是以兵強則不勝，木強則共。故堅強處下，柔弱處上。 \\n 七十七章 \\n 天之道，其猶張弓！高者抑之，下者舉之，有餘者損之，不足者與之。天之道，損有餘而補不足；人道則不然，損不足，奉有餘。熟能有餘以奉天下？其唯有道者。是以聖人為而不恃，功成不處，斯不見賢。 \\n 七十八章 \\n 天下柔弱莫過於水，而攻堅；強莫之能先。其無以易之。故弱勝強，柔勝剛，天下莫能知，莫能行。故聖人云：「受國之垢，是謂社稷主；受國不祥，是謂天下王。」正言若反。 \\n 七十九章 \\n 和大怨，必有餘怨，安可以為善？是以聖人執左契，不責於人。故有德司契，無德司徹。天道無親，常與善人。 \\n 八十章 \\n 小國寡人，使有什伯之器而不用，使人重死而不遠徙。雖有舟轝，無所乘之；雖有甲兵，無所陳之。使民復結繩而用之。甘其食，美其服，安其居，樂其俗，鄰國相望，雞狗之聲相聞，民至老死，不相往來。 \\n 八十一章 \\n 信言不美，美言不信。善者不辯，辯者不善。知者不博，博者不知。聖人不積，既以為人己愈有，既以與人己愈多。天之道，利而不害。聖人之道，為而不爭。 \\n  \\n   \\n   \\n  "}
