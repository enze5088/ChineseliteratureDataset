{"章节": "神仙抱一演道章", "正文": "  \\n 神仙抱一演道章 \\n 　 \\n  \\n 　 \\n 觀天之道，執天之行，盡矣。故天有五賊，見之者昌。五賊在心，施行于天。宇宙在乎手，萬化生乎身。天性，人也；人心，機也。立天之道，以定人也。 \\n 注：「以為立天定人，其在於五賊。」 \\n 天發殺機，移星易宿；地發殺機，龍蛇起陸；人發殺機，天地反覆。天人合發，萬變定基。性有巧拙，可以伏藏。九竅之邪，在乎三要，可以動靜。 \\n 注：「按楚殺漢兵數萬，大風杳冥，晝晦，有若天地反覆。」 \\n 火生於木，禍發必剋；姦生於國，時動必潰。知之修鍊，謂之聖人。 \\n   \\n  "}
{"章节": "富國安民演法章", "正文": "  \\n 富國安民演法章 \\n 　 \\n  \\n 　 \\n 天生天殺，道之理也。 \\n 天地，萬物之盜；萬物，人之盜；人，萬物之盜。三盜既宜，三才既安。故曰：「食其時，百骸理；動其機，萬化安。」人知其神之神，不知不神之所以神。 \\n 日月有數，大小有定；聖功生焉，神明出焉。其盜，機也。天下莫能見，莫能知。君子得之，固躬；小人得之，輕命。 \\n 注：「夫子、太公，豈不賢於孫、吳、韓、白？所以君子、小人異者，四子之勇，至於殺身，固不得其主而見殺矣。」 \\n   \\n  "}
{"章节": "強兵戰勝演術章", "正文": "  \\n 強兵戰勝演術章 \\n 　 \\n  \\n 　 \\n 瞽者善聽，聾者善視。絕利一源，用師十倍；三反晝夜，用師萬倍。心生於物，死於物；機在於目。 \\n 天之無恩而大恩生。迅雷烈風，莫不蠢然。 \\n 至樂性餘，至靜性廉。天之至私，用之至公。禽之制在氣。 \\n 生者，死之根；死者，生之根。恩生於害，害生於恩。 \\n 愚人以天地文理聖，我以時物文理哲。人以愚虞聖，我以不愚虞聖；人以奇期聖，我以不奇期勝。故曰：「沉水入火，自取滅亡，自然之道靜，故天地萬物生。天地之道浸，故陰陽勝，陰陽相推，而變化順矣。」是故，聖人知自然之道不可違，因而制之。至靜之道，律曆所不能契。爰有奇器，是生萬象；入封甲子，神機鬼藏。陰陽相勝之術，昭昭乎進乎象矣！ \\n 注：「奇器者，聖智也。天垂象，聖人則之，推甲之，畫八卦，考蓍龜，稽律曆，則鬼神之情、陰陽之理，昭著乎象，無不盡矣！八卦之象，申而用之，六十甲子，轉而用之，神出鬼入，萬明一矣。」 \\n   \\n  "}
