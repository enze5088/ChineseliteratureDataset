{"章节": "海內十洲記（汉）東方朔", "正文": "　 \\n 　海內十洲記 \\n  \\n  \\n  \\n  \\n ●校點說明 \\n  \\n  \\n  \\n  \\n 《海內十洲記》一卷，又作《十洲記》，舊題汉東方朔撰。《汉書·東方朔傳》未提及此書，估計也是“後世好事者”假托東方朔之名集撰而成者。其成書時間，《四庫全書總目》以為當在六朝時，但從書中多涉道教來看，則成於汉末道教熾盛時的可能性居多。 \\n  \\n  \\n  \\n 該書記汉武帝向東方朔詢問“八方巨海”中祖洲、瀛洲、炎洲、玄洲、長洲、元洲、流洲、生洲、鳳麟洲、聚窟洲等十洲情況，東方朔一一作答，又兼及滄海島、方丈洲、蓬萊山、扶桑、昆侖山等地。書中對道教宮室、道教人物敘述頗為詳細，其他奇事異聞亦充滿道教氣息，故清代有人指出它“好言神仙，字字脉望”，乃“道家之小說”。 \\n  \\n  \\n  \\n 本書現存版本，有《道藏》本、《顧氏文房小說》本、《說郛》本、《百子全書》本等多種。今以《顧氏文房小說》本為底本，校以其他諸本進行標點，錯訛處據之徑改，不出校記。 \\n  \\n  \\n  \\n  \\n ●海內十洲記 \\n  \\n  \\n  \\n 祖洲在東海瀛洲在東海 \\n  \\n  \\n 炎洲在南海玄洲在北海 \\n  \\n  \\n 長洲在東海元洲在北海 \\n  \\n  \\n 流洲在南海生洲在東海 \\n  \\n  \\n 鳳麟洲在東海　聚窟洲在西海 \\n  \\n  \\n 汉武帝既聞王母說八方巨海之中，有祖洲、瀛洲、玄洲、炎洲、長洲、元洲、流洲、生洲、鳳麟洲、聚窟洲，有此十洲，乃人迹所稀絕處。又始知東方朔非世常人，是以延之曲室，而親問十洲所在，所有之物名，故書記之。方朔云：“臣，學仙者耳，非得道之人。以国家之盛美，將招名儒墨於文教之內，抑絕俗之道於虛詭之迹。臣故韜隱逸而赴王庭，藏养生而侍朱闕矣。亦由尊上好道，且復欲抑絕其威儀也。曾隨師主履行，比至朱陵扶桑蜃海冥夜之丘，純陽之陵，始青之下，月宮之間，內遊七丘，中旋十洲。踐赤縣而遨五岳，行陂澤而息名山。臣自少及今，周流六天，廣陟天光，極於是矣。未若凌虛之子，飛真之官，上下九天，洞視百萬。北極勾陳而並華盖，南翔太冊而棲大夏。東之通陽之霞，西薄寒穴之野。日月所不逮，星汉所不與。其上无復物，其下无復底。臣所識乃及於是，愧不足以酬廣訪矣。” \\n  \\n  \\n  \\n 祖洲近在東海之中，地方五百里，去西岸七萬里。上有不死之草，草形如菰苗，長三四尺，人已死三日者，以草覆之，皆當時活也，服之令人長生。昔秦始皇大苑中，多枉死者橫道，有鳥如烏狀，銜此草覆死人面，當時起坐而自活也。有司聞奏，始皇遣使者賫草以問北郭鬼谷先生。鬼谷先生云：“此草是東海祖洲上，有不死之草，生瓊田中，或名為养神芝。其葉似菰苗，叢生，一株可活一人。”始皇於是慨然言曰：“可採得否？”乃使使者徐福發童男童女五百人，率攝楼船等入海尋祖洲，遂不返。福，道士也，字君房，後亦得道也。 \\n  \\n  \\n  \\n 瀛洲在東海中，地方四千里，大抵是對会稽，去西岸七十萬里。上生神芝仙草。又有玉石，高且千丈。出泉如酒，味甘，名之為玉醴泉，飲之，数升輒醉，令人長生。洲上多仙家，風俗似吳人，山川如中国也。 \\n  \\n  \\n  \\n 玄洲在北海之中，戌亥之地，方七千二百里，去南岸三十六萬里。上有太玄都，仙伯真公所治。多丘山，又有風山，声響如雷電。對天西北門上，多太玄仙官宮室，宮室各異，饒金芝玉草。乃是三天君下治之處，甚肅肅也。 \\n  \\n  \\n  \\n 炎洲在南海中，地方二千里，去北岸九萬里。上有風生獸，似豹，青色，大如狸。張網取之，積薪数車以燒之，薪尽而獸不然，灰中而立，毛亦不焦。斫刺不入，打之如灰囊。以鉄錘鍜其頭，数十下乃死。而張口向風，須臾復活；以石上菖蒲塞其鼻，即死。取其腦和菊花服之，尽十斤，得寿五百年。又有火林山，山中有火光獸，大如鼠，毛長三四寸，或赤，或白，山可三百里許，晦夜即見此山林，乃是此獸光照，狀如火光相似。取其獸毛，以緝為布，時人號為火浣布，此是也。国人衣服垢污，以灰汁浣之，終无潔淨。唯火燒此衣服，兩盤飯間，振擺，其垢自落，潔白如雪。亦多仙家。 \\n  \\n  \\n  \\n 長洲一名青丘，在南海辰巳之地。地方各五千里，去岸二十五萬里。上饒山川及多大樹，樹乃有二千圍者。一洲之上，專是林木，故一名青丘。又有仙草靈藥，甘液玉英，靡所不有。又有風山，山恒震声。有紫府宮，天真仙女遊於此地。 \\n  \\n  \\n  \\n 元洲在北海中，地方三千里，去南岸十萬里。上有五芝玄澗，澗水如蜜漿，飲之長生，與天地相畢。服此五芝，亦得長生不死，亦多仙家。 \\n  \\n  \\n 流洲在西海中，地方三千里，去東岸十九萬里。上多山川積石，名為昆吾。冶其石成鉄，作劍光明洞照，如水精狀，割玉物如割泥。亦饒仙家。 \\n  \\n  \\n 生洲在東海丑寅之間，接蓬萊十七萬里，地方二千五百里。去西岸二十三萬里。上有仙家数萬。天氣安和，芝草常生。地无寒暑，安养萬物。亦多山川仙草眾芝。一洲之水，味如飴酪。至良洲者也。 \\n  \\n  \\n  \\n 鳳麟洲在西海之中央，地方一千五百里。洲四面有弱水繞之，鴻毛不浮，不可越也。洲上多鳳麟，数萬各為群。又有山川池澤，及神藥百種，亦多仙家。煮鳳喙及麟角，合煎作膏，名之為續弦膠，或名連金泥。此膠能續弓弩已断之弦、刀劍断折之金，更以膠連續之，使力士掣之，他處乃断，所續之際終无断也。武帝天汉三年，帝幸北海，祠恒山。四月，西国王使至，献此膠四兩，吉光毛裘，武帝受以付外庫，不知膠裘二物之妙用也。以為西国雖遠，而上貢者不奇，稽留使者未遣。又，時武帝幸華林園射虎，而弩弦断。使者時從駕，又上膠一分，使口濡以續弩弦。帝驚曰：“異物也！”乃使武士数人，共對掣引之，終日不脫，如未續時也。膠色青如碧玉。吉光毛裘黃色，盖神馬之類也。裘入水数日不沉，入火不焦。帝於是乃悟，厚謝使者而遣去，賜以牡桂乾薑等諸物，是西方国之所无者。又盖思東方朔之遠見。周穆王時，西胡献昆吾割玉刀及夜光常滿杯。刀長一尺，杯受三升。刀切玉如切泥，杯是白玉之精，光明夜照。冥夕，出杯於中庭以向天，比明而水汁已滿於杯中也。汁甘而香美，斯实靈人之器。秦始皇時，西胡献切玉刀，無復常滿杯耳。如此膠之所出，從鳳麟洲來，劍之所出，必從流洲來，並是西海中所有也。 \\n  \\n  \\n  \\n 聚窟洲在西海中，申未之地。地方三千里，北接昆侖二十六萬里，去東岸二十四萬里。上多真仙靈官，宮第比門，不可勝数。及有獅子辟邪，鑿齒天鹿，長牙銅頭，鉄額之獸。洲上有大山，形似人鳥之象，因名之為神鳥山。山多大樹，與楓木相類，而花葉香聞数百里，名為反魂樹。扣其樹，亦能自作声，声如群牛吼，聞之者，皆心震神駭。伐其木根心，於玉釜中煮，取汁，更微火煎，如黑餳狀，令可丸之。名曰驚精香，或名之為震靈丸，或名之為反生香，或名之為震檀香，或名之為人鳥精，或名之為卻死香。一種六名，斯靈物也。香氣聞数百里，死者在地，聞香氣乃卻活，不復亡也。以香薰死人，更加神驗。征和三年，武帝幸安定。西胡月支国王遣使献香四兩，大如雀卵，黑如桑椹。帝以香非中国所有，以付外庫。又献猛獸一頭，形如五六十日犬子，大似狸，而色黃。命国使將入呈帝見之，使者抱之，似犬，羸細禿悴，尤怪其之非也。問使者：“此小物可弄，何謂猛獸？”使者對曰：“夫威加百禽者，不必繫之以大小。是以神麟故為巨象之王，鸞鳳必為大鵬之宗。百足之蟲，制於螣蛇。亦不在於巨細也。臣国去此三十萬里，国有常占東風入律，百旬不休，青雲乾呂，連月不散者。當知中国時有好道之君，我王固將賤百家而貴道儒，薄金玉而厚靈物也。故搜奇蘊而貢神香，步天林而請猛獸，乘毳車而濟弱淵，策驥足以度飛沙。契闊途遙，辛苦蹊路，於今已十三年矣。神香起夭殘之死疾，猛獸卻百邪之魅鬼。夫此二物，实濟眾生之至要，助政化之升平。豈圖陛下反不知真乎？是臣国占風之謬矣。今日仰鑒天姿，亦乃非有道之君也。眼多視則貪色，口多言則犯難，身多動則淫賊，心多飾則奢侈。未有用此四者而成天下之治也。”武帝恧然不平。又問使者：“猛獸何方而伏百禽？食啖何物？膂力何比？其所生何鄉耶？”使者曰：“猛獸所出，或生昆侖，或生玄圃，或生聚窟，或生天路。其寿不窃，食氣飲露，解人言語，仁慧忠恕。當其仁也，愛護蠢動不犯虎豹；當其威也，一声叫發千人伏息。牛馬百物，驚断絙繫，武士奄忽，失其勢力。當其神也，立興風雲，吐嗽雨露，百邪迸走，蛟龍騰騖。處於太上之廄，役御獅子，名曰猛獸。盖神光无常，能為大禽之宗主，乃玃天之元王，辟邪之長帥者也。靈香雖少，斯更生之神丸也。疫病灾死者，將能起之。及聞氣者，即活也。芳又特甚，故難歇也。”於是帝使使者令猛獸發声，試聽之。使者乃指獸，命喚一声。獸舐唇良久，忽叫，如天大雷霹靂。又兩目如■〈石韱〉磹之交光，光朗衝天，良久乃止。帝登時顛蹶，掩耳震動，不能自止。侍者及武士虎賁，皆失仗伏地，諸內外牛馬豕犬之属，皆絕絆離繫，驚駭放蕩，久許，咸定。帝忌之，因以此獸付上林苑，令虎食之。於是虎聞獸來，乃相聚屈積如死虎伏。獸入苑，徑上虎頭，溺虎口，去十步已來，顧視虎，虎輒閉目。帝恨使者言不遜，欲收之。明日失使者及猛獸所在，遣四出尋討，不知所止。到後元元年，長安城內病者数百，亡者太半。帝試取月支神香燒之於城內，其死未三月者，皆活。芳氣經三月不歇，於是信知其神物也。乃更秘錄餘香，後一旦又失之，檢函，封印如故，无復香也。帝愈懊恨，恨不礼待於使者。益貴方朔之遺語，自愧求李君之不勤，慚衛叔卿於階庭矣。明年，帝崩於五柞宮。已亡月支国人鳥山震檀卻死等香也。向使厚待使者，帝崩之時，何緣不得靈香之用耶？自合命殞矣。 \\n  \\n  \\n  \\n 滄海島在北海中，地方三千里，去岸二十一萬里。海四面繞島，各廣五千里。水皆蒼色，仙人謂之滄海也。島上俱是大山，積石至多。石象八石，石腦石桂，英流丹黃子石膽之輩百餘種，皆生於島。石服之神仙長生。島中有紫石宮室，九老仙都所治，仙官数萬人居焉。 \\n  \\n  \\n  \\n 方丈洲在東海中心，西南東北岸正等，方丈方面各五千里。上專是群龍所聚，有金玉琉璃之宮，三天司命所治之處。群仙不欲升天者，皆往來此洲，受太玄生箓，仙家数十萬。耕田種芝草，課計頃畝，如種稻狀，亦有玉石泉，上有九源丈人宮主，領天下水神，及龍蛇巨鯨陰精水獸之輩。 \\n  \\n  \\n  \\n 扶桑在東海之東岸，岸直，陸行登岸一萬里，東復有碧海。海廣狹浩污，與東海等。水既不鹹苦，正作碧色，甘香味美。扶桑在碧海之中，地方萬里。上有太帝宮，太真東王父所治處。地多林木，葉皆如桑。又有椹樹，長者数千丈，大二千餘圍。樹兩兩同根偶生，更相依倚。是以名為扶桑仙人。食其椹而一体皆作金光色，飛翔空玄。其樹雖大，其葉椹故如中夏之桑也。但椹稀而色赤，九千岁一生实耳，味絕甘香美。地生紫金丸玉，如中夏之瓦石狀。真仙靈官，変化萬端，盖无常形，亦有能分形為百身十丈者也。 \\n  \\n  \\n  \\n 蓬丘，蓬萊山是也。對東海之東北岸，周回五千里。外別有圓海繞山，圓海水正黑，而謂之冥海也。无風而洪波百丈，不可得往來。上有九老丈人，九天真王宮，盖太上真人所居。唯飛仙有能到其處耳。 \\n  \\n  \\n  \\n 昆侖，號曰昆崚，在西海之戌地，北海之亥地，去岸十三萬里。又有弱水周回繞匝。山東南接積石圃，西北接北戶之室。東北臨大活之井，西南至承淵之谷。此四角大山，实昆侖之支輔也。積石圃南頭，是王母告周穆王云：咸陽去此四十六萬里，山高，平地三萬六千里。上有三角，方廣萬里，形似偃盆，下狹上廣，故名曰昆侖山三角。其一角正北，干辰之輝，名曰閬風巔；其一角正西，名曰玄圃堂；其一角正東，名曰昆侖宮；其一角有積金，為天墉城，面方千里。城上安金台五所，玉楼十二所。其北戶山、承淵山，又有墉城。金台、玉楼，相鮮如流，精之闕光，碧玉之堂，瓊華之室，紫翠丹房，錦雲燭日，朱霞九光，西王母之所治也，真官仙靈之所宗。上通璇璣，元氣流布，五常玉衡。理九天而調陰陽，品物群生，稀奇特出，皆在於此。天人濟濟，不可具記。此乃天地之根紐，萬度之綱柄矣。是以太上名山鼎於五方，鎮地理也；號天柱於珉城，象網輔也。諸百川極深，水靈居之。其陰難到，故治无常處。非如丘陵而可得論尔。乃天地設位，物象之宜，上聖覌方，緣形而著尔。乃處玄風於西極，坐王母於坤鄉。昆吾鎮於流澤，扶桑植於碧津。離合火生，而光獸生於炎野；坎總眾陰，是以仙都宅於海島。艮位名山，蓬山鎮於寅丑；巽体元女，养巨木於長洲。高風鼓於群龍之位，暢靈符於瑕丘。至妙玄深，幽神難尽，真人隱宅，靈陵所在。六合之內，豈唯数處而已哉！此盖舉其摽末尔。臣朔所見不博，未能宣通王母及上元夫人聖旨。昔曾聞之於得道者，說此十洲大丘靈阜，皆是真仙隩墟，神官所治。其餘山川萬端，並无覿者矣。其北海外，又有鐘山。在北海之子地，隔弱水之北一萬九千里，高一萬三千里，上方七千里，周旋三萬里。自生玉芝及神草四十餘種，上有金台玉闕，亦元氣之所舍，天帝居治處也。鐘山之南，有平邪山，北有蛟龍山，西有勁草山，東有束木山。四山，並鐘山之枝幹也。四山高鐘山三萬里，官城五所，如一登四面山下望，乃見鐘山尔。四面山乃天帝君之城域也。仙真之人出入，道經自一路，從平邪山東南入穴中，乃到鐘山北阿門外也。天帝君總九天之維，貴无比焉。山源周回，具有四城之高，但當心有覌於昆侖也。昔禹治洪水既畢，乃乘蹻車，度弱水，而到此山，祠上帝於北阿，归大功於九天。又禹經諸五岳，使工刻石，識其里数高下。其字科斗書，非汉人所書。今丈尺里数，皆禹時書也。不但刻剫五岳，諸名山亦然。刻山之獨高處尔。今書是臣朔所具見，其王母所道諸靈藪，禹所不履，唯書中夏之名山爾。臣先師谷希子者，太上真官也。昔授臣昆侖鐘山、蓬萊山及神洲真形圖。昔來入汉，留以寄知故人。此書又尤重於岳形圖矣。昔也傳授年限正同爾。陛下好道思微，甄心內向，天尊下降，並傳授宝秘。臣朔區區，亦何嫌惜而不止所有哉！然術家幽其事，道法秘其師。術洩則事多疑，師顯則妙理散。願且勿宣臣之意也。 \\n  \\n  \\n  \\n 武帝欣聞至說，明年遂復從受諸真形圖。常帶之肘後，八節當朝拜靈書，以書求度脫焉。朔謂滑稽逆知，預覌帝心，故弄萬乘，傲公侯，不可得而師友，不可得而喜怒，故武帝不能尽至理於此人。 \\n  \\n  \\n  \\n 　"}
