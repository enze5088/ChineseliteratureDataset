{"章节": " 闻见近录（宋）王巩", "正文": " \\n 闻见近录 \\n  \\n （宋）王巩 \\n  \\n 柴世宗得天下，刘崇自河东犯阙，世宗将亲征，冯道力谏止，世宗曰：“太山压卵耳，何为不可。”道曰：“陛下可谓太山乎今皆宿将，久处贵位，气方骄。陛下即位，席未暖，未易使也。”世宗以道轻己，即日命驾出。师次高平，遇崇接战，世宗据高原下观。兵阵方接，东北角奔，西北角次之，王师败绩。明日，按军不战，置酒军中，酒行，牵奔将七十二人斩纛下，即坐中拜七十二人补之。左右股栗，太祖皇帝实预补中。明日再战，军士不用命者，太祖刃其笠以识之。战罢，识者皆斩之。军声于是大振，崇走，遂围太原。 \\n 太祖皇帝为殿前都点检，有殿直冲节，执诣枢府。枢相王朴曰：“太尉军制，殿直廷臣，无回避礼。”太祖即位，每叹曰：“安得王朴者相之。” \\n 太祖将北征，过韩通饮。通子欲弑之，通力止乃已。明日，陈桥欣戴，入御曹门以待将相之至，时伏弩右掖门外。通出，死矢下。石守信实守右掖，开关以迎王师。至中书，立都堂下，召范质、王溥、魏仁浦与语移刻，将校持刃迫质，帝叱之，质与帝约宾礼、柴氏保其天年。乃召陶谷草制，诣前殿，帝北面立，宣制。制毕，坐朝百官。 \\n 故事，执政奏事，坐论殿上。太祖皇帝即位之明日，执政登殿，上曰：“朕目昏，持文字近前。”执政至榻前，密遣中使彻其坐。执政立奏事，自此始也。 \\n 太宗皇帝自并门，乘胜直趋幽燕。虏空山后遁，王师据幽州，虏甘心沙漠矣。有赦例郎君于越者，小羌也，请得五千骑以尝王师，不成，退处未晚，虏从之。乃骑持一帜，由间道邀我归路，周环往来，昼夜不绝。帝疑救兵大至，宵归定州，王师多没虏者。由是，虏至今号其奇兵曰于越军。前此，自柴世宗画御河为界，虏未尝敢犯边，自尔日寻干戈，至真宗皇帝澶渊之帝，方息兵。御河，盖世宗运漕河也。 \\n 国家以来，知制诰封还词头，盖鲜。康定间，张文定知谏院，时刘从德妻遂国夫人，初以后族出入禁中。一日，削其国封，夺其门籍。久之，出入如初。张文定请对，论其不可，富文忠曰：“真谏臣也。”未几，中旨还其国封。富文忠当制，遂封还词头，朝论谓无近比，然佥是富文忠矣。张可久自转运使改横行，欧阳文忠援富文忠例，封还词头，后遂为例。 \\n 至和中，仁宗皇帝不豫。一日，喻大臣择宗室以传天下又曰：“允良虽僭拟，然变昼作夜，谅无他心。宗谔外示节俭，疑其有心者。”后董婕妤因上元出游，有密祈董请立周王后，幸己立者。周王，真宗子，在仁宗为近属也。俄有诏立之。礼官与中书议不决，请于上。上亲书从政、宗谔、宗旦、宗实四名以示中书，欧阳文忠公曰：“周王没，童孩，无立后礼。”议遂寝。宣宗旦，闻，恐醉，臣三日不兴。其后，慈圣光献皇后与时相卒立英宗为皇子，盖本仁宗之意也。 \\n 庆历中，亲事官乘醉入禁中，仁宗皇帝遣谕皇后、贵妃闭阁勿出，后谨听命，贵妃直趋上前。明日，上对辅臣泣下，辅臣亦泣，首相陈恭公毅然无改容。上谓贵妃冒不测而来，斯可宠也，枢相乘间启废立之议。张文定得其说，即诣恭公，以为不可。恭公持议甚坚，久而上复问之，梁相适进曰：“一之已甚，其可再乎”声甚厉。既退，上留适曰：“朕止欲稍加妃礼，本无他意，卿可安心。”群论遂止。 \\n 故事，建储皆大臣议定，召学士锁院。英宗皇帝大渐，学士王禹玉当制，上遣御药院供奉官高居简就第召张文定至寝幄，文定时在告也。英宗冠白角冠，被黄服，凭几语文定曰：“久不见学士。”意惨然，榻上有纸一幅，上有“明日降诏立皇太子”八字，而未有主名。张公曰：“必颍王也。”盛言颍王身居嫡长，而无失德。上颔之，文定乃进纸笔，请其名。上力弱，字疑似不可辩，再请书，乃大书“大大王”三字，遂归院草制。明日，大臣始知颍王为皇太子。神宗皇帝每谓文定曰：“国朝以来，卿可谓顾命矣。” \\n 真宗皇帝圣嗣未立，以绿车旄节召濮安懿王，养之宫禁中。仁宗皇帝生，以箫韶部乐送归邸。仁宗方盛年而嗣未立，以故事，请杨太后选濮安懿王诸子以入禁中。英宗皇帝甚幼，初不在进名，杨后见之，抱之以归。时宣仁圣烈皇后亦以慈圣光献皇后甥养之宫阁，宫中号英宗为官家儿，宣仁为皇后女。仁宗每戏英宗曰：“皇后女，可以为妇乎”英宗谢之，由是宫中每以为戏。豫王生，英宗还邸，仁宗寻故约，以宣仁为夫人，则宣仁所以简上心者，旧矣。 \\n 至和中，仁宗寝疾。时相富文忠密通意光献立后，而慈圣意在英宗，传道中外者，张茂则也。而伺察英宗起居状者，王广渊也，蔡抗也。事垂成，语文潞公。潞公为首相，与富公议协，密谕王文忠为诏草，常怀之以待非常，久之。仁宗疾有瘳，潞公服丧去位，富文忠乃召献忠献为枢密使，且密告之，欲共图其事。富文忠寻亦忧去，忠献乃立英宗为皇子。富文忠闻之，不怿，以谓事固也，待有变而立可也。万一有疑阻，则岂复得其人也。韩、富由是构隙。英宗即位，时富文忠解丧为枢密使。一日，锁院，麻出，乃立颍王制。富文忠初不与闻，遂以语侵忠献，而引疾力去。韩忠献之丧，富文忠一不吊问。 \\n 仁宗春秋高，一日，出巨轴付中书曰：“第四十二封，”乃司马文正乞立嗣疏也。翌日，进呈，宰臣曰：“司马光何其疏之多也”上曰：“非独光也，前后人共四十二疏，卿第议之。”中书袖归。翌日再禀，上曰：“与密院同议。”又翌日，同进呈，上问韩忠献公曰：“宗室中卿厚谁”韩忠献恐忄栗，逡巡退立，复问曾宣靖等，韩忠献久之曰：“事系陛下。”上曰：“朕怀此久矣，顾未知卿等意耳。”探怀取纸一番，乃英宗皇帝藩邸旧名，议乃定。既退，上归宫，顾左右曰：“我有交代矣。”宫人众泣，其后成上意而不变。及慈圣光献同听政，一二贵珰间言两宫，而两宫终始无事者，韩忠献之功也。 \\n 韩忠献当国，召王翰林圭至中书，受立英宗为皇子诏。王曰：“此事须面得旨。”中书以为得体。及对，乃曰：“事出陛下耶大臣耶今宫中有将临月者，姑俟之可乎。”上曰：“事出朕意，天使朕有子，则豫王不夭矣，立之以慰人心。”又曰：“为谁之子而立之”上曰：“天知地闻，濮王子也。”遂退草诏，诏有“濮安懿王之子，犹朕子也”之句。 \\n 景祐中，仁宗皇帝尝寝疾，虽安，羸弱。时相吕文靖请置大宗正司，以濮安懿王暨守节知其事，盖意有所在，而人无知者。 \\n 熙宁中，西贼围罗元城甚急，贼得吾禁卒，语之曰：“汝语城中，张大吾军，使速降，当与汝爵禄。”卒敬诺之，致卒危梯上，上瞰城中，卒辄大呼曰：“西贼人少粮尽，朝夕去矣。”城中坚守之，贼怒醢之。虽古忠烈之士，无以过也。 \\n 仁宗皇帝朝，有献新乐者，其音近郑、卫，众谓非古，遂寝。熙宁中，刘几等颇采用之，教坊乐工某乙诣几上书，以为不可。几以书闻付大理问状，工曰：“国朝所用王朴乐，为近古，今几所奏，纯清而不浊，郑、卫音也。又两宫声，大宫微而此宫高，是有两君之象，天无二日、国无二王，乐之所讳。”时以为狂，编管畿县。未几，哲宗出阁，遂即帝位。 \\n 张大夫士澄房兄士宁居咸平县，豪有力，性嗜鸡子，日食十数，以为常。其主典库冀五郎者，每为畜之。一日，冀方探箧取之，一自箧中直上而升，至士宁庖舍而坠地，气若黑雾，其臭薰烈，家人惊异间，火起堂庑，帑藏须臾而尽。尝畜皇祐钱万贯，谓之镇库钱，焰起，为烟球而去，不复铜滓。冀生寻自服砒霜，烂肠而卒，张目见之。 \\n 张大夫幼子嗜鲜鰿。张运判湖南，其子买鱼刳肠芼羹。羹沸，刳鱼游泳鼎中。羹成，鲜活若不刳者，视之，则刳矣，遂绝烹鲜。 \\n 巩源者，尝语张大夫曰：“真定府都监王文思嗜牛肉。一日，方醢肉，几上肉中哀号，累日不绝。蔡元长作尹，闻而取视之，其声益悲，命为棺敛，饭僧。烧之，灰烬中得白骨一副。” \\n 吴越王子太师雅之女适张氏，生子名尧封，与尧佐为宗表兄弟。尧封游学南京，遂娶曹氏女。尧封俊迈，从学山东孙明复，至其舍，执事皆尧封妻女，如事亲焉。时文异倅南京，子彦博、彦若并师明复，明复遂荐尧封，于文氏为门客。张、文之好，始于此矣。尧封就举，与张文定同保。将引试，语文定曰：“宗表兄自无锡宰归，当往求举资。”及还，尧佐但与钱五百文。后尧封举进士第，任石州推官卒，其女入宫中，为婕妤沈氏养女，是为温成皇后。久之，得幸仁宗，贵宠日盛，时相乃为访其族氏，会尧佐以太常博士、知开州还，时相因以白上，除祠部员外郎、府界提点，寻继迁擢，遂自待制、河东转运使拜龙图阁学士、知开封府，即自刑部员外郎除给事中，拜端明殿学士、提举在京百司，迁三司使。未几，降制，拜节度、宣徽、群牧、景灵四使。一日，大旱，策免宰相，潞公召自蜀，将至阙下。贵妃亲视供帐，以待其夫人入谢，众论喧然。时贝州王则叛，仁宗北顾，妃乃阴喻潞公：贝州事明镐将有成绩，可请行。潞公既行，贝州平，潞公以功拜相，群论渐息，曹氏后封越国夫人。 \\n 贝州叛，仁宗皇帝召张文定，欲遣之。文定以未尝知兵，且荐明镐自代，退以告陈恭公。明将行，复问事宜于文定，文定告以地道攻城为上策，荐刑佐臣主其事。贝州平，卒以地道攻城成功，佐臣推功第一。 \\n 张尧封少从孙明复学于南京，其子去华与贵妃常执事左右。及贵，妃数遣使致问明复，明复闭门拒之终身。 \\n 侍讲杨畋卒，李寿朋诣先公曰：“杨公死，无以敛，幸经筵诸公赙之。”先公时为翰林侍读学士，既赙之，且语李曰：“此事当告之上。”明日经筵，先公启曰：“杨畋死，无以殓，陛下幸矜恤。”仁宗颔之，少选中使间赐黄金百两，仍语中使曰：“杨畋家贫，不得受其遗赂。”仍使宣谕王某知，仁宗之眷迩臣如此。 \\n 李柬之、李受，自侍从请归老，先公时在经筵，因而奏曰：“柬之等尚可陈力，而亟请老。近年，士大夫贪冒爵禄，年逾礼经而不知止者，多矣。望陛下稍加恩数，以励风俗。”已而，诏就资善堂会经筵，官赐饯，内出珍果、名花、巨觥酌劝，时人荣之，比之“二疏”。 \\n 真宗饮酒三斗不乱。一日，召辅臣赐饮，至三斗，复进巨觥。觥退而酒出，诏贮之三瓶中，杂未饮酒以赐辅臣。明日，开视之，不能辨也。辅臣既对，问上所以，上笑曰：“古人谓酒有别肠，岂虚言哉” \\n 汴河旧底有石板、石人，以记其地里。每岁兴夫，开导至石板、石人以为则。岁有常役，民未尝病之，而水行地中。京师内外有八水口，泄水入汴，故京师虽大雨，无复水害，昔人之画善矣。偶张君平论京畿、南京、宿、毫、陈、颍、蔡等州积水，以南京言之，自南门二堤直抵东西二桥，左右皆潴泽也，渔舠鸣桹如江湖，君平请权借汴夫三年，通泄积水。于是，诸　郡守令等始带沟恤、河道，三年而奏功，凡潴积之地为良田。自是，汴河夫借充他役，而不复开导。至元祐五年，实七十年。又旧河并以木岸，后人止用土筏栈子，谓之外添里补。河身奔兑，即外补之，故河日加浅，而水行地上矣。 \\n 南京去汴河五里，河次谓之河市。五代国初，官府罕至，舟车所聚，四方商贾孔道也，其盛非宋州比。凡郡有宴设，必召河市乐人，故至今俳优曰河市乐人者，由此也。 \\n 世宗开御河，本为蓟燕漕运计，御河其不可废也。 \\n 前人每子弟及冠，必置盛馔，会乡党之德齿，使将冠者行酒，其巾裹如唐人之草裹，但系其脚于巾者。酒行，父兄起而告客曰：“某之子弟，仅于成人，敢有请。将冠者再拜，右席者乃焚香善祝，解其系而伸之。冠者再拜谢而出，自是齿于成人，冠服遂同长者。故谓之巾裹，亦右之冠礼也。今冠带尚谓之巾裹，其由是矣。此风废，亦百年矣。 \\n 张融自枢密直学士守蜀，归，监在京曲院，后为枢密副使，建第差壮丽。太宗皇帝一日语融曰：“闻卿建第甚雄，朕方要一库未成，可辍之。”即日迁居佛寺，今断衣库是也。 \\n 慈圣光献皇后养女范观音得幸仁宗，温成患之。一岁大旱，仁宗祈雨甚切，至燃臂香以祷。宫人、内珰皆右左燃之，祈雨之术备尽。天意弗答，上心忧惧。温成养母贾氏，宫中谓之贾婆婆，威动六宫，时相认之以为其姑，乃阴谓丞相，请出宫人以弭灾变，上从之。温成乃白上，非出所亲厚者，莫能感天意，首出其养女以率六宫，范氏遂被出，而雨未应。上问台官，李柬之曰：“惟册免议未行耳。”是夕，锁院，贾氏营救不获，时相从工部侍郎拜武镇军节度使、同中书门下平章事、判北京，雨遂霔。 \\n 自真宗皇帝澶渊之幸，朝廷不复讲武。宝元中，元昊始遣介，称教练都使，乞于其国中自称兀卒，又乞五音为六。当时朝议，既以天下久太平，未尝议经武之策，而石元孙、刘平辈辄盛意言兵，以贼为可讨。独吴春卿上疏曰：彼之国中自号兀卒，而六音，且奉正朔，臣子之分如常，可姑从之，而我治武备以待其变。张文定亦继有请，今武备不讲，宜如吴育之议，因可为边备，俟其无厌，则我有以待之也。朝议非之。元昊既不得清，再遣使，乃称阁门使，边臣乃举兵。由是，宝元、庆历，西师累年，内外骚动。至明堂，当大霈，仁宗问张文定赦目，文定建言，乞示西人招徕之意，上欣纳之，曰：“朕意也。”于是元昊入贡，西方以宁。 \\n 张元，许州人也，客于长、葛间，以侠自任。县河有蛟，长数丈，每饮水转桥下，则人为之断行。一日，蛟方枕大石而饮，元自桥上负大石中蛟，蜿转而死，血流数里。又尝与客饮驿中，一客邂逅至，主人者延之，元初不识知也。客乃顾元曰：“彼何人”元厉声曰：“皮裹骨头肉。”人斯应声以铁鞭击之而死，主人涂千金之药，久之，能苏。元每夜游山林，则吹铁笛而行，声闻数里，群盗皆避。元累举进士不第，又为县宰笞之，乃逃诣元昊。将行，过项羽庙，乃竭囊沽酒，对羽极饮，酹酒泥像，又歌秦皇草昧、刘项起吞并之词，悲歌累日，大恸而遁。及元昊叛，露布有：朕欲亲临渭水，直据长安之语，元所作也。后鄜延被围，元实在兵中，于城外寺中题曰：太师、尚书令兼中书令张元从大驾至此，其跋扈如此。昊虽疆黠，亦元导之也。 \\n 富文忠至和间既怀立嗣之命，宫教蔡抗阴伺英宗起居。英宗之立为皇子也，恐惧逊避，卧终日不起，抗以利害动之，即起拜命。及英宗即位，以抗故人也，日思大用，召自定州，且有参知政事之除。至阙下，英宗上仙，抗寻亦卒。 \\n 先公三守平凉，召自许州，及对，英宗皇帝曰：“端明旧德，不当更守边，但顾在廷，无如端明者，且为官家行，便当召还。”先公曰：“陛下方即位，边有警，岂臣避难之时。然陛下以官家自名，呼臣等以官，未正名分。”英宗曰：“方此即位，视先朝旧人，岂敢遽以卿礼官家在至和中，端明时知开封府。至宫中救火，已望见颜色，如端明才望，岂在人后欲召别殿访政，亦未敢耳。”先公曰：“今陛下何所避耶愿谕臣，臣将诣政府论之。”英宗方谦损为德，遽曰：“无须尔也。”然恩遇异，常玉食御樽，日有所赉。一日，儿女婚嫁，遣中使问其姓氏，悉赐冠帔。及行，锡黄金百两。及至渭，虏解围去，烽燧息。会枢密副使王畴薨，英宗喻执政曰：“可除王某补之。”时相退而不答，或曰：“方边有警择帅累日，王某命下，即边人喜跃，虏亦解去，王某归，不知何人可代”上曰：“岂使其终身守边耶”然竟为执政所格，英宗亲遣李若愚谕此。 \\n 先公为谏官，论王德用进女口，仁宗初诘之曰：“此宫禁事，卿何从知”先公曰：“臣职在风闻，有之则陛下当改，无之则为妄传，何至诘其从来也”仁宗笑曰：“朕真宗子，卿王某子，与他人不同，自有世契。德用所进女口实有之，在朕左右，亦甚亲近，且留之如何”先公曰：“若在疏远，虽留可也，臣之所论，正恐亲近。”仁宗色动，呼近珰曰：“王德用所进女口，各支钱三百贯，即今令出内东门，了，急来奏。”遂涕下，先公曰：“陛下既以臣奏为然，亦不须如此之遽，且入禁中，徐遣之。”上曰：“朕虽为帝王，然人情同耳，苟见其泣涕，不忍去，则恐朕亦不能出之，卿且留此以待报。”先公曰：“陛下从谏，古之哲王所未有，天下社稷幸甚。”久之，中使奏宫女已出东门，上复动容而起。 \\n 故事，季春上池，赐生花，而自上至从臣皆簪花而归。绍圣二年上元，幸集禧观，始出宫花，赐从驾臣僚各数十枝，时人荣之。 \\n 张文懿罢相，由范文正攻弹也。文懿复相，一日，仁宗语文懿曰：“范仲淹尝有疏乞废朕，可施行之。”文懿曰：“仲淹法当诛，然不见章疏，乞付外施行。”上曰：“未尝见其疏，但比有为朕言者，且议其罪。”文懿曰：“其罪大，无它，法无文案即不可行，望陛下访之。”凡数日则一请其疏，月余，凡十数请。上曰：“竟未见之，然为朕言者多矣。可从末减。”曰：“人臣而欲废君，无轻典，既无明文，则不可以空言加罪。”上意解。即曰：“仲淹在外，初似疑，今既无疑，可稍迁之，以慰其心。”上深然之。 \\n 张文懿既致政，而安健如少年。一日，西京看花回，道帽、道服、乘马、张盖，以女乐从入郑门。监门官不之识也，且禁其张盖，以门籍请书其职位，文懿以小诗大书其纸末云：门吏不须相怪问，三曾身到凤池来。监门官即以诗进，仁宗遣中使，锡以酒饩问劳。 \\n 李太后薨，未发丧，将以妃礼葬之。执政对，吕文靖留身曰：“昨夕闻有宫嫔薨。”章献皇后即引仁宗手，起，过屏后，后复独坐帘下，曰：“相公欲间谍人家子母耶”文靖曰：“陛下为刘氏血食计，则早正典礼。”后默不语，遂迁于皇仪殿，以后礼葬之。及章献上仙，间言不入者，文靖力也。 \\n 仁宗初撤帘听政，一日遽出，诣奉先寺，发李太后棺。视之，其颜如生。上恸而后改卜，由是群疑悉亡。 \\n 寇忠愍知永兴军，于其诞日，排设如圣节仪，晚衣黄道服，簪花。走马承受且奏寇准有叛心，真宗惊，手出奏示执政，曰：“寇准乃反耶”先文正熟视，笑曰：“寇准许大年纪，尚騃耳，可札与寇准知。”上意亦解。 \\n 李和文都尉好士。一日，召从官呼左右军官妓，置会夜午，台官论之。杨文公以告先文正，文正不答，退以红笺书小诗以遗和文，且以不得预会为恨。明日，真宗出章疏，文正曰：“臣尝知之，亦遗其诗，恨不得往也。太平无象，此其象乎。”上意遂释。庆历中，郑天休诸公复会李氏第，既退，达晓。道遇李翰林造朝，事遂喧，言者论之。时吕许公当国，亦以太平无事而乃有此为说，仁宗意未解，许公曰：“臣观赴会姓名，皆举朝贤俊，安得许多人代之臣欲召至中书戒励。”上从之，既召，诸公无一人至者。 \\n 丁晋公尝忌杨文公。文公一日诣晋公，既拜而髯拂地，晋公曰：“内翰拜时须撇地。”文公起，视其仰尘曰：“相公坐处幕漫天。”时人称其敏而有理。 \\n 仁宗朝，禁中夜火，执政趋诣东华门，闭而不纳，遍诣诸门，皆然。王沂公语吕许公曰：“可斩关而入。”许公曰：“不可。”自东而南，自南而西，自西而北，周旋叩关。至日高，方启东华门。有旨百官皆步而入，殿宇多灰烬，上御升平楼，垂帘呼班喝拜如常仪，自沂公以下皆拜，许公独挺然而立。上遣使问之，许公曰：“昨夕宫中灾，今日未面天颜，臣不敢拜。”于是卷帘，上临轩陛，许公即再拜。或问其然，曰：“禁中火，方扰攘，复斩关而入，不惟上益惊，岂不防它变也。垂帘之下，未见天子，万一误拜，其将奈何” \\n 张文懿为社洪令，一道士诣邑，熟视文懿不语。久之，顶间取瓢，出药十粒，顾文懿曰：“可饵之。”文懿即饵之。道士微笑，复取之，至九十粒即吐，道士浴之，使再饵之。复吐其四，实饵八十六粒。道士曰：“明日可到城外观也。”明日诣之，谓文懿曰：“欲为神仙耶欲为宰相耶”文懿曰：“欲为相耳。”道士咨叹久之，留一书，封缄甚密，且候作相老倦时开，竟不知其何人也。文懿八十六岁，未尝有疾，至上元，偶思道士所留书，启之，乃彩选一册，因会子弟作选。至宰相，视上惟有真人耳，始悟道士意也。明日，道士忽至，顾文懿曰：“打叠了末”语毕而去，使人访之，即卧店中卒矣。文懿忽觉腹痛，须臾，一囊下，药八十六粒，炳然如新。遂葬药于三宝堂下，是夕薨。 \\n 张文定守蜀，重九药市，拂晨骤雨，随行医官张子阳避雨玉局观。须臾，晴霁。树上白衣翁伫立，顾视子阳曰：“我有一事，要尔通意主人。”子阳唯唯，即出药二粒，如粟米大，使遗文定。子阳曰：“尝识尹否翁姓何氏”翁曰“我姓葛，侍郎已两守蜀，我尝见之。”子阳曰：“止此一来耳。”翁曰：“说与主人，他日再来此相寻。”子阳持药，具白文定。以汞一两，置药一粒，煅之，须臾有声，如远磬然，清越非常。谛听间，忽有圆光出合内，焕耀满室，惊而取之，汞成黄金。文定乃饵其余药一粒，使再访之，不复见矣。 \\n 吕文靖罢相，孔中丞道辅以直亮自任，无所忌避。一日，台狱事连文靖子，即摄付吏。及文靖复相，凡国事无所建明，悉取上旨。既累月，仁宗曰：“吕夷简今回作相，并不主事。”文靖遽言：“臣前日为朝廷不避仇怨，身当国事。臣方罢去，而诸子即坐台狱。臣死，望朝廷眷顾子孙，必无也。臣是以不敢当事。”上挽首曰：“但勉之。”文靖再拜，遂留身，出纸一番，皆进退人物，上悉可。内外迁徙，数日间凡数十人，皆文靖平日所厚。一时桃李之盛，本朝无比。 \\n 张文定尝云，在翰林时，当章郇公致政麻。命下，同宋景文往贺之。因语之曰：“昨日宣召受旨，上眷遇之意甚厚，何遽谢事也”郇公曰：“不可待不厚时引去也。”又曰：“亦恐更耄年则忘了矣。”文定与景文相顾而笑，退而相语曰：“是何言欤何忘之有。”及老矣，乃知郇公之言为然。盖在得之时与夺每为思虑所惑，不若少时能断，故孔子所以戒也。文定自六十七后，遂屡请归。予尝论之：阳舒而阴敛，物之理也。及其老矣，阳衰而阴盛，是以好敛之意生，君子终始之际，可不慎乎。 \\n 庆历中，韩、范、富执政，日务兴作。时章郇公为相，张文定因往见之，语以近日诸公颇务兴作，如何郇公不答，凡数问之，曰：“得象每见小儿跳踯作戏，禁止不得，到触着墙自退耳。方其举步时，势难遏也。”未几，三公悉罢。文定尝曰：事不可竞，古谚曰迟是疾，疾是迟。斯甚有理，当其盛衰之际，不劳力而成，不劳虑而败，理之常也。 \\n 宝元、康定间，西人犯边，用兵累岁，辽人窥我，遣使求关南之地。富文忠既行，疑时相与己不协，辄发国书观之，乃与所授词果不同。驰归，请对，具言之。诏付文忠诣学士院，视学士改书然后行。元授书五函，皆许其添岁赐也。每出一函，待不从，然后旋出之。文忠辄留二函于雄州。既至，文忠抗论不屈，徐出一书，辽人意未厌，复出一书，至于三，辽人密探文忠箧中止有三书，遂从约。文忠使还，持二函以归，岁减聘者二十万。 \\n 庾岭险绝闻天下。蔡子直为广东宪，其弟子正为江西宪，相与协议，以砖甃其道，自下而上，自上而下，南北三十里，若行堂宇间。每数里，置亭以憩客，左右通渠流泉，涓涓不绝，红白梅夹道，行者忘劳。予尝至岭上，仰视青天如一线，然既过岭，即青松夹道，以达南雄州。太平久矣，遐迩同风，非有前世南北之异。 \\n 江西旧漕盐至州，有余，悉输于官。漕舟沿江货所附私盐，既尽，遂盗官物。盐尽，凿舟沈之，声言风水。每岁抛失十三四，而盗取监临，私货抵法，枕藉于市。蔡子正为江西宪，建言：盐至江西，有出剩者，乞据其数给江西价之半，朝廷从之。今数十年，官物既鲜盗窃而舟获完归，刑法为减，百世之利也。中间，浮浅之人或再减其直，其弊如初。张颉为江西宪也，神宗戒其谨守蔡挺之法，于今赖焉。 \\n 太祖一日幸后苑，观牡丹。召宫嫔，将置酒。得幸者以疾辞，再召，复不至。上乃亲折一枝，过其舍而簪于髻上。上还，辄取花掷于地，上顾之曰：“我艰勤得天下，乃欲以一妇人败之耶”即引佩刀截其腕而去。 \\n 金城夫人得幸太祖，颇恃宠。一日宴射后苑，上酌巨觥以劝太宗，太宗固辞，上复劝之。太宗顾庭下，曰：“金城夫人亲折此花来，乃饮。”上遂命之，太宗引射而杀之。即再拜，而泣抱太祖足，曰：“陛下方得天下，宜为社稷自重。”而上饮射如故。 \\n 张乖崖布衣时，客长安旅次。闻邻家夜聚哭，甚悲，讯之其家，无它故。乖崖诣其主人，力叩之，主人遂以实告，曰：“某在官，失不自慎，尝私用官钱，为家仆所持，欲娶长女，拒之则畏祸，从之则女子失身，约在朝夕，所以举家悲泣也。”乖崖明日至门首，候其仆出，即曰：“我白汝主人，假汝至一亲家。”仆迟迟，强之而去。出城，使导马前。至崖间，即疏其罪，仆仓皇间，以刃挥坠崖中。归，告其邻曰：“盛仆已不复来矣，速归汝乡，后当谨于事也。” \\n 岳州唐白鹤寺前有古松，合数围，平顶如龙形。吕洞宾昔尝憩其下，有一翁自松顶而下，前揖甚敬，洞宾诘之，曰：“我，树神也。”洞宾曰：“邪耶正耶”翁曰：“若其邪也，安得知真人哉。”言讫，升松而去。洞宾即题于寺壁，曰：独自行时独自坐，无限世人不识我。惟有千年老树精，分明知是神仙过。 \\n 鄂州黄鹤楼下有石，光澈，名曰石照。其右巨石，世传以为仙人洞也。一守关老卒，每晨光即拜洞下。一夕，月如昼，见三道士自洞中出，吟啸久之，将复入洞，卒即从之，道士曰：“汝何人耶”卒具言其所以，且乞富贵。道士曰：“此洞间石，速抱一块去。”卒持而出，石合，无从而入。明日，视石，黄金也。凿而货之，衣食顿富，为队长所察，执之以为盗也。卒以实告官，就其家取石，至郡则金化矣，非金非玉，非石非铅，至今藏于军资库中。子瞻有诗记之。 \\n 太祖即位，患方镇犹习故，常取于民无节，而意多跋扈。一日，召便殿，赐饮款曲。因问诸方镇：“尔在本镇，除奉公上之外，岁得自用，为钱几何”方镇具陈之，上喻之曰：“我以钱代租税之入，以助尔私。尔辈归朝，日与朕相宴乐，何如”方镇再拜，即诏给侯伯随使公使钱，虽在京，亦听半给。州县租赋，悉归公上，民无苛敛之患。至今侯伯尚给公使钱，以此也。 \\n 太祖即位，方镇多偃蹇，所谓“十兄弟”者是也。上一日召诸方镇，授以弓剑，人驰一骑，与上私出固子门大林中。下马酌酒，上语方镇曰：“此处无人，尔辈要作官家者，可杀我而为之。”方镇伏地战恐，上再三喻之，伏地不敢对。上曰：“尔辈是真欲我为主耶”方镇皆再拜，称万岁。上曰：“尔辈既欲我为天下主，尔辈当尽臣节，今后无或偃蹇。”方镇复再拜，呼万岁，与饮尽醉而归。 \\n 寇忠愍为执政，尚少，上尝语人曰：“寇准好宰相，但太少耳。”忠愍乃服何首乌，而食三白，须发遂变，于是拜相。 \\n 李文靖端默寡言，堂下花槛颓圯，经岁不问。鱼轩一日语之，文靖不答，累以为言，文靖曰：“岂以此故动吾一念哉”亦不之问，既薨，盛夏，颜色不变，吐香如莲花，七日不灭。 \\n 先文正在中书。一日，拊其案曰：“安得见李同年耶”李谓文靖也。同列叩之，曰：“文靖与某在中书，边事方纷然，予尝谓曰：“何日事定文靖曰：“陛下天资高明，有为之君也，今二虏未宁，故不暇。某老矣，它日适当公手。”是时，方东封西祀，建立道宫，皆如文靖之言。 \\n 先文正虽年六十，而久病气索，人或劝其引疾而去。文正曰：“予岂不知此者乎顾诸公未有以相代者，恐贻上忧也，宁受贪冒之名以报上恩耳。”文正薨，丁、冯之徒既相，朝廷纷纷，识者叹其先识。 \\n 马枢密知节，劲直自任，持大笏入朝，上颇怪之，马曰：“臣见本院长官多欺陛下，臣不怕惊动官家，恼乱宰相，则打杀此厮儿久矣。”上慰劳之。 \\n 孔中丞道辅为州掾，太守到官三日，谒庙。庙有蛇，以为神，每祀之，则蛇自神像鼻中直出，饮酒。孔方读祝，蛇出饮，孔厉声曰：“明则有礼乐，幽则有鬼神，蛇何为哉”以笏击蛇死，遂挥像，坏其庙而去。 \\n 梅侍读询，以文雅自任，久在侍从，忽求为濠州。既被命，见先文正，文正曰：“何以求此”曰：“聊以温故耳。”文正曰：“待差一通判，去伴舍人读书。”梅其去怏怏，益不平。未几，差博士吕夷简通判濠州，梅语人曰：“何处得个吕夷简来，也会读书”梅辞文正，适与王沂公同坐堂上，王因以梅语白文正，曰：“君善待吕公，吕公它日与王公同作相，舍人方作学士。”梅愈不平，王亦为过言。其后，王沂公、吕文靖同宰席，梅适除学士。 \\n 广东老媪江边得巨蚌，部之，得大珠，归而藏之絮中，夜辄飞去，及晓复还。媪惧失去，以大釜煮之。至夜，有光烛天，邻里惊之，以为火也。竞往赴之，光自釜出，乃珠也。明日，纳于官俯，今在韶州军资库。予尝见之，其大如弹，状如水晶，非蚌蛛也。其中有北斗七星，隐然而见，煮之半枯矣，故郡不敢贡于朝。 \\n 咸平县僧藏佛牙一株，其大两指许，淡金色，予尝请而供之。须臾，舍利自牙中出，初如露，巡行牙上。或远数十步，求者辄得。予请至四十八粒，欲求为四十九粒也，经夕不可得。明日发箧，则已足其数。又或谓自有甘露穴中出者，明日再往请之，不得。遂出陈州门十数里请，竟不得，因拜辞。而归拜起，一粒自甘露穴出，其大如绿豆，光彩炳然，后神宗迎之禁中，遂御封匣而归之，今人罕得见者。 \\n 金州道左有石洞，入洞十里，有石门，门间有仙人象，半掩扉，外又有白石龙一条。凡观者，必执炬而入，有落烬即旋失去之。每旱，必往祈请，及出洞门，必有书字，记雨之多少。商人或过洞外，必森然心动，莫不加敬。 \\n 夔峡将至滟滪堆，峡左岩上有题“圣泉”二字，泉上有大石，谓之洞石，而初无泉也。至者击石大呼，则水自石下出。予尝往焚香，俾舟人击之，舟人呼曰：“山神、土地，人渴矣。”久之，不报。一卒无室家，复大呼曰：“龙王、龙王，万姓渴矣。”随声，水大注，时正月雪寒，其水如汤，或曰：夏则如冰，凡呼者，必以万岁，必以龙王而呼之，水于是出矣。 \\n 范文正以司谏出使江南，至宿州，闻郭后废，乃复驰归京师。至国门，吕文靖遣其长子候之，曰：“司谏其来，以废后事耶”文正不答。既得对，乃盛言之，竟以是罢职。 \\n 李邦直、张粹明尝谓予曰：神宗晚年建立三省，所以分执政权，而互相考察，规模远矣。今上初俾侍宴，其后喻执政曰：“延安郡王可出阁，当议宫僚。”乃曰：司马光端重，宜为宫官。亦汉羽翼之谓也。如吕公著、孙觉皆可作之，其下当择功臣子弟，若文贻庆可任洗马之类，此《孟子》谓“巨室大家人所慕”之意，足以取重春宫矣。除目具，而神宗弃天下，今司马公之来，是末命也。 \\n 六侄震尝谓予曰：神宗一日召执政诣天章阁，而吴雍与震预召，时为中书检正官也。及对，及议官制除目。初，执政进呈三省印，上曰：“始欲以金，而今御宝乃金也，涂金可耳。”执政既进除目，上笑曰：“三省、密院官，姑置之。”乃议吏部而下，及某官除某乙，则俾雍、震互书之。至太常少卿，上曰：“此必慎择人。”执政屡荐名，皆不应上意。至礼部郎中。则曰：“此南宫舍人，非他曹可比，可除刘挚。”至著作郎，则曰：“此非苏轼不可。”少选，上默久之，曰：“得之矣，太常少卿可除范纯仁。”既毕，即曰：“朕与高遵裕期，某日当下灵武，候告其捷，当大庆赍。至是，官制可行，除目可下。”仍戒之曰：“外人有知者，不过卿等数人，勿泄耳。”又命执政戒雍、震，其后灵武失律，官制隔岁乃下，比之初议，十改五六矣。 \\n 苏子瞻既贬黄州，神宗每怜之。一日，语执政曰：“《国史》大事，朕意欲俾苏轼成之。”执政有难色，上曰：“非轼，则用曾巩。”其后，巩亦不副上意。上复有旨起苏轼，以本官知江州，中书蔡持正、张粹明受命，震当词头。明日，改承议郎、江州太平观。又明日，命格，不下。曰：皆王禹玉力也。 \\n 王和甫尝言，苏子瞻在黄州，上数欲用之，王禹玉辄曰：“轼尝有‘此心惟有蛰龙知’之句，陛下龙飞在天而不敬，乃反欲求蛰龙乎”章子厚曰：“龙者，非独人君，人臣皆可以言龙也。”上曰：“自古称龙者多矣，如荀氏八龙，孔明卧龙，岂人君也”及退，子厚诘之，曰：“相公乃欲覆人之家族耶”禹玉曰：“它舒亶言尔。”子厚曰：“亶之唾，亦可食乎” \\n 扬州后土庙有琼花一株，宋丞相构亭花侧曰“无双”，谓天下无别株也。仁宗庆历中，尝分植禁中，明春辄枯，遂复载还庙中，郁茂如故。 \\n 张文懿为社洪令，时出城过村寺，寺老僧必迎于道，邂逅过之，亦必出迎。文懿怪而诘之，僧曰：“长官来，则山神夜梦告某曰：相公至矣。”一日复往，而僧不出，文懿曰：“不出，何也”僧谢曰：“神不我告也。”文懿以为诞，使僧问其所以，夜梦告曰：长官误断杀牛事，天符已下，不复相矣。文懿惊骇，省之，果尝有杀牛事也，遂复改正。明日再过寺，僧复出曰：“昨夕山神云：长官复为相，明日当来，但减算耳。”后文懿三入中书。 \\n 史朝请琳云，其舅张仲元患风軿，平生饵桑螵、蛸圆。及死，自口吻有黑气，出户数丈。视之，螵蛸无数。 \\n 荣州威远县民，间忽有雷电入其舍。须臾，霆震已，而于其柱题曰“Ｇ々”二字，不知其何谓也。 \\n 太宗即位，以太祖诸子并称皇子，尝曰：“犹我子，曰何有分别。”其后，皇族遂不以疏密尊卑，皆加皇字，故有皇兄之类，非典故也。予丞宗正，尝建言乞如《春秋》之制，名冠其父祖所封国，王子曰王子，公孙惟皇子得称焉。时吕申公喻太常少卿梁焘，沮格不行。宗正寺玉牒仙源类谱皇属籍，自庆历八年张文定以翰林学士为宗正寺修玉牒官修进之后，至元祐元年，凡四十五年，玉牒官皆一时名人宋次道辈是也，未尝成书。神宗朝官制行，分隶宗正寺。至予为丞，方建明修完。其间最难取会者，宫禁中事与皇族女夫官位耳。盖庆历前，皇族女尚少，至元祐间，不下万员。予请于朝，宫禁事乞会内侍省、御药院；皇族女夫，附于属籍，不必书其官，但书某适某人可也。朝旨从之，遂获成书。然《玉牒》事迹，皆取三省枢密院《时政记》与《日历》修著，其禁严甚。元祐末，遂令史院官修撰，送宗正寺书录。盖丞失其人，非典故与官制也。亦自予罢丞，今十余年，不闻复进书矣。国书严奉，未有如《玉牒》者，祖宗以来，有金花白罗纸、金花红罗褾黄金轴。神宗时，诏为黄金梵筴以轴，大难披阅也。予进神宗《玉牒》，如用此制，又以黄金为匣，锁钥皆黄金也。进毕，奉安于太庙南宗正寺玉牒殿。予初白执政官，乞修寺书，自司马丞相、吕丞相而下，无一人知此典制者。皆曰：“《玉牒》，用玉简刊刻如册者也。”其《玉牒》典制尚不悉知，书之废亦宜矣。 \\n 史朝请琳云，通判许州有路分都监郭虞卿妻乳母礼塔数年，礼数将满，尝以薏苡记其数，薏苡忽自器中跳踯，视之，舍利满前，皆自薏苡中出，凡得数勺。须臾，所礼银塔中灵光焕然，舍利如雨。又须臾，乳媪两膝生舍利无数，礼塔，则舍利隐痛。媪益勤不懈，数日，失塔所在。 \\n 黄鲁直尝问王荆公：“世谓四选诗，丞相以欧、韩高于李太白耶”荆公曰：“不然。陈和叔尝问四家之诗，乘闲签示和叔，时书史适先持杜集来，而和叔遂以其所送先后编集，初无高下也。李、杜自昔齐名者也，何可下之。”鲁直归，问和叔，和叔与荆公之说同。今人乃以太白下欧、韩，而不可破也。 \\n 孙威敏治平中，起自谪官以观文殿学士知庆州，至郑州，会西使至，时威敏已授馆驿中。州将白威敏徙居，曰：“我，大臣，可为陪臣避耶”已而，使至，威敏大启其门，设矮榻，偃卧堂上，鼓笛自若。西使至门，望而问之，左右曰：“庆州孙经略也。”西人俯首而过。 \\n 张文定留守南京，高丽使者至，例当留守迎送。文定曰：“我，前执政也，可与陪臣礼乎”遂不出，而遣少尹。寻以其事闻，神宗以为得体，仍令中书降旨扬州，令陈升之如张某所请。 \\n 司农寺请鬻祠庙，每躯若干钱。张文定留守南京，而以其事闻于神宗，大骇之，即批其奏曰：“慢神黩礼，无甚于此。”诏天下速罢之，司农官罚金。 \\n 全州推官母王氏，朱道诚之妻也。日诵士句观音心咒，时年四十九，病笃，家人方治后事。王氏恍然见青衣人曰：“尔平生持观世音心咒，但复少十九字，增之，当益寿。”王曰：“我不识字，奈何”青衣曰：“随声诵记之。”乃曰：“天罗神，地罗神，人离难，难离身，一切灾殃，化为尘。”久之而醒，疾亦寻愈，后至七十九。其孙浩，信厚士也，为予道其详如此。"}
