{"章节": "提要", "正文": "　 \\n 青箱杂记 \\n  \\n  \\n   \\n  \\n  \\n  \\n  \\n  \\n 提要提要 \\n  \\n  \\n  \\n 《青箱杂记》十卷，宋吴处厚撰。处厚字伯固，邵武人。皇祐五年进士，初为将作丞。以王珪荐，授馆职，出知汉阳军。後擢知卫州，卒。其书皆记当代杂事，亦多诗话。晁公武《读书志》谓所记多失实，又讥其记成都置交子务，误以寇瑊为张咏。案处厚以干进不遂，挟怨罗织蔡确车盖亭诗，骤得迁擢，为论者所薄，故公武恶其人，并恶其书。今观所记，如以冯道为大人之类，颇乖风教不但记录之讹。然处厚本工吟咏，《宣和画谱》载其题王正升隐景亭诗一首，《剡史》载其自诸暨抵剡诗二首，皆绰有唐人格意。故其论诗往往可取，亦不必尽以人废也。 \\n  \\n  \\n  \\n 　 \\n  \\n  \\n  \\n  "}
{"章节": "序", "正文": "　 \\n 青箱杂记 \\n  \\n  \\n   \\n  \\n  \\n  \\n  \\n  \\n 序序 \\n  \\n  \\n  \\n 前世小说有《北梦琐言》、《酉阳杂俎》、《玉堂闲话》、《戎幕闲谈》，其类甚多。近代复有《闲花》、《闲录》、《归田录》，皆采摭一时之事，要以广记资讲话而已。余自筮仕未尝废书，又喜访问，故闻见不觉滋多。况复遇事裁量，动成品藻，亦辄纪录，以为警劝。而所纪皆丛脞不次，题曰《青箱杂记》，凡一十卷。　元祐二年春正月甲寅日谨序。 \\n  \\n  \\n  \\n 　 \\n  \\n  \\n  \\n  "}
{"章节": "卷一", "正文": "　 \\n 青箱杂记 \\n  \\n  \\n   \\n  \\n  \\n  \\n  \\n  \\n 卷一卷一 \\n  \\n  \\n  \\n 雷德骧，长安人，太祖时久居谏诤之任，有直名。与赵普有隙，时普以勋旧作相，宠遇方渥，骧间请对，言普专权，容堂吏纳赂。由是忤旨，贬商州司户。岁余，其子有邻挝登闻鼓诉冤。鞫得其实，堂吏李可度除名，余党皆杖脊黥配远州。出普知河阳，召德骧复旧官，擢有邻守校书郎。后普复入相，德骧恳乞致仕。太宗勉之曰：“朕终保卿，必不为普所挤。”有邻性亦刚鲠，有父风，太宗尝面谕有邻：“朕欲用汝父为相，何如？”有邻对曰：“臣父有才略而无度量，非宰相器。”乃止。有邻弟有终亦有才，平蜀寇最有功，为宣徽使，薨。德骧、有终父子二人常并命为江南淮南两路转运使，当世荣之。王禹偁赠诗二首，其一曰：“江南江北接王畿，漕运帆樯去似飞。父子有才同富国，君王无事免宵衣。屏除奸吏魂应丧，养活疲民肉渐肥。还有文场受恩客，望尘情抱倍依依。”其二曰：“当时词气压朱云，老作皇家谏诤臣。章疏罢封无事日，朝廷犹指直言人。题诗野馆光泉石，讲《易》秋堂动鬼神。棘寺下僚叨末路，斋心唯祝秉鸿钧。”盖禹偁常出德骧门下，而德骧深于《易》，酷嗜吟咏故也。 \\n 有终有将略，自平蜀后，人为立祠。又尝以私财犒士，贫不能足，贷钱以给，比捐馆时犹逋三万缗，真宗特出内帑偿之。故魏野哭有终诗曰：“圣代贤臣丧，何人不惨颜！新祠人祭祀，旧债帝填还。卤簿尘侵暗，铭旌泪洒斑。功名谁复继，敕葬向家山。” \\n 洛阳龙门有吕文穆公读书龛。云文穆昔尝栖偃于此。初有友二人，一人则温尚书仲舒，一人忘其姓名，而三人誓不得状元不仕。及唱第，文穆状元，温已不意，然犹中甲科，遂释褐。其一人径拂衣归隐。后文穆作相，太宗问：“昔谁为友？”文穆即以归隐者对。遽以著作佐郎召之，不起。故文穆罢相尹洛，作诗曰：“昔作儒生谒贡闱，今提相印出黄扉。九重鹓鹭醉中别，万里烟霄达了归。邻叟尽垂新鹤发，故人犹著旧麻衣。洛阳谩道多才子，自叹遭逢似我稀。”所谓“故人”，盖斥其反归隐者也。 \\n 文穆有大第在洛中，真宗祠汾时，车驾幸止其厅。后人不敢复坐，围以栏楯，设御榻焉。即今张文孝公宅是也。 \\n 张文孝公观，以真宗幸亳岁状元及第，至仕枢密副使，而其父尚无恙。父名居业，《周易》学究，性友弟。滞选调三十余年，年六十余始转京秩，以主客员外郎致仕。见其子入践枢府，授大府卿，寿九十卒。卒未逾年，张公亦捐馆，故谥文孝。乃知张公贵达，皆其父福庆所致。 \\n 李文正公昉，深州饶阳人。太祖在周朝，已知其名；及即位，用以为相。常语昉曰：“卿在先朝，未尝倾陷一人，可谓善人君子。”故太宗遇昉亦厚，年老罢相，每曲宴，必宣赴赐坐。昉尝献诗曰：“微臣自愧头如雪，也向钧天侍玉皇。”昉诗务浅切，效白乐天体，晚年与参政李公至为唱和友，而李公诗格亦相类，今世传《二李唱和集》是也。 \\n 公有第在京城北，家法尤严，凡子孙在京守官者，俸钱皆不得私用，与饶阳庄课并输宅库，月均给之。故孤遗房分皆获沾济，世所难及也。有子宗谔，仕至翰林学士，篇什笔札，两皆精妙。太宗朝尝以京官带馆职赴内宴，阁门拒之，宗谔献诗曰：“戴了宫花赋了诗，不容重睹赭黄衣。无聊独出金门去，恰似当年下第归。”盖宗谔尝举进士，御试下第，故诗因及之。太宗即时宣召赴坐，后遂为例。虽选人带职，亦预内宴，自宗谔始也。 \\n 王文正公旦，相真宗仅二十年，时值四夷纳款，海内无事，天书荐降，祥瑞沓臻，而大驾封岱祠汾，皆为仪卫使扈跸。处士魏野献诗曰：“太平宰相年年出，君在中书十四秋。西祀东封俱已毕，可能来伴赤松游？” \\n 世传真宗任旦为相，常倚以决事。故欧阳少师撰旦《神道碑铭》曰：“国有大事，事有大疑。匪卜匪筮，公为蓍龟。”公虽荷真宗眷委之重，每慎密远权以自防，故君臣之间，略无纤隙可窥。 \\n 公与杨文公亿为空门友。杨公谪汝州，公适当轴，每音问不及他事，唯谈论真谛而已。余尝见杨公亲笔与公云：“山栗一秤，聊表村信。”盖汝唯产栗，而亿与王公忘形，以一秤栗遗之，斯亦昔人鸡黍缟纻之意也。 \\n 世传王公尝记前世为僧，与唐房太尉事颇相类。及将捐馆，遗命剃发，以僧服敛。家人不欲，止以缁褐一袭纳诸棺而已。然公风骨清峭，颈项微结喉，有僧相。人皆谓其寒薄，独一善相者目之曰：“公名位俱极，但禄气不丰耳。”故旦虽位极一品，而饮啖全少，不畜声伎。晚年移疾在告，真宗尝密赍白金五千两。表谢曰：“已恨多藏，况无用处。”竟不受之，其清苦如此。 \\n 彭齐，吉州人，才辩滑稽，无与为对。未第时，常谒南丰宰，而宰不喜士，平居未尝展礼。一夕，虎入县廨，咥所蓄羊，弃残而去。宰即以会客，彭亦预。翌日，彭献诗谢之曰：“昨夜黄斑入县来，分明踪迹印苍苔。几多道德驱难去，些子猪羊引便来。令尹声声言有过，录公口口道无灾。思量也解开东阁，留取头蹄设秀才。”南方谓押司录事为录公，览者无不绝倒。齐以大中祥符元年姚晔下及第，仕至太常博士，卒。 \\n 陈亚，扬州人，仕至太常少卿，年七十卒。盖近世滑稽之雄也，尝著《药名诗》百余首，行于世。若“风月前湖近，轩窗半夏凉”、“棋怕腊寒呵子下，衣嫌春暖宿纱裁”，及《赠祈雨僧》云“无雨若还过半夏，和师晒作葫芦羓”之类，极为脍炙。又尝知祥符县，亲故多借车马，亚亦作药名诗曰：“地居京界足亲知，倩借寻常无歇时。但看车前牛领上，十家皮没五家皮。”览者无不绝倒。亚常言：“药名用于诗，无所不可；而斡运曲折，使各中理，在人之智思耳。”或曰：“延胡索可用乎？”亚曰：“可。”沉思久之，因朗吟曰：“布袍袖里怀漫刺，到处迁延胡索人。此可赠游谒穷措大。”闻者莫不大笑。 \\n 亚与章郇公同年友善，郇公当轴，将用之，而为言者所抑。亚作药名《生查子·陈情》献之，曰：“朝廷数擢贤，旋占凌霄路。自是郁陶人，险难无移处。也知没药疗饥寒，食薄何相误。大幅纸连粘，甘草《归田赋》。”亚又别成药名《生查子·闺情》三首，其一曰：“相思意已深，白纸书难足。字字苦参商，故要槟郎读。分明记得约当归，远至樱桃熟。何事菊花时，犹未回乡曲。”其二曰：“小院雨余凉，石竹生风砌。罗扇尽从容，半下纱厨睡。起来闲坐北亭中，滴尽真珠泪。为念婿辛勤，去折蟾宫桂。”其三曰：“浪荡去未来，踯躅花频换。可惜石榴裙，兰麝香销半。琵琶闲抱理相思，必拨朱弦继。拟续断朱弦，待这冤家看。”亚又自为“亚”字谜曰：“若教有口便哑，且要无心为恶。中间全没肚肠，外面强生棱角。”此虽一时俳谐之词，然所寄兴，亦有深意。亚又别有诗百余首，号《澄源集》。有《岁旦示知己》云：“收寒归地底，表老向人间。”又《与友人郊游》云：“马嘶曾到寺，犬吠乍行村。”《送归化宰王秘丞赴阙》云：“吏辞如贺日，民送似迎时。”《怀旧隐》云：“排联花品曾非僭，爱惜苔钱不是悭。”亦自成一家体格。 \\n 亚性宽和，累典名藩，皆有遗爱。然颇真率，无威仪，吏不甚惧。行坐常弄瓢子，不离怀袖，尤喜唱清和乐。知越州时，每拥骑自衙庭出，或由鉴湖缓辔而归，必敲镫代拍，潜唱彻三十六遍然后已，亦其性也。 \\n 郎中曹琰亦滑稽辩捷，尝有僧以诗卷投献，琰阅其首篇《登润州甘露阁》云：“下观扬子小。”琰曰：“何不道‘卑吠狗儿肥？’”次又阅一篇《送僧》云：“猿啼旅思凄。”琰曰：“何不道‘犬吠张三嫂？’”座中无不大笑。 \\n 龙图刘烨亦滑稽辩捷，尝与内相刘筠聚会饮茗，问左右曰：“汤滚也未？”左右皆应曰“已滚”，筠曰：“佥曰鲧哉。”烨应声曰：“吾与点也。” \\n 烨又尝与筠连骑趋朝，筠马病足，行迟。烨谓曰：“马何故迟？”筠曰：“只为五更三。”言点蹄也。烨应声曰：“何不与他七上八？”意欲其下马徒行也。 \\n  \\n  \\n  \\n 　 \\n  \\n  \\n  \\n  "}
{"章节": "卷二", "正文": "　 \\n 青箱杂记 \\n  \\n  \\n   \\n  \\n  \\n  \\n  \\n  \\n 卷二卷二 \\n  \\n  \\n  \\n 龚颖，邵武人，先仕江南，归朝为侍御史。尝愤叛臣卢绛杀其叔慎仪，又害其家。后绛来陛见，舞蹈次，颖遽前以笏击而踣之。太祖惊问其故，颖曰：“臣为叔父复仇，非有他也。”因俯伏顿首请罪，极言绛狼子野心不可畜。太祖即下令诛绛而赦颖。 \\n 颖自负文学，少许人，又谈论多所折难。太宗朝知朗州，士罕造其门，独丁谓贽文求见。颖倒屣延迓，酬对终日，以至忘食。曰：“自唐韩、柳后，今得子矣。”异日丁献诗于颖，颖次韵和酬曰：“胆怯何由戴铁冠只缘昭代奖孤寒。曲肱未遂违前志，直指无闻是旷官。三署每传朝客说，五溪闲凭郡楼看。祝君早得文场隽，况值天阶正舞干。”慎仪亦任江南，为尚书礼部侍郎、崇政殿学士，尝奉使岭表，刘主囚之，逾年不遣。慎仪忧悸不知所出，乃然顶祷佛，愿舍宅建寺，庶遂生还。未几刘主女病，谵语曰：“且急遣龚慎仪归国，不然，我即死。”刘主惧，遣之。慎仪寻归，以宅为寺，即今邵武玉堂里香严寺是也。江南平，以慎仪为歙州刺史。卢绛领叛兵数千入其城，慎仪坐黄堂治事，有绛部曲小校熊进直前刃之，举族遇害。惟二女弗忍杀，携以自随。比入闽中，二女犹记忆乡里，至玉堂香严寺，徘徊不前，曰：“此是我家，就死足矣。”绛即杀之。里老言慎仪为儿时戏于道旁，有胡僧过目之，曰：“此儿骨法亦贵。但恨有凶相，恐不得令终。”竟如其言。 \\n 五代之际，天下剖裂。太祖启运，虽则下西川，平岭表，收江南，而吴、越、荆、闽纳籍归觐，然犹有河东未殄。其后太宗再驾，乃始克之，海内自此一统，故因御试进士，乃以“六合为家”为赋题。时进士王世则遽进赋曰：“构尽乾坤，作我之龙楼凤阁；开穷日月，为君之玉户金关。”帝览之大悦，遂擢为第一人。 \\n 是年李巽亦以《六合为家赋》登第，赋云：“辟八荒而为庭衢，并包有截；用四夷而作藩屏，善闭无关。”此亦善矣，然不若世则之雄壮。巽字仲权，邵武人，以《蜃楼》、《士鼓》、《周处斩蛟》三赋驰名。累举不第，为乡人所侮，曰：“李秀才应举，空去空回，知席帽甚时得离身？”巽亦不较。至是，乃遗乡人诗曰：“当年踪迹困泥尘，不意乘时亦化鳞。为报乡闾亲戚道，如今席帽已离身。”盖国初犹袭唐风，士子皆曳袍重戴，出则以席帽自随。巽后仕至度支郎中、两浙转运使卒。与王禹偁相友善，今《小畜集》有《送李仲权赴官序》，即巽也。 \\n 世传潘阆《安鸿渐八才子图》，皆策蹇重戴。又禹偁《赠崔遵庆及第诗》云：“且留重戴士风多。”则国初举子，犹重戴矣。 \\n 天圣以前，乌帻惟用光纱；自后始用南纱，迨今六十年，复稍稍用光纱矣。 \\n 世传陈执中作相，有婿求差遣，执中曰：“官职是国家的，非卧房笼箧中物，婿安得有之？”竟不与。故仁宗朝谏官累言执中不学无术，非宰相器，而仁宗注意愈坚。其后谏官而论其非，曰：“陛下所以眷执中不替者，得非以执中尝于先朝乞立陛下为太子耶？且先帝止二子，而周王已薨，立嗣非陛下而谁？执中何足贵！”仁宗曰：“非为是，但执中不欺朕耳。”然则人臣事主，宜以不欺为先。 \\n 执中好阅人，而解宾王最受知。初为登州黄县令，素不相识，执中一见，即大用，敕举京官。及后作相，又荐馆职，宾王仕至工部侍郎，致政。家雄富，诸子皆京秩。年七十余，卒。宾王为人方颐大口，敦庞重厚，左足下有黑子，甚明大。 \\n 冯瀛王道诗虽浅近，而多谙理。若“但知行好事，莫要问前程”、“须知海岳归明主，未省乾坤陷吉人”之类，世虽盛传，而罕见其全篇，今并录之。诗曰：“穷达皆由命，何劳发叹声？但知行好事，莫要问前程。冬去冰须泮，春来草自生。请君观此理，天道甚分明。”又《偶作》云：“莫为危时便怆神，前程往往有期因。须知海岳归明主，未省乾坤陷吉人。道德几时曾去世，舟车何处不通津？但教方寸无诸恶，狼虎丛中也立身。” \\n 世讥道依阿诡随，事四朝十一帝，不能死节。而余尝采道所言与其所行，参相考质，则道未尝依阿诡随。其所以免于乱世，盖天幸耳。石晋之末，与虏结衅，惧无敢奉使者。少主批令宰相选人，道即批奏：“臣道自去。”举朝失色，皆以谓堕于虎口，而道竟生还。又彭门卒以道为卖己，欲兵之，湘阴公曰：“不干此老子事。”中亦获免。初郭威遣道迓湘阴，道语威曰：“不知此事由中否？道平生不曾妄语，莫遣道为妄语人。”及周世宗欲收河东，自谓此行若太山压卵，道曰：“不知陛下作得山否？”凡此，皆推诚任直、委命而行，即未尝有所顾避依阿也。又虏主尝问道：“万姓纷纷，何人救得？”而道发一言以对，不啻活生灵百万。盖俗人徒见道之迹，不知道之心；道迹浊心清，岂世俗所知耶！余尝与富文忠公论道之为人，文忠曰：“此孟子所谓大人也。” \\n 张文定公齐贤，洛阳人，少时家贫，父死无以葬，有河南县史某甲为办棺敛。公深德之，遂展兄事，虽贵不替。后赵普密荐齐贤于太宗，太宗未用，普具列前事，以为“陛下若擢齐贤，则齐贤他日感恩过于此。”太宗大悦，未几，擢齐贤为相。 \\n 齐贤相太宗、真宗，皆以谅直重厚称。及晚娶薛氏妇，真宗不悦。一旦元会上寿，齐贤已微醺，进止失容。坐是谪安州，其麻曰：“仍复酣莤杯觞，欹倾冠弁。”盖为是也。 \\n 齐贤常作诗自警，兼遗子孙。虽词语质朴，而事理切当，足为规戒。其诗曰：“慎言浑不畏，忍事又何妨。国法须遵守，人非莫举扬。无私仍克己，直道更和光。此个如端的，天应降吉祥。”余尝广其意，就每句一篇，命曰《八咏警戒诗》。其一云：“慎言浑不畏，言出患常随。须信机枢发，难容驷马追。三缄事可见，两舌业当知。口是起羞本，愿君且再思。”其二云：“忍事有何妨，勿令心火扬。火扬犹可灭，心忿固多伤。堪叹波罗蜜，可怜歌利王。从心更从刃，字意好端详。”其三云：“国法须遵守，金科尽诏条。一毫如有犯，三尺不相饶。岂肯容奸黠，何须恃贵骄。自然逢吉庆，神理亦昭昭。”其四云：“人非莫举扬，万事且包荒。殿上便犹掩，车中吐不妨。在他诚所短，于己有何长？须是常规检，回头自忖量。”其五云：“无私仍克己，克己又无私。一事兼修饰，终身在省思。公清多敛怨，高亢易招危。更切循卑退，方应履坦夷。”其六云：“直道更和光，双修誉乃彰。直须和辅助，和赖直交相。恃直终多讦，偏和又少刚。能和又能直，行己自芬芳。”其七云：“此个如端的，除非六句修。永为几杖诫，更遗子孙谋。本立方生道，农勤乃有秋。兹诗虽浅近，至理可推求。”其八云：“天应降吉祥，天理本茫茫。舒惨虽无定，荣枯却有常。益谦尤效验，福善更昭彰。笼络无疏漏，恢恢网四张。” \\n 皇祐、嘉祐中，未有谒禁，士人多驰骛请托，而法官尤甚。有一人号“望火马”，又一人号“日游神”，盖以其日有奔趋，闻风即至，未尝暂息故也。 \\n 李侍郎仲容，涛相之后。吉德恬退，不与物校，时人目为“李佛子”。享年七十，腊月八日无疾而逝。观文丁公度为撰墓志，叙其为人曰：“天禧中士风奔竞，公在文馆淡然自守。同列中负人伦之鉴者曰：‘李公他日名位显、年寿高，我辈俱不及。’迄今皆验。” \\n 太祖庙讳匡胤，语讹近“香印”，故今世卖香印者不敢斥呼，鸣锣而已。仁宗庙讳祯，语讹近“蒸”，今内庭上下皆呼蒸饼为炊饼，亦此类。 \\n 钱武肃王讳镠，至今吴越间谓石榴为金樱，刘家、留家为金家、田家，留住为驻住。又杨行密据江淮，至今民间犹谓蜜为蜂糖；滁人犹谓荇溪为菱溪，则俗语承讳，久未能顿易故也。 \\n 刘温叟父名岳，终身不听乐，不游嵩华。每赴内宴闻钧奏，回则号泣移时，曰：“若非君命，则不至于是。”此与唐李贺父名晋肃，贺不敢举进士事颇相类。 \\n 杜祁公衍常言，父母之名，耳可得闻，口不可得言，则所讳在我而已，他人何预焉。故公帅并州，视事未三日，孔目吏请公家讳，公曰：“下官无所讳，惟讳取枉法赃。”吏悚而退。 \\n 公酷嗜吟咏，致政后作《林下书怀》诗曰：“从政区区到白头，一生宁肯顾恩仇？双凫乘雁常深愧，野马黄羊亦过忧。岂是林泉堪佚老只缘蒲柳不禁秋。始终幸会承平日，乐圣唯能击壤讴。”然余不见“野马黄羊”事，后读唐《张说传》，乃见之，则所谓“吾肉非黄羊，必不畏吃；血非野马，必不畏刺”是已。 \\n 余皇祐壬辰岁取国学解，试《律设大法赋》，得第一名。枢密邵公亢、翰林贾公黯、密直蔡公杭、修注江公休复为考官，内江公尤见知，语余曰：“满场程试皆使萧何，惟足下使‘萧规’对‘汉约’，足见其追琢细腻。又所问《春秋》策，对答详备。及赋押秋荼之密，用唐宗赦受缣事，诸君皆不见云，只有秦法繁于秋荼，密于凝脂。然则君何出？”余避席敛衽，自陈远方寒士，一旦程文，误中甄采。因对曰：“《文选·策秀才文》有‘解秋荼之密网。’唐宗赦受缣事，出杜佑《通典》，《唐书》即入载。”公大喜，又曰：“满场使次骨，皆作‘刺骨’对‘凝脂’。惟足下用《杜周传》作‘次骨’，又对‘吹毛’。只这亦堪作解元。”余再三逊谢。是举登科，名在行间，授临汀狱掾。公作诗送余曰：“太学鲁诸生，南州汉掾卿。故乡千里外，丹桂一枝荣。莫叹科名屈，难将力命争。他年重射策，词句太纵横。”盖公欲激余应大科故也。枢密邵公亦蒙见知，屡加论荐，常谓余诗浅切，有似白乐天。一日阅相国寺书肆，得冯瀛王诗一帙而归，以语之，公曰：“子诗格似白乐天，今又爱冯瀛王，将来捻取个豁达李老。”庆历中，京师有民自号“豁达李老”，每好吟诗，而词多鄙俚，故公以戏之。遂皆大笑。然余赋才鄙拙，不能强为豪爽，今齿已老，而诗格定。时时遣兴，实有李老之风，足见公之知言也。熙宁中，余辟定武，管勾机宜文字。公时牧郓州，附所作诗一大轴，并寄余诗曰：“流年直是隙中驹，别后情怀懒似疏。天上又颁新岁历，床头未答故人书。殷勤鱼雁功曹檄，狼籍怀盘上客鱼。好在仲宣家万里，从军苦乐定何如？”未几公即捐馆，迄今追念知己，每增感怆。 \\n  \\n  \\n  \\n 　 \\n  \\n  \\n  \\n  "}
{"章节": "卷三", "正文": "　 \\n 青箱杂记 \\n  \\n  \\n   \\n  \\n  \\n  \\n  \\n  \\n 卷三卷三 \\n  \\n  \\n  \\n 真宗听政之暇，唯务观书，每观毕一书，即有篇咏，使近臣赓和，故有御制《看尚书诗》三章、《看春秋》三章、《看周礼》三章、《看毛诗》三章、《看礼记》三章、《看孝经》三章。复有御制《读史记》三章、《读前汉书》三首、《读后汉书》三首、读《三国志》三首、《读晋书》三首、《读宋书》二首、《读陈书》二首、《读魏书》三首、《读北齐书》二首、《读后周书》三首、《读隋书》三首、《读唐书》三首、《读五代梁史》三首、《读五代后唐史》三首、《读五代晋史》二首、《读五代汉史》二首、《读五代周史》二首，可谓近代好文之主也。 \\n 前世有翰林学士，本朝咸平中复置翰林侍读学士，以杨徽之、夏侯峤、吕文仲为之；又置翰林侍讲学士，以邢昺为之，则翰林侍读与侍讲学士自杨徽之、邢昺等始也。 \\n 景德中，上欲优宠王钦若，乃特置资政殿学士以处之。既而有司定议班在翰林学士下，寻又置资政殿大学士，亦以钦若为之，而班在翰林承旨之上，则资政殿学士与大学士皆自王钦若始也。 \\n 后唐明宗不知书，每四方章奏，止令枢密使安重诲读之，而重诲亦不晓文义。宰相孔循请置端明殿学士二员，班在翰林学士上，以冯道、赵凤为之。则端明学士自冯道、赵凤始也。国初亦尝置此职，而班在翰林学士之下，寻改为文明殿学士，以侍郎程羽为之，序立乃在枢密副使下。逮明道初，复改承明殿为端明，再置端明殿学士，而班在资政殿学士下，以宋绶为之，则本朝端明殿学士自宋绶始也。此条原不通，据《唐宋史料笔记丛刊》本校补，疑“文明殿”当作“承明殿”。——恶人谷珠楼哈哈儿注。 \\n 本朝太宗御书及典籍、图画、宝瑞之物，并藏于龙图阁，而阁有学士、直学士、待制、直阁。故景德初杜镐、戚纶为龙图阁待制，不数年镐迁龙图阁直学士，班在枢密直学士下。至祥符中，镐又迁龙图阁学士，而班在枢密直学士上，则本朝龙图阁待制、龙图阁直学士、龙图阁学士，皆自杜镐始也。又祥符末年，以崇文院检讨冯元为太子中允、直龙图阁，则本朝直龙图阁，自冯元始也。 \\n 本朝真宗御集、御书，并藏于天章阁。天圣末始置待制，以范讽为之。景祐中又置侍讲，以贾昌朝、赵希言、王宗道为之，则本朝天章阁待制、天章阁侍讲，自范讽、贾昌朝等始也。 \\n 梁祖都汴，庶事草创。正明中始于今右长庆门东北，创小屋数十间为三馆，湫隘尤甚。又周庐徼道咸出其间，卫士驺卒朝夕喧杂，每受诏撰述，皆移他所。至太平兴国中，车驾临幸，顾左右曰：“若此卑陋，何以待天下贤俊？”即日诏有司规度左舁龙门东北东府地为三馆，命内臣督役晨夜兼作，不日而成。寻下诏赐名崇文院，以东廊为昭文馆书库，南廊为集贤院书库，西廊以经、史、子、集四部为史馆库，凡六库书籍正副本八万卷，斯亦盛矣。 \\n 昭文馆本前世弘文馆，建隆中以其犯宣祖庙讳改焉。至淳化初，以吕祐之、赵昂、安德裕、句中正并直昭文馆，则本朝昭文馆自吕祐之等始也。 \\n 集贤有直院，有校理。端拱初，以李宗谔为集贤校理，淳化初以和（缺）为直集贤院，则本朝直集贤校理自和（缺）、李宗谔始也。史馆有直馆，有修撰，有编修，有校勘，有检讨。太平兴国中，赵邻几、吕蒙正皆为直史馆、掌修撰，而杨文举为史馆编修。是时修撰未列于职，至至道中，始以李若拙为史馆修撰。雍熙中，以宋湜为史馆校勘。淳化中，以郭延泽、董元亨为史馆检讨，则本朝直史馆、史馆修撰、史馆编修、史馆校勘、史馆检讨，自赵邻几、吕蒙正、李若拙、杨文举、宋湜、郭延泽、董元亨等始也。本朝三馆之外，复有秘阁图书，故秘阁置直阁，又置校理。咸平中，以杜镐为秘阁校理，后充直秘阁，则本朝直秘阁、秘阁校理皆自杜镐始也。 \\n 岭南风俗，相呼不以行第，唯以各人所生男女小名呼其父母。元丰中余任大理丞，断宾州奏案，有民韦超，男名首，即呼韦超作“父首”；韦遨男名满，即呼韦遨作“父满”；韦全女名插娘，即呼韦全作“父插”；韦庶女名睡娘，即呼韦庶作“父睡”，妻作“婶睡”。 \\n 韩退之《罗池庙碑》言“步有新船”，或以“步”为“涉”，误也。盖岭南谓水津为步，言步之所及，故有罾步，即渔者施罾处；有船步，即人渡船处。然今亦谓之步，故扬州有瓜步，洪州有观步，闽中谓水涯为溪步。 \\n 岭南谓村市为虚，柳子厚《童区寄传》云：“之虚所卖之。”又诗云：“青箬裹盐归峒客，绿荷包饭趁虚人”，即此也。盖市之所在，有人则满，无人则虚，而岭南村市满时少，虚时多，谓之为虚，不亦宜乎？ \\n 又蜀有痎市，而间日一集，如痎疟之一发，则其俗又以冷热发歇为市喻。 \\n 《史记》称四夷各异卜，《汉书》称粤人以鸡卜，信有之矣。元丰中，余任大理丞，断岭南奏案，韦庶为人所杀，疑尸在潭中，求而弗获。庶妻何以铛就岸爨煮鸡子卜之，咒云：“侬来在个泽里，他来在别处。”少顷鸡子熟，剖视得侬。韦全曰：“鸡卵得侬，尸在潭里。”果得之。然不知所谓得侬者，其兆如何也。又有鸟卜，东女国以十一月为正，至十月，令巫者赍酒肴诣山中，散糟麦于空，大咒呼鸟。俄顷，有鸟如雉，飞入巫者怀中。即剖其腹，视之有一谷米，岁必登；若有霜雪，则多异灾。又或击一丸，或打杨枝，或杓听旁人之语，亦可以卜吉凶。盖诚之所感，触物皆通，不必专用龟策也。 \\n 乡人危序应举探省榜，出门数步即逢泥泞，踌蹰未前。有老妪指示曰：“秀才可低处过。”危即从之。比看榜，最末有名，是岁果及第。此与《摭言》所载后来者必衔得事颇相类。 \\n 原武郑公戬天圣中举进士，尝与同辈赌彩选，一坐尽负，独戬赢数百缗。是岁第三人及第。 \\n 乡人上官极累举不第，年及五十方得解赴省试，游相国寺，买诗一册，纸已熏晦。归视其表，乃五代时门状一幅，曰：“敕赐进士及第，马极右极，伏蒙礼部放榜，敕赐及第，谨诣门屏祗候谢。”而马拯与拯同名，是岁拯果登科。自“谨诣门屏”至“果登科”十八字原无，据《唐宋史料笔记丛刊》本补，疑三“拯”字均应作“极”，或前三“极”字均应作“拯”，如此方通。——恶人谷珠楼哈哈儿注。 \\n 李文定公迪美须髯，未御试，一夕忽梦被人剃削俱尽，迪亦恶之。有解者曰：“秀才须作状元，缘今岁省元是刘滋，已替滋矣。非状元而何？”是岁果第一人。 \\n 相国刘公沆累举不第，天圣中将办装赴省试，一夕梦被人砍落头，心甚恶之。有乡人为解释曰：“状元不到十二郎做，只得第二人。”刘公因诘之，曰：“虽砍却头，留沆在里。”盖南音谓项为沆，留、刘同音，后果第二人及第。 \\n 马尚书亮知江宁府，秩满将代，一夕梦舌上生毛。有僧解之曰：“舌上生毛剃不得，尚书当再任。”已而果然。 \\n 刘郎中滋累举不第，年余四十始遂登科。尝梦有人提印满篮，令己吞之，滋有难色。其人曰：“但任意吞，看得几颗。”滋不得已，吞至十四颗，其印皆颗颗见于腹中。后果历十四任终。 \\n 韩魏公应举时，梦打球一捧盂八。时魏公年仅弱冠，一上登科，则一捧盂八之应也。“盂八”，《唐宋史料笔记丛刊》本均作“盂入”。——恶人谷珠楼哈哈儿注。 \\n 孙枢密汴旧名贯，应举时尝梦至官府，潭潭深远，寂若无人。大厅上有抄录人名一卷，意以为榜，遍览无名，偶睹第二名下有空白处，抃欲填之。空中有人语曰：“无孙贯，有孙抃。”梦中即填孙抃。是岁果第三名。 \\n 丁咸序应举时，梦唱名已过，续有一龙蜿蜒腾上，又有一骆驼继之，不知其然。比唱名，有龙起、骆起二人在其后。此条原不通，据《唐宋史料笔记丛刊》本录。——恶人谷珠楼哈哈儿注。 \\n 乡人龚国隆应举时，梦行道上，步步俯拾黑豆一掬，不知其然。是岁乡荐，乃伯父郎中纪恤其乏路费，以驿券赠之。遂沿路勘请，以抵京师，即步步掬黑豆之应也。然此微薄而国隆已兆于梦，则其人赋分可知。后国隆竟老场屋，不沾一命。 \\n 乡人朱熙邻景祐中举进士，梦造棺缺板而弗成。是岁止过堂不及第，晚遇推恩长史出身，棺不全之应也。 \\n  \\n  \\n  \\n 　 \\n  \\n  \\n  \\n  "}
{"章节": "卷四", "正文": "　 \\n 青箱杂记 \\n  \\n  \\n   \\n  \\n  \\n  \\n  \\n  \\n 卷四卷四 \\n  \\n  \\n  \\n  \\n 《荀子》曰：“相形不如论心。”谚曰：“有心无相，相逐心生；有相无心，相随心灭。”此言人以心相为上也，故心相有三十六善。夫人尝言意气求官，自须如此，一也。为事有刚有柔，二也。慕善近君子，三也。有美食常分惠人，四也。不近小人，五也。常行阴德，每事方便，六也。从小能家，七也。不厌人乞觅，八也。利人克己，九也。不遂恶贪杀，十也。闻事不惊张，十一也。与人期不失信，十二也。不易行改操，十三也。夜卧不便睡着，十四也。马上不回头顾，十五也。夜不令人生憎怒，十六也。不文过饰非，十七也。为人作事周匝，十八也。得人恩力不忘，十九也。自小便有大量，二十也。不毁善害恶，二十一也。怜孤济寡急物，二十二也。不助强欺弱，二十三也。不忘故旧之分，二十四也。为事众人用之，二十五也。不多言妄语，二十六也。得人物每生惭愧，二十七也。声美音有序，二十八也。当人语次不先起，二十九也。常言人善事，三十也。不嫌恶衣恶食，三十一也。方圆曲直随时，三十二也。闻善行之不倦，三十三也。知人饥渴劳苦，常有以恤之，三十四也。不念旧恶，三十五也。故旧有难，竭力救之，三十六也。已上三十六善皆全者，当位极人臣，寿考令终。或有不全，则祸福相折，以次灭杀。具二十者，刺史之位；具十以上，令佐之官；具五六者，亦须大富。 \\n 人之心相外见于目，孟子曰：“知人者莫良于眸子。胸中正则眸子瞭然，胸中不正则眸子眊然”，此其大概也。而其间善恶又更多端，凡（缺）睮上音茂，下音呼九切。唊嗫者，嫉妒人也。盱睢丁结切。（缺）火彼切。者，恶性人也。矇瞳呼间切。瞠他郎切。晃者，憨呼占切。人也。（缺）丁念切。睍馨廉切。珉（缺）时斤切。者，淫乱人也。睢盱睒音闪烁者，邪人也。弥词俚人言也。矒（缺）者，奸诈人也。应（缺）拗效故巧切。者，崛强人也。羊目（缺）乌江切。瞳者，毒害人也。睛色杂而光浮浅者，心不定、无信人也。睛色光彩溢出者，聪明人也。睛色紫黑而光彩端谛者，好隐遁人也。睛色黄瞻视端直者，慕道术人也。睛多光而不溢不散、彻而瞻视端直者，慕道术人也。睛急眨俱夫切。者若不嫉妒，即虚妄人也。 \\n 又商臣、王敦蜂目，王莽露眼赤睛，梁冀洞睛瞠眄，则恶逆之相亦见于目。余昔年尝任汀州掌狱录，见杀母黄曾，其目睛黄小而光跌，宕若蜂状，则蜂目之恶逆尤验也。 \\n 昔人谓官至三品，不读相书，自识贵人，以其阅多故也。本朝巨公吕文靖、夏文庄、杨大年、马尚书，皆有人伦之鉴，故其赏罚未尝妄谬，而任使之际亦多成功。李勣曰：“无福之人，不可与共事。”斯言信矣。 \\n 夏文庄公谪守黄州时，庞颖公为郡掾，文庄识之，异礼优待。而庞尝有疾，以为不起，遂属文庄后事。文庄亲临之，曰：“异日当为贫宰相，亦有年寿，疾非其所忧。”庞诘之曰：“已为宰相，岂得贫耶？”文庄曰：“但于一等人中为贫耳。”故庞公晚年退老，作诗述其事曰：“田园贫宰相，图史富书生”，为是故也。又文庄守安州，宋莒公兄弟尚皆布衣，文庄亦异待，命作《落花诗》，莒公一联曰：“汉皋珮冷临江失，金谷楼危到地香。”子京一联曰：“将飞更作回风舞，已落犹成半面妆。”是岁诏下，兄弟将应举，文庄曰：“咏落花而不言落，大宋君当状元及第；又风骨秀重，异日作宰相。小宋君非所及，然亦须登严近。”后皆如其言。故文庄在河阳，闻莒公登庸，以别纸贺曰：“所喜者，昔年安陆已识台光。”盖为是也。 \\n 又枢密孙公固亦小官时曾谒文庄，文庄许他日当践枢幄，今亦验焉。 \\n 杨公大年尤负藻鉴，在翰林日与章郇公共事，尝言郇公异日必作相，己所不及。又见著作佐郎张士逊，知其有宰器，即荐之，由此大拜。又乡人吴待问尝从公学，公语其徒曰：“汝辈勿轻小吴，小吴异日须登八座，亦有年寿。”后皆如其言。待问即春卿、冲卿父也。 \\n 马尚书亮知庐州，见翰林王公洙为小官，马公曰：“子全似宋白，异日官至八座。”由此异待。通判疾之，后罗织王公，遂以罪免，乃曰：“你这回更做宋尚书。”其后王公竟登近侍，及卒，赠尚书。 \\n 余尝谓风鉴一事，乃昔贤甄识人物拔擢贤才之所争，非市井卜相之流用以贾鬻取赀者，故《春秋》单襄公、成肃公之徒，每遇会同，则先观威仪以省祸福，而前世郭林宗、裴行俭又考器识以言臧否。然余亦粗知大概，常与富文忠公论之。文公曰：“观子之论，多取丰厚，是则屠儿餺饦师皆贵矣。”余复思之，大凡相之所先，全在神气与心术，更或丰厚，其福十全。《国语》曰：“今王远角犀丰盈，而比顽童穷固”，则丰盈固贤哲相也。 \\n 太尉程公戡、侍郎掌公禹锡，俱以庚寅三月十日生，程子时，掌午时，二公同年及第。程作枢密副使，晚年帅延安建节；而掌以工部侍郎致仕，位不逮于程。而二公享寿修短不差，程以治平三年二月薨，掌以其年三月捐馆。 \\n 翰林王公洙、修撰钱公延年，俱以丁酉八月丑时生，王十九日，钱二十日。钱以嘉祐六年六月卒，卒时王公已病。或谓王公起于寒素，早岁蹇剥，庶可以免灾。侍郎掌公曰：“钱虽少年荣进，晚即滞留；王虽早岁奇蹇，晚即迁擢。长短比折，祸福适均。”王公竟不起。 \\n 梁少卿吉府、宋郎中咸，俱乙未八月二日生，梁申时，宋巳时。梁二十八已为太子中舍、通判饶州，而宋犹未第，客游鄱阳。有日者妙于星术，宋往叩之。日者曰：“秀才命似本州通判，他日官职亦相类，寿则过之。”后皆如其言。王端明素、卢太尉政，俱以丁未八月二十四日辰时生，而王出于贵胄，卢起于军伍。王卒于边藩，卢薨于殿帅，事皆略同，亦可怪也。但卢之寿考有过于王，得非以少年微贱耶？张尚书方平、李给事徽之、王秘监端，俱以丁未九月二十三日生，张酉时，李卯时，王戌时，迄今皆致政，康强。 \\n 刘忱过鸣犊镇，见所由张秀，问其年甲，与忱同辛酉八月二十四日生，刘午时，秀巳时。后秀陕西效用有功，累官至团练使卒。卒之年，忱任利路运使，因出巡乘轿扑落崖，亦几于死。 \\n 龙图刘公烨未第前，娶赵尚书晃之长女，早亡，而赵氏犹有二妹，皆未适人。既而刘公登科，晃已捐馆，夫人复欲妻之，使媒妇通意。刘公曰：“若是武有之德，则不敢为姻；如言禹别之州，则庶可从命。”盖刘公不欲七姨为匹，意欲九姨议姻故也。夫人诘之曰：“谚云：‘薄饼从上揭’，刘郎才及第，岂得便简点人家女？”刘公曰：“非敢有择。但七姨骨相寒薄，非某之对，九姨乃宜匹。”遂娶九姨，后生七子，皆至大官。七姨后适关生，竟不第，落泊寒馁，暮年，刘氏养之终身。 \\n  \\n  \\n  \\n 　 \\n  \\n  \\n  \\n  "}
{"章节": "卷五", "正文": "　 \\n 青箱杂记 \\n  \\n  \\n   \\n  \\n  \\n  \\n  \\n  \\n 卷五卷五 \\n  \\n  \\n  \\n 《小说》载卢携貌陋，尝以文章谒韦宙，韦氏子弟多肆轻侮。宙语之曰：“卢虽人物不扬，然观其文章有首尾，异日必贵。”后竟如其言。本朝夏英公亦尝以文章谒盛文肃，文肃曰：“子文章有馆阁气，异日必显。”后亦如其言。然余尝究之，文章虽皆出于心术，而实有两等：有山林草野之文，有朝廷台阁之文。山林草野之文，则其气枯槁憔悴，乃道不得行，著书立言者之所尚也。朝廷台阁之文，则其气温润丰缛，乃得位于时，演纶视草者之所尚也。故本朝杨大年、宋宣献、宋莒公、胡武平所撰制诏，皆婉美淳厚，过于前世燕、许、常、杨远甚，而其为人，亦各类其文章。王安国常语余曰：“文章格调，须是官样。”岂安国言官样，亦谓有馆阁气耶？又今世乐艺，亦有两般格调：若教坊格调，则婉媚风流；外道格调，则粗野嘲哳。至于村歌社舞，则又喜焉。兹亦与文章相类。晏元献公虽起田里，而文章富贵，出于天然。尝览李庆孙《富贵曲》云：“轴装曲谱金书字，树记花名玉篆牌。”公曰：“此乃乞儿相，未尝谙富贵者。”故公每吟咏富贵，不言金玉锦绣，而唯说其气象，若“楼台侧畔杨花过，帘幕中间燕子飞”、“梨花院落溶溶月，柳絮池塘淡淡风”之类是也。故公自以此句语人曰：“穷儿家有这景致也无？” \\n 公风骨清羸，不喜肉食，尤嫌肥膻，每读韦应物诗，爱之曰：“全没些脂腻气。”故公于文章尤负赏识，集梁《文选》以后迄于唐别为《集选》五卷，而诗之选尤精，凡格调猥俗而脂腻者皆不载也。公之佳句，宋莒公皆题于斋壁，若“无可奈何花落去，似曾相识燕归来”、“静寻啄木藏身处，闲见游丝到地时”、“楼台冷落收灯夜，门巷萧条扫雪天”、“已定复摇春水色，似红如白野棠花”之类，莒公常谓此数联使后之诗人无复措词也。 \\n 杨文公为执政所忌，母病，谒告，不俟朝旨，径归韩城，与弟倚居，逾年不调。公有启谢朝中亲友曰：“介推母子，愿归绵上之田；伯夷弟兄，甘受首阳之饿。”后除知汝州，而希旨言事者攻击不已，公又有启与亲友曰：“已挤沟壑，犹下石而弗休；方困蒺藜，尚关弓而相射。” \\n 范文正公幼孤，随母适朱氏，因冒朱姓，名说。后复本姓，以启谢时宰曰：“志在投秦，入境遂称于张禄；名非霸越，乘舟乃效于陶朱。”以范睢、范蠡亦尝改姓名故也。又伪蜀翰林学士范禹偁亦尝冒张姓，谢启云：“昔年上第，误标张禄之名；今日故园，复作范睢之裔。”然不若文正公之精切。 \\n 胡武平尝奉敕撰《温成皇后哀册文》，受旨，以温成尝因禁卒窃发，捍卫有功，而秉笔者不能文其实，公乃用西汉马何罗触瑟、冯媛当熊二事以状其意，曰：“在昔禁闱，谁何弛卫？触瑟方警，当熊已厉。”览者无不叹服。 \\n 夏文庄公竦幼负才藻，超迈不群，时年十二，有试公以《放宫人赋》者，公援笔立成，文不加点。其略曰：“降凤诏于丹陛，出蛾眉于六宫。夜雨未回，俨鬓云于帘户；秋风渐晓，失钗燕于房栊。”又曰：“莫不喜极如梦，心摇若惊，踟蹰而玉趾无力，眄睐而横波渐倾。鸾鉴重开，已有归鸿之势；凤笙将罢，皆为别鹤之声。于时银箭初残，琼宫乍晓，星眸争别于天仗，莲脸竞辞于庭沼。行分而掖路深沉，步缓而回廊缭绕。嫦娥偷药，几年而不出蟾宫；辽鹤思家，一旦而却归华表。” \\n 公举制科，庭对策罢，方出殿门，遇杨徽之，见其年少，遽与语曰：“老夫他则不知，唯喜吟咏，愿丐贤良一篇，以卜他日之志，不识可否？”公援笔欣然曰：“殿上衮衣明日月，研中旌影动龙蛇。纵横礼乐三千字，独对丹墀日未斜。”杨公叹服数四，曰：“真将相器也。” \\n 景德中，夏公初授馆职，时方早秋，上夕宴后庭，酒酣，遽命中使诣公索新词。公问：“上在甚处？”中使曰：“在拱宸殿按舞。”公即抒思，立进《喜迁莺》词曰：“霞散绮，月沉钩，帘卷未央楼。夜凉河汉截天流，宫阙锁新秋。瑶阶曙，金茎露，凤髓香和云雾。三千珠翠拥宸游，水殿按《梁州》。”中使入奏，上大悦。夏公虽举进士，本无科名。以父殁王事，授润州丹阳簿，即上书乞应制举，其略曰：“边障多故，羽书旁午，而先臣供传遽之职，立矢石之地，忘家殉国，失身行阵。陛下哀臣孤幼，任之州县，唯陛下辨而明之。若陛下以枕石漱流为达，臣世居市井；若陛下以金榜丹桂为才，则臣未忝科第；若陛下以鸠杖鲐背为德，则臣始逾弱冠；若陛下以荷戈控弦为勇，则臣生本绵弱；若陛下令臣待诏公车、条问政治、对扬紫宸、指陈时事，犹可与汉唐诸儒方辔并驱，而较其先后矣。”真庙再三赏激，召赴中书，试论六首：一曰《定四时别九州圣功孰大论》，二曰《考定明堂制度论》，三曰《光武二十八将功业先后论》，四曰《九功九法为国何先论》，五曰《舜无为禹勤事功业孰优论》，六曰《曾参何以不列四科论》。是岁遂中制科。 \\n 淮阴侯庙题者甚多，惟谏议钱公昆最为绝唱，曰：“筑坛拜日恩虽厚，蹑足封时虑已深。隆准早知同鸟喙，将军应起五湖心。” \\n 徐州歌风台题者甚多，惟尚书张公方平最为绝唱，曰：“落魄刘郎作帝归，樽前一曲《大风》辞。才知信越犹菹醢，安用思他猛士为？” \\n 临潼县华清宫朝元阁题者亦多，唯陈文惠公二韵尤为绝唱，曰：“朝元高阁迥，秋毫无隐情。浮云忽以蔽，不见渔阳城。” \\n 苏为酷嗜吟咏，知湖州日有诗数十首，惟一篇足为绝唱，曰：“野艇闲撑处，湖天景亦微。春波无限绿，白鸟自由飞，柳色浓垂岸，山光冷照衣。时携一壶酒，恋到晚凉归。”在宣城亦有诗十首，皆以宣城为目，内《宣城花》一首尤为清丽，曰：“宣城花叠嶂，楼前簇绮霞。若非翠露陶潜柳，即是红藏小谢家。”又常知邵武军，亦有小诗十首，唯一篇最善，曰：“爱重八九月，登高上下楼。树红云白处，寒濑泊渔舟。” \\n 唐路德延有《孩儿》诗五十韵，盛传于世。近代洛中致政侍郎张公师锡追次其韵，和成《老儿》诗，亦五十韵。今录之曰：“鬓发尽皤然，眉分白雪鲜。周遮延客话，伛偻抱孙怜。无病常供粥，非寒亦衣绵。假温推拥背，借力仗搘肩。貌比三峰客，年过四皓仙。唤方离枕上，扶始到门前。每爱烹山茗，常嫌饤石莲。耳聋如塞纩，眼暗似笼烟。宴坐羸凭几，乘骑困亸鞭。头摇如转旋，唇动若抽牵。骨冷愁离火，牙疼怯漱泉。形骸将就木，囊橐尚贪钱。胶睫干眵缀，粘髭冷涕悬。披裘腰懒系，濯手袖慵揎。抬举衣频换，扶持药屡煎。坐多茵易破，行少履难穿。喜婢裁裙布，嗔妻买粉钿。房教深下幕，床遣厚铺毡。琴听怜三乐，图张笑七贤。看嫌经字小，敲喜磬声圆。食罢羹流袂，杯余酒带涎。乐来须遣罢，医到久相延。裹帽纵横掠，梳头取次缠。长吁思往事，多感听哀弦。气注腰还重，风牵口便偏。墓松先遣种，志石预教镌。客到惟求药，僧来忽问禅。养茶悬灶壁，晒艾曝檐椽。怒仆空睁眼，嗔僮谩握拳。心惊嫌蹴踘，脚软怕秋千。局缩同寒狖，摧豗似饱鸢。观瞻多目眩，牵动即头旋。女嫁求红烛，男婚乞彩笺。已闻颁几杖，宁更佩韦弦。宾客身非与，儿孙事已传。养和屏作伴，如意拂相连。久弃登山屐，惟存负郭田。呻S吟Y朝不乐，展转夜无眠。呼稚临床畔，看书就枕边。冷疑怀贮水，虚讶耳闻蝉。束帛非无分，安车信有缘。伏生甘坐末，绛老让行先。拘急将风夜，昏沉欲雨天。鸡皮尘渐渍，齯齿食频填。每忆居郎署，常思钓渭川。喜逢迎佛会，羞赴赏花筵。径狭容移槛，阶危索减转。好生焚鸟网，恶杀拆渔船。既感桑榆日，常嗟蒲柳年。长思当弱冠，悔不胜狂颠。” \\n 师锡年八十余卒，又有《喜子及第》诗曰：“御榜今朝至，见名心始安。尔能俱中第，吾遂可休官。贺客留连饮，家书反覆看。世科谁不继，得慰二亲难。”盖张氏尝有中魁甲者，故诗有“世科”之语。 \\n 李昉、吕端同践文馆，后各登台辅。吕公《赠李公》诗曰：“忆昔僦居明德坊，官资俱是校书郎。青衫共直昭文馆，白首同登政事堂。佐国庙谟君已展，避贤荣路我犹妨。主恩至重何时报，老眼相看泪两行。” \\n 向敏中、寇准同以太平兴国五年登科，后向秉钧，寇以使相知永兴军。向作绝句赠寇，寇酬之曰：“玉殿登科四十年，当时僚友尽英贤。岁寒惟有君兼我，白首犹持将相权。” \\n  \\n  \\n  \\n 　 \\n  \\n  \\n  \\n  "}
{"章节": "卷六", "正文": "　 \\n 青箱杂记 \\n  \\n  \\n   \\n  \\n  \\n  \\n  \\n  \\n 卷六卷六 \\n  \\n  \\n  \\n 王禹偁老精四六，有同时与之在翰林而大拜者，王以启贺之曰：“三神山上，曾陪鹤驾之游；六学士中，独有渔翁之叹。”以白乐天尝有诗云“元和六学士，五相一渔翁”故也。 \\n 禹偁诗多记实中的，作《赵普挽词》云：“玄象中台折，皇家上相薨。大功铭玉铉，密事在《金縢》。”《宋湜挽词》曰：“先帝升遐日，词臣寓直时。柩前言顾命，笔下定鸿基。”盖普尝密赞太宗，而宋为内相宿直，遇太宗升遐，是夜草遗制立真宗故也。云此事湜家亦不知，唯以公挽词为传信。 \\n 刘昌言，泉州人。先仕陈洪进为幕客，归朝愿补校官。举进士，三上始中第，后判审官院，未百日，为枢密副使。时有言其太骤者，太宗不听。言者不已，乃谓：“昌言闽人，语颇獠，恐奏对间陛下难会。”太宗怒曰：“我自会得。”其眷如此。然昌言极有才思，尝下第作诗，落句云：“唯有夜来蝴蝶梦，翩翩飞入刺桐花。”后为商丘主簿，王禹偁赠诗曰：“年来复有事堪嗟，载笔商丘鬓欲华。酒好未陪红杏宴，诗狂多忆刺桐花。”盖为是也。刺桐花深红，每一枝数十蓓蕾，而叶颇大，类桐，故谓之刺桐。唯闽中有之。 \\n 昔王维爱孟浩然吟哦风度，则绘为图以玩之。李洞慕贾岛诗名，则铸为像以师之。近世有好事者，以潘阆遨游浙江咏潮著名，则亦以轻绡写其形容，谓之《潘阆咏潮图》。阆酷嗜吟咏，自号逍遥子，尝自咏《苦吟》诗曰：“发任茎茎白，诗须字字清。”又《贫居诗》曰：“长喜诗无病，不忧家更贫。”又《峡中闻猿》云：“何须三叫绝，已恨一声多。”《哭高舍人》云：“生前是客曾投卷，死后何人与撰碑？”《寄张咏》云：“莫嗟黑发从头白，终见黄河到底清。”皆佳句也。故宋尚书白赠诗曰：“宋朝归圣主，潘阆是诗人。”王禹偁亦赠诗云：“江城买药常将鹤，古寺看碑不下驴。”其为明公赏激如此。又魏野，陕府人，亦有诗名。寇莱公每加前席，野《献莱公生日》诗云：“何时生上相，明日是中元。”以莱公七月十四日生故也。又有《赠莱公》诗云：“有官居鼎鼐，无地起楼台。”而其诗传播漠北，故真宗末年尝有北使诣阙，询于译者曰：“那个是‘无地起楼台’的宰相？”时莱公方居散地，真宗即召还，授以北门管钥。 \\n 世传魏野尝从莱公游陕府僧舍，各有留题。后复同游，见莱公之诗已用碧纱笼护，而野诗独否，尘昏满壁。时有从行官妓颇慧黠，即以袂就拂之。野徐曰：“若得常将红袖拂，也应胜似碧纱笼。”莱公大笑。 \\n 又钱塘林逋亦著高节，以诗名当世，名公多与之游。天圣中，丞相王公随以给事中知杭州，日与唱和，亲访其庐。见其颓陋，即为出俸钱新之。逋乃以启谢王公，其略曰：“伏蒙府主给事差人送到留题唱和诗石一片，拜世轩荣，以庇风日。衡茅改色，猿鸟交惊。夫何至陋之穷居，获此不朽之奇事？窃念顷者清贤钜公，出镇藩服，亦常顾丘樊之侧微，念土木之衰病。不过一枉驾，一式庐而已，未有迂回玉趾，历览环堵。当缨蕤之盛集，摅风雅之秘思。率以赓载，始成编轴。且复构他山之坚润，刊群言之鸿丽，珠联绮错，雕缛相照，辇植置立，贲于空林。信可以夺山水之清晖，发斗牛之宝气者矣。”迨景祐初，逋尚无恙，范文正公亦过其庐，赠逋诗曰：“巢由不愿仕，尧舜岂遗人？”又曰：“风俗因君厚，文章到老醇。”其激赏如此。 \\n 王公随雅嗜吟咏，有《宫词》云：“一声啼鸟禁门静，满地落花春日长。”又《野步》云：“桑斧刊春色，渔歌唱夕阳。”皆公应举时行卷所作也。 \\n 近世释子多务吟咏，唯国初赞宁独以著书立言尊崇儒术为佛事，故所著《驳董仲舒繁露》二篇、《难王充论衡》三篇、《证蔡邕独断》四篇、《斥颜师古正俗》七篇、《非史通》六篇、《答杂斥诸史》五篇、《折海潮论兼明录》二篇、《抑春秋无贤臣论》一篇，极为王禹偁所激赏。故王公《与赞宁书》曰：“累日前蒙惠顾謏才，辱借通论，日殆三复，未详指归。徒观其涤《繁露》之瑕，劘《论衡》之玷，眼瞭《独断》之瞽，针砭《正俗》之疹，折子玄之邪说，泯米颖之巧言，逐光庭若摧枯，排孙郤似图蔓，使圣人之道无伤于明夷，儒家者流不至于迷复。然则师胡为而来哉？得非天祚素王，而假手于我师者欤？” \\n 人臣作赋颂赞君德，忠爱之至也。故前世司马相如、吾丘寿王之徒，莫不如此。而本朝亦有焉，吕文靖公、贾魏公则尝献《东封颂》，夏文庄公则尝献《平边颂》、《广文颂》、《朝陵颂》、《广农颂》、《周伯星颂》、《大中祥符颂》、《灵宝真文颂》，庞颖公则尝献《肇禋庆成颂》，今元献晏公、宣献宋公遭遇承平，嘉瑞来还，所献赋颂尤为多焉。 \\n 王文穆公钦若，临江军人。母李氏，父仲华，尝侍祖郁任官鄂渚，而李氏有娠，就蓐之夕江水暴溢，将坏廨舍。亟迁于黄鹤楼始免身，生男即公也。时隔岸汉阳居人，遥望楼际若有光景气象云。又公昔岁行圃田道中，宿于村舍，夜起视天中有赤文成“紫微”二大字，光耀夺目。使蜀还褒城，路中有人展谒，熟视刺字，乃唐相裴度告公以默定之语，及言公他日当贵，兹亦异矣。后公每设坛礼神，必朱篆“紫微”二字，陈之醮所。又辍俸修晋公祠于圃田，作记以述其肹蚃云。 \\n 真宗封岱祠汾，虽则继述先志，昭答灵贶，中外臣民协谋同欲，然实由文穆之力赞焉。祠礼毕，章圣登太山顶，偕近臣周览前代碑刻。内一碑首云：“朕钦若昊天。”真宗顾文穆笑曰：“元来此事前定，只是朕与钦若。”与隋史万岁讨蛮入峒，遇碑云“万岁后遇此”颇相类。文穆王公不惟被章圣顾遇，至于明肃太后亦深眷焉。先是知邵武军吴植饷金于文穆，而误投沂公之第，沂公以闻，植坐追停。文穆以不知寝不问，故植之贬词曰：“如何匪人，渎我元老。”此可见矣。 \\n 世传文穆遭遇章圣本由一言之寤，盖章圣践祚之初，天下宿逋数百万计，时文穆判三司理欠司，一日抗疏，请尽蠲放以惠民。上遽召诘之曰：“此若惠民，曷为先帝不行？”公对曰：“先帝所以不行者，欲以遗陛下，使结天下人心。”于是上蹙然颔之。未几，命宰府召试《孝为德本颂》，授右正言、知制诰，不数年，遂大拜。 \\n 曹翰尝平江南有功，后归环卫，数年不调。一日内宴，太宗侍臣皆赋诗。翰以武人不预，乃自陈曰：“臣少亦学诗，亦乞应诏。”太宗笑而许之，曰：“卿武人，宜以刀字为韵。”翰援笔立进，因以寄意曰：“三十年前学《六韬》，英名常得预时髦。曾因国难披金甲，不为家贫卖宝刀。臂健尚嫌弓力软，眼明犹识阵云高。庭前昨夜秋风起，羞睹盘花旧战袍。”太宗览之恻然，即自环卫骤迁数级。 \\n 柳崇仪开家雄于财，好交结，乐散施，而季父主家，多靳不与。时赵昌言方在布衣，旅游河朔，因以谒开。开屡请以钱乞赵，季父不与，开乃夜构火烧舍。季父大骇，即出钱三百缗乞赵，由此恣其所施，不复吝也。 \\n 盛文肃公正刚蹇绝，无他肠，而性微狷急。时为内相，孙抃方召试馆职，以文投之。文肃大怒曰：“投贽尽皆邪道，非公朝所尚。”呵责再三，孙惶恐失措而退，比试学士院，孙夙夕忧其摈落，文肃乃题所试卷为三等上，其公正如此。 \\n 闽人谓子为囝，谓父为郎罢，故顾况有《哀囝》一篇曰：“囝生闽方，闽吏得之，乃绝其阳。为臧为获，致金满屋；为髡为钳，如视草木。天道无知，我罹其毒；神道无知，彼受其福。郎罢别囝，吾悔生汝。及汝既生，人劝不举。不从人言，果获是苦。囝别郎罢，心摧血下。隔地绝天，及至黄泉，不得在郎罢前。”盖唐世多取闽童为阉奴以进之，故况陈其苦以讽焉。 \\n  \\n  \\n  \\n 　 \\n  \\n  \\n  \\n  "}
{"章节": "卷七", "正文": "　 \\n 青箱杂记 \\n  \\n  \\n   \\n  \\n  \\n  \\n  \\n  \\n 卷七卷七 \\n  \\n  \\n  \\n 谣谶之语在《洪范》五行，谓之诗妖，言不从之罚，前世多有之，而近世亦有焉。昔徐温子知训在广陵，作红漆柄骨朵，选牙队百余人执以前导，谓之“朱蒜”。天祐末，广陵人竞服短裤，谓之“不及秋”。后十三年六月，知训为朱瑾所杀焉，则“朱蒜不及秋”之应也。 \\n 李昪先为徐温养子，冒徐姓，名知诰，为升州刺史，童谣曰：“东海鲤鱼飞上天。”后竟即伪位。 \\n 李璟时，朝中大臣多蔬食，月为十斋。至明日，大官具晚膳始复常珍，谓之“半堂食”。其后周师至淮上，取濠、泗、扬、楚、泰五州，而璟又割献滁、和、庐、舒、蕲、黄六州，果去唐国土疆之半，则“半堂食”之应也。 \\n 王衍在蜀好私行，恐人识之，令民戴大帽，又令民戴危脑帽，狭小，俯首即坠。又衍朝永陵，自为尖巾，士民皆效之，皆服妖也。又每宴怡神亭，妓妾皆衣道衣，莲花冠，酒酣，免冠髽髻为乐。因夹脸连额，渥以朱粉，号曰“醉妆”。此与梁冀、孙寿事颇相类。后衍又与母同祷青城山，宫人毕从，皆衣云霞画衣。衍自制《甘州词》，令宫人歌之，闻者凄怆。又衍造上清宫成，塑玄元皇帝及唐诸帝像，衍躬自荐享，城中士女游观阗咽，谓之“寻唐魂”，后国亡归唐，至秦川驿遇害。 \\n 衍在蜀时，童谣曰：“我有一帖药，其名为阿魏，卖与十八子。”其后衍兄宗弼果卖国归唐，而宗弼乃王建养子，本姓魏氏，此其应也。 \\n 衍舅徐延琼造第新成，衍幸之。见其华丽，乃于厅壁大书一“孟”字，盖蜀人谓孟为弱，以戏之也。其后孟知祥入蜀，馆于其第，见之叹曰：“此岂我之居乎！”遂据蜀而王，传位至子昶，国除。 \\n 昶未亡时，蜀人质钱取息者每将徙居，必榜其门曰“召主收赎”。盖周世宗累欲收蜀而不果，至我太祖乃收之，此其应也。 \\n 广南刘䶮初开国，营构宫室得石谶，有古篆十六，其文曰：“人人有一，山山值牛。兔丝吞骨，盖海承刘。”解者云：“人人有一，大人也；山山，出也；值牛者，䶮建汉国，岁在丑也；兔丝者，晟袭位，岁在卯也；吞骨者，灭诸弟也。越人以天水为赵为盖海，指皇朝国姓也；承刘者，言受刘氏降也。”又乾和中童谣曰：“羊二四日天雨至。”解者以羊是未之神，是岁辛未二月四日国亡；天雨，犹天水，斥国姓。又曰大宝末有稻田自海中浮来，上鱼藻门外，民聚观之。布衣林楚材见而叹曰：“水鱼湫湫兮。”当时好事或有记其语，洎王师至，潘美为部署，方悟为“潘”字。 \\n 光启中陈岩为福建观察使，童谣曰：“潮水来，山严没；潮水去，矢口出。”其后王潮果代岩，而审知袭位，乃其应也。 \\n 时又有谣曰：“骑马来，骑马去。”盖光启丙午国亡之应也。 \\n 王审知治城，城有钱文，恶之，命铲去，而其文愈明。又有谣曰：“风吹杨叶鼓山下，不得钱来兵不罢。”后福州军校李仁福杀帅自立，而归款于金陵，既而又叛李璟，璟攻之，仁福又求救于钱塘，比钱塘兵至，而江南围解，获其将杨匡业，乃其应也。 \\n 唐末刘建峰定长沙，遣马殷领众浚城濠，得石碣有古篆十八，其文曰：“龙举头，猳掉尾。羊为兄，猴作弟。羊归穴，猴离次。”解者以殷乾宁三年丙辰岁代立，乃龙举头也；至乾祐辛亥岁国亡，乃猳掉尾也；殷子希范以己未岁生，又以开运丁未岁薨，乃羊归穴也；又子希崇壬申岁生，后为江南所俘，乃猴离次也。 \\n 又马希振亦殷之子，清泰中卒。葬长沙之陶浦，掘得石碣，其文曰：“乱石之壤，绝世之冈。谷变庚戌，马氏无王。”盖马氏诸王雄于周，广顺辛亥岁迁于江南，然其国之变，实在庚戌岁故也。 \\n 刘言世荐马氏宿将，节度朗州，号“刘咬牙”。及马氏将乱，民间谣曰：“马去也，不用鞭，咬牙过今年。”其后边镐入长沙，尽俘诸马归于金陵，而镐亦为王逵所逐，言是岁亦为潘叔嗣所杀，皆其应也。 \\n 庞巨昭善星纬之学，唐末为容州刺史，恶刘隐残虐，乃归长沙。或问湖南与淮南国祚短长，巨昭曰：“吾入境来，闻童谣曰：‘三羊五马，马自离群，羊子无舍。’自今以后，马氏当五主，杨氏当三主。”后皆如其言。 \\n 唐末，宋丹阳民常戏语曰：“待钱来，待钱来。”及后钱镠授镇海军节度、浙江西道观察处置使、润州刺史，遂据有钱塘，乃其应也。 \\n 徐铉父延休博物多学，尝事徐温，为义兴县令。县有后汉太尉许馘庙，庙碑即许劭记，岁久字多磨灭。至开元中，许氏诸孙重刻之，碑阴有八字云：“谈马砺毕王田数七。”时人不能晓，延休一见，为解之曰：“谈马言午，言午‘许’字。砺毕石卑，石卑‘碑’字。王田乃千里，千里‘重’字。数七是六一，六一‘立’字。”此亦杨修辨齑臼之比也。诗以言志，言以知物，信不诬矣。 \\n 江南李觏通经术，有文章，应大科召试第一。尝作诗曰：“人言日落是天涯，望极天涯不见家。堪恨碧山相掩映，碧山还被暮云遮。”识者曰：“观此诗意，有重重障碍，李君恐时命不偶。”后竟如其言。又陈文惠公未逢时尝作诗曰：“千里好山云乍敛，一楼明月雨初晴。”观此诗意与李君异矣，然则文惠致位宰相，寿余八十，不亦宜乎！ \\n 宋莒公庠知许州，开西湖，作诗曰：“凿开鱼鸟忘情地，展尽江湖极目天。”识者观诗意，则知公位极一品矣。孟郊《下第》诗曰：“弃置复弃置，情如刀剑伤。”又《再下第》诗曰：“两度长安陌，空将泪见花。”又甫及第诗曰：“昔日龌龊不足嗟，今朝旷荡思无涯。青春得意马蹄疾，一日看尽长安花。”大凡进取得失，盖亦常事，而郊器宇不宏，偶一下第，则其情陨获，如伤刀剑，以至下泪。既后登科，则其中充溢，若无所容，一日之间，花即看尽，何其速也！后郊授溧阳尉，竟死焉。 \\n 丞相刘公沆，庐陵人。少以气义，尝咏牡丹诗云：“三月内方有，百花中更无。”《述怀》诗云：“虎生三日便窥牛，猎犬宁能掉尾求？若不去登黄阁贵，便须来伴赤松游。奴颜婢舌诚堪耻，羊狠狼贪自合羞。三尺太阿星斗焕，何时去取魏齐头？”皇祐初，公出领豫章，转运使潘夙素有诗名，乃以《小孤山四十字》示公，公即席和呈，文不加点，诗曰：“擎天有八柱，一柱此焉存。石耸千寻势，波留四面痕。江湖中作镇，风浪里蟠根。平地安然者，饶他五岳尊。”览者皆知公有宰相器矣。未几参大政，遂正鼎席。 \\n 寇莱公少时作诗曰：“去海止十里，过山应万重。”及贬至雷州，吏呈州图，问州去海几里对曰“十里”。则南迁之祸，前诗已预谶也。 \\n 乖崖张公咏晚年典淮阳郡，游赵氏西园，作诗曰：“方信承平无一事，淮阳闲杀老尚书。”后一年捐馆，亦诗谶也。 \\n 苏缄字宣甫，性忠义，喜功名。皇祐中以秘书丞知英州，值侬贼作乱，他州皆不能守，独缄捍御有功，恩换阁职。寻坐事，贬房州司马。嘉祐中复官，权知越州诸暨县。余与之同僚，常赠缄诗曰：“燕颔将军欲白头，昔年忠勇动南州。心如铁石老不挫，功在桑榆晚可收。”后十有八年，缄知邕管，交趾叛，攻城，力战陷殁。朝廷悯之，赠奉国军节度使，赐谥忠勇。则所谓忠勇之谥，已先于余诗谶之矣。 \\n 本朝翰林苏公绅尝题润州金山寺一联云：“僧依玉鉴光中住，人踏金鳌背上行。”时公方举大科，识者以“人踏金鳌背上行”，乃荣入玉堂之兆，已而果然。公位止于内相，岂亦诗之谶耶？ \\n 王丞相随刻意于诗，以谓诗皆言志，不可容易而作。尝有应制科人成锐集诗三篇，国子博士侯君以献于随，随览之，乃亲笔尺牍答侯君，其略曰：“随拜启：伏承贤良成秀才见访不及，裁制三册，文华宏逸，学术该赡，然览《野菊》诗云‘彩槛应无分，春风不借恩’、又《野花》诗云‘馨香虽有艳，栽植未逢人’，实皆绮靡之辞，未协荣登之兆。复阅《别随州裴员外嘉》句云‘凭高看渐远，更上最高楼’，谅惟再举，合践高科。”其好品藻如此。锐许州临颍人，后以献边事得官，竟坐摈斥，馁死于京师。 \\n 白居易赋性旷达，其诗曰：“无事日月长，不羁天地阔。”此旷达者之词也。孟郊赋性褊隘，其诗曰：“出门即有碍，谁谓天地宽？”此褊隘者之词也。然则天地又何尝碍郊，孟郊自碍耳。王文康公赋性质实重厚，作诗曰：“枣花至小能成实，桑叶惟柔解吐丝。堪笑牡丹如斗大，不成一事只空枝。”此亦质实重厚之词也。 \\n 检正官张谔家起亭名“允中”，盖取《易》“允升”义，后谔迁太子中允停官，或者解曰：“允中亭者，官至中允而后必停也。” \\n 太子中书舍人陈有方知蕲水县，临水创亭，名“必观”，盖取荀况“君子必观于水”之义。或者解曰：“必观亭者，必停官也。”后有方竟以罪免官而去。 \\n  \\n  \\n  \\n 　 \\n  \\n  \\n  \\n  "}
{"章节": "卷八", "正文": "　 \\n 青箱杂记 \\n  \\n  \\n   \\n  \\n  \\n  \\n  \\n  \\n 卷八卷八 \\n  \\n  \\n  \\n 文章纯古不害其为邪，文章艳丽亦不害其为正。然世或见人文章铺陈仁义道德，便谓之正人君子；及花草月露，便谓之邪人，兹亦不尽也。皮日休曰：“余尝慕宋璟之为相，疑其铁肠与石心，不解吐婉媚辞。及睹其文，而有《梅花赋》，清便富艳，得南朝徐庾体。”然余观近世所谓正人端士者，亦皆有艳丽之词，如前世宋璟之比，今并录之：乖崖张公咏《席上赠官妓小英歌》曰：“天教抟百花，抟作小英明如花。住近桃花坊北面，门庭掩映如仙家。美人宜称言不得，龙脑薰衣香入骨。维阳软縠如云英，亳郡轻纱似蝉翼。我疑天上婺女星之精，偷入筵中名小英。又疑王母侍儿初失意，谪向人间为饮妓。不然何得肤如红玉初碾成，眼似秋波双脸横？舞态因风欲飞去，歌声遏云长且清。有时歌罢下香砌，几人魂魄遥相惊。人看小英心已足，我见小英心未足。为我高歌送一杯，我今赠汝新翻曲。”韩魏公晚年镇北州，一日病起，作《点绛唇》小词曰：“病起厌厌，画堂花谢添憔悴。乱红飘砌。滴尽胭脂泪。惆怅前春，谁向花前醉？愁无际。武陵回睇。人远波空翠。”司马温公亦尝作《阮郎归》小词曰：“渔舟容易入春山。仙家日月闲。绮窗纱幌映朱颜。相逢醉梦间。松露冷，海霞殷。匆匆整棹还。落花寂寂水潺潺。重寻此路难。”又曾修古立朝最号刚方蹇谔，常见池上有所似者，亦作小诗寓意曰：“荷叶罩芙蓉，圆青映嫩红。佳人南陌上，翠盖立春风。”杨湜《词说》载温公《西江月》词云：“宝髻松松梳就，铅华淡淡妆成。轻烟翠雾罩娉婷，飞絮游丝无定。相见争如不见，有情可似无情。笙歌散后酒初醒。深院月明人静。”《东皋杂录》云：“世传温公有《西江月》一词，今复得《锦堂春》云：‘红日迟迟，虚廊转影，槐阴迤逦西斜。彩笔工夫，难状晚景烟霞。蝶尚不知春去，谩绕幽砌寻花。奈狂风过后，纵有残红，飞向谁家？始知青鬓无价，叹飘蓬宦路，荏苒年华。今日笙歌丛里，特地咨嗟。席上青衫湿透，算感旧、何止琵琶。怎不教人易老，多少离愁，散在天涯。’”《卢仝集》《有所思》及《楼上女儿曲》、《自君之出矣》、《秋梦行》等篇，皆艳词也。陶渊明亦有《闲情赋》。《苕溪渔隐》云：“余阅《宛陵集》，见《一日曲》，其词乃为南阳一娼话离而作，然则谨厚者亦复为之耶？其曲云：‘妾家邓侯国，肯愧邯郸姝？世本富缯绮，娇爱比明珠。十五学组紃，未尝开户枢。十六失所适，姓名倾里闾。十七善歌舞，使君邀宴娱。自兹著乐府，不得同罗敷。凉温忽荏苒，屡接朝大夫。相欢不及情，何异逢路衢。昨日一见郎，目色曾不渝。结爱从此笃，暂隔犹云疏。如何遂从宦，去涉千里途。郎跨青骢马，妾乘白雪驹。送郎郎未还，别妾妾仍孤。不如水中鳞，双双依绿蒲。不如云间鹄，两两下平湖。鱼鸟尚有托，妾今谁与俱？去去约春华，终朝怨日赊。一心思杏子，便拟见梅花。梅花几时吐，频掐阑干数。东风若见郎，重为歌《金缕》。’”《侯鲭集》又有《花娘歌》、《翡翠词》。《吹剑录》载范文正守饶，喜妓籍一小鬟，既去，以诗寄魏介曰：“庆朔堂前花自栽，便移官去未曾开。年年长有别离恨，已托春风干当来。”介买送公。王衍曰：“情之所钟，正在我辈。”以范公而不能免。慧远曰：“顺境如磁石，遇针不觉合而为一。处无情之物尚尔，况我终日在情里作活计耶！”张衡作《定情赋》，蔡邕作《静情赋》，渊明作《闲情赋》，盖尤物能移人，情荡则难反，故防闲之。 \\n 王安国作诗多使酒楼，尝语余曰：“杨文公诗有一‘酒楼’：‘江南堤柳拂人头，李白题诗遍酒楼。’钱昭度诗亦有一‘酒楼’：‘长忆钱塘江上望，酒楼人散雨千丝。’子诗有几‘酒楼’？”余答曰：“吾诗有二‘酒楼’。”安国曰：“足矣。”盖余有《题九江琵琶亭小诗》云：“夜泊浔阳宿酒楼，琵琶亭畔荻花秋。云沉鸟没事已往，月白风清江自流。”又余昔年尝送客西陵，亦作小诗曰：“若耶溪畔醉秋风，猎猎船旗照水红。后夜钱塘酒楼上，梦魂应绕浙江东。” \\n 安国俊迈而貌陋黑肥。熙宁中与余同官于洛下，尝谓余曰：“子可作诗赠我。”余因援笔戏之曰：“飞卿昔号温钟夔，思道通俯还魁肥。江淹善啖笔五色，庾信能文腰十围。只知外貌乏粉泽，谁料满腹填珠玑。相逢把酒洛阳社，不管淋漓身上衣。”安国由此不悦。 \\n 毕文简公之婿曰皇甫泌，少时不羁，唯事蒱博。时毕公作相，累谕不悛，欲面奏其事，使加贬斥。方启口云：“臣有女婿皇甫泌”，适值过庭有急报，不暇敷陈。他日又欲面奏，亦如之，若是者三。值上内逼，遽引袖起，遥语毕曰：“卿累言婿皇甫泌，得非欲转官耶？可与转一资。”毕公不敢辩，唯而退。泌即转殿中丞，后累典大郡，以尚书右丞致仕，年八十五卒。 \\n 嘉祐中，选人郑可度历十五考，举主仅满五人，内一人乃州北李少卿昭选。待次二年余，引见前一夕五更，昭选卒。其日值起居，朝堂中欢言州北李少卿夜来有事。铨吏知之，即以撼可度，愿得钱五千，寝其事，可度不与。吏竟白铨主，再会问罢引，可度遂老死选调。 \\n 又选人张方平赋性刚介，尝以事忤上官，为所罗织，以赃罪废绝，无改转之望，后为临颍令。时贾安公知许州，怜其无辜，即为奏雪罢任，举主亦仅满磨勘入甲，待次余二年将引见。又丁家艰，及服除，谓举主雕丧已尽，则阙会问，乃并存，转著作佐郎，至今无恙，此又与郑可度不侔矣。 \\n 枢密孙公抃生数日，患脐风已不救，家人乃盛以盘合，将弃诸江。道遇老媪，曰：“儿可活。”即与俱归，以艾炷灸脐下，遂活。 \\n 海有鱼虬，尾似鸱，用以喷浪则降雨。汉柏梁台灾，越王上厌胜之法，乃大起建章宫，遂设鸱鱼之像于屋脊以厌火灾，即今世之鸱吻是也。 \\n 《春秋左氏传》称三叛人以土地出求食而已，贱而书名，盖甚之，则以其无廉耻之至也。故今倡家谓之求食，盖本乎此。 \\n 唐以前馆驿并给传往来，开元中务从简便，方给驿券。驿之给券，自此始也。 \\n 曲有《录要》者，录《霓裳羽衣曲》之要拍，即《唐书·吐蕃传》所谓《凉州》、《胡谓》、《录要》、杂曲，而今世语讹谓之“绿腰”。 \\n 梁高祖为宣武节帅，及受禅，乃升汴州为开封府。其诏曰：“兴王之地，受命之邦，集大勋有异庶方，沾庆泽所宜加厚。故丰、沛著启祚之美，襄、邓有建都之荣。用壮鸿基，且旌故里。”则汴州为开封府，自朱梁时也。 \\n 天清寺繁台本梁王鼓吹台，梁高祖常阅武于此，改为讲武台。其后繁氏居其侧，里人乃呼为“繁台”，则繁台之名，始于此也。 \\n 《左氏传》曰：“魏大名也。”故魏府号大名府。 \\n 《考工记》：桌氏掌攻金，其量铭曰“时文思索”，故今世攻作之所号文思院。 \\n 苏有姑苏台，故苏州谓之苏台；相有铜雀台，故相州谓之相台；滑有测景台，故滑州谓之滑台。 \\n 王禹偁徙蕲州，到任谢上表曰：“宣室鬼神之问，敢望生还；茂陵封禅之文，已期身后。”李淑到河中府，谢上表曰：“长安日远，戴盆之望徒深；宣室夜阑，前席之期不再。”王陶再来河南府，谢上表曰：“田园仅足，二疏那见其复来；羽翼已成，四皓宁闻于再起。”三公表意一，同到任未几皆卒。 \\n 景德中，河朔举人皆以防城得官，而范昭作状元，张存、任并虽事业荒疏，亦皆被泽。时有无名子嘲曰：“张存解放旋风炮，任并能烧猛火油。”存后仕尚书，并亦仕至屯田员外郎，知要州卒。 \\n 庆历丙戌岁，春榜省试，以“民功曰庸”为赋题，题面生梗，难为措词。其时路授、饶瑄各场屋驰名，路则云“此赋须本赏”，饶则云“此赋须本农”。故当时无名子嘲曰：“路授则家住关西，打赏骂赏；饶瑄则生居浙右，你侬我侬。” \\n 本朝大官，最享高年者凡三人，曰太傅张公士逊、枢相张公昇、少师赵公概，皆寿至八十六。又二人次之，曰陈文惠公尧佐，至八十二；杜祁公衍，至八十一。又一人次之，曰富文忠公弼，寿至八十。余皆不及焉。故文惠致政，以诗寄太傅曰：“青云歧路游将遍，白发光阴得最多。”盖为是也。 \\n 太傅张公，光化军人，生百日，始能啼。襁褓中丧其父母。少孤贫，读书武当山，有道士见而异之，曰：“子有道气，可随我学仙。”公不欲，道士亦弗强，曰：“不然，亦位极人臣。”公以淳化三年孙何榜下及第，久困选调，年几五十始转著作佐郎，知邵武县。还朝，以文贽杨公大年，比三日，至门下，连值杨公与同辈打叶子，门吏不敢通，公亦弗去。杨公忽自窗隙目之，知非常人，延入款语。又观所为文，以为有宰相器。未几荐为御史，寻充寿春王友，由此附会，遂登台辅。然公宽厚长者，记存故旧，尝与邵武姓鱼一僧相善，及贵，犹不忘，为鱼奏紫方袍，弟子守仙亦沾锡服。晚年致政，犹时时遗守仙物不绝，答书皆亲笔，书语皆稠叠勤拳，其敦笃如此。 \\n 公性喜山水，宰邵武时多游僧舍，至则吟哦忘归。常至西庵寺，题诗曰：“西庵深入西山里，算得当年少客游。密密石丛盘小径，涓涓云窦泻寒流。松皆有节谁青盖，僧尽无心也白头。欲刷粉牌书姓字，调卑官冗不堪留。”又公尝至宝盖岩寺，亦留题曰：“身为冠冕留，心是云泉客。每到云泉中，便拟忘归迹。况兹宝盖岩，天造清凉宅。税车官道边，谁知愿言适。”又公尝公牒至建宁县，道洛阳村而山路险峭，穹绝不可名状，亦题二韵于村寺曰：“金谷花时醉几场，旧游无日不思量。谁知万水千山里，枉被人言过洛阳。”仁宗笃师傅恩，遇公特厚，致政后每大朝会，常令缀两府班。公时已八十余，而拜跪尚轻利，仁宗悦，乃飞白“千岁”二字赐之。公遽进歌以谢，优诏答之。虽汉显宗之遇桓荣，不是过也。 \\n 枢相张公昪字杲卿，阳翟人。大中祥符八年蔡齐下及第，仕亦晚达。皇祐中自润州解官时已六十余，语三命僧化成曰：“运限恰好，去未得。”未几除侍御史知杂事，不十年作枢相。退归阳翟，生计不丰，短氎轻绦，翛然自适。乃结庵于嵩阳紫虚谷，每旦晨起焚香，读《华严》。庵中无长物，荻帘、纸帐、布被、革履而已。年八十余，自撰《满江红》一首，闻者莫不慕其旷达，词曰：“无利无名，无荣无辱，无烦无恼。夜灯前，独歌独酌，独吟独笑。况值群山初雪满，又兼明月交光好。便假饶、百岁拟如何，从他老。知富贵，谁能保？知功业，何时了？算箪瓢金玉，所争多少。一瞬光阴何足道，但思行乐常不早。待春来携酒殢东风，眠芳草。” \\n 少师赵公概字叔平，天圣初王尧臣下第三人及第。为人宽厚长者，留滞内相十余年，晚始大用，参贰大政。治平中退老睢阳，素与欧阳文忠公友善。时文忠退居东颍，公即自睢阳乘兴挐舟访之，文忠喜公之来，特为展宴，而颍守翰林吕公亦预会。文忠乃自为口号一联云：“金马玉堂三学士，清风明月两闲人。”两闲人，谓公与文忠也。 \\n  \\n  \\n  \\n 　 \\n  \\n  \\n  \\n  "}
{"章节": "卷九", "正文": "　 \\n 青箱杂记 \\n  \\n  \\n   \\n  \\n  \\n  \\n  \\n  \\n 卷九卷九 \\n  \\n  \\n  \\n 杨文公《谈苑》称楚僧惠崇工诗，于近代释子中为杰出，而欧阳公少师《归田录》亦纪其佳句，则不甚多。余尝见惠崇自撰句图凡一百联，皆平生所得于心而可憙者，今并录之：《书杨云卿别墅》云：“河分岗势断，春入烧痕春。”《长信词》云：“阴井生秋早，明河转曙迟。”《送远上人西游》云：“地形吞蜀尽，江势抱蛮回。”《江行晚泊》云：“岭暮春猿急，江寒白鸟稀。”《上谷相公池上作》云：“归禽动疏竹，落果响寒塘。”《赠陈少府》云：“野人传相鹤，山吏学弹琴。”《夜坐》云：“香浅冰生井，宵分月上轩。”《赠凝上人》云：“掩门青桧老，出寺白髭长。”《送迁客》云：“浪经蛟浦阔，出入鬼门寒。”《经缘公旧寺》云：“遗偈传诸国，留真在一峰。”《塞上》云：“河冰坚度马，塞雪密藏雕。”《喜长公至》云：“久别年颜改，相逢夜话长。”《隐者》云：“多年不道姓，几日旋移家。”《宿东林寺》云：“鸟归杉堕雪，僧去石沉云。”《上翰林杨学士》云：“露寒金掌重，天近玉绳低。”《柳氏书斋》云：“著书惊日短，弹剑惜春深。”《上王太尉》云：“探骑通番垒，降兵逐汉旗。”《田家秋夕》云：“露下牛羊静，河明桑柘空。”《舟行》云：“林断城隍出，江分岛屿回。”《寄梅苏州》云：“锁城山月上，吹角海鸥惊。”《宿杨侍郎东亭》云：“卷幔来风远，移床得月多。”《送程至》云：“白浪分吴国，青山隔楚天。”《游隐静寺》云：“空潭闻鹿饮，疏树见僧行。”《送钱供奉巡警》云：“剑佩明山雪，旌旗湿海云。”《梅鼎臣河亭》云：“旷野行人少，长河去鸟平。”《宿肇公山斋》云：“月高山舍迥，霜落石门深。”《送卢经西归》云：“霜多秦木迥，云尽汉山孤。”《濠梁夜泊》云：“夜阑潮动舸，秋迥月临城。”《崔仰秋居》云：“叶影风中尽，虫声月下多。”《赠裴使君》云：“行县山迎舸，论兵云绕旗。”《早行》云：“繁霜衣上积，残月马前低。”《秋夕》云：“磬断虫声出，峰回鹤影沉。”《书韩退之屋壁》云：“移家临丑石，租地得灵泉。”《秋夕怀长公》云：“秋近草虫乱，夜遥霜月低。”《观宴乡老》云：“海鸥听舜乐，山鬼醉尧觞。”《赠素上人》云：“中食下林狖，夜禅移冢狐。”《晚夏》云：“扇声犹泛暑，井气忽生秋。”《江行早发》云：“残月楚山晓，孤烟江庙春。”《宿翻经馆清少卿房》云：“梵容分古像，唐语入新经。”《题王太保道院》云：“鹤传沧海信，僧和白云诗。”《秋夕怀汪白诗》云：“寒禽栖古柳，破月入微云。”《赠白上人》云：“花漏沉山月，云衣起海风。”《喜陈助教至》云：“楼中天姥月，座上杜陵人。”《冬日野望》云：“人归冈舍迥，雁过渚田遥。”《送人牧荣州》云：“山色临马迥，江流入汉清。”《春申道中》云：“湘云随雁断，楚路背人遥。”《赠李道士》云：“松风吹发乱，岩溜溅棋寒。”《栖霞寺》云：“境闲僧渡水，云尽鹤盘空。”《林逋河亭》云：“古路随岗起，秋帆转浦斜。”《杨秘监池上》云：“禽寒时动竹，露重忽翻荷。”《魏野山亭》云：“岚重琴棋湿，风长枕簟寒。”《塞下》云：“离碛雁冲雪，渡河人上冰。”《寄白阁能上人》云：“夜梵通云窦，秋香满石丛。”《陕西道中》云：“关河双鬓白，风雪一灯青。”《送防秋杨将军》云：“杀气生龙剑，威风动虎旗。”《瓜洲亭子》云：“落潮鸣下岸，飞雨暗中峰。”《贺刘舍人》云：“日缠黄道迥，春入紫微深。”《除夜》云：“寒灯催腊尽，晓角唤春归。”《幽并道中》云：“雁行沈古戍，雕影转寒沙。”《送僧归天台》云：“景霁云迥合，秋生树动摇。”《过陈抟旧居》云：“乱水僧频过，荒林鹤不还。”《宿横江馆》云：“露馆涛惊枕，空庭月伴琴。”《维邢道中》云：“马渡冰河阔，雕盘喷日高。”《国清寺秋居》云：“惊蝉移古柳，斗雀堕寒庭。”《书平上人山房》云：“松风传夕磬，溪雾拥春灯。”《观南郊天仗》云：“霓旌摇曙景，凤吹绕春云。”《赠义省上人》云：“坐石云生袖，添泉月入瓶。”《升平词》云：“万国无刑治，三边不战平。”《国清寺》云：“瞑鹤栖金刹，秋僧过石桥。”《吕氏西斋》云：“云残僧扫石，风动鹤归松。”《刘参幽居》云：“风暖鸟巢木，日高人灌园。”《杨都官池上》云：“竹风惊宿鹤，潭月戏春鹥。”《书矫方屋壁》云：“圭窦先知晓，盆池别见天。”《送陈舍人巡抚》云：“月露疏寒析，云涛闪画旗。”《宿齐上人禅斋》云：“鹤惊金刹露，龙蛰玉瓶泉。”《春日寇宫赞池上》云：“喧风生木末，迟景入泉心。”《七夕》云：“河来天上阔，云度月边轻。”《赠王道士》云：“海人来相鹤，山狖下听琴。”《送孙荆州》云：“画鹢浮秋浪，金铙响夕云。”《江城晚望》云：“丹枫映郭迥，绿屿背江深。”《题王太保山亭》云：“危溜含清瑟，飞花点玉觞。”《送李秦州》云：“朱旗凌雪卷，画角入云吹。”《画上人西斋》云：“孤云还静境，远籁发秋空。”《李太傅山庄》云：“围棋分雪石，汲井动金沙。”《宫中词》云：“井含春气碧，楼转夕阴清。”《送吴袁州》云：“鸟暝风沉角，天清月上旗。”《寄肇公》云：“斜吹鸣金锡，归云拥石床。”《塞上》云：“古戍生烟直，平沙落日迟。”《嗣上人》云：“拂石云离帚，尝茶月入铛。”《舟行》云：“远屿迎樯出，寒林带岸回。”《送延上人》云：“来时云拥衲，别夜月随筇。”《马蠙淮亭》云：“路横岗烧断，风转浦帆斜。”《上殿前戴太保》云：“剑静龙归匣，旗闲虎绕竿。”《高諲书斋》云：“品画逢名岳，横琴忆古贤。”《太一山》云：“云阴移汉塞，石色入秦天。”《塞上送人》云：“地遥群马小，天阔一雕平。”《范溶园池》云：“江花凌霰发，山溜入池深。”《猎骑》云：“长风跃马路，小雪射雕天。”《高略书院》云：“古木风烟尽，寒潭星斗深。”《送段工部河北转运》云：“渡河风动旆，巡部雨沾车。” \\n 神宗朝皇嗣屡阙，余尝诣阁门上书乞立程婴、公孙杵臼庙，优加封爵，以旌忠义，庶几鬼不为厉，使国统有继。是时适值郓王服药，上览之矍然，即批付中书，授臣将作监丞，敕河东路访寻二人遗迹，乃得其家于绛州太平县。诏封婴为成信侯，杵臼为忠智侯，因命绛州立庙，岁时致祭。余所上书略曰：“臣尝读《史记·世家》，考赵氏废兴之本末，惟程婴、公孙杵臼二人各尽死，不顾难以保全赵氏孤儿，最为忠义。乃知国家传祚至今，皆二人之力也。盖下宫之难，屠岸贾杀赵朔、赵同、赵括、赵婴齐，已赤族无噍类，惟朔妻有遗腹，匿于公宫，既而免身生男。屠岸贾闻知，索于宫中甚急。于是朔妻置男裤中，祝曰：‘赵宗灭乎，若号；即不灭，若无声。’及索，儿竟无声，乃得脱。然则儿之无声，盖天有所祚。且天方启赵氏，生圣人以革五代之乱，拯天下于汤火之中而奄有焉。使圣子神孙继继承承而不已，则儿又安敢有声？盖有声则不免，不免则赵氏无复今日矣。然虽天祚亦必赖公孙杵臼谬负他婴匿于山中，卒与俱死，以绝其后患。又必赖程婴保持其孤，遂至成人而立之，以续赵祀，即赵文子也。于是赵宗复盛，传十世至武灵王，而遂以胡服与秦俱霸。其后为秦所并，则子孙荡析，散居民间。今常山、真定、中山，则古之赵地也。故赵氏世为保州人，而僖祖、顺祖、翼祖、宣祖皆生于河朔，以至太祖启运，太宗承祧，真宗绍休，仁宗守成，英宗继统，陛下缵业。向使赵氏无此二人以力卫襁褓，孑然之孤使得以全，则承祀无遗育矣，又安能昌炽以至于此？故臣深以谓国家传祚至今，皆二人之力也。二人死皆以义，甚可悼痛，虽当时赵武为婴服丧三年，为之祭奠，春秋祠之，世勿绝；然今不知其祠之所在，窃虑其祠或废而弗举，或举而弗葺，或葺而弗封，三者皆阙典也。《左氏》曰：‘鬼有所归，乃不为厉。’自宋有天下，甲子百二十二年于兹矣。而二人忠义，未见褒表，庙食弗显。故仁宗在位，历年至多，而前星不耀，储嗣屡阙。虽天命将启先帝以授陛下，然或虑二人精魄久无所归，而亦因是为厉也。何哉？盖二人能保赵孤，使赵宗复续，其德甚厚。则赵宗之续，国统之继，皆自二人为之也。况二人者忠诚精刚，洞贯天地，则其魂常游于大空而百世不灭。臣今欲朝廷指挥下河东北晋赵分域之内，访求二人墓庙，特加封爵旌表。如或自来未立庙貌，即速令如法崇建，著于甲令，永为典祀。如此则忠义有劝，亦可见圣朝不负于二人者矣。” \\n 龙图燕公肃雅多巧思，任梓潼日尝作莲花漏献于阙下。后作藩青社，出守东颍，悉按其法而为之，其制为四分之壶，参差置水器于上，刻木为四方之箭，箭四觚，面二十五刻，刻六十四面，百刻总六千分，以效日。凡四十八箭，一气一易，铸金莲、承箭、铜乌引水，下注金莲，浮箭而上。有司唯谨视而易之。其行漏之始，又依《周官》水地置泉法，考二交之景，得午时四刻一十分，午为正南，北景中以起漏焉，以梓潼在南，其法昼增一刻，夜损一刻，青社稍北，昼增三刻，颍处梓、青之间，昼增二刻，夜损亦如之，仍作宣秘漏，其窥天愈密焉。兹亦张平子之流也。 \\n 本朝之制诰待制，止系皂鞓犀带，迁龙图阁直学士，始赐金带。燕公为待制，十年不迁，乃作《陈情诗》上时宰，诗曰：“鬓边今日白，腰下几时黄？”于是时宰怜其老，未几迁直学士。燕公登科最晚，年四十六始用寇莱公荐转京官，晚登文馆，列侍从，作直学士时已六十余矣。 \\n  \\n  \\n  \\n 　 \\n  \\n  \\n  \\n  "}
{"章节": "卷十", "正文": "　 \\n 青箱杂记 \\n  \\n  \\n   \\n  \\n  \\n  \\n  \\n  \\n 卷十卷十 \\n  \\n  \\n  \\n 真宗朝有王犍者，汀州长汀人。少时薄游江界，至星子县夜宿逆旅，遇道士授黄白术，未尽其要。后再遇其人于茅山，相携至历阳，指示灵草，并传以合和密诀，试皆有验。仍别付灵方环剑缄縢之书，戒曰：“非遇人君，慎勿轻述。”犍后以佯狂抵禁，配流岭南，时供奉官阁门祗候谢德权适总巡兵，颇闻其异。犍后窜归阙下，德权乃馆于私第，炼成药银上进。真宗异之，命解军籍，使刘承珪诘其事。犍以师戒甚严，终不敢泄，唯愿见至尊面陈。于是承珪乃为犍改名中正，俾诣登闻，始得召见。即授许州散掾，留止京师。寻授神武将军，致仕，仍给全俸，迁高州刺史、康州团练使。前后贡药金银累巨万数，辉彩绝异，不类世宝，当时赐天下天庆观金宝牌，即其金所铸也。然中正亦不敢妄费，唯周济贫乏，崇奉仙释而已。今汀州开元寺，乃其施财所建也。卒赠镇南军节度使，此近古所未闻也。 \\n 乖崖张公咏尹益部日，值李顺兵火之后，群政未举。因謏一吏，词不伏，公曰：“这莫要剑吃？”彼云：“謏不得，吃剑则得。”公命斩之以徇。军吏愕眙相顾，自是始服公威信。李顺党中有杀耕牛避罪亡逸者，公许其首身。拘母十日，不出，释之。复拘其妻，一宿而来。公断云：“禁母十夜，留妻一宵。倚门之望何疏，结发之情何厚？旧为恶党，因之逃亡。许令首身，犹尚顾望。”就命斩之。于是首身者继至，并遣归业，蜀民由此安居。 \\n 平顺贼之明年，复有刘旰相继叛命，公命讨平之，既而凯旋。忽有持首级来者，公曰：“当奔突接战之际，岂暇获其首，此必战后斫来，知复是谁？”殿直段伦曰：“如学士之言，真神明。当时随伦为先锋入贼用命者，皆中伤被体，何尝获首级？”公乃先录中伤之人，而以持首级来者次之，于是军伍欢跃。又皇祐中侬贼叛命，狄青讨之。青临行上言，以谓：“古之师还，以讯馘首，告割耳鼻则有之，不闻有获首者。秦汉以来，方有是事，故获一首则赐爵一级，因为之首级。然开争启幸，莫此之甚，故军士争首级以致相杀。又其间多以首级为货，售于无功不战之人，非所以劝，愿一切寝罢。如师有功，则差次其劳，全军加赏；无功则斟酌其罪，全军加罚。庶令上下一心，不专自为私计，则决胜之道也。”从之，遂大捷。然则青之智识，亦公之智识也。 \\n 公布衣时素善陈抟，尝因夜话谓抟曰：“某欲分先生华山一半，住得无？”抟曰：“余人则不可，先辈则可。”及旦取别，抟以宣毫十枝、白云台墨一剂、蜀笺一角为赠。公谓抟曰：“会得先生意，取某入闹处。”去曰：“珍重。”抟送公回，谓弟子曰：“斯人无情于物，达则为公卿，不达为王者师。”公常感之，后尹蜀，乘传过华阴，寄抟诗曰：“性愚不肯林泉住，强要清流拟致君。今日星驰剑南去，回头惭愧华山云。” \\n 公布衣时常至郑州宿于逆旅，遇一人气貌甚古，与之语，曰尘外子，不言姓氏，自称神和子。质明为别，语公曰：“他日相公候于益州。”后公典益部，疡生于首，祷于龙兴观。夜梦昔年神和子告之曰：“头疮勿疑，不是死病。”及觉，语道士文正之尝收得郑韶处士《赠神和子歌》，因索而阅之，益异其事。公乃建大阁，上下十四间，号仙游阁，歌至今刻石存焉。公离蜀日，以一幅书授蜀僧希白，其上题“须十年后开。”其后公薨于陈，凶讣至蜀果十年。启封，乃乖崖翁真子一幅，戴隐士帽，褐袍绢带，其傍题云：“依此样写于仙游阁。”兼自撰《乖崖翁真赞》云：“乖则违众，崖不利物。乖崖之名，聊以表德。徒劳丹青，绘写凡质。欲明此心，服之无斁。”至今川民皆依样家家传写。 \\n 李复圭三世皆知滑州，天圣中其祖康靖公若谷知，庆历中其父邯郸公淑又知，及后八年复圭又知。前此邯郸公尝迎侍康靖，题诗于州廨曰：“滑守如今是世官，阿戎出守自金銮。郡人莫讶留题别，孙息期同住此看。”后复圭刻石记其事，一曰“仰承诒训，允契冥兆”，兹亦异也。 \\n 刘沆与乡人尹鉴少同场屋，刘已登第大拜。皇祐中尹以恩榜始登第，还乡，刘以诗送之：“少年相款老相逢，乡举虽同遇不同。我已位尘三事后，君方名列五科中。荣登莫计名高下，宦达须由善始终。若到乡关人见问，为言归思满秋风。” \\n 仁宗朝内臣孙可久，赋性恬澹，年逾五十即乞致仕。都下有居第，堂北有小园，城南有别墅。每良辰美景，以小车载酒，优游自适。石曼卿尝过其居，题诗曰：“南北沾河润，幽深在禁城。叠山资远意，让俸买闲名。闭户断蛛网，折花移鸟声。谁人识高趣，朝隐石渠生。”屯田外郎柳永亦赠诗曰：“故侯幽隐直城东，草树扶疏一亩宫。曾珥貂珰为近侍，却纡绦褐作闲翁。高吟拥鼻诗怀壮，雅论盱衡道气充。厌尽繁华天上乐，始将踪迹学冥鸿。”可久好吟咏，效白乐天格。尝为陕西驻泊，为乐天构祠堂于郡城大阜之顶。中安绘像，仍缮写平生歌诗警策之句，遍于旧墉。晚年著《归休集》行于世，年七十余卒。 \\n 内臣裴愈字益之，亦好吟咏。真宗朝衔命江南，搜访遗书名画，归奏称旨，用是累居三馆秘阁职任。有诗《送鲁秀才南游》云：“东吴山色家家月，南楚江声浦浦风。”《闻蝉》诗云：“杨柳影疏秋霁月，梧桐叶坠夕阳天。”皆其佳句。有子曰湘，字楚老，亦有诗名。明道中仁宗御便殿，试进士《房心为明堂赋》、《和气致祥诗》，亦命湘赋之。湘蹈舞再拜，数刻而成。仁宗嗟赏，左右中人为之动色。其《和气致祥诗》曰：“君德承天道，冲融协太和。卿云呈瑞早，膏泽应时多。煦集连枝木，嘉扶异颖禾。五星还聚井，丹凤更巢阿。薮泽无遗士，边防久息戈。黔黎逢至化，稽首载赓歌。”他诗亦类此。有《肯堂集》行于世，翰林李公淑为之作序曰：“予尝嘉河东父子起银珰右貂，能以属辞拔其伦。益之三朝侍内，老不废学，又课厉二子，使皆有立，约已慎履，如周仁、石庆。而楚老孳孳嗜书，克自淬琢云。”湘又喜为小词，尝任河东路走马承受，有“咏并门”《浪淘沙》小词云：“雁塞说并门，郡枕西汾，山形高下远相吞。古寺楼台依碧障，烟景遥分。晋庙锁溪云，箫鼓仍存。牛羊斜日自归村。惟有故城禾黍地，前事销魂。”复有“咏汴州”《浪淘沙》小词，仁宗命录进，亦嘉之，其词曰：“万国仰神京，礼乐纵横，葱葱佳气锁龙城。日御明堂天子圣，朝会簪缨。九陌六街平，万物充盈。青楼弦管酒如渑。别有隋堤烟柳暮，千古含情。” \\n 杨文公深达性理，精悟禅观，捐馆时作偈曰：“沤生复沤灭，二法本来齐。要识真归处，赵州东院西。” \\n 丞相王公随亦悟性理，捐馆时知河阳，作偈曰：“画堂灯已灭，弹指向谁说？去住本寻常，春风扫残雪。”是夕薨，凌晨大雪，实正月六日。 \\n 曹司封修睦深达性理，知邵武军时常以竹簟赠禅僧仁晓，因作偈与之曰：“翠筠织簟寄禅斋，半夜秋从枕底来。若也此时人问道，凉天卷却暑天开。” \\n 张尚书方平尤达性理，有人问祖师西来意，张作偈答之曰：“自从无始千千劫，万法本来无一法。祖师来意我不知，一夜西风扫黄叶。” \\n 陈文惠公亦悟性理，尝至一古寺，作偈曰：“殿古寒炉空，流尘暗金碧。独坐偶无人，又得真消息。” \\n 富文忠公尤达性理。熙宁中余官洛下，公时为亳守，遗余书托为访荷泽诸禅师影像。余因以偈戏之曰：“是身如泡幻，尽非真实相。况兹纸上影，妄外更生妄。到岸不须船，无风休起浪。唯当清静观，妙法了无象。”公答偈曰：“执相诚非，破相亦妄。不执不破，是名实相。”既又以手笔贶余曰：“承以偈见警，美则美矣，理则未然。所谓无可无不可者，画亦得，不画亦得。就其中观像者，为不得；不观像者，所得如何？禅在什么处，似不以有无为碍者，近乎通也。思之，思之。” \\n 文之神妙，莫过于诗赋。见人之志，非特诗也，而赋亦可以见焉。唐裴晋公作《铸剑戟为农器赋》云：“我皇帝嗣位三十载也，寰海镜清，方隅砥平，驱域中尽归力穑，示天下弗复用兵。”则平淮西，一天下，已见于此赋矣。 \\n 范文正公作《金在镕赋》云：“傥令区别妍媸，愿为轩鉴；若使削平祸乱，请就干将。”则公负将相器业、文武全才，亦见于此赋矣。公又为《水车赋》，其末云：“方今圣人在上，五日一风，十日一雨，则斯车也，吾其不取。”意谓水车唯施于旱岁，岁不旱则无所施，则公之用舍进退亦见于此赋矣。盖公在宝元、康定间遇边鄙震耸，则骤加进擢，及后晏静，则置而不用，斯亦与水车何异。 \\n 王沂公《有物混成赋》云：“不缩不盈，赋象宁穷于广狭；匪雕匪斫，流形罔滞于盈虚。”则宰相陶钧运用之意，已见于此赋矣。又云：“得我之小者，散而为草木；得我之大者，聚而为山川。”则宰相择任群材，使小大各得其所，又见于此赋矣。 \\n 宋莒公兄弟平时分题课赋，莒公多屈于子京，及作《鸷鸟不双赋》，则子京去兄远甚，莒公遂擅场。赋曰：“天地始肃，我则振羽而独来；燕鸟焉知，我则凌云而自致。”又曰：“将翱将翔，讵比海鹣之翼；自南自北，若专霜隼之诛。”则公之特立独行，魁多士、登元宰，亦见于此赋矣。 \\n  \\n  \\n  \\n 　 \\n  \\n  \\n  \\n  "}
