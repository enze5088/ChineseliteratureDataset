{"章节": "提要", "正文": "　 \\n 渑水燕谈录 \\n  \\n  \\n   \\n  \\n  \\n  \\n  \\n  \\n 提要提要 \\n  \\n  \\n  \\n 《渑水燕谈录》十卷，旧本题宋齐国王辟之撰。《宋·艺文志》作王关之，盖以辟关形近而误。《通考》引晁、陈二家书目并作王辟。案魏野《东观集》有赠王衢、王辟同登第诗，则北宋实有其人。然野当真宗之时，与此书年不相及，盖传写脱之字也。《山东通志》载辟之字圣涂，青州人。《书录解题》称其为治平四年进士。《读书志》称其从仕四方，与贤士大夫燕谈，有可取者，辄记，久而得三百六十馀事。今考此书皆记绍圣以前杂事，分十五类。帝德十七条，谠论十一条，名臣五十条，知人四条，奇节十二条，忠孝八条，才识十二条，高逸二十条，官制二十条，贡举二十一条，先兆十七条，歌咏十八条，书画八条，事志三十二条，杂录三十五条，共二百八十五条，与《读书志》所载之数不合。盖此本为商维濬《稗海》所刻，明人庸妄，已有所删削矣。所记诸条，多与史传相出入。其间如谁传佳句到幽都一诗，乃苏辙使辽时寄其兄轼之作，而误以为张舜民；又如柳永以夤缘中官，献醉蓬莱词，为仁宗所斥，而以为仁宗大悦之类，亦间有舛讹。然野史传闻，不能尽确，非独此书为然。取其大致之近实可也。 \\n  \\n  \\n  \\n 　 \\n  \\n  \\n  \\n  "}
{"章节": "序", "正文": "　 \\n 渑水燕谈录 \\n  \\n  \\n   \\n  \\n  \\n  \\n  \\n  \\n 序序 \\n  \\n  \\n  \\n 《渑水谈》者，齐国王辟之将归渑水之上，治先人旧庐，与田夫樵叟闲燕而谈说也。余登科从仕，行三十年矣，日欲退居故国，而为贫未果。今且老矣，仕不出乎州县，身不脱乎饥寒，不得与闻朝廷之论、史官所书；闲接贤士大夫谈议，有可取者辄记之，久而得三百六十余事。私编之为十卷，蓄之中橐，以为南亩北窗、倚杖鼓腹之资，且用消阻志、遣余年耳。渑，齐水之名。其事随所录得之，故无先后之序。绍圣二年正月甲子序。 \\n 前人记宾朋燕语以补史氏者多矣，岂特屑屑记录以为谈助而已哉？齐国王辟之圣涂，余同年进士也，从仕已来，每于燕闲各一嘉话辄录之。凡数百事，大抵进忠义，尊行节，不取怪诞无益之语，至于赋咏谈谑，虽若琐碎而皆有所发，读其书亦足知所存矣。元祐四年，予来守蒲，圣涂方为邑河东，因得其录而观之。十二月朔，昌邑满中行思复碧莎厅题。 \\n  \\n  \\n  \\n 　 \\n  \\n  \\n  \\n  "}
{"章节": "卷第一", "正文": "　 \\n 渑水燕谈录 \\n  \\n  \\n   \\n  \\n  \\n  \\n  \\n  \\n 卷第一卷第一 \\n  \\n  \\n  \\n 帝德　凡十八事 \\n 西都北寺应天禅院，乃太祖诞圣之地，国初为传舍。真宗幸洛阳，顾瞻遗迹，徘徊感怆，乃命建为僧舍。功成，赐院额，奉安神御，命知制诰刘筠志之。仁宗初，又建别殿，分二位，塑太宗、真宗圣像，丞相王钦若为之记。后园植牡丹万本，皆洛中尤品。庆历末，仁宗御篆神御三殿碑：艺祖曰“兴先”，太宗曰“帝华”，真宗曰“昭孝”。今为忌日行香地，去留府甚远，故诗曰“正梦寐中行十里”，此之谓也。 \\n 开宝中，教坊使魏某，年老当补外，援后唐故事，求领小郡。太祖曰：“伶人为刺史，岂治朝事，尚可法耶！”第令于本部中迁叙，乃以为太常太乐令。 \\n 兴国中，张观、乐史锁厅合格，不得进士第，止以为幕职官。太宗之爱惜科名如此。 \\n 庆历中，郎官吕觉者勘公事已回，登对，自陈衣绯已久，乞改章服。仁宗曰：“待别差遣，与卿换章服。朕不欲因鞫狱与人恩泽，虑刻薄之徒望风希进，加人深罪耳。”帝宽厚钦恤之德如此，庙号曰“仁”，不亦宜乎！ \\n 明道二年二月十一日，仁宗行籍田礼。就耕位，侍中奉耒进御，上搢圭秉耒三推，礼仪使奏礼成。上曰：“朕既躬耕，不必泥古，愿终亩以劝天下。”礼仪使复奏，上遂耕十有二畦。翌日，作《籍田礼毕诗》，赐宰臣已下和进，寻诏吕文靖公编为《籍田记》。时许开封国学举人陪位，因得免解。 \\n 宝元、康定间，西方用兵，急于边用，言利者多捃摭细微，颇伤大体。仁宗厌之，乃诏曰：“议者并须究知本末，审可施用，若事已上而验白无状、事效不著者，当施重罚。”于是轻肆者知畏而不敢妄言利害也。 \\n 仁宗朝，南剑州上言：“石碑等银矿可发。”上谓三司使曰：“但不害民，则为国利；或于民有害，岂可行也。”上之恤爱元元至矣。 \\n 晁文元公迥在翰林，以文章德行为仁宗所优异，帝以君子长者称之。天禧初，因草诏得对，命坐赐茶。既退，已昏夕，真宗顾左右取烛与学士，中使就御前取烛，执以前导之，出内门，传付从使。后曲燕宜春殿，出牡丹百余盘，千叶者才十余朵，所赐止亲王、宰臣，真宗顾文元及钱文僖，各赐一朵。又常侍宴，赐禁中名花。故事，惟亲王、宰臣即中使为插花，余皆自戴。上忽顾公，令内侍为戴花，观者荣之。其孙端禀尝为余言。 \\n 咸平二年，大理寺上言曰：“本寺案牍未决者常几百事，近日逾月并无公案。汉文决死刑四百，唐太宗决死罪三百，史臣书之，以为刑措。今以四海之广而奏牍不闻，动辄逾月，足以知民识礼义而不犯于有司也，请载之史笔。” \\n 祥符中，诸王有以翰林使医有效，乞除遥郡。真宗曰：“医之为郡，非治朝美事，厚赐之可也。”仍令宰相谕此意。 \\n 真宗一日晚坐承明殿，召学士对。既退，中人就院宣谕曰：“朕适忘御袍带，卿无讶焉。”学士将降谢，中人止之云：“上深自愧责，有旨放谢。”真宗礼遇词臣厚矣。 \\n 太祖讨平诸国，收其府藏，贮之别府，曰封椿库，每岁国用之余皆入焉。尝语近臣曰：“石晋割幽燕诸郡以归契丹，朕悯八州之民久陷夷虏，俟所蓄满五百万缗，遣使北虏，以赎山后诸郡；如不我从，即散府财，募战士以图攻取。”会上晏驾，乃寝。后改曰左藏库。今为内藏库。 \\n 太祖登极数年，石守信等犹典禁卫，赵忠献屡请于上授以他任，上乃曲燕守信等，道旧甚欢，从容曰：“朕与卿等义均手足，岂有他耶，而言者累及之。卿等各自择善地，出就藩镇，租赋之入，奉养甚厚，优游卒岁，不亦乐乎！朕有数女，与卿结亲，庶无间耳。”皆感称谢。于是诸帅归镇，或有至二十余年者，常富贵荣宠，极于一时。前代之保全功臣，无以过也。 \\n 真宗尝谕宰臣一外补郎官，称其才行甚美，俟罢郡还朝，与除监司。及还，帝又语及之。执政拟奏，将以次日上之，晚归里第，其人来谒。明日，只以名荐奏，上默然不许。察所以，乃知已为伺察密报矣。终真宗朝，其人不复进用。真宗恶人奔竞如此。 \\n 庆历中，滕子京守庆州，属羌数千人内附。滕厚加劳遗，以结其心。御史梁坚言滕妄费公库钱。仁宗曰：“边帅以财利啖蕃部，此李牧故事，安可加罪？” \\n 仁宗朝，流内铨引改京官人李师锡，上览其荐者三十余人，问其族系，乃知使相王德用甥婿。上曰：“保任之法，欲以尽天下之才，今但荐势要，使孤寒何以进？”止与师锡循资。后翰林学士胡宿子宗尧磨勘，以保官亦令循资。帝之照见物情，抑权势，进孤寒，圣矣。 \\n 英宗治平中，燕国惠和公主下降王师约。异时尚主之家，例降昭穆一等以为恭，帝疾之，曰：“此废人伦之序，不可以为法。”思有以厚风俗，亟命正之，尚未遑著于令。及神宗践阼，乃诏公主出降，皆行见舅姑礼。是时，师约父克臣为开封府判官，前一日，中使促就第，受主见，行盥馈礼。礼成，遂大设乐，天下荣之。三宫嫔御还者，莫不嗟叹。近姻贵戚，相与震动，以为天姬之贵尚执行妇道，盖自惠和始耳。唐南平公主下降王珪之子，珪坐，令亲执笄，行盥馈之礼，曰：“吾岂为身荣，所以成国家之美耳。”唯我祖宗首正王化，穆然成风矣。 \\n 鲁人李廷臣顷官琼管，一日过市，有獠子持锦臂鞲鬻于市者，织成诗。取而视之，仁庙景祐五年赐新进士诗也，云：“恩袍草色动，仙籍桂香浮。”仁祖天章掞丽，固足以流播荒服，盖亦仁德醲厚，有以深浃夷獠之心，故使爱服之如此也。廷臣以千文易得之，帖之小屏，致几席间，以为朝夕之玩。 \\n 谠论　凡十一事 \\n 庆历中，开宝寺塔灾。国家遣人凿塔基，得旧瘗舍利，迎入内庭，送本寺，令士庶瞻仰。传言在内庭时颇有光怪，将复建塔。余襄公靖言：“彼一塔不能自卫，何福逮于民？凡腐草皆有光，水精及珠之圆者夜亦有光，乌足异也。梁武造长干塔，舍利长有光，台城之败，何能致福！乞不营造。”仁宗从之。 \\n 夏竦薨，仁宗赐谥曰文正。刘原父判考功，上疏言：“谥者，有司之事，且竦行不应法，今百司各得守其职，而陛下奈何侵之乎？”疏三上。是时，司马温公知礼院，上书曰：“谥之美者，极于文正，竦何人，可当？”光书再上，遂改谥文献。知制诰王原叔曰：“此僖祖皇帝谥也。”封还其目，不为草诏，于是太常更谥竦文庄。 \\n 嘉祐中，内臣麦允言死，以其尝有军功，特给卤簿。司马光言：“古不以名器假人，允言近习之人，非有大功大勋而赠以一品，给以卤簿，不可以为法。”仁宗嘉纳之。 \\n 仁宗朝司天奏：“月朔，日当食而阴云不见，事同不食，故事当贺。”司马光曰：“日食，四方皆见而京师独不见，天意若曰人君为阴邪所蔽；天下皆知而朝廷独不知，其为灾尤甚，不当贺。”诏嘉其言，后以为例。 \\n 景祐中，赵元昊尚修职贡，蔡州进士赵禹庶明言元昊必反，请为边备。宰相以为狂言，流禹建州。明年，元昊果反，禹逃归京，上书自理。宰相益怒，下禹开封府狱。是时陈希亮为司录，言禹可赏不可罪，宰相不从，希亮争不已。卒从希亮言，以禹为徐州推官。徂徕先生石守道有诗曰：“蔡牧男儿忽议兵”，谓禹也。 \\n 咸平中，孙冕乞于江、淮、荆湖通商卖盐，许商人于边上入粮草、或京中纳钱帛，一年之内，国家预得江、淮、荆湖三路卖盐课额，而又公私之利有十倍焉。为陈恕等沮之，遂寝。 \\n 临淄贾公疏先生，以著书扶道为己任，著《山东野录》七篇，颇类《孟子》。常奏《谏书》四篇，谓“丁谓造作符瑞，以诬皇天，以欺先帝，今幸谓奸发，请明告天下，正其事。”无几，又谓“谓既窜逐，寇莱公犹在雷州，宜还莱公，以明忠邪。”先生终以孤直不偶。既晚，得进士出身，不乐为吏。久之，李文定公窃其诰敕送吏部，先生勉就之，官至殿中丞卒。后门人李冠元伯、刘颜子望相与谥曰存道先生。初，先生得出身，真宗赐名同，改字希得。案公疏元名罔，故赐改同。 \\n 狄武襄公既平岭南，仁宗欲以为枢密使、平章事。庞庄敏公曰：“太祖遣曹彬平江南，止赐钱二十万，其重慎名器如此。今青功不及彬远矣，若用为平章事，富贵已极，后安肯为陛下用？万一后有寇盗，青更立功，陛下以何官赏之？”乃以青为护国军节度，诸子皆优官，厚赐金帛。 \\n 真宗初上仙，庄献攀慕号切，凡丧祭之礼，务极崇厚。吕文靖公奏曰：“太后为先帝丧纪之数，宗庙之仪，不忍裁减，曲尽尊奉，此虽至孝之道，以臣所见，尚未足报先帝恩遇之厚。唯是远奸邪，奖忠直，惜民财，拔擢时彦，使边徼宁靖，人物富安，皇帝德业日茂，太后寿乐无忧，此报先帝之大节也。” \\n 祥符中，玉清昭应等宫成，大臣率兼使领。天圣中，玉清灾，庄献泣曰：“先帝尊道奉天，故大建馆御以尽祗肃之道，今忽灾毁，何以称先帝遗意？”吕文靖公恐后复议缮完，因推《洪范》灾异之端，乞罢营建，恳让使名。玉清遂不葺。 \\n 田锡以谠直事太宗，知无不言，深得诤臣之体。一日，诣中书谒赵忠献公曰：“公以元勋当轴，宜自谦抑。今百司奏覆，必先经堂，岂尊君之义也！谏台章疏，令阁门进状，尤失风宪之体。”赵竦然谢之，遽从其言。 \\n  \\n  \\n  \\n 　 \\n  \\n  \\n  \\n  "}
{"章节": "卷第二", "正文": "　 \\n 渑水燕谈录 \\n  \\n  \\n   \\n  \\n  \\n  \\n  \\n  \\n 卷第二卷第二 \\n  \\n  \\n  \\n 名臣　凡五十事 \\n 宰相王溥父祚，少为太原掾属，累迁宿州防御使。既老，溥劝其退居洛阳，居常怏怏。及溥为相，客或候祚，溥常朝服侍立，客不安席，求去，祚曰：“学生劳贤者起避耶？” \\n 张忠定公咏布衣时，希夷先生一见奇之。公曰：“愿分华山一半居，可乎？”先生曰：“非公可及。”别赠以毫楮。公曰：“是将婴我以世务也。”后公贵显，以名德重天下。将赴剑南，以诗寄先生曰：“性愚不肯林泉住，强要流清拟致君。今日星驰剑南道，回头惭愧华山云。”及还，又有诗曰：“世人大抵重官荣，见我东归夹道迎。应被华山高士笑，天真丧尽得虚名。” \\n 王元之尝草李继迁制，继迁送马五十匹润笔，公却之。后守永阳，闽人郑褒有文行，徒步谒公，及还，公买一马遗之。或谤其亏价者，太宗曰：“彼能却继迁五十匹，顾肯亏一匹马价耶？” \\n 曹冀王彬，前后帅师征讨诸国，凡降四国主：江南、西川、广南、湖南也，未尝杀一无辜，功名显著，为诸将之首。诸子皆贤令，玮、琮、璨继领旄钺。陶弼《观王画像有诗》曰：“搜兵四解降王缚，教子三登上将坛。”其后少子玘追封王爵，实生光献慈圣太皇太后，辅佐仁宗，母仪天下。累朝圣功仁德，天下怀慕，以至济阴，生享王爵，子孙昌炽，世世无比。非元功阴德，享报深厚何以及此，虽汉马、唐郭，迨无以过此。呜呼盛哉！ \\n 张仆射齐贤以吏部尚书知青州六年，其治安静，民颇安之。好事者或谤其居官弛慢，朝廷召还。公或语人曰：“向作宰相，幸无大过，今典一郡，乃招物议，正如监御厨三十年，临老反煮粥不了。”士大夫闻之，深罪谤者。曾孙仲平为余言。 \\n 真宗晏驾，二府受遗制：“辅立仁宗及皇太后权听断军国事。”宰相丁谓欲去“权”字，王沂公时参大政，独执之曰：“皇帝冲年，太后临朝，斯非国家常典，称‘权’犹足示后，况言犹在耳，何可改也？”谓深感其言，“权”字遂不敢去。 \\n 祥符中，赵德明上言本国饥，来借粟百万斛。大臣皆请以违誓责之，王魏公旦独请具粟如其数于京师，诏德明入京来取。德明大惭，且叹朝廷有人。真宗喜。 \\n 真宗朝，宦者刘承珪以端谨事上，病且死，求为节度使。上促授之，王魏公旦执不从，曰：“复有求为枢密使者，何以绝之？”至今宦者官不过留后。 \\n 王魏公旦与杨文公大年友善，疾笃，大年于卧内，托草遗奏，言“为宰相，不可以将尽之言为宗亲求官”，止叙平生遭遇之际。表上，真宗叹之，遽遗就第，名数进录。 \\n 谏议大夫陈省华生三子，皆登进士第，而伯仲皆为天下第一。晚年与燕国夫人冯氏俱康宁。长子尧叟知枢密院，次子尧佐直史馆，少子尧咨知制诰。每对客，三子列侍，客不自安，求去。省华曰：“学生辈立侍，常也。”士大夫以陈氏为荣。 \\n 晁文元公迥少闻方士之术，凡人耳有灵响，目有神光，其后听于静中，若铃声远闻。耆年之后，愈觉清彻。公名之曰三妙音：一曰幽泉漱玉，二曰清声摇空，三曰秋蝉曳绪。尝闻其裔孙端礼云。 \\n 景德中，朝廷始与北虏通好，诏遣使将以北朝呼之。王沂公以为太重，请但称契丹本号可也。真宗激赏再三，朝论韪之。 \\n 祥符中，王沂公奉使契丹，馆伴耶律祥颇肆谈辨，深自炫鬻，且矜新赐铁券。公曰：“铁券，盖勋臣有功高不赏之惧，赐之以安反侧耳，何为辄及亲贤？”祥大沮矣。 \\n 真宗上仙，时虽仲春而大雪苦寒，庄献太后诏赐坐甲卫士酒，独王德用令所辖禁旅不得饮。后以问德用，德用曰：“卫士荷先帝恩德厚矣，今率土崩心，安忍纵饮；矧嗣君尚少，未亲万机，不幸一夫酗酒，奋臂狂呼，得不动人心耶？”后大叹赏，自是有意大用。 \\n 李文靖公为相，王魏公旦方参预政府，时西北尚用兵，或至旰食。魏公叹：“我辈安能坐致太平，得优游无事耶？”文靖公曰：“少有忧勤，足为警戒。它日四方宁谧，朝廷未必无事。”其后北戎讲和，西戎纳款，而封禅祠祀，搜讲坠典，靡有虚日。魏公始叹文靖之先识过人远矣。 \\n 乾兴初，丁谓欲每议大政则太后后殿朝执政，朔望则皇帝前殿朝群臣，其余常事，独令入内押班雷允恭附奏禁中，传命二府。众以为隔绝中外，不便。王沂公时判礼院，引东汉故事，皇帝在左，太后在右，同殿加帘，中书、枢密院以次奏事。人心乃安。 \\n 皇祐五年，侬智高陷二广，诏枢密副使狄青督诸将讨之。言事者以青武人，不可专用，请以文臣副之。仁宗以问庞庄敏公。曰：“向者王师所以屡败，由大将不足以统一，裨将人人自用，故遇敌辄北。刘平以来，败军覆将莫不由此。青勇敢有智略，善用兵，必能办贼，愿勿忧。”仁宗乃诏行营诸军皆受青节制；贼平，处置民事则与孙沔、余靖同议。及捷报至，上喜谓庄敏曰：“岭表平殄，皆卿之力也。” \\n 皇祐五年，王汾擢进士甲科。唱名日，左右奏：“汾，免解进士，例当降甲。”仁宗览家状，曰：“汾，先朝学士禹偁曾孙。”遂不降甲。其后，汾以便籴赏劳改官，亦以黄州孙超升朝籍。 \\n 景祐中，范文正公以言事触宰相，黜守饶州。到任，谢表云：“此而为郡，陈优优布政之方；必也立朝，增蹇蹇匪躬之节。”天下叹公至诚，许国始终不渝，不以进退易其守也。 \\n 范文正公以龙图阁直学士帅邠、延、泾、庆四郡，威德著闻，夷夏耸服，属户蕃部率称曰“龙图老子”，至于元昊，亦以是呼之。 \\n 太子宾客谢涛生平清慎，恬于荣利。晚节乞知西台，寻分务洛中，不接宾客，屏去外事，日览旧史一编，以代宾话。将终前一日，梦中得诗一章，觉，呼其孙景初录之，曰：“百年奇特几张纸，千古英雄一窖尘。惟有炳然周孔教，至今仁义浸生民。”足以见笃于仁义，著乎神明，故至死而不乱也。 \\n 皇祐末，契丹请观太庙乐，仁宗以问宰相，对曰：“恐非享祀，不可习也。”枢密副使孙公沔曰：“当以礼折之，请谓使者曰：‘庙乐之作，皆本朝所以歌咏祖宗功德也，它国可用邪！使人如能助吾祭，乃观之。’”仁宗从其言，使者不敢复请。 \\n 陈文惠将终前一日，自为墓志曰：“宋有颍川先生尧佐，字希元，道号知余子。年八十不为夭，官一品不为贱，使相纳禄不为辱，三者粗备，归息于先秦国大夫、仲兄丞相栖神之域，吾何恨哉！” \\n 初，范文正公贬饶州，朝廷方治朋党，士大夫莫敢往别，王待制质独扶病饯于国门，大臣责之曰：“君，长者，何自陷朋党？”王曰：“范公天下贤者，顾质何敢望之；若得为范公党人，公之赐质厚矣！”闻者为之缩颈。 \\n 欧阳文忠公使辽，其主每择贵臣有学者押宴，非常例也，且曰：“以公名重今代，故尔。”其为外夷敬服也如此。 \\n 景祐末，西鄙用兵，大将刘平死之。议者以朝廷使宦者监军，主帅节制有不得专者，故平失利。诏诛监军黄德和。或乞罢诸帅监军，仁宗以问宰臣，吕文靖公曰：“不必罢，但择谨厚者为之。”仁宗委公择之，对曰：“臣待罪宰相，不当与中贵私交，无由知其贤否。愿诏都知押班保举，有不职，与同罪。”仁宗从之。翌日，都知叩首乞罢诸监军。士大夫嘉公有谋。 \\n 景祐中，范文正公知开封府，忠亮谠直，言无回避。左右不便，因言公离间大臣，自结朋党。仍落天章阁待制，黜知饶州。余靖安道上疏论救，以朋党坐贬。尹洙师鲁言：“靖与仲淹交浅，臣与仲淹义兼师友，当从坐。”贬监郢州税。欧阳永叔贻书责司谏高若讷不能辩其非辜。若讷大怒，缴其书，降授夷陵县令。永叔复与师鲁书云：“五六十年来，此辈沈默畏慎，布在世间，忽见吾辈作此事，下至灶间老婢亦为惊怪。”时蔡君谟为《四贤一不肖》诗，布在都下，人争传写，鬻书者市之，颇获厚利。虏使至，密市以还。张中庸奉使过幽州，馆中有书君谟诗在壁上。四贤：希文、安道、师鲁、永叔；一不肖，谓若讷也。 \\n 狄武襄公青初以散直为延州指使。是时西边用兵，公以才勇知略，频立战功。常被发面铜具，驰突贼围，敌人畏慑，无敢当者。公识度宏远，士大夫翕然称之，而尤为韩公、范文正公所深知，称为国器。文正以《春秋》、《汉书》授之曰：“将不知古今，匹夫之勇，不足尚也。”公于是博览书史，通究古今。已而立大功，登辅弼，书史策，配享宗庙，为宋名将，天下称其贤。公初为延州指使，后显贵，天下独呼公为狄天使。 \\n 庆历中，仁宗服药，久不视朝。一日，圣体康复，思见执政，坐便殿，促召二府。宰相吕许公闻命，移刻方赴召。比至，中使数促公，同列亦赞公速行，公愈缓步。既见，上曰：“久疾方平，喜与公等相见，而迟迟其来，何也？”公从容奏曰：“陛下不豫，中外颇忧，一旦闻忽召近臣，臣等若奔驰以进，虑人惊动耳。”上以为得辅臣之体。 \\n 陈贯自盐铁副使除直昭文馆，知相州。先是三司副使例得待制，而贯独得直馆。或唁贯者，贯曰：“与其居天章作不才待制，何如在昭文为有道学士。”唁者愧服。贯子安石，今为吏部侍郎，女嫁文潞公。 \\n 康定中，赵元昊既虏刘平，遂约吐蕃毋与中国通，阴相为援。朝廷患之，择能使绝域者，将以恩信谯让唃氏。尚书屯田员外郎刘涣上书请行，间道驰至青唐城，谯唃氏，皆顿首悔谢，请以死捍边。因尽图其地形，并誓书还奏。仁宗嘉叹，进直昭文馆。俄而元昊臣服，再加刑部郎中，赐金紫。初，涣之奉使也，或数日不得食，于佩囊中得风药数粒咀润咽喉。原本注云：下疑有脱文。唃嘶啰吐蕃呼佛曰唃，如厮啰译为“儿子”二字，称佛之儿子。更鼓自昏达旦，三挝而已。每有公事，量大小以绵裹其讼牒，物多者为有理。 \\n 王武恭公德用，宽厚善抚士。其貌魁伟，而面色正黑，虽匹夫下卒、闾巷小儿，外至远夷君长，皆知其名，识与不识，称之曰黑王相公。北虏常呼其名以惊小儿，其为戎狄畏服如此。皇祐末，仁宗以为枢密使，而以富韩公为宰相。是冬，契丹使至，公与之射，使者曰：“天子以公为枢密使，富公为相，得人矣。”上闻尤喜。 \\n 治平中，夏国泛使至，将以十事闻于天子，未知其何事也。时太常少卿祝谘主馆伴，既受命，先见枢府，已而见丞相韩魏公。公曰：“枢密何语？”谘曰：“枢密云：‘若使人言及十事，第云受命馆伴，不敢辄及边事。’”公笑曰：“岂有止主饮食，不及他语邪？”公乃徐料十事，以授祝曰：“彼及某事则以某辞辩，言某事则以某辞折。”祝唯而退。及宴，见使者，果及十事，凡八事正中公所料。祝如所教答之，夏人耸服。祝常以谓魏公真贤相，非他人可比也。 \\n 元丰中，尚书省百官谥曾鲁公，始曰忠献，礼官刘挚驳曰：“丞相位居三事，不闻荐一士，安得谓之忠？家累千金，未尝济一物，安得谓之献？”众不能夺其议，改谥曰宣靖。 \\n 司马文正公以高才全德，大得中外之望，士大夫识与不识，称之曰君实；下至闾阎匹夫匹妇，莫不能道司马。故公之退十有余年，而天下之人日冀其复用于朝。熙宁末，余夜宿青州北淄河马铺，晨起行，见村民百余人欢呼踊跃，自北而南。余惊问之，皆曰：“传司马为宰相矣。”余以为虽出于野人妄传，亦其情之所素欲也。故子瞻为公《独乐园》诗曰：“先生独何事，四海望陶冶。儿童诵君实，走卒知司马。”盖纪实也。 \\n 元丰七年春，文太师既告老，奏乞赴阙，亲辞天陛，庶尽臣子之诚。既见，神宗即日对御赐宴，顾问温渥，上酌御盏亲劝。数日，朝辞，上遣中使以手札谕公留过清明，饬有司令与公备二舟，溯汴还洛。清明日，锡宴玉津园。公作诗示同席。翌日，上用公韵属和，亲洒宸翰，就第赐公。将行，特命三省以上赴琼林苑宴饯，复赐御诗送行。公留京师一月，凡对上者五，锡宴者三，锡诗者再，顾问不名，称曰“太师”。宠数优异，近世无比。 \\n 富公熙宁中罢相镇亳，常深居养病，罕出视事。时幕府诸公事须禀命，常以状白公，公批数字于纸尾，莫不尽其理。或有难决之事、诸公忧疑不能措手者，相与求见公，公以一二言裁处，徐语它事，诸公晓然，率常失其所疑者。退而叹服，以为世莫可及也。公早使虏，以片言折狡谋，尊中国。及总大政，视天下事若不足为者，矧退处一郡乎！ \\n 韩魏公元勋旧德，夷夏具瞻。熙宁中留守北都，辽使每过境，必先戒其下曰：“韩丞相在此，无得过有呼索。”辽使与京尹书，故事，纸尾止押字，是时悉书名，其为辽人尊畏如此。每使至于国，必问侍中安否。其后，公子忠彦奉使，辽主问尝使中国者曰：“国使类丞相否？”或曰：“类。”即命工图之。 \\n 国朝享国百三十余年，人臣为太师者，惟赵忠献、文潞公二人耳。庆历二年十二月，诏拜吕文靖公司空、平章军国重事。元祐三年四月，正献公又以司空、平章军国事。父子继以三公平章军国，古所未有也。 \\n 范文正公知邠州，暇日率僚属登楼置酒，未举觞，见縗绖数人营理葬具者。公亟令询之，乃寓居士人卒于邠，将出殡近郊，赗敛棺椁皆所未具。公怃然，即彻宴席，厚赒给之，使毕其事。坐客感叹有泣下者。 \\n 崔遵度清节纯德，泊于荣利。事太宗为右史十余年，每侍殿陛，侧身轩楹，以自屏蔽，不欲当上顾盼。其恬晦如此。琴德尤高，尝著琴静室，往往通夕，妻、子罕见其面。 \\n 庆历末，富文忠公镇青州，会河决商胡，北方大水，流民坌入京东。公劝所抚八州之民出粟以助赈给，各因坊村择寺庙及公私空舍，又因山崖为窟室，以处流离。择寓居官无职事者，各给以俸，即民所赘聚，籍而受券，以时给之。器物薪刍，无不完具。不幸死者，为丛冢收瘗，自为文遣使祭之。明年夏大稔，计其道里资遣还业。八州之间所活者，无虑五十余万人。其募为兵者又万余人。仁宗嘉之，拜公礼部侍郎，公曰：“恤灾赈乏，臣之职也。”卒辞不受。 \\n 嘉祐中，仁宗已不豫，久不御殿，虽宰臣亦不得见。富文忠公求入视疾，内侍以公未有诏旨，止之。公叱之曰：“安有宰相一日不见天子！”遂趋入见。因乞监侍祈祷，留宿殿中。自是，事无巨细，皆白执政而后行，上下晏然。 \\n 司马温公忠厚正直出于天性，终始一节，故得天下之望。居洛十五年，天下之人日望以为相。神宗上仙，公赴阙哭临，卫士见公，皆以手加额曰“司马相公”也。民遮道曰：“无归洛，留相天子，活百姓。”所在数千人观之。公惧，径归。诏除知陈州，过阙，留拜门下侍郎，遂为左仆射。及薨，京师民刻画其像，家置一本，四方争购之，画工有致富者。公之功德为民爱如此。 \\n 孔公道辅以刚毅直谅名闻天下。知谏院日，请明肃太后归政天子；为中丞日，谏废郭后。其后知兖州日，近臣献诗百篇者，执政请除龙图阁直学士，仁宗曰：“是诗虽多，不如孔某一言。”乃以公为龙图阁直学士。 \\n 祥符中，天下大蝗。近臣得死蝗于野以献，宰臣将率百官称贺，王魏公旦独执不可。数日，方朝，飞蝗蔽天，真宗叹曰：“使百官将贺而蝗遽至，岂不为天下笑耶？” \\n 张忠定公咏知通进银台司，并州有军校笞他部卒至死，狱具，奏上。法官谓非所部，当如凡人。公执奏之曰：“并接羌、胡，兵数十万，一旦因一卒法死一校，卒有轻所部之心，且生事，不若杖遣，于权宜为便。”上如法官议。不数日，并卒怨本校，白昼五六辈提刀趋喧，争前刺校，心胃狼籍尸下，遂窜去。朝廷方以公向所执为是。 \\n 忠定公为御史中丞，一日于行香所，宰相张齐贤呼参知政事温仲舒为乡弟，及他语尤鄙。钱希白所撰公志曰“弹执政之事失辞”者，此也。公以非所宜言，失大臣体，遂弹奏之。齐贤深以为恨。后于上前短公曰：“张咏本无文，凡有章奏，皆婚家王禹偁代为之。”禹偁前在翰林，作齐贤罢相麻词，其辞丑诋。及再入中书，禹偁亦再知制诰，故两中伤之。公闻，自辨曰：“臣苦心文学，缙绅莫不知，今齐贤以臣假手于人，是掩上之明，诬臣之非罪也。”上曰：“卿平生著述几多？可进来。”公遂以所著进。上阅于龙图阁，未竟，赐坐，曰：“今日暑甚。”顾黄门于御几取常所执红绡金龙扇赐公，且称文善。公起，再拜，乃纳扇于几。上曰：“便以赐卿，美今日献文事也。” \\n 忠定公后自金陵入，苦脑疽，未朝见，御史阁门累有奏，上宽其告，俾养疾。公恨不得面陈所怀，乃抗论“近年以来，虚国家帑藏，竭生民膏血，以奉无用之土木，皆丁谓、王钦若启上侈心之所为也，不诛死无以谢天下。”章三上，不报。出知陈州。 \\n 孙明复先生退居太山之阳，枯槁憔悴，鬓发皓白，著《春秋尊王发微》十五篇，为《春秋》学者，未有过之者也。故相李文定公守兖，就见之，叹曰：“先生年五十，一室独居，谁事左右？不幸风雨饮食生疾奈何！吾弟之女甚贤，可以奉先生箕帚。”先生固辞，文定公曰：“吾女不妻先生，不过为一官人妻。先生德高天下，幸婿李氏，荣贵莫大于此。”先生曰：“宰相女不以妻公侯贵戚，而固以嫁山谷衰老、藜霍不充之人，相国之贤，古无有也，予不可不成相国之贤！”遂妻之。其女亦甘淡薄，事先生以尽妇道，当时士大夫莫不贤之。 \\n  \\n  \\n  \\n 　 \\n  \\n  \\n  \\n  "}
{"章节": "卷第三", "正文": "　 \\n 渑水燕谈录 \\n  \\n  \\n   \\n  \\n  \\n  \\n  \\n  \\n 卷第三卷第三 \\n  \\n  \\n  \\n 知人　凡四事 \\n 希夷先生陈抟语人祸福合若符契。王世则与韩见素、赵谏同诣先生，世则伪为仆，拜于堂下。先生笑之曰：“侮人者，自侮也。”揖世则坐于诸坐之右：“将来科名，君为首，冠诸君之次，正如此会。”明年，世则举进士第一，余如坐次。 \\n 河东柳先生开以高文苦学为世宗师，后进经其题品者，翕然名重于世。尝有诗赠诸进士，曰：“今年举进士，必谁登高第？孙何及孙仅，外复有丁谓。”未几，何、仅连榜状元，谓亦中甲科。先生之知人也如此。 \\n 孙何、孙仅学行文辞倾动场屋。何既为状元，王黄州览仅文编，书其后曰：“明年再就尧阶试，应被人呼小状元。”后榜仅果为第一。黄州复以诗寄之云：“病中何幸忽开颜，记得诗称小状元。粉壁乍悬龙虎榜，锦标终属鹡鸰原。”并寄何诗曰：“惟爱君家棣华榜，登科记上并龙头。”潘逍遥亦有诗曰：“归来遍检登科记，未见连年放弟兄。”而陈尧叟、尧咨兄弟亦前后相继为状元，士林皆以为盛事。 \\n 庆历二年，仁宗用范文正公参知政事，韩魏公、富韩公为枢密副使，天下人心莫不欢快。徂徕先生石守道作《圣德》诗曰：“惟仲淹弼，一夔一高。”又曰：“琦器魁磊，岂视扂楔，可属大事，重厚如勃。”其后富、范为宋之名臣，而魏公定策两朝，措天下于太山之安，人始叹先生之知人也。 \\n 奇节　凡十三事 \\n 国初，御史中丞刘温叟博学纯厚，动必由礼。父讳岳，温叟终身不听丝竹。尝令子和药，有天灵盖，温叟见之，亟令致奠埋于郊。五代士人鲜蹈礼义，独温叟笃行，为世所推。 \\n 端拱初，太宗诏访天下高年。前青州录事参军麻希梦年九十余，居临淄，召至阙下，延见便殿，赐坐。语极从容，询及人间利害，对之尤详，多蒙听纳。它日，访以养生之理，对曰：“臣无他术，惟少寡情Q欲Y，节声色，薄滋味，故得至此。”诏以为尚书工部郎中致仕，赐金紫。工部好学，善训子孙。子景孙，兴国中登进士甲科。孙温其、温舒，祥符中相继登进士第，为天下第三人，衣冠以为盛事，而天下称麻氏教子有法。予祖母长安县君，工部孙也，故闻之详。 \\n 赵邻几好学善著述，太宗擢知制诰，逾月，卒。子东之亦有文才，前以职事死塞下。家极贫，三女皆幼，无田以养，无宅以居。仆有赵延嗣者，久事舍人，义不忍去，竭力营衣食以给之，虽劳苦不避。如是者十余年，三女皆长，延嗣未尝见其面。至京师访舍人之旧，谋嫁三女。见宋翰林白、杨侍郎徽之，发声大哭，具道所以。二公惊谢曰：“吾被衣冠，且与舍人友，而不能恤舍人之孤，不迨汝远矣。”即迎三女归京师，求良士嫁之。三女皆有归，延嗣乃去。徂徕先生石守道为之传，以厉天下云。 \\n 徂徕先生石守道，少以进士登甲科，好为古文章。虽在下位，不忘天下之忧，其言以排斥佛老，诛贬奸邪为己任。庆历中，天子罢二相，进用韩魏公、富韩公、范文正公，增置谏官，锐意求治。先生喜曰：“吾官为博士，雅颂，吾职也。”乃作《庆历圣德》诗五百言，所以别白邪正甚详。太山孙明复见之曰：“子祸起矣！”由是谤论喧然，奸人嫉妒，相与挤之，欲其死而后已。不幸先生病卒。有以媾祸中伤大臣者，指先生之起事曰：“石某诈死，北走胡矣。”请斫棺以验。朝廷知其诬，不发棺。欧阳文忠公哭先生以诗曰：“当子病方革，谤辞正腾喧。众人皆欲杀，圣主独保全。已埋犹不信，仅免斫其棺。”先生没后，妻子流落寒饿，魏公分俸买田以给之。所谓大臣，乃先生尝荐于朝者；奸人，即先生诗所斥者也。元祐中，执政荐先生之直，即诏官其子。 \\n 王沂公当轴，以厚重镇天下，尤抑奔竞。张师德久次馆阁，博学有时望，而不事造请，最为鲁肃简公所知。一日，中书议除知制诰者，鲁盛称张才德，沂公以未识为辞。鲁密讽张见沂公，张辞不往。鲁屡讽之，张重违鲁意，始缘职事一往。沂公辞不见，张大悔恨。他日中书复议，鲁无以易张，曰：“向已为公言之矣。”沂公曰：“张君器识行义，足以为此，然尚有请谒耳。”逾年，方命掌诰。沂公之取人如此，故当时士大夫务以冲晦自养焉。 \\n 庆历中，张宗诲以秘书监致仕，居洛阳。一日，谒留守，其子庚言：“唐贺监知章以道士服归会稽，明皇赐以鉴湖。今洛中嵩、少佳景虽非朝廷所赐，大人可衣羽服优游其间，何必事请谒？”宗诲曰：“吾作白头老监枕书而眠，何必学贺老作道士服邪？”时以为名言。宗诲，英公齐贤子。 \\n 曹州于令仪者，市井人也。长厚不忤物，晚年家颇丰富。一夕，盗入其家，诸子擒之，乃邻子也。令仪曰：“汝素寡悔，何苦而为盗邪？”曰：“迫于贫耳。”问其所欲。曰：“得十千足以衣食。”如其欲与之。既去，复呼之，盗大恐。谓曰：“汝贫甚，夜负十千以归，恐为人所诘。”留之，至明使去。盗大感愧，卒为良民。乡里称君为善士。君择子侄之秀者，起学室，延名儒以掖之。子伋，侄杰、仿，举进士第，今为曹南令族。 \\n 丹阳顾方，笃行君子也。皇祐末，登进士第，再调明州象山县令。视事之初，召邑中父老，询问民间利害及境内士民之善恶。善者访而亲劝之，使勿怠；恶者喻而戒之，使自修。又建学舍，率其子弟之秀者教之。暇日亲为讲说，掖诱使进于善。逾年，民大化服。俄而病，邑民相率出钱诣塔庙祈祷者数千百人，为脔股者十三人。方竟不起。百里之内，号泣思慕，如失父母。与立祠，以岁时祀方。余观近世为县者，类以簿书期会为急务，鲜有能及教化者，而方独以仁义教治其民，使民知爱慕如此。丹阳钱君倚、毗陵胡完夫皆为方记其事而刻石祠中，士大夫以诗颂遗美者不可胜纪。顾予贱，不得列其事于史官，传为循吏，每以为恨。 \\n 胡文恭公宿平生守道，不以进退为意，在文馆二十余年，每语后进曰：“富贵贫贱，莫不有命，士人当修身俟时，无为造物者所嗤。”世以为名言。 \\n 近年士大夫多修佛学，往往作为偈颂，以发明禅理。独司马温公患之，尝为《解禅偈》六篇云：“文中子以佛为西方圣人，信如文中子之言，则佛之心可知已。今之言禅者好为隐语以相迷，大言以相胜，使学之者伥伥然益入于迷妄，故予广文中子之言而解之，作《解禅偈》六首。若其果然，虽中国可行矣，何必西方；若其不然，则非予之所知也。”“忿怒如烈火，利欲如铦锋。终朝长戚戚，是名阿鼻狱。”“颜回甘陋巷，孟轲安自然。富贵如浮云，是名极乐国。”“孝悌通神明，忠信行蛮貊。积善来百祥，是名作因果。”“仁人之安宅，义人之正路。行之诚且久，是名不坏身。”“道德修一身，功德被万物。为贤为大圣，是名菩萨佛。”“言为百世师，行为天下法。久久不可掩，是名光明藏。” \\n 山阳徐积仲车博学志行，父石少亡，积终身不登山，行遇石必避之。尝冒暑道遇奔丧者，辍马以遗之，徒行还家。憩户外，风乘之，得聋疾，年仅四十，勉从母命作诗赋，一举登进士第。久之，丧母，哀毁过人，乡里化之。葬母，助葬者数千人。 \\n 河东先生柳仲涂少时纵饮酒肆，坐侧有书生，接语，乃以贫未葬父母，将谒魏守王公祜，求资以给襄事。先生问所费几何。曰：“得钱二十万可矣。”先生曰：“姑就舍，吾且为子营之。”罄其资，得白金百两，钱数万，遗之。议者以郭代公之义，不能远过。 \\n 刘温叟以德义世其家，当时推服。为御史中丞，家极贫。时太宗尹京，知其贫，致五百千以赠温叟。温叟拜受，以大匮封贮御史之西廊。或有诘之者，曰：“晋王身为京尹，兄为天子，拒之则失敬；吾方为御史，受而用之，则何以清流品也。”初，温叟之生也，其父岳曰：“吾老矣，他无所欲，但冀世治民和，与此儿皆为温洛之叟，耕钓烟月，酣咏太平之化足矣。”温叟忆父语，遂以为名云耳。 \\n  \\n  \\n  \\n 　 \\n  \\n  \\n  \\n  "}
{"章节": "卷第四", "正文": "　 \\n 渑水燕谈录 \\n  \\n  \\n   \\n  \\n  \\n  \\n  \\n  \\n 卷第四卷第四 \\n  \\n  \\n  \\n 忠孝　凡十五事 \\n 咸平中，契丹举国入寇，南至淄、青。淄川小郡，城垒不完，刺史吏民皆欲弃城奔于南山，兵马监押张蕴按剑厉声曰：“奈何去城隍，委府库？大众一溃，更相剿夺，狄未至而吾已残矣。刺史若出，吾当斩以徇。”由是无敢动者。后君为环州马岭镇监押，虽处穷塞，犹建孔子祠，刻石为之记。庆历中，范文正公过其地，书其碑阴以美之。其子揆、掞，以文学才行有名于世，皆登侍从。 \\n 铅山刘辉俊美有辞学。嘉祐中，连冠国庠及天府进士。四年，崇政殿试又为天下第一，得大理评事，签书建康军判官。丧其祖母，乞解官以嫡孙承重服。国朝有诸叔而嫡孙承重服者，自辉始。辉哀族人之不能为生者，买田数百亩以养之。四方之人从辉学者甚众，乃择山溪胜处处之。县大夫易其里曰义荣社，名其馆曰义荣斋。未终丧而卒，士大夫惜之。初，范文正公、吴文肃公皆有志置义田，及后登二府，禄赐丰厚，方能成其志。而辉于初仕，家无余资，能力为之，今士君子尤以为难。 \\n 冯守信仕真宗为步军指挥使。会郊礼，其弟欲以其子为守信之子冒取高荫，守信曰：“吾自行伍，主上拔擢至此，每愧无以报称，奈何欺之邪？”是岁，己子无所荫，以明于弟无所爱。 \\n 孙公道辅祥符中进士及第，补宁州推官。道士治真武像，有蛇数出像前，人以为神。州将率其属往拜之，蛇果出，公即举笏击杀之，众大惊服。徂徕先生石守道尝为公《击蛇笏铭》。 \\n 自唐末用兵，文臣给、舍以上，武臣刺史以上丧父母者，急于国事，以义断哀，往往以墨縗从事。既辍哀，则莅事如故，号曰起复。国朝袭唐制不改，论者以时无金革，士大夫解官终制可也。 \\n 庆历中，田元均帅秦凤，丧其父，奏乞解官终丧。仁宗累降手诏，又遣中使勉谕。元均既葬，托边事求见上，曰：“陛下以孝治天下，方边隅无事，而区区犬马之心不得自从。”因泣下。上视其貌瘠，乃许终丧。其后，富公以宰相丁母忧，仁宗诏数下，竟终丧乃起。盖大臣终丧自二公始。 \\n 范文正公轻财好施，尤厚于族人。既贵，于姑苏近郭买良田数千亩，为义庄，以养群从之贫者。择族人长而贤者一人主其出纳，人日食米一升，岁衣缣一匹，嫁娶丧葬皆有赡给。聚族人仅百口。公殁逾四十年，子孙贤令，至今奉公之法，不敢废弛。 \\n 寇莱公秉政，丁谓初为参知政事，尝会食中书，羹污莱公须，谓为公拂之。公曰：“君为参政大臣而为宰相拂须耶！”谓大愧。及章圣倦政，谓迎合太后，建临朝之策。莱公言太子德足以任天下事，极言谓奸邪，不可辅幼主。明日，谓党飞语中公。罢相，贬雷州司户。其后范文正公作《药石》诗，言公诬。存道先生贾罔奏谏书云：“谓既窜逐，宜还公，以辨忠邪。”天圣初，移衡州司马，而公前死贬所。寻复官爵，赐谥忠愍。景祐初，上知公忠鲠，诏学士与公撰碑，上亲篆额曰“旌忠之碑”。 \\n 皇祐四年五月，侬智高寇二广，诸郡皆弃城避贼，独赞善大夫知康州赵师旦、太子中舍知封州曹觐城守死。方贼之至康州也，赞善阅兵，得羸兵二百余人，扼战，斩贼数十人。明日，兵尽城破，诟贼，贼度不可屈，害之。时方暑，越三日，尸不可视，独姿色如生。初，夫人王氏避贼，女生始三日，弃之草间，信宿回视，无苦，人以谓忠义之感。贼平，朝廷赠光禄少卿，而康民立祠以祀。丞相王荆公志其葬，博士梅圣俞表其墓尤悉。所弃女，予子采妇也。 \\n 庆历末，妖贼王则盗据贝州。贾魏公镇北门，仓卒遣将，引兵环城，未有破贼之计，公日夜忧思。有指使马遂者白公曰：“坚城深池，不可力取。愿得公一言，入城杀元凶，余党可说而下也。”公壮其言，遣行，丁宁祝之曰：“壮士立功，在此行也。”遂至城下，浮渡濠，叫呼，守城者垂匹练缒身以上。见贼隅坐，为陈朝廷恩信：“尔能束身出城，公为尔请于朝，亦不失富贵；若守迷自固，天子遣一将提兵数千，不日城下，血膏战地，肉饱犬彘，悔无及矣。”辞尤激切，贼不答。遂度终不能听，遂急击，贼仆地，扼其喉几死。左右兵至，遂被杀，闻者莫不义之。是时翰林郑毅夫方客魏，为之作传。 \\n 荣州张昭及刚毅不畏强御，故为栎杨主簿，陈尧咨庄仆恃势干县政，输赋不以时，昭及捕而杖之。尧咨闻而叹曰：“张子一主簿而能如此，它日当荐为御史。”使人召之，昭及竟不往也。 \\n 唐贞元中调卒戍边，河中府永乐县民姚栖云之父语其兄曰：“兄嗣未立，无往。某幸已有子，请代兄行。”遂战没塞上。时栖云方三岁，故其母再嫁。栖云鞠于伯母，如事其母。伯母亡，栖云葬之。又招魂葬其父，庐于墓次，终身哀慕不衰。县令苏辙以俸钱买地开阡刻石表之。河中尹浑瑊上其事，诏加优赐，旌表其乡曰孝悌，社曰义节，里曰爱敬。栖云生岳，岳生君儒，君儒生师正。自岳至师正，仍世庐墓。五世孙厚，六世孙雅，七世孙文，八世孙敬真，九世孙直，十世孙宗明。庆历初，本府奏：“自栖云十世同居，显有孝行。”仁宗诏赐旌表，复其徭役。十一世孙用和，十二世孙士明，十三世孙德。自宗明至德又三世，自庆历至今又五十余年，而其家孝友如故。姚氏世为农，无为学者，家不甚富，田数十顷，族聚百余口，子孙躬耕农桑，仅能给衣食，历三百余年，无一人辞异者。经唐末、五代兵戈乱离，子孙保守坟墓，骨肉不相离散，求之天下，未或有也。永乐、熙宁初，并隶河东。余元祐中知河东，以状列于府，乞特赐敷奏，下其事史官，重加旌表，特免户徭钱，以旌孝义，以厉风俗。以状上尚书，不报。 \\n 郓州须城县杨村民张诚者，其家自绾至诚，六代同居，凡一百一十七口，内外无闲言，衣裳无常主。旦日，家长坐堂上，率子弟而分职事，无不勤。张氏世为农者，不读书，耕田捕鱼为业，无蓄积，而能人人孝悌友顺，六世几二百年，百口无一口小异，亦可尚也。 \\n 曹修古明道初为御史知杂，上书乞庄献太后还政，谪守兴化军，暴疾，终于官。家贫，死之日无衣以敛。郡之僚属若吏民之贤者，莫不号慕叹息，相与出钱帛数十万赙其家。曹女始笄，泣语其母曰：“先人忠节名闻天下，不幸以直言谪死，且‘君子不家于丧’，安可受以凂我先人之全德哉！”哭不已，谢而遣之。吏民固乞，卒不受一钱，其纯孝高尚如此。曹，建安人，四御史之一也。 \\n 资州资阳县支渐熙宁中丧母，既葬，庐墓，日三时号泣，肘行膝步，负土成坟。有双白雀徘徊松叶上。明年，有驯鹿助渐上土。又有异乌，一目如丹，每渐哭，乌亦悲鸣。夜有二狸环呼坟侧，如巡警状。久之，有群乌翔集，中有一白乌，独日至。又有五色雀万余，随渐行哭，七日而去。渐年七十，每号恸，哭泣如雨，日食脱粟，不盥手洗足，所衣苴麻碎烂不易，须发蓬乱，久皆断落，见者为之凄怆。邻舍句氏子，自娶，弃其父母，观渐至行，因大愧感，迎其亲，供奉不怠。后年八十余，与其妻王氏皆康宁。渐白发再黑，四齿已脱复生，步行轻捷，饮食如少年，人以为至孝之感。神宗诏赐渐粟帛，付之史官。元祐八年，范祖禹奏乞优与旌奖，以劝孝悌，诏以为资州助教。 \\n 才识　凡十三事 \\n 卢朱崖父亿性俭素，恬于荣进。以少府监告老归洛中，以棋酒自放，不亲俗事。及多逊参大政，服玩渐侈，亿叹而泣曰：“家本寒素，今富贵骤至，不知税驾地矣！”其后多逊果败。士大夫高其先识也。 \\n 刘少逸少有俊才，年十三，端拱二年中礼选。及御试，诗赋外别召升殿，赐御题，赋诗数首，皆有旨意，授校书郎，令于三馆读书。故王元之爱其少俊，而赠之诗曰：“待学韩退之，矜夸李长吉。” \\n 胡旦少有俊才，尚气凌物，尝语人曰：“应举不作状元，仕宦不作宰相，乃虚生也。”随计之秋，郡守坐中闻雁，旦赋诗曰：“明年春色里，领取一行归。”人皆壮其言。明年果魁天下。终以俊才忤物，不登显位而卒。 \\n 胡旦文辞敏丽，见推一时，晚年病目，闭门闲居。一日，史馆共议作一贵侯传，其人少贱，尝屠豕猪。史官以为讳之即非实录，书之即难为辞，相与见旦。旦曰：“何不曰‘某少，尝操刀以割，示有宰天下之志’。”莫不叹服。 \\n 天圣末，欧阳文忠公文章三冠多士，国学补试国学解，礼部奏登甲科。为西京留守推官，府尹钱思公、通判谢希深皆当世伟人，待公优异。公与尹师鲁、梅圣俞、杨子聪、张太素、张尧夫、王几道为七友，以文章道义相切劘。率尝赋诗饮酒，间以谈戏，相得尤乐。凡洛中山水园庭、塔庙佳处，莫不游览。思公恐其废职事，欲因微戒之。一日府会，语及寇莱公，思公曰：“诸君知莱公所以取祸否？由晚节奢纵、宴饮过度耳。”文忠遽曰：“宴饮小过，不足以招祸；莱公之责，由老不知退尔。”坐客为之耸然，时思公年已七十。 \\n 苏子美有逸才，词气俊伟，飘然有超世之格。庆历中，监奏邸，承旧例以拆卖故纸钱祠神，因以其余享宾客。言事者欲因子美以累一二大臣，弹击甚急。宦者操文符捕人送狱，皆一时名士。都下为之纷骇，左右无敢救解者，独韩魏公从容言于仁宗曰：“舜钦一醉饱之过，止可薄治之，何至如此？”帝悔见于色。魏公之仁厚爱贤，实可尚矣。 \\n 明道末，天下蝗旱。知通州吴遵路乘民未饥，募富者，得钱万贯，分遣衙校航海籴米于苏、秀，使物价不增。又使民采薪刍，官为收买，以其直籴官米。至冬，大雪寒，即以元价易薪刍与民，官不伤财，民且蒙利。又建茅屋百间以处流民，捐俸钱置办盐蔬，日与茶饭参俵，有疾者给药以理之，其愿归者，具舟续食，还之本土。是岁，诸郡率多转死，惟通民安堵，不知其凶岁也。故其民爱之若父母。明年，范文正公安抚淮、浙，上公绩状，颁下诸郡。熙宁中，予官于通，距公之治逾四十年，犹咏诵未已。 \\n 康定中，河西用兵，石曼卿与安道奉使河东。既行，安道昼访夕思，所至郡县，考图籍，见守令，按视民兵、刍粟、山川、道路，莫不究尽利害，尚虑未足以副朝廷眷使之意。而曼卿饮酒吟诗若不为意者。一日，安道曰：“朝廷不以遵路不才，得与曼卿并命。今一道兵马粮喂虽已留意，而窃惧愚不能烛事。以曼卿之才，如略加之意，则事无遗举矣。”曼卿笑曰：“国家大事，安敢忽邪？延年已熟计之矣。”因徐举将兵之勇怯，刍粮之多寡，山川之险易，道路之通塞，纤悉具备，如宿所经虑者。安道乃大惊服，以为天下之奇才，且叹其不可及也。 \\n 眉山苏洵少不喜学，壮岁犹不知书。年二十七始发愤读书。举进士，又举茂才，皆不中。曰：“此未足为吾学也。”焚其文，闭户读书，五六年，乃大究六经、百家书说。嘉祐初，与二子轼、辙至京师，欧阳文忠公献其书于朝，士大夫争传其文，二子举进士亦皆在高等，于是父子名动京师。而苏氏文章擅天下，目其文曰三苏，盖洵为老苏，轼为大苏，辙为小苏也。 \\n 邵迎，高邮人，博学强记，文章清丽而尤长于诗，为人恭俭孝友，颇精法律，长于吏事，而清羸多病，尫然不能胜其衣。平生奇蹇不偶，登进士十余年，而官止州县。穷死无嗣，其妻苦于饥寒。苏子瞻哀君之不幸，集其文为之引，以为“原宪之贫，颜回之短命，扬雄之无子，冯衍之不遇，皇甫士安之笃疾，彼遇其一人犹哀悼，而君兼之，非命也哉！”天道与善，予于此疑焉。 \\n 子瞻文章议论独出当世，风格高迈，真谪仙人也。至于书画，亦皆精绝。故其简笔才落手，即为人藏去。有得真迹者，重于珠玉。子瞻虽才行高世而遇人温厚，有片善可取者，辄与之倾尽城府，论辨唱酬，间以谈谑，以是尤为士大夫所爱。间遭佥人媒孽，谪居黄州。有陈处士者，携纸笔求书于子瞻，会客方鼓琴，遂书曰：“或对一贵人弹琴者，天阴声不发，贵人怪之，曰：‘岂弦慢邪？’对曰：‘弦也不慢。’”子瞻之清谈善谑，皆此类也。 \\n 翰林沈公遘为京尹，敏于政事，号称严明。平时治开封府者，晨时视事，至暮不能已，甚者或废饮食。及公尹府，旦昼决事，日中则府无留人，出谢宾客，从容谈燕。人皆怪其日有余力，而翕然以称治。 \\n 太子中舍于焘彭年青州寿光人，博学能为文，喜言兵。富文忠公、丁文简公荐堪将领，以为武学教授。庆历中，元昊数寇边，北虏乘衅聚兵来求关南地。丞相吕文靖公召彭年计之，彭年云：“夷狄不可校义理，今幸岁德在我，为主者胜。宜治西北行宫，若将亲征者，以压其谋。”乃以大名府为北都。未几，西戎请盟，虏亦通好。吕丞相称之，彭年谢不复见。庆历末，仁宗春秋高，皇嗣未立，登州岠嵎山数震，郡以言。彭年上疏曰：“岠嵎极东方，殆东朝未建，人心摇动之象。宜早定储，以安天下之心。”且言宜以齐为节度。逮英宗入继，乃由齐邸，遂为兴德军。人以先识称之。 \\n 高逸　凡二十二事 \\n 镇阳道士澄隐博学多识，道行精洁。太祖北征召见，时年已九十，而形气不衰。帝欲留建隆观，隐曰：“帝都纷华，非野人之所宜处。”上访以养生之术，隐曰：“养生之法，不过清心练气耳。帝王之道则异于此，老子曰：‘我无为而民自化，我无欲而民自正。’轩辕、帝尧享国延年，率由此道。”帝尤嘉之，赐以茶币。 \\n 王昭素先生，酸枣县人，博学通《九经》，尤长于《易》，作《易论》二十三篇，学者称之。李穆荐之太祖，召见。年八十，貌不衰。太祖问：“何不求仕，致相见之晚？”对曰：“草野陋儒，无补圣化。”赐坐，讲《易》。帝嘉之，以为国子博士。逾月，赐茶药遣还。先生善摄养，年九十方卒。 \\n 陈抟，周世宗常召见，赐号白云先生。太平兴国初，召赴阙，太宗赐御诗云：“曾向前朝出白云，后来消息杳无闻。如今若肯随征召，总把三峰乞与君。”先生服华阳巾，草屦垂绦，以宾礼见，赐坐。上方欲征河东，先生谏止，会军已兴，令寝于御园。兵还，果无功。百余日方起，恩礼特异，赐号希夷，屡与之属和。久之，辞归，进诗以见志云：“草泽吾皇诏，图南抟姓陈。三峰千载客，四海一闲人。世态从来薄，诗情自得真。乞全麋鹿性，何处不称臣。”上知不可留，赐宴便殿，宰相两禁傅坐，为诗以宠其归。 \\n 王昭素先生素纯直，入市买物随所索偿其直，不复商较。或曰：“市井徒例高其价以邀利，非实直也。”先生曰：“彼肯欺我邪？”给之不疑。自是，市人相戒：王先生市物，率以实告，无敢绐之者。 \\n 田征君诰，字象宜，笃学好文，理致高古。尝学诗于希夷先生，先生以《诗评》授之，故诗尤清丽。平居寡薄，志在经世。太祖建国，思得异人，诏诣公车，会遭父母丧。久之，东游过濮，止王元之舍。元之贻书勉进其道。会大河决溢，君推明鲧、禹之所治，著《禹元经》三卷，将上之，不果。已而得水树于济南明水，将隐居焉，故致书徐常侍铉，质其去就。铉答曰：“负鼎叩角，顾庐筑岩，各由其时。不失其道，在我而已，何常之有？”遂决高蹈之志，发《易》筮之，遇《睽》，因自号睽叟。从学者常数百人，宋维翰、许衮最其高弟。二子登朝，盛称其师。淳化中，韩丕言于天子，召君赴阙，诏书及门而卒。其后文多散坠。皇祐中，济南翟书耽伯裒其遗逸，得四十八篇，析为三卷，又次其出处，为《睽叟别传》云。 \\n 景德中，种放赐号先生，暂还嵩山。真宗置酒资政殿饯放，侍臣当直者四人预。时所司不宿具，皆相顾不敢坐，上乃亲定位次：翰林学士晁迥西向，资政殿学士王钦若东向，知制诰朱巽西向，次迥，待制戚纶东向，次钦若，放北面对上，特示客礼。酒半，上赋七言诗一章赐放和，侍臣皆赋。士大夫荣之。 \\n 孙宣公奭以太子少傅致仕，居于郓。一日，置宴御诗厅，仁宗尝赐诗，刻石所居之厅壁上。语客曰：“白傅有言：‘多少朱门锁空宅，主人到老不曾归。’今老夫归矣。”喜动于色。复顾石守道讽《易·离卦》九三爻辞，且曰：“乐以忘忧，自得小人之志；歌而鼓缶，不兴大耋之嗟。”公以醇德奥学劝讲禁中二十余年，晚节勇退，优游里中，终始全德，近世少匹。 \\n 真宗优礼种放，近世少比。一日，登龙图阁，放从行，真宗垂手援放以上，顾近臣曰：“昔明皇优李白，御手调羹；今朕以手援放登阁，厚贤之礼，无愧前代矣。”故蒋永《叔荐放侄孙谦》云：“放早以逸民被遇，章圣有握手登楼之眷。”真宗久欲大用，放固辞乃止。惜夫！ \\n 种放明逸，少举进士不第，希夷先生谓之曰：“此去逢豹则止，他日当出于众人。”初莫谕其意，故放隐于南山豹林谷。真宗召见，宠待非常，拜工部侍郎，皆符其言。放别业在终南山，学行高古，后生从之学者尤众。性颇嗜酒，躬耕种秫以自酿。所居有林泉之胜，尤为幽绝。真宗闻之，遣中使携画工图之。开龙图阁，召辅臣观焉，上叹赏之。其后甘棠魏野郊居有幽趣，帝亦遣人图之，故野有诗云：“幽居帝画看。” \\n 麻先生仲英幼有俊才，七岁能诗，随侍父官鄜州。宋翰林白方谪官鄜畤，闻而召之。坐赋诗十篇，宋大称赏。翌日，宋以浣溪笺、李廷珪墨、诸葛氏笔遗之，乃赠以诗曰：“宣毫歙墨川笺纸，寄与麻家小秀才。七岁能吟天骨异，前生应折桂枝来。”十七，一试礼部归。以二亲既丧，禄不及养，无复仕宦意，退居临淄辨士里别墅。久而记览该洽，行义高洁，乡党化服。邻里有争讼者，不决于有司而听先生辨之。虽凶年，盗不入其家。富韩公、文潞公守青，皆尝致书币。庞庄敏公出镇，遣其子奉书召至府中，礼之极厚，屡以诗贻之，荐其行义于朝。诏以为国子四门助教、州学教授。东方学者争师之。卒年九十。先生，予祖母长安县君兄也。或以为宋诗云：“前生已折桂枝来”，即今世不复“折桂”也。先生一试不第，终身罢举，宋诗已谶之矣。 \\n 陕右魏处士野、蒲中李征君渎乃中表也，俱有高节，以吟咏相善。野于东郊凿土室方丈，荫以修竹，泉流其前，曰乐天洞；渎结茅斋中条之阴，曰浮云堂，皆有萧洒之趣。每乘兴相过，赋诗饮酒，累日乃去。一日，渎过野曰：“前夕恍惚若梦中，床下有人曰：‘行到水穷处，未知天尽时。’即正其误曰：‘盍云：坐看云起时。’对曰：‘此浮云安得兴起邪？’渎水命，此必死期，故来访别。”还家，未几卒。 \\n 史延寿，嘉州人，以善相游京师，贵人争延之。视贵贱如一，坐辄箕踞称我，人号曰史不拘，又曰史我。吕文靖公尝邀之，延寿至，怒阍者不开门，批之。阍者曰：“此相公宅，虽侍臣亦就客次。”延寿曰：“彼来者皆有求于相公，我无求，相公自欲见我耳。不开门，我竟还矣。”阍者走白公，开门迎之。延寿挟术以游于世，无心于用舍，故能自重也如此。 \\n 建安黄晞庆历中游京师，高文苦学，为世称重。著书数万言，自号聱隅子。贫有守，不干科举，而貌寝气寒，不自修饰。石守道在太学，率学官生员厚礼币，聘为学正。晞逾垣避之。故欧阳文忠诗曰：“羔雁聘黄晞，晞惊走邻家。”近臣交章荐其道义，诏授京官，将以为国子司业。拜命数日，一夕，暴卒于景德僧舍，士大夫惜之。 \\n 庆历末，杜祁公告老，退居南京，与太子宾客致仕王涣、光禄卿致仕毕世长、兵部郎中、分司朱贯、尚书郎致仕冯平为“五老会”，吟醉相欢，士大夫高之。祁公以故相耆德，尤为天下倾慕。兵部诗云：“九老且无元老贵，莫将西洛一般看。”五人年皆八十余，康宁爽健，相得甚欢，故祁公诗云：“五人四百有余岁，俱称分曹与挂冠。”而毕年最高，时已九十余，故其诗云：“非才最忝预高年。”是时欧阳文忠公留守睢阳，闻而叹慕，借其诗观之。因次韵以谢，卒章云：“闻说优游多唱和，新诗何惜借传看。” \\n 初，欧阳文忠公与赵少师概同在中书，尝约还政后再相会。及告老，赵自南京访文忠公于颍上。文忠公所居之西堂曰“会老”，仍赋诗以志一时盛事。时翰林吕学士公著方牧颍，职兼侍读及龙图，特置酒于堂，宴二公。文忠公亲作口号，有“金马玉堂三学士，清风明月两闲人”之句，天下传之。 \\n 治平初，龙图阁直学士赵公抃镇成都。有张山人者，不知所居，数至李道士舍。一日，语李曰：“白龙图公促治装，行当入觐，且参大政矣。”赵闻而异之，喻李令与俱来。及再至，李邀欲同见公，张固辞曰：“与公相见自有期，今未可也。”李具以告公，公曰：“俟其再至，密令人来白，当屏去导从，潜往见之。”他日又至，李方遣人白公，而张遽求还。留之，不可，曰：“龙图且来矣。”公方命驾，闻其去乃止，益奇之。未几果膺召命，乃参政柄。及出镇青社，熙宁五年，张遗书云：“当来相见。”公大喜，语宾佐曰：“张山人且来矣。”久之，无耗。至秋，公奉诏再领成都，方悟曰：“山人言来，乃吾当往也。”故将行，先寄张诗，有“不同参政初时入，谓吕余庆。也学尚书两度来。谓张乖崖。到日先生应笑我，白头犹自走尘埃”之句。 \\n 富韩公熙宁四年以司空归洛，时年六十八。是年司马端明不拜枢密副使，求判西台，时年五十三。二公安居冲默，不交世务。后十一年，当元丰五年，文潞公留守西京，慕唐白乐天“九老会”，于是悉聚洛中士大夫贤而老自逸者，于韩公第置酒相乐，凡十二人。即又命郑奂图形妙觉僧舍，各赋诗一首，时人呼之曰“洛阳耆英会”，而司马为之序。其相聚也，用洛中旧俗，叙齿不尚官。时韩公年七十九，潞公与司封郎中席汝言皆七十七，朝议大夫王尚恭七十六，太常卿赵丙、秘书监刘几、卫州防御使冯行已皆七十五，天章阁待制楚建中七十三，朝议大夫王慎言七十二，太中大夫张问、龙图阁直学士张焘皆七十，司马六十四。故潞公诗云：“当年尚齿尤多幸，十二人中第二人。”韩公《赠潞公》诗云：“顾我年龄虽第一，在公勋德自无双。”潞公《再答韩公》诗云：“惟公福禄并功德，合是人间第一人。”是时宣徽使王公拱辰年七十，留守大名，贻诗二公，愿预其数，凡十三人也。 \\n 司马温公优游洛中，不屑世务，弃物我，一穷通，自称曰齐物子。元丰中，秋与乐全子访亲洛汭，并辔过韩城，抵登封，憩峻极下院；趋嵩阳，造崇福宫、紫极观；至紫虚谷，寻会善寺；过轘辕，遽达西洛，少留广度寺；历龙门，至伊阳，以访奉先寺，登华严阁，观千佛岩；蹑山径，瞻高公真堂；步潜溪，还宝应，观文、富二公庵，之广化寺，拜汾阳祠；下涉伊水，登香山到白公影堂，诣黄龛院，倚石楼，临八节滩，还伊口。凡所经游，发为咏歌。归叙之，以为《洛游录》，士大夫争传之。 \\n 荆南朱昂博学有清德，晚年以工部侍郎乞骸骨。既得谢，真宗赐坐，宠诏留候秋凉还荆南，故吴淑赠行诗曰：“浴殿夜凉初阁笔，渚宫秋晚得悬车。”比行，赐宴玉津园，侍臣皆赴。坐中，内侍传诏各赋诗饯行，凡四十八篇，独李翰长维诗最奇绝，云：“清朝纳禄犹强健，白首还家正太平。”昂弟协亦退居里中，年皆八十余，时谓“渚宫二疏”。主帅表其闾曰东、西致政坊。昂薨，门人谥曰正裕先生。 \\n 刘孟节先生概，青州寿光人。少师种放。笃古好学，酷嗜山水，而天姿绝俗，与世相龃龉，故久不仕。晚得一名，亦不去为吏。庆历中，朝廷以海上岠嵎山地震逾年不止，遣使访遗逸。安抚使以先生名闻，诏命之官，先生亦不受就。青之南有冶原，昔欧冶子铸剑之地，山奇水清，旁无人烟，丛筠古木，气象幽绝。富韩公之镇青也，知先生久欲居其间，为筑室泉上，为诗并序以饯之曰：“先生已归隐，山东人物空。”且言先生有志于名，不幸无位，不克施于时，著书以见志。谓先生虽隐，其道与日月雷霆相震耀。其后，范文正公、文潞公皆优礼之，欲荐之朝廷，先生恳祈，亦不敢强，以成其高。先生少时，多寓居龙兴僧舍之西轩，往往凭栏静立，怀想世事，吁唏独语，或以手拍栏干。尝有诗曰：“读书误我四十年，几回醉把栏干拍。”司马温公《诗话》所载者是也。 \\n 王樵字肩望，淄川人也。性超逸，深于《老》、《易》，善击剑，有概世之志。庐梓桐山下，称淄右书生，不交尘务。山东贾同、李冠皆尊仰之。咸平中，契丹内寇，举族北俘。潜入虏中访其亲，累年不获，乃归。持诸丧，刻木为亲，葬奂山东，立祠，奉侍终身。太守刘通诣樵，逾垣遁去。其后高弁知州事，范讽为通判，相与就见之。李冠以诗寄之曰：“霜台御史新为郡，棘寺廷评继下车。首谒梓桐王处士，教风从此重诗书。”晚自号赘世翁。为赞，书其门，曰：“书生王樵，薄命寡志，无益于人，道号赘世”。豫卜地为窌，卵名茧室，中垒石榻，刻铭其上曰：“生前投躯，以虞不备；殁后寄魄，以备不虞。”后感疾，即入茧室中，自掩户，乃卒，命以古剑殉葬。著《游边集》二卷、《安边》三策、《说史》十篇，皆已散失。济南李芝为《赘世先生传》，载其事。治平中，淄川僧文幼募资，即其地为茧室，亦起堂祠樵。文幼薄能为诗，精阴阳地理。 \\n 蒲中李渎处士父莹，国初为侍御史，有直声。渎少好学，有高志，长庐中条山下，以泉石吟咏自乐，未尝造州县。真宗祀汾阴，诏赴行在。渎不起，有表称谢云：“十行温诏，初闻丹凤衔来；一片闲心，已被白云留住。”真宗制诗以赐之。时有同郡刘巽，治《三传》，年老博学，躬耕不仕，以讲授为业，真宗亦以一绝赐之。 \\n  \\n  \\n  \\n 　 \\n  \\n  \\n  \\n  "}
{"章节": "卷第五", "正文": "　 \\n 渑水燕谈录 \\n  \\n  \\n   \\n  \\n  \\n  \\n  \\n  \\n 卷第五卷第五 \\n  \\n  \\n  \\n 官制　凡二十七事 \\n 唐以中官为枢密使，与中尉谓之“内贵”。梁为崇政院使。后唐旧有带相印者，分东、西二院。晋废。国初复置，与中书为二府，亦名二院，但行东院印耳。其后除授不常。以检校官充使不带正官自赵普始，带节钺自曹彬始，签书院事自石熙载始，文资正官充使亦自熙载始，知院自张士逊始，以文臣知院兼使相自王钦若始，签书兼藩镇自曹玮始。今官制复古，而枢密之职如旧，与三省长官通谓之执政矣。 \\n 唐末始分度支、盐铁、户部，专领财赋；唐明宗始号三司，总以一使；本朝或曰判三司，或曰权判，或曰点检三司。开宝中，以参知政事二人点检三司，既而更用宰相为提举。兴国中，分二使同判三司。逾年，复析为三使。淳化中，又合为三司，而又以天下为十道，二京为左、右计，置二计使，分判十道。别命三司总计使判左、右计事，三司如故。咸平末，三司各置副使，其官轻，则曰发遣，迄元丰初不废。今悉归尚书省。 \\n 五代以来，诸州马步军院虞候以衙校为之，太祖虑其任私，高下其手，乃置司寇参军，以进士、《九经》及第人充之。河东柳开先生初及第，为宋州司寇参军。后又改曰司理参军。至今俚俗犹以司理院为马步院。 \\n 建隆中，择才能之士出宰大邑。大理正祁奚知大名府馆陶县，监察御史王祜知魏县，选朝官知县自此始。太祖重县令之任至矣。 \\n 国朝，孔子之后率袭封文宣公。至和中，祖择之言：“文宣，圣谥号，后嗣不当以为封爵。”下学士院更定美称，仍改封其四十九代孙宗愿为衍圣公。元祐初，孔宗翰言：“先圣之后，世袭封爵以奉祠事。末流不竞，或领官他州，至有公爵为县尉廷参州守者。”下至庙户减耗，祠宇隳隤，公悉条具以闻。愿下所司，讲究废堕，增锡土田，别异世俗之人，使天下知朝廷尊崇孔子之意。诏改衍圣公为奉圣公，承爵者即除寄禄官，不领他职。其考迁改，所给廪俸并视在官。给田亩，赐监书，置学官以训其子弟。 \\n 故事，亲王女皆封郡、县主。赵普以元勋，诸女封郡主，高怀德二女特封县主，当时礼官不言其失，谏官不言其非，此典礼之误也。 \\n 国初赵普为相，朝廷欲用薛居正、吕余庆同政事而不欲令与普齐，难其名号。诏问，陶谷曰：“唐有参知政事、知枢务，下宰相一等。”故以命居正等参知政事，然不押班，不知印。案唐裴寂以仆射参知政事，郭待举以资任浅，于中书、门下同受承进止平章事，然则平章下于参政，谷乃以为参政下宰相一等，失之远矣。其后因之不改，迨官制更革始罢。 \\n 国初，州郡自置邸吏散在都下，外州将吏不乐久居京师，又符移行下率多稽迟，或漏泄机事。太平兴国初，起居郎何保枢奏置钤辖诸道都进奏院以革其弊，人给铜朱记一纽。院即石熙载旧第也。起居，王沂公外祖，而予妻曾祖父也。 \\n 国初，江、淮、湖、浙上供军粮岁无定数。景德中，发运使李溥奏立年额，诏岁以六百万斛为定，有灾即申乞减数。至今以为常。 \\n 国初，令民田七顷纳牛皮一张、角一对、筋四两。建隆中，令供纳价钱一贯五百文，税额中牛皮钱是也。 \\n 国初，南郊青城，久占民土，妨其耕稼。又其中暖殿止是构木结彩，至尊所御，非所以备不虞。天圣中，魏余庆上言：“乞优给价直，收买民田，除放租赋，为瓦殿七间。”依奏。 \\n 升朝官每岁诞辰、端午、初冬赐时服，止于单袍。太祖讶方冬犹赐单衣，命易以夹服。自是，士大夫公服冬则用夹。 \\n 前朝宰相朝罢赐坐，凡军国大事参议之，从容赐茶而退，所谓坐而论道也。其他事无小大，一用熟状拟进，入上亲批。可其奏，印以御宝，谓之印画。降出，宰相奉行。国初，范质等在相位，自以前朝旧臣，乃具札子，面取进止，退，各执所得旨，同列连书以记之。自此奏覆浸多，而赐茶之礼亦寝，无复坐论也。 \\n 王元之尝请宰相于政事堂、枢密于都堂同时见客，不许本厅私接。议者以为是疑大臣以私也，遂寝。或以元之所请为当，但难其率宰相于政事堂共见耳。其后二府乞以朝退时聚厅见客，以杜请谒，从之，卒如元之之言。 \\n 太宗慎重刑罚，淳化二年，始置审刑院，以覆大理奏案。以近臣一人知院事，设详议六人，择京朝晓律、常任法寺官者为之。每奏，一人从知院上殿，例得赐绯，故士大夫以审刑为朝官染院。 \\n 旧制，郊祀礼成，驾还阙门，有勘契之仪。其制以札为箭，长三尺，镂金饰其端，缄以泥金绛囊，金吾掌之。金涂铜为镞，长三寸，其端所以合符者也，贮以泥金紫囊，驾前掌之。驾至端门，阍吏阖扉以问曰：“南来者为谁？”驾前司告曰：“天皇皇帝。”奏请行勘箭之仪。交勘，奏曰：“勘讫”。又审曰：“是否？”赞者齐声曰：“是”。三审，乃启扉，列班起居，驾乃入。契刻檀为鱼，金饰鳞鬣。别刻檀板为坎，足以容鱼。驾前掌鱼，殿前掌板，驾过殿门，合鱼乃启扉，其制如勘箭之仪。熙宁中，诏罢其制。 \\n 至道中，朝廷始遣洛苑副使杨允恭、作坊副使李延遂、太子中舍王子舆为江、淮、两浙发运使，兼制置茶盐，就淮南创为局。后兼领荆湖路，又旋加“都大”字。后废。景德中复置，迄今事权尤重。 \\n 蔡文忠公自为布衣时，已恢廓有大志，而姿表秀异，见者多耸动。祥符中，擢进士，为天下第一。真宗临轩，目其堂堂英伟，进退有法，大悦之，顾寇莱公曰：“得人矣！”特诏给金吾卫士七人清道，时以为荣。寻诏：“自今第一人及第，给金吾七人当直，许出两对引喝。”上闻公单贫，佣僦仆隶，故有是命。 \\n 陈尧咨以龙图阁学士换观察使，自陈：“臣本儒生，少习俎豆，今荷圣恩，易以武弁，愿佩金鱼以示优异。”特诏从之。 \\n 旧制，枷惟二等，以二十五斤、二十斤为限。景德初，陈纲提点河北路刑狱，上言请制杖罪枷十五斤为三等，诏可其奏，遂为常法。 \\n 景德中，真宗御笔六事以示近辅，三曰提点刑狱，乃于朝臣及武臣使副中选清干者，使提点一路刑狱，按举官吏贤否。后又加劝农使，迨今不废，而武臣废置不常。 \\n 京师品官之丧，用浮屠法击钟，初无定制。景德中，令文武卿监、武臣大将军、命妇郡夫人以上，许于天清、开宝击钟，至今为例。 \\n 祥符二年，朝廷以京狱讼之繁，惧有冤滞，始置纠察在京刑狱司，以省冤滥。命知制诰周起、侍御史赵湘为之。凡在京师刑狱，御史、开封府皆得纠之。起虑抑屈者不能尽知，乞许令诣纠察陈状，从之，但不鞫狱。 \\n 祥符中，诏以圣祖化金宝牌分给京城寺观及外州名山福地。牌长二寸，阔一寸，面文曰“玉清昭应宫成，天尊万寿金宝”。其背文曰“永镇福地敕”。四周皆隐起蛇龙花卉之状。盛以绛纱囊，髹涂函，御题其上。 \\n 天圣中，诏每遇覃霈，朝臣中兄弟俱该封赠者，许列状陈乞，特比常例，优加封叙。从王子融请也。 \\n 《周礼》，卿大夫卒，太史于葬前赐谥，祖奠之日，读诔。后世有司失于申明典礼，故须门生故吏录行状，子孙请谥。近世遂有既葬而谥号终不及者。天圣中，孙奭、王子融言：“乞臣僚薨谢不待本家请谥，在官品合加谥者，并令有司举行。”诏从之。 \\n 宣徽使位在枢密使之下，副使之上。咸平初，周莹为宣徽使，有所避，乞居其下，从之，遂为例。 \\n  \\n  \\n  \\n 　 \\n  \\n  \\n  \\n  "}
{"章节": "卷第六", "正文": "　 \\n 渑水燕谈录 \\n  \\n  \\n   \\n  \\n  \\n  \\n  \\n  \\n 卷第六卷第六 \\n  \\n  \\n  \\n 贡举　凡十四事 \\n 国初，诏诸州贡举人员群见讫，就国子监谒先师。迄今行之，循唐制也。 \\n 苏德祥，汉相禹珪之子。建隆四年进士第一人。登第初，还乡里，太守置宴以庆之。乐作，伶人致语曰：“昔年随侍，尝为宰相郎君；今日登科，又是状元先辈。”言虽俚俗而颇尽其实。德祥孙丕有高行，少时一试礼部不中，拂衣去，居渳水之滨，五十年不践城中。欧阳文忠公镇青，言于朝廷，赐号冲退处士。年八十余卒。 \\n 进士之举至今，本朝尤盛，而沿革不一。开宝六年，因徐士廉伐鼓诉讼，帝御讲武殿覆试，覆试自此始。赐诗自兴国二年吕蒙正榜始，分甲次自兴国八年王世则榜始，赐袍笏自祥符中姚晔榜始，赐宴自吕蒙正榜始，赐同出身自王世则榜始，赐别科出身自咸平三年陈尧咨榜始，唱名自雍熙二年梁颢榜始，弥封、誊录、覆考、编排皆始于景德、祥符之间。讲武后殿，今日崇政殿也。 \\n 唐制，礼部试举人，夜试以三鼓为定。无名子嘲之曰：“三条烛尽，烧残学士之心；八韵赋成，笑破侍郎之口。”后唐长兴，改令昼试。侍郎窦贞固以短晷难成，文字不尽意，非取士之道，奏复夜试。本朝引校多士，率用白昼，不复继烛。 \\n 雍熙中，著作佐郎乐史特赐进士及第，诏附于兴国五年第一等之下。赐第附榜始于此。 \\n 太宗朝，赵昌国者自陈乞应百篇举。帝亲出五言四句为题，云：“秋风雪月天，花竹鹤云烟。诗酒春池雨，山僧道柳泉。”凡二十字，字为五篇，篇四韵。至晚，仅能成数篇，辞意无足取，亦赐及第，用劝学者。 \\n 真宗朝，钱希白贤良方正擢第；庆历中，子明逸子飞、彦远子高相继制举登科；嘉祐末，苏轼子瞻、弟辙子由同年制策入等：衣冠以为盛事。故子高谢启云：“两朝之间，相继者父子；十年之内，并进者弟兄。”子瞻《汝州谢表》曰：“兄弟并窃于贤科，衣冠或以为盛事。”而子瞻入等尤高，故其谢启曰：“误玷久虚之等。”希白从孙藻，皇祐五年登进士第。是年说书中选。后十年复登制科，其谢启曰：“十年二第，屡玷于主司；一门四人，无替于祖烈。” \\n 咸平元年，开封发解以高辅尧为首，钱易次之。易有时名，不得魁荐，颇不平之，上书言试题语涉讥讽。辅尧亦请以解头让易。上命钱若水覆考，既而上以为士人争进，几不可长，止令擢文行兼著者一人为首。乃以孙暨为第一，辅尧次之，易第三，余如旧。 \\n 祥符二年，真宗东封岱山，六月，放梁固已下进士三十一人及第。四年，祀后土于汾阴，十一月，放张师德以下三十一人及第。固，雍熙二年状元颢之子；师德，建隆二年状元去华之子。两家父子状元，当时士大夫荣之。甘棠魏野闻而以诗贺之曰：“封禅汾阴连岁榜，状元俱是状元儿。” \\n 和鲁公凝，梁贞明三年薛廷珪下第十三人及第。后唐长兴四年知贡举，独爱范鲁公质程文，语范曰：“君文合在第一，暂屈居第十三人，用传老夫衣钵。”时以为荣。其后相继为相。当时有赠诗者曰：“从此庙堂添故事，登庸衣钵尽相传。” \\n 嘉祐中，苏辙举贤良对策，极言阙失，其略云：“闻之道路，陛下宫中贵姬，至以千数，歌舞饮酒，欢乐失节。坐朝不闻咨谟，便殿无所顾问。”考官以上初无此事，辙妄言，欲黜之。仁宗曰：“朕设制举，本待敢言之士。辙小官如此直言，特与科名。”仍令史官编录。 \\n 张邓公士逊以监察御史为诸科考试官，以举子有当避亲者，求免去，主司不从，真宗嘉之。自后试官亲戚，悉牒送别头考校，至今著为令。 \\n 熙宁中，孔文仲举贤良方正，制策入等，以忤时政，不推恩。孙靖公固言：“科举徒取一日之长，言之虚华不足校，矧制举本以求直言，岂以忤而黜之耶！今朝廷以文仲之言足以惑天下，臣恐天下不惑文仲之言，而以文仲之黜为惑。”论者嘉之。 \\n 庆历五年，仁宗临轩赐进士第，审刑详议官祝谏侍廷中，男唐中甲科，次男虞、弟咨、一婿忘其姓名。皆擢第，季弟许得同出身。每唱一名，即称谢。是日谏五拜殿下。仁宗以问近臣，对以皆子弟也。仁宗嘉赏之。 \\n 文儒　书籍附凡十四事 \\n 太祖诏卢多逊、扈蒙、李昉、张澹、刘兼、李穆、李九龄修《五代史》，而蒙、九龄实专笔削。初以《建康实录》为本，蒙史笔无法，拙于叙事，五代十四帝，止五十三年，而为纪六十卷，其繁如此。传事尽于纪，而传止次履历。先后无序，美恶失实，殊无足取。天圣中，欧阳文忠公与尹师鲁议分撰。后师鲁别为《五代春秋》，止四千余言，简有史法。而文忠卒重修《五代》，文约而事详，褒贬去取，得《春秋》之法，迁、固之流。 \\n 太宗锐意文忠。太平兴国中，诏李昉、扈蒙、徐铉、张洎等门类群书为一千卷，赐名《太平御览》。又诏昉等撰集野史为《太平广记》五百卷；类选前代文章为一千卷，曰《文苑英华》。太宗日阅《御览》三卷，因事有阙，暇日追补之。尝曰：“开卷有益，朕不以为劳也。” \\n 白乐天尝谪官江州，多游东林，即今庐山寺。有天祐中僧修睦记云：“寺有莲花藏，藏有《白集》七十卷，传云居易自写，同远大师文集不许出寺。广明初，高骈强取去以遗相。”后四十余年，有王长史者，遍求善本校正，录而藏之。旋又为长史易去，颇多舛谬。真宗诏取至都下，令侍臣以诸本参校缮写，付寺僧谨藏之。时真宗对侍臣语及居易与元稹齐名，而居易保持名节，终始不易，故不至相位。叹惜久之。 \\n 真宗朝，殿中丞崔颐正直讲国子监，以老疾不任朝请，乞以本官致仕。从之，仍为直讲。真宗优儒学，故遂其闲逸而不罢其职俸焉。 \\n 晏元献公七岁文章敏妙，张文节公荐之，真宗召见，赐出身。后二日，又召试诗赋，公徐曰：“臣尝私为此赋，不敢隐，乞易题。”真宗益叹异之，乃易以他题。 \\n 青州寿光张荷若山，早依田告为学。告卒，入终南，师事种放，而吴遁、魏野、杨朴、宋澥皆友也。性高洁，为文奇涩。初，高弁公仪作《帝形》五篇以示放，放叹曰：“隋唐以来，缀文之士罕能及之。”学者翕然竞传其文。及荷著《过非》九篇成，放见之，曰：“又在《帝形》之上矣。”终以连蹇不遇卒。子孙流落，荷之文散亡无几。捃收其遗，得文若诗凡一百一十五篇，为三卷，藏于家，将以遗荷之子孙焉。 \\n 唐杜暹家书跋尾皆自题诗以戒子孙，曰：“清俸买来手自校，子孙读之知圣教，鬻及借人为不孝。”京苏维岳家杜氏书尤多，所题皆完。近年，朝议大夫谢晔好蓄书，率自校正，以二十厨贮之，取杜诗一首二十字，厨刻一字，以别书部。谢氏子孙多贤令，子仲弓。广文，孙牧，皆登甲科。少微，尝举茂才。 \\n 庆历中，滕子京谪守巴陵，治最为天下第一。政成，重修岳阳楼，属范文正公为记，词极清丽。苏子美书石，邵餗篆额，亦皆一时精笔。世谓之“四绝”云。 \\n 刘原父文章敏赡，尝直舍人院。一日，追封皇子、公主九人。方下直，为之立马却坐，一挥九制成，文辞典丽，各得其体，真天才也。欧阳文忠公闻而叹曰：“昔王勃一日草五王策，此未足尚也。” \\n 济州晁端友，文元公之孙也，沈静清介，君子人也。工文辞，尤长于诗。常自晦匿，不求人知，而人亦无知者。以进士从仕二十余年，为著作佐郎以卒。其子补之录诗三百六十篇，求子瞻序之。方子瞻通守杭也，端友为新城令，与游三年，知其君子而不知其能为诗。夫以端友之文，子瞻之明且好贤，而又相从久，犹有所不知，则士之蕴文行，不自求闻达，卒不为世知者，可胜数耶！ \\n 孙洙巨源博学长才，初举贤良方正，奏论五十篇，皆陈祖宗政事，指切治体，推往验今，著见得失，天下争传写之，目曰《经纬集》。韩魏公览而叹曰：“恸哭太息以论天下事，今贾谊也。” \\n 赵师民周翰博学醇德，为本朝名儒，尤为仁宗所眷。自登第即入学馆，豫校雠，登经筵，参侍几三十年。晚以龙图阁直学士出守耀州，仁宗亲笔御诗以宠其行，序有“儒林旧德，出守近藩”之语。后宋次道撰公碑，题其额曰“儒林旧德之碑”，世以为荣。 \\n 龙昌期陵州人。祥符中别注《易》、《诗》、《书》、《论语》、《孝经》、《阴符》、《道德经》，携所注游京师。范雍荐之朝，不用。韩魏公安抚剑南，奏以为国子四门助教。文潞公又荐，授校书郎，讲说府学。明镐再奏，授太子洗马致仕。明堂泛恩，改殿中丞。又注《礼论》，注《政书》、《帝王心鉴》、《八卦图精义》、《入神绝笔书》、《河图》、《照心宝鉴》、《春秋复道三教图》、《通天保正名等论》、《竹轩小集》。昌期该洽过人，著撰虽多，然所学杂驳，又好排斥先儒，故为通人所罪，而其书亦不行。年八十九卒，鲜于子骏为志其墓。 \\n 李畋渭卿自号谷子，少师任奉古，博通经史，以著述为志。性静退，不乐仕进，士大夫多称之，为张乖崖所器。少日，一出庭试，后隐居永康军白沙山，后生从之学者甚众。任中正荐，乞赐处士之号，诏以为试校书郎。凌策又荐之，召授试怀宁主簿、国子监说书，改大理丞、知泉州惠安县。久之，以先所著未成，再乞国子监说书，以终其业。著《孔子弟子传赞》六十卷上之，得知荣州。秩满，以国子博士致仕。畋撰《道德经疏》二十卷、《张乖崖语录》二卷、《谷子》三十卷、歌诗杂文七十卷。年九十。 \\n 先兆　凡二十一事 \\n 艾颖侍郎少以乡贡入京师，中途逢一叟，谓颖曰：“子相甚贵，此去当登第。”授颖书一策，乃《春秋左氏传》，颖熟读之。礼部试《铸鼎象物赋》，出所得书，颖甚喜，援笔立成，若有相之者。主司爱叹，擢至甲科。 \\n 王元之谪守黄州，有二虎斗，一虎死，食之殆半。群鸡夜鸣。日官谓守土者当其咎，真宗惜其才，即徙蕲州。谢表有“茂陵封禅之书，止期身后”之语，帝深异之，促诏还台。未行，捐馆，帝甚叹息之。 \\n 初，寇莱公十九擢进士第，有善相者曰：“君相甚贵，但及第太早，恐不善终。若功成早退，庶免深祸。盖君骨类卢多逊耳。”后果如其言。 \\n 丁朱崖当政日，置宴私第，忽语于众曰：“尝闻江南国主钟爱一女，一日谕大臣曰：‘吾止一女，姿仪性识特异于人，卿等为择佳婿，须年少美风仪，有才学，门第高者。’或曰：‘洪州刘生为郡参谋，年方弱冠，风骨秀美，大门尝任贰卿，博学有文，可以充选。’国主亟令召至，见之大喜，寻尚主，拜驸马都尉。鸣珂锵玉，出入禁闼，良田甲第，珍宝奇玩，豪华富贵，冠于一时。未几，主告殂，国主悲悼不胜，曰：‘吾将不复见刘生。’削其官，一物不与，遣还洪州。生恍疑梦觉，触目如失。”丁笑曰：“某他日不失作刘参谋也。”席中莫不失色。未几，有海上之行，籍其家，孑然南去。何先兆之著也。 \\n 吴文肃公奎将举贤良，一夕，梦入魏文帝庙，召升殿，顾问群臣优劣。公未及对，帝曰：“韩延寿为最。”是夕，门下抄书吏杨开者，梦公读《杨阜传》。翌日，告公。公异之，即取二传览之。及秘阁试六论，一题乃“韩延寿杨阜孰优论”，公遂膺首选。 \\n 王元规景仁，庆历末将赴吏部选。一夕，梦一人衣冠高古若术士者，因访以当受何地、官期早晚。书八字与之云：“时生一阳，体合三水。”既觉，不悟其意也。及注官河南府河清主簿，凡三字皆从水，到官日正冬至。 \\n 赵少师少名公禋，一夕，梦人持名籍，有金书“赵概”字，及觉，改名概。又尝梦通判汝州，既登甲科，果通判海州。或以篆文校之，“汝”“海”字颇相类。 \\n 歙州三灵山人程惟象，少逢异人，授要诀，退而精思其术，言人贵贱寿夭多中。御史马遵应举时问于惟象，言：“二十四当成名。不出十年，当知南方大邑。仍损初妻，再婚征姓贵族。”皆如其言。后为御史，言事责宣城。过仪真，见惟象，言：“不久复职，定寿四十七。”俄复京本曹，数日，还台卒，年四十七。吕景初自殿中御史出通判江宁府，以父讳欲乞换郡，惟象曰：“不必，行别有命。”果移卫州。张宣徽方平问一丁酉人命，曰：“天宾星行初度，不当作内臣，寿止五十四。”乃中人也。是年，除内相，未拜命而卒。庆历中，三发运使向传式、袁杭、许元问命。言：“二月、八月俱动，惟许动中见喜，谓动非动。”二月，袁召充省副；八月，向为省副；许至八月自判官迁发运副使，迁而不离也。仍言许终作两制，众以为许门荫难登近侍，后赐出身，遂为待制。杜杞移浙漕，惟象曰：“此去百日，三朝官俱寿尽。”乃比部陈执古、内翰苏绅、待制滕宗谅。故杞赠诗云：“有验如有神。”惟象于所居构瑞墨阁，士大夫多留诗其上。 \\n 韩存宝本西羌熟户，少负才勇，喜功名，累立战功，年未四十，为四方馆使、泾原总管。一日，郡僚绘其像渭州僧舍，或为其色不类，令以粉笔涂其面，将别图貌。未及，促诏赴阙，命经制戎、泸贼寇。人睹其无首，咸以为不祥。明年，存宝果以奏功不实伏诛。 \\n 冯当世少孤，寓武昌，纵饮不羁。一夕，醉卧郊外溪边。有渔者罢渔，舣舟困眠，有人叱之曰：“冯侍中在此，安得不避！”渔者惊起，步月岸上，一人衣冠熟寝草间，询之，知为冯也，即拜曰：“秀才他日贵显，幸勿忘。”具以梦告，因请卧舟中，以避风露。冯睡至晓，与其载入郡。其后冯贵，使访渔舟，不复见。 \\n 庆历末，武昌阳传为予言：杨寘审贤少聪，既长，文辞学行为天下所称。十九游太学，补试，遂冠诸生。后试国学、礼部、殿前，皆为天下第一。得将作监丞，通判颍州。未行，丁母忧，哀毁致疾。度必死，曰：“友人莫孝先尝梦我龙首山人，龙首，盖言四为贡首；山人，无位之称也。我必死矣。”后数日，果终。年三十一。天下痛惜之。 \\n 王猎，酸枣人，天圣末，累举未第。一夕，梦紫衣吏召，至一宫门，守卫甚盛，揖入升厅。对拜者紫衣金带，年三十许，礼甚恭，既坐，辞甚逊，觉后私记其年月。猎后困于场屋，久之推恩五举，得同出身，登仕。又二十余年，年且七十，始为尚书员外郎。将乞身以去，故人或止之。会英庙入继为皇子，近臣荐公为宫僚。赴皇子位，门阑守卫，宛如梦中；及升厅拜揖，则衣冠仪貌亦与所梦无异。归视箧中所记，乃英庙所生时也。侍读宫邸未及期年，英庙即位，遂登侍从。吴文肃公尝对予言：“余天圣末方为长垣主簿，与猎友善，故闻之详。” \\n 进士李某者，久未第，一日讯命日者，曰：“君遇三韩即发禄。”李乃遍谒贵人韩姓者，冀蒙推毂，而卒无知者。元丰中，朝廷遣使高丽，有与李故人者奏名同往。至其国，考图籍，乃古三韩之地也。使还，赐出身。果符日者之言。以下原本缺一叶。 \\n 以上原本缺一叶。此乃陈州崔度为安厚卿所辟，归得出仕耳。 \\n 孙莘老初为太平令，有吕同者学于孙。一夕梦试南宫，中高选，主文，孙也，衣绯鱼。觉以告孙，孙曰：“子学已充，料不日取高第，而某方仕州县，何事文衡？况朱衣岂主文服耶？”熙宁初，吕赴礼部试，孙以记注、知谏院同知贡举，尚衣绯。吕大喜，必在高等。俄又被黜，大怅恨，自放江湖，无复仕宦意。元丰初，吕以五举免解，再赴礼部。孙以秘书少监知举，尚衣五品服。榜出，吕预高荐。及贽谢，孙厅宇侍执，宛如平昔之梦。 \\n 皇祐二年，陈珙知邕州。冬至日，珙旦坐厅事，僚吏方集，有白虹贯庭，自天属地。明年五月，龙斗于城南江中，驰逐往来久之，江水暴涨。未几，侬智高陷二广。前此，陶弼以诗贻杨畋，请为备，云“虹头穿府署，龙角陷城门”也。 \\n 元丰中，汶上梁逖一夕梦奏事殿中，见御座前揭一牌，箔金大书“黄裳”二字。意必贵兆也，因改名黄裳。明年，御前唱进士第，南剑黄裳为天下第一。 \\n 王彦祖初名亢宗，庆历二年，方胜冠。廷试《应天以实不以文赋》罢，寝旅舍，梦一人告之曰：“君今年未当中第。”彦祖尤不平，且责之曰：“子未尝见予程文，又未始知予生月，何从而知未中第？”其人笑曰：“君若中选，赋题‘天’字在下。君当三中选，皆然。今题‘天’字在上第二字，是以知其未也。”及唱名，果不预选。次举春试，不利于礼部。八年，再预廷试，盖《轸象天地赋》，又复黜。至皇祐五年，免解赴礼部。前以卧疾困眠，梦至一大府，见二人，因恳求生平禄命，二人笑不答。再叩来年得失，其人指面前池水曰：“待此水分流，君即登第也。”觉，以为无理，而池水不能分流，决无中第望矣。久之，乃寤，即更名汾，以符水分之兆。及试礼部《严父莫大于配天赋》，廷试《圆丘象天》，皆中高选。其后召试学士院，又赋《明王谨于事天》，得贴馆职。皆符梦中之言也。 \\n 元祐四年夏，余初至河东，一日，与郡僚旅见提刑孙亚夫，孙曰：“近日府中角声不和，应在太守。”时蒲资政方到府未逾月，落职知虢州。数日，余独见孙。曰：“角声愈不和矣。”未几，王震待制自同复镇蒲，七日，丁母夫人忧去。至九月中，孙复语郡官曰：“角声不和尤甚前日。”寻报蒲中行龙图自襄移蒲，十月到官，明年春病卒。其验如此，不知何术也。 \\n 成都谯开博极群书而不求荣利，简静冲退，好修身之术。日游大慈寺，博访异闻，以广所学。久为蜀中士大夫所称，文同与可尤重之，目曰大慈仙。治平三年上巳夜，有人触其户，开秉烛视之，一叟白须布裘，酣寝户外。开呼之使去，行且语曰：“明年正月，圣人当出。”开意其狂醉，不以为怪，视睡处，一烧饼，一药帖，逐之已不见。与可取饼、药以去。明年正月，神宗嗣位。 \\n 蜀人任玠温如晚寓宁州府宅，一夕，梦一山叟贻诗曰：“故国路遥归去来。”玠和之曰：“春风天远望不尽。”既觉，自笑曰：“吾其死乎！”数日，不病而逝。 \\n 术士李某忘其名。者，亦传管辂轨格法，画卦影颇有验。今丞相顷尝问之，卦影画水边一月，中有十口，未几，除知湖州。又卢龙图秉使占，卦影亦同，乃除知渭州。字虽不同，而其影皆符。 \\n  \\n  \\n  \\n 　 \\n  \\n  \\n  \\n  "}
{"章节": "卷第七", "正文": "　 \\n 渑水燕谈录 \\n  \\n  \\n   \\n  \\n  \\n  \\n  \\n  \\n 卷第七卷第七 \\n  \\n  \\n  \\n 歌咏　凡二十四事 \\n 艺祖收河东凯旋，范杲叩马进诗曰：“千里版图来浙右，一声金鼓下河东。”上爱叹不已，增秩，赐章服。杲，鲁公质之侄，好学有文，时称“高、梁、柳、范”，谓高弁、梁周翰、柳开与杲也。 \\n 杨侍读徽之以能诗闻于祖宗朝。太宗知其名，索其所著。以百篇献上，卒章曰：“少年牢落今何幸，叨遇君王问姓名。”太宗和赐，且语近臣曰：“徽之文雅可尚，操履端正。”拜礼部侍郎，选十联写于御屏。梁周翰贻之诗曰：“谁似金华杨学士，十联诗在御屏风。”《江行》云：“犬吠竹篱沽酒客，鹤随苔岸洗衣僧。”《寒食》云：“天寒酒薄难成醉，地迥楼高易断魂。”《塞上》云：“戍楼烟自直，战地雨长腥。”《嘉阳川》云：“青帝已教春不老，素娥何惜月长圆。”又云：“浮花水入瞿塘峡，带雨云归越巂州。”《哭江为》云：“废宅寒塘水，荒坟宿草烟。”《元夜》云：“春归万年树，月满九重城。”《僧舍》云：“偶题岩石云生笔，闲绕庭松露湿衣。”《湘江舟行》云：“新霜染枫叶，皓月偕芦花。”《宿东林》云：“开尽菊花秋色老，落迟桐叶雨声寒。” \\n 王元之谪黄州，实由宰相不悦。交亲无敢私见，惟窦元宾握手泣言于阁门曰：“天乎，使公屡出，岂非命耶？”士大夫高之。元之以诗谢之云：“惟有南宫窦员外，为予垂泪阁门前。” \\n 元之初知制诰，上疏雪徐铉，贬商州；召入为学士，坐辨孝章皇后不实，谪滁州；复召知制诰，撰《太祖尊号册》，坐轻诬，谪黄州，作《三黜赋》以自述。时苏易简知举，适放榜，奏曰：“禹称翰苑名儒，今将全榜诸生送于郊。”上可其奏。诸生别元之。口占一绝，付状元孙何曰：“为我多谢苏易简云：‘缀行相送我何荣，老鹤乘轩愧谷莺。三入承明不知举，看人门下放诸生’。” \\n 杨文公初为光禄丞，太宗颇爱其才。一日，后苑赏花宴词臣，公不得预，以诗贻诸馆阁曰：“闻戴宫花满鬓红，上林丝管侍重瞳。蓬莱咫尺无因到，始信仙凡迥不同。”诸公不敢匿，以诗进呈。上诘有司所以不召，左右以未贴职，例不得预。即命直集贤院，免谢，令预晚宴。时以为荣。 \\n 唐韩吏部序侯喜、刘师复与道士轩辕弥明《石鼎联句》，其事颇怪。弥明之词警绝远甚，世以谓非神则仙，殆非人思所能到。孙汉公以为皆退之语也。盖以其词多讥刺，虑为人所知，故假以神其事。 \\n 夏文庄公竦初侍其父监通州狼山盐场，《渡口》诗曰：“渡口人稀黯翠烟，登临尤喜夕阳天。残云右倚维扬树，远水南回建业船。山引乱猿啼古寺，电驱甘雨过闲田。季鹰死后无归客，江上鲈鱼不直钱。”时年十七。后之题诗无出其右。识者以谓“甘雨过闲田”虽有为霖之志，而终无济物之泽。 \\n 陈文惠公尧佐，端拱元年程宿下及第，同年二十八人。时公兄弟俱未仕，父省华尚为小官，家极贫。魏野以诗贺之曰：“放人少处先登第，举族贫时已受官。” \\n 王文正公曾、李文定公迪，咸平、景德间相继状元及第，其后更践政府，及罢相镇青，又为交承。故文正送文定移镇兖海诗有“锦标夺得曾相继，金鼎调时亦践更”之句。又云：“并土儿童君再见，会稽章绂我偏荣。”盖文定再镇兖，而青社，文正乡里也。 \\n 庆历中，欧阳文忠公谪守滁州。有琅琊幽谷，山川奇丽，鸣泉飞瀑，声若环佩，公临听忘归。僧智仙作亭其上，公刻石为记，以遗州人。既去十年，太常博士沈遵，好奇之士，闻而往游，爱其山水秀绝，以琴写其声，为《醉翁吟》，盖宫声三叠。后会公河朔，遵援琴作之，公歌以遣遵，并为《醉翁引》以叙其事。然词不主声，为知琴者所惜。后三十余年，公薨，遵亦殁。其后，庐山道人崔闲，遵客也，妙于琴理，常恨此曲无词，乃谱其声，请于东坡居士子瞻，以补其阙。然后声词皆备，遂为琴中绝妙，好事者争传。其词曰：“琅然，清圆，谁弹？响空山，无言，惟有醉翁知其天。月明风露娟娟，人未眠，荷篑过山前，曰有心也哉此弦！第二叠泛声同此。醉翁啸咏，声和流泉。醉翁去后，空有朝吟夜怨。山有时而同巅，水有时而回渊。思翁无岁年，翁今为飞仙。此意在人间，试听徽外两三弦。”方其补词，闲为弦其声，居士倚为词，顷刻而就，无所点窜。遵之子为比丘，号本觉法真禅师，居士书以与之，云：“二水同器，有不相入；二琴同手，有不相应。沈君信手弹琴而与泉合，居士纵笔作祠而与琴会，此必有真同者矣。” \\n 海陵西溪盐场，初，文靖公尝官于此，手植牡丹一本，有诗刻石。后范文正公亦尝临莅，复题一绝：“阳和不择地，海角亦逢春。忆得上林色，相看如故人。”后人以二公诗笔故，题咏极多，而花亦为人贵重，护以朱栏，不忍采折。岁久茂盛，枝覆数丈，每岁花开数百朵，为海滨之奇观。 \\n 范鲁公之孙令孙有学行，登甲科。人以公辅器之。王魏公旦妻以息女。令孙常为《登览》诗曰：“孤云不为雨，尽日却归山。”识者以谓不及进用之兆。令孙官止右正言，年未五十卒，士大夫哀而惜之。 \\n 青州布衣张在少能文，尤精于诗，奇蹇不遇，老死场屋。尝题《龙兴寺老柏院》诗云：“南邻北舍牡丹开，年少寻芳日几回。惟有君家老柏树，春风来似不曾来。”大为人传诵。文潞公皇祐中镇青，诣老柏院，访在所题，字已漫灭。公惜其不传，为大字书于西廊之壁。后三十余年，当元丰癸亥，东平毕仲甫将叔见公于洛下，公诵其诗，嘱毕往观。毕至青，访其故处，壁已圮毁，不可得，为刻于天宫石柱，又刊其故所题之处。 \\n 苏子美庆历末谪居姑苏，以诗自放。一日，观鱼沧浪亭，有诗云：“我嗟不及游鱼乐，虚作人间半世人。”识者以为不祥。未几，果卒。年四十一。士大夫嗟惜之。 \\n 濮人杜默师雄少有逸才，尤长于歌篇。师事石守道，作《三豪》诗以遗之，称默为“歌豪”，石曼卿“诗豪”，永叔“文豪”。而永叔亦有诗曰：“赠之《三豪》篇，而我滥一名。”默久不第，落魄不调，不护名节，屡以私干欧阳公。公稍异之，默怨愤，作《桃花》诗以讽，由是士大夫薄其为人。 \\n 郑毅夫诗格飘放，晚年为《雨》诗曰：“老火烧空未肯休，忽惊快雨破新秋。晚云浓淡白日下，只在楚江南岸头。”未几，自杭移青，道病，泊舟高邮亭下，乃卒。是何自谶之明。 \\n 赵文度，青州人，名犯宣祖讳上字。清泰三年进士第六人及第。能诗，有《观光集》传于世，颇有佳句。尝为刘崇幕客。及崇僭位，拜伪相。后与崇不和，出守岚州。及太祖征河东，文度以城归国，拜华州节度使。后因郊礼移镇耀州，有诗寄其乡人云：“圣主覃恩遍九垓，碧油红旆出关来。乡中父老如相问，十五年前赵秀才。”予姑之夫晋卿，文度孙也。其诗尚在。 \\n 石曼卿天圣、宝元间以歌诗豪于一时。尝于平阳作《代意寄师鲁》一篇，词意深美，曰：“十年一梦花空委，依旧山河损桃李。雁声北去燕西飞，高楼日日春风里。眉黛石州山对起，娇波泪落妆如洗。汾河不断水南流，天色无情淡如水。”曼卿死后，故人关咏梦曼卿曰：“延年平生作诗多矣，独常自以为《代平阳》一首最为得意，而世人罕称之。能令予此诗盛传于世，在永言尔。”咏觉，增广其词为曲，度以《迷仙引》，于是人争歌之。他日，复梦曼卿谢焉。咏字永言。 \\n 李淑守郑州，题周少主陵曰：“弄耜牵车晚鼓催，不知门外倒戈回。荒坟断垅才三尺，刚道房陵半仗来。”时陈文惠薨，淑奉诏为墓志。淑言尧佐“好为小诗，间有奇句”。陈之诸子请易之，淑不从，乃言其诗谤太祖。落淑侍读学士。 \\n 祥符中，有刘偁者久困铨调，为陕州司法参军，廉慎至贫。及罢官，无以为归计，卖所乘马办装，跨驴以归。魏野以诗赠行云：“谁似甘棠刘法掾，来时乘马去骑驴。”未几，真宗祀汾阴，过陕，诏征野赴行在。野避，不奉诏。上遣中使就野家索其所著，得赠偁诗。上叹赏久之，语宰臣曰：“小官中有廉贫如此者。”使召之。偁方为江南幕吏，至，以为京官知青州博兴县。后有差除，上曰：“得如刘偁者可矣。”未数年，亟迁主客郎中、三司户部判官。真宗之奖拔廉吏如此，然由野一诗发之也。 \\n 濮人李植成伯与张续禹功师徂徕石守道，为门人高弟。欧阳文忠《读徂徕集》诗云：“常续最高弟，骞游各名科。”成伯少名常。嘉祐中，诏举天下行义之士，发遣诣阙。成伯首被此举，诏书方下而卒，士大夫惜之。时禹功居曹南，成伯前卒数日，以诗寄禹功，其末句云：“野堂吹落读残书。”禹功怪其语不祥，亟往访之，未至濮，成伯已卒。野堂，成伯读书堂也。 \\n 王元之在翰林，太宗恩遇极厚，尝侍燕琼林，独召至御榻顾问。帝语宰相曰：“王某文章独步当代，异日垂名不朽。”元之有诗云：“琼林侍游宴，金口独褒扬。” \\n 范文正公未免乳丧其父，随母嫁淄州长白山朱氏。既冠，文章过人，一试为南宫第一人，遂擢第。仕宦四十年，晚镇青，西望故居，才百余里。以诗寄其乡人曰：“长白一寒儒，登荣三纪余。百花春满地，二麦雨随车。鼓吹前迎道，烟霞指旧庐。乡人莫相羡，教子苦诗书。” \\n 张芸叟奉使大辽，宿幽州馆中，有题子瞻《老人行》于壁者。闻范阳书肆亦刻子瞻诗数十篇，谓《大苏小集》。子瞻才名重当代，外至夷虏亦爱服如此。芸叟题其后曰：“谁题佳句到幽都，逢著胡儿问大苏。” \\n 书画　凡十一事 \\n 唐刘忠州晏《重修禹庙碑》，崔巨文，段季展书。刘，当世显人，所记撰及书碑者，宜皆知名士，矧巨之文、季展之书有过人者，而其名不著于世何也？景祐中，周膳部越为三门发运判官，始以墨本传京师。越书为当时所重，以是季展书亦为人所爱。其后屯田左员外瑾虑其刓阙，构宇以覆其碑，而模刻于他石，以广其传焉。季展书，刻石者少。有《洛祠记》、《多心经》不著姓氏，验其笔画，亦季展书也。 \\n 太宗朝，有王著学右军书，深得其法，侍书翰林。帝听政之余，留心笔札，数遣内侍持书示著，著每以为未善。太宗益刻意临学，又以问著，对如初。或询其意，著曰：“书固佳矣。若遽称善，恐帝不复用意。”其后，帝笔法精绝，超越前古，世以为由著之规益也。 \\n 营丘李成字咸熙，磊落不羁，喜酒善琴，好为歌诗，尤妙画山水。周枢密使王朴与之友善，为召至京，将以处士荐之，会朴卒。乾德中，陈守大司农卫融，以乡里之旧延之郡斋，日恣饮，竟死于酒。子觉，仕至国子博士、直史馆。赠成为光禄寺丞，葬于浚仪之魏陵，宋翰长白为之志。成画《平远寒林》，前人所未尝为，气韵萧洒，烟林清旷，笔势颖脱，墨法精绝，高妙入神，古今一人，真画家百世师也。虽昔王维、李思训之徒，亦不可同日而语。其后燕贵、翟院深、许道宁辈，或仅得一体，语全则远矣。考白所作成志，则成未尝仕，而欧阳文忠公以为成仕至尚书郎。按白与成同时人，又与成子觉并列史馆，其所纪宜不妄，不知文忠公何以据也，正当以志为定。 \\n 翟院深，营丘伶人，师李成山水，颇得其体。一日，府宴张乐，院深击鼓为节，忽停挝仰望，鼓声不续。左右惊愕，太守召问之，对曰：“适乐作次，有孤云横飞，淡伫可爱。意欲图写，凝思久之，不知鼓声之失节也。”太守笑而释之。 \\n 北都临清县北王舍城僧寺东一古殿，皆吴生画佛像，傍有题记，类褚河南笔法。国朝已来奉使大辽者，道出寺下，例往观之，题名粉板，或剔取一二像，今且尽。 \\n 欧阳文忠公文章道义，天下宗师，凡世俗所嗜，一无留意，独好古石刻。自岐阳石鼓，岱山、邹绎之篆，下及汉、魏已来碑刻，山崖川谷，荒林破冢，莫不皆取，以为《集古录》。因其石本，轴而藏之。撮其大要，别为目录，并载可以正史学之阙谬者，以传后学。跋尾多公自题，复为之序，请蔡君谟书之，真一代绝笔也。公之守亳也，余主蒙城簿，尝得阅之。 \\n 玉堂北壁有毗陵董羽画水，波涛若动，见者骇目。岁久，其下稍坏。学士苏易简受命知举，将入南宫，语学士韩丕择名笔完补之。丕呼圬者墁其下，以朱栏护之。苏出院，以是怅惜不已。 \\n 陈文惠公善八分书，变古之法，自成一家，虽点画肥重而笔力劲健。能为方丈字，谓之堆墨，目为八分。凡天下名山胜处，碑刻题榜，多公亲迹。世或效之，皆莫能及。 \\n 祥符中，丁晋公出典金陵，真宗以《袁安卧雪图》赐之，真古妙手，或言周昉笔，亦莫可辨。至金陵，择城之西南隅旷绝之地，建赏心亭，中设巨屏，置图其上，遂为金陵奇观。岁久颇失覆护，缣素败裂，稍为好事者窃去。嘉祐中，王君玉出守郡，首诣观之，惜其剽取已尽，嗟之尤久，作诗题其旁云：“昔人已化辽天鹤，往事难寻《卧雪图》。” \\n 皇祐中，仁宗命待诏高克明辈画三朝圣迹一百事，人物才寸余，宫殿、山川、车驾、仪卫咸具。诏学士李淑等撰次序赞，为十卷，曰《三朝训鉴图》。镂板印贻大臣宗室。 \\n 保塞军东北数里曰路疃，一小寺殿后照壁旧有画水，世传张僧繇笔，势若摇动，真名手也。熙宁中，地震壁坏，好事者或取二三段藏去。今无复可见矣。 \\n  \\n  \\n  \\n 　 \\n  \\n  \\n  \\n  "}
{"章节": "卷第八", "正文": "　 \\n 渑水燕谈录 \\n  \\n  \\n   \\n  \\n  \\n  \\n  \\n  \\n 卷第八卷第八 \\n  \\n  \\n  \\n 事志　凡三十六事 \\n 开宝中，平岭表，择广州内臣聪慧者数十人于教坊习乐，名箫韶部，改曰云韶部，内宴则用之。太平兴国中，择军中善乐者，名曰引龙直，游幸，骑而导驾。后曰钧容直，取钧天之义也。 \\n 太宗朝，府州折御卿贡马特异，格不甚高而日行千里，口旁有碧纹如云霞，因目曰碧云霞。上征太原，往来乘之，上下山岭如履平地。上则屈前足，下则屈后足，上下如坐安舆，不知登降高下之劳。圉人供刍粟或少倨，则嘶鸣奋跃，踶啮不已，此尤异他马也。上崩，悲鸣不食，骨立，人不忍视。真宗遣从灵驾，至永熙陵，乃毙。诏与桃花犬同坎瘗。 \\n 洛阳至京六驿，旧未尝进花，李文定公留守，始以花进。岁差府校一人，乘驿马，昼夜驰至京师。所进止姚黄、魏紫三四朵，用菜叶实笼中，藉覆上下，使马不动摇，亦所以御日气；又以蜡封花蒂，可数日不落。至今岁贡不绝。 \\n 朐山有花，类海棠而枝长，花尤密，惜其不香无子。既开，繁丽袅袅，如曳锦带，故淮南人以“锦带”目之。王元之以其名俚，命之曰海仙。有诗曰：“春憎窈窕教无子，天为妖娆不与香。”又曰：“锦带为名卑且俗，为君呼作海仙花。” \\n 莱公贬死雷州，丧还，过荆南公安县，民怀公德，以竹插地，挂物为祭，焚之。后生笋成林，以为神，因为公立祠，目其竹为“相公竹”。王乐道为记刊石。李承之有诗曰：“已枯断竹钧私被，既没贤公帝念深。仆木偃禾如不起，至今谁识大忠心。” \\n 莱公初及第，知归州巴东县，手植双柏于庭，至今民爱之，以比甘棠，谓之莱公柏焉。 \\n 南唐后主留心笔札，所用澄心堂纸、李廷珪墨、龙尾石砚三物为天下之冠。自李氏之亡，龙尾石不复出。嘉祐中，校理钱仙芝知歙州，访得其所，乃大溪也。李氏常患溪深不可入，断其流，使由他道。李氏亡，居民苦其溪之回远，导之如昔，石乃绝。仙芝移溪还故道，石乃复出，遂与端溪并行。 \\n 莆阳蔡君谟尝评李廷珪墨能削木，坠沟中经月不坏。李超，易水人，唐末与其子廷珪亡至歙州，以其地多美松，因留居，以墨名家。本姓奚，江南赐姓李氏。珪或为邽。珪弟廷宽，男承宴，承安男乂用，皆有闻易水。江南又有朱君德、柴询、柴成务、李文远、张遇、陈赟，著名当时。其制有剑脊圆饼、拙墨、进贡墨、供堂墨，其面多作龙纹，其幕有“宣府”字，或止云“宣”，或著姓氏，或别州府。今人间已少传者。仁宗嘉祐中，宴近臣于群玉殿，尝以墨赐之，其文曰“新安香墨”。其后翰林诸君承赐者，皆廷珪双脊龙样，尤为佳品。 \\n 咸平中，陈文惠谪官潮州，时州人张氏濯于江边，为鳄鱼所食。公曰：“昔韩吏部以文投恶溪，鳄鱼为吏部远徙。今鳄鱼既食人，则不可赦矣。”乃命吏督渔者网而得之，鸣鼓告其罪，戮之于市，图其形为之赞，至今多传之。鳄大者数丈，或玄黄，或苍白色，似龙而无角，类蛇而有足，睅目利齿，见者骇之。卵化山谷间，大率为鳄者十二三，其余或为鼋，为龟也。喜食人畜。其食，必以尾卷去，如象之任鼻也。 \\n 河中府舜泉坊，二井相通，所谓匿空旁出者也。祥符中，真宗祀汾阴，驻驿蒲中，车驾临观，赐名广孝泉，并以名其坊，御制赞纪之。蒲滨河，地卤泉咸，独此井甘美，世以为异。 \\n 亳州法相禅院矮桧，高才数尺，偃亚蟠屈，枝叶繁茂，不可图状。唐大中年，李待价石记云：“圆荫三丈余”。距今又百余年，广袤五六丈，为一郡之珍玩，士人目其寺曰矮栝。真宗祀老子，尝驻其下。今御榻尚在，故陆子履诗云：“先皇玉座亲临地，故老于今涕泫然。” \\n 建茶盛于江南，近岁制作尤精，龙凤团茶最为上品，一斤八饼。庆历中，蔡君谟为福建运使，始造小团以充岁贡，一斤二十饼，所谓上品龙茶者也。仁宗尤所珍惜，虽宰臣未尝辄赐，惟郊礼致斋之夕，两府各四人，共赐一饼。宫人剪金为龙凤花贴其上，八人分蓄之，以为奇玩，不敢自试。有嘉客，出而传玩。欧阳文忠公云：“茶为物之至精，而小团又其精者也。”嘉祐中，小团初出时也，今小团易得，何至如此多贵也。 \\n 通州狼山广教寺，在唐为慈航院，在江中山上。昔人有诗云：“飞来灵鹫岭，化作宝陀山。”前后乃江海相接处，舟出二山间，水湍碍石，率多覆溺。昔有僧率其徒操楫以护之，舟无触石之患，故有慈航之名。近年江水南徙，山之前后皆陆田。后人又有诗云：“昔年船底浪，今日马蹄痕。”皆纪实也。 \\n 庆历七年，贝州卒王则据城叛，诏明镐加讨，久无功。参知政事文彦博请行，仁宗欣然遣之，且曰：“‘贝’字加‘文’为‘败’，卿必擒则矣。”未逾月而捷报闻，诏拜平章事，曲赦河北，改贝州为恩州。 \\n 扬州后土庙有花一株，洁白可爱，岁久木大而花繁，世俗目为琼花，不知实何木也。世以为天下无之，惟此一株。孙冕镇维扬，使访之山中，甚多，但岁苦樵斧野烧，故木不得大，而花不能盛，不为人贵。孙伤之，作诗曰：“可怜遐地产，常化燎原灰。”近年京师亦有之，或云乃李文饶所赋“玉蕊花”也。 \\n 长安故都，多古碑石。景祐初，庄献太后遣中使建塔城中，时姜遵知永兴，尽力于塔，悉取碑碣以为塔材。汉、唐公卿墓石，十亡八九。杨大年《谈苑》叙五行德、金石厄事。宋有国百余年，长安碑刻再厄矣。惜哉！惜哉！ \\n 契丹国产毗狸，形类大鼠而足短，极肥，其国以为殊味，穴地取之，以供国主之膳。自公相下，不可得而尝。常以羊乳饲之。顷年虏使尝携至京，烹以进御。今朝臣奉使其国者皆得食之，然中国人亦不嗜其味也。 \\n 唐李卫公云：“维州，土蕃得之，号曰无忧城。”景祐中，或以其与潍州名相乱，邮置文字，率多往来住滞，乞改其名。仁宗曰：“此足以威西戎。”乃改曰威州也。 \\n 淄州淄川县梓桐山石门涧有石曰青金，色青黑相杂，其文如铜屑，或云即自然铜也，理细密。范文正公早居长白山，往来于此，尝见其石。皇祐末，公知青，遣石工取以为砚，极发墨，颇类歙石。今东方人多用之，或曰“范公石”，然不耐久，久则不免断裂。 \\n 青州城西南皆山，中贯洋水，限为二城。先时跨水植柱为桥，每至六七月间，山水暴涨，水与柱斗，率常坏桥，州以为患。明道中，夏英公守青，思有以捍之。会得牢城废卒，有智思，叠巨石固其岸，取大木数十相贯，架为飞桥，无柱。至今五十余年，桥不坏。庆历中，陈希亮守宿，以汴桥屡坏，率尝损官舟害人，乃命法青州所作飞桥。至今沿汴皆飞桥，为往来之利，俗曰虹桥。 \\n 庆历中，洪州江岸崩，得谢脁撰并书《宋海陵王墓铭》石。脁文固奇，而书亦有法，类钟繇书。石入沈括家十余年，后为夏元昭匿之，今不知所在。 \\n 皇祐中，范文正公镇青，龙兴僧舍西南洋溪中有醴泉涌出，公构一亭泉上，刻石记之。其后青人思公之德，目之曰范公泉。环泉古木蒙密，尘迹不到，去市廛才数百步而如在深山中。自是幽人逋客往往赋诗鸣琴，烹茶其上。日光玲珑，珍禽上下，真物外之游，似非人间世也。欧阳文忠公、刘翰林贡父及诸名公多赋诗刻石，而文忠公及张禹功、苏唐卿篆石榜之亭中，最为营丘佳处。元祐中，青守以其地与王氏为水碨，稍复完葺。 \\n 华阳杨裦好古博物，家虽贫，尤好书画奇玩，充实中橐。家姬数人，布裙粝食而歌舞绝妙，故欧阳公赠之诗云：“三脚木床坐调曲。”盖言裦之贫也。裦，皇祐中宿华州西溪寺，夜阑灯灭，于暗中见光煜然。旦起视之，石也。询寺僧，云：“西溪，华下最胜处，郡僚宴集之地，故以此石镇内耳。”至夜，裦移至别地，光复在焉。意其蕴玉，因求得之。辇至都下，使玉工视之，以为然。剖之，得玉，径数寸，温润纯美，光采粲然。玉人惊之曰：“至宝也，今王府中未有其比。”会朝廷求良玉琢镇国宝，裦因献之，遂为玺。镇国，华州军额，朝廷以名与玺同，乃改曰镇潼军。此亦异也。余叔父博士为华州幕官，故知其详。或以为裦所献琢为苍璧，未知孰是。 \\n 洛阳牡丹，岁久虫蠹，则花开稍小。园户以硫黄簪其穴，虫死，复盛大。其园户相妒，则以乌贼鱼骨刺花树枝皮中，花必死，盖牡丹忌此鱼耳。 \\n 司马温公既居洛，每对客，赋诗谈文，或投壶以娱宾。公以旧格不合礼意，更定新格。以为倾邪险诐，不足为善，而旧图反为奇箭，多与之算，如倚竿带剑之类，今皆废其算以罚之。颠倒反覆，恶之大者，奈何以为上，如倒中之类。今当尽废壶中算，以明逆顺。大底以精密者为上，偶中者为下，使夫用机侥幸者无所措手。此足以见公之志，虽嬉戏之间，亦不忘于正也。 \\n 唐彦猷清简寡欲，不以世务为意。公退居，一室萧然，终日默坐，惟吟诗临书、烹茶试墨，以此度日。嘉祐中守青社，得红丝石于黑山，琢以为砚。其理红黄相参，文如林木，或如月晕，或如山峰，或如云雾花卉。石自有膏润，浮泛墨色，覆之以匣，数日不干。彦猷作《砚录》，品为第一，以为自得此石，端溪、龙尾，皆置不复视矣。 \\n 秦武公作羽阳宫，在凤翔宝鸡县界，岁久不可究知其处。元祐六年正月，直县门之东百步，居民权氏浚池，得古铜瓦五，皆破，独一瓦完。面径四寸四分，瓦面隐起四字，曰“羽阳千岁”，篆字随势为之，不取方正，始知即羽阳旧址也。其地北负高原，南临渭水，前对群峰，形势雄壮，真胜地也。武公之初年，距今千有七百八十八年矣。武功游景叔方总秦凤刑狱，摹刊于石，置之岐阳宪台之瑞丰亭，以贻好事者。 \\n 李谦溥，太祖朝名将也。在汾、晋二十余年，大小百余战，未尝少衄。每巡边，老幼望拜，呼以为父。晚治第于道德坊，中为小圃，购花木竹石植之。颇与朝士大夫游。久之，以从弟谦升女适皇子陈王，贫无以资用，遂以所居之第质于宋延偓。后其子允正为通事舍人，侍太宗。问曰：“尔父力边三十年，止余一第，忍属他姓？”允正具所以对，太宗即遣中使出内府钱付延偓赎还。王禹偁作记美其事，名二亭曰克家、肯构。宰相毕士安而下及诸名公赋诗纪述，自成一编。 \\n 秀州祥符院僧智和蓄一古琴，瑟瑟微碧，文细，石为轸，制作精巧，音韵清越。中刊李阳冰篆三十九字，其略云：“南溟夷岛产木名伽陀罗，文横如银屑，其坚如石，遂用作此临岳。”沈括《笔谈》、朱长文《琴史》著此琴，即唐相汧公李勉所制响泉也。响泉之名，见《李勉传》。元祐末，和死，州状其事，以其琴匣送尚书礼部，符太常帐管，好事者时时鼓之。 \\n 钱塘沈振蓄一琴，名冰清，腹有晋陵子铭云：“卓哉斯器，乐惟至正。音清韵古，月澄风劲。三余神爽，泛绝机静。雪夜敲冰，霜天击磬。阴阳潜感，否臧前镜。人其审之，岂独知政。”书“大历三年三月三日上底，蜀郡雷氏斫。”凤沼内书“贞元十一年七月八日再修。士雄记。”声极清实。山茌陈圣与名知琴，少在钱塘，从振借琴弹，酷爱之。后三十年，圣与官太常，会振侄述鬻冰清，索百千不售。未几，述卒，其妻得二十千，鬻于僧清道，转落于太一道士杨英。久之，圣与以五十千购得，极珍秘之。或以晋陵子，杜牧之道号。篆法类李义山笔，亦莫可辩。又不知士雄何人也。 \\n 释普明，齐州人，久止灵岩。晚游五台，得风疾，眉发俱堕，百骸腐溃，哀号苦楚，人不忍闻。忽有异人教服长松，明不识之，复告云：“长松，长古松下，取根饵之，皮色如荠苨，长三五寸，味微苦，类人参。清香可爱，无毒，服之益人，兼解诸虫毒。”明采服，不旬日，发复生，颜貌如故。今并、代间士人多以长松参甘草、山药为汤，殊佳。然《本草》及诸方书并不著，独释惠祥作《清凉传》始叙之，然失于怪诞。 \\n 元祐中上元，驾幸迎祥池宴从臣，教坊伶人以先圣为戏。刑部侍郎孔宗翰奏：“唐文宗时尝有为此戏者，诏斥去之。今圣君宴犒群臣，岂宜尚容有此？”诏付伶官置于理。或曰：“此细事，何足言？”孔曰：“非尔所知。天子春秋鼎盛，方且尊德乐道，而贱伎乃尔亵慢，纵而不治，岂不累圣德乎！”闻者惭羞叹服。 \\n 椰子生安南及海外诸国，木如棕榈，大者高百余尺，花白，如千叶芙蓉。一本，花不过数十朵，实不过三五颗。其大如斗，至老差小。外有黄毛软皮，中有壳，正类槟榔。故有人为诗云：“百果之中尔最珍，槟榔应是汝玄孙。”沈佺期亦有《题椰子》诗云：“丛生雕胡首，圆实槟榔身。”壳止有二穴，芽出穴中。壳肉类罗菔，皮味苦，肉极甘脆。蛮人甚珍之。中有渖，大者一二升，蛮人谓之椰子酒，饮之得醉，《交州记》以为浆者是也。治消渴，涂髭发立黑。皮煮汁止血，疗吐逆。肉益气去风。 \\n 蜀虽阻剑州之险，而郡县无城池之固，民性懦弱，俗尚文学。而世以为蜀人好乱，殊不知公孙述及刘辟、王建、孟知祥辈，率非土人，皆以奸雄乘中国多事盗据一方耳。本朝王小波、李顺、王均辈啸聚西蜀，盖朝廷初平孟氏，蜀之帑藏尽归京师。其后言利者争述功利，置博易务，禁私市，商贾不行，蜀民不足，故小波得以激怒其人曰：“吾疾贫富不均，今为汝均之。”贫者附之益众。向使无加赋之苦，得循良抚绥之，安有此乱。古人云：“与其蓄聚敛之臣，宁蓄盗臣。”聚敛之为害如此，可不戒哉！均则本神卫卒校，盖赵延顺怨钤辖符昭寿，推均为帅尔。 \\n 犀之类不一，生邕管之内及交趾者，角纹如麻实，理燥，少温润。来自舶上，生大食者，文如茱萸，理润而缀，光采彻莹，甚类犬鼻。若傅以膏，甚有花纹。而尤异者曰通天犀，或如日星，或如云月，或如葩花，或如山水，或成飞走，或成龙鱼，或成神仙，或成宫殿，至有衣冠眉目杖履、毛羽鳞角完具，若绘画然，为世所贵。其价不赀，莫知其所以然也。或以为犀爱一物，玩之久，则物形潜入角中，是又不可以理推者。其纹有正插者，有倒插者，有腰鼓插者，其类不一。方其角未解也，虽海人亦未知其为异也，故波斯以象牙为白暗，犀角为黑暗，以其难别识也。犀之有通天花纹者，自顾其影则怖，尝饮浊水，不欲照见其角也。海人之取犀也，多于山麓植木，如列羊栈，久则木朽。犀前足短，止则依木而立，朽折犀倒，不能自立，因格杀之。犀岁久亦退角，掊土埋僻处，海人侦知，以木角易取之。西域谓犀为竭伽，角为毗沙拏，言一角也。 \\n 柳三变景祐末登进士第。少有俊才，尤精乐章。后以疾更名永，字耆卿。皇祐中，久困选调。入内都知史某爱其才而怜其潦倒。会教坊进新曲《醉蓬莱》，时司天台奏老人星见，史乘仁宗之悦，以耆卿应制。耆卿方冀进用，欣然走笔，甚自得意，词名《醉蓬莱慢》。比进呈，上见首有“渐”字，色若不悦。读至“宸游凤辇何处”，乃与御制《真宗挽词》暗合，上惨然。又读至“太液波翻”，曰：“何不言波澄！”乃掷之于地。永自此不复进用。 \\n  \\n  \\n  \\n 　 \\n  \\n  \\n  \\n  "}
{"章节": "卷第九", "正文": "　 \\n 渑水燕谈录 \\n  \\n  \\n   \\n  \\n  \\n  \\n  \\n  \\n 卷第九卷第九 \\n  \\n  \\n  \\n 杂录　凡三十六事 \\n 唐太宗问一行世数，禅师制叶子格进之。叶子，言“二十世李”也，当时士大夫宴集皆为之。其后有柴氏，赵氏，其格不一。蜀人以红鹤格为贵，禁中则以花虫为宗。近世职方员外郎曹谷损益旧本，撰《旧欢新格》尤为详密。其法，用匾骰子六只，犀牙师子十事，自盆帖而下，分十五门，门各有说。凡名彩二百二十七，逸彩二百四十七，总四百七十四彩。余家有其格，而世无能为者。 \\n 周显德中，许京城民居起楼阁。大将军周景威先于宋门内临汴水建楼十三间，世宗嘉之，以手诏奖谕。景威虽奉诏，实所以规利也，今所谓十三间楼子者是也。景威子莹，国初为枢密使。 \\n 陶谷姓唐，唐宰相莒公俭之后。祖彦谦，有诗名，号鹿门先生。谷避晋祖名改姓陶。后历事累朝，不复还本姓。士大夫讥之。 \\n 刘鋹据岭南，置兵八千人，专以采珠为事，目曰媚川都。每以石缒其足，入海至五七百尺，溺而死者相属也。久之，珠玑充积内库，所居殿宇梁栋帘箔率以珠为饰，穷极华丽。及王师入城，一火而尽。艺祖废媚川都，黥其壮者为军，老者放归田里，仍诏百姓不得以采珠为业，于是俗知务农矣。 \\n 建隆中，南都一夕星陨如雨，点或大或小，光彩煜然，未至地而灭。景祐初，忻州夜中星陨极多，明日视之，皆石。闻今忻民犹有蓄之。乃知《公羊传》以雨星不及地而复，其说得之。左氏以如雨而言与雨偕，非也。 \\n 幽蓟八州陷北虏几二百年，其间英主贤臣欲图收复，功垂成而辄废者三矣，此豪杰之士每每深嗟而痛惜。初，周世宗既下关南，欲乘胜进攻幽州，将行，夜中疾作，乃止。艺祖贮财别库，欲事攻取，会上仙，乃寝。柳仲涂守宁边，今博野也。结客白万德，使说其酋豪，将纳质定誓，以为内应，掩其不备，疾趋直取幽州，会仲涂易地而罢。河朔之人，逮今为憾。 \\n 国初有王彦升者，本市井贩缯人。及壮从军，累立战功，至防御使。性极残忍，俘获戎人，则置酒宴饮，引胡人以手捉其耳，对客咀嚼，徐引卮酒。戎人血流被面，彦升笑语自若。前后啖数十百人，亦可怪也。 \\n 开宝中，鄢陵许永为郓州卢县尉，自言七十五岁，其父琼年九十九，长兄八十一，次兄七十七。艺祖召琼问唐季事，对尤详，赐以衣币鞍马。父子俱享福寿，世罕有也。 \\n 卢丞相多逊谪死朱崖，旅殡海上。天庆观道士练惟，一夜闻窗外有人读书，审其声韵，有类多逊。明日，有诗题窗外曰：“南斗微茫北斗明，喜闻窗下读书声。孤魂千里不归去，辜负洛阳花满城。”笔迹亦类之。明年，归葬洛。此说得之孙巨源。而杨文公云，其子全扶柩归葬江陵佛舍，与此不同。未知孰是，姑两录之。 \\n 高丽，海外诸夷中最好儒学，祖宗以来，数有宾客贡士登第者。自天圣后，数十年不通中国。熙宁四年，始复遣使修贡，因泉州黄慎者为向导，将由四明登岸。比至，为海风飘至通州海门县新港。先以状致通州谢太守云：“望斗极以乘槎，初离下国；指桃源而迷路，误到仙乡。”词甚切当。使臣御事民官侍郎金第与同行朴寅亮诗尤精，如《泗州龟山寺》诗云：“门前客棹洪涛急，竹下僧棋白日闲”等句，中土士人亦称之。寅亮尝为其国词臣，以罪废，久之，从金第使中国。 \\n 卢多逊南迁朱崖，逾岭，憩一山店。店妪举止和淑，颇能谈京华事。卢访之，妪不知为卢也，曰：“家故汴都，累代仕族。一子事州县，卢相公违法治一事，子不能奉，诬窜南方。到方周岁，尽室沦丧，独残老躯，流落居此，意有所待。卢相欺上罔下，倚势害物，天道昭昭，行当南窜。未亡间庶见于此，以快宿憾尔。”因号呼泣下。卢不待食，促驾而去。 \\n 陈尧咨善射，百发百中，世以为神，常自号曰小由基。及守荆南回，其母冯夫人问：“汝典郡有何异政？”尧咨云：“荆南当要冲，日有宴集，尧咨每以弓矢为乐，坐客罔不叹服。”母曰：“汝父教汝以忠孝辅国家，今汝不务行仁化而专一夫之伎，岂汝先人志邪！”杖之，碎其金鱼。 \\n 景德中，邠州有神祠，凡民祈祷者，神必亲享，杯盘悉空。远近奔赴。盖狐穴神座下，通寝殿下，复门绣箔，人莫得窥。群狐自穴出，分享肴醴。王公嗣宗雅负刚正，及镇邠土，乃骑兵挟矢，驱鹰犬，投薪穴中，纵火焚之。群狐奔逸，擒杀悉尽。鞭庙祝背，徙其家，毁其祠，妖狐遂绝。初，公在长安也，极疏种山人放之短。好事者有诗云：“终南隐士声名歇，邠土妖狐巢穴空。二事俱输王太守，圣朝方信有英雄。” \\n 杨光远之叛青州也，有孙中舍忘其名。居围城中，族人在州西别墅。城闭既久，内久隔绝，食且尽，举族愁叹。有畜犬彷徨其侧，若有忧思，中舍因嘱曰：“尔能为我至庄取米邪？”犬摇尾应之。至夜，为置一布囊，并简系犬背上。犬即由水窦出。至庄，鸣吠。居者开门，识其犬，取简视之，令负米还，未晓入城。如此数月，比至城开，孙氏阖门数十口独得不馁。孙氏愈爱畜之。后数年毙，葬于别墅之南。至其孙彭年语龙图赵公师民，刻石表其墓，曰《灵犬志》。 \\n 仁宗天纵多能，尤精书学。凡宫殿门观，多帝飞白题榜，勋贤神道，率赐篆螭首。王曾之碑曰“旌贤”，寇准曰“旌忠”，李迪曰“遗直”，晏殊曰“旧学”，丁度曰“崇儒”，王旦曰“全德元老”，文彦博父均曰“教忠积庆”，李用和曰“亲贤”，范仲淹曰“褒贤”，曹利用曰“旌功”，吕夷简曰“怀忠”，张士逊曰“旧德”，狄青曰“旌忠元勋”，其余不可悉记。或云，初，王子融守河中，模唐明皇题裴耀卿碑额献之，仁宗乃赐文正碑曰“旌贤”。大臣碑额赐篆，盖始于此。其后英庙、神考，亦屡有赐者。 \\n 祥符初，王旭知颍州，因岁饥，出库钱贷民，约蚕熟一千输一缣。其后李士衡行之陕西，民以为便。今行于天下，于岁首给之，谓之和买绢，或曰预买，始于旭也。 \\n 汀州王捷少商江、淮间，咸平初，遇一人于南唐逆旅，衣道士服，仪状奇俊。后屡见之，授以黄金术，仍付以神剑，且戒之曰：“非遇人君，不可妄泄。”后佯狂，叫呼上饶市中，配流岭南。逃归京，挝登闻鼓自陈。上召与语，悦之，命之官，更名中正。寓居中官刘承珪家，珪上言：“数闻中正与人语，声如童子，云：‘我，司命真君也。’”中正亟迁神武大将军、康州团练使。常以药、金银献上，以助国费。卒，赠岭南节度使，世谓之烧金王先生，建祠永宁院西。至今御府犹有中正所献金及炉钳残药。 \\n 直史馆孙公冕，文学政事有闻于时，而赋性刚明，以别白贤不肖为事。天禧中，连守数郡，暇日接僚吏，殊不喜谈朝廷除授，亦未尝览除目。每得邸吏报状，则纳怀中，不复省视。或诘其意，曰：“某人贤而反沉下位，某人不才而骤居显官，见之令人不快尔。”或讥其不广，然其好贤嫉恶之心亦可尚也。 \\n 曹襄悼公利用，天圣中退朝归私第，中衢逢狂人夺其枢密使印，心独恶之。未几，侄芮为不法事败，治狱者锻成其事，芮死，公贬随州，再贬房陵。行至襄阳，监者迫自尽，天下冤之。 \\n 平原刘永锡，天圣末以虞曹员外郎知千乘县。一日，与门生对食，永锡以馒头食畜犬，生曰：“犬彘食人食，古人所讥，况珍味耶？”犬不食，瞋视之以去，数日不知所在。一夕，犬至，跪门阈下，将入。生起视之，知其将害己，卷衾，诈作人卧床上，升栋以避之。犬入，登床噬之，觉非人，吼怒出户，掷尾作声，移刻而死。今夫衣士人衣冠，首鼠贵游门下，以猎哺啜，嗟来不愧，曾斯犬之不若也。 \\n 庆历中，皇叔燕王元俨薨，仁宗追悼尤深，诏有司择位号之尤尊美者以追荣之，乃特赠天策上将军，非常典也。王性严毅，威望著于天下，士民识与不识，呼之曰八大王，犬戎尤惮之。 \\n 李尚书公择少读书于庐山五老峰白石庵之僧舍，书几万卷。公择既去，思以遗后之学者，不欲独有其书，乃藏于僧舍。其后山中之人思之，自其居云李氏藏书山房，而子瞻为之记。 \\n 江阴军北距大江，地僻，鲜过客，无将迎之烦，所隶一县，公事绝少。通州南阻江，东北滨海，士大夫罕至，居民以鱼盐自给，不为盗，讼稀事简。仕宦二州者最为优逸，故士大夫谓江阴为两浙道院，通州为淮南道院。 \\n 旧说虎有威，遇人百步之外，咆哮作声，以威慑人。人或不惧，虎反畏而去，故虎不食醉人。小儿不知惧，则虎畏而不食。苏子由作《孟德传》，以为德禁卒，既逃，不顾死，见虎不为动，弭耳而去。 \\n 萧榔字大珍，后梁宗室，为青州刺史，有惠爱，笃信于民。及死，民为立祠千乘县西，相与谥曰信公。嘉祐中，祠宇颓敝。主庙者贾天恩，老伶也。有王乂者，金家苍头也，幼苦伤寒，汗不洽，病腰不能行，偻而丐且十年，一旦人为炙之，遂愈。天恩教之曰：“第云信公召语：‘能为吾修庙，则使尔腰伸。’诺之，腰即伸。”于是远近闻之凑奔，争施钱帛，以新庙貌。逾年得钱数千缗，功未卒而二人争钱相殴，事稍喧，施者因不复来。 \\n 熙宁八年，淮浙大饥，人相食。朝廷遣近臣安抚，同监司赈济，而措置乖戾，不能副朝廷爱养元元之意。安抚先檄郡县，以厚朴炒豆为屑，开饥民胃口，提刑司督诸郡多造纸袄，以衣贫民，提举司印榜招谕富民布施钱以种福田，大取识者嗤笑。安抚至通州，劝富民出米麦以食饥者。或对曰：“安抚勿恤，东南饥民胃口以开，有纸袄为衣，而又得福田居之。安抚可无虑矣。”闻者大惭。朝廷知之，重行降黜。 \\n 谏议大夫崔颂，博学君子人也，性有疑疾，防闲闺门过于严密。圬者涂室，以帛幕其目，恐窃视其私也，与夫罗灰、扃户殆不远。 \\n 陈亚少卿蓄书数千卷，名画数十轴，平生之所宝者。晚年退居，有华亭双鹤唳怪石一株尤奇峭，与异花数十本，列植于所居。为诗以戒子孙：“满室图书杂典坟，华亭仙客岱云根。他年若不和花卖，便是吾家好子孙。”亚死未几，皆散落民间矣。 \\n 小词有“烧残绛蜡泪成痕，街鼓破黄昏”之语，或以为黄昏不当烛。已见跋解者曰：“此草庐窭陋者之论，殊不知贵侯戚里，洞房密室，深邃窈窕，有不待夜而张烛者矣。” \\n 士大夫筵馔，率以餺饦，或在水饭之前。予近预河中府蒲左丞会，初坐，即食罨生餺饦。予惊问之，蒲笑曰：“世谓餺饦为头食，宜为群品之先可知矣。意其唐末五代乱离之际，失其次第，久抑下列，颇郁，舆论牵复。”坐客皆大笑。 \\n 王承衍尚秦国贤肃大长公主，至曾孙师约，又尚惠和公主，子植又选尚惠国公主。昔汉窦氏一门三公主，于时亲戚功臣莫与比。唐薛儆与其子锈相继尚睿宗、明皇女，独称唐薛氏。而尚三公主又父子相继，惟王氏一门。 \\n 江南一县郊外古寺，地僻山险，邑人罕至，僧徒久苦不足。一日，有僧游方至其寺，告于主僧，且将与之谋所以惊人耳目者。寺有五百罗汉，择一貌类己，衣其衣，顶其笠，策其杖，入县削发，误为刀伤其顶，解衣带白药傅之。留杖为质，约至寺，将遗千钱。削者如期而往，方入寺，阍者殴之曰：“罗汉亡杖已半年，乃尔盗耶！”削者述所以得杖貌，相与见主僧，更异之。共开罗汉堂，门锁生涩，尘凝坐榻，如久不开者。视亡杖罗汉，衣笠皆所见者，顶有伤处，血渍药傅如昔。前有一千皆古钱，贯且朽。因共叹异之。传闻远近，施者日至，寺因大盛。数年，其徒有争财者，其谋稍泄。得之外氏。 \\n 元丰中，高丽使朴寅亮至明州，象山尉张中以诗送之，寅亮答诗序有“花面艳吹，愧邻妇青唇之敛；桑间陋曲，续郢人白雪之音”之语。有司劾：“中，小官，不当外交夷使。”奏上，神宗顾左右“青唇”何事，皆不能对。乃以问赵元老，元老奏：“不经之语，不敢以闻。”神宗再谕之，元老诵《太平广记》云：“有睹邻夫见其妇吹火，赠诗云：‘吹火朱唇敛，添薪玉腕斜。遥看烟里面，恰似雾中花。’其妇告其夫曰：‘君岂不能学也。’夫曰：‘汝当吹火，吾亦效之。’夫乃为诗云：‘吹火青唇敛，添薪墨腕斜。遥看烟里面，恰似鸠盘茶。’”元老之强记如此，虽怪僻小说，无不该览。 \\n 国初袭唐末士风，举子见先达，先通笺刺，谓之请见。既与之见，他日再投启事，谓之谢见。又数日，再投启事，谓之温卷。或先达以书谢，或有称誉，即别裁启事，委曲叙谢，更求一见。当时举子之于先达者，其礼如此之恭。近岁举子不复行此礼，而亦鲜有上官延誉后进者。 \\n 钱镠之据钱塘也，子跛，镠钟爱之。谚谓“跛”为“瘸”，杭人为讳之，乃称“茄”为“落苏”。杨行密之据淮阳，淮人避其名，以“密”为“蜂糖”。尤见淮、浙之音误也。以“瘸”为“茄”，以“蜜”为“密”，良可咍也。 \\n 熙宁中，淮西连岁蝗旱，居民艰食，通、泰农田中生菌被野，饥民得以采食。元丰中，青、淄荐饥，山中及平地皆生石面。白石如灰而腻，民有得数十斛，以少面同和为汤饼，可食，大济乏绝。二事颇异，皆所目见。 \\n  \\n  \\n  \\n 　 \\n  \\n  \\n  \\n  "}
{"章节": "卷第十", "正文": "　 \\n 渑水燕谈录 \\n  \\n  \\n   \\n  \\n  \\n  \\n  \\n  \\n 卷第十卷第十 \\n  \\n  \\n  \\n 谈谑　凡二十三事 \\n 国初，将军王景咸尝守邢州，使臣王班衔命至郡，景咸宴之，坐中厉声曰：“请王班满饮。”景咸以为官也。左右曰：“王班，姓名也。”景咸大惭，责左右：“尔辈何不先教我！”坐中大噱。 \\n 国初，聂崇义精《礼》学，著《三礼图》上之，盛行于世，诏给于国子监讲堂。郭忠恕尝诮其姓曰：“近贵全为聩，攀龙即作聋。虽然三个耳，终是未为聪。”崇义曰：“仆不能诗，聊以一联奉酬：勿笑有三耳，犹胜畜二心。”其敏而善谑，亦可嘉也。 \\n 寇莱公与张洎同为给事中，公年少气锐，尝为《庭雀》诗玩张洎曰：“少年挟弹何狂逸，不用金丸用蜡丸。”讥洎在金陵围城中，尝为其主作诏纳蜡丸中追上江救兵也。 \\n 陈文惠善八分书，点画肥重，自是一体，世谓之堆墨书，尤宜施之题榜。镇郑州日，府宴，伶人戏以一幅大纸浓墨涂之，当中以粉笔点四点。问之：“何字也？”曰：“堆墨书田字。”文惠大哂。 \\n 丞相王公之夫人郑氏奉佛至谨，临终嘱其夫曰：“即死，愿得落发为尼。”及死，公奏乞赐法名师号，敛以紫方袍。王荆公之子雱，少得心疾，逐其妻，荆公为备礼嫁之。好事者戏之曰：“王太祝生前嫁妇，郑夫人死后出家。”人以为异。又工部郎中侯叔献妻悍戾，叔献既殂，儿女不胜其酷，诏离之，故好事者又曰：“侯工部死后休妻。” \\n 王琪、张亢同在南京晏元献公幕下。张肥大，王以大牢目之；王瘦小，张以弥猴目之。一日，有米纲至八百里村，水浅当剥载，府檄张往督之，王曰：“所谓八百里驳也。”张曰：“未若三千年精矣。”元献为之启齿。 \\n 刘贡父文学过人，而又滑稽善谑。知曹州日，于伋书记自京还，贡父问：“尝见王学士，渠有老态否？”于曰：“颜犹未老，而鬓已斑。”贡父曰：“岂非急进至然也？”贡父之警辨多类此。 \\n 往年士大夫好讲水利。有言欲涸梁山泊以为农田者，或诘之曰：“梁山泊，古钜野泽，广袤数百里。今若涸之，不幸秋夏之交行潦四集，诸水并入，何以受之？”贡父适在坐，徐曰：“却于泊之傍凿一池，大小正同，则可受其水矣。”坐中皆绝倒，言者大惭沮。 \\n 颖上常夷甫处士，以行义为士大夫所推，近臣屡荐之。朝廷命之官，不起。欧阳公晚治第于颖，久参政柄，将乞身以去。顾未得谢，而思颖之心日切，尝有诗曰：“笑杀汝阴常处士，十年骑马听朝鸡。”后公既还政，而处士被召赴阙，为天章阁待制，日奉朝请。有轻薄子改公诗以戏之曰：“却笑汝阴欧少保，新来处士听朝鸡。” \\n 欧阳文忠公不喜释氏，士有谈佛书者，必正色视之。而公之幼子小字和尚。或问：“公既不喜佛，排浮屠，而以和尚名子，何也？”公曰：“所以贱之也，如今人家以牛驴名小儿耳。”问者大笑，且伏公之辨也。 \\n 冯吉，瀛王道之子，少学能文，而轻佻善谑，尤精胡琴。尝因家会，道命弹胡琴，曲终，赐之束帛以辱之。吉致帛于项，以左手抱琴，右手按膝，如伶人拜起，举家大笑。终以浮薄不登清近。仕皇朝，终少列。 \\n 顷有秉政者，深被眷倚，言事无不从。一日御宴，教坊杂剧为小商，自称姓赵名氏，负以瓦瓿卖沙糖，道逢故人，喜而拜之。伸足误踏瓿倒，糖流于地，小商弹指叹息曰：“甜采你即溜也，怎奈何！”左右皆笑。俚语以王姓为“甜采”。 \\n 胡秘监旦学冠一时，而轻躁喜玩人。其在西掖也，尝草《江仲甫升使额诰词》云：“归马华山之阳，朕虽无愧；放牛桃林之野，汝实有功。”盖江小字芒儿，俚语以牧童为芒儿。胡又尝行巨珰诰词云：“以尔久淹禁署，克慎行藏。”由是诸竖切齿。范应辰为大理评事，旦画一布袋，中藏一丐者，以遗范，题云“袋里贫士”也。 \\n 刘攽贡父、王汾彦祖同在馆阁，皆好谈谑。一日，刘谒王曰：“君改赐章服，故致贺尔。”王曰：“未尝受命。”“旦早闻阁门传报，君但询之。”王密使人询之阁门，乃是有旨：诸王坟得用红泥涂之尔。 \\n 贡父晚苦风疾，鬓眉皆落，鼻梁且断。一日，与子瞻数人小酌，各引古人语相戏。子瞻戏贡父云：“大风起兮眉飞扬，安得壮士兮守鼻梁。”座中大噱，贡父恨怅不已。贡父晚年鼻既断烂，日忧死亡，客戏之云：“颜渊、子路微服同出，市中逢孔子，惶怖求避，忽见一塔，相与匿于塔后。孔子既过，颜子曰：‘此何塔也？’由曰：‘所谓避孔子塔也。’” \\n 有张献图者，应举久不第。好嘲戏。以王年推恩，得三班奉职，以诗寄其妻云：“吾今为奉职，子莫怨鸾孤。” \\n 往岁有丞相薨于位者，有无名子嘲之。时出厚赏购捕造谤。或疑张寿山人为之，捕送府。府尹诘之，寿云：“某乃于都下三十余年，但生而为十七字诗，鬻钱以糊口，安敢嘲大臣。纵使某为，安能如此著题。”府尹大笑，遣去。 \\n 张文宝，永州人，博学有文。从子仲达以诗一轴示文宝，自炫《鹭丝》诗最为得意，云：“沧浪最深处，鲈鱼初得时。”文宝云：“更宜雕琢。”仲达云：“如何雕琢？”文宝云：“诗固佳矣，但鹭丝脚太长尔。”仲达赧服。 \\n 子瞻通判钱塘，尝权领州事，新太守将至，营妓陈状，以年老乞出籍从良，公即判曰：“五日京兆，判状不难；九尾野狐，从良任便。”有周生者，色艺为一州之最，闻之，亦陈状乞嫁。惜其去，判云：“慕《周南》之化，此意虽可嘉；空冀北之群，所请宜不允。”其敏捷善谑如此。 \\n 顾临学士魁伟好谈兵，馆中戏谓之顾将军。一日，同馆诸公游景德寺，至寺前柏林，雨暴作，顾戏同舍林希曰：“雨中林学士。”遽答曰：“柏下顾将军。”诸公大噱，以为精对。 \\n 熙宁中，学士以《字解》相上，或问贡父曰：“曾得字学新说否？”贡父曰：“字有三牛为犇字，三鹿为麤字。窃以牛为麤而行缓，非善犇者；鹿善犇而体瘦，非麤大者。欲二字相易，庶各会其意。”闻者大笑。 \\n 予元丰元年调博州高唐县令，时黄夷仲廉为监察御史，予往别焉。夷仲口占一绝句见谑云：“高唐不是那高唐，风物由来各异乡。若向此中求梦雨，只应愁杀楚襄王。”盖讥河朔风土人物之质朴也。 \\n 荆国王文公以多闻博学为世宗师。当世学者得出其门下者，自以为荣，一被称与，往往名重天下。公之治经，尤尚解字，末流务多新奇，浸成穿凿。朝廷患之，诏学者兼用旧传注，不专治新经，禁援引《字解》。于是学者皆变所学，至有著书以诋公之学者，且讳称公门人。故芸叟为挽词云：“今日江湖从学者，人人讳道是门生。”传士林。及后诏公配享神庙，赠官并谥，俾学者复治新经，用《字解》。昔从学者，稍稍复称公门人。有无名子改芸叟词云：“人人却道是门生。” \\n  \\n  \\n  \\n 　 \\n  \\n  \\n  \\n  "}
{"章节": "补遗", "正文": "　 \\n 渑水燕谈录 \\n  \\n  \\n   \\n  \\n  \\n  \\n  \\n  \\n 补遗补遗 \\n  \\n  \\n  \\n 元祐九年，巴东大火，柏与公祠俱焚。明年，莆阳郑赣来为令，悼柏之焚，惜公手植，不忍剪伐，种凌霄于下，使附干以上，以著公遗迹，且慰邦人之思。朱子《五朝名臣言行录》四之二《寇忠愍公准》 \\n  \\n 蔡文忠公喜酒，饮量过人。既登第，通判济州，日饮醇酎，往往至醉。是时太夫人年已高，颇忧之。一日，山东贾存道先生过济。文忠馆之数日。先生爱文忠之贤，虑其酒废学生疾，乃为诗示文忠曰：“圣君恩重龙头选，慈母年高鹤发垂。君宠母恩俱未报，酒如成病悔何追。”文忠瞿然起谢之。自是非亲客不对酒，终身未尝至醉。《五朝名臣言行录》五之一《蔡文忠公齐》 \\n  \\n 明肃太后临朝，一日，问宰相曰：“福州陈绛赃污狼藉，卿等闻否？”王沂公对曰：“亦颇闻之。”太后曰：“既闻而不劾，何也？”沂公曰：“外方之事，须本路监司发擿。不然，台谏有言，中书方可施行。今事自中出，万一传闻不实，即所损尤大也。”太后曰：“速选有风力、更事任一人为福建路转运使。”二相禀旨而退。至中书，沂公曰：“陈绛，滑吏也，非王耿不足以擒之。”立命进熟。吕许公俯首曰：“王耿亦可惜也。”沂公不谕。时耿为侍御史，遂以为转运使。耿拜命之次日，有福建路衙校拜于马首，云：“押进奉荔枝到京。”耿偶问其道路山川风候，而其校应对详明，动合意旨。耿遂密访绛所为，校辄泣曰：“福州之人以为终世不见天日也，岂料端公赐问，然某尤为绛所苦者也。”遂条陈数十事，皆不法之极。耿大喜，遂留校于行台，俾之干事。既置诏狱，事皆不实，而校遂首常纳禁器于耿。事闻，太后大怒，下耿吏，狱具，谪耿淮南副使。皆如许公之料也。《五朝名臣言行录》六之一《吕文靖公夷简》 \\n  \\n 是岁大旱蝗，诏公奉使安抚江、淮。还，以太平州贫民所食乌昧草进呈，乞宣示六宫戚里，用抑奢侈。《五朝名臣言行录》七之二《范文正公仲淹》 \\n  \\n 徂徕石守道常语学者曰：“古之学者，急于求师。孔子，大圣人也，犹学礼于老聃，学官于郯子，学琴于师襄，矧其下者乎！后世耻于求师，学者之大弊也。”乃为《师说》以喻学者。是时孙明复先生居太山之阳，道纯德备，深于《春秋》。守道率张洞北面而师之，访问讲解，日夕不怠。明复行则从，升降拜起则执杖屦以待。二人者，久为鲁人所高，因二人而明复之道愈尊。于是学者始知有师弟子之礼。《五朝名臣言行录》卷十之四《徂徕石先生介》 \\n  \\n 公旧有德于关中，秦人爱之。后子华自丞相出宣抚陕西，父老有远来观于道旁者，愕然相谓曰：“吾以谓韩公，乃非也。”于是相引以去。《三朝名臣言行录》一之一《韩忠献公琦》 \\n  \\n  \\n  \\n 　 \\n  \\n  \\n  \\n  "}
{"章节": "佚文", "正文": "　 \\n 渑水燕谈录 \\n  \\n  \\n   \\n  \\n  \\n  \\n  \\n  \\n 佚文佚文 \\n  \\n  \\n  \\n  \\n 熙寧中，余為亳之蒙城主簿，聞酇縣北雎水之陽漢太丘長陳寔廟前，有蔡中郎《太丘碑》，詢土人，云無有也。一日沿牒過其地，與邑令丹陽姚存訪得之。已為村人鑱為橋脚矣，唯方趺在水涘，因舁至寺下。石五叚，字正隸，皆訛缺不可讀，唯有一二存者，獨碑陰故吏姓名差完。其東數里，復得漢富春丞《張君墓碑》二，因教吏磨墨模本，將以獻歐陽公，以助集古，未果而公薨，至今以為恨。按此條見《類苑》卷六十引《澠水燕談錄》。又此條時間、事件與本書卷七歐陽文忠公條所述相脗合。 \\n 齊州城西張意諫議園亭有金線泉，石甃方池，廣袤丈餘，泉亂發其下，東注城壕中，澄澈見底。池心南北有金線一道隱起水面，以油滴一隅，則線紋遠去；或以杖亂之，則線輒不見。水止如故，天陰亦不見。齊為東方名郡，而張氏濟南盛族，園池乃郡之勝遊。泉之出百年矣，士大夫過濟南至泉上者不可勝數，而無能究其所以然，亦無一人題詠者，獨蘇子瞻有詩曰：「槍旗?到齊西境，更試城南金線奇。」然亦不辨泉之所以有金線也。按此條見《類苑》卷六一引《澠水燕談錄》，又見《能改齋漫錄》卷一五引《澠水燕談錄》。 \\n 京師風物繁富，而士大夫牽於事役，良辰美景，罕或宴遊之樂，其詩至有「賣花擔上看桃李，拍酒樓頭聽管弦」之句。西京應天禪院有神御殿，蓋在水北，去河南府十餘里。歲時朝拜，官吏常若晨興，而留守達官簡貴，每朝罷，酒三行不交一言而退，故其詩曰：「正夢寐中行十里，不交言處喫三杯。」其語雖淺，皆兩京之實事也。按此條見《類苑》卷六二引《澠水燕談錄》。 \\n 天聖中，張文節在政府，國封歲時入見。章獻母儀天下，見其二侍婢老且陋，怪其過自貶約，對以丞相不許市妙年者，因勑國封財密市二少婢，或丞相問，但言吾意。國封遂買二女奴，首飾服用，不啻三十餘萬。一日文節歸第，二婢拜於庭，詢其所自，國封具以告。從容指旁二侍姬謂夫人曰：「此二人乃夫人昔之媵也，今出之亦無所歸，固當終身於此耳。若二妹，齒未踰笄，將嫁少年子，向去之事固不可知，若令守一老翁，甚無謂也。雖然太后聖慈垂慜，然某之志豈可渝也，他日入見，宜以此懇。」敷奏，遽召宅老呼二婢之父兄，對之折券，並衣著手飾與之，俾為嫁資，謂曰：「若更雇於人，必當送府勘罪。」按此條見《類苑》卷十引《澠水燕談錄》。 \\n 呂晦叔與薛師正並命入樞府，師正事晦叔甚恭，久之，晦叔亦稍親之，議事頗相佐佑。閤門副使韓存寶將陝西兵討戎、瀘蠻，拔數柵，斬首數百級，上欲優進官秩，以勸立功者。師正曰：「戎、瀘本無事，今優賞存寶，後有立功大於此者，何以加之？」晦叔曰：「薛向所言是也。」乃除四方館使。按此條見《類苑》卷一七引《澠水燕談錄》。 \\n 故事，郊廟讀祀冊官至御名必起，上至郊官更衣詣壇下，百官皆迴班迎向。英宗皇帝初告廟，詔讀冊官毋起；及詣壇下，又詔百官勿迴班：所以見事郊廟之精意也。按此條見《類苑》卷一八引《澠水燕談錄》。 \\n 張文孝公觀以真宗幸亳歲狀元及第，仕至樞密副使，而其父尚無恙。父名居業，《周易》學究及第，滯選調三十餘年，年六十餘始轉京秩，以主客員外郎致仕，見其子入踐樞府，受大府卿，壽九十餘卒。未逾年，張公亦捐館，故諡文孝，乃知張公貴達皆其父慶福所致。按此條見《類苑》卷二四引《澠水燕談錄》。 \\n 崇政殿之西有延義閣，南向；迎陽門之北有邇英閣，東向：皆講讀之所也。仁宗皇帝新即位，多御延義，每初講讀終篇，則宣二府大臣同聽，賜飛白書，或遂賜宴。其後不復御延義，專御邇英。春以二月中至端午罷，秋以八月中至冬至罷。講讀官移門上賜食，俟後殿公事退，繫鞵以入，宣坐賜茶，就南壁下依次坐，復以次講讀，又宣坐賜茶湯，其禮數恩渥，雖執政大臣亦莫得與也。按此條見《類苑》卷二六引《澠水燕談錄》。 \\n 殿中丞王全，吳人，嗜酒，常沈醉。為嶺南知州，日縱酒，忽一日臍裂有聲，以蓋承之，得清酒斗餘，後數日乃卒。按此條見《類苑》卷四七引《澠水燕談錄》。 \\n 王丞相嘗云：「自議新法，[謂青苗、免役、更改法令等。]始終言可行者，曾布也；言不可行者，司馬光也；餘皆前叛後附，或出或入。」按此條見《類苑》卷八引《澠水燕談錄》。又見《言行錄》後集卷六，未注所出。 \\n 太宗訪鍾、王之迹，御筆飛動，乃召書吏之有格性者置於便殿，授以筆法，覩其有成名，賜銀章象笏，令入翰林院充待詔書詔。自是，四海之內咸識禁中之墨妙焉。按此條見《錦繡萬花谷》前集卷一一引《澠水燕談錄》。 \\n 錢鄧州[若水]嘗言古之善書鮮有得筆法者，唐陸希聲得之，凡五字：{左扌右壓}、押、鈎、格、抵，用筆雙鈎，則點畫遒勁而盡妙矣，謂之撥鐙法。希聲自言，昔二王皆傳此法，自斯公以至陽冰亦傳之，希聲以授沙門{上巩下言}光。{上巩下言}光入長安為翰林供奉，希聲猶未達，以詩寄{上巩下言}光曰：「筆下龍蛇似有神，天池雷雨變逡巡，寄言昔日不龜手，應念江頭洴澼人。」{上巩下言}光感其言，因引薦希聲於貴倖，後至宰相。刁衎所言江南後主得此法，書絕勁，復增二字曰導、送。今待詔尹熙古亦得之，而所書為一時之絕．李無惑工篆，亦得其法。查道始習篆，患其體勢柔弱，熙古教以此法，仍雙鈎用筆，經半年始習熟，而篆體勁直甚佳。按此條見《類苑》卷五十，不注出處，但接引仁宗賜墨條注云出《澠水燕談錄》。《錦繡萬花谷》前集卷三一亦見此條，注云出《澠水燕談錄》，唯所引較《類苑》稍略。 \\n 司門郎中王繕，濰州人，治《三傳春秋》中第，再調沂州錄事參軍。時魯肅簡公宗道方為司戶參軍，家貧，食口眾，祿俸不給，每貸於王，猶不足，則又懇王預貸俸錢。魯御下嚴，庫吏深怨之，訴魯私貸緡錢州，并劾王。王喻魯曰：「第歸罪某，君無承也。」魯曰：「某貧不給，以私干公，過實自某，公何辜焉！」王曰：「某碌碌經生，仕無他志，苟仰俸入以養妻子，得罪無害；矧以官物貸人，過不及免。君年少有志節，明爽方正，實公輔器，無以輕過輙累遠業，併得罪何益！」卒明魯不知而獨受私貸之罪。魯深愧謝，不自容。王處之裕如，無慊恨色，由是沉困銓管二十餘年。晚用薦者引對，吏部狀其功過，奏曰有魯姓名。時魯已參大政，立侍殿中，仁廟目魯曰：「豈卿耶？」魯遽稱謝，且具陳其實。仁廟歎曰：「長者也！」先是，有私過者例改次等，由是得不降等，詔改大理寺丞。仕至省郎，累典名郡，晚年田園豐腆，子孫繁衍，壽八十九卒，亦庇賢為善之報也。按此條見《厚德錄》卷二引《澠水燕談錄》。 \\n 密旨多夜降出，草麻五更三點進。祥符中，錢惟演入院，是夕，召入令草《壽春王制》，惟演之進草乞御筆刊削，然後寫麻，從之。是夕一更二點進草，三點降出，御筆書「依奏」，方付待詔書寫。其後，南郊加恩及冊皇太子，皆晁迥當之，亦進草，親王宰臣等即不進。按此條見《錦繡萬花谷》前集卷一一引《澠水燕談錄》。 \\n 玉堂上東閣，承旨居之；西閣，第三廳居之；玉堂後東西各二閣，第三廳而下分處之。玉堂後東北一室二間，大中祥符中，王相居之，入參大政，李相迪又自此閣拜命。其後，入者多求居之，此室常不空。前簷有大槐樹，意以為祥。按此條見《錦繡萬花谷》前集卷一一引《澠水燕談錄》。 \\n 明肅太后從謁太祖，詔禮官草儀，侫者密請曰：「陛下垂簾，尊稱山呼及輿服皆王者制度，豈當以后服見祖宗耶！」遂下詔服衮冕。諫疏交上，薛簡肅公立朝蹇諤，不容其談，簾外口奏曰：「陛下大謁之日，還作漢兒拜耶？女兒拜耶？」明肅無答，是夕報罷。按此條見《事文類聚》前集卷一九引《澠水燕談錄》。 \\n 賈詢，廣都人，倜儻有奇節，輕財尚義，樂濟人之難。王均之叛，縣宰初暐奔山中，無以自匿，恇怯不能行，詢負匿其家，又使親黨護送帥府，暐卒免害。暐感之，作《義士傳》，刻石三聖院。按此條見《厚德錄》卷二引《澠水燕談錄》。 \\n  \\n  \\n  \\n 　 \\n  \\n  \\n  \\n  "}
