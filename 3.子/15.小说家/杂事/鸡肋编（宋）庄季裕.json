{"章节": "提要", "正文": "　 \\n 鸡肋编 \\n  \\n  \\n   \\n  \\n  \\n  \\n  \\n  \\n 提要提要 \\n  \\n  \\n  \\n 《鸡肋编》三卷，宋庄季裕撰。季裕名绰，以字行，清源人。其始末未详，惟吕居仁《轩渠录》记其状貎清癯，人目为细腰宫院子。又薛季宣《浪语集》有季裕《筮法新仪》序，亦皆不著其生平。据书中年月，始于绍圣，终于绍兴，盖在南北宋之间。又“尹孝子”一条，自称尝摄襄阳尉；又“原州棠树”一条，称作倅临泾；“李倢食糟蟹”一条，称官于顺昌；“瑞香亭”一条，称官于澧州。其为何官，则莫可考矣。此书前有自序，题绍兴三年二月五日，而所记有绍兴九年事，疑书成之后，又续有所增。世无刊本。陶宗仪《说郛》仅录其二三十条，此本较《说郛》所载约多五倍。后有至元乙卯仲春月观陈孝臣先跋曰，此书庄绰季裕手集也。绰博物洽闻，有《杜集援证》、《炙膏肓法》、《筮法新仪》行于世。闻其他著述尚多，惜未之见。此书经秋壑点定，取以为悦生随抄，而误谬最多，因为是正如右，然扫之如尘，尚多有疑误云云。盖犹季裕之完本也。季裕之父，在元祐中与黄庭坚、苏轼、米芾诸人游，季裕犹及识芾及晁补之，故学问颇有渊源，亦多识轶闻旧事。书中如不知《龙城录》为同时王铚所作，反据以驳《金华图经》之类，间失考证，然可取者多。其记辽宋誓书一条，大旨以和议为主，亦各抒所见。季裕方浮沉郡县，与当时朝士附合秦桧者，固自有殊。统观其书，可与后来周密《齐东野语》相埒，非《辍耕录》诸书所及也。 \\n  \\n  \\n  \\n 　 \\n  \\n  \\n  \\n  "}
{"章节": "卷上", "正文": "　 \\n 鸡肋编 \\n  \\n  \\n   \\n  \\n  \\n  \\n  \\n  \\n 卷上卷上 \\n  \\n  \\n  \\n 昔曹孟德既平汉中，欲因讨蜀而不得进，守之又难为功，操出教唯曰“鸡肋”而已，外莫能晓。杨修独曰：“夫鸡肋食之则无所得，弃之则如可惜。公归计决矣。”阿瞒之绩无见于策，而其空言竟著于后，是岂非鸡肋之腊邪？然方其撅芦菔、凫茈而饿于墙壁之间，幸而得之，虽不及于兔肩，视牛骨为愈矣。予之此书殆类于是，故以“鸡肋”名之。绍兴三年二月九日，清源庄季裕书。 \\n 欧阳文忠有《赠介甫》诗云：“翰林风月三千首，吏部文章二百年。老去自怜心尚在，后来谁与子争先？”王答云：“它日若能窥孟子，终身何敢望韩公。”余少时闻人谓吏部乃隐侯，非文公也；翰林诗无三千，亦非太白。后见《沈约传》，虽尝为吏部郎，及称谢朓云：“二百年来无此诗。”谓由建安至宋元嘉二百三十余年，举其全数耳。自嘉祐上至唐元和，余二百五十年，去元嘉则远矣，则吏部盖指韩也。郑谷有《题太白集》诗云：“何事文星与酒星，一时分付李先生。高吟大醉三千首，留著人间伴月明。”永叔所引，但用沈二百年之语，加于退之，以对翰林三千首耳。诗年之数，安在如书马数马乎？ \\n 箸屐之谜载于前史，《鲍昭集》中亦有之。如一土、弓长、白水、非衣、卯金刀、千里草之类，其原出于反正止戈，而后人因作字谜。王介甫作字谜云：“兄弟四人两人大，一人立地三人坐。家中更有一两口，任是凶年也得过。”又作谜云：“常随措大官人，满腹文章儒雅。有时一面红妆，爱向风前月下。”至于酒席之间，亦专以文字为戏。常为令云：有商人姓任名饪，贩金与锦。至关，关吏吿之曰：“任饪任人，金锦禁急。”又云：“亲兄弟日日昌，堂兄弟目木相，亲兄弟火火炎，堂兄弟金今钤。”又云：“撅地去土，添水成池。”皆无有能酬者。又为字中一点谜云：“寒则重重叠叠，热则四散分流。兄弟四人下县，三人入州。在村里只在村里，在市头只在市头。”又为叠字下两点谜云：“兄弟二人，同姓同名。若要识我，先识家兄。不识家兄，知我为谁？”又妇字谜云：“左七右七，横山倒出。”甑字谜云：“将军身是五行精，日日燕山望石城。待得功成身又退，空将心腹为苍生。” \\n 京师卖生果，凡李子必摘其蒂，不敢触其实，必留上衣令勃勃然，人方以新而为好，至食者须雪去之。元祐中，有李闶待制，字子光，朝中戏以为谜云：“卖者不识买者识。”盖以“识”为“拭”也。 \\n 元丰中，有以当时士人姓名为对者，如“崔度崔公度，王韶王子韶”。又有江鬲，人亦戏云：“江鬲隔江，问巫马期骑马无？”未有对者。元祐中，有“石万石授石州离石县令”，人讶其远宦，云“要令后世无对”。元丰中，又有“马子山骑山子马”之句，偶有姓钱人任衡水知县，人遂对以“钱衡水盗水衡钱”。其人闻之大怒，欲辨其事，对者谢曰：“君虽实无，且欲与山子马为偶耳。” \\n 大观中，有曹孝忠本医工也，得幸于时，遂任子为文资，擢置馆阁。其子因与父相诟，既至馆中，气尚未平，独坐屏处。时秋阳方烈，为日所射，久不迁坐。有同僚怪之，问何故负暄，乃大怒云：“家私间事，关公甚底？”问者初尚未悟，久乃知之，莫不传笑。既而易为它官。又宗室仲輗，知太宗正司，以待漏院为大小字，如此者甚众。其长仲忽以闻，亦罢。此与前世浇手、弄麞、聚忧、伏猎，无以异矣。又有杨通者，任提举学事官，上殿札子云：“人臣而持主斧，僣紊名器。”遂行禁止，刊于续降敕中，亦可笑者。 \\n 杜子美《石犀行》云：“自免洪涛恣雕瘵。”与济逝为韵。《种莴苣》云：“信宿罢潇洒。”与耳始同押。《后出塞》云：“恐是霍嫖姚。”作平声。《八仙歌》押两船字，《狄明府》两济字。洒字有三音，而瘵但切侧界。去病为票姚校尉，服虔注《汉书》：“音飘摇。”颜师古云：“票音平妙反，姚音羊召反。票姚，劲疾之貌也。”荀悦《汉纪》作票鹞字。去病后为票骑将军，尚取票姚之字耳。今读者音飘摇，则不当其义也。诗人拘于声律，取其意而略其义也，如济济清济，音虽同而义异。故两船字或者遂谓不上船为蜀人以衣襟为船。余尝至舟中问土人，则不然。后见范传正《太白新墓志》云：玄宗泛白莲池，召公作序，时公已被酒于翰苑中，命高力士扶以登舟。杜之所歌，盖此事尔。 \\n 黄鲁直《送张谟河东漕使》诗云：“紫参可撅宜包贡，青铁无多莫铸钱。”时范忠宣帅太原，方论冶多铸广，故物重为弊。其子子夷亦能诗，尝云：“当易‘无’字为‘虽’乃可。”又一篇云：“虎头墨妙能频寄，马乳蒲萄不待求。”议者又谓：“维摩画像一本足矣，何用多为？”盖贬驳他人易于为工也。孟子斥高子云固而不取武城之策，况余者乎？ \\n 退之《昭王庙》诗，今集中皆作“丘原满目”，余亲到宜城祠，见刻为“丘坟”。韩公井在焉，今之道稍远，人无汲者。小城鄄氏之居，犹想见也。又《题西林寺故萧二郎中旧堂》云：“中郎有女能传业，伯道无儿可保家。偶到匡山曾住处，几行衰泪落烟霞。”唐赵璘《因话录》载此诗以“保”为“主”。下二句云：“今日匡山过旧隐，空将衰泪对烟霞。” \\n “健儿”之语，见于《晋史》段灼、《梁史》陈伯之传，至唐尤多。余少时过荆南白碑驿，见丰碑刻唐官衔，有“招募健儿使”。其碑石莹白，驿因得名。或云后制大晟乐，取石为磬，未知信否。 \\n 李杜、苏李之名尤著于世者，以历代所称，兼于文行故也。余尝以一绝纪其闻者：“大义终全显汉廷，李固、杜乔。名标八俊接英声。李膺、杜密。文章万古犹光焰，李白、杜甫。疑是天私李杜名。”“居前曾是少陵师，苏武、李陵。资历文章亦等夷。苏味道、李峤。思若涌泉名海内，苏颋、李乂。从来苏李擅当时。” \\n 处州龙泉县多佳树，地名豫章，以木而著也。山中尤多古枫树，其根破之，文若花锦。人多取为几案盘器。又杂以它木，陷为禽鸟花草，色像如画，它处所未见。又出青瓷器，谓之“秘色”，钱氏所贡盖取于此。宣和中，禁庭制样须索，益加工巧。 \\n 元祐中，予始见士大夫间有用蜡裹咫尺之木，以书传言，谓之“柬板”，既便报答，又免谬误。其后事欲无迹者，废纸而用板，浸为金漆之类，其制甚众。加以缄绳，有盛以囊者，至崇宁时家有数枚。自非远书公礼，几无用笺楮。然利害所系，有濡纸而摹印字画以为左验者。俗之薄恶，亦可见矣。 \\n 凤翔府园有枯木，下有石刻云“昭宗手拓槐”，盖为中尉韩全诲等劫幸李茂贞军，朱全忠以兵围城，尝徘徊其下也。华州子城西北有齐云楼基，昭宗驻驿韩建军，尝登其上，赋《菩萨蛮》词，云“安得有英雄，迎归大内中”者是也。其石堤谷在城西南十余里，杀十一王处。今有堂作释氏十王像焉。 \\n 陈州城外有瓦台寺，乃夫子绝粮之地。今其中有一字王佛，云是孔子像。旧榜文宣王，因风雨洗剥，但存“一宣王”，而释子附会为“一字王”也。其侍者冠服，犹是颜渊之状。如杜甫之作十姨，天下如是者，盖不可胜数。 \\n 沣州有卒李文和者，本僧徒，犯罪坐黥，能诊太素脉，知人吉凶，虽心性隐微，皆可推测。尝诊司法孙评云：“据脉当作僧道，然隐见不一，有名无实。幼时须曾出家，不尔亦见于小字也。”问之果尔，以多病尝舍于释氏，小名行者。余颇讶其别有它术，云法中脉出寸口者当为僧道。今所出不多，又或见或隐，故以有名无实断之。后得其书，以十二经配十二辰，如五行家分宫之法，身命运限，亦各有术。逐日随支，轮脉直事，故目下灾福，纤毫皆可见。其书序云：“本唐隐者董威辈以授张太素，太素始行其术，故以为名。”后于京师四方多见诊太素脉得名，而未有如李文和者。 \\n 杜子美诗云：“饭抄云子白，瓜嚼水精寒。”李义山《和阳》诗亦云：“梓泽东来七十里，长沟复堑埋云子。”世莫识“云子”为何物。白彦惇云：其姑婿高士新为吉州兵官，任满还都，暑月见其榻上数囊，更为枕抱。视之皆碎石，匀大如乌头，洁白若玉。云出吉州，土人呼“云子石”。而周焘子演云：“云子，雹也。”见唐小说，而不记其书名。义山谓埋于沟堑，则非雹明矣。疑少陵比饭者，是此石也。 \\n 杨何，字汉臣，莆田人也。登进士第，为南阳士掾，狂率喜功。刘汲作帅，就辟幕府。金人破邓，全家皆死于兵。始在乡校以薄德取怨于众，人嘲之曰：“牝驴牡马生骡子，道士师姑养秀才。”盖谓其父本黄冠，母尝为尼也。 \\n 襄阳尹氏，在唐世以孝弟四经旌表，今其门伐犹存。介甫诗云：“四叶表闾唐尹氏，一门逃世汉庞公。”而史不书。余摄尉襄阳，尝得尹孝子母之墓志于卧佛僧舍，以为柱础，未暇取而罢。然史之去取，幸不幸者多矣。 \\n 食物中有馓子，又名环饼，或曰即古之寒具也。京师凡卖熟食者，必为诡异标表语言，然后所售益广。尝有货环饼者，不言何物，但长叹曰：“亏便亏我也！”谓价廉不称耳。绍圣中，昭慈被废居瑶华宫，而其人每至宫前，必置担太息大言，遂为开封府捕而究之。无它，犹断杖一百罪。自是改曰：“待我放下歇则个。”人莫不笑之，而买者增多。东坡在儋耳，邻居有老妪业此，请诗于公甚勤。戏云：“纤手搓来玉色匀，碧油煎出嫩黄深。夜来春睡知轻重，压匾佳人缠臂金。” \\n 米芾元章，或云其母本产媪，出入禁中，以劳补其子为殿侍，后登进士第。善书，尤工临摹。人有古帖，假去率多为其摹易真本。至于纸素破污，皆能为之，卒莫辨也。有好洁之癖，任太常博士，奉祠太庙，乃洗去祭服藻火，坐是被黜，然亦半出不情。其知涟水军日，先公为漕使，每传观公牍未尝涤手。余昆弟访之，方投刺，则已须盥矣，以是知其为伪也。宗室华源郡王仲御家多声伎，尝欲验之。大会宾客，独设一榻待之。使数卒解衣袒臂，奉其酒馔，姬侍环于它客，盘杯狼籍，久之亦自迁坐于众宾之间。乃知洁疾非天性也。然人物标致可爱，故一时名士俱与之游。其作文亦狂怪，尝作诗云：“饭白云留子，茶甘露有兄。”人不省露兄故实，扣之，乃曰：“只是甘露哥哥耳。”大观中，至礼部员外郎知淮阳军卒。 \\n 礼文云缺无若近时，而婚丧尤为乖丧。如亲王纳夫人，亦用拜先灵、合髻等俗礼。李广结发与匈奴战，谓始胜冠年少时也。故杜甫《新婚别》云：“结发为君妇。”而后世初婚嫁者，以男妇之发合梳为髻，谓之结发，甚可笑也。其不经不可以概举。南方之俗，尤异于中原。车驾在越，尝有一执政家娶妇，本吴人也，用其乡法，以灰和蛤粉，用红纸作数百包，令妇自登舆，手不辍掷于道中，名曰“护姑粉妇”。既至门，以酒馔迎祭，使巫祝焚楮钱禳祝，以驱逐女氏家亲。妇下舆，使女之亲男女抱以登床。尊章会客，三爵之后，其子出拜，坐人设席子父傍，饮三杯乃行合髻等诸礼，颇多异事。如民家女子不用大盖，放人纵观。处子则坐于榻上，再适者坐于榻前。其观者若称叹美好，虽男子怜抚之，亦喜之而不以为非也。丧家率用乐，衢州开化县为昭慈太后举哀亦然。今适邻郡，人皆以为当然，不复禁之。如士族力稍厚者，棺率朱漆。又信时日，卜葬常远，且惜殡攒之费，多停柩其家，亦不设涂甓，至顿置百物于棺上，如几案焉。过卒哭则不祭，唯旦望节序，薄具酒荈祭之，亦不哭，是可怪也。 \\n 河朔、山东养蚕之利，逾于稼穑，而村人寒月盗伐桑枝以为柴薪，为害甚大。每有败获，估赃不多，薄刑不足以戒，欲禁系以苦之，则惮于囚众。单州城武令聂忞，兖州人，起于白屋，知民间利病，有获此偷，即依法决遣。而据所征赃钱，随多寡，必分十限付于其家。远都保伍，畏于逃逸，系累之急，甚于官司。如限三日，即已拘縻一月矣。又量其情之重轻，每限出头，加以棰楚。虽欲一日并纳赃罚，里正谕意，亦不听输。于是一邑桑柘，春阴蔽野，人大受赐。人有相仇害者，于树干中去其皮尺许，令周匝，谓之“系裹肚”，虽大木亦枯死。有一夕伤数百株者，此多大姓侵刻细民，故以此报之也。 \\n 兰、蕙叶皆如菖蒲而稍长大，经冬不凋，生山间林篁中。花再重皆三叶，外大内小，色微青，有紫文。其内重一叶，色白无文，覆卷向下，通若飞蝉之状。以春秋二时开，茎短，每枝一花者为兰；茎长，一枝数花者为蕙。《本草》载兰草、马兰、泽兰、山兰四种。兰草叶似泽兰，尖长有枝，花红白色而香，生下湿地；泽兰生下地水傍，叶似兰草，赤节，四叶相值岐节间；马兰生泽傍，气臭，花似菊而色紫；山兰生山侧，似刘寄奴，叶无桠，不对生，花心微黄赤。又有木兰，乃大树。皆非骚人所歌咏者。又云零陵香，一名蕙草。既唯生零陵山谷，而茎叶都不与蕙相类。岂二物不入药用而遗之乎？后至衢州开化县，山间多春兰，而医僧允济谓兰根即白薇也。按白薇一名白幕，又名薇草。《本草》乃云生平原川谷，陶隐居谓近道处处有之。又与兰小异，然药肆皆收货为白薇，未知是否？夷齐采食，岂谓是邪？味虽苦咸大寒而无毒也。 \\n 蕨有青、紫二种，生山间，以紫者为胜。春时嫩芽如小儿拳，人以为蔬，味小苦性寒。生山阴者可煅金石，叶大则与贯众、狗脊相类。取置田中，或烧灰用之，皆能肥田。又有狼衣草，小者亦相似，但枝叶瘦硬，人取以覆墙，又杂于泥中，以砌阶甓，涩而难坏。蕨根如枸杞，皮下亦有白粉。暴干捣碎，以水淘澄，取粉蒸食如糍，俗名乌糯，亦名蕨衣。每二十斤可代米六升。绍兴二年，浙东艰食，取蕨根为粮者几遍山谷。而《本草》亦不载也。 \\n 世谓西北水善而风毒，故人多伤于贼风，水虽冷饮无患。东南则反是，纵细民在道路，亦必饮煎水，卧则以首外向。檐下篱壁皆不泥隙，四时未尝有烈风。又春多暴雨淋淫，秋则常苦旱暵，如东坡诗云：“春雨如暗尘，春风吹倒人。”皆不施于浙江也。 \\n 越州在鉴湖之中，绕以秦望等山，而鱼薪艰得。故谚云：“有山无薪，有水无鱼，有人无义。”里俗颇以为讳。言及无鱼，则怒而欲争矣。又井深者不过丈尺，浅者可以手汲。霖雨时平地发之则泉出，然旱不旬日，则井已涸矣。皆谓泉乃横流故尔。盖灭裂不肯深浚，致源不广也。谚又云：“地无三尺土，人无十日恩。”此语通二浙皆云。 \\n 浙西谚曰：“苏杭两浙，春寒秋热。对面厮啜，背地厮说。”言其反覆如此。又云：“雨下便寒晴便热，不论春夏与秋冬。”言其无常也。此言亦通东西为然。九州以扬名地，本其水波轻扬为目。汉三王策亦有五湖轻心之戒。大抵人性类其土风，西北多山，故其人重厚朴鲁；荆扬多水，其人亦明慧文巧，而患在轻浅，肝鬲可见于眉睫间。不为风俗所移者，唯贤哲为能耳。 \\n 孙真人有《千金方》，有治虱症方，以故梳箆二物烧灰服，云南人及山野人多有此，犹未以为信。尝泊舟严州城下，茶肆妇人少艾，鲜衣靓妆，银钗簮花。其门户金漆雅洁，乃取寝衣铺几上，捕虱投口中，几不辍手。旁与人笑语不为羞，而视者亦不怪之。乃知方之所云为不妄也。又在剑川，见僧舍凡故衣皆煮于釜中，虽禈裤亦然，虱皆浮于水上。此与生食者少间矣。其治蚤则置衣茶药焙中，火煏令出，则以熨斗烙杀之。 \\n 事魔食菜，法禁甚严，有犯者家人虽不知情，亦流于远方，以财产半给吿人，余皆没官。而近时事者益众，云自福建流至温州，遂及二浙。睦州方腊之乱，其徒处处相煽而起。闻其法：断荤酒，不事神佛祖先，不会宾客。死则裸葬，方殓，尽饰衣冠。其徒使二人坐于尸傍，其一问曰：“来时有冠否？”则答曰：“无。”遂去其冠，逐一去之，以至于尽。乃曰：“来时何有？”曰：“有胞衣。”则以布囊盛尸焉。云事之后致富。小人无识，不知绝酒肉燕祭厚葬，自能积财也。又始投其党，有甚贫者，众率财以助，积微以至于小康矣。凡出入经过，虽不识党人皆馆谷焉。人物用之无间，谓为一家，故有无碍被之说，以是诱惑其众。其魁谓之魔王，为之佐者，谓之魔翁、魔母，各诱化人。旦望人出四十九钱于魔翁处烧香，翁母则聚所得缗钱，以时纳于魔王，岁获不赀云。亦诵《金刚经》，取“以色见我为邪道”，故不事神佛，但拜日月，以为真佛。其说经如“是法平等无有高下”，则以“无”字连上句，大抵多如此解释。俗讹以魔为麻，谓其魁为麻黄，或云易魔王之称也。其初授法，设誓甚重，然以张角为祖，虽死于汤镬，终不敢言角字。传云何执中守官台州，州获事魔之人，勘鞫久不能得。或云何处州龙泉人，其乡邑多有事者，必能察其虚实，乃委之穷究。何以杂物数种问，能识其名则非是，而置一羊角其中，他皆名之，至角则不言，遂决其狱。如不祀祖先裸葬之类，固已害风俗；而又谓人生为苦，若杀之是救其苦也，谓之度人。度多者则可以成佛。故结集既众，乘乱而起，甘嗜杀人，最为大患。尤憎恶释氏，盖以戒杀与之为戾耳。但禁令大严，每有吿者，株连既广，又当籍没，全家流放，与死为等。必协心同力，以拒官吏。州县惮之，率不敢按，反致增多。余谓薄其刑典，除去籍财之令，但治其魁首，则可以弭也。 \\n 余既书此未一岁，而衢州开化县余五婆者，为人所吿，逃于严州遂安县之白马洞缪罗家。捕之则阻险为拒，杀害官吏。至遣官军平荡，两州被害，延及平民甚众。殊可伤悯。 \\n 南方多枭而比西北绝少，龙泉人亦捕食，云可以治劳疾。汉重五日，以枭羹赐群臣，可验其无毒，然医方不云有治病之功也。 \\n 天下方俗各有所讳，亦有谓而然。渭州潘原讳“赖”。云始太祖微时，往凤翔谒节度使王彦才，得钱数千，遂过原州，卧于田间，而树阴覆之不移，至今犹存，谓之“龙潜木”。至潘原与市人博，大胜，邑人欺其客也，殴而夺之。及即位亡，几欲迁废此县，故以赖为耻，然未知以欺为赖，其义何见。常州讳“打爷贼”。云有子为伍伯而父犯刑，恐它人挞之楚而自施杖焉。虽有爱心，于礼教则疏矣。楚州讳“乌龟头”。云郡城像龟形，尝被攻，而术者教以击其首而破也。泗州多水患，故讳“靠山子”。真州多回禄，故讳“火柴头”。涟水地褊多荒，人以食芦根为讳。苏州人喜盗，讳言“贼”。世云范文正乃平江人，警夜者避不敢言贼，乃曰“看参政乡人”，是可笑也。而京师僧讳和尚，称曰“大师”。尼讳“师姑”，呼为“女和尚”。南方举子至都讳“蹄子”，谓其为爪，与獠同音也。而秀州又讳“佛种”，以昔有回头和尚以奸败，良家女多为所染故尔。卫卒讳“乾”，医家讳“颠狂”，皆阳盛而然。疑乾者谓健也。俗谓神气不足为九百，或以乾为九数，又以成呼之，亦重阳之义耳。蜀人讳“云”，以其近风也。刘宽以客骂奴为畜产，恐其被辱而自杀。浙人虽父子朋友，以畜生为戏语，而对子孙呼父祖名，为伤毁之极。在龙泉，见村人有刻石而名蛮名娇之类，可耻贱者，问之，云欲人难犯，又可怪也。 \\n 天长县炒米为粉，和以为团，有大数升者，以胭脂染成花草之状，谓之“炒团”。而反以“炒团”为讳，想必有说，特未知耳。 \\n 唐《方伎传》云，长社人张憬藏技与袁天纲埒，载其相蒋俨等八九事甚异。而《刘义节传》云，其从子思礼，少学相人于张憬藏，憬藏谓思礼位至太师。后授箕州刺史，益喜，以太师位尊，若非佐命，必不可得。乃结綦连耀谋反，斩于市。然则其术不无中否，但采其中者称之耳。 \\n 世之以五行星历论命者多矣。今录贵而凶终者数人，其盛时未有能言其未至之灾也。以此知阴阳家不足深泥，唯正已守道为可恃耳。张邦昌，元丰四年辛酉七月十六日亥时；王黼，元丰二年己未十一月初二日卯时；燕瑛，熙宁十年丁巳五月二十六日寅时；聂山，元丰元年戊午八月初十日卯时；赵野，元丰七年甲子正月十九日丑时；朱勔，熙宁八年乙卯十月二十六日申时；王寀，元丰元年戊午正月初六日子时；蔡攸，熙宁十年丁巳某月某日某时；邓绍密，熙宁六年癸丑九月二十三日戍时。又有同年十一月而日时如岁者。童贯，皇祐六年三月初五日卯时。 \\n 《汉史》云，燕地，初太子丹宾养勇士、不爱后宫美女，民化以为俗，至今犹然。宾客相过以妇侍宿，嫁娶之夕男女无别，反以为荣。后颇稍止，然终未改。方南北通好，每燕夕亦用倡伎，闻半皆良家，以色选差，如中国之庸役更代，不以为耻也。后复燕山，诸将尝大会，各指名以召诸娼，莫有至者，怪而问之，云待之轻薄，故不来。盖以众客共要一妓，始为厚也。凡倡皆用子为名，若香子、花子之类。无寒暑，必系绵裙。其良家士族女子皆髠首，许嫁方留发。冬月以括蒌涂面，谓之佛粉。但加傅而不洗，至春暖方涤去，久不为风日所侵，故洁白如玉也。今使中原妇女，尽污于殊俗。汉唐和亲之计，盖不为屈也。 \\n 唐李道广，字太丘，相武后。元纮，字天纲，相玄宗。皆陵之后。韩愈亦颓当之裔也。见《宰相世系表》。 \\n 《春秋》：“郑伯突入于栎。”注云：“郑别都，今河南阳翟县。”陆德明音翟，徒历反。《广韵》乃音宅，魏翟璜、汉翟公，皆同音。至方进则又音狄，未知各何所据也。 \\n 扁鹊姓，《汉高祖传》颜师古：“音步典反。”《千姓编》乃音辫，云《庄子》有扁庆子。陆德明音篇，又符殄切。 \\n 长孙顺德丧息女，感疾甚，唐太宗薄之，谓房玄龄曰：“顺德无刚气，以儿女牵爱至大病，何足恤！”太宗儿女三十五人，晋阳公主薨，年十二，帝阅三旬不常膳，日数十哀，因以癯羸。太子承乾废，欲立晋王，又谓长孙无忌曰：“公劝我立雉奴，雉奴仁懦，得无为宗社忧，奈何？”岂不以儿女牵爱乎？若引佩刀欲坚群臣之心，谓之权术可也，而日数十哀，当忘“无刚气”之语矣。 \\n 太宗尝玩禁中树曰：“此佳木也。”宇文士及从旁美叹，帝正色曰：“魏征常劝我远佞人，不识佞人为谁，今乃信然。”玄宗在殿庭玩一嘉树，姜皎盛赞之，帝遽令徙植其家。二主之相去，以是可知矣。王义方买第后数日，爱庭中树，复召主人曰：“此嘉树得无欠偿乎？”又予之钱。此又足见廉士之心也。 \\n 李琮，言者谓其“湛棋废事”，罢发运使，笑曰：“遂与‘多酒慢公’为对矣。”盖谚语之著者。而“多酒”之言，亦见于《北史》矣。 \\n 宣和壬寅岁，自京师至关西，槐树皆无花。老农云：“当应来年之旱与二麦不登矣。”已而信然。谚云：“槐宜来岁麦，枣熟当年禾。” \\n 彭城学中有古碑，夜辄有声如击磬。刘愿恭叔，秦州人，行为徐州教官，云尝闻之。原州真宁县要册湫庙中，崇宁间众碑津润如流，独一碑否，是岁多疫。宣和中复如是。 \\n 陕西沿边地苦寒，种麦周岁始熟，以故粘齿不可食。如熙州斤面，则以掬灰和之，方能捍切。羊肉亦羶臊。惟原州二物皆美，面以纸囊送四方为佳遗。 \\n 二浙造酒，皆用石灰，云无之则不清。尝在平江常熟县，见官务有烧灰柴，历漕司破钱收买，每醅一石，用石灰九两。以朴木先烧石灰令赤，并木灰皆冷投醅中。私务用尤多，或用桑柴云。朴木，叶类青杨也。李百药为杜伏威欲杀，饮以石灰酒，因大利濒死，既而宿病皆愈。今南人饮之无恙，岂服久反得愈病之功乎？ \\n 郑州去京师两程，当川陕驿路，有纪事诗十余韵。其切当者：“南北更无三坐寺，东西只有一条街。四时八节无筵席，半夜三更有界牌。”延州亦有诗云：“沙堆套里三条路，石炭烟中两座城。”又云：“土洞里头行十日，山棚上面住三年。”谓中倚高山，自过蒲中，行土谷中十程始到也。宁州亦云：“鸡足斜分三道水，蛇腰慢转一条街。”盖州倚山而立，通衢宛转其上也。三水会于城下，故驿名三河。谓九陵、三桥、马岭，皆合流于泾。九陵河在东南，出庆州华池县千子山，川中九堆如陵，故名；三桥河在城西北，自襄乐界来，不知其源；马岭河在城西，自庆州乐蟠县界天固府下流至县。《水经注》云：洛水，一名马岭川。俗谓宁州有三不可：斩阙、蹴踘、晒豆。言地峻不可住也。河南亦有诗云：“宪州浑如枉死市，岢岚仿佛似杨间。”邠州有十拗，谓雪下炭贱，雨下水贵，出北门游西湖等。 \\n 建炎三年七月，余寓平江府长洲县彭华乡高景山北白马涧张氏舍。时山上设烽火，夕举以报平安。留月余，即过浙东，临行书一绝于壁间云：“昔年随牒佐边侯，愁望长安向戍楼。今日衰颓来泽国，又看烽火照长洲。”是年冬金人犯杭、越。明年春，由平江以归。白马涧去城十八里，张氏数宅百余区，尽被焚毁，独留余所居。于壁边题“耿先生到此不烧”七字。 \\n 谚云：“麦过口，不入口。”靖康元年，麦多高于人者，既熟，大雨，所损十八。 \\n 顺昌种谷道人云：“大风先倒无根树，伤寒偏死下虚人。”王恬智叟云：“犯色伤寒犹易活，伤寒犯色最难医。”王丹元素云：“治风先治脾，治痰先治气。”皆卫生之要也。 \\n 人家养鸡虽百数，独一擅场者乃鸣，余莫敢应。故谚谓“一鸡死后一鸡鸣”。尝在处州敛川，见佑圣僧舍养二雄鸡，每啼则更互竞发，饮啄栖游，亦不相斗。古云“两雄不并栖”，此岂无所竞而然耶？广南则群雄竞鸣，又不可解也。 \\n 小人之相亦多，其易验者，有一绝载云：“欲识为人贱，先须看四般。饭迟屙屎疾，睡易一作重着衣难。”盖无不应者也。 \\n 宁州要册湫庙殿壁山水，皆范宽所画。土地堂壁有包氏画虎，赵评事马，皆奇笔。庙东兴教院人物亦宽画，张芸叟谓：“面目大小锐，失王者之相。”盖人物非所工者。后殿有甘草一枝，长二丈余，其大如臂，亦异物也。 \\n 宁州龙兴寺有开元二十二年所写《华严经》，记唐忌辰。文德皇后六月二十一日，大圣天后十一月二十六日，高宗天皇大帝十二月初四日，而史有遗其崩日者。 \\n 河间老卒云：“蚕子最耐寒热，腊月八日或二十三日以新水浴过，至三月间，虽热而桑未可采，则以绵絮裹置深密处，则不生。欲令生，则出置风日中。每捶间用生地黄四两研汁洒桑叶饲之，则取丝多于其它。” \\n 白乐天《地黄诗》云：“与君啖老马，可使照地光。”二者当俱可信也。汉水鱼者取蚕肠以作钓丝，云虽挂千斤亦不断。长只数寸，盖皆未吐之丝耳。南人养蚕室中，以炽火逼之，欲其早老而省食，此其丝细弱，不逮于北方也。《本草》谓蚕妇不可食苦荬，令蚕烂坏。处州人言，此菜家家养蚕，不闻有损。方书有治蚕啮药，亦未尝闻见被伤者。 \\n 汝阴尉李仲舒汉臣，山阳人，生平戒杀。云释教令置虱于绵絮筒中，久亦饥死。有人教使置青草叶上，经宿沾露，则化为青虫飞去。尝试之信然，皆背拆而化去。 \\n 生姜苗铺荐席下去壁虱，椒叶能辟蚤，狗舌草花亦然。此草叶如狗舌，夏秋生细花，始白渐黄，无甚香臭。花茎长出叶上，根已枯而叶不枯，俗又名狗蚤花。剉细，以干姜滋味和之，作馄饨饼夹食之，已泄利。叶捣如泥，可煅硫黄。原人裴棐和之云，尝用之也。 \\n 本朝借绯紫服者，皆不佩鱼。绍圣中，有引白乐天《罢忠州刺史还朝》诗云：“无奈娇痴三岁女，绕腰啼哭觅银鱼。”自是始并鱼皆借。然未赴、已替、在朝皆不服，出国门乃衣。而唐牛丛以司勋员外郎为睦州刺史，帝面赐金紫。谢曰：“臣今衣刺史所假绯，即赐紫为越等。”乃赐银绯。岂唐制赴日许服于朝，罢日则否，与今为异乎？ \\n 余尝行役，元日至邓州顺阳县，家家闭户，无所得食。令仆叩门籴米，其家辄叫怒，谓惊其家亲，卒不得。赖蔓菁根有大数斤者，烹之甘软，遂以充肠。宁州腊月八日，人家竞作白粥，于上以柿栗之类，染以众色为花鸟象，更相送遗。浙人七夕，虽小家亦市鹅鸭食物，聚饮门首，谓之“吃巧”。不庆冬至，惟重岁节。澧州除夜，家家爆竹，每发声，即市人群儿环呼曰：“大熟。”如是达旦。其送节物，必以大竹两竿随之。广南则呼“万岁”，尤可骇者。宁州城倚北山，遇上元节，于南山巅维一绳下达其麓，以瓦缶盛薪火，贯以环索，自上坠下，遥望如大奔星，土人呼为“彗星灯”。襄阳正月二十一日，谓之“穿天节”，云交甫解佩之日，郡中移会汉水之滨，倾城自万山泛彩舟而下，妇女于滩中求小白石有孔可穿者，以色丝贯悬插于首，以为得子之祥。湖北以五月望日谓之“大端午”，泛舟竞渡。逐村之人，各为一舟，各雇一人凶悍者，于船首执旗，身挂楮钱，或争驶殴击，有致死者，则此人甘斗杀之刑。故官司特加禁焉。成都自上元至四月十八日，游赏几无虚辰。使宅后圃名西园，春时纵人行乐。初开园日，酒坊两户各求优人之善者，较艺于府会。以骰子置于合子中撼之，视数多者得先，谓之“撼雷”。自旦至暮，唯杂戏一色，坐于演武场，环庭皆府宅看棚。棚外始作高凳，庶民男左女右，立于其上如山。每浑一笑，须筵中哄堂众庶皆噱者，始以青红小旗各插于塾上为记。至晚，较旗多者为胜。若上下不同笑者，不以为数也。浣花自城去僧寺忘其名，凡十八里，太守乘彩舟泛江而下，两岸民家绞络水阁，饰以锦绣，每彩舟到有歌舞者，则钩帘以观，赏以金帛。以大舰载公库酒，应游人之家，计口给酒，人支一升，至暮遵陆而归。有骑兵善于驰射，每守出城，以奔骤于前。夹道作棚为五七层，人立其上以观，但见其首，谓之“人头山”，亦分男左女右。至重九药市，于谯门外至玉局化五门，设肆以货百药，犀麝之类皆堆积，府尹、监司皆步行以阅。又于五门之下设大尊，容数十斛，置杯杓，凡名道人者皆恣饮，如是者五日云。亦间有异人奇诡之事。方太平盛时，公私富实，上下佚乐，不可一一载也。如澧州作五瘟社，旌旗仪物皆王者所用，惟赭伞不敢施，而以油冒焉。以轻木制大舟，长数十丈，舳舻樯柁，无一不备，饰以五采。郡人皆书其姓名年甲及所为佛事之类为状，以载于舟中，浮之江中，谓之“送瘟”。成都元夕，每夜用油五千斤，它可知其费矣。 \\n 建炎元年秋，余自穰下由许昌以趋宋城，几千里无复鸡犬，井皆积尸莫可饮。佛寺俱空，塑像尽破胸背以取心腹中物，殡无完柩，大逵已蔽于蓬蒿，菽粟梨枣，亦无人采刈。至咸平僧舍，有《金刚经》一藏，带帙皆为人取去，散弃墙壁间。乃大平兴国中所赐，字画纸饰，颇极精好。后见家人辈私携其三卷以来，常念欲转以授人。值欧阳延世庆长与二弟自海陵过常熟，相遇偶话：泰州近有一士子少年，因游城隍庙，见塑妇人而关三木，旁有狱吏展案牍者，乃戏解其缧，于牍上书一“放”字。是夕，梦至庙中，狱吏诘以“妇人对词未竟，君辄纵去，当复为我摄之”。士子谰不敢行。吏前捉其臂，已觉酸楚，久之，又击其背，痛苦弗堪。乃吿之曰：“吾能诵《金刚经》，幸见恕。”吏即引之见王，召令升殿诵之，但至第四分，曰：“不能嘿诵，但常读耳。”王命吏取经，顷刻已至，视之乃其家本也。读至第六，王乃起立，廷下之人无数，皆合掌嘿听。至卷终，王语吏云：“可放其去，失囚当自求之。”吏乃送士子出门，以衣袖拂其背，痛即顿除，而喜于得脱，忘使治捉臂之处。即觉，明日命僧讽诵经庙中，以为阴报，而臂上遂发大疽，破溃月余方愈。庆长兄弟亲所闻见，亦欲持诵此经，恨无善本，遂以与之。信幽冥之中不可以欺，真实之语，其利为博也。 \\n 《灵棋》卦三上、二中、一下，名曰“送货”，亦曰“初吉”。繇文云：“客从南来，遗我良财，宝货珍玩，金碗玉杯。”晋颜幼明解曰：“以阴处中，应乎外阳。有朋远来，不亦宜乎？南者阳位，故曰南来。宝货珍玩，贵人之资也。金碗玉杯，良宴之具也。”宋何承天亦以为大吉之卦。杨文公在翰院卜得之，忽有金帛之赐。吴幵任宗正少卿，亦得此卦，遂迁给事中，赐对衣金带鞍马。而《南史》载齐江谧，武帝出为东海太守，未发忧甚，以奕棋占卦，云“有客南来，金碗玉杯”。及诏赐死，果以金罂盛药鸩之。然则繇文如卦影之象，虽人各有其应，而吉凶特未定也。岂祸福天之所秘，终不容人推测乎？ \\n 寒食火禁，盛于河东，而陕右亦不举爨者三日。以冬至后一百四日，谓之“炊熟日”，面饭饼饵之类，皆为信宿之具。又以糜粉蒸为甜团，切破暴干，尤可以留久。以柳枝插枣糕置门楣，呼为“子推”，留之经岁，云可以治口疮。寒食日上冢亦不设香火，纸钱挂于茔树。其去乡里者，皆登山望祭，制冥帛于空中，谓之“擘钱”。而京师四方因缘拜扫，遂设酒馔，携家眷游。或寒食日阴雨，及有坟墓异地者，必择良辰相继而出。以太原本寒食一月，遂为寒食为“一月节”。浙西人家就坟多作庵舍，种种备具，至有箫鼓乐器，亦储以待用者。 \\n 《后汉·礼仪志》：“立春之日，夜漏未尽五刻，京师百官皆衣青衣。郡国县道下至计食令史，皆服青帻青旛，施土牛耕人于门外，以示兆民。”而今世遂有造春牛毛色之法，以岁干色为头，支色为身，纳音色为腹。立春日干色为角耳尾，支色为脰，纳音色为蹄。至于笼头缰索与策人衣服之类，亦皆以岁日为别。州县官吏击之，以示劝农之意。而庶民遂碎其牛，又不知何理所在。小人莫不争夺，而河东之人乃谓土牛之肉宜蚕，兼辟瘟疫，得少许则悬于帐上，调水以饮小儿，故相竞有致损伤者。处处皆用平旦，而衢州开化县须俟交气时刻，有至立春日之夜。而土牛么么，仅若狗犬，其陋尤可笑也。汉制又载：季冬之月，立土牛六头于国都郡城县外丑地，以送大寒。今时无有行者。 \\n 《汉文帝赞》云：“治霸陵，皆瓦器，不得以金银铜锡为饰，因其山，不起坟。”刘向以成帝营昌陵不成，复归延陵，制度泰奢，上疏谏曰：“孝文皇帝去坟薄葬，以俭安神，可以为则。”而《晋史》愍帝建兴三年六月，盗发汉霸、杜二陵及薄太后陵，太后面如生，得金玉彩币不可胜纪。时以朝廷草创，服章多阙，敕收其余以实内府。而史不言何陵之物，遂使后世疑瓦器为不然。按，赤眉在长安发掘诸陵，取其宝货，遂污辱吕后尸。凡有玉匣殓者，率皆如生。宋太祖皇帝即位，自周文武而下，凡掩三十六陵，而汉文亦在其间，皆唐末五代之所发者。盖摸金之人，但见巍然大塳，安知其中为无有？自非不封不树，则未有不发之墓也。世云张耆侍中、晏殊丞相墓皆被盗，张以所得甚厚，故不伤其尸，而晏以徒劳，遂破其头颅而去。此乃俭葬之害，是亦不幸，非常理可论也。今葬者必瘗志文，盖备其必发。不然，何用置于圹中乎？ \\n 江浙无兔，系笔多用羊毛，惟明、信州为佳，毛柔和而不挛曲。亦用鹿毛，但脆易秃。湖南二广又用鸡毛，尤为软弱。高丽用猩猩毛，反太坚劲也。其用鼠须，只一两茎置笔心中。如狸毛则见于《唐史》，疑亦太弱。南方春夏梅雨蒸湿，墨皆胶败滞笔而无光。徽州世出墨工，多佳墨，云以置灰中，则阴润不能坏也。 \\n 建中靖国初，韩忠彦、曾布同为宰相，曾短瘦而韩伟岸，每并立廷下，时谓“龟鹤宰相”。滕甫亦魁梧，而滕待之厚，游处未尝不与之俱，人呼为“内翰夹袋子”。秦观之子湛大鼻类波斯，而柔媚舌短，世目之为“娇波斯”。有扬州人黎珣，字东美，崇宁中作郎官监司，又有京师开书铺人陈询，字嘉言，皆以貌像呼为“虾蟆”。而琼林苑西南一亭，地界近水，俗号“虾蟆亭”。天清寺前多积潦，亦名“虾蟆窝”。都中近薄子戏咏虾蟆诗云：“佳名标上苑，窝窟近天清。道士行为气，梢工打作更。嘉言呼舍弟，东美是家兄。莫向南方去，将君煮作羹。” \\n 初虞世《必用方》载官片大腊茶与白矾二物，解百毒，以为奇。考之《本草》：茶茗荈（缺）皆一种，俱无治毒之功。后见剑川僧志坚云：“向游闽中，至建州坤口，见土人竞采盐麸木叶，蒸捣置模中，为大方片。问之，云作郊祀官中支赐茶也。更无茶与他木。”然后知此茶乃五倍子叶耳，以之治毒，固宜有效。五倍子生盐麸木下叶，故一名盐麸桃。衢州开化又名仙人胆。陈藏器云：“蜀人谓之酸（缺），又名醋（缺）。吴人呼乌盐。”按《玉篇》：（缺）字皮秘切。云木名，出蜀中，八月中吐穗如盐，可食，味酸美。《本草》云出吴蜀山谷。余疑五倍子乃吴（缺）子声讹而然耳。 \\n 疮发于足胫骨旁，肉冷难合，色紫而痒者，北人呼为“臁疮”，南人谓之“骭疮”，其实一也。然西北之人，千万之中患者乃无一二，妇人下实血盛，尤罕斯疾。南方妇女，亦多苦之，盖俗喜饮白酒，食鱼鲞，嗜盐味。而盐则散血走下，鱼乃发热作疮，酒则行药有毒。三物气味皆入于脾肾，而足骭之间二脉皆由之，故疮之发，必在其所。《素问》云：“鱼盐之地，海滨傍水，民食鱼而嗜盐鱼者，使人热中，盐者胜血，鱼发疮则热中之性，盐发热则胜血之征。其民皆黑色疏理，其病皆为痈疡。”血热而弱故喜为。又《本草》：酒大热有毒，能行百药。服石人不可长以酒下，遂引药气入于四肢，滞血化为痈疽。是白酒曲中多用草乌头之药，皆有大毒，甚于诸石。释经谓甘刀刃之蜜，忘截舌之患。况又害不在于目前者乎？谚谓“病从口入，祸从口出”，信矣！ \\n 杜子美有赠忆李白及寄姓名于他诗者，凡十有三篇。《昔游诗》云：“昔者与高李，晚登单父台。”又有《登兖州城楼》诗，盖鲁、砀相邻。而太白亦有《鲁郡尧祠送别》长句，虽不著为谁而作，然二公皆尝至彼矣。世谓太白惟“饭颗山”一绝外，无与少陵之诗。史称《蜀道难》为杜而发。二公以文章齐名，相从之款，不应无酬唱赠送，恐或遗落耳。按工部第二，高适、严武诸公皆呼杜二。今白集中有《鲁郡东石门送杜二子》诗一篇，余谓题下特脱一“美”字耳。杜赠白诗云“秋来相顾尚飘蓬”，而李有“秋波落泗水”，“飞蓬各自远”云。以此考之，各无疑者。俗子遂谓翰林争名自绝，因辨是诗以释争名之谤。“醉别复几日，登临遍池台。”后言“何时石门路，重有金樽开。秋波落泗水，海色明徂莱。飞蓬各自远，且尽林中杯。”又有《送友人寻越中山水诗》云：“闻道稽山去，偏宜谢客才。此中多逸兴，早晚向天台。”少陵《北游》诗云：“东下姑苏台，已具浮海航。剡溪蕴秀异，欲罢不能忘。归帆拂天姥，中岁贡旧乡。”李所谓友人者，疑亦杜子美也。 \\n “大人”以大对小而言耳，而世惟子称父为然，若施之于它，则众骇笑之矣。今略举经史子传之所云，以证其失焉。《易·乾卦》：“九五，飞龙在天，大人造也。”注：大人，谓贤人君子。《论语》：“畏大人。”注：大人，即圣人。《孟子》：“大人者，不失其赤子之心。”注：大人，谓国君。“惟大人为能格君心之非。”谓辅臣。“大人正已而物正。”谓大丈夫不为利害动者。“养其小者为小人，养其大者为大人。”注：务口腹者为小人，治心志者为大人。如“大人弗为”，“大人者言不必信”，义亦类此。惟汉高祖云：“始大人以臣为亡赖。”霍去病云：“不早知自为大人遗体。”崔钧云：“大人少有英称。”晋陈骞云：“大人大臣。”唐裴敬彝云：“大人病痛无彻然。”皆呼其父。而疏受叩头曰：“从大人议。”则又名其叔。张博云：“王遇大人益解。”范滂“惟大人割不忍之恩”，盖谓其母。唐柳宗元谓刘禹锡之母，亦曰：“无辞以白其大人。”《苏章传》：“苏纯云辅，号为大人。”注：大人，长者称，尊事之也。《岑彭传》：“韩歆，南阳大人。”注：谓大家豪右。《高骈传》：女巫王奉先谓毕师铎曰：“扬州灾，有大人死。”秦彦曰：“非高公耶？”《呼韩邪单于传》：“大人相难久之。”后汉北匈奴大人车利涿，唐盖苏文父为东部大人，则匈奴亦指尊长为大人也。梁元帝《金楼子》云：“荆间有人名我，此人向父称我，向子恒称名，此其异也。”又有名子为大人者，此人恒呼子为“大人”，此尤异也。又且鞮侯单于谓：“汉天子，我丈人行。”注：丈人，尊老之称也。故《荆轲传》：高渐离“家丈人召使前击筑”。杜甫《赠韦济》诗云：“丈人试静听。”而柳宗元呼妻父杨詹事丈人，母独孤氏为丈母。故今时惟婿呼妇翁为然，亦不敢名尊老，以畏讥笑。至呼父为爹，谓母为妈，以兄为哥，举世皆然。问其义，则无说，而莫知以为愧。风俗移人，咻于众楚，岂特是而已哉！爹字虽见于《南史》梁始兴王憺云：“始兴王，人之爹，救人急，如水火，何时复来乳哺我。”荆土方言谓父为爹，乃音徒我切，又与世人所呼之音异也。 \\n 王逸少爱鹅，曹孟德有梅林救渴之事，而俗子乃呼鹅为“右军”，梅为“曹公”。前人已载尺牍有“汤燖右军一只，密浸曹公两瓶”，以为笑矣。有张元裕云：邓雍尝有柬招渠曰：“今日偶有惠左军者，已令具面，幸过此同享。”初不识左军为何物，既食乃鸭也。问其所名之出，在鹅之下，且淮右皆有此语。邓官至待制典荆州，洵武枢密之子。俗人以太山有丈人观，遂谓妻母为“泰水”，正可与“左军”为对也。 \\n “北敌焉知鼎重轻，指踪原是汉公卿。襄阳只有庞居士，受禅碑中无姓名。”人云吕本中居仁诗也。而其父好问在围城中，豫请立张邦昌之人，遂为伪楚门下侍郎。有无名子大书此绝于常山县驿，云吕本中骂厥顽之作云。 \\n 衢州府江山县，每春时昏翳如雾，土人谓之“黄沙落”。云有沙落于田苗果菜之中，皆能伤败，若沾桑叶，尤损蚕，中人亦能生疾。是亦岚瘴之类也，惟雨乃能解之。 \\n 明州大梅山长老法英，少有道誉，兼通外学，后退居在东都净因院。尝有堂僧以十二时歌贽之。既去，即掷之于地曰：“是何乱道！”不谓其僧伫立户内，皆闻见之。已而僧自他适，久之，忽大理寺捕法英者付狱，而京师勘鞫初到，皆未示问目，但责其以何事到官，致有非所治而自状其过者，英对以不知所犯。于是押足缚之，仰卧牢上，以书卷令读，尽僧之法名，凡数千名，问令供孰与相识。阅之累日，乃记贽歌之人，遂以吿狱吏。吏询游从因由，即具道素不交关，但尝一见而有轻笑其文之憾，恐挟此诬诋。其僧乃张怀素之党，云与英诘谋入蜀为乱。究之既无实迹，询其妄引之由，果见薄之恨也。其僧坐死，英得释放。伤人之言，深于矛戟，信可为戒。一毁其文而遽以死逮之，为报之酷，亦太甚矣。 \\n 浙中少皂荚，澡面涴衣皆用肥珠子。木亦高大，叶如槐而细，生角，长者不过三数寸。子圆黑，肥大，肉亦厚，膏润于皂荚，故一名肥皂，人皆蒸熟暴干，乃收。京师取皂荚子仁煮过，以糖水浸食，谓之“水晶皂儿”。车驾在越，北人亦取肥珠子为之。食者多苦腰痛，当是其性寒故也。《本草》不载，竟不知其为何物哉。或云用以沐头则退发，而南方妇人竟岁才一沐，止用灰汁而已。 \\n 天自东而西为左转，一昼夜一周；日月自西而东为右行，月一月、日一岁乃周。天行远，故日月附天，东出而西没。古人譬之如蚁行磨上，磨左旋而蚁右动，磨急而蚁缓，故但见蚁随磨转也。释氏每言偏袒右肩、右跪、右绕。《华严经·净行品》云：“右绕于塔，当愿众生所行无逆，成一切智。”所谓顺者，如右臂之内向，日月之东行是也。而今僧徒行道与转轮经藏，皆自东南以至西北，乃左绕而逆行。李长者于《合论》中亦辨此失。但众习已久，莫能正之耳。 \\n 寅、午、戌月，世人多斋素，谓之“三长善月”。其事盖出于佛书，云大海之内凡有四洲，中国与四夷特南赡部一洲耳。天帝之宫有一镜，能尽见世间人之所作，随其善恶而祸福之。轮照四洲，每岁正、五、九月，正在南洲，故竞作善以要福。至唐高祖武德二年，遂诏天下，自今正月、五月、九月不行死刑，禁屠杀。而今世仕宦之人，以此三月为恶月，不肯交印视事。或谓唐之节度使与刺史，凡有兵者，初至当犒设，而此三月禁屠故迁避，而它官亦循仿为之也。今又有“二瓦”之法，凡数家具六位者，以正月、九月为上瓦，五月为下瓦，瓦或云兀。瓦言其破，兀言其危，忌于临官。其八卦者，以巽为上瓦，坤为下瓦，皆以年起月，以月起日，又不知其术自何而有也。 \\n 高宗南幸，舟方在海中，每泊近岸，执政必登舟朝谒。行于沮洳，则蹑芒鞋。吕元植时为宰相，顾同列戏曰：“草屦便将为赤舄既。”而傍舟水深，乃积稻杆以进，参政范觉民曰：“稻秸聊以当沙堤。” \\n 高卫、黎确为吏部侍郎，孟庾为户部侍郎，髭发皆白，而趋朝立班常相随，时呼为“三清”。孟年未老而早白，给事中洪拟戏之曰：“公乃借补老君也。”盖是时文武官多借补者。高大忠在待漏舍，忽语黎、孟曰：“吾三人趋朝，当独早于它官。”二公问其故，曰：“三老五更，自有故事，尚何疑乎？” \\n 赵普以佐命功封韩王，车驾在临安，赵子画、韩肖胄、王衣同为贰卿，时人目之为“赵韩王”。 \\n 周蔓，衢州开化县孔家步人，绍兴二年，以特奏名补右迪功郎，授潭州善化县尉，待阙。有人以柬与之，往寻周官人家。曼怒曰：“我是宣教，甚唤作官人？看汝主人面，不欲送汝县中吃棒。”又尝夜至邑中灵山寺，以知事不出参，呼而捶之曰：“我是国家命官，怎敢恁地无去就？”欲作状解官，群僧祷之，且令其仆取赂而已。曾乾曜有《丑收儿》词十三首，皆咏外州风物。其一云：“蓦地厮看时。赤帕那，迪功郎儿。气岸昂昂因权县，厅子叫道，宣教清后，有无限威仪。先自不相知。取奉着，刬地胡挥。甚时得归京里去？两省八座，横行正任，却会嫌卑。”令观周所为，则曾词模写，已大奈富贵矣。 \\n 油通四方，可食与然者，惟胡麻为上，俗呼芝麻。言其性有八拗，谓雨旸时则薄收，大旱方大熟，开花向下，结子向上，炒焦压榨，才得生油，膏车则滑，钻针乃涩也。而河东食大麻油，气臭，与荏子皆堪作雨衣。陕西又食杏仁、红蓝花子、蔓菁子油，亦以作灯。祖珽以蔓菁子薰目，致失明，今不闻为患。山东亦以苍耳子作油，此当治风有益。江湖少胡麻，多以桐油为灯，但烟浓污物，画像之类尤畏之。沾衣不可洗，以冬瓜涤之乃可去。色清而味甘，误食之，令人吐利。饮酒或茶，皆能荡涤，盖南方酒中多灰尔。尝有妇人误以膏发，粘结如椎，百治不能解，竟髠去之。又有旁毗子油，其根即乌药，村落人家以作膏火，其烟尤臭，故城市罕用。乌桕子油如脂，可灌烛，广南皆用，处、婺州亦有。颖州亦食鱼油，颇腥气。宣和中，京西大歉，人相食，炼脑为油以食，贩于四方，莫能辨也。 \\n 《本草》：麻蕡，一名麻勃，云此麻花上勃勃者。故世人谓尘为勃土。果木诸物，上浮生者皆曰衣勃。和面而以干者传之，亦曰面勃。浙人以米粉和羹，乃谓之米（缺），音佩，而从力者韵无两音。《大业杂记》载尚食直长谢讽造《淮南王食经》，有《四时饮》，凡三十七种，并加米（缺）。乃知此书如茶饮、茗饮、桂饮、酩音皆然，未知今日同否也？ \\n 定州织刻丝，不用大机，以熟色丝经于木棦上，随所欲作花草禽兽状，以小梭织纬时，先留其处，方以杂色线缀于经纬之上，合以成文，若不相连。承空视之，如雕镂之象，故名“刻丝”。如妇人一衣，终岁可就。虽作百花，使不相类亦可，盖纬线非通梭所织也。单州城武县织薄缣，修广合于官度，而重才百铢，望之如雾着，故涴之亦不纰疏。鄢陵有一种绢，幅甚狭而光密，蚕出独早，旧尝端午充贡。泾州虽小儿皆能捻茸毛为线，织方胜花，一匹重只十四两者，宣和间，一匹铁钱至四百千。又出嵌鍮石、铁石之类，甚工巧，尺一对至五六千，番镊子每枚两贯。邠、宁州出绵绸。凤翔出鞍瓦，其天生曲材者，亦直数十缗。原州善造铁衔镫、水绳、隐花皮，作鞍之华好者，用七宝镆厕，饰以马，价殊多者，费直千缗。西夏兴州出良弓，中国购得，云每张数百千。时边将有以十数献童贯者。河间善造箆刀子，以水精美玉为靶，钑镂如丝发。陈起宗为詹度机宜，罢官至有数百副。衢州开化山僻，人极粗鲁，而制茶笼、铁锁亦佳。苏州以黄草心织布，色白而细，几若罗縠。越州尼皆善织，谓之“寺绫”者，乃北方“隔织”耳，名著天下。婺州红边贡罗，东阳花罗，皆不减东北，但丝缕中细，不可与无极、临棣等比也。 \\n 玄宗初立，姚崇为宰相，张说以素憾惧，潜诣岐王申款。崇他日朝，众趋出，崇曳踵为疾状，帝召问之。对曰：“臣损足。”曰：“无甚痛乎？”曰：“臣心有忧，痛不在足。”问以故，曰：“岐王陛下爱弟，张说辅臣，而密乘车出入王家，恐为所误，故忧之。”于是出说相州。开元二十四年，帝在东都欲还长安，宰相裴耀卿等建言：农人场圃未毕，须冬可还。李林甫阳蹇独在后，帝问故，对曰：“臣非疾也，愿奏事。二都本帝王东西宫，往来何所待时？假令妨农，赦所过租赋可也。”帝大悦，即驾而西。后竟罢耀卿。李林甫居位十九年，卒荡覆天下。林甫之术，盖祖于崇也。以唐、虞、伊、周之美，而贼乱之人犹假以为恶，况资权谲者乎！ \\n 颖昌府城东北门内多蔬圃，俗呼“香菜门”。因更修，见其铁枢铸字，云“风和二年六月造”。纪元之名，不见载籍。门西道北有晁错庙，范忠宣再典许州，有惠政，邦人为营房祠庙傍，撅地得古井，不以甓甃，而陶瓦作圈，如蒸炊笼床之状，高尺许，皆以子口相承而上。世罕此制，亦莫知为何时所创也。余后官五原，邻郡如镇戎、怀德，边寨皆流沙，不可凿井，教以此制，遂获其利。 \\n 陕西地既高寒，又土纹皆竖，官仓积谷，皆不以物藉，虽小麦最为难久，至二十年无一粒蛀者。民家则就田中作窖，开地如井口，深三四尺，下量蓄谷多寡，四围展之。土若金色，更无砂石，以火烧过，绞草絙钉于四壁，盛谷多至数千石，愈久亦佳。以土实其口，上仍种植，禾黍滋茂于旧，唯叩地有声，雪易消释，此乃可知。敌人犯边，多为所发，而官兵至彼寨，亦用是求之也。江浙仓庾去地数尺，以板为底，稻连秆作地收，虽富家亦日治米为食，积久者不过两岁而转。地早湿而梅雨郁蒸，虽穹梁屋间，犹若露珠点缀也。 \\n 杜预好后世名，刻石为二碑，纪其勋绩。一沈万山之下，一立岘山之上，曰：“安知此后不为陵谷乎？”余尝守官襄阳，求岘山之碑，久已无见，而万山之下，汉水故道去邓城数十里，屡已迁徙，石沉土下，那有出期？二碑之设，亦徒劳耳！今州城在岘、万两山之间，刘景升墓在城中，盖非古所治也。岘山在东，上有羊叔子庙；万山在西，元凯祠在焉。去三顾门四里，山下乃王粲井。石栏有古篆刻，今移在州宅后圃。过山十余里即隆中，孔明故居之地，亦有祠。其前小山名作乐，相传躬耕歌《梁甫吟》于此。万山又名小岘，或曰西岘，故子美诗云：“应同王粲宅，留井岘山前。”孟浩然葬凤林关外，后人迁其墓碑于谷隐寺中，遂失冢所在。习池在凤林山，北岸为汉江所啮，甚迩，数十年之后，当不复见矣。 \\n 卫瓘家人炊饭堕地，尽化为螺，岁余及祸。石崇家稻米饭在地，经宿皆化为螺，人以为灭族之应。郑注未败前，楮中药化为蝇数万飞去。裴楷家炊黍在甑，或变如拳，或作血，或作蔓菁子，期年而卒。 \\n 《笔谈》载陕右以蟹辟疟鬼。余在安定，尝会客曹黄中庸，食虾驹不去壳，齿根皆伤，遂掷去之。都监杨璋见琼枝皆拨去，曰：“不喜食此脆骨。”游师雄景叔，长安人，范丞相得新沙鱼皮，煮熟翦以为羹，一缕可作一瓯。食既，范问游：“味新觉胜平常否？”答云：“将谓是馎饦，已哈了。”盖西人食面，几不嚼也，南人罕作面饵。有戏语云：“孩儿先自睡不稳，更将杆面杖拄门。何如买个胡饼药杀着！”盖讥不北食也。建炎之后，江、浙、湖、湘、闽、广，西北流寓之人遍满。绍兴初，麦一斛至万二千钱，农获其利，倍于种稻，而佃户输租，只有秋课，而种麦之利，独归客户。于是竞种春稼，极目不减淮北。 \\n 晋何曾日食万钱，犹云无下箸处。其子劭亦有父风，一日之供，以钱二万为限。至王恺，乃逾于劭，一食十万钱，犹曰无可下箸处。而唯曾著于世者，以李翰《蒙求》有“何曾食万”之语也。 \\n 先公元祐中为尚书郎，时黄鲁直在馆中，每月常以史院所得笔墨来易米。报谢积久，尺牍盈轴，目之为“乞米帖”。后领曹淮南，诸公皆南迁，率假舟兵以送其行。故东坡到惠州，有书来谢云：“蒙假二卒，大济旅途风水之虞，感戴高谊，无以云喻。方走海上益远，言之怅焉永慨！”余池饬宝之。崇宁初，晁无咎尝跋其后曰：“明月之珠，夜光之璧，以暗投人，则莫不按剑而相盼，况嗜好吴越哉？季裕加于人数等矣！”又有昭陵于金花盘龙笺上飞白“清净”二字，其六点作鱼龙鸟兽之象，乃王著所献三百点中所无者。又十幅红罗上飞白二十字，本牛行王旦相家物，东坡书《白纻词》，与四学士各写其诗词，凡二十轴，悬之照耀堂宇。为利诱势胁，于大观之后，幸能保守。靖康中，颖川遭金国之祸，化为烟尘。往来于心，迨今不能已已。珠玉可得，而此不可再得，是可恨也！ \\n 汝阴颖上县，与寿春六安为邻，夹淮为二镇，号东西正阳。其西属颖，镇城之中，有砖浮屠，下葬西域僧佛陀波利。其石刻载其与僧伽俱来，终于正阳。云后若千年，僧伽缘尽，彼当代其扬化。今亦下临淮流，虽大涨不过塔基之陛。东坡守颖，有文祭之。祷雪即应，一方事之甚严。建炎元年，泗州浮门内火发，未及普照寺，而塔中已焰出，一爇皆尽。僧伽真像，僧徒仅能营救，别建殿已庇。方就，而敌寇已来，又皆烧毁，城中遂成丘墟。或云真像敌人负之北去，疑释子讳为灰烟也。然劫烧之来，丽于形质，孰不归空？数缘既尽，虽云坚固，亦自当灭。岂佛陀之讖，将在是乎？ \\n 管中窥豹，世人唯知为王献之事，而其原在魏武令中语也。《魏志》注：建安八年庚申，令曰：“议者或以军吏虽有功能，德行不足堪任郡国之选，故明君不官无功之臣，不赏不战之士。治平赏德行，有事赏功能。论者之言，一似管窥虎欤。” \\n  \\n  \\n  \\n 　 \\n  \\n  \\n  \\n  "}
{"章节": "卷中", "正文": "　 \\n 鸡肋编 \\n  \\n  \\n   \\n  \\n  \\n  \\n  \\n  \\n 卷中卷中 \\n  \\n  \\n  \\n 靖康中，罢舒王王安石，配享宣圣，复置春秋博士，又禁销金。时皇弟肃王使敌，为其拘留未归，种师道欲击之，而议和既定，纵其去，遂不讲防御之备。太学轻薄子为之语曰：“不取肃王废舒王，不杀大金禁销金。不议防秋治《春秋》。”其后金人连年以深秋弓劲马肥入寇，薄暑乃归，远至湖、湘、二浙。古云南北海，风马牛不相及也。自是越人至秋亦隐山间，逾春乃出。人又以《千字文》为戏曰：“彼则寒来暑往，我乃秋收冬藏。”时赵明诚妻李氏清照，亦作诗以诋士大夫云：“南度衣冠欠王导，北来消息少刘琨。”又云：“南游尚觉吴江冷，北狩应悲易水寒。”后世皆当为口实矣。 \\n 唐初，贼朱粲以人为粮，置捣磨寨，谓啖醉人如食糟豚。每览前史，为之伤叹。而自靖康丙午岁，金人之乱，六七年间，山东、京西、淮南等路，荆榛千里，斗米至数十千，且不可得。盗贼、官兵以至居民，更互相食，人肉价贱于犬豕，肥壮者一枚不过十五千，全躯暴以为腊。登州范温，率忠义之人，绍兴癸丑岁泛海到钱塘，有持至行在犹食者。老瘦男子，廋词谓之“饶把火”，妇人少艾者名为“不羡羊”，小儿呼为“和骨烂”，又通目为“两脚羊”。唐止朱粲一军，今百倍于前世，杀戮焚溺饥饿疾疫陷堕，其死已众，又加之以相食。杜少陵谓“丧乱死多门”，信矣！不意老眼亲见此时，呜呼痛哉！ \\n 吴煇子华中奉云，渠倅严州日，太守李裁者信州人，每夕焚《尊胜陀罗尼》以施鬼神。自言前知万州，有一妓忽持白纸至郡，视其神色，大异平日。问其所诉，乃云：“某乃境内之神，每荷公厚赐，欲以少事相报，愿使吏以授其言。”遂令书之，云：“某月日郡界当有灾，比邻境为轻，冀无惊惧。”欲再询其名号，则妓已亡，不自知其来也。至其日，果大风雨，已而震雷大雹，伤害田稼，但循江而过，两岸所及不广。比郡至杀人畜，田之损者十多八九。又尝自钱塘将还家，泛舟已到桐庐。五鼓欲行，忽有人大呼寻李太博船。李惊起视之，乃一老人，衣布道袍，云：“睦州贼发，吾家所存者三人而已，不可往彼，宜速回也。”李欲登岸询其子细，则已不见。因遽还会稽。乃方腊已至睦州，同行数十舟，往者皆遇害。李后守严，尽饰境内神祠。有一庙，神像皆毁，惟三躯独存，而吴不记其名。严之城隍神乃敕封王爵，亦世所罕有，吴亦不忆其始因也。则尊胜之利于幽冥，盖亦不可不信矣。 \\n 建炎之后，以国用窘匮，凡故例群臣锡予，多从废省，惟从官初除，鞍马对衣之赐犹存，而省其半。绍兴二年，黎确由谏议大夫除吏部侍郎，见其赐目，后用御宝，而云“马半匹，公服半领，金带半条，汗衫半领，裤一只”，甚可笑也。然皆计直给钱，但当减半计数可矣。时有司之陋，大抵多类此。 \\n 两朝誓书，景德二年二月一日，奉圣旨令上石于天章阁。其词曰：“维景德元年，岁次甲辰，十二月庚辰朔，七日丙戌，大宋皇帝谨致誓书于大契丹皇帝阙下：共遵诚信，虔守欢盟，以风土之宜，助军旅之费，每岁以绢二十万匹，银一十万两。更不差使臣专往北朝，只令三司差人搬送至雄州交割。沿边州军，各守疆界，两地人户，不得交侵。或有盗贼逋逃，彼此无令停匿。至于垄亩稼穑，南北勿纵惊骚。所有两朝城池，并可依旧存守。淘濠完葺，一切如常。即不得创筑城隍，开拔河道。誓书之外，各无所求。必务协同，庶存悠久。自此保安黎献，慎守封陲。质于天地神祇，吿于宗庙社稷，子孙共守，传之无穷。有渝此盟，不克享国。昭昭天鉴，当共殛之！远具披陈，专俟报复不宣，谨白。”报书云：“维统和二十二年岁次甲辰，十二月庚辰朔，十二日辛卯，大契丹皇帝谨致誓书于大宋皇帝阙下：共议戢兵，复论通好，兼承惠顾，时下誓书。云‘以风土之宜，其下文同前，至当共殛之’。孤虽不才，敢遵此约。谨当吿于天地，誓之子孙，苟渝此盟，明神是殛！专具咨述不宣，谨白。”自是两国百有余年，坚守盟书，民获休息。而宣和中与大金结好，亦有“不克享国”之言。后先渝之，至以失信为责，改立伪楚，四海之人肝胆涂地。孔子以兵食为可去，可见矣。昭陵时，吕夷简为相，缘西夏事，北人遣刘六符来索故地，又增银绢各十万。富郑公报使，仅免败盟，不用献字而已。 \\n 朝廷在江左，典籍散亡殆尽。省曹、台阁，皆令老吏记忆旧事，按以为法，谓之“省记条”。皆临时狥私自便。而敌骑自浙中渡江北归，官军败于建康江中，督将尚奏功，云其四太子几乎捉获，亦谓之推赏。时谓以省记条推几乎赏。 \\n 范觉民为相，事皆委之都司，而郎中王宇、万格，刻薄苛细，士夫多被其害。时为之语曰：“逢宇多龃龉，遇格必阻隔。”后欲行讨论法，乃宥大奸而滥及众人，竟送吏部，而范亦缘此被逐。 \\n 绍兴中，以财用窘匮，武臣以军功入仕者甚众，俸给米麦，虽宗室亦减半支给。其后半复中损，至于再三，遂至正任观察使才请两石六斗。唯统兵官依旧全支。若刘、韩二开府，张俊太尉、王（缺）承宣等，乃为统兵官。如殿前马步三帅，皆不得预。时步军都指挥使兰整云：“昔为殿前班长行，请米四石八斗；今作步军太尉，乃反不如。”而又不得为统兵官，是尤可笑也。盖是时殿前诸军，数才数百。见殿前帅郭仲云，窠坐之外三十八人，每入卫宿有从者，只十五人也。 \\n 开府刘光世，延安人，其先以酋豪归朝。及建炎之后，以功臣检校太傅，两镇节使，开府部曲皆西人。有斗将王德，勇悍而丑，军中目为王夜叉，最为有名。时文士济南王冶，字梦良，亦木强少和，言必厉声，性又刚果，后为大理治狱正，人亦呼之为王夜叉，以比阴狱牛头夜叉也。 \\n 昔契以佐禹有功封于商，而赐姓子氏。周封微子启于宋。后十一世孔嘉父之孙以王父字为孔氏，其子孔防叔被宋华督之难，奔鲁为大夫，因家于鲁。其曾孙是为先圣。而郑有孔张，出于子孔；卫有孔达，魏有孔悝，出于姬姓，皆在子氏之先，非孔子之后也。孔子以周灵王二十一年己酉岁十月庚子日生，即鲁襄公之二十二年。敬王二十一年四月乙丑日薨，哀公十六年也。母颜氏之第三女，名征在。娶宋之开官氏。大中祥符元年，封父叔梁纥为齐国公，母鲁国太夫人，妻郓国夫人。汉平帝元始元年，追谥夫子褒成宣尼公。魏文帝太和十六年，改谥文宣尼父。后周宣帝大象二年，追封邹国公。唐太宗贞观十一年，尊为宣父。高宗乾封元年，赠太师。则天天授元年，封隆道公。明皇开元二十七年，谥文宣王。宋真宗祥符元年，加号玄圣文宣王，续改至圣。其嗣袭，魏封鲁文信君，秦封鲁国文通君，汉高祖封奉嗣君，平帝改褒成侯，后汉明帝改褒亭侯，魏文帝改崇圣侯，晋武帝改奉圣亭侯，宋文帝崇圣侯，后魏文帝崇圣大夫，孝文帝复为侯，北齐文帝改恭圣侯，周宣帝封邹国公，隋煬帝绍圣侯，唐太宗褒圣侯，明皇文宣公，宋仁宗改衍圣公，哲宗改奉圣，崇宁元年复封衍圣公，制云：“孔子之后，自汉元帝封其爵为褒成君，以奉其祀，至平帝改为褒成侯，始追谥孔子为褒成宣尼公。褒成，其国也；宣尼，其谥也；公侯，其爵也。后之子孙，虽更改不一，而不失其义。至唐去国名而袭谥号，礼之失也。谓宜去汉之旧，革唐之失，稽古正名，于义为允。宜改封至圣文宣王四十六代孙宗愿为衍圣公。”庙中有孔子手植桧三株，两株双立御赞殿前，高六丈余，围一丈四尺。其一在杏坛东南，高五丈余，围一丈三尺。晋永嘉三年枯死，至隋义宁元年复生。唐乾封三年又枯，宋康定年中一枝复生。盖千五百余岁矣。庙中后汉碑三，魏碑三，齐碑一，隋碑二，唐碑十四。林中篆碑一，在伯鱼墓前，漫灭不可读。汉碑九。孔氏宅除诸位外，祖庙殿廷廊庑尚三百一十六间。其四十七代之孙传作《东家杂记》，所载甚详，此盖举其大略者也。 \\n 章谊宜叟侍郎有田在明州，绍兴二年出和预买绢三匹，三年增九匹，叹其赋重。从兄彦武在傍曰：“此作法自弊之过也。”初，宜叟为大理卿，户部侍郎柳庭俊乃其妻兄，寓居章舍。一日会饮，酣醉昼寝，遂至暮不醒。柳弟来白：“明当巡对，未有札子。”柳惊起，即问章有何事可论。章戏曰：“方今财用窘匮，将天下官户赋役同于编氓，此急务也。”柳大喜为然。明日陛对，具陈此事，遂即施行。士夫之家，既不能躬耕以尽地利，分租已薄，又无商贾它业，而与庶民庸调相等。其受害，盖出于一言之戏。“自弊”之语，诚有味也。 \\n 杜甫有《义鹘行》。张九龄有《鹰图赞》序曰：“鸟之鸷者，曰鹰曰鹘。鹰也，名扬于尚父，义见于《诗》；鹘也，迹隐于古人，史阙其载。岂昔之多识，物亦有遗，将今而嘉生材无不出，为所呼之变，与所记不同者耶？”按，古人称雕鹗，又“鸷鸟累百不如一鹗”。而鹗今不见于世，岂名之变耶？然鹘又不可居鹰雕之右也。 \\n 杜甫《雕赋》云：“当九秋之凄清，见一鹗之直上。伊鸷鸟之累百，敢同年而争长。此雕之大略也。”则甫盖以雕为鹗矣。而孟康注《汉书》云：“鹗，大雕也。”颜思古曰：“鹰，鹯之属，非雕也。”《礼部韵》：“鹗，雕属也。”颜思古注《汉书》云：“隼，鸷鸟，即今鴙也。说者以为鹞，失之矣。鴙字，音胡骨反，鴙与鹘同。”又《货殖传》：“隼亦鸷鸟，即今所呼为鹘者。” \\n 唐眀皇注《孝经》、《道德经》、《金刚经》，张曲江有贺状云：“陛下至德法天，平分儒术，道以广其家，僧又不违其愿，三教并列，万姓知归。”今《孝经》盛行，《道德经》亦有石刻，唯《金刚经》罕见于世也。《张文献集》载《贺上仙公主灵应状》云：“右臣等伏承正月八日，上仙公主灵座有祥风瑞虹之应，爰至启殡，乃知尸解。又承特禀请虚，薄于滋味，素含真气，自不食盐。洎于迁神，更标奇迹。伏望宣付史馆，以昭灵异。仍望宣示百官。”诏曰：“道有嘿仙，谓之形解，古来既尔，今亦将然。童幼之年，伤其夭促；灵变之理，乃入玄真。且与方外为心，不比人间结念。所请书诸国史，以袭美元，卿亦史官，任为凡例。兼请宣示者并依。”而《新史》不载，岂以其妖妄而削之乎？曲江号为端士，亦复为此，将非林甫辈迫之故耶？至上仙之语，今虽帝子之贵，不敢用矣！ \\n 钓丝之半，系以荻梗，谓之浮子。视其没则知鱼之中钩。韩退之钓鱼诗云：“羽沉知食驶。”则唐世盖浮以羽也。 \\n 唐《张曲江集》载明皇《敕突厥书》云：“敕儿登里突厥可汗：天不福善，祸钟彼国。苾伽可汗倾逝，闻以恻然。自二十年间结为父子，及此痛悼，何异所生？朕与可汗先人，情同骨肉。亦既与朕为子，可汗即合为孙。以孙比儿，似疏少许。今修先父之业，复继往时之好，此情更重，只可从亲。故欲可汗今者还且为儿。”故其下书皆呼为儿。而宋朝与契丹，始以年齿约为兄弟，而其主享国之永，至哲宗时遂为大父行。与谓汉为丈人，唐称天可汗呼儿，异矣。 \\n 唐高宗召大臣，欲废皇后，立武昭仪，李绩称疾不入，禇遂良以死争。它日，绩独入见，帝问之曰：“朕欲立武昭仪为后，遂良固执，以为不可。遂良既顾命大臣，事当且已乎？”对曰：“此陛下家事，何必更问外人。”帝意遂决。武惠妃谮太子瑛、鄂王瑶、光王琚，帝欲皆废之，张九龄不奉诏。李林甫初无所言，退谓宦官之贵幸者曰：“此人主家事，何必问外人？”帝犹豫未决。九龄罢相，帝召宰相审之，林甫对曰：“此陛下家事，非臣等宜预。”帝意乃决。德宗欲废太子，立侄舒王，李泌曰：“赖陛下语臣，使杨素、许敬宗、李林甫之徒承此旨，已就舒王图定策之功矣。”帝曰：“此朕家事，何预于卿而力争如此？”对曰：“天子以四海为家，今臣独任宰相之重，四海之内，一物失所，责归于臣，况坐视太子冤横而不言，臣罪大矣。”太子由是获免。李绩首倡奸言，遂使林甫祖用其策以逢君恶。至德宗便谓当然，反云家事以拒臣下。则作俑者，可不慎乎？卒之长源能保其家族，而敬业之祸戮及父祖，剖棺暴尸。忠邪之报，亦可以鉴矣！而蹈覆辙者相接，哀哉！ \\n 《常衮集》有《谢赐绯表》云：“内给事潘某奉敕旨，赐臣绯衣一副，并鱼袋、玉带、牙笏等。臣学愧聚萤，才非倚马。《典坟》未博，谬陈良史之官；辞翰不工，叨辱侍臣之列。唯知待罪，敢望殊私？银章雪明，朱绂电映。鱼须在手，虹玉横腰。只奉宠荣，顿忘惊惕。蜉蝣之咏，恐刺国风。蝼蚁之诚，难酬天造。”则知唐世玉带施于绯衣，而银鱼亦悬于玉带也。 \\n 本朝宗室，凡南班环卫官，皆以皇伯叔侄加于衔上，更不书姓，虽袒免外亲亦然。熙宁中，始有换授外官者，则去皇属而加姓。宣和中，又并姓除之，时以为非。靖康中，乃复旧制。《常衮集》载李譓《除秘书监词》云：“昔刘向父子代典文籍，今之秘宝，岂可避亲？再从叔正议大夫、守光禄卿同正员、嗣泽王譓，幼嗣藩国，夙彰忠孝。”盖唐世非期亲不加皇字，虽出阁外任亦不著姓，而以堂从载于衔上，似为得也。然本朝宗子皆复名而连字，宗派服属，见而知之，又汉、唐以来所非逮者。 \\n 柳子厚《龙城录》载：“贾宣伯爱金华山，即今双溪别界。其北有仙洞，俗呼以刘先生隐身处。其内有三十六宝，广三十六里。石刻上以松炬照之，云‘刘严字仲卿，汉射声校尉。当恭、显之际极谏，贬于东陬，隐迹于此，莫知所终’。即进士萧玉玄所记也。山口人时得玉篆牌。俗传刘仲卿每至中元日来降洞中，州人祈福，寻溪口边得牌者当巨富。此亦未必为然。然仲卿亦梅子真之徒欤！”余尝观《金华图经》，刘孝标居此洞以集《文选》。其谬误如此。绍兴中，欧阳文忠公孙懋守婺，女尝录仲卿事与之，使改正旧失，未知曾革其非否？ \\n 河州凤林县凤林关，襄阳府襄阳县凤林山凤林关，严州遂安县有凤林乡，弘农郡隋改曰凤林郡。婺州金华县，梓州射洪县，皆有金华山。如龙门、丙穴之类，亦有数处。 \\n 昔四明有异僧，身矮而皤腹，负一布囊，中置百物，于稠人中时倾写于地，曰：“看，看。”人皆目为布袋和尚，然莫能测。临终作偈曰：“弥勒真弥勒，分身百千亿。时时识世人，时人总不识。”于是隐囊而化。今世遂塑画其像为弥勒菩萨以事之。张耒文潜学士，人谓其状貌与僧相肖。陈无已诗止云“张侯便便腹如鼓”，至鲁直遂云：“形模弥勒一布袋，文字江河万古流。”则东坡谓李方叔“我相夫子非癯仙”，盖廋语矣。 \\n 赵叔问为天官侍郎，肥而喜睡，又厌宾客。在省还家，常挂歇息牌于门首，呼为“三觉侍郎”。谓朝回、饭后、归第故也。 \\n 范觉民作相方三十二岁，肥白如冠玉。旦起与裹头、戴巾，必皆览镜，时谓“三照相公”。 \\n 二浙旧少冰雪，绍兴壬子，车驾在钱塘，是冬大寒屡雪，冰厚数寸。北人遂窖藏之，烧地作荫，皆如京师之法。临安府委诸县皆藏，率请北人教其制度。明年五月天中节日，天适晴暑，供奉行宫，有司大获犒赏。其后钱塘无冰可收，时韩世忠在镇江，率以舟载至行在，兼昼夜牵挽疾驰，谓之“进冰船”。 \\n 泉、福二州，妇人轿子则用金漆，雇妇人以荷。福州以为僧擎，至它男人则不肯肩也。广州波斯妇绕耳皆穿穴带环，有二十余枚者。家家以篾为门，人食槟榔，唾地如血。北人嘲之曰：“人人皆吐血，家家尽篾门。”又妇女凶悍喜斗讼，虽遭刑责而不畏耻，寝陋尤甚。岂秀美之气钟于绿珠而已耶？ \\n 关右塞上有黄羊，无角，色类麞麂，人取其皮以为衾褥。又羌人造嗅酒，以荻管吸于瓶中。老杜《送从弟亚赴河西判官》诗云：“黄羊饫不羶，芦酒多还醉。”盖谓此也。 \\n 刘光世为浙西安抚大使，父延庆本夏人也。参议官范正与除直龙图阁吿词曰：“入幕之宾，以折冲樽俎为任；从军之乐，以决胜笑谈为功。高适受哥舒之知，石洪应重祚之辟。”盖翰与乌皆夷人，且议其樽俎笑谈以为功任也。又李擢除工部侍郎词云：“国有六职，百工与居一焉。凡今冬官之属，以余观之才二十有八，而五官各有羡数。考冢宰官府之六属，各为六十，而天官则六十四，地官则七十，夏官则六十七，秋官则六十六。盖断简失次而然，非实散亡也。取其羡数，凡百工之事归之冬官，其数乃周。汝尚深加考核，分别部居，不相杂厕，则六职者均一，非特可正历代之违，抑亦见今日辨治之精且详也。非汝其谁任？”此皆洪炎之词。后洪除在京宫祠，请给人从班著并依旧。而同列赵思诚缴驳，以谓士指为不廛务中书舍人，其任代言之职，自有国以来，未有如此之谬者。遂罢为在外宫观。 \\n 自熙宁中分三省职事，故命令所出，必自中书，宰相进拟差除及应干取旨施行者，亦由此而始。门下但掌省审封驳，尚书奉行而已。故士夫有求请差遣得判中字者，更无不得之理。然蔡京为相，欲要时誉，凡有丐乞，皆对其人面书中字。莫不欢欣称颂，而有真、行、草之殊。堂吏阴识其旨，得失稽留，不言已喻。至王黼秉政，率作此中字，必须再呈，其不与者，则加一笔而为申。作伪心劳，遂使真可得者，初亦疑而不喜。又何要誉之有？ \\n 凡天下狱案谳，其状前贴方寸之纸，当笔宰相视之，书字其上。房吏节录案词大略，粘所判笔，以尚书有印印之。其案具所得旨付刑部施行，虽系人命百数，亦以一二字为决。得“上”字者则皆贷，“下”字者并依法，“中”字则奏请有所轻重，“聚”则随左右相所兼省官商议。“三聚”则会三省同议。不过此数字而已，此岂所以为化笔欤！ \\n 宋煇，字元实，春明坊宣教公之族子也。腯伟而黑色，无它才能。在扬州尝掖高宗登舟渡江，故被记录，历发运使，以殿撰知临安府，士民皆诋恶之，目为“油浇石佛”，甚者呼为“乌贼鱼”，谓其色黑，其政残，其性愚也。又作赋云：“身衣紫袍，则容服之相称；坐乘乌马，因人畜以无殊。”仍谜以詈之曰：“临安府城里两个活畜生：一个上面坐，一个下面行。”以其尝乘乌马故也。尝有舟人杀士子一家，乃经府陈状云：“经风涛损失。”煇更不会问，便判状令执照。后事败于严州，尚执此状以自明。鞫之，前后此舟凡杀二十余家矣。其在临安，凡两经遗火，焚一城几尽。人谓府中有“送火军”，故致回禄。盖取其姓名，移析为此语，竟以言者论其谬政而罢。不数月，即除沿海制置使。终以扶侍之劳，简在上心也。言者弗置，命乃不行。 \\n 徐稚，豫章南昌人。陈蕃为太守，在郡不接宾客，唯稚来，特设一榻，去则悬之。蕃传云：为乐安太守，本名千乘，和帝更名。“郡人周璆，高洁之士，前后郡守招命莫肯至，唯蕃能致焉。字而不名，特为置一榻，去则悬之。”蕃自乐安左转修武令，迁尚书，出为豫章太守，则为孺子下榻，乃在孟至之后，而不著者，岂周无他事而徐有传，且又载于《世说》与《滕王阁序》，故显于后世耶？亦犹“鸷鸟累百，不如一鹗”，本邹阳之书，元初中樊准上疏荐庞参已用之，而人独称为孔融荐祢衡之语。“手握王爵，口含天宪”，此刘陶之疏，而世但知为范蔚宗论也。 \\n 京师新门里向氏南宅，乃丞相旧居，后钦圣宪肃别为居第，故有南北之号。其南第屡经回禄，独厅事不焚。后因翻瓦，于屋极中得《华严经》一卷。余尝刊《净行品》施人，贴于屋柱间，凡数十年，已万余本矣。后以遗一司敕令所删定官张博南叟贴于竹窗上。绍兴二年腊月八日，临安大火烧数万家，张氏之居亦尽被焚爇。其竹窗半焚，至所贴经处而止。其上屋一间亦独存，是皆可异者也。 \\n 绍兴三年七月，朱胜非以右仆射丁母忧，未卒哭，降起复制词，吏部侍郎、权直学士院陈与义之文也。以“兹宅大忧”四字，令翰林学士綦崇礼贴改为“方服私艰”，陈待罪而放。议者谓麻制中有“于戏！邦势若此，念积薪之已然；民力几何，惧奔驷之将败。朕之论相，何可以不备？卿之图功，亦在于攸终”。同列恶其言，故以“宅忧”疵之。昔杨文公以真庙御笔改“邻壤”一字，即辞职而去，后许□□作哲宗哀册，云“攀灵舆而增痛”，上皇改“攀”为“抚”、“痛”为“怆”，亦以不称辞位。留之再三，竟改礼部尚书。今使它人窜易，止待罪而已。又富郑公凡十九章，竟不起，末才一札子，即不许收接文字。皆非故事，盖时异不得而同也。 \\n 曾巩子固为越倅，作《鉴湖图序》曰：“鉴湖，一曰南湖，南并山，北属州城漕渠，东西距江。汉顺帝永和五年，会稽太守马溱之所为也，至今九百七十有五年矣。其周三百五十有八里，凡水之出于东南者皆委之，溉山阴、会稽两县十四乡之田九千顷。非湖能溉田九千顷而已，盖田之至江者，九千顷而已也。其东曰曹娥斗门，曰蒿口斗门。水之循南堤而东者，由之以入于东江。其西曰广陵斗门，曰新径斗门，水之循北堤而西者，由之以入于西江。其北曰朱储斗门，去湖最近，盖因三江之上，两山之间，疏为一门，而以时视田中之水。小溢则纵其一，大溢则尽纵之，使入于三江之口。所谓湖高于田丈余，田又高海丈余，水少则泄湖溉田，水多则田中水入海。故无荒废之田，水旱之岁也。由汉以来几千载，其利未尝废。宋兴，始有盗湖为田者。祥符之间二十七户，庆历之间二户，为田四顷。当是时，三司转运司犹下书切责州县，使复田为湖。然自此更益慢法而奸民日起。至于治平之间，盗湖为田者，凡八十一户，为田七百余顷，而湖废尽矣。其仅存者东为漕渠，自州至于东城六十里，南通若耶溪。自樵风泾至于峒坞十里，皆水广不能十余丈。每岁少雨，田未病而湖盖已先涸矣。自此以来，人争为计说”云云。宣和中，王仲嶷为太守，遂尽籍湖田二千二百六十七顷二十五亩以献于官，则民之盗者不复禁戢。其蒋堂、杜杞、吴奎、范师道、施元长、张伯玉、陈宗言、赵诚复湖之议，与钱镠之遗法，后世不复可考矣。 \\n 国朝祠令，在京大中小祠，岁中凡五十。立春祀青帝，后亥祭先农，后丑祀风师，皆于东郊；孟春上辛祈谷，祀昊天上帝，是日祀感生帝，俱于南郊。享太庙、后庙。仲春上丁释奠至圣文宣王庙，上戊释奠昭烈武成王庙，戊日祭太社、太稷，祀九宫贵神于东郊，祭五龙祠。刚日祭马祖于西郊。春分朝日于东郊，是日祠东太一宫，开冰祭司寒于冰井。季春吉已祭先蚕于东郊，立夏祀赤帝于南郊，后申祀雨师、雷师于西郊，孟夏雩祀昊天上帝于南郊。享太庙、后庙。五年一禘，则停时享。夏至祭皇地祇于北郊，是日祠中太一宫。季夏土王，祀黄帝于南郊，祀中霤于太庙之廷。立秋祀白帝于西郊，后辰祀灵星于南郊。孟秋享太庙、后庙。仲秋上丁释奠于至圣文宣王庙，上戊释奠于昭烈武成王庙，戊日祭太社太稷，祀九宫贵神于东郊，刚日祀马社于西郊。秋分夕月于西郊，是日祀太乙宫，祀寿星于南郊。季秋大享明堂，祀昊天上帝于南郊，立冬祀黑帝于北郊。后亥祀司中、司命、司民、司禄于北郊。孟冬祀神州地祇于北郊。享太庙、后庙。三年一祫，则停时享。祭司寒于北郊，刚日祭马步于西郊。冬至祀昊天上帝于南郊，是日祀中太一宫。季冬戌日蜡百神、祭大明、夜明于南郊。腊太庙、后庙，祭太社太稷，藏冰祭司寒于冰井。右并司天监于一季前，以择定日供报太常礼院参详讫还监，乃牒尚书祠部，具昼日申牒散下。 \\n 凡大祠、中祠用乐，内中祠风、雨、雷师、五龙堂、先蚕，并不用。天地、日月、九宫祠日遇忌日，不妨作乐。太社、太稷以下，则备而不作。天地、宗庙、神州地祇、太社、太稷、五方帝、日月、太乙、九宫贵神、蜡祭百神、太庙奏吿，并为大祠，散斋四日，致斋三日；先农、风师、雨师、雷师、至圣文宣王、昭烈武成王、五龙堂、先蚕、先代帝王、岳镇海渎，并为中祠，散斋三日，致斋二日；马祖、先牧、中霤、灵星、寿星、马社、司中、司命、司人、司禄、司寒、马步，并为小祠，散斋二日，致斋一日。 \\n 曾子固《书魏郑公传后》曰：“予观郑公以谏诤事付史官，而太宗怒之，薄其恩礼，失始终之义，未尝不反覆嗟惜，恨其不思，而益知郑公之贤焉。伊尹、周公之谏，切其君者，其言至深而其事至迫也。存之于书，未尝掩焉。至今称太甲、成王为贤君，伊尹、周公为良相者，以其事可见也。令当时削而弃之，成区区之小让，则后世何所据依而谏？又何以知其贤且良欤？或曰《春秋》之法，为尊亲贤者讳与，此其戾也。夫《春秋》之所讳者，恶也。纳谏诤岂恶乎？然则彼焚稿者，非与？曰非伊尹、周公为之，近世取区区小亮者为之耳。以焚其稿为掩君之过，而后世传之，则是使后世不见稿之是非，而必其过常在于已也，岂爱君之谓欤？孔光之去其稿而惑后世，庸讵知非谋己之奸计乎？或曰造辟而言，诡辞而出，异乎？曰此非圣人所曾言也。今万一有是理，亦谓不欲漏其言于一时之人耳。岂杜其吿万世也？噫！以诚信待己而事其君，不欺乎万世者，郑公也。益知其贤云。” \\n 王令逢源《上刘莘老书》论诗之弊曰：“古之为诗者有道，礼义政治，诗之主也；风、雅、颂，诗之体也；比、赋、兴，诗之言也。正之与变，诗之时也；鸟兽草木，诗之文也。夫礼义政治之道，得则君臣之道正，家国之道顺，天下之为父子夫妇之道定。则风者，本以是为风；雅者，用是以为雅；颂者，取是以为颂。则赋者，赋此者也；比者，直而彰此者也；兴者，曲而明此者也。正之与变，得失于此者也；鸟兽草木，文此者也。是古之为诗者有主，则赋、比、兴、风、雅、颂以成之，而鸟兽草木以文之而已尔。后之诗者，不思其本，徒取其鸟兽草木之文，以纷更之，恶在其不陋也！” \\n 曾子固作《厄台记》云：“淮阳之南，地名曰厄台，询其父老，夫子绝粮之所也。夫天地欲泰而先否，日月欲明而先晦。天地不否，万物岂知大德乎？日月不晦，万物岂知大明乎？天下至圣者，尧、舜、禹、汤、文、武、周公、孔子也。尧有洪水之灾，舜有井廪之苦，禹有殛鲧之祸，汤有大旱之厄，文王有羑里之囚，武王有夷齐之讥，周公有管、蔡之谤，孔子有绝粮之难。噫！圣人承万古之美，岂以一身为贵乎？是知合于天地之德，不能逃天地之数；齐日月之明，不能违日月之道。泰而不否，岂见圣人之志乎？明而不晦，岂见圣人之道乎？故孔子在陈也，讲诵弦歌，不改常性。及犯围之出，列从而行，怡然而歌，美之为幸。又曰：君子不困，不成王业。果哉！身殁之后，圣日皎然，文明之君，封祀不绝。有开必先，信其然也。于戏！先师夫子聘于时，民不否，遁于世，民弗泰也。否则否于一时，泰则泰于万世。是使后之王者，知我先师之道，舍之则败，因之则昌，习之则贵，败之则亡。道之美此，孰为厄乎？” \\n 李邦直作《韩太保墓表》云：“公讳惟忠，著籍真定，为灵寿人，忠宪公曾祖，今定州丞相之高祖父也，以忠宪公赠太保。太保之子讳处均，韩国公；韩国公之子讳保枢，鲁国公；鲁国公之子则忠宪公也，封陈国公。子八人。自太保至丞相才四世，五世而诸孙尤众。自忠宪公至高祖，四世赠一品，上下衣冠七世。盖自唐末更五代，天下之民缠于兵火之毒者二百余年，至太祖、太宗起河北，有天下，垦除祸害，提携赤子，而置之太平安乐之地，累圣继之，以休养生息为事。其顾指左右，驾驭驰骋，莫非一时之豪杰。考诸《国史》，则累朝将相，颇多河北人，若赵韩王普，实保塞人；曹冀王太尉，旦莘人；张尚书咏清，丰人；柳公开，元城人；李文靖公沇，肥乡人；张文节公知白，清平人；宋宣献公绶，平棘人；讳忠献公琦，安阳人，余有名公卿相望而立朝者，不可悉数。窃尝原其故矣，夫河北方二千里，太行横亘中国，号为天下脊，而大河自积石行万里砥柱，旁缘太行至大伾，斗折而东，下走大海。长冈巨阜，纡余盘屈，以相拱揖抱负。小则绵一州，大则连数郡，其气象如此。而土风浑厚，人性质朴，则慷慨忠义之士，固宜出于其中。虽或有不遇，不及自用其才，亦必淹郁渟滀，声发益大，泽漫益远。以施于子孙，亦自然之理也。元丰元年秋九月，丞相自太原易镇定武，乃诣灵寿，既祠谒墓下，因属清臣为之表，而得阳翟孙曼叔书于右。不独著太保公之系，将以遍示天下为人子孙者焉。”忠宪公名亿，事仁宗为同知枢密院、参知政事。八子，绛、缜为宰相，维为门下侍郎，四为员外郎，一寺丞早世。故黄鲁直为子华挽诗云“八龙归月旦，三凤继天衢”者，盖实录也。 \\n 蔡京《太清楼特宴记》云：“政和二年三月，皇帝制诏臣京宥官省愆，复官就第。诏以是月八日开后苑，宴太清楼，召臣执中、臣俣、臣偲、臣京、臣绅、臣居厚、臣正夫、臣蒙、臣洵仁、臣居中、臣洵武、臣俅、臣贯于崇政殿赐坐，命宫人击踘，乃由景福殿西序入苑门。诏臣京曰：‘此跬步至宣和，即言者所谓金柱玉户者也，厚诬宫禁。其令子攸掖入观焉。’东入小花径，南度碧芦丛，又东入便门至宣和殿，止三楹，几案台榻漆以黑，下宇纯朱，上栋纯绿，饰缘无文采。东西庑各有殿，东曰琼兰，西曰凝芳，后曰积翠，南曰瑶林，北洞曰玉宇。后有沼曰环碧，两旁有亭曰临漪、华渚。沼次有山，殿曰云华，阁曰太宁。左右蹑道以登，中道有亭曰琳霄，次曰会春。阁下有殿曰玉华。玉华之侧有御书榜曰三洞琼文之殿，旁有种玉录云轩相峙。臣京奏曰：‘宣和殿阁亭沼，洁齐清虚，雅素若此，则言者不根，盖不足恤。’日午，谒者引执中已下入。女童乐四百，靴袍玉带，列排场下；宫人珠笼巾、玉束带，秉扇、拂、壶、巾、剑、钺，持香球拥御床以次立。酒三行，上顾谓群臣曰：‘承平无事，君臣同乐，宜略去苛礼。饮食起居，当自便无间。’已而群臣尽醉。”京又为《皇帝幸鸣銮堂记》曰：“宣和元年九月，金芝生道德院。二十日，皇帝自景龙江泛舟，由天波溪至鸣銮堂，淑妃从。臣京朝堂下移班拜妃，内侍连呼曰‘妃答拜’。臣欲谢，内侍掖起，膝不得下。上曰：‘今岁四幸鸣銮矣。’臣顿首曰：‘昔人三顾，堂成已六幸，千载荣遇，鸣銮固卑陋。且家素窭无具，愿留少顷，使得伸尊奉意。’上曰：‘为卿从容。’臣退西庑，视庖膳，上为举箸屡酬，欢笑如家人。六遣使持码瑙大杯赐酒，遂御西阁，亲手调茶，分赐左右。妃亦酌。遣使道由臣堂视卧内，嗟其弊恶。步至芝所，上立门屏侧语臣曰：‘不御袍带，不可相见，可去冠服。’臣皇怖曰：‘人臣安敢？罪当万死！’上曰：‘既为姻家，置君臣礼，当叙亲。’上亲手持橄榄以赐。时屏内御坐有嫔在侧，咫尺不敢望。众哗曰‘妃也’。妃兴顾，遽起立。臣附童贯致礼，乃奏乞遣贯为妃寿。上乃酌酒授贯，妃饮竟，上又酌为妃酬酒。上调羹，妃剖橙榴，拆芭蕉，分余甘，遣臣婢竟遗赐，曰：‘主上每得四方美味新奇，必赐师相，无顷刻废忘。谕师相知无忘。’臣怀感叹谢。上又赐酒，命贯酌，曰：‘可与贯语。’贯为臣言：‘君臣相与，古今无若者。’臣呜咽嗟惜，因语：‘身危，非主上几不保，如今日大理魏彦纯事是也。’贯遽以闻，上骇曰：‘御卿若此，小人犹敢尔？昨日聂山对，请穷治彦纯，已觉其离间，故罢山尹事。朕岂以一语罪卿？小人以细故罗织耳！’亟索纸，即屏上草诏，释彦纯，出知安州。上又命酒，使贯陪，遂醉，诸孙掖出。”京之叙致覼缕如此，不特欲夸耀于世，又将以恐动言者。然不知皆不足恃为荣，而适足以为国家之辱焉。时以其居尚露土木，赐紫罗万匹，使制帟幕，而京之献遗亦数十万缗。后户部侍郎王蕃发之，究治皆榷货务钱也。所谓天波溪者，由景龙门宝箓宫循城西南以至京第，其子绦上书其父，谓“今日恩波，他年祸水”。而小民谣言《十不羡》中“万乘官家渠底串”者是也。 \\n 自中原遭北敌之祸，人死于兵革水火、疾饥坠压、寒暑力役者，盖已不可胜计。而避地二广者，幸获安居。连年瘴疠，至有灭门。如平江府洞庭东西二山在太湖，种柑橘桑麻，糊口之物，尽仰商贩。绍兴二年冬，忽大寒，湖水遂冰，米船不到，山中小民多饿死。富家遣人负载，蹈冰可行，遽又泮拆，陷而没者亦众。泛舟而往，卒遇巨风激水，舟皆即冰冻重而覆溺，复不能免。又是岁八月十八日，钱塘观潮，往者特盛。岸高二丈许，上多积薪，人皆乘薪而立。忽风驾洪涛出岸，激薪崩摧，死者有数百人。衢州开化县界严、徽、信州之间，万山所环，路不通驿。部使者率数十岁不到，居人流寓，恃以安处。三年春，偶邑人以私怨吿众事魔，有白马洞缪罗者，杀保正，怒其乞取，其弟四六者，辄衣赭服传宣喧动。至遣官兵往捕，一方被害。七夕日，兴化军忽大水，城内七尺，连及泉州界，漂千余家。前此父老所不记，盖九州之内，几无地能保其生者。岂一时之人数当尔邪？少陵谓“丧乱死多门”，信矣！ \\n 范文正公四子，长曰纯仁，材高善知人。如狄青、郭逵，时为指使，皆礼异之；又教狄以《左传》，幕府得人，多所荐达。又通兵书，学道家能出神。一日方观坐，为妹婿蔡交以杖击户，神惊不归，自尔遂失心。然居丧犹如礼，草文正行状皆不误失。至其得疾之岁，即书曰：“自此天下大乱。”遂掷笔于地，盖其心之定也。有子早世，只一孙女，丧夫，亦病狂。尝闭于室中，窗外有大桃树，花适盛开，一夕断棂登木，食桃花几尽。明旦，人见其裸身坐于树杪，以梯下之，自是遂愈。再嫁洛人奉议郎任谞，以寿终。 \\n 中书舍人四员，分掌六房，事无钜细，皆与宰相通签，奏状书衔亦俱平写。但押字即在纸后印窠心中，与它官司异也。 \\n 任忠厚，蜀人，有文，驰誉上庠。一目患翳，而身甚长，服赐第时绿袍，几不能踝。然喜嘲谑，尝玩一友人，其人恚曰：“公状貌如此，曾自为其目否？”任见其怒，即曰：“吾亦自有诗也。”问之，云：“有个官人靡恃已，著领蓝袍罔谈彼。面上带些天地玄，眼中更有陈根委。”其人乃笑而已。皆《千字文》歇后语也。 \\n 广南风俗，市井坐估，多僧人为之，率皆致富。又例有室家，故其妇女多嫁于僧，欲落发则行定，既剃度乃成礼。市中亦制僧帽，止一圈而无屋，但欲簮花其上也。尝有富家嫁女，大会宾客，有一北人在坐，久之，迎婿始来，喧呼“王郎至矣”，视之，乃一僧也。客大惊骇，因为诗曰：“行尽人间四百州，只应此地最风流。夜来花烛开新燕，迎得王郎不裹头。”如贫下之家，女年十四五，即使自营嫁装，办而后嫁。其所喜者，父母即从而归之，初无一钱之费也。 \\n 全州兴安县石灰铺，有陶弼商公诗云：“马度严关口，生归喜复嗟。天文离卷舌，人影背含沙。江势一两曲，梅梢三四花。登高休问路，云下是吾家。”鲁直题其后云：“修水黄庭坚窜宜州，少休于此，观商公五言，叹赏久之。崇宁三年五月癸酉，南风小雨。”至绍兴中，字墨犹存。 \\n 黄策在平江府出卖蔡京籍没财物，得京亲书《亲奉圣语札子》云：“元符三年五月十日，召赴内东门小殿，上曰：‘废后久处瑶华，皇太后极所矜怜，今欲复其位号，召卿草制。’奏曰：‘臣曾草废后诏，今又草复后制，臣岂得无罪？’上曰：‘此岂干卿事？兼皇太后言，昨先帝既废后，亦有悔意，曾语与皇太后。今先帝上仙，追前意与复位号，于理无嫌。’臣京对曰：‘古无两后，今日前皇太后恩怜，理亦无妨。但臣闻有复必有废，未知圣意如何？存之何害？废之何益？’上曰：‘元符皇后，先帝所立，位号已定，岂可更废之？适足以彰先帝之失。’臣京曰：‘圣意如此，天下幸甚。元符皇后存之何害于朝廷？废之适足快报怨于先帝之人。存废于朝廷无利害，恭闻德音，有以见陛下尽兄弟之义，皇太后敦母爱之仁。天下幸甚！’”按京之心，当时备载一时之语，盖欲彰大有功于昭怀尔，初未尝致意于昭慈圣献之废。哲庙尝有悔意也。绍兴初，取京亲书，因下诏曰：“隆祐皇太后仙游不反，殡奉有期，永怀保佑之功，务极褒崇之典。爰念蒙垢于绍圣之末，即瑶华而退居，复位于建中之初，实钦圣之慈旨。属奸臣之当制，乃隐没而不言。莫洗谤伤，久淹岁月。”至三年八月，镇潼军节度使、开府仪同三司、信安郡王孟忠厚，以隐没不言之事，天下未知，乞将京所进《录圣语札子》宣付史馆，遂从其请焉。 \\n 范忠宣公自随守责永州安置诰词，有“谤诬先烈”之语，公读之泣下曰：“神考于某有保全家族之大恩，恨无以报，何敢更加诬诋？”盖李逢乃公外弟，尝假贷不满，憾公。后逢与宗室世居狂谋，事露系狱，吏问其发意之端，乃云因于公家见《推背图》，故有谋。时王介甫方怒公排议新法，遽请追逮，神考不许，曰：“此书人皆有之，不足坐也。”全族之恩，乃谓此耳。 \\n 建炎后俚语，有见当时之事者，如“仕途捷径无过贼，上将奇谋只是招。”又云“欲得官，杀人放火受招安；欲得富，赶著行在卖酒醋。” \\n 韩退之《送僧澄观》诗云：“火烧水转扫地空，突兀便高三百尺。借问经营本何人？道人澄观名藉藉。皆言澄观虽僧徒，公才吏用当今无。”凡释氏营建作大缘事，虽赖行业，然非有才智亦不可也。平江府常熟县有僧文用，目不识字而有心术。始欲建寺，即唱云：“城西北有山，而东南乃湖水，客胜于主，在术家为不利。若于湖滨建为梵宫，起塔其上，则百里之内，四民道释，当日隆于前矣。”乃规沮洳浅水之中，欲置寺基。于是邑人欣然从之，老幼负土，虽闺房妇女，亦以裙裾包裹瓦石，填委其上，不旬月，遂为皋陆。乃创为甓塔，再级则止。又作轮藏，殊极么么。它寺每转三匝，率用钱三百六十，而此一转，亦可取金，才十之一。日运不绝，遂铸大钟，用铜三千斤。时慧日、东灵二寺，已为亡人撞无常钟，若又加一处，不特不多，且有争夺之嫌。文用乃特为长生钟，为生者诞日而击，随所生时而叩，故同日者亦不相碍，获施不赀。先是酒务有漏瓶弃之，文用乞得数十枚，散于邑中编户，每淘炊时，丐置一掬其中，旬日一掠，谓之“旬头米”。工匠百数，赖此足食。慧日禅寺为屯兵残毁，县宰欲请长老住持，患无以供给，文用首助钱五百千，由此上下乐之，施利日广。自建炎戊申至绍兴癸丑，六岁之间，化钱余十五万缗。又请朱勔坟寺旧额为崇教兴福院，不数年，遂为大刹矣。其人故未可与澄观拟，但其所为，皆用权术悦人以取，而人不悟也。 \\n 兴化军莆田县去城六十里，有通应侯庙，江水在其下，亦曰通应。地名迎仙。水极深缓，海潮之来，亦至庙所，故其江水咸淡得中，子鱼出其间者，味最珍美，上下十数里鱼味即异，颇难多得。故通应子鱼，名传天下。而四方不知，乃谓子鱼大可容印者为佳。虽山谷之博闻，犹以通印鮆鱼为披绵黄雀之对也。至云“鮆鱼背上通三印”，则传者益误，正可与“一麾”为比矣。以子名者，取子多为贵也。 \\n 自建炎丁未至绍兴癸丑，七岁之间，任执政者三十有五人，凡易十一相。而吕颐浩、朱胜非皆再入，盖无岁不罢易也。时以地褊员多，惟选人得终三考，京朝官以上，率二年成资即替。从官郎曹，率以递升。岁余不迁者，已有淹滞之叹。士子戏谓自周岁以至三年，盖有高下之序也。 \\n 绍兴三年八月，浙右地震，地生白毛，韧不可断。时平江童谣曰：“地上生白毛，老小一齐逃。”台臣论其事，因下求言之诏。宰相吕颐浩由此以罪罢。按《晋志》成帝咸康初，孝武太元二年、十四年，地皆生毛，近白灾也。孙盛以为人劳之异。其后征伐征敛赋役无宁岁，天下劳扰，百姓疲怨焉。时军卒多虏掠妇女，人有三四，每随军而行，谓之老小。方韩、刘自建康镇江更戍。既而，刘移屯池州，韩复分军江宁，王（缺）往湖南，岳飞自江外来行在，即至九江，郭仲荀赴明州，老小之行，已数十万人也。 \\n 临沂县韩彦文作《二府除拜录》，载本朝自建隆庚申至绍兴癸丑，一百七十四年之间，任二府执政者三百四十余人，宰相八十人。范宗尹建炎四年拜平章事，年三十二，为最少；毕文简士安景德元年作相，年八十五，为最老。执政一百三十四人，范宗尹先作相一年，毕文简与拜相同岁，二人亦皆为长幼之冠。西枢一百三十四人，章质夫楶崇宁元年年七十六，为同知院事；寇莱公准淳化二年为副使，年三十一。惟傅尧俞为中书侍郎，韩崇训、曹辅为枢密，三人皆不知其甲子也。内除七十七人互见，实二百七十一人，周朝旧相亦在其中。 \\n 周邦彦待制尝为刘昺之祖作埋铭，以白金数十斤为润笔，不受。刘无以报之，因除户部尚书，荐以自代。后刘缘坐王寀訞言事得罪，美成亦落职，罢知顺昌府宫祠。周笑谓人曰：“世有门生累举主者多矣，独邦彦乃为举主所累，亦异事也。” \\n 顾临子敦内翰，姿状雄伟，少未显时，人以“顾屠”嘲之。元祐中，自给事中为河北都运使，苏子瞻作诗送之云：“我友顾子敦，躯胆两雄伟。便便十围腹，不但贮书史。容君数百人，一笑万事已。十年卧江海，了不见愠喜。磨刀向猪羊，酾酒会邻里。归来如一梦，丰颊愈茂美。平生批敕手，浓墨写黄纸。会当勒燕然，廊庙登剑履。翻然向河朔，坐念东郡水。河来屹不去，如尊乃勇耳。”顾得之不乐。既行，群公祖道郊外，子瞻辞疾不往，和前韵以送，因以自解焉：“君为江南英，面作河朔伟。人间一好汉，谁似张长史？上书苦留君，言拙辄报已。置之勿复道，出处俱可喜。攀与共六尺，食肉飞万里。谁言远近殊，等是朝廷美。遥知别送处，醉墨争淋纸。我以病杜门，《商颂》空振履。后会知何日，一欢如覆水。善保千金躯，前言戏之耳。” \\n 綦叔厚云：进士登第，赴燕琼林，结婚之家为办支费，谓之铺地钱。至庶姓而攀华胄，则谓之买门钱。今通名为击捉钱。凡有官者皆然，不论其非榜下也。 \\n 白乐天诗云：“岁盏后推蓝尾酒，辛盘先劝胶牙饧。”又云：“三杯蓝尾酒，一碟胶牙包括。”而东坡亦云：“蓝尾忽惊新火后，乐天《寒食》诗云“三杯蓝尾酒”。遨头要及浣花前。成都太守自正月二日出游，至四月十九日浣花乃止。”皆用蓝字。余尝见唐小说，载有翁姥共食一饼，忽有客至云：“使秀才婪尾。”于是二人所啖甚微，末乃授客，其得独多，故用贪婪之字。如岁盏屠酥酒，自小饮至大，老人最后，所余为多，则亦有贪婪之意。以饧胶牙，俗亦于岁旦嚼琥珀饧，以验齿之坚脱，故或用较字。然二者又施之寒食，岂唐世与今异乎？ \\n 东坡作《雪》诗云：“冻合玉楼寒起粟，光摇银海眩生花。”人多不晓玉楼、银海事，惟王文正公云：“此见于道家，谓肩与目也。”又有诗云：“三杯软饱后，一枕黑甜余。”此谚语也。若无杯枕，则后世不知其为酒与睡矣。 \\n 元祐末，已有绍述之论。时来之邵为御史，议事率多首若鼠，世目之为“两来子”。绍兴中，吕元直为相，骤引席益为参政，故席感恩，悉力为助。已而徐师川在西枢得君，与吕不叶，席乃阴与徐结，于时又号为“二形人”。谓阳与吕合而阴与徐交也。吕既出，而欲为刺虎之术，竟不能就，而反被逐，士夫莫不快之。 \\n 有人自云能使碌轴相搏，因先敛钱以二瓢为试，置之相去一二尺，而跳跃相就，上下宛转不止。人皆竞出钱，欲看石轴相击。遂有吿其造妖术惑众，收赴狱中，锢以铁锁，灌之猪血。其人诉云：“二瓢尚在怀中。乃捣磁石错铁末以，胶涂瓢中各半边，铁为石气所吸，遂致如此。其云使石者，特绐众以率钱耳。”破之信然，久乃释之。 \\n 绍兴中，在钱塘八座止两人，洪拟、黄叔敖也。每传呼尚书，则市人相戏问：“是何颜色者？” \\n 世有自讳其名者，如田登在至和间为南宫留守，上元，有司举故事呈禀，乃判状云：“依例放火三日。”坐此为言者所攻而罢。又有典乐徐申知常州，押纲使臣被盗，具状申乞收捕，不为施行。此人不知，至于再三，竟寝不报。始悟以犯名之故，遂往见之云：“某累申被贼，而不依申行遣，当申提刑，申转运，申廉访，申帅司，申省部，申御史台，申朝廷，身死即休也！”坐客笑不能忍。许先之监左藏库，方请衣，人众，有武臣亲往恳之曰：“某无使令，故躬来请，乞早支给。”许允之。久之未到，再往叩之云：“适蒙许先支，今尚未得。”许谕曰：“公可少待。”遂至暮，不及而去。汪伯彦作西枢，有副承旨当唤状，而陈牒姓张校尉，名与汪同，遂止呼张校尉。其人不知为谁，久不敢出。再三喻令勿避，竟不敢言。既又迫之，忽大呼曰：“汪伯彦。”左右笑恐。汪骂之曰：“畜生！”遂累月不敢复出。 \\n 两浙妇人皆事服饰口腹而耻为营生，故小民之家不能供其费者，皆纵其私通，谓之贴夫，公然出入不以为怪。如近寺居人，其所贴者皆僧行者，多至有四五焉。浙人以鸭儿为大讳，北人但知鸭羹虽甚热亦无气。后至南方，乃知鸭若只一雄，则虽合而无卵，须二三始有子。其以为讳者，盖为是耳，不在于无气也。本条《四库》本无，据它本校补。——恶人谷珠楼哈哈儿注 \\n 崇宁中，方严党禁，凡系籍人子孙，不听仕宦及身至京畿。时司马朴文季，温公之侄孙，外祖乃范忠宣，又娶张芸叟之女。元祐年中，受外家恩泽，世谓对佛杀了无罪也。又晁十二之道自为优人过阶语云：“但仆元祐间诗赋登科，靖国中宏词入等，尚之唤作哥哥，补之呼为弟弟。甚人上书耶？甚人晁咏之！”闻者莫不绝倒。 \\n 金人南牧，上皇逊位，乃与蔡攸一二近侍，微服乘花纲小舟东下，人皆莫知。至泗上，徒步至市中买鱼，酬价未谐，估人呼为保义。上皇顾攸笑曰：“这汉毒也。”归犹赋诗，用“就船鱼美”故事，初不以为戚。 \\n 秦鲁国大长公主，昭陵之女，下嫁钱景臻太傅，于今上为曾祖姑。二子忱、愐，皆为节度使，靖康中，换为上将军，遂无俸给。幼子遥郡防御使。至绍兴间，新制非经参部人不勘支俸钱，三子遂俱无禄。独大主所请钱斛，已不能足用，又避地偏走二广，所至多不给。时年余七十，上表乞赴行阙不允，再具奏：“妾虽迫于饥窘，不敢妄有干求。但以年老多病，瘴疠之余，得一望清光，虽死不恨。”始听来朝。上皇改公、郡、县主为帝宗族姬，时以语音为不祥。至是饥窘之言，果见于文表，是可怪也。 \\n 宋景文与兄元宪，少时尝谒杨大年，坐中赋《落花诗》。元宪云：“金谷路尘埋国艳，武陵溪水泛天香。”景文云：“将飘更作回风舞，已落犹成半面妆。”文公以兄为胜。谓景文小巧，它日富贵亦不迨其兄，且不当更用“落”字也。 \\n 谚有“巧息妇做不得没面餺饦”与“远井不救近渴”之语。陈无已用以为诗云：“巧手莫为无面饼，谁能留渴需远井？”遂不知为俗语。世谓少陵“鸡狗亦得将”用“嫁得鸡，逐鸡飞；嫁得狗，逐狗走”，或几是也。 \\n 绍兴年间，天下州郡遂成三分：一为伪齐，金人所据；一付张浚，承制除拜；朝廷所有，唯二浙、江、湖、闽、广而已。员多阙少，如诸州通判佳处，见任与待阙者，率常四五人。时洪拟尚书与梁弁为故人，弁待平江府倅已二年，而拟之子光祖又在弁后，遂为营求为枢密院计议官，又当待阙三岁。弁作启谢洪曰：“虽云出谷以迁乔，殆类进寸而退尺。”或谓计议之比乘，实进非退，不若以“远井近渴”为对也。后台章论之，还梁故任而罢光祖。 \\n 上皇始爱灵壁石，既而嫌其止一面，遂远取太湖。然湖石粗而太大，后又撅于衢州之常山县南私村，其石皆峰岩青润，可置几案，号为巧石。乃以大者叠为山岭，上设殿亭。所用既广，取之不绝，舳舻相衔。渊圣即位，罢花石纲，沿流皆委弃道傍。金人围都城，城中之机石多碎以为炮。虏既去，晁说之以道舍人东下过符离，有高况者以二石遗之，晁以诗谢曰：“泗滨浮石岂不好？怊怅上方承眷时。今日道傍谁著眼？女墙犹得掷胡儿！”自“虏既去”《四库》本无，据它本校补。——恶人谷珠楼哈哈儿注 \\n 王襄自同知密院落职知亳州，限三日到任，仓皇东下，夜至鄼阳镇，已属亳境。使人语镇官，假一介就州呼迓人。时宣义郎王伟为监官，初未闻报，且讶行李萧条，疑以为伪，叱去不与。王惧于逾期，遂以敕呈之。时谓郡守呈敕于监镇，世未尝有也。或云堂札误书赴字为到，然王乃蔡京所恶，时为宰相，乃故，非误也。许昌至京师道中，有重阜如馲驼之峰，故名馲驼堰。皆积沙难行，俗因呼为“馲驼嫣”。又有大泽，弥望草莽，名好草陂，而夏秋积水，沮洳泥淖，遂易为“鏖糟陂”。如小姑山、彭郎矶之类，为世俗所乱者，盖不可胜数也。 \\n 蔡襄为三司使，以嘉祐七年明堂支费数为准，每遇大礼，依附封桩，仍乞遣朝臣诸路刬发钱帛，至今行之。其支赐度钱九十六万二千余贯，银三十五万四千六百三十余两，绢一百二十万八百余匹，绸四十万一百余匹，金六千七百七十两。第二等生衣物计钱四十五万贯，锦、绫、罗、鹿胎、透背等，计钱九万九千八百余贯，丝三十八万八千两，绵一百四十二万八千余两。 \\n 绍兴中，统兵有神武五军及刘光世、韩世忠、张俊三大帅，都计无二十万众。而刘军不及三之一，月费米三万石，钱二十八万贯。比之行在诸军之费，米减万余石而钱二三万缗。盖人虽少而官资率高，且莫能究其实也。时天下州郡没于金人，据于僭伪，四川自供给军，淮甸、江、湖，荒残盗贼，朝廷所仰，惟二浙、闽、广江南，才平时五分之一，兵费反逾前日。此民之所以重困，而官吏多不请俸或倚阁，人有饥寒之叹也。 \\n 孔子宅在今仙源故鲁城中归德门内阙里之中，北洙面泗。即所云矍相圃之东北也。杏坛在鲁城内，灵光殿为汉景帝程姬之子恭王余所立。王延寿赋序，因鲁僖基兆而营也。遭汉中微，盗贼奔突，自南京未央、建章之殿，皆见墮坏，而灵光岿然独存。今其遗址不复可见，而先圣旧宅，近日亦遭兵燹之厄，可叹也夫！ \\n 自古兵乱，郡邑被焚毁者有之，虽盗贼残暴，必赖室庐以处，故须有存者。靖康之后，金虏侵陵中国，露居异俗，凡所经过，尽皆焚爇。如曲阜先圣旧宅，自鲁共王之后，但有增葺。莽、卓、巢、温之徒，犹假崇儒，未尝敢犯。至金寇遂为烟尘。指其像而诟曰：“尔是言夷狄之有君者！”中原之祸，自书契以来未之有也。以上两条《四库》本无，据它本校补。——恶人谷珠楼哈哈儿注 \\n 岐国公王珪在元丰中为丞相，父准，祖贽，曾祖景图，皆登进士第。其子仲修，元丰中登第。公有诗云：“三朝遇主惟文翰，十榜传家有姓名。”注云：“自太平兴国以来，四世凡十榜登科。”后侄仲原子耆、仲孜子昴相继登科，昴又魁天下。本朝六世登第者，与晁文元二家，而晁一世赐出身也。崇宁四年，耆初及第，祁公长子仲修作诗庆之曰：“锡宴便倾光禄酒，赐袍还照上林花。衣冠盛事堪书日，六世词科只一家。”又汉国公准子四房，孙婿九人，余中、马玿、李格非、闾丘吁、郑居中、许光疑、张焘、高旦、邓洵仁皆登科，邓、郑、许相代为翰林学士，曾孙婿秦桧、孟忠厚同年拜相开府，亦可谓华宗盛族矣。 \\n 东坡《石炭诗引》云：“彭城旧无石炭，元丰元年十二月，始遣人访获州之西南白土镇之北，以治铁作兵，犀利胜常云。”按《东汉地理志》豫章郡建城注云：《豫章记》曰：“县有葛乡，有石炭二顷，可然以爨。”则前世已见于东南矣。昔汴都数百万家尽仰石炭，无一家燃薪者。今驻跸吴、越，山林之广，不足以供樵苏。虽佳花美竹，坟墓之松楸，岁月之间，尽成赤地。根枿之微，斫橛皆偏，芽蘖无复可生。思石炭之利而不可得。东坡已呼为遗宝，况使见于今日乎？或云信州玉山亦有之，人畏穿凿之扰，故不敢言也。 \\n 参知政事孟庾夫人徐氏有奇疾，每发于闻见，即举身战栗，至于几绝。其见母与弟皆然，母至死不相见。又恶闻徐姓及打银打铁声，买物不得见有余钱，亦不欲留一文。尝有一婢，使之十余年甚得力，极喜之。一日偶问其家所为业，婢云“打银”，疾亦遂作，更不可见，竟逐去之。至于其他，皆无所差失，医祝无能施其术。盖前世所未尝闻也。 \\n 甄彻，字见独，本中山人，后居宛丘，大观中登进士第。时林摅为同知枢密院，当唱名，读甄为坚音，上皇以为真音，摅辨不逊，呼彻问之，则从帝所呼，摅遂以不识字坐黜。后见甄氏旧谱，乃彻之祖屯田外郎履所记云：“舜子商均封虞，周封于陈，为楚惠王所灭。至烈王时，有陈通奔周，王以为忠，将美其族，以舜居陶甄之职，命为甄氏，皆通之后，而居中山者于邯为近。按许慎《说文》‘甄，陶也，从瓦垔，音居延反。’《吴书》孙坚入洛，屯军城南，甄官井上，旦有五色气，令人入井，探得传国玺。坚以甄与己名相协，以为受命之符。则三国以前，未有音为之人切者矣。孙权即位，尊坚为武烈皇帝，江左诸儒为吴讳，故以陶甄之甄，因其音之相近者转而音真。《说文》颠、蹎、滇、阗以真为声，烟、咽以甄为声，驯、紃以川为声，诜、侁、駪以先为声，此皆先真韵中互以为声也。况吴人亦以甄音旃，则与真愈近矣。其后秦为世祖苻坚，隋为高祖杨坚，皆同吴音，暂避其讳。然秦有冀土止一十五年，隋帝天下才三十七载，避讳不久，寻即还复，既殊汉庆为贺，又异唐丙为景。字且不易，恶能遽改？故世处镇定者，犹守旧姓，柰何世俗罕识本音？纵不以真见呼，又乃反为坚字。虑后从俗，致汨本真，是用原正厥音，参考世系，叙为家谱云。”余按《千姓编》通作二音，而张孟押韵，真与甄皆之人切。云舜陶甄河滨，因以为氏。又稽延切，而稽延之音，训察与免，而不言陶与氏也。坚自音经天切，与甄之音异矣。嘉祐中，王陶作彻之曾祖说马济墓铭云：“甄以舜陶，氏出于陈。避吴、苻、隋，时有为甄。南北溷讹，姓音莫分。本之于古，乃识其真。” \\n 绍兴元年，车驾在越，月支官吏钱二十六万九千一百三十贯，米七千八百六十五石，料一百六十六石，草一千四百五十六束，军兵钱二十五万八百二十三贯，米四万一千五百三十八石，大麦四千一百七十六石，谷六百七十一石，草二万七千二百三十九束。此其大概，而军兵去来不常，故不得而定也。 \\n 将仲本论铸钱事云，熙宁、元丰间，置十九监，岁铸六百余万贯。元祐初，权罢十监。至四年，又于江、池、饶三监权住添铸内藏库钱三十五万贯。见今十监，岁铸二百八十一万贯，而岁不及额。自开宝以来，铸宋通、咸平、太平钱，最为精好。今宋通钱每重四斤九两。国朝铸钱料例，凡四次增减。自咸平五年后来用铜铅锡五斤八两，除火耗，收净五斤。景祐三年，依开通钱料例，每料用五斤三两，收净四斤十三两。庆历四年，依太平钱料例，又减五两半，收净四斤八两。庆历七年，以建州钱轻怯粗弱，遂却依景祐三年料例。至五年以锡不足，减锡添铅。嘉祐三年，以有铅气方始依旧。嘉祐四年，池州乞减铅锡各三两，添铜六两。治平元年，江东转运司乞依旧减铜添铅锡。提点相度乞且依池州擘画，省部以议论不一，遂依旧法，用五斤八两，收净五斤到今。其说以谓钱轻有利，则盗铸难禁。殊不知盗铸不缘料例，而开通钱自唐武德至今四百余年，岂可谓轻怯而易坏乎？缘物料宽剩，适足以资盗窃。今依景祐三年料例，据十监岁额二百八十一万贯，合减料八十七万八千余斤，可铸钱一十六万九千余贯。 \\n 后汉王延寿作《王孙赋》云：“有王孙之狡兽，形陋观而丑仪。颜状类乎老公，躯体似乎小儿。储粮食于耳颊，稍委轮于胃脾。同甘苦于人类，好餔糟而啜醨。”柳子厚作《憎王孙》，其名盖出于此。余谓自王公而次侯，故以王孙寄之耳。 \\n 浙东人以畜产相呼，乃笑而受之。若及父祖之名，则为莫大怨辱，有殴击因是而致死者。又其语音讹谬，讳避尤可笑。处州遂昌县有大姓潘二者，人呼为“两翁”，问之，则其父名义也。 \\n 单州有单父县，有王莽村，衢州江山县有禄山院。禄山犹有意义，而王莽则莫得而推。胜母、朝歌，尚所可恶，况于此乎？ \\n 西北春时，率多大风而少雨，有亦霏微。故少陵谓“润物细无声”。而东坡诗云：“春雨如暗尘，东风吹倒人。”韩持国亦有“轻云薄雾，散作催花雨”之句。至秋则霖霪苦雨，岁以为常。二浙四时皆无巨风，春多大雷雨，霖霪不已。至夏为“梅雨”，相继为“洗梅”。以五月二十日为“分龙”，自此雨不周遍，犹北人呼“隔辙”也。迨秋稻欲秀熟，田畦须水，乃反亢旱。余自南渡十数年间，未尝见至秋不祈雨。此南北之异也。 \\n 有人自金逃归，云过燕山道间僧寺，有上皇书绝句云：“九叶鸿基一旦休，猖狂不听直臣谋。甘心万里为降虏，故国悲凉玉殿秋。”天下闻而伤之。使尚在位，岂止祭曲江而已乎？申屠刚谓“未至豫言，固常为虚；及其已至，又无所及”者，是矣。杜牧谓“后人哀之”，可不鉴哉！ \\n 冉闵诛诸党，与死者二十余万，时高鼻多须，至有滥死者半。袁绍捕宦者，无少长皆杀之。或有无须而误死者，至自发露，然后得免者二千余人。本朝王德用，言者谓其貌类艺祖，宅枕乾冈，乃云：“本父母所生，朝廷之赐。”而高鼻无须，岂非遗体天与而然邪？特有幸不幸耳，未可以脱祸也！ \\n 三代之年，无九年之蓄为不足，而后世常乏终岁之储，非特敦本力田者少而食者多，亦酒醴以糜之耳。盖健啖者一饭不过于二升，饮酒则有至于无算。前代以水旱资储未丰，皆禁酤酒，至于饴糖亦然。今略举以见：汉景帝三年夏旱，禁酤酒，至后元年夏始得酤，凡五年。武帝天汉三年，榷酒酤。昭帝始元六年，罢榷升四钱。后汉和帝永光十六年，兖、豫、徐、冀四州比年多雨，禁酤酒。不见开禁之日。顺帝汉安二年，禁酤酒。蜀先主时，天旱禁酒。晋孝武太元八年，开酒禁。不见始禁之年。安帝隆安五年，岁饥禁酒。石勒以百姓始复业，资储未丰，于是重制禁酿，郊祀宗庙，皆以醴酒，行之数年，无复酿者。宋元帝元嘉十二年六月禁酒，二十一年正月复禁酒，恤饥也。二十二年八月开酒禁，有年也。唐高宗咸亨元年，以谷贵禁酒。肃宗至德三年三月辛卯，以岁饥禁酤酒，俟麦熟依常式。德宗大历十四年罢榷酤，建中三年复榷。宋明帝时岁旱人饥，颜竣上言禁饧一月，息米近万斛。绍兴初谷贵，酒价不足以偿米曲之直。余尝献议，欲以谷代俸钱而禁酤酒，时以为讶。 \\n 宗室子栎字梦授，宣和中以进韩文、杜诗二谱，为本朝除从官之始。然必欲次叙作文岁月先后，颇多穿凿。又喜吟诗，每对客使其甥讽诵，源源不已。尝作《杜鹃》诗，夸于人，谓虽李、杜思索所不至。其首句云：“杜鹃不是蜀天子，前身定是陶渊明。”闻者笑不能忍。至“夜棋三百子，晓发一千梳”，“发为干戈白，心于社禝丹”，亦其工者。 \\n 临安府城中有宝积山，车驾驻跸时，御史中丞辛炳、殿中侍御史常同、监察御史魏砫、明橐、周纲皆居其上，人遂呼为“五台山”。 \\n 车驾驻驿临安，以府廨为行宫。绍兴四年，大飨明堂，更修射殿以为飨所。其基即钱氏时握发殿，吴人语讹，乃云“恶发殿”，谓钱王怒即升此殿也。时殿柱大者，每条二百四十千足，总木价六万五千余贯，则壮丽可见。言者屡及而不能止。 \\n  \\n  \\n 　 \\n  \\n  \\n  \\n  "}
{"章节": "卷下", "正文": "　 \\n 鸡肋编 \\n  \\n  \\n   \\n  \\n  \\n  \\n  \\n  \\n 卷下卷下 \\n  \\n  \\n  \\n 蜀人司马先，元祐中为荣州曹官。自云以温公之故，每监司到，彼独后去而不得汤饮。盖众客旅进退，必特留问其家世。知非丞相昆弟，则不复延坐，遂趋而出也。 \\n 鸷禽来自海东，唯青鵁最嘉，故号“海东青”。兖守王仲仪龙图以五枚赠威敏孙公，皆皂颊鸦，不堪抟击。公作诗戏之曰：“海东霜隼品仍多，万里秋天数刻过。狡兔积年安茂草，弋人终日望沧波。青鵁独击归林麓，皂颊群飞入网罗。为谢文登贤太守，求方逐恶意如何？”后辽国求于女真，以致大乱，由此鸟也。 \\n 绍兴四年，温州瑞安县井鸣如钟声，继而州中亦然。前史灾异所未有。或云去岁闽中如此，遂有大水漂没之害。或云止如蚯蚓鸣，叩栏即止，非井鸣也。 \\n 唐以鄚与郑、豳与幽相类，文移差误，故郑一本作鄚。——恶人谷珠楼哈哈儿注去邑，豳为邠。本朝景祐三年，知祥符县郭辅之奏：“西川维州与京东潍州相去仅六千一本作十。——恶人谷珠楼哈哈儿注里，而递角逃军，转递差误，乞改州名。”上取地图观之，以维州以威服西山八国，遂改为威州焉。 \\n 欧阳修为河北都转运使，上宰相书云：“自河北州府军县一百八十有七，主客之民七十万五千七百户，官吏在职者一千二百余员，厢禁军马义勇民兵共四十七万七千人骑，岁支粮钱帛二千四百四十五万，而非常之用不与焉。”尹洙《叙息戍篇》曰：“国家割弃朔方，西师不出三十年。亭徼千里，环重兵以戍之。种落屡扰，即时辑定，然屯戍之费亦已甚矣。西戎为寇，远自周世。劳弊中国，东汉尤甚，费用常以亿计。孝安世数叛，十四年用二百四十亿。永和末复经七年，用八十余亿。及段纪明出征，用才五十四亿，而翦灭殆尽。今西北四帅，泾原、邠宁、秦、延。戍卒十余万，一卒岁给，无虑二万。率骑卒与冗兵较其中者总廪给之数，恩赏不在焉。以十万众较之，岁用二十亿。自灵武罢兵，计费六百余亿，方前世数倍矣。” \\n 皇祐中，右司谏钱彦远乞置劝农司云：“唐开元年有户口八百九十余万，定垦田二千四百三十余万顷。国家有户九百五十余万，定垦田一千二百一十五万顷。余其间逃废之田，不下三十余万顷，不及开元三分之一。是田畴不辟而游手多矣。” \\n 宣和中，余深为太宰，王黼为少宰。是时上皇多微行，而司谏曹辅言之。一日上皇独留黼，问辅何自而知。对曰：“辅南剑人，而余深门客乃辅兄弟，恐深与客言而达于辅也。”上皇然之。即下开封府捕深客，锢身押归本贯。内外惊骇，莫知其由。而深患失，何敢与客语？又曹只同姓同郡，实非亲也。未几，王独赐玉带，余遂求罢，即得请。黼遽让其位焉。 \\n 王琪，字君玉，其先本蜀人，从弟珪、瓘、玘、珫，皆以文章名世。世之言衣冠子弟能力学取富贵，不藉父兄资荫者，唯韩亿诸子及王氏而已。时翰林学士彭乘，不训子弟文学，参军范宗韩上启责之曰：“王氏之琪、珪、瓘、玘，器尽璠玙，韩家之综、绛、缜、维，才皆经纬。非荫而得，由学而然云。” \\n 王琪为三司判官，景祐中上言乞立义仓曰：“谨按隋开皇五年，工部尚书长孙平建言，诸州共立义仓于当社。唐正一本作贞。——恶人谷珠楼哈哈儿注观初，尚书左丞戴胃一本作胄。——恶人谷珠楼哈哈儿注议立条制，王公以下垦田，亩税二升。至天宝八年，天下义仓共六千三百八十七万七千六百余石。臣上此议，今十七年矣。若于夏秋正税外，每二升别纳一升，计一中郡岁可得五千石，岂减天宝之多乎？”于是诏天下皆立义仓，惟广南以纳身丁米，故独不输。 \\n 贤良方正言极直谏科，始于前汉武帝，而文帝已尝举贤良文学之士。武帝五十四年中，一举贤良，一举茂材。孝元十六年间，一举贤良，一举茂材。成帝三十六年间，四举方正直言。后汉光武三十二年，两举贤良。章帝十三年，两举直言。和帝十七年，一举贤良。安帝、顺帝各十七年，皆两举贤良。 \\n 杭州遭方腊之乱，谯门州宇皆被焚。翁彦国坏佛寺以新之，乃求梁师成书宁海军大都督府二榜。军字中心一笔上出，督下从日，时谓“督无目，军出头”。继有叛卒陈通之变，乃取二牌焚之。 \\n 绍兴之后，巨盗多命官招安，率以宣赞舍人宠之。时以此官为耻。然清流者寄禄官下，皆有兼字，至贼辈则无。又加遥郡者，尽以忠州处之，其徒亦稍有解者。甚非旷荡欲安反侧之意也。 \\n 车驾渡江，韩、刘诸军皆征戍在外，独张俊一军常从行在。择卒之少壮长大者，自臀而下文刺至足，谓之“花腿”。京师旧日浮浪辈以此为夸。今既效之，又不使之逃于他军，用为验也。然既苦楚，又有费用，人皆怨之。加之营第宅房廊，作酒肆名太平楼，般运花石，皆役军兵。众卒谣曰：“张家寨里没来由，使它花腿抬石头。二圣犹自救不得，行在盖起太平楼。”绍兴四年夏，韩世忠自镇江来朝，所领兵皆具装，以铜为面具，军中戏曰：“韩太尉铜脸，张大尉铁脸。”世谓无廉耻不畏人者为铁脸也。 \\n 世人名子，多连上下一字，或从偏傍，唯李复圭修撰兄弟三房名子，或曰执柔、袭誉、传正，人莫晓其意义，乃以仄平、仄仄、平仄为异也。永嘉林季仲懿成云：渠诸父五人，伯父首得子，即以八元名之。后果诸房得子八人，两房遂绝。人谓数已谶于其始。然蔡子正枢密之子，以五行为名，至第六子名之曰谷，以应六府。晚年又得一子，遂命之为修，亦岂在是也？河阳张望九子，皆连“立”字，令以“立、门、金、石、心”为序。靖生阁，阁之女嫁郑居中长子修年，而台卿诸子因更从“年”。慕势而违祖训，金石之心遂从革矣。 \\n 古所谓媵妾者，今世俗西北名曰“祗候人”，或云“左右人”，以其亲近为言，已极鄙陋。而浙人呼为“贴身”，或曰“横床”，江南又云“横门”，尤为可笑。 \\n 翟汝文公巽知越州，坐拒旨不敷买绢事削官，谢表云：“忍效秦人，坐视越人之瘠；既安刘氏，定知晁氏之危。”后拜参政，温人宋之方作启贺之曰：“昔镇藩维，已念越人之瘠；今居廊庙，永图刘氏之安。”盖用其语也。 \\n 绍兴四年六月二十三日申未间，太白在日后昼见，临安之人，万众仰观。迨暮光芒数寸，照物有影。明日，太史乃奏云：“太白自十七日昼见，天文官失于观瞻。然行未道，非过午也，但罚宿三十直而已。”时谓有昏迷之罪，而免无赦之诛，人以为恨。然行未道不为经天，又不知何所据而言也。 \\n 建炎之后，除殿前马步三帅外，诸将兵统于御营使司，后又分为神武五军，刘光世、韩世忠、张俊、王（缺）、杨沂中为五帅。刘太傅一军在池阳，月费钱二十六万七千六百九十贯三百文，一十万四千贯，系朝廷应副，余仰漕司也。米二万五千九百三十八石三斗，粮米七千九百六十六石八斗，草六万四百八十束，料六千四十八石，而激赏回易之费不在焉。韩军不知其实，但朝廷应副钱月二十一万余贯，则五军可略见矣。至绍兴中，吴玠一军在蜀，岁用至四千万。绍兴八年，余在卾州，见岳侯军日一本作月。——恶人谷珠楼哈哈儿注用钱五十六万缗，米七万余石，比刘军又加倍矣，而马刍秣不预焉。 \\n 前世谓“阿睹”，犹今谚云“兀底”，“宁馨”，犹“恁地”也，皆不指一物一事之词。故“阿睹”有钱目之异，“宁馨”有美恶之殊。而张谓诗云：“家无阿睹物，门有宁馨儿。”与款头无异矣。 \\n 世以浙人孱懦，每指钱氏为戏云：俶时有宰相姓沈者，倚为谋臣，号沈念二相公。方中朝加兵江湖，俶大恐，尽集群臣问计，云：“若移兵此来，谁可为御？”三问无敢应者。久之，沈相出班奏事，皆倾耳以为必有奇谋。乃云：“臣是第一个不敢去底！”朝廷渡江，时人呼诸将，皆以第行加于官称。刘三、张七、韩五、王三十，皆神武五军大将。王三十者名（缺），官承宣带四厢都使，人以太尉呼之。然所至辄负败，未尝成功。时谓“沈念二相公”，二百年后始得“王三十太尉”，遂为名对也。 \\n 从官门状，参云“起居”，辞云“攀违，某官谨状”，无“候裁台旨”之文，虽见执政亦然，亦无贺状。虽无条式，相循以为故事。李正民方叔侍郎谓非以为尊大，侍从之臣，于同列难施候旨之辞也。 \\n 二浙造酒，非用灰则不澄而易败，故买灰官自破钱。如衢州岁用数千缗。凡僧寺灶灰，民皆断扑收买，既又以柴薪再烧，以验美恶。以掷地散远而浮扬者为佳，以其轻滑炼之熟也。官得之，尚再以柴煅方可用。医方用冬灰，亦以其日日加火，久乃堪耳。如平江又用朴木以煅石灰而并用之，又差异于浙东也。 \\n 章子厚为相，靳侮朝士。常差一役官使高丽，其人陈情，力辞再三，不允，遂往都堂恳之。章云：“以公所陈不诚，故未相允。”其人云：“某之所陈，莫非情实。”章笑云：“公何不道自揣臣心，诚难过海。” \\n 钱谂以郎官作张俊随军转运，自请乞超借服色，既得之，遂夸于众云：“方患简佩未有，而富枢以笏相赠，范相亦惠以金鱼。”赵叔问在坐，戏之曰：“可以一联为庆：所谓手持枢府之圭，臀打相公之袋。”坐客莫不绝倒。 \\n 张子厚知太常礼院，定龙女衣冠，以其封善济夫人，故依夫人品。程正叔以为不然，曰：“龙既不当被人衣冠。矧大河之塞，本上天降佑，宗社之灵，朝廷之德，吏士之劳，龙何功之有？又闻龙女有五十三庙，皆三娘子。一龙邪？五十三龙耶？一龙则不应有五十三庙，五十三龙则不应尽为三娘子也。”子厚嘿然。 \\n 韩世忠轻薄儒士，常目之为“子曰”。主上闻之，因登对问曰：“闻卿呼文士为子曰，是否？”世忠应曰：“臣今已改。”上喜，以为其能崇儒。乃曰：“今呼为萌儿矣。”上为之一笑。后镇江帅沈晦因敌退锡宴，自为致词，其末云：“饮罢三军应击楫，渡江金鼓响如雷。”韩闻之，即悟其旨，云：“给事，世忠非不敢过淮！”已而自起，以大觥劝之。继而使诸将竟献。沈不胜杯酌，屡致呕吐。后至参佐僚属，斟既不满，又容其倾泻。韩怒曰：“萌儿辈终是相护！”又戏沈云：“问道教给事休引惹边事。”盖指其词为引惹也。 \\n 吉州江水之东有二山，其一皆松杉筠筱，草木经冬不凋，号曰青原，即七祖思可妙应真寂大师道场。今寺名靖居，有颜鲁公书碑，又有卓锡、虎跑、雷踊、天竺四泉。其一不生草木，号曰黄原，正在州东。故古语谶云：“最好黄原天卯山，此方盗贼起应难。”自建炎丁酉岁，忽洪水发于两山，土人谓之山笑。青原飘屋六十余楹，而山不摧圯，黄原山遂破裂。自是诸县相继为贼残毁，经六年犹未息。丙辰岁，青、黄二原又发洪水，冲决尤甚。是冬，敌人破永丰、吉水、傅州城，入大和、方安一本作太和、万安。——恶人谷珠楼哈哈儿注，至丁巳春始定。 \\n 虔州本汉赣县，属豫章郡。高祖六年置，使灌婴屯兵以扼尉它一本作佗。——恶人谷珠楼哈哈儿注。隋开皇九年，始曰虔州，以虔化水为名。本十二县，远者去州七百余里。本朝淳化中，分二县以置南安军州城，梁徙于章、贡二水间。贡水在东，章水在西，夹城北流一里许，合流为赣江。江中巨石森耸如笋，水湍激，历十八滩，凡三百里始入吉州万安县界为安流。州之四傍皆连山，与庾岭、循、梅相接。故其人凶悍，喜为盗贼，犯上冒禁，不畏诛杀。建炎初，太母携六宫避兵至彼，而陈大五长者首为狂悖。自后十余年，十县处处盗起，招来捕戮，终莫能禁。余尝至彼，去州五十里，宿于南田，吏卒吿以持钱市物不售，问市人何故？则云“宣政、政和是上皇无道钱，此中不使。”竟不肯用。其无礼不循法度盖天性，亦山水风气致然也。 \\n 绍兴四年十二月二十九日、三十日，洪州连大雷电，雨云冱寒。虽立春数日，然于候差早。老杜诗载“十月荆南雷怒号”，亦以为异。赵正之都运云：“渠在蜀中，十月闻雷，土人相庆，以为丰年之兆。”盖四方远俗，未可以一理论也。 \\n 王摩诘画其所居辋川，有辋水、华子岗、孟城坳、辋口庄、文杏馆、斤竹岭、木兰柴、茱茰沜、宫槐陌、鹿柴、北垞、欹湖、临湖亭、栾家濑、金屑泉、南垞、白石滩、竹里馆、辛夷坞、漆园、椒园，凡二十一所。与裴迪赋诗，以纪诸景。《唐人记》云“后表所居为鹿庄寺”，而《长安志》乃云“清源寺”，未知《志》何所据。旧史载本宋之问别墅，而新史略之。杜子美诗“宋公旧池馆，零落首阳阿”，则又非西都蓝田之墅也。杜有和裴迪三诗。裴事业未见其它，想非碌碌俗士耳。 \\n 安鼎为御史，论本朝岁断大辟人数：天圣中一岁二千三百余人，当时患其数多，大议改制。元丰岁率二千三百余人。元祐元年、二年、四年，各四千余人；三年，三千人已上。按《国朝会要》，淳化初置详覆官，专阅天下奏到已断案牍。熙宁中，始罢闻奏之法，止申刑部。元丰中，又罢申省，独委提刑司详覆，刑部但抽摘审核。元祐初，始复刑部详覆司，然不专任官属，又有摘取二分之限，乞依祖宗法，专委刑部郎官三两员通明法律者，不限分数，尽覆天下之案。庶令内外官司知所畏惧，而尽心于刑狱焉。 \\n 元祐六年五月，吏部待阙官，尚书左选一百六十二员，侍郎右选八百余员，并使一年以上，至二年两季阙。尚书右选二百八十三员，侍郎左选五百三十七员，并候一年一季已上，至二年三季阙。四选宗室己未有差遣，共一千四百八十余员。 \\n 黄鲁直在众会作一酒令云：“虱去⺄为（缺），添几却是風。风暖鸟声碎，日高花影重。”坐客莫能答。他日，人以吿东坡，坡应声曰：“江去水为工，添系即是红。红旗开向日，白马骤迎风。”虽创意为妙，而敏捷过之。苏公尝会孙贲公素，孙畏内殊甚，有官妓善商谜，苏即云：“蒯通劝韩信反，韩信不肯反。”其人思久之，曰：“未知中否？然不敢道。”孙迫之使言，乃曰：“此怕负汉也。”苏大喜，厚赏之。 \\n 朱希亮，颖川人，为邓州教官。有乔世贤者，恃才轻忽，偶与朱相值，遽问之云：“君名希亮，谓希何亮？”朱报云：“何世无贤？今未问君名，姓将何出？”乔愕然不能答。盖古惟有桥姓，而省木莫知其由，至唐始有彝及知之。或云匈奴贵姓也。 \\n 余家故书有吕缙叔夏卿文集，载《淮阴节妇传》云：妇年少美色，事姑甚谨。夫为商，与里人共财出贩，深相亲好，至通家往来。其里人悦妇之美，因同江行，会傍无人，即排其夫水中。夫指水泡曰：“他日此当为证！”既溺，里人大呼求救，得其尸，已死，即号恸为之制服如兄弟，厚为棺敛，送终之礼甚备。录其行槖，一毫不私。至所贩货得利，亦均分著籍。既归，尽举以付其母，为择地卜葬。日至其家，奉其母如己亲，若是者累年。妇以姑老，亦不忍去，皆感里人之恩，人亦喜其义也。姑以妇尚少，里人未娶，视之犹子，故以妇嫁之。夫妇尤欢睦，后有儿女数人。一日大雨，里人者独坐檐下，视庭中积水窃笑。妇问其故，不肯吿，愈疑之，叩之不已。里人以妇相欢，又有数子，待己必厚，故以诚语之曰：“吾以爱汝之故，害汝前夫。其死时指水泡为证，今见泡，水竟何能为？此其所以笑也。”妇亦笑而已。后伺里人之出，即诉于官，鞠实其罪而行法焉。妇恸哭曰：“以吾之色而杀二夫，亦何以生为？”遂赴淮而死。此书吕氏既无，而余家者亦散于兵火，姓氏皆不能记，姑叙其大略而已。 \\n 《笔谈》载，吕缙叔临终，身缩才数尺。洛人范季平子妇病瘐累年，浸亦短缩，绍兴六年春，卒于临川，才如六七岁儿，亦可怪也。 \\n 江南人谓社日有霜必雨。丙辰春社，繁霜覆瓦，次日果大雨。 \\n 洪州之北四十里，地名辟邪，以江边有此石兽，故以为名。余过彼，得破甓，上有隶书“开皇九年”四字，竟不知墓为何人。又洪、抚之间，地名清远，有净居院。余又得一砖，四傍皆印开皇十六年字。寺后山上有寿章亭，亭前樟木围三寻，多题诗，云三经霹雳，中有巨蛇也。东坡葬汝州，其墓甓皆印东坡二字，洛人王寿卿所篆。余在襄阳，得隶书宋升明三年韦长史墓砖，考之睿之父也。余六百年矣，坚实可作砚。避地亦弃于阳翟善财寺中。 \\n 韩岊知刚，福州长乐人，尝监建溪茶场，云茶树高丈余者极难得。其大树二月初因雷迸出白芽，肥大长半寸许，采之浸水中，俟及半斤，方剥去外包，取其心如针细，仅可蒸研以成一胯，故谓之水芽。然须十胯中入去岁旧水芽两胯，方能有味。初进止二十胯，谓之贡新。一岁如此者，不过可得一百二十胯而已。其剥下者，杂用于龙团之中，采茶工匠几千人，日支钱七十足。旧米价贱，水芽一胯犹费五千。如绍兴六年一胯十二千足，尚未能造也。岁费常万缗。官焙有紧慢火候，慢火养数十日，故官茶色多紫。民间无力养火，故茶虽好而色亦青黑。宣和中，腊月贡，或以小株用硫黄之类发于荫中，或以茶子浸使生芽，十胯中八分旧者，止微取新香之气而已。入香龙茶，每斤不过用脑子一钱，而香气久不歇。以二物相宜，故能停蓄也。 \\n “历日中治水龙数，乃自元日之后，逢辰为支，即是。得寅卯在六日，为丰年之兆。”李舍人璆西美云。李善三命术，于阴阳书多通。 \\n 吕丞相元直以使相领宫祠，卜居天台，作堂名退老，每诵少陵“穷老真无事，江山已定居”之句以自况。时赋诗者百数。李伯纪职大观文、官银青、帅福唐，亦寄题二篇，其末章云：“片帆云海无多地，叹息何由厕末宾？”时谓二公穷老，末宾，何言之谦也！ \\n 《晋史·温峤传》：司隶命为都官从事。庾敱有重名而颇聚敛，峤举奏之，京都振肃。敱传云：温峤奏之，敱更器峤，目峤森森如千丈松，虽礧砢多节，施之大厦，有栋梁之用。而《和峤传》云：迁太傅从事中郎庾敱见而叹曰：“峤森森如千丈松，虽磥砢多节目，施之大厦，有栋梁之用。”则二峤传皆载，未知孰为是也。 \\n 楚州有卖鱼人姓孙，颇前知人灾福，时呼孙卖鱼。宣和间，上皇闻之，召至京师，馆于宝箓宫道院。一日，怀蒸饼一枚，坐一小殿中。已而上皇驾至，遍诣诸殿烧香，末乃至小殿。时日高，拜跪既久，上觉微馁。孙见之，即出怀中蒸饼云：“可以点心。”上皇虽讶其异，然未肯接。孙云：“后来此亦难得食也。”时莫悟其言。明年遂有沙漠之行，人始解其识。 \\n 建炎三年己酉，金人至浙东，破四明，明年退去。时吕源知吉州，葺筑州城，役夫于城脚发地，得铜钟一枚，下覆瓷缶，意其中有金璧之物，竟往发之，乃枯骨而已。众忿其劳力，尽投于江中。视铜钟之上有刻文云：“唐兴元初仲春中已日，吾季爱子役筑于庐陵，陨于西垒之巅。吾时司天文，昭政命令晦明。康定之始，末欲茔于它山，就瘗于西垒之垠。吾卜兹土，后当火德，五九之间，世衰道败。浙、梁相继丧乱之时，章、贡康昌之日，复工是垒，吾亦复出是邽。东平枭工决使吾爱子之骨，得同河伯听命于水府矣。京兆逸翁深甫记。”按唐兴元元年甲子岁，朱泚、李怀光僭叛，德宗自奉天移幸梁州之岁。二月十二日甲子，李怀光反，中已盖十七日己巳也。康定之始，则六月甲辰泚始伏诛，七月壬午至自兴元之时也，迨建炎四年庚戍，三百四十七年矣。如火德浙、梁相继，康昌、东平水府之谶，莫不皆符。但五九之数未解，而复出是邽，未知为谁。则逸翁之术，亦可谓精矣。 \\n 崇宁中，李诫编《营造法式》云：旧例以围三径一方五斜七为据，疏略颇多。今按《九章算经》：圆经七，其围二十有二，方一百，其斜一百四十有一。八棱经六十，每面二十五，其斜六十有五。六棱经八十有七，每面五十，其斜一百。圆经内取方一百，中得七十有一。方内取径圆一得一，六棱八棱，取圆准此。又载名物之异曰：墙名五。墙、墉、垣、缭、壁。柱础名六。础、礩、磶、磌、墄、磉。今谓之石碇，音顶。材名三。章、材、方桁。栱名六。闬、槉、薄曲、枅、奕、拱。飞昂名五。忏、飞昂、英昂、斜角、下昂。爵头名四。爵头、耍头、胡孙头、哱（缺）头。枓名五。楶、（缺）、栌、（缺）、璧枓。平坐名五。阁道、灯道、飞陛、平坐、鼓坐。梁名三。梁、杗廇、欐。柱名三。桓、楹、柱。阳马名五。觚棱、阳马、阅角、角梁、梁抹。侏儒柱名六。棁、侏儒柱、浮柱、棳上楹、蜀柱。斜柱名五。斜柱、梧、迕、枝撑、叉手。栋名九。栋、桴、稳、棼、甍、极、搏、摽、櫋。抟风名二。荣、抟风。柎名三。柎、复栋、替木。椽名四。桷、椽、欀、撩。短椽名二。栋、禁楄。檐名十四。檐、宇、樀、楣、屋垂、梠、棂、联櫋、橝、庌、庑、槾、（缺）、庮。举折名三。陠峻、陠峭、举折。乌头门名三。乌头大门、表楬、阀阅。今呼为棂星门。平基名三。平机、平撩、平基。俗谓之起以方椽，施素版者，谓之平阇。斗八藻井名三。藻井、圆泉、方井。今谓之。钩兰名八。棂槛、轩槛、栊、梐牢、栏、楯、柃、阶楹。拒马叉子名四。梐枑、梐柜、桁、马。屏风名四。皇邸、后板、扆、屏风。露篱名五。樆、栅、据、藩、落。今谓之。涂名四。场、墐、涂、泥。阶名四。阶、陛、陔、墑。瓦名二。瓦、（缺）。砖名四。甓、瓴甋、瑴、甋砖。又云，《史记》居千章之萩。注：章，材也。《说文》栔。阙，音至。按构屋之法，皆以材为祖。祖有八等，度屋之大小因而用之。凡屋之高深，名物之长短，曲直举折之势，规矩绳墨之宜，皆以所用材之分以为制度。材上加栔者，谓之足材。其规矩制度，皆以章栔为祖。今人以举止失措者，谓之失章失栔，盖谓此也。宋祁《笔录》：“今造屋有曲折者，谓之庯峻。齐、魏间以人有仪矩可观者，谓之庯峭。”盖庯峻也。今俗谓之举折。 \\n 陶隐居注《本草》云：“大寒凝海而酒不冰，明其性热，独冠群物。”余官原州时，官库庆锦堂酒取数绝少，醇旨最于一路，而怪其成冰。及见司马温公《苦寒行》云：“并州从来号惨裂，今日乃信非虚名。谁言醇醪能独立？壶腹迸裂无由倾。”则塞上之寒，隐居生于东南，盖未之见耳。 \\n 苏子瞻与刘孝叔、李公择、陈令举、杨公素会于吴兴，时张子野在坐，作《定风波》词，以咏六客。卒章云：“尽道贤人聚吴分，试问，也应旁有老人星。”后十五年，苏公再至吴兴，则五人者皆已亡矣。时张仲谋、张秉道、苏伯固、曹子方、刘景文为坐客，仲谋请作《后六客词》云：“月满苕溪照夜堂，五星一老斗光芒。十五年间真梦里，何事长庚对月独凄凉。绿发苍颜同一醉，还是六人吟笑水云乡。宾主谈锋谁得似？看取刘曹今对两苏张。” \\n 程俱致道，以外氏荫入官，少有文称，车驾在钱塘，不试而除正字。其谢表云：“以权德舆之器业，李卫公之才猷，宋绶之该通，韩维之方悟，乃始不由科第，自致清华。若杨大年之一世英豪，欧阳修之诸儒领袖，安石之经术，苏轼之文章，故皆不待试言，径司辞命。如臣何者，滥继前修？”盖自唐以来才十数人，亦可谓荣矣！然自是率多不试人，反以为滥也。 \\n 吴幵正仲家蓄唐以来墨，诸李所制皆有之。云无出廷珪之右者，其坚利可以削木。渠书《华严经》一部半，用廷珪才研一寸。其下四秩用承晏墨，遂至二寸，则胶法可知矣。王彦若《墨说》云：“赵韩王从太祖至洛，行宫故，一本作故宫。——恶人谷珠楼哈哈儿注见架间一箧，取视之，皆李氏父子所制墨也。因尽以赐王。后王之子妇蓐中血运危甚，医求古墨为药，因取一枚投烈火中，研末酒服即愈。诸子欲各备产乳之用，乃尽取墨煅而分之。自是李氏墨世益少得云。”余尝和吴观墨诗云：“赖召陈玄典籍传，肯教边腹擅便便。竟夸削木真余事，却笑磨人得永年。三友不居毛颖后，五车仍在禇生前。只愁公子从医说，火煅生分不直钱！” \\n 吴幵正仲著《漫堂集》，载唐顾况老失子作诗云：“老人哭爱子，泪下皆成血。老人年七十，不作多时别。”每诵诗，哭之哀甚。未几，复生子非熊，能道前世事，云在冥中闻其父哭并诗，不胜其哀，恳于冥官，复为况子。非熊仕至起居舍人。朱明发晋叔，绍兴辛亥十月末，在苍梧失子。其子未病时，书窗壁皆作十月十日字。既卒，梦于其母，且复为子。壬子十月十日，于五羊果复得子。其事颇与非熊类，可谓异矣。晋叔贤厚，是宜有子者。余亦识晋叔，宋城人，丁巳岁为浙西提举市舶。其室王氏，亦睢阳人，景融之女，同老之孙也。 \\n 吉州万安县至虔州，陆路二百六十里，由赣水经十八滩三百八十里，去虔州六十里，始出赣石惶恐滩，在县南五里。东坡贬岭南，有《初入赣》诗云：“七千里外二毛人，十八滩头一叶身。山忆喜欢劳远梦，地名惶恐泣孤臣。”注云：“蜀道有错喜欢铺，入赣有大小惶恐滩，天设此对也。”其《北归》云：“予发虔州，江水清涨丈余，赣石三百里无一见者。惶恐之南，次名漂城、延津、大蓼、小蓼、武朔、昆仑、梁口、横石、清洲、铜盘、落濑、大湖、狗脚、小湖、砮机、天注、鳖口，凡十八滩。自梁口滩属虔州界。又有锡州大小湖李大王四洲，水涨或落皆可行，惟石投水不深为可畏也。” \\n 蔡确持正始为京兆府司理参军，会韩子华建节出镇，初到设燕，蔡作口号，有“儒苑昔推唐吏部，将坛今拜汉将军”之句。公喜荐之，改京秩。元丰中，致位宰相。元祐初，责知安州，后圃有浮云楼，楼下临沄河，尝赋十诗，有“叶底出巢黄口闹，溪边逐队小鱼忙”之句。又一绝云：“矫矫名臣郝甑山，忠言直节上元间。钓台芜没知何处？叹息斯公抚碧湾。”时宣仁圣烈皇后听政，知汉阳军吴处厚皆注释以进，坐谤讪贬新州而死。其始终盛衰，皆以诗句，亦可异也。然元祐党人之祸自此而起，几与牛李之策相类。 \\n 太史公作《伯夷传》，但云“伯夷、叔齐，孤竹君之二子也。”而《论语音注》引《春秋少阳篇》，谓“伯夷姓墨，名允，一名元，字公信；叔齐名智，字公达，夷，齐谥也。”陆德明取之。不知《少阳篇》何人所著，今世犹有此书否？如赵岐谓孟轲字则未闻，而李翰注《蒙求》引《史记》云字子舆，今观《史记》则未尝有。刘孝标亦云子舆困臧仓之诉，五臣注为孟轲字也。 \\n 蔡忠愍既以诗得罪，遂以言为戒。其往新州，止携一爱妾，号琵琶姐；又蓄一鹦鹉甚慧。每呼其妾亦不言，止击小钟，鹦鹉闻之，即传呼琵琶姐。未几，其妾瘴疠而死，自是不复击钟。一日，因圣节开启，遂服冠裳，而带尾误击钟有声，鹦鹉遂呼琵琶姐。公大感怆，因赋诗云：“鹦鹉声犹在，琵琶事已非。堪伤江汉水，同去不同归。”自是郁郁成病，以致不起。 \\n 沈存中《笔谈》载雷火镕宝剑而鞘不焚，与王冰注《素问》，谓龙火得水而炽，投火而灭，皆非世情可料。余守南雄州，绍兴丙辰八月二十四日视事。是日大雷破树者数处，而福慧寺普贤像亦裂，其所乘狮子，凡金所饰与像面皆销释，而其余采色如故。与沈所书盖相符也。 \\n 渊圣皇帝《以星变责躬诏》云：“常膳百品，十减其七；放减宫女，凡六千余人。”则道君朝盖以万计矣。见吴幵承旨《摛文集》。 \\n 茈胡，《本草》音柴，而刘禹锡集音紫。按《广韵》茈字有二音，茈胡则音柴，茈草、茈姜则音紫。按少陵诗云：“省郎忧病士，书信有柴胡。”正用柴字，则刘集音恐误也。又仙灵脾，柳子厚作毗字，宜当从柳。《本草》木部盐麸子，云树叶如桩，子秋熟，有穗粒如小豆，上有盐，食之酸咸止渴，一名叛奴盐。而五倍子生此木叶下，本一物也，乃载于草部。按《玉篇》槆音皮秘、平秘二切，云木名，出蜀中，八月中吐穗如盐状，可食，味酸美，即盐麸子也。《本草》云生吴蜀山谷。五倍子疑为吴槆子，语误而然耳。又猪苓一名豭猪屎，陶隐居云：“旧云是枫树苓，其皮至黑，作块似猪屎，故以名之。”按《通俗文》猪屎曰□，音灵，恐当用□字。 \\n 东坡居士云：“岭南地暖，百卉造作无时。”南雄州在大庾岭下才数十里，与江南未相远也，而气候顿异。二月半梨花已谢，绿叶皆成阴矣。如若榴四时开花，橘已实仍蕊，或发于大本之上，却无枝叶，此尤可怪。然花发不数日辄谢，香气亦薄，盖其津脉漏泄者多故也。退之诗云：“二年流窜出岭外，所见草木多异同。冬寒不严地怕泄，阳气发乱无全功。浮花浪蕊镇长有，才开还落瘴雾中。”又其开发先在西北枝，而北向常盛者，缘日行非南至之极，则犹在其北故尔。 \\n 高适调封丘尉，不得志，去客河西，节度使哥舒翰奏为右骁卫兵曹参军掌书记。杜子美有诗送之云：“脱身簿尉中，始与捶楚辞。”韩退之作荆南法曹，与张藉诗云：“判司卑官不堪说，未免捶楚尘埃间。”杜牧之亦有《寄小侄阿宜》诗云：“参军与县尉，尘土惊劻勷。一语不中治，笞棰身满疮。”则唐世椽曹簿尉，皆未免于鞭扑，而史不载。所以责官多使为之，欲重为困辱也。 \\n 熙宁初，有士子上书迎合时宰，遂得堂除。苏长公以俚语戏之曰：“有甚意头求富贵，没些巴鼻便奸邪。”而其后禅林释子趋利谀佞，又有甚焉。懒散杨峒续成一绝云：“当时选调出常调，今日僧家胜俗家。” \\n 历日中有载除手足甲，又有除手足爪甲爪之异，必自有说，而未有能辨之者。或谓附肉为甲，则甲何可除也？广南俚俗多撰字画，以囗为恩，囗为稳，囗为矮，如此甚众。又呼舅为官，姑为家，竹舆为逍遥子，女婿作驸马，皆中州所不敢言。而岁除爆竹，军民环聚，大呼“万岁”，尤可骇者。 \\n 颜延年《咏阮始平》云：“屡荐不入官，一麾乃出守。”五臣注云：山涛荐咸为吏部郎，三上武帝，帝不能用。荀勖性自矜，因事左迁咸为始平太守。麾，指麾也。按麾字，古亦用为挥斥之字。而杜牧之《将赴吴兴登乐游原》绝句云：“欲把一麾江海去，乐游原上望昭陵。”后人由此遂专作旌麾，以对五马，为太守故事。而牧之《黄州即事》云：“莫笑一麾东下计，满江秋浪碧参差。”乃在吴兴之前，时无“把”字，不知训麾为何义也。 \\n 南安军上犹县北七十里石门保小逻村出坚石，堪作茶磨，其佳者号“掌中金”。小逻之东南三十里，地名童子保大塘村，其石亦可用，盖其次也。其小逻村所出，亦有美恶，须石在水中色如角者为上。其磨茶，四周皆匀如雪片，齿虽久更开断。去虔州百余里，价直五千足，亦颇艰得。世多称来阳为上，或谓不若上犹之坚小而快也。 \\n 韶州有汉隶书《周府君功勋记铭》云：“讳璟字君光，下邳人，熹平二年为桂阳守，开昌乐泷，为舟人之利，庙食连州。”而碑在曲江郊外，为风日所剥，绍兴七年，始迁于城中。其后刊太和九年云云，字作今体。按太和之号，乃魏明、晋废、后魏孝文、石勒、李势，皆常以名年，而四非其正朔所及。晋太和之岁数未常至九，疑唐文宗太和重刊之碑也。自熹平二年至太和九年，已六百六十三岁矣。又至绍兴丁巳，凡九百三十五年。若其本刻，字画不能如是之完也。 \\n 刘伯龙欲谋什一而为鬼揶揄，则贫富固有定分，非智力所能移也。颖昌士人马磐，能文，有行义，受业之徒多中科第，独未尝得预乡荐，其贫几无壁立。有女年长，无资以适人，众为敛钱以嫁。未几归宁，感寒疾，数日而卒。夫家在外邑，方暑，不可待其至，又丐贷以殓。既阖棺，闻其呼声云“复生”，钉不可发，破木以出。视其殓衣，皆使脱去，遂若平人。其家既喜且倦，皆酣寝。是夕盗者尽偷衣衾之属，莫有觉者。至明方申官捕贼，则其女复死矣。天之穷人，其巧如此！ \\n 天下之事，有不学而能者，儒家则谓之天性，释氏则以为宿习，其事甚众。唐以文称，如白乐天七月而识“之无”二字。权德舆三岁知变四声，四岁能为诗。韩退之自云“七岁读书，十三而能文”。杜子美亦自谓“七龄思即壮，开口咏凤皇。九龄书大字，有作成一囊”。若李泌之赋“方圆动静”，刘晏之正“朋”字，岂学之所能至哉？以羊祜识廋环之处推之，则宿习为言，信矣！ \\n 章谊宜叟为户部尚书，闭门谢客，虽交旧亦莫之接。有轻薄子一日留刺阍者，多与之钱，嘱其必达。章视其衔，乃崖州司户参军薛柳也，遂解门者至临安府，人益以为笑。又有太守寺丞华某上留守吕丞相书，于纸尾图男女之状。又与中丞周子武书，于其衔下云“男愚儿上周某”，皆一时异事也。 \\n 吴幵正仲云，渠为从官，与数同列往见蔡京，坐于后阁。京谕女童使焚香，久之不至，坐客皆窃怪之。已而报云香满，蔡使卷帘，则见香气自它室而出，霭若云雾，蒙蒙满坐，几不相睹，而无烟火之烈。既归，衣冠芳馥，数日不歇。计非数十两，不能如是之浓也。其奢侈大抵如此。 \\n 宗室熙宁之前，不以服属，皆赐名补环卫官。尝有同时赐名为叔总、叔是、叔浑、叔龄之隐诋，因以致讼。后虽不敢，然亲昆弟有名不迩、不迩者，讫不知改。后袒免之外，皆父祖命名。有伯珙者，辄为抱劵人误写作 \\n 囗，遂仍其谬。既而试进士中第，自范致虚唱名误呼甄姓，后皆令自注姓名音切，而求之《广韵》、《玉篇》，凡字书中皆无玉旁作恭字音，乃止以居悚切注之。众皆不悟，遂形诰敕。后世当又增此一字，亦可笑也。 \\n 江州庐山西林乾明寺经藏璧间，有唐戊辰岁樵人王翰画须菩提像，世以王为与杜子美卜邻者。按《文苑传》：“翰，字子羽，并州晋阳人。少豪健恃才，及进士第，然喜蒱酒。开元十一年，张说辅政，召为秘书正字，擢通事舍人，驾部员外郎。家蓄声伎，目使颐令，自视王侯，人莫不恶之。十四年，说罢宰相，翰出为汝州长史，徙仙州别驾，日与才士豪侠饮乐游畋，伐鼓穷欢，坐贬道州司马，卒。”则西林所画，盖自仙州贬营道时过九江也。笔墨简古，非画工所能。自开元十六年戊辰，逮绍兴九年己未，四百一十二年矣。今独石刻存焉。 \\n 广南可耕之地少，民多种柑橘以图利。常患小虫损食其实，惟树多蚁则虫不能生，故园户之家，买蚁于人，遂有收蚁而贩者，用猪羊脬盛脂其中，张口置蚁穴傍，俟蚁入中则持之而去，谓之“养柑蚁”。 \\n 艺祖皇帝以开宝九年十月二十日癸丑上仙，其夕有云物之异。自是每岁忌辰，必有雨雪风冽之变。至绍兴九年，凡一百六十五年，威灵如在。视唐文皇玉衣之举，铁马之汗，盖过之远矣。其神异之事，已载于国史。方潜隐时，自凤翔道过原州，尝息棠木之阴，日已转而荫不移。至今其木枝条皆有龙角之状，其所寝之地，草独不生。此《实录》之所遗者。余作倅临泾，尝亲至其下，为筑垣以护。 \\n 惠州博、罗二山，罗山傍海，博山祠并又在海中，形圆而尖，今博山香炉取其状类也。罗山，又名罗浮，云在海中浮而至。山下有延祥寺，尝有甘一株，太平兴国中，有中人取其实以进，爱其味美，因移植苑中，故世贵之，竟传罗浮甘。今山中更不复有，而其名不冺。 \\n 吕惠卿吉甫，自负高才，久排摈在外，大观中始召至京师，为太一宫使，时年八十岁矣。视宰辅贵臣皆晚进出己下者，意气颇自得。一日延见众客，有道士亦在其内，自称宗人，礼数简易。吕视之不平，因问其所能，曰“能诗”。吕顾空中有纸鸢，即使赋之。道人应声曰：“因风相激在云端，扰扰儿童仰面看。莫为丝多便高放，也防风紧却收难。”吕知其讥己，有惭色，方顾他客，已失所在。其风骨如世之画吕洞宾，人皆疑其是也。 \\n 绍兴九年岁在己未，秋冬之间，湖北牛马皆疫，牛死者十八九，而鄂州界麞、鹿、野猪、虎、狼皆死。至于蛇虺，亦僵于路傍。此传记所未尝载者。若以恶兽毒螫之物自毙为可喜，而牛马亦被其灾，是未可解也。 \\n 东坡在惠州作《梅》词云：“玉骨那愁烟瘴，冰姿自有仙风。海仙时遣探芳丛，倒挂绿毛么凤。素面尝嫌粉污，洗妆不退唇红。高情易逐海云空，不与梨花同梦。”广南有绿羽丹觜禽，其大如雀，状类鹦鹉，栖集皆倒悬于枝上，土人呼为“倒挂子”。而梅花叶四周皆红，故有“洗籹”之句。二事皆北人所未知者。 \\n 李文定公族孝博之子倢，字全夫，喜食糟蟹，自造一大坛，凡数百枚，食之止余一枚，取出置器中，忽起行，逐之不可及，遂失所在。孙威敏公夫人边氏喜食鲙，须目见割鲜者，食之方美。一日亲视庖人将生鱼已断成脔，忽有睡思，遂就枕，令覆鱼于器，俟觉而切。乃梦器中放大光明，有观音菩萨坐其内。遽起视鱼，诸脔皆动，因弃于水中。自是终身蔬食。余在顺昌，见同官二人，年六十余，以无子戒不食鱼，未几皆有子，遂刻文以劝人，亦自不食。建炎三年，在平江之常熟，家人谓鲑鱼出水即死，食之非杀，亦断为脔，至暮欲再烹而动。此皆与唐文宗食蛤蜊之事相同。若无善缘，刚强不可化者，亦不复见此事也。 \\n 唐李贺父名晋肃，而贺不敢应进士举，韩愈作《讳辩》以讥避之为非。绍兴中，范漴知鄂州，以父名崿辞，不听。而唐冯宿父名子华，及出为华州刺史，乃以避讳不拜。贾曾景云二年授中书舍人，以父名忠言因辞，拜谏议大夫；开元初复拜中书舍人，又固辞。议者以中书是曹司名，又与曾父音同而字别，于礼无嫌，乃就职。此字同而音异，与字异而音同，事盖相类。又二名偏讳，皆所不当避者，而唐世法乃听之，与今条令盖少异矣。宗室令畤德麟，父名世曼，及除提举万寿观，虽字有古今之殊，比之子华，则若可避，而朝廷亦不许。法谓府号官称犯父祖名者皆合避，而马隲父名安仁，绍兴八年知衡州，以县有安仁乞避，则遂听其辞。虽不应令，而推之人情，亦近厚之一端也。 \\n 《本草》载白花蛇，一名褰鼻蛇，生南地及蜀郡诸山中，九月十日采捕之。《图经》云：“其文作方胜白花，喜螫人足。黔人被螫者，皆立断之。其骨刺伤人与生螫无异。”今医家所用，惟取蕲州蕲阳镇山中者。去镇五六里有灵峰寺，寺后有洞，洞中皆此蛇而极难得，得之者以充贡。洞内外所产，虽枯两目犹明。至黄梅诸县虽邻境，枯则止一目明。其舒州宿松县又与黄梅为邻，间亦有之，枯则两目皆不明矣。市者视此为验，以轻小者为佳，四两者可直十千足。土人冬月寻其蛰处而撅取之，夏月食盖盆子者，治疾尤有功。采者置食竹筒中，作绳网以击其首，剖腹乃死。入药以酒浸炙，去首与鳞骨，三两可得肉一两用也。 \\n 孙真人《备急千金要方·大医精诚篇》云：自古名贤治病，多用生命以济危急。虽曰贱畜贵人，至于爱命，人畜一也。损彼益己，物情同患。夫杀生求生，去生更远。吾今此方，所以不用生命为药者，良以此也。其虻虫水蛭之类，市有先死者，则市而用之。只如鸡卵一物，以其混沌未分，必有大段要急之处，不得已隐忍而用之。能不用者，斯为大哲，亦所不及也。至后有用鸡子者，则云用先破者有力于妇人。《白薇丸》方云：三月摘食时，可食牛肝及心，不可故杀，令子短寿。《鲤鱼汤》与治水方皆云勿用生鱼。论诸毒螫，则云：凡见一切毒螫之物，必不得起恶心向之，亦不得杀。若辄杀者，后必遭螫，治亦难差。小儿狗啮方云：勿令狗主打狗。于毒螫伤人之物，尚不忍生心而加棰，况其他乎？其仁慈可谓至矣。而《新校治妇人妊娠诸方》皆用乌鸡之类，割颈取血以煎药，乃高保衡、孙奇、林亿以《崔氏纂要》等方所增加也，不特失真人之用心，又虑后世更疑不用生命以为虚语。故余于《本草蒙求》注中已辨其事，今更载于此，以释来者之惑云。 \\n 《庐山记》载锦绣谷三四月间，红紫匝地，如被锦绣，故以为名。今山间幽房小槛，往往种瑞香，太平观、东林寺为盛。其花紫而香烈，非群芳之比。始野生深林草莽中，山人闻其香寻而得之，栽培数年则大茂。今移贸几遍天下，盖出此山云。余尝在京口僧舍，有高五六尺者，云已栽三十年。而澧州使园有瑞香亭，刻石为记，云其高丈余。大观中，余官于彼，亭记虽存，而花不复见。东都贵人之家，有高尺余者，已为珍木，置于阴室，溉以佳茗。而邓州人家园圃中作畦种之，至连大枝采斫，不甚爱惜。花有子，岁取以种。其初盖亦得于山中，不独江南有也。 \\n 《韩信传》：淮阴屠中少年有侮信者曰：“信能死，刺我；不能死，出袴下。”后云召辱己少年令出胯下者，以为楚中尉。徐广注云：“袴，一作胯。胯，股也，音同。”又云：“《汉书》作跨，同耳。”按《玉篇》：袴，音苦故切。胯，股也，音与袴同。跨，苦化切。跨，越也。又两股间也。胯，两股间也。音与跨同。胯、跨字相类，而音韵不同。今学者亦未尝分别，前读胯为库音，世必笑之。诸书有如此者甚众，聊举其一焉。 \\n 会稽士人有钱唐休者，颇有声于时，赵丞相当国，人荐之者，方议除擢，会有边报小警，视奏目中适见其姓名，赵不悦曰：“钱唐遂休乎？”因置不用。后赵引折彦质为枢密，其院中奏牍书名相次，人有谮之者，谓赵鼎折为不祥，乃与钱事相类。古今以谶语而为祸福者多矣，虽有幸不幸，盖亦数使之然也。可胜叹哉！ \\n 余寓居上饶，数问信州之得名于邦人，莫有知者。后观《图经》载弋阳县有信义港，以地极肥饶，人多信厚而得名，疑州之为称，或以是也。而夔州其先亦名信州，子美诗云“俱客古信州”者，盖谓夔州，亦未究其得名之故。 \\n 新州城中甚隘，居人多茅竹之屋。有士子于附郭治花圃，创为一堂，前后两庑，颇极爽丽。每延过客游宴，屡乞堂名而未得。一日，梦一贵人坐其堂上，士子者从之游，亦若平日，恳以名堂。顾视久之，曰：“可以二相名之。”即寤而觉，殊不晓命名之旨。未几，蔡持正坐讥讪贬新州，既至，无宅可居，遂求堂以处，士子欣然纳之。意其再入，而竟死于彼。蔡之贬，人谓刘莘老为有力。至绍圣初，刘既坐责，当路者故以新处之。其至方暑，尤急于问舍，又欲假堂为馆，士子以二相为不祥，不许。而刘请甚坚，不得已以梦吿之。刘以蒸湿不堪，又以其言为未信，竟借以居，亦终于堂中。则二相之名，盖预定于数矣！与灵公之为灵，何以异哉？ \\n 杜少陵《新婚别》云“鸡狗亦得将”，世谓谚云“嫁得鸡，逐鸡飞；嫁得狗，逐狗走”之语也。而陈无已诗，亦多用一时俚语。如“昔日剜疮今补肉。百孔千窗容一罅。拆东补西裳作带。人穷令智短。百巧千穷只短檠。起倒不供聊应俗。经事长一智。称家丰俭不求余。卒行好步不两得”，皆全用四字。“巧手莫为无面饼。巧息妇做不得无面餺饦。不应远水救近渴。谁能留渴须远井。远水不救近渴。瓶悬瓽间终一碎。瓦罐终须井上破。急行宁小缓。急行赶过慢行迟。早作千年调。一生也作千年调。人作千年调，鬼见拍手笑。拙勤终不补。将勤补拙。斧斫仍手摩。大斧斫了手摩娑。惊鸡透蓠犬升屋。鸡飞狗上屋。割白鹭股何足难。鹭鹚腿上割股。荐贤仍赌命。”而东坡亦有“三杯软饱后，一枕黑甜余”，皆世俗语。如“赌命”、“软饱”犹可解，而“黑甜”后世不知其为睡矣。如《诗》之“串夷载路”，《书》云“吊由灵”，安知非当时之常谈也。 \\n 西北人生子，其侪辈即科其父首，使作会宴客而后已，谓之捋帽会。江浙人家生女多者，俟毕嫁，亦大会亲宾，谓之倒箱会。广南富家生女，即蓄酒藏之田中，至嫁方取饮，名曰女酒。贫家终身布衣，惟娶妇服绢三日，谓为郎衣。此皆可为对者。蜀人每食之余，不论何物，皆投于一器中，过三月方取食，谓之百日浆，极贵重之，非至亲至家，不得而享也。江南、闽中公私酝酿，皆红曲酒，至秋尽食红糟，蔬菜鱼肉，率以拌和，更不食醋。信州冬月，又以红糟煮鲮鲤肉卖。鲮鲤，乃穿山甲也。 \\n 富季申枢密院奉祠居婺州，忽梦行道上，憩大木下，有人止岐路云：“此入闽中路也。”未几，除守泉南，行至江山道中，时方秋暑，从者疲苶，果憩于大木之下。有过之者曰：“此入闽中路也。”宛如梦中所见，乃太息曰：“虽欲不来，其可得也？” \\n 刘岑季高闲居湖州，梦廖用中云：“刚与郑顾道却是同年。”时廖为中丞，郑望之侍郎领宫祠居上饶。后数月，刘得信州，到未久，廖以宫观罢归南剑，道由信上，郑往谒之。初未相识，问之，乃同榜登第。是日用中赴州会，方坐，即云：“郑顾道在此，某与之却是同年。”与梦中所闻略无少异。则出处升沈，动静语嘿，悉皆前定也。 \\n 靖康之后，时方用兵，急于人才，故士大夫多夺哀起复。自是凡军假摄，有不待朝命而行者。已而，虽非军旅及藉材干，多以急禄而起。李将仕东云：“在兴国军，有通山县尉以丧母在吿，既而出参，人皆骇愕而不敢问。数日之后，同僚见其巾用缟素，问其所以，云先妣不幸。曰：如此何故参吿？云某已于几筵前拈香起复矣。”礼义之丧，一至于此，是可叹也！ \\n 宣和中，济南州宅中有鬼为美妇人，以媚太守。其后，林震成材司业出守是州。初到，乃杂于官奴中，黪衣浅色无妆饰，颀长而美，颇异于众。林儒者，虽心怪之，未欲询究。后屡阅公宴，竟不见此人，乃问之队长，吿以服饰状貌，众皆云无，林方惑之。次日，遂竟入堂室，林遂亲爱之。自是与家人杂处，无相忤也。一日，二小女儿戏于堂上，妇人过而衣裾误拂儿面，其人诟之，妇人笑而回，以手捧儿面挒之，面遂视背，不能回转。举家大异，始知妖异。时何执中为丞相，林乃其婿，奏闻徽宗，至遣法师以符箓驱治，终莫能逐。乃移林知汝州，未几，林竟卒。 \\n 吕洞宾尝游宿州天庆观，道士不纳，乃宿于三门下，采柏叶而食，逾月方去。临行，以石榴皮书于道士门扉上云：“手传丹箓千年术，口诵《黄庭》两卷经。”字皆入木极深。后人有疾病者，刮其字以水服之皆愈。今刮取门木，皆穿透矣。又楚州紫极宫门楣壁上，亦有题诗云：“宫门一闲入，临水凭栏立。无人知我来，朱顶鹤声急。”人取字，土亦皆穴也。 \\n 建炎初，车驾自维扬渡江，金人分兵逼寿春，众劫太守马识远使投拜，马拒之，率兵城守，卒能保全。及敌退，其尝欲降者反不自安，乃谋杀太守以掩前失曰：“守若存，我辈终不得全。”幕官王大节曰：“彼有家属，如何？”于是尽杀，推大节权领州事，以太守首先投降及兵退尚不肯用建炎年号具奏朝廷，遂擢大节通判权州事。绍兴二年，大节与徐兢明叔俱在孟庾幕中，一日，大节与徐论禅曰：“罪福之事，报应有无？”徐云：“未了还须偿宿债。”大节曰：“如何可脱？”徐曰：“法心觉了无一物。赵州和尚道‘放得下时都没事’。若放不下，冤债到来，何由亸免？”王面发赤。次日具饭邀徐，密吿寿春之事，曰：“还可脱免否？”明叔曰：“如赵州言，放得下始得。”王曰：“如何放得下？”明叔曰：“惟觉能了。”翌旦，徐与同官王昌俱访大节，忽言“病来”，又曰“了不得！了不得！且救我。”遂倒仆。二公取艾炙其脐中，方三四壮，矍然而起曰：“知罪过！知罪过！”又曰：“且放我宽。”语言纷纭，莫能悉记。二公惊出，但闻哀祈之声，久之竟死。孟与徐皆能道其事。 \\n 齐志道在洪州，一日忽病，状如伤寒发热，已而手足厥冷，汤剂不能下，昏昏熟睡，但微喘息。迫暮，忽大呼索汤饼，家人急奉之，乃以手取面抟成块龁啮之。家人惊异，乃曰：“朝议才省来，且慢吃。”遂怒目曰：“那得朝议来？我是密州高安县贩邵武军客人，被尔朝议在吉州权县，将我六个平人，悉做大辟杀了，今来取命。尔朝议已去久矣！”家人听其声，乃东人语音，状怒可畏，但涕泣而已，少顷遂仆。徐明叔与齐乡人，知其不妄。 \\n 孙延直德中云，渠在官时，有尉李修，以捕盗赏改承务郎，而盗中一名乃逃军，李以拒捕杀之。受命之日，家中置酒为庆。明日五口皆生瘰疬，数月之间，死者四人，惟妻平日不为夫所礼，乃独存。李临终疬溃透脑，脑髓流出，数日方死。又一同官性严酷，讯囚多过数。晚年苦两足浮肿，医疗莫效，久之肉烂指落，浸淫溃至半胫而死。不可不戒也！ \\n 陈寺丞宝之，徐州彭城人，庆历元年，以外舅庞颖公藉任为太庙斋郎，后为雍丘县主簿，荐改官者凡十七人廷见，仁宗怪其多。时颖公为枢密使，仁宗务抑势家，特不与改。再授忠武军节度推官，既罢，举者亦十余人，乃止以五名应格。比引对，其一举者不可用，亦不果改京秩，又射冀州支使。至治平二年，方迁大理寺丞。世徒知以多而报罢，不知后以少而失，信乎为有命也。其子师道无已，作《先君事状》亦载此。 \\n 信州弋阳县海棠满山，村人至并花伐以为薪。广南以之啖猪，处州龙泉以笋亦然。温州四时有兰，各是一种。衡州耒阳县有桃一株，结子而穰不甚实。广州有无核枇杷，海南有无核荔支一株。严州通判厅下有花数种而合为一树，云见于唐杜牧诗中，宣和间欲移取屡矣，卒以盘根不可徙而止。然其花终无能名者。 \\n 仙茅一名婆罗门参，出南雄州大庾岭上，以路北云封寺后者为佳，切以竹刀，洗暴通白。其寺南及他处者，即心有黑晕，以此为别。 \\n 婺州义乌县有叶炼师者，本蓓蕾村田家女，随嫂浣纱于溪中，见一巨桃流于水上，乃取以遗嫂。时方仲冬，嫂以其非时，又若食余，因弃不取。女乃啖之，归遂绝粒。逾年之后，性极通慧，初不识字，便乃能操笔书，有楷法。徽宗闻之，召至都下，引入禁中，赐号“炼师”。 \\n 孙延寿向仲云，渠知余杭县日，有临安铁塔院僧志添，来为县人作水陆斋，时周常仲修侍郎居乌墩，有二弟元宾、元辅在余杭，添见元宾曰：“侍郎安否？承务可急往见之。昨夜水陆会中，却见侍郎来赴也。”周信之，亟买舟而去，至则仲修已不幸矣。又尝谓周邠开祖曰：“公何故来看水陆？且宜将息。”未几，周亦卒。添作水陆斋极严洁，多见亡者，道其形貌语言甚异，人归向之。黄鲁直为之写《草庵歌》，刻石传于世。 \\n 廖刚为中丞，建议令两制举士拔擢超用。时李光自江西帅作参政，有机宜，吕广问欲加引用，廖与给事中刘一止。中书舍人周葵，遂通荐之。李又求于秦相，欲置之文馆，虽已许之，久而未上。乃以吕贺其执政启以示秦，其中有云：“屈己以讲和，而和未决；倾国以养兵，而兵愈骄。”丞相固已不乐，至“四方属意，固异于前后碌碌无闻之人；百辟承风，尤在于朝夕赫赫有为之际”，秦意愈怒，讫不与之，至争辩于上前。李由是罢，廖与周、刘亦被逐，及其门人又成一党。 \\n 中人赵舜辅希元，自负诗文，每以东坡为标准，居处斋室，皆取其言以为名。尝种芍药于亭下，以苏诗有“亭下殿余春”之句，遂榜曰“殿春亭”，作横牌书之。同列有恶之者，乃谓其家有“亭春殿”，由是出为衢州兵官。时赵令衿表之寓居西安，亦好吟咏，每相讥评。后表之除浙西宪，舜辅疏其短，引嫌乞避，遂移严州，而宪亦罢焉。 \\n 郑范季洪信州贵溪人，登第久不仕。尝献书五十篇，言当世之务，号《刍荛论》，朝廷止除充严州教授而已。其《论相篇》云：“臣观汉有天下三百年，其为辅相者四十有七人，独前称萧、曹，后称丙、魏。唐有天下三百年，其为辅相者三百六十有九人，独前称房、杜，后称姚、宋。汉、唐历年相若，而命相多寡几十倍之差，疑汉有所遗，而后世任相，亦不专于前古也。”又《灾异篇》云：“春秋二百四十年，日食三十六。西汉二百一十二年，日食五十二。唐二百八十九年，日食九十三。春秋地震五，两汉载于史者亦五，东汉四十九，唐七十有四，则灾异亦浸多于古。”余在绍圣间，见东京相国寺慧林禅院长老佛陀禅师德逊云：“少时尝以平岁秋成粟穗，量其短长，数其粒数。至中年已后，数量校之，渐不及前。至其晚年，丰岁反不迨少时之凶年。信释氏入末劫之说为信。”则灾异之多，疑与逊之言亦相符也。至于人之寿福，亦安得如前人乎？ \\n 诞日禁屠宰，始于隋文帝为先帝先后追福，其后不见于史。唐玄宗开元十七年八月五日为千秋节，王公已下，献镜及承露囊。天下诸州，咸令宴乐，休假三日，仍编于令，从之。文宗长庆四年十月十日庆成节，诏“自今宴会蔬食任陈脯，常为永例”。武宗开成五年以二月十五日玄元皇帝降生日为降圣节，六月十二日皇帝载诞之辰为庆阳节，懿宗七月缺为延庆节，昭宗二月二十二日为嘉会节，哀帝九月三日为乾和节，余不尽见。皆三教入殿讲论，于寺观设斋，不得宰杀。然初即位，未便立节名，惟昭、哀改元已立。此见于唐《旧史》，而《新史》又止载千秋节名，后世遂为盛礼，天下宴饮，公私劳费，虽禁屠宰而杀害物命甚多。崇宁中始有献议，令宴设止用羊豕。余在靖康间，尝乞废罢，献谀已久，讫莫肯从。 \\n 唐刘思礼少尝学相术于许州张憬藏，相己必历刺史，位至太师。及为箕州刺史，益自喜，以为太师之职，位极人臣，非佐命无以致之，乃与綦连耀谋反被诛。憬藏以善相在《方伎传》。然其所载，但言所中者耳，如相思礼之谬，盖不少也。 \\n 王介甫作韩魏公挽诗云：“木稼尝云达官怕，山摧今见哲人萎。”时华山崩，京师木冰，极为中的。人多不见木稼出处。按《旧唐书·五行志》：“开元二十九年十一月二十二日，雨木冰，凝寒冻冽而数日不解。宁王见而叹曰：‘谚云，树稼达官怕，必有大臣当之。’其月王薨。” \\n 窟礧子，亦云魁礧子，作偶人以嬉戏歌舞，本丧家乐也，汉末始用之于嘉会。齐后主高纬尤所好，高丽亦有之，见《旧唐·音乐志》。今字作块儡子。又，笛，汉武帝乐工丘仲所造，云其元出于羌中。筚篥，本名悲篥，出于羌中，其声悲亦然，羌人吹之以惊中国马云。琵琶，四弦乐也。初，秦长城之役，有弦鼗而鼓之者。及汉武帝嫁宗女于乌孙，乃藏琴为马上乐，以慰其乡国之思。推而远之曰琶，引而近之曰琵，言其便于事也。 \\n 张易之，行成之族孙，则天临朝，太平公主引其弟昌宗入侍，昌宗荐易之，器用过臣，即令召见，俱承辟阳之宠。右补阙朱敬则谏曰：“臣闻志不可满，乐不可极，嗜欲之情，愚智皆同。贤者能节之，不使过度，则前圣格言也。陛下内宠，已有薛怀义、张昌宗、易之，固应足矣。近闻尚食奉御柳模，自言子良宾洁白美须眉，左监门卫长史侯祥云阳道壮伟，过于薛怀义。专欲自进，堪充奉宸内供奉。无礼无义，溢于朝听。臣愚职在谏诤，不敢不奏。”则天劳之曰：“非卿直言，朕不知此。”赐彩百段。唐之《旧书》，详载斯语。父子兄弟君臣荐进献纳如此，亦可谓之秽史矣。 \\n 王珪自谓激浊扬清，嫉恶好善，臣于数子，亦有一日之长。此事世皆知之。李大亮为剑南道巡省大使，激浊扬清，甚获当时之誉，此亦《旧史》之文。今若用激浊扬清为大亮，则人多以为怪矣。若不记万卷书，未可轻议人文章也。 \\n 唐《旧史》云：永王璘生于宫中，不更人事，其子襄城王偒又勇而有力，遇兵权为左右眩惑，遂谋狂悖。璘虽有窥江左之心，而未露其事。吴郡采访李希言乃平牒璘，大署其名，璘遂激怒。牒报曰：“寡人上皇天属，皇帝友于，地尊侯王，礼绝僚品。柬书来往，应有常仪。今乃平牒抗威，落笔署字，汉仪堕紊，一至于斯！”乃使浑惟明取希言。希言在丹阳，令元景曜等以兵拒之。则李太白初从其行，盖璘未露其迹。不然，岂肯从其为逆者也？而李希言署名平牒，故欲激之，亦可罪矣。今《新书》皆略而不载，不特璘之本谋便为犯顺，至于翰林之贬，犹为轻典矣。 \\n 乔大观，维扬人，绍兴中仕宦于朝。尝有人戏之曰：“公可与郑元和对。”乔云：“某岂有遗行若彼邪？”曰：“非为此也。特以名同年号，世未见其比耳。”又叶三省景参，严州人，尝任起居舍人，姓名与字皆有两呼，亦所鲜有。 \\n 古人坐席，故以伸足为箕倨，今世坐榻，乃以垂足为礼，盖相反矣。盖在唐朝犹未若此。按《旧史·敬羽传》：羽为御史中丞，太子少傅、宗正卿郑国公李遵，为宗子若冰吿其赃私，诏羽按之。羽延遵各危坐于小床。羽小瘦，遵丰硕，顷间遵即倒请垂足。羽曰：“尚书下狱是囚，羽礼延坐，何得慢耶？”遵绝倒者数四。则唐世尚有坐席之遗风，今僧徒犹为古耳。 \\n 阳正义释朵颐云，朵是动义，如手之捉物，谓之朵也。今世俗以手引小儿学行谓之多，莫知其义。以此观之，乃用手捉，则当为朵也。 \\n 世俗简椟中多用老草，如云草略之义，余问于博洽者，皆莫能知其所出。后因检《礼部韵略》恅字注云：“愺恅，心乱也。”疑本出此，传用之误，故去心耳。 \\n 徽宗尝问近臣：“七夕何以无假？”时王黼为相，对云：“古今无假。”徽宗喜甚，还语近侍，以黼奏对有格制。盖柳永《七夕词》云：“须知此景，古今无价。”而俗谓事之得体者，为有格制也。 \\n 真宗不豫，寇菜公与内侍周怀政密请于上，欲传位皇太子，上许之。皇后令军校杨崇勋告莱公谋废上，遂诛怀政，莱公贬海康以死。仁宗即位，赐谥忠愍，命知制诰丁度为词曰：“夫殉义保躬，贤哲罕兼其致；原心观行，褒奖贵得其公。惟节惠之旧章，实经世之明劝。不有正议，孰旌遗烈？故开府仪同三司、太子太傅、上柱国、莱国公寇准，器资庄重，风猷简贵，感会先圣，绸缪上司。明心若丹，直道如矢。逮余主鬯之日，实乃秉钧之秋。图惟协恭，罔有二事。遘盗言之噂誻，挟危法以中伤。白璧易污，贝锦难辩，再罹遐谪，遂及云亡。终悲零露之归，徒轸幽泉之痛。间虽洊伸澄雪，追贲宠嘉。而诔切易名，尚缺恩礼。沈谋秘画，沦于疑论。逝者莫愬，朕甚闵之。《谥法》有危身奉上曰忠，佐国遭忧曰愍，合是休典，慰其营魂，宜特赐谥曰忠愍。”今公安县、道州、邓州皆有生祠，邓州后赐名忠烈庙，道州刊公诗二百四十篇，州宅有楼号“寇公”。而公安插竹挂纸钱以焚祭公，今生成林，尤为异也。 \\n  \\n  \\n 　 \\n  \\n  \\n  \\n  "}
