{"章节": "中朝故事（南唐）尉迟偓", "正文": "　中朝故事 \\n  \\n  \\n （南唐）尉迟偓 \\n 提要 \\n 《中朝故事》二卷，南唐尉迟偓撰。偓履贯未详。书首旧题朝议郎守给事中修国史骁骑赐紫金鱼袋臣尉迟偓奉旨纂进，盖李氏有国时偓为史官，承命所作。李昪自以为出太宗之後，承唐统绪，故称长安为中朝也。其书皆记唐宣、懿、昭、哀四朝旧闻。上卷多君臣事迹及朝廷制度，下卷则杂录神异怪幻之事。中间不可尽据者，如宣宗为武宗所忌，请为僧，游行江表一事，司马光《通鉴考异》已斥其鄙妄无稽，又路岩欲害刘瞻，赖幽州节度使张公素上疏申理一事，考是时镇幽州者乃张允伸，非张公素，所记殊误。又郑畋鬼胎一事，与唐人所作《齐推女传》首尾全同，而变其姓名，尤显出蹈袭。然其时去唐未远，故家文献所记，亦往往足徵。如崔彦昭、王凝相雠一事，司马光《考异》虽摘其以彦昭代凝领盐铁之误，而其事则全取之。与正史分别参观，去讹存是，固未尝不足以资参证也。 \\n 卷上 \\n 大中皇帝多微行坊曲间，跨驴重戴，纵目四顾，往往及暮方归大内。近臣多谏：“陛下不合频出。”上曰：“吾要采访民间风俗事。只如明皇帝未平内难已前，在藩邸，间出游城南韦、杜之曲，间行村落之舍，遇王琚闲话，果赞成大事。吾是以要访人物焉。”一日到天街中，道旁见一人，状若军将，坐槐树下石上。见上来，遽起鞠躬而立，上诣之，云：“姓赵，淮南人也。”问之，云：“闻杜琮相公出镇淮南，欲往谒耳。”上曰：“旧识耶？”对云：“非旧识，始往投诚。”上曰：“公闻杜公何如人也？”对曰：“杜是累朝元老。圣上英明，复委用之，非偶然也。”上悦之，诘曰：“怀中何有？”乃一牍，述行止也。上留之，戒曰：“但留邸中伺候，杜公必来奉召。”翌日，上以状授邠公，乃批云：“授淮南别敕押衙。终身获厚禄焉。”其人感遇，人皆称之。 \\n 宣宗、即宪皇少于也；皇昆，即穆宗也；穆宗，敬宗之后，文宗、武宗相次即位，宣皇皆叔父也。武宗初登极，深忌焉。一日，会鞠于禁苑间，武宗召上，遥睹瞬目于中官。仇士良跃马向前曰：“适有旨，王可下马。”士良命中官与出，军中奏云：“落马已不救矣。”寻请为僧，游行江表间。会昌末，中人请还京，遂即位。 \\n 僖宗皇帝以咸通三年降诞，十四年七月十九日即位，年十二。左军护军田令孜辅翊于朝，僖宗呼为“阿父”，朝纲由己，人无敢言。每入对敭，皆自备两牙盘果食，便对御前，从容良久而退。以为常式。数年后，扈从幸蜀，转恣眦睚，杀害孔多。及翠华还京，不敢侍从。时令孜见陈敬瑄为西川节度，乃求为监军而殂。 \\n 昭宗皇帝，即僖皇弟也。咸通八年丁亥岁降生，文德元年三月即位，春秋二十二。体貌端明，人望伟如也。虽运锺艰险，智量过人。每与侍臣言论商较时政，曾无厌倦。乾宁三年，凤翔李茂贞与朝臣有隙，将欲篝难，犯干神京。上乃顺动欲幸太原，行止渭北，华州韩建迎归郡中，上郁郁不乐。时登城西，齐云眺望。明年秋，制《菩萨蛮》词二首曰：“登楼遥望秦宫殿，茫茫只见双飞燕。渭水一条流，千山与万丘。远烟笼碧树，陌上行人去，何处是英雄？迎孥归故宫。又一曰：“飘颻且在三峰下，秋风往往堪沾洒。肠断忆仙宫，朦胧烟雾中。思梦时时睡，不语常如醉。早晚是归期，穹苍知不知？” \\n 上戊午年还京。庚申岁，以中官多凶恶，欲去其用事者。十一月五日，为左军军容刘季述、右军王仲仙、枢密使王彦范、薛齐偓拥禁兵，唤诸道进奏官，伪上表请上顺养逊位，扶上出东内，册德皇监国。上明年正月一日反正，诛四辈，改天复元年。十一月，朱全忠领兵入河中。四月冬节，上又为凤翔兵士拥幸政城。朱全忠将兵迎驾，围逼晋，涉三载。癸亥岁正月二十二日，驾出朱全忠寨中，乃还辇毂。甲子岁，全忠迎上幸洛。四月改天祐元年，八月十一日乃行篡逆。寰海莫不冤痛也。 \\n 京兆尹有生杀之柄，然而清要之官多轻薄之，目为所由之司。京国士子进士成名后，便列清途，屈指以期大用。故事：若登廊庙，须曾扬历于字。人遂假途于长安、万年之邑。或驾在东洛，亦为河南洛阳之宰。数月之后，必迁居閤下，京尹不可侔也。两县令初欲莅事，须谒谢京尹，皆异常待之。庭前铺置茵褥，府史引一人投刺于尹前云：某邑令某姓名，赞两拜而已。大尹降西廊迎之，从容便就饭，会府中。遂为体例。 \\n 咸通中，中书侍郎、平章事刘瞻以清俭自守，忠正佐时。懿皇以同昌公主薨谢，怒其医官韩宗绍等。絷于霜台，并亲属二三百人散系大理。内外忧惧，瞻上疏切谏。时路岩、韦保衡恃宠忌之，出瞻为荆南节度使，中外咸不平之。翰林承旨郑畋为制词，略曰：“早以文学叠中殊科，风棱甚高，恭慎无玷；而又僻于廉洁，不尚浮华。安数亩之居，仍非已有；却四方之贿，唯畏人知”云云。韦、路大怒，贬畋为梧州刺史。取《十道图》，检见驩州去京万里，乃谪瞻为驩州司户参军。舍人李庾行诰词，驳责深焉。将欲加害，时遇懿皇厌代，僖皇初立，用元臣萧仿佐佑大政。仿举瞻自代，又幽州节度使张公素上疏理之，韦、路意乃止焉。俄而路岩出为益帅，保衡又离相位，召瞻为康州刺史，再授虢州。瞻旋至湘江，韦保衡南窜，相遇于江中，瞻家人齐登舟外诟骂之，保衡约束家人，无辞以对。至贺州驿内伏法，乃是数年前杀杨收閤于中榻上也。瞻至湖南，李庾方典是郡，出迎于江次竹牌亭置酒。瞻唱《竹枝词》送李庾，蹑履过沟，竹枝恨渠深女儿。庾慑怒，乃上酒于瞻。瞻命庾酬唱，庾云：“不晓词间音律。”瞻投杯曰：“君应只解为制词也。”是夕，庾饮鸩而卒。瞻至京，俄入中书。时宰相刘邺先与韦、路相熟，深有忧色。方判监铁，乃于院中置会召瞻，饮中寘毒而薨。邺寻授淮南节度使，僖皇于麟德殿置宴，伶人有词曰：“刘公出典扬州，庶事必应大治。民瘼康泰矣。”诸伶人皆倡和曰：“此真最药王菩萨也。”人皆哂之。路岩即贬儋州百姓，至江陵，籍没家产，不知纪极。有蚊■〈巾厨〉一领，轻密如碧烟，人疑其鲛鮹也。及新州伏法。 \\n 咸通中，辅相崔彦昭、兵部侍郎王凝，乃外表兄弟也。凝大中元年进士及第，来年，彦昭犹下第。因访凝，凝■〈衤义〉衣见之，崔甚恚。凝又戏之曰：“君却好应明经科举也。”彦昭忿怒而出。三年乃登第。懿皇朝，多自夏官侍郎判盐铁，即秉钧轴。一旦凝拜是官，决意入相，彦昭陷之。后数月之间，盐铁中有隳坏。凝罢职，朝廷以彦昭为之，半载而入相。彦昭母乃命多制鞋履，谓侍婢曰：“王氏妹必与王侍郎同窜逐，吾要伴小妹同行也。”彦昭闻之，泣拜其母，谢曰：“必无此事。”王凝竟免其责也。 \\n 古者，五行官守皆不失其职，声色香味俱能别之。赞皇公李德裕，博达之士也。居庙廊日，有亲知奉使于京口。李曰：“还日，金山下扬子江中冷水，与取一壶来。”其人举棹日醉而忘之，泛舟上石城下方忆及。汲一瓶于江中，归京献之。李公饮后，惊讶非常，曰：“江表水味有异于顷岁矣！此水颇似建业石城下水。”其人谢过，不敢隐也。有亲知授舒州牧，李谓之曰：“到彼郡日，天柱峰茶可惠三数角。”其人献之数十斤，李不受，退还。明年罢郡，用意精求，获数角投之。赞皇阅之而受曰：“此茶可消酒肉毒。”乃命烹一瓯，沃于肉食，以银合闭之。诘旦同开视，其肉已化为水矣。众伏其广识也。 \\n 旧说，海中有派水贯于新罗国，色清而甘。或彼国怠于进奉中华，则彼水浊而无味。又岭南荔枝，明皇幸蜀，后江南之人使罕及，此果亦彼中不稔。乾符中，僖皇在蜀。洞庭柑橘、东都嘉庆李，睦仁柿，亦味醋而涩。 \\n 北省官往日遗补，每上疏谏诤，多谢罪立誓词。右补阙与左拾遗结状。故中朝士人重右补阙、右拾遗也。 \\n 前朝宰相罕有不左降者，唯徐商持政公直，数十年不曾有累。其子齐国公彦若，亦以忠于上，和于众，竟无贬谪之祸。 \\n 卢耽自进士登科后，出将入相，四十九年不曾称前衔，皆从此任受于彼。 \\n 宰相堂饭，常人多不敢食。郑延昌在相位，一日本厅欲食次，其弟延济来，遂与之同食。延济手擎博餔，及数口，椀自手中坠地，遂中风痺，一夕而卒。 \\n 太常卿初上，寺内以雅乐全作而呈之。少卿初上，以半呈之。 \\n 搢绅子弟皆怯于尚公主，盖以帝戚强盛。公主自置群僚，以至庄宅库举尽多主吏，宅中各有院落，聚会不同。公主多亲戚聚宴或出盘游，驸马不得与之相见。凡出入间，婢仆不敢顾盼。公主则恣行所为，往往数朝不一相见。唯于琮相国所尚广德公主，则贤和不同，乃懿皇亲妹。于琮遭韦、路所逐，同到昭州。于公累起，被中官赐药酒。公主诟骂，夺而掷之。常侍于公，手执公腰带而坐。凡所经历州郡官吏，不敢参迎，道途肩舁，门相对而行。累寻被诏却还辇毂，授太子少傅。次除右仆射，所谓公主之力也。 \\n 宫苑之间八节游从，固多名目。每岁樱桃熟时，两军各择日排宴，祗候行幸，谓之“行从”。盛陈歌乐以至尽日，倡优百戏，水陆无不具陈，在处堆积樱桃，以充看玩也。 \\n 同州有长春宫，其间园林繁茂，花木无所不有，芳菲长如三春节矣。 \\n 中书政事堂后有五房，堂候官共十五人。每岁都酿醵钱十五万贯，秋间于坊曲税四区大宅，鳞次相列，取便修装，遍栽花药，至牡丹开日，请四相到其中，并家人亲戚，日迎达官，至暮娱乐。教坊声妓，无不来者。恩赐酒食，亦无虚日。中官驱高车大马而至，以取金帛优赏，花落而罢。 \\n 京辇自黄巢退后，修葺残毁之处。镇州王家有一儿，俗号“王酒胡”，居于上都，巨有钱物，纳钱三十万贯，助修朱雀门。上又诏重修安国寺毕，亲降车辇以设大斋，乃十二撞新钟，舍钱一万贯。令诸大臣各取意击之，上曰：“有人能舍钱一千贯文者，却打一槌。”斋罢，王酒胡半醉，入来，径上钟楼连打一百下，便于西市运钱十万贯入寺。 \\n 韩建丧母，寻访松楸之地。有术士云：“只有一穴可置大段钱物，亦乃不久而散。若华州境内，即莫加于此也。”建乃于兹葬母。明年大驾来幸，三峰四海之人，罔不辐凑。建乃广收商税，二载之后，有见钱九百万贯。后三年尽为朱全忠所有。 \\n 两军所置街巡，禁止军中凶暴。若百姓为盗斗，即属京兆府并两县捕贼司。军人百姓不相参杂。天下亦如此。 \\n 天街两畔槐树，俗号为“槐衙”。曲江池畔多柳，亦号为“柳衙”。意谓其成行列，如排衙也。 \\n 每岁上巳日，许宫女于兴庆宫内大同殿前与骨肉相见。纵其问讯，家眷更相赠遗。一日之内，人有千万。有初到亲戚便相见者，有及暮而呼唤姓第不至者，涕泣而去。岁岁如此。 \\n 华清宫汤泉内，天宝中刻石为座及芙蓉，闻说到今犹在，屋木亦有全者。骊山多飞禽，名阿滥堆。明皇帝御玉笛，采其声，翻为曲子名焉。左右皆传唱之，播于远近。人竞以笛效吹，故词人张祜诗曰：“红树萧萧閤半开，上皇曾幸此宫来。至今风俗骊山下，村笛犹吹阿滥堆。” \\n 卷下 \\n 古有豢龙氏，长安有豢龙户，观水即知龙色目有无，悉知之。懿皇朝，龙户上言龙池中走失两条。往关东寻访数十日，东都魏王池中见之，取而归阙。经华州时，李讷为华州刺史。讷父名建杓，向与白居易相善。讷为人正直，闻得龙来，大以为虚妄，命就公府视之，则于一小瓶子中倒于盆内，乃二细鳅鱼也。讷怒目曰：“何以为验？”其人对曰：“验非难也。请于地中凿一穴，阔一尺。”已而注水其间，收鳅投水内，鱼到水中相趁旋转，尾触穴四隅，随触而陷，水亦暴涨。逡巡穴已阔数尺。其人谘讷云：“恐穴更广，即难制也。”遂搦入瓶中。讷方奇之，厚赠钱帛，携归辇下。 \\n 徐彦若弟彦枢，大中末，遇京国中元夜观灯于坊曲间。夜深，有一人前揖徐公，因同行，谓徐公曰：“君贵人也。他年贤兄必为辅弼之官。若近十年，即须请退去京五千里外，方免难也。不尔，当有祸患。”行及一小巷口，其人曰：“某在此巷内居，别日请相访。”遂分路而去。经旬日，彦枢行及其巷，乃访之，并无人居。行十步余，有一小神祠，外路已穷尽，于是谒其神，见土偶宛是夜中所睹者，含笑相视，彦枢记之。光化末，彦枢官至左谏议大夫，兄方居宰辅，遂话于兄。时四方皆为豪杰所据，唯有广南是嗣薛王知柔为节度使，彦若遂请出广州。昭皇授以节钺而去，果免患难。 \\n 宣皇朝，有术士董元素自江南来，人言能役使鬼神。上闻之，召见，状貌甚异。帝谓左右曰：“斯人不可测也。”留于翰林中宿。洎夜召与语曰：“闻公颇有神术，今南中柑橘正熟，卿能致之否？”元素对曰：“此小事，请安一合于御榻前。”数刻间，有微风入幕，元素乃启其合，柑子满其中。奏曰：“此江陵枝江县柑子也。远处取恐迟。”上尝之甚惊叹，谓之曰：“卿要物应不难也。”元素曰：“若非奉天命，臣何敢自取？自取必有阴谴。”明日，上命一内家小儿以银笛吹之，夜上高树，宣元素从容闻其声。上曰：“近有此怪，卿为朕逐之可否？”元素笑曰：“此小儿耳！”乃书一符飞之，顷刻乃不闻其声。明日，唤小儿询之，云：“方吹次，似有人于口中拨去，黑中无计求也。”上又以十余片令怀上树，踵前吹之。宣元素听，元素吐气少许，其声遂绝。上再三怪之，明日唤问，乃是被风吹落宫墙外，无由到树上。又令人于后苑作一地穴如屋，点烛于其间，使数人鸣鼓。白元素曰：“人有此妖，卿可逐之。”复飞符，良久乃不闻其声。翌日，上责穴中人，曰：“方击鼓次，奉中使宣旨，不用击也。”其夕，又穴鸣之，戒曰：“任闻宣传，不可止也。”复不闻声，上明日问其由。奏曰：“昨夜陛下亲到穴止约，臣遂不敢违命。”上曰：“今夕更为，纵是我来，亦不可止也。”复不闻声，隔日奏曰：“有一赤龙入穴，人皆惊走，所以然也。”宣皇骇之，异常敬重。前后异术不可尽记，赐赉孔多，半年后坚辞归江南，乃放去。不知其终。 \\n 李思齐者，常着绿戴席帽于京辇，状貌若三十许人。每阅市场，登酒肆，逢人即与相善。令狐楚闻之，召至宅，语言非常人。楚子绹侍立，睹之亦觉其异。云在昊天观安下，明日楚令人觅之无踪。咸通中，绹为淮南节度使。已逾三十年矣。门吏于市肆见思齐，貌若当时，惊而白绹。绹亦惊，使邀之，拜为大人。谓绹曰：“何衰老如是？”绹复再拜，留宿府中，不住，云在紫极宫安下，去而不复来，有人复一见在酒楼上。绹又令访之，竟不来，莫知所去。 \\n 段文昌，贞元中在西川，为南康王韦皋宾从。皋薨后遭刘辟，遂为外邑佐官。高崇文收复剑南，召居旧职。文昌再三谢之，崇文曰：“君非久在卑位也。”指己座下椅子谓之曰：“此椅子犹不足与君坐。”遽请归阙，行至兴元一山寺中。有老僧指庭前梅树曰：“君去日既逢梅脸绽，来时应见杏花开。”及抵京华，屡迁爵秩。数年后，拜益州节度使。经兴元，至往日僧院，睹庭中杏花方盛，访其僧已卒。文昌追思之，感怆为之设斋而去。文昌孙安节为人厚重，言未尝虚发。每云“天复中避乱出京，至商山中，逆旅见一老妇人，无一半头，坐床心缉麻，运手甚熟。其儿妇在侧，言广明庚子岁，巢寇入京，为贼所伤，自鼻一半已上并随办去。有人以药封裹之，时不死两日亦如往者。后微动手足，眷属以米饮灌口中，久而无恙。今已二十余年矣。”人间有此异事。安节又云：“长安多凶宅，无人敢居。街东有宅，堂中有一青面如靛色，双目若火，其面满五间堂屋中。人呼为‘大青面’。街西有宅，龟头厅中亦有青面，可以一间屋中，人呼为‘小青面’。安节少年，因冷节与侪类数人筑气球，落于此宅中，斟酌不远，于壁隙见在细草内。安节与众穿壁入去取球，数步间试窥厅中，果见其面满屋下，泛眼视诸人，乃一时奔出，莫敢取其球也。 \\n 咸通中有幻术者，不知其姓名。于坊曲为戏，挈一小儿年十岁已来，有刀截下头，卧于地上，以头安置之，遂乞钱。云“活此儿子”，众竞与之，乃叱一声，其儿便走起。明日又如此，聚人千万。钱多后，叱儿不起。其人乃谢诸看人云：“某乍到京国，未获参拜，所有高手在此，致此小术不行，且望纵之。某当拜为师父。”言讫，叱其小儿不起。俄有巡吏执之，言“汝杀人，须赴公府。”其人曰：“千万人中，某固难逃窜。然某更有异术，请且观之，就法亦不晚。”乃于一函内取一爪子，以刀划开臂上，掏爪子于其中，人设法起其儿子无效。斯须露其臂，已生一小甜瓜，子在臂上。乃曰：“某不欲杀人，愿高手放斯小儿起，实为幸矣。”复叱之不兴，其人嗟叹曰：“不免杀人也。”以刀削其甜瓜落，喝一声，小儿乃起如故。众中有一僧头然堕地，乃收拾戏具并小儿入布囊中，结于背上，仰面吐气一道，如疋练上冲空中，忽引手攀缘而上，丈余而没。遂失所在，其僧竟身首异处焉。 \\n 西明寺中有僧名德真，过海欲往新罗。舟至海中山岛畔避风，与同舟一道流行其岛屿间，见泉水一泓，中有赤鲤一头，道士取之不得，乃念咒禹步获之。僧云：“海中异物不可拘也。”道士曰：“海神吾无惧。”僧苦求免之，投于波内，乃往海东。明年，僧还京。复寓西明寺，乃能卜射言事，无不中者。由是谒请如市，一二年间获缗不知其数。一旦，有客诣之，见小柏木神堂内幡花填其中，客以手扪其中，得一小儿，长数寸，朱衣朱冠，眉目如画，状似欲语，忽脱手飞去空中而不见。其僧叹惋久之，乃诟骂逐其客。客惧走避之，经月，闻其僧言其事皆无凭也。 \\n 王鲔者，凝之兄也。多异术，有相知多智，为使往宣州推事，谓鲔曰：“有何饯行相赠？”鲔出一小囊，其间如弹丸，不知何物也。谓之曰：“可长结在身边，无忘也”。既到宣州，推事月余，日昼寝于驿厅内。睡中转身，为弹子所隐胁下痛极，因跃下床就外观之，屋梁忽折落于榻上，枕席有声，震骇驿内，使人免兹难也。康骈著《剧谈录》亦载鲔有异术。 \\n 中书令韦昭度方秉机衡，中外趋附者千万。忽有老僧来谒，昭度方在道院独坐，睹其僧颇异之。僧曰：“令公祸将及矣。能随贫道去否？特来相迎耳。”昭度恍然失色，亦甚惧焉。白僧曰：“某当权已久，深虑祸生，甚欲远行，然略须辞别家眷。”其僧不许，昭度须请入焉。及至堂中，长幼聚哭，云“无信妄说”，拽其衣裾。移时，昭度脱身趋道院，已失其僧矣。询诸阍吏，无有见者。两月间，遂遇难。与表弟李磎同破家也。 \\n 代说郑畋是鬼胎，其母卒后与其父亚再合而生畋。初亚未达，旅游诸处，留其妻并一婢在山观中女冠院侧。及归，妻已卒。询其婢，婢曰：“娘子将欲产，卧之久，闻空中有语曰：‘汝须出观外，无触污吾清境。不然，吾当杀汝。’妻祝曰：‘某妇人也。出无所归，愿圣者悯念。’及五更分娠后，乃殒绝。观内道众为殡于墙外野田中矣。”亚以钱酒往酹之，是夜梦妻曰：“某命未尽，合与君生贵子。无何以触污道院为神灵所杀，从此向南十里有一僧院，其间只有一僧，年可五十来，此奇士也。君可往求之，僧必拒讳，但再三哀鸣祈之，当得再奉箕帚也。”及寤，不以为信。次夕又再梦之，语如初，亚于是趋其院，果见彼桑门。初谒之，亦喜。亚遂告之，殊不管顾，曰：“我即凡人也，偶出家耳。岂能主幽冥之间事乎！”亚复恳祈之，僧怒以拄杖驱击。亚甘其辱，连日不去，夕亦不寝。僧乃许之曰：“汝既心坚若此，俟吾寻访之。”乃坐入定，半夜后，起谓亚曰：“事谐矣。天曙但先归，吾当送来。”亚其夕归观，三更中闻外户人语，即引妻来。言“本身已惫坏，此即魂也。善相保守。”嘱之而去。其事宛如平生，但恶明处，三二年间乃生畋。又数岁，妻乃辞去，言“年数已尽，合当决去”，涕泗而别。俄不知所之。 \\n 咸通初，有布衣爨，忘记其名。到京辇云黔巫间来王公之第，以羊挺炭三十斤，自出小锯并小刀斧剪截其炭，叠成二楼，数刻乃成。散药末于上，下用火烧之，药引火势，斯须即通彻二楼，光明赫然，望其檐宇窗户彤楹刻桷，并阑槛罔不周备。又有飞桥连接二楼，有人物男女若来往其上。移时后，炭渐飞扬成灰，方无所睹。懿皇闻之，召入宫禁，久而不知所之。 \\n 李琮为湖南观察使。渔者献鲤鱼一头，长数尺，琮命家人烹之。鱼腹得印一面，文曰“衡山县印”。琮令厅吏索衡山县近文书，看其印篆分明，乃遣召衡山令，使携印来。及到阅之，果然新铸也。琮屏人诘之，宰邑者伏罪首曰：“旧印为恶人窃去，某与主吏并忧刑戮，所以潜命工匠为之。今则唯俟死命也。”琮悯之，为贲其事，碎新印，令赍旧印归县。罕有知之者。 \\n 邠公杜琮，人臣福寿少有其伦。日常五食以为常式。一日之费皆至万钱，夜间亦是一食。暮年有医工谘曰：“相公不宜夜食，恐脏腑壅滞以致疾。”琮笑曰：“吾六十余年如此矣！有何患哉？” \\n 京西有客见人牧羊遍满山垅，不知几千万口，客诘之自何而来？答曰：“来自鄜夏，供相公食耳。”指顾之际，转首恍然，并无所睹，乃知神灵所授也。"}
