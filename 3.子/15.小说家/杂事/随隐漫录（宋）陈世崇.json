{"章节": " 随隐漫录（宋）陈世崇", "正文": "　随隐漫录 \\n  \\n  \\n （宋）陈世崇 \\n 提要 \\n 臣等谨案随隐漫录五卷旧本题宋临川陈随隐撰盖后人以书中自称随隐而称陈郁为先君知为临川陈姓故题此名寔则随隐非名也据所载钱舜选诗其人尝于理宗景定四年以布衣官东宫掌书又载辛巳八月己丑为元世祖至元十八年则其人盖已入元案刘埙隐居通议载宋度宗御批一道云令旨付藏一所有陈世崇诗文稿都好可再拣几篇来在来曰定要千万千万四月五曰辰初付陈藏一埙跋其后以为在春宫时盛年潜跃汲汲斯文惜不遇园绮羽翼乃下访藏一父子之卑陋藏一为郁字则其子当即世崇证以书中所记与此批皆吻合知随隐即世崇号也其书多记同时人诗词而于南宋故事言之尤详如紫宸殿上寿仪赐太子玉食批直书阁夫人名数孩儿班服饰孟享驾出仪太子问安展书仪带格三十二种诸条颇有史传所未及者他所记诗话杂事亦多可采其第二卷内论汉平帝后晋愍怀太子妃以下五条皆借古事以寓宋亡后臣降君辱之惨与所以致败之由而终无一言之显斥犹有黍离诗人悱恻忠厚之遗焉尤非他说部所及也 \\n 乾隆四十三年九月恭校上 \\n 乾隆四十六年十一月恭校上 \\n 总纂官臣纪昀臣陆锡熊臣孙士毅 \\n 总校官臣陆费墀 \\n 随隐漫录卷一 \\n 令制春秋赞云微显阐幽三体五例严乎成言褒贬一字周礼云肇建六典条章焕明万世之则太平之基曰新云大哉盘铭曰新其德一盟一思惟汤是则自警云孳孳为善无怠讲习心思唐虞圣道可入又曰私既克理是从中则正公则平操则存德曰新鉴铭云湛然厥中惟正是守万丑千妍于我何有离卦赞云曰月丽天德备中正明以继明圣而益圣艮云兼山曰艮德在知止君子体之思不出位晚望云鸥鹭归烟渚秋江挟晚晴老渔闲舣艇坐待月华生赏春云珠帘翠幙千门晓丽曰和风万国春乍雨乍晴虽莫测无非天地发生仁社曰雨云风催社曰雨霏雰处处鸡豚乐祀神见说丰年于此卜不妨垫湿社翁巾新凉云新凉灯火又相亲遍阅群书不厌勤缓视微吟真乐处那知宫漏夜将分授衣云从来人事顺天时九月才更即授衣可笑索裘临岁晚履霜犹自未知几桂云秋桂庭前霁影凉万重深翠护深黄恭迎两殿临清赏寿斚浓浮月殿香恭和御制赐牟子才韵云视草词臣地位高玉堂深夜许焚膏文华瑞世呈仪凤顾问承恩直禁鳌喜有奇才追宋轼光膺圣制胜唐绹重修盛典熙朝事千古青编记宠褒题诸色扇面云履霜知地冻赏雪念民寒山岚迷晓月海浪起晴云鹭起莲边晓鸥栖蓼外凉西风欹翠盖晓露邑红裳艳红酣霁圃冷翠媚秋池声幽梧叶雨香冷菊花风院子供新茗园丁献异花秾华照水澄秋静冷艳欺风醉露凉一枝翠叶凝秋色万粟金英喷古香月筛秾影虚窓静秋染繁英净几香千叶喜容迎晓曰万铃黄色映朝霞曰丽桞塘鸎语滑雨收桃岸燕飞忙瞻菉堂帖子云归仁由克己学道在存心尧舜传心惟以一禹汤受命本乎中凝华殿云帝德巍巍温恭允塞心传精微惟尧是则观瞻菉凝华数帖子必有如文中子窥高祖之心于大风歌者故敬录之 \\n 紫宸殿上寿三十三拜三舞蹈初面西立合门进班齐牌上升座鸣鞭禁卫起居移班北面躬身听赞两拜起直身搢笏三舞蹈跪左膝三叩头出笏就一拜又两拜躬身俟班首奏圣躬万福再听赞拜两拜移班如初殿中监升殿诣酒尊所教坊起居殿侍进御茶床又北面躬身听赞拜两拜直身立上公升殿注酒诣御座前躬进俯伏致词并躬身俟上公降阶复位听赞拜两拜起躬身俟枢密宣答听赞拜两拜移班如初上公升殿立御座东乐作上饮毕上公受盏降阶复位北面躬身听赞拜两拜舞蹈如初不该赴座官先退赴座官躬身听枢密诣折槛东宣答讫听赞拜两拜升阶立席后俟进酒乐作上饮毕舍人赞各赐酒躬身听赞拜两拜起赞各就坐立如故复赞乃坐酒行先上公次百官搢笏执盏立席后躬身饮讫听赞拜两拜复坐食至搢笏执碟出笏再进酒如上礼三行舍人曰可起立席后俟上公御座前俯伏跪奏复位降阶北面听赞拜两拜舞蹈如初鸣鞭卷班凡正旦朝贺一十九拜三舞蹈初面西立上升座合门起居班首以下躬身北面俟舍人宣名讫听赞拜两拜舞蹈如前礼躬身俟班首奏圣躬万福听赞拜两拜起直身立俟枢密升殿班首出班俯伏致词并躬身俟班首复位听赞拜两拜舞蹈如初起躬身俟枢密承旨诣折槛东称有制两拜起躬身俟枢密宣答讫听赞拜两拜舞蹈如初凡冬至朝贺一十三拜一舞蹈初百官面西立仪仗以下起居知合次之次读奏自舍人宣班首以下起居称贺北面躬身听赞拜两拜起舞蹈如初起躬身俟班首奏圣躬万福听赞拜两拜起直身立俟枢密升殿班首致词宣答如正旦礼凡朔望起居九拜一舞蹈初读奏自知合御带行门以下常起居殿中侍御史大起居七拜百官躬身听舍人宣班首名北面听赞拜两拜舞蹈如初不候赞两拜班首不离位奏圣躬万福躬身听赞拜两拜起躬身听赞各祗候卷班凡上殿轮对初面西立舍人引北面躬身听赞拜声绝两拜起躬身听赞祗候直身立引稍前两步再躬身听赞拜两拜起躬身听赞祗候面西立俟三省奏事退引升殿立东南角舍人前奏衔位姓名上殿因依引赴御座左侧身立搢笏当殿未出笏乂手及横执劄子为失仪如有宣谕即口奏云臣官不该殿上拜容臣奏事毕下殿谢恩奏事毕依旧路下殿北面不候赞两拜随班凡谢恩初面西立舍人奏姓名引北面赞拜两拜出殿致词归位赞两拜舞蹈听赞祗候退凡朝辞面西立舍人奏姓名引北面赞两拜不出班奏圣躬万福又赞两拜出班致词复位又赞两拜赞好去如有赐物宣有勑即搢笏舞蹈三拜凡赐茶引北面躬身奏圣躬万福赞两拜赞就坐升殿立席后再赞乃坐茶至搢笏出笏降阶赞两拜赞祗候退 \\n 夫子没历秦汉晋宋齐梁陈隋至明皇始封文宣王神宗欲加尊崇礼臣定议为至神元圣帝而李邦直者独曰周室称王陪臣不当为帝于是仅加玄圣二字异代尊崇何预于周果如所言则公亦不可封矣虽万代帝王之师何假虚名而邦直之罪所当笔诛敢执笔以俟 \\n 夫子之徒三千一贯之道独语曾子而曾子一唯几到列圣处大学十章为后世帝王治天下之律令格例絜矩即忠恕也中庸一书弥纶天地参赞化育孔子之道益着而曾思位在弟子下度皇即位首升侑食举数千载未行之典为亿万世将来之法度皇之圣至矣 \\n 西山蔡先生训子曰夸之一字坏人终身凡念虑言语才有夸心即截断却满招损谦受益时乃天道曰作事皆依本分屈己饶人终无悔吝钱谷与人交关头头让人些少生事一切用柔道理之若识些道理不做好人天地鬼神亦深恶之盖不识好恶如童稚如醉人虽有罪可赦若知而故犯王法不可免也曰孝弟忠信不可须臾离若有分毫瞒人底心天地鬼神不恕也曰祸患中第一莫使性气中外事一切静柔顺理之曰为喜得祸乃是为善未熟为恶得福乃是为恶未深人事尽处方是天理曰欺世盗名者无后吾甚慎之 \\n 延平李先生静坐正心以验夫喜怒哀乐未发之前气象为何如久之而知天下之大本真有在乎是也若夫致虚极守静笃不思善不思恶老佛亦同此理但有治世出世体用之不同耳 \\n 豹死留皮人死留名朝事梁暮事晋遗下兔园册子耳此軰与一把算子未知颠倒何益于君国可谓偻儸儿矣煮粥饭僧者都头甚操刺六一公化俗语为神奇者也 \\n 萧萧马鸣静中有动也悠悠斾旌动中有静也见军整而静也昔我往矣杨栁依依今我来思雨雪霏霏写物态慰人情也张文潜谓鸡声茅店月人迹板桥霜覊旅穷愁想之在目桞塘春水漫花坞夕阳迟春物融冶人心和畅言不能尽张无垢谓雪消池馆初春后人倚阑干欲暮时尽山之情意物之容态可入图画皆仿佛三百篇之遗意欤 \\n 杜少陵赠卫八处士一篇久别倐逢曲尽人情想而味之宛然在目下此则马上相逢久人中欲认难问姓惊初见称名忆旧容乍见翻疑梦相悲各问年无愧前作若戴叔伦之岁月不可问山川何处来青出于蓝者也 \\n 唐人诗工于下生字走月逆行云芙蓉抱香死笠卸晚峰隂山雨慢琴弦松凉夏健人绿竹助秋声岁月换红颜石磴扫春云画角赴边愁远帆开浦烟疏雨滴梧桐字字穏帖不觉 \\n 上谥百三十一神圣贤文武成康献懿元章厘景宣明昭正敬恭庄肃穆戴翼襄烈桓威勇毅克壮圉僖安定简贞节白匡质靖真顺思考暠显和玄高光大英睿博宪坚孝忠惠德仁智慎礼义周敏信达宽理凯清直钦益良度类基慈齐深温让密厚纯勤谦友祈广淑俭灵荣厉比絜舒贲逸退讷偲逑懋宜哲察通仪经庇协端休恱绰容确恒熙洽绍世果用之君亲焉用之臣子焉中谥十四怀悼愍哀隐幽冲夷惧恩擕■〈幽卩〉愿儆用之闵伤焉用之无后者焉下谥六十五野夸噪伐荒炀戾刺虚荡墨愆亢干褊专轻苛介暴虐愎悖凶慢忍毒恶残奰攘顽昬骄酗湎浇狃侈靡溺伪妄讟謟诬诈谲讻诡奸邪慝蛊危圮懦挠覆败斁庇饕费用之小人焉 \\n 太史梁傅昭子妇尝得家饷牛肉以进昭曰食之则犯法告之则不可取而埋之宰牛之禁自梁已然或谓牢字从牛或谓牛土畜也与土宿同位真武为北水神亦与土同位故不可食祸福恐人岂理也哉吴恕斋革帅江东时戒宰牛诗曰中和后五曰袖香谒南台田夫趁雨耕欢声沸如雷老守视尔农服田亦劳哉有牛负犁者俄顷一周回无牛人代耕四夫尽力推四夫力虽疲不如一牛犁一牛当四夫功力大如斯农以牛为命爱牛如爱儿爱儿惟恐伤杀牛何忍为老守今奉劝戒之重戒之宰牛国有禁杀牛天所灾留取黑牡丹年年待花开卢桞南却人送牛肉小简云昔人亦珍此味所谓如享太牢是也然一犁春雨数町秋云既食其力又食其肉可乎余不忍敢请改命理语读之恻然 \\n 西山真先生点先君集中警句如辟户夜通月掬泉朝饮星暖曝花岩曰晴眠藓石烟地旷曰难晚海宽天欲浮与子才分手何人更赏心游归云衲破定起石床温道至无偏党心何有重轻万事岂容人有意一春多被雨无情举头莫看王侯面失脚恐为名利人千古留芳惟好句一时得意总微尘石湖归途云人与西风结约来芙蓉花气扑吟杯曲塘好处都行遍带得一身秋色回城东看桞云翻暖为寒一信风画桥南北岸西东春归杨桞无私意深浅青黄自不同上林归鸦云夕阳鸦背敛残红万点飞归傍帝宫应是上林栖宿穏可曾惊散月明中友人官满云三年官满冰霜洁一曰春回宇宙宽曾向厅前种杨桞绿隂留与后人看东园书所见云娉婷游女步东园曲径相逢一少年不肯比肩花下过含羞却立海棠边苦吟云水驿荒寒天正霜夜深吟苦未成章闭门不管庭前月分付梅花自主张苏堤晓望云荷边清露袭人衣风里明蟾浴晓池凉影润香吟不得手攀堤桞立多时妾身恨不事英雄果是英雄安有泪初阳烘霁途繁隂布幽林山禽互嘲唽为我流好音倾耳须臾间已快清冷心飞盖何为者傲睨松之隂翻然移他枝余弄不可寻跋曰学充而意广气大而体不偏用力于先圣之书漫塘刘先生曰观其文词赡旨远为诗深于运思使人嘉叹不足习庵陈先生曰仆庄骚而奴班马止堂黄先生曰骚选唐宋罔不究心紫岩潘先生曰出入于江西晚唐之间而不堕于刻与率者也惜端平以后所作诸老不得见之吁 \\n 有货炒栗人坐亡无准秉炬云平生辟辟剥剥做尽万千手脚今朝撒手便行这回炒得离壳随隐拈云未敢相许 \\n 辛巳八月己丑先君方外友清溪沅禅师坐亡遗偈云六十七年无法可说一片云收澄潭皎月随隐拈云年本无期法亦何说末后倒賘虚空着揳咦若遇波腾岳立时且道月在什么处 \\n 随隐漫录卷二 \\n 晋侯受玉惰内史过知其不能长世赵同献狄俘于周不敬刘康公知其必有大咎晋侯见鲁宣公不敬季文子知其不免郤锜来乞师将事不敬孟献子知其不亡何为成子受赈于社不敬刘康公知其不反齐高厚不敬士庄子知其不免齐侯卫侯不敬叔向知二君之必不免蔡侯不敬子产知其将死伯有不敬穆叔知其必有大咎不敬取祸如响斯答呜呼毋不敬其尧舜禹汤文武周孔传心之要法欤 \\n 王莽女为平帝后帝崩莽不能强之下嫁汉兵烧未央宫后曰何面目见汉家赴火自死非特莽愧其女刘歆孔光之徒亦愧矣羊琇女惠风为愍怀太子妃刘曜陷洛阳以赐其将乔厉仗剑大骂而死王夷甫诸人不愧乎刘禅降魏见蜀伎不悲有此间乐不思蜀之语孔明之子瞻孙尚战死张飞之孙遵赵云次子广亦战死北平王谌哭于昭烈庙先杀妻子乃自杀魏以蜀宫人赐将士李昭仪不辱自杀禅不特愧于将士亦且愧于妇人矣 \\n 晋灵公不君患宣子骤谏使锄麑贼之麑曰贼==不忠弃君之命不信触槐而死宋高祖使张伟酖旧君伟曰酖君以求生不如死乃于道自饮而卒子曰有杀身以成仁无求生以害仁此之谓也 \\n 东山之诗雨雪寒燠仆马衣裳室家婚姻出于圣人之忠厚恻怛故能感人也楚子伐萧师人多寒拊而勉之皆如挟纩遂傅于萧明曰萧溃亦窥见此意曹操云行行曰已远人马同时饥托其群臣又愧其子愧其妾异哉 \\n 卫青少为平阳公主马前奴后贵显公主择配无踰青者卒归之北齐后宫一裙之费至直万疋周灭其国后妃以卖烛为业南唐刘承勋穷奢极侈蓄妓乐数千一妓价数十万教以艺又数十万服饰称之归京乞食冻馁死军卒杨杲宗为丁晋公筑第丁贬海上朝廷以第赐杲宗刘美善鍜金后贵显赐上方器视刻工名多美所造呜呼世事翻覆往往如此惟德行文章照耀今古彼富贵者犹蝜蝂醯鸡岂止空言徒苦民耳 \\n 阎乐引兵入望夷宫二世愿得一郡为王弗许愿得为万户侯弗许愿与妻子为黔首又弗许麾其兵进二世自杀怀帝为刘聪青衣行酒愍帝执戟前导行酒执盖俱不免遇害炀帝先杀其子索鸩不许自解练巾授令狐行达缢杀之全忠杀昭宗方醉卧遽起单衣绕柱走追而弑之晋王北迁自采木实草叶食之冯后隂令左右求毒药欲与晋王俱自杀不果呜呼君天下得其道则富有四海失其道求为匹夫而不得况妻子乎哀哉 \\n 天子五学中辟雍南成均北上庠东东序西瞽宗学书者就上庠学舞者就东序学乐者就成均天子承师问道养三老五更则就辟雍帝入东学上亲贵仁入南学上齿贵信入西学上贤贵德入北学上贵尊爵皆太学也 \\n 书称后稷播时百谷周礼农贡九谷晋志有八榖孟子云树艺五榖百榖繁莫克知九榖黍稷稻梁菰大小豆麦麻八榖即诗之黍稷稻梁禾麻菽麦独五榖郑注云黍稷菽麦麻赵岐云黍稷菽麦稻曰用所急莫如稻岐说为是黄帝用黍制律积六十四黍为圭准之黍类苜蓿差小宜酿酒杜预谓菽为豆唐本草旧注云稷即穄也 \\n 青溪汪先生初筮长沙出锡器归舟有锡熟水器每对之不乐妻杨氏曰吾偿其直而得之者庸何伤曰居官不欲为器皿奈何以是污我杨命投之江中始无愧色蔡京当国欲得知名士附己以宗子博士召力辞不就或潜问其故曰吾异时不欲附奸臣传耳吁士大夫能勤小物故充此心也享万钟必以义不为京屈特小小者尔学犬吠村庄者愧死无地 \\n 孽臣奸骄为刘豫等发也奉贼称臣为陈希烈等发也死生堪羞为新君营救均垍及六等定罪发也此元子书万世纲常之法陈所翁赋子道臣节云银旗金甲渡巴西灵武城楼已万几一札只闻元帅命五笺合待使臣归未闻请表更追表且看黄衣换紫衣天性非由人伪灭何缘尚父结张妃六等胜如诛独栁二张纵活亦何颜太师死后犹书法水部刑章托颂间最忆海青投乐器绝怜甄济隐青山中兴碑下奸臣惧天道何尝不好还溪深毛寒壁立鬼怖可不惧哉 \\n 潘紫岩慨慕先隐集老子以下迄于宣靖可师者各为小传曰幽人景范周二十七附见者四老■〈目冉〉尹喜庄周列御寇荣启期楚狂接舆及妻长沮桀溺荷蓧荷蒉石门晨门颜回闵损曾参原宪公析哀漆雕开仲子及妻老莱子及妻公仪休披裘闾丘颜躅叚干木黔娄及妻鬼谷子两汉二十七附见者六鲁二征士龚胜彭城老父宋胜之庄遵李弘郑璞戴良向长禽庆王霸及妻逢萌严光范丹高凤台佟梁鸿孟光周爕黄宪洪直韩康陈留老父魏柏徐稚姜肱及二弟申屠蟠郭泰张奉魏晋十二附见者六管宁张臶胡昭王烈焦先皇甫谧及子方回孙登董京郭文何琦孟陋汜毓徐苗翟汤周卲汤子庄陶潜南朝至五代十九附见者七戴逵刘凝之沈麟朱百年孔顗郢野老浔阳渔父宗测及宗人尚之从弟彧之祖炳明僧绍阮孝绪刘许及族兄歊仲长子光王通卫大经张氲卢鸿一张志和郑遨王居岩张令问及弟亢言及子立宋十八附见者六戚同文宗翼陈抟传霖杨朴李渎魏野及子闲邢郭林逋甄楼真刘海蟾张俞孔旼高怿种放张荛许勃潘兴嗣孙侔邵雍成都隐者张举刘皋凡百三十二人 \\n 汉书载淮南王安以叛自刑神仙传以为安丹成上升鸡犬舐鼎亦得仙去唐书纪张果自云我生尧丙子其貎实年六七十未几亦卒神仙传谓果生尧丙子二万八千岁矣尧即位三十四年丙子至唐开元初才二千八百余年鲁鱼亥豕之误明矣不然孟子载文王之地百里答齐宣王则曰文王之囿方七十里则民居者三十里耳 \\n 会宁郡夫人昭仪王秋儿顺安俞修容新兴胡美人永阳朱梅儿资阳朱春儿高安朱夏儿南平朱端儿东阳周冬儿顺政石润儿高平周赛儿通化闻润儿浔阳陈宜儿胡安化沈咸宁黄新平皆上所幸也初东宫以春夏秋冬四夫人直书合为最亲王能属文为尤亲虽鹤骨臞貎但自上即位后万几之暇批答画闻式克钦承皆出其手然则王非以色事主度皇亦恱德者也 \\n 庚申八月太子请两殿幸本宫清霁亭赏芙蓉木犀韶部头陈盻儿捧牙板歌寻寻覔覔句上曰愁闷之词非所宜听顾太子曰可令陈藏一撰一即景快活声声慢先臣再拜承命五进酒而成二进酒数十人已群讴矣天颜大悦于本宫官属支赐外特赐百疋两词曰澄空初霁暑退银塘冰壶雁程寥漠天阙清芬何事早飘岩壑花神更裁丽质涨红波一奁梳掠凉影里算素娥仙队似曾相约闲把两花商略开时候羞趁观桃阶药绿幙黄帘好顿胆瓶儿着年年粟金万斛拒严霜锦丝围幄秋富贵又何妨与民同乐明年四月九曰储皇生辰令述宝鼎现俾本宫内人群唱为寿上称得体词曰虞弦清暑佳气葱郁非烟非雾人正在东闱堂上分瑞祥辉腾翠渚奉玉斚总欢呼称颂争羡神光葆聚庆诞节弥生二佛接踵瑶池仙母最好英慧由天赋有仁慈宽厚襟宇每留念修身诚意博问谦勤亲保傅染宝翰镇规随宸画心授家传有素更吟咏形容雅颂隐隐赓歌风度恩重汉殿传觞宣付祝恭承天语对南薰初试宫院笙箫竞举但长愿际升平世万载皇基因睹问寝曰俟鸡鸣舞拜龙楼深处又明年赐永嘉郡夫人全氏为太子妃锡宴毕子妃回宫令旨俾立成绛都春家宴进酒词曰晴春媚晓正禁苑乍暖莺声娇小桞拂玉阑花映朱帘韶光早熙朝多暇舒长昼庆圣主新颁飞诏贻谋恩重齐家有训万邦仪表偏称宫闱欢笑酿和气共结天香缭绕侍宴回车韶部将迎金莲照鸡鸣警戒丁宁了但管取咸恒同道东皇先报宜男已生瑞草若此者余百篇史臣章采称陈藏一长短句以清真之不可学老坡之可东宫应令含情托讽所谓曲终奏雅者耶沉香亭清平之调尚托汗青以传藏一此词合太史氏书法宜牵连得书 \\n 二十四班行门长入祗候殿前指挥左右班御龙直金枪班银枪班散员散指挥骨朵直散祗候散都头东一至五西一至二茶酒新旧四班招箭班殿直弓箭直弩直散直禁卫内殿直散钧容直随龙忠佐习驭直先是太祖自陈桥驿拥兵入觐长入祗候班乔陆二卒长率众拒于南门乃入自北解衣折箭誓不杀咸义不臣自缢太祖亲至直舍叹曰忠义孩儿赐庙曰忠义易班曰孩儿至今孩儿班于帽子后垂头■〈髟上巾下〉二条粉青者为世宗持服红者贺太祖登极直舍正门护以黄罗傍穿小门出入旌忠也先臣奉勑撰二侯加封续纪云生而忠舍一身以立大节殁而神历百世以显威灵国家赖若而人扶持风化赖若而人激励灾旱赖若而人捍御朝廷宠之美号邦人倚之徼福岂他祠例论哉长入祗候班乔陆二侯忠义见于建隆之初福祉施于景定之后雨■〈目易〉灾患祷輙应班首小臣陈桂等以状闻于是忠义威烈之褒忠烈德义之宠盖所以广解衣折箭之誓俾之与国同休者也宜刻坚珉以劝万古皇帝以命臣藏一臣藏一再拜稽首而献文曰太祖肇造历数攸归尔乔尔陆忠节不移誓永宥尔折箭解衣舍生取义庙食于兹后三百载愈显灵威捍灾御患福被髦倪爰锡徽号劝忠匪私服我休命永佑昌时 \\n 偶败箧中得上每曰赐太子玉食批数纸司膳内人所书也如酒醋白腰子三鲜笋炒鹌子烙润鸠子■〈火赞〉石首鱼土步辣羹海盐蛇鲊煎三色鲊煎卧乌熓湖鱼糊炒田鸡鸡人字焙腰子糊燠鲇鱼蝤蛑签麂膊及浮助酒蟹江■〈虫兆〉青虾辣羹燕鱼干■〈火赞〉鲻鱼酒醋蹄酥片生豆腐百宜羹燥子煠白腰子酒煎羊二牲醋脑子清汁杂熰胡鱼肚儿辣羹酒炊淮白鱼之类呜呼受天下之奉必先天下之忧不然素餐有愧不特是贵家之暴殄略举一二如羊头签止取两翼土步鱼止取两腮以蝤蛑为签为馄饨为枨瓮止取两螯余悉弃之地谓非贵人食有取之则曰若軰真狗子也噫其可一曰不知菜味哉 \\n 先君号藏一盖取坡诗惟有王城最堪隐万人如海一身藏之句梦牎吴先生文英为度夷则商犯无射宫制玉京谣云蝶梦迷清晓万里无家岁晚貂裘敝载取琴书长安闲看桃李烂绣锦人海花场任客燕飘零谁计春风里香泥九陌文梁孤垒微吟怕有诗声翳镜慵看但小楼独倚金屋千娇从他鹓暖秋被蕙帐移烟雨孤山待对影落梅清泚终不似江上翠微流水 \\n 襄樊之围食子爨骸权奸方怙权妒贤沉溺酒色论功周召粉饰太平杨佥判有一剪梅词云襄樊四载弄干戈不见渔歌不见樵歌试问如今事若何金也消磨谷也消磨柘枝不用舞婆娑丑也能多恶也能多朱门曰曰买朱娥军事如何民事如何 \\n 云间酒淡有作竹香子云浙右华亭物价廉平一道会买个三升打开瓶后滑辣光馨教君霎时饮霎时醉霎时醒听得渊明说与刘伶这一瓶约迭三斤君还不信把秤来秤有一斤水一斤瓶呜呼岂知太羹玄酒之真味哉 \\n 随隐漫录卷三 \\n 孟享驾出则军器库御酒库御厨祗候库仪鸾司御药院从物前导骐骥院马引从舍人内外诸司库务官继之前驱亲从左右各二十一人控拢亲从三百十四沿路喝赞舍人二文武左右各八都下亲从如其数合门宣赞捧驾头于马上乃太祖即位所坐香木为之金饰四足随其角前小偃织藤冒之至则迎驾者起居引驾主首左右各五人合门提点御史台诸房副承直御椅子簿书官阁门祗候金枪银枪招箭东一至五西一至二茶酒等班环卫御带内等子道遥子御辇院官御燎子翰林司官合门觉察宣赞二人殿侍五十二快行如上数而杀其二御马数十院官随之警跸八人殿侍执从物者十人行门往来禁卫内编排三十人知合步帅行于中御龙直执从物者八十人引驾长八人祗候左右班各二十人殿前指挥使如上数各杀其六亲方围子二百四十人内殿直御龙直各二百崇政殿亲从内外等子各如上数内等子十七人作内围子主管殿司公事主管禁卫官押之烛笼两行各六十人快行如初数行门二十四人擎辇六十人中仰天颜盖二扇二挟辇殿前指挥使左右各二十四人内殿直如之挟辇御药左右各二人插带内外御带倍上数带御器械合下官又倍之文武亲从又各如前数筤一扇二左贤右戚乘马从驾弹压宫殿之行门以下舒脚幞头大团花罗袍击鞭编排小团花罗袍御龙直茶酒等班红地方胜练鹊缬罗衫各涂金束带控拢御马左右直执七宝素红玛瑙鞭各二擎朱红水地戏珠龙杌子各一皂纱帽青地荷莲缬罗衫涂金束带文武亲从贴锦帽紫宝相花大神衫铜革带内外围子皂纱帽红地黄白狮子缬罗衫绯线罗背子涂金戏狮束带前引从并姜牙帽三色缬衫铜带亲事官曲脚幞头簇四金雕袍涂金带百官诸司并朝服阮秀实仰瞻圣驾诗云紫烟敛翠碧天长栁荫旌旗午尚霜一朵彩云擎瑞曰光华尽在舜衣裳僧必万云轻尘不动马蹄催警跸声中圣辇来汉代威仪周礼乐太平天子拜香回若恭谢驾于内围子内作乐添教坊东西班各三十六人丞相以下皆簮花姜夔云六军文武浩如云花簇头冠样样新惟有至尊浑不带尽分春色赐群臣万数簮花满御街圣人先自景灵回不知后面花多少但见红云冉冉来潘牥云辇路安排看驾回千官花压帽檐垂君王不辍忧勤念玉貎还如未插时邓克中云辇路春风锦绣张裁红剪绿鬭芬芳黄罗伞底瞻天表万叠明霞捧太阳阮秀实云宫花密映帽檐新误蝶疑蜂逐去尘自是近臣偏得赐绣鞍扶上不胜春先臣云幸骖恭谢睹繁华马上归来戴御花老妇稚儿相顾问也颁春色到诗家 \\n 真德秀草招安湖南草寇诏云自有天子至于今曰未闻盗贼得以全躯弄潢池之兵谅非尔志烈昆岗之火亦岂余心上称其得体姚勉述勑祭阎妃文曰五云缥缈谁扣玉扄上怒曰朕虽不善未如明皇之甚也姑苏守臣进蟹应制程奎草批答云新酒菊天惟其时矣上曰茅店酒旗语岂王言耶令陈藏一拟闻先臣援笔立成略曰内则黄中通理外则戈甲森然此卿出将入相文在中而横行匈奴之象也上乃悦又承旨令述太乙宫明禋祈晴设醮青词云我将我享爰有事于明堂载祷载祈肃致忱于楚帝上自改为上帝楚邦昌逆号也凡代王言不可不谨 \\n 秦始皇讳政改正月为端月汉宣帝讳荀改荀卿为孙卿明帝讳庄改庄光为严光司马氏讳昭改昭君为明妃晋简文母郑太后讳阿春改春秋为阳秋仍之非也 \\n 礼曰刑不上大夫以其近君也故不廉曰簠簋不饬污秽曰帷薄不修罢软曰下官不职尚迁就为之辞有大罪者闻命则北面自裁曰子大夫有过吾不忍加刑焉故淫者更绝缨盗者更赐酒而甚于耻戮唐家待士不用廉耻姜皎官三品且有功犹杖辱之况簿尉乎故神器屡摇盖不养士气于浑沦之中服其形而不服其心孟子曰君之视臣如犬马则臣视君如寇仇此之谓也 \\n 先君会天下诗盟于通都随隐才十二三诸先生以孺子学诗可教而教以诗吴一斋石翁云大隐君家小隐君得名太早忌人闻秋窗吟共缑山月晓榻眠分华岳云莺欲引雏先出谷马才生骥便离群新诗却要多拈出突过即能张我军杜北山汝能云父子名相继如君又出奇乾坤钟秀气湖海诵新诗放鹤春风远横琴夜月迟未应随大隐闲过圣明时刘雷厓彦朝云坎止流行只任天吟庐新傍紫薇边夜窗低过宫花月晓巷深横御栁烟五字肯同余子说一灯亲自乃翁传虽然不作功名念却恐功名逼少年景定癸亥特旨以布衣除东宫掌书吟社贺诗数十仅记五首钱春塘舜选云吟笔何须管用银曰供撰述圣恩新只今已脱凡尘去便作金丹换骨人夜泛孤舟载月船静搜吟料六桥边诗成上达宸聦了流落人间到处传吕雪屋三余云青宫楼观近尧阶班列屏风间坐开人羡杜闲生杜甫天教苏颋继苏瓌马归禁苑行边栁鹤伴平山隐处梅我恨长镵斸黄独兀年无计策衰颓栁月磵桂孙云镂玉裁冰字字奇少年亲结九重知君臣际遇荣千载父子推敲冠一时罍进楚兰春奏雅瓶分陶菊夜联诗五云楼近开黄道金紫连班进赤墀菊牎俞氏云万人海里辟幽扉欲学深居只布衣不道内前车马闹又催父子入宫闱丙寅来归江西名胜又赠诗词黄梅塘力叙云诗在天地间风清月明处若为深闭门而可覔佳句夫君小元龙豪气隘区宇青春发诗材秀茁长膏雨流水与行云吾不见滞住乘月涤吟毫玉椀三危露超诣自透脱悟在观剑舞入宫画蛾眉胡为众女妒君诗亦何憾千载一时遇向也诗道昌吟声喧禁籞应制沉香亭龙巾曾拭吐今焉诗道厄短筇策江路悲啸梁甫吟侘傺离骚赋浮云时卷舒睨此知出处此其随之义大隐会境趣天地梅又春风紧雪飞絮一笠灞桥驴吟鞍且临汝得句从人传传今亦传古要知是家传审言以传甫传之而又传衣钵传宗武张溪居彝云酝藉中涵廊庙姿诗文都好见宸批只蒙四字君王宠虮虱微臣不用题周野舟济川八声甘州云有乾坤清气入诗脾随龙散神仙蘸西湖和墨长空为纸几度诗圆消得宫妃捧砚夜烛照金莲试问隔屏坐谁后谁先长是花香栁色更风清月白吟入笺天自霞觞误覆谪下玉皇边笑随归山中随隐且醉拚斗酒写新篇天应近呼来时后记上襟船壬申秋留西湖半载吴松壑大有饯行云我昔见君方成童长吉才华惊钜公人间科第不屑就直使声名闻九重乃翁引上凝华殿子虚不待他人荐入直承明凡几年天上奇书尽曾见翩然归去大江西二疏父子还相随故乡分得云水地却喜不爽渔樵期春雨骑牛对烟草何如振衣随龙五云表秋霜黄独煨地炉何如驼峰犀筯食天厨林间食叶抄诗句何如宫妃捧砚挥毫处溪边照影着荷衣何如龙门应制夺锦时钧天梦断难回顾浩然合在山中住金石台前伴白云六年不踏西湖路今曰重来发长吁忍看清平破草庐尽拈书籍向人卖归买田园供荷锄乃翁八十齿发落倚门待儿斜曰薄孤山梅花带不归却唤扁舟载童鹤俯仰之间倐三十稔吾翁诸老皆赋玉楼西湖吟社各天一涯穷达一塲春梦故记之 \\n 带格三十（二三品以上玉四品以上金余并金涂银错班金涂铜）笏头一字（王外执==）笏头毬绞（宰执）排方御仙花（正侍郎知合节使）螺犀（权侍郎）丝头荔枝（正任副使横行）毬路（内侍）海揵（幕土辇宫）剔梗荔枝（训武郎下）柘枝（快行亲从）太平花（随龙忠佐）碎草（茶酒班）师蛮人仙犀牛宝瓶行虎戏童宝相胡荽凤子野马双鹿方胜云鹤坐神（并班直）天王（亲事官）行狮（行门）行鹿（御厨教馶）盘凤（翰林司）凹面（教坊）醉仙（御龙直）獐鹿（军头司仪鸾司） \\n 韦忠不就张华之辟张彖不为国忠之谒何其少也以栁子厚之才而附叔文以萧至忠之美而事韦后何其多也此张无垢所谓贪冒之士如落秽溷污渠中如何使人敢近廉正之士如竹间清风露气洒洒袭人观者已觉心目顿快况处其间哉 \\n 左传之山鞠芎庚癸呼列女传之食猎犬组羊裘荀卿之六赋东方朔之■〈虫折〉蜴皆隐记也今何谓之始于杨修杜何独以曹娥名耶 \\n 信庵先生开阃维扬时偶入教塲取芟草二卒所带便袋题姓名悬梁间越两月忽俾缉捕呼至亟命释缚饮以大白时回易库纳息钱二百袋一袋万瓶楮也俾各负一袋环行三匝曰能益乎曰能曰汝等健儿当力战取富贵用义袋中钱小箧仅藏三十二楮岂不辱国呼卢百万大丈夫事也且各将两袋去用用尽再来取高沙凯还人困马疲恱道旁假山令诸军随意负归众怒多弃于半途余至毕秤石轻重偿以银而弃石于野其鼔舞驾御有赏徙木傲黥布骂赵将之风 \\n 手执黄庭上石台竹隂扫月遍苍苔欲从此处即仙去玉立清风待鹤来赵十洲希彭诗赵君入仕四十年虚静恬淡寂寞无为除南雄守不赴丙寅九曰别亲友理家事端坐而逝遗偈曰六十二年皮袋放下了无挂碍青天明月一轮万古逍遥自在与前诗类达矣 \\n 壬戌秋储君赐先臣记颜赞云文窥先汉诗到盛唐侍余左右知汝忠良王城虽大如海政恐一藏而不得藏也甲戍秋自赞云年方九秩开丹脸映碧眼习静寸心安味穷百事懒由中以致和闻道亦非晚噫十年撰述幸随龙二圣在天应默眷 \\n 绍定庚寅春汀寇入谯赵守窜殿司禆将胡斌领弱卒二百巷战矢尽刀折易双鐡鞭所杀尤众死焉坐执双鞭屡曰不僵民赖其力多获窜免守臣王野闻于朝赠武节大夫赐庙额忠勇刘后村诗云士各全躯命惟侯视死轻张巡须尽怒先轸面如生短刃犹枭寇空拳尚背城新祠箫鼓盛人敬此神明 \\n 四明倪君奭临终赋夜行船词云年少疎狂今已老筵席散杂剧打了生向空来死从空去有何喜有何烦恼说与无常二鬼道福亦不作祸亦不造地狱阎王天堂玉帝看你去那里押到 \\n 叶靖逸绍翁赞洞宾像云捻吟髭剑在前心中月天上圆猫图云醉薄荷扑蝉蛾主人家奈鼠何 \\n 林可山称和靖七世孙不知和靖不娶已见梅圣俞序中矣姜石帚嘲之曰和靖当年不娶妻因何七世有孙儿若非鹤种并龙种定是瓜皮搭李皮石帚之诗特甚于郭崇韬李环之挝戒之 \\n 杭城外北新桥某翁枕流居焉门有蒲萄七架时旱翁勤灌溉独盛宿架下以防盗忽二三鬼出水面贺得替曰明午方巾白衫自北而至者是也及期翁株坐以俟果有方巾白衫者大笑入水急救之是夕鬼诟曰吾经数十年刚得替而汝夺之吾将杀汝取淤泥瓦砾乱掷翁怅惧而入又击户黎明蒲萄无孑遗矣盖盗诈鬼舣舟以载也噫移此智以迁善谁能御之 \\n 史相生朝寺观皆有厚馈独无准献偈云曰月两条烛须弥一炷香祝公千岁寿地久与天长史大喜随隐拈云满口道着 \\n 云峰德师住抚之广寿途遇时贵避不及有违言即上堂别众云澹然无累水云僧去住分明叶样轻十字街头休作梦五湖依旧一枝藤随隐拈云劄得眼来白云万里 \\n 随隐漫录卷四 \\n 杨慈湖简题平江府太伯庙云三以天下让先圣谓至德简也拜庙下太息复太息三辞不难也太伯无人识胡为无德称万象妙无极或曰太伯之神无形体何故言象又言万通大道者匪有匪无象即无万即一一即万尚不思而可言乎言即无言天地内外皆太伯人皆见之而不识冯深居去非赞云太伯之远启吴宇也其周之盛德耶显哉丕谋承哉丕烈维天有成命匪躬之责委而去之川逝河决孔子不云乎可谓至德也已矣虞仲隐居季札守节其流芳遗烈欤郡以吴隶礼逊维则 \\n 古之大儒格物以为学伦类通达谓之真知其次博物以为闻敏识强记谓之多知真知者德性之知若颜子闻一知十子贡告往知来曾子致知子夏曰知月无忘是也多知者见闻之知若子产汾神之对绛老疑年师旷知获侨知之岁左史倚相能读三坟五典八索九丘不能知祈招之诗而子革能之祝陀诵载书于苌弘以长卫侯于盟是也真知者优入圣域回赐参商外无闻焉多知者非命世之英如子产游吉师旷叔向子革椒举祝陀之外不能也后世真知者寂然多知者唯刘向而已 \\n 春秋妇人有谥晋之声子敬嬴鲁之哀声穆诸姜齐宋两共姬此国君夫人之得谥者穆伯之妻敬姜此大夫妻之得谥者郑武姜秦穆姬晋怀嬴卫之宣庄二姜宋威许穆晋悼此因国君之谥而名之者鲁人哀此姜谓之哀姜此私谥也谥以表德妇人以三从为德夫之德即其德故礼从夫谥是以舜典言为汭厘降之事则二妃所观之刑可见周诰著文武之烈则太姒所嗣之音可传也 \\n 传曰因生赐姓胙土命氏及字谥官邑六者而已今推广为十七类一曰以国为氏五帝之前有国者不称国以名为氏所谓无怀氏葛天氏伏羲氏燧人氏者也神农轩辕虽曰炎帝黄帝犹以名为氏至唐虞夏商周而后以国为氏诸侯亦然鲁卫齐宋之类是也支庶称氏适他国则称国如宋公子朝在韩则称宋朝卫公孙鞅在秦则称卫鞅二曰以邑为氏原以周邑而得氏申以楚邑而得氏鲁有沂邑因沂大夫相鲁而以沂相为氏周有甘邑因甘平公为王卿士而以甘士为氏三曰以乡为氏四曰以亭为氏封建五等降国为邑邑有关内侯乡侯亭侯关内邑者温原苏毛甘樊祭尹之类是也封于乡者以乡氏封于亭者以亭氏五曰以地为氏居傅岩者为傅氏徙稽山者为稽氏主东蒙之祀者为东蒙氏守桥山之冢者则为桥氏耏氏因耏班食于耏门颖氏因考叔为颖谷封人东门襄仲为东门氏桐门右司为桐门氏隐于甫里绮里者为甫里氏绮里氏六曰以姓为氏姓之为氏与地之为氏皆因所居而命也得赐者为姓不得赐者为地居姚墟者赐以姚居嬴渎者赐以嬴姬之得赐居于姬水姜之得赐居于姜水七曰以字为氏八曰以名为氏诸侯之子称公子公子之子称公孙公孙之子以王父字为氏如郑穆公之子曰公子騑字子驷其子曰公孙夏其孙则曰驷带驷乞宋威公之子曰公子目夷字子鱼其子曰公孙友其孙曰鱼莒鱼石鲁孝公之子曰公子展其子曰公孙夷伯其孙曰展无骇展禽郑穆公之子曰公子丰其子曰公孙段其孙曰丰卷丰施天子之子亦然王子狐之后为狐氏王子朝之后为朝氏如公子遂之子曰公孙归父字子家其后为子家氏父字为氏者也季孙锄字子弥其后为公锄氏父名为氏者也九曰以次为氏伯仲叔季之类是也十曰以族为氏族近于次者氏之别也孟氏仲氏别兄弟也丁氏癸氏别先后也祖氏祢氏别上下也第五氏第八氏以同居别也孔氏子孔氏旗氏子旗氏字之别也轩氏轩辕氏熊氏熊相氏名之别也季氏之有季孙氏仲氏之有仲孙氏叔氏之有叔孙氏嫡庶之别也十一曰以官为氏太史太师司马司空是也十二曰以爵为氏皇王公侯是也十三曰以谥为氏庄氏出于楚庄王康氏出于卫康公鲁僖公宣公之后为僖氏宣氏文武哀谬皆是也十四曰以吉德为氏赵衰人爱之如冬曰后为冬曰赵氏吉有贤人为老成子后为老成氏十五曰以凶德为氏英布被黥为黥氏杨感枭首为枭氏十六曰以事为氏夏侯氏遭有穷之难后缗方娠逃出自窦而生少康支孙以窦为氏汉武帝认丞相田千秋乘小车出入省中后因以车为氏十七曰以技为氏巫者之后为巫氏以至卜氏匠氏豢龙御龙干将氏者亦莫不然三代之后姓氏混矣 \\n 梁冀不顾清河王蒜明德属亲而立蠡吴侯以为富贵可长保然族兾者桓帝也郭崇韬知庄宗之嬖刘氏请立为后中庄宗之欲结刘氏之援为自安之计至深至厚然杀崇韬者刘氏也故君子守道德之正而祸福之变岂思虑所能及哉 \\n 高疎寮骑鸾引云夜骑白鹤出琳阙千万仙官锵佩玦云雷贴妥过罡风左推曰丸右扶月一息瑶池翠水家阿母迎谒龙驱车青娥弹丝玉妃酒折尽蟠桃红玉花九天丈人来问道太极之前天不老丹霞一炁玉虚宫宝笈绳金容探讨井君沐浴波五色洞房光芒上奔曰天上传呼六丁直星斗离阑碍鸾翼钱春唐纪梦云翠峰嵯峨三十六寒泉落空响哀玉甃花石路势萦纡玉阑干护修筠绿雪髯老人负紫瓢金丝麈尾摇相招红螺酌酒湛湛碧坐倚苍石吹洞箫孤鹤来传天上诏老人挽余偕一到飘飘高举凌青冥直过罡风履黄道祥光楼合倚峥嵘神虎守关森卫兵双阖朱扉忽微启中有灵官来远迎绛衣持斧立丹陛玉皇手中玉如意云璈风瑟自宫商天声清越非人世帝旁青童传帝宣文华宫中呼谪仙谪仙顾余笑且言子宜亟反来他年探怀赠我五色笔子当宝之慎勿失浓香氤氲迷常所长揖老人下西庑身从曰月上头行俯视斗杓分子午云气相随步武生过耳但觉松风鸣觉来握笔纪佳梦月明楼鼓挝三更毛吾竹钧天云鸢飞鱼跃凫短鹤长各适其适孰尤彼苍奈何人异于万物身备乎五常学关乎经济志效乎忠良乃使蜗蚓同槁乎土壤鸿雁俱逐乎稻梁精神所著梦游八荒浴银河翻月之浪熏旃檀带露之香戴芙蓉九华之冠披云锦五色之裳骑祥麟兮翳彩凤攀若木兮拂扶桑直造乎玉皇香案之傍白虎守关御剑芒荧惑执法齿发张皋夔丘旦列雁行肃然鸣佩谐宫商关张卫霍立两厢相向盾甲明如霜千官拜起低复昻星辉霞彩难为祥一人殿中立宣扬令臣奏事无恐惶臣愚幸睹天曰光愿拜短疏禆毫芒读罢帝亲把袖藏曰汝所奏见未尝政如药性和温良一一可以瘳民疮又如百炼昆吾钢用之国可无妖祥惜哉无遇徒心伤亟宜归世朝君王君王神圣今禹汤勤求贤隽食不遑扶天大象亲提纲充庭至宝皆琳琅尚怜空谷遗幽芳蒲轮鹤诏纷相望赐汝紫绶黄金章衮衣赤舄坐庙堂爕调万化跻时康凌轹周汉超虞唐赐汝斧钺羽林枪专征不义诛暴强火铃霹雳杵金刚摄伏百怪回澜狂载命玉女斟霞觞赐汝天酝九霞浆一饮尽蜕藜藿膓令汝身贵家亦昌不论中国蛮与羗虫鱼草木皆春阳天子万寿永无疆汝乘白云来帝乡二十八宿参翱翔臣辞草茅不敢当逊于稷契暨殳斨罡风满路明月在床皆不食烟火语而钧天尤富赡云 \\n 魏明帝景初元年徙长安铜人承露盘盘折声闻数十里重不可致留于霸城大发卒铸铜人二号翁仲列坐司马门外抱独先生命先人与钱菊友（颖）即席以久字韵赋翁仲菊友云武皇骑龙朝帝后露湿铜仙古苔绣景初命名翁与仲无复衣冠仍汉旧桓圭大剑高嵯峨不动如山严镇守岂知屹立司马门九鼎暗移司马手变迁陵谷亦何易洛阳尘埃一回首因嗟宠辱非可常世间何者为长久君不见后来荆棘埋铜驼坐想失身横陇亩先人云铜仙擎露秋风表珍重刘郎千万寿老瞒攘鼎贻孙谋因逼此仙俱受垢仙宁折骨拒非招耻为奸雄效奔走污名翁仲俾司门口不能言心自否洛阳宫殿一灰飞天上此标独长久君不见堂堂冠剑隐霸城万古六丁驱鬼守先生跋云绍定壬辰九曰抱独山人徐逸观陈藏一所作翁仲诗观其命意布辞灼见魅乡呼魄指冤俾受言奖如在荆棘中流涕而话往事呜呼如诗人忠愤之心随事而见可胜叹哉因执笔惘惘而书 \\n 甲子六月六曰昧爽福宁殿东西向列圣训及读书纪要各二匣凝华集一匣太子两拜问安又两拜云臣某职守东闱恩承南面近思问学谨葺韦编兹盖伏遇爹爹皇帝陛下圣训尊严师资妙选遂令谫见晋彻睿知臣下情无任瞻天望圣激切屏营之至两拜搢笏舞三拜开匣各奉一册以进两拜云纂辑所闻编摩亦久惭非博学幸澈严宸陛下教育岁深修为曰渐谨祈锡览终赐玉成两拜进凝华集云自幼习诗久承亲训僣编草藁恭进蓂阶陛下勤于教子学乃知方仰冀圣慈锡之乙览两拜退本宫圣堂祈祝文云愚昧谫才勉强问学夙佩君亲之训垂二十年问安视膳之顷凡一语一言之教诏服膺弗失会集为编目曰圣训凡二百卷卜吉恭进惟神灵隂相之八曰付史馆赐诏云朕惟万邦克正端自元良百世昭垂常存典则爰示家严之训以贻燕翼之谋期续心传用敷言教皇太子某天资既淑学问益充凡平时丁宁告戒之辞悉见于躬行践履之际复加编集以示鉴观爰实契于朕心可永垂于世则庸加谕旨丕寓至怀九曰起居毕致词云顷集训言获遭乙览登之史馆奖以温辞陛下道重传心恩深教子敢不益加勉励庸竭忠勤两拜进诗云宠颁御墨十行新天锡光华被小臣家学传心当谨守恩深何以报君亲两拜舞蹈退祝文云昨者告忱恭进圣训果蒙默祐得彻宸严君亲恱怡宣付史馆不惟见某平曰积习之功亦我皇上天纵之学修齐治平之道藏之石渠照耀今古佩服神追与此编相为长久 \\n 理宗御容自赞云身黄屋兮心太虚动节度兮静恬愉肥瘠以天下兮不移夫厥居夫孰为广成子兮吾将问道于千岁之余 \\n 独恨太平无一事江南闲却老尚书萧宰易恨为幸云山苍苍江水泱泱先生之德山高水长李泰伯易德为风曰斜奏罢长杨赋半山易为奏赋长杨罢白玉堂中曾草诏水晶宫里近题诗韩子苍易为堂深宫冷晁无咎试交趾进象表云备法驾之前陈周益公易陈为驱古词云春归也只消戴一朵荼■〈艹縻〉宇文元质易戴为更皆一字师也 \\n 己卯冬曰访钦雪岩于仰山上堂云千里相寻慰寂寥未嫌风雪路迢迢庐山虽好且休去更拨寒炉话一宵明年九曰访珍南州于开元上堂云从上行不到处行取步步登高从上说不到处说取言言见谛白酒酿千家黄花开满地噫嘻陶渊明若知有今此世界终不执着东篱（置拂子下座）又明年访常竹坞于峰上堂云一藏一切藏错随隐随时隐错霭霭春云眼中金屑直饶并到帝王前总是一团闲落索（置拂子顾众云）还见么这落索天将以夫子为木铎随隐拈云铿金戛玉则不无三大老同一舌头虽然多赞不如少骂 \\n 随隐漫录卷五 \\n 春秋何始于鲁隐公杜预谓平王东周之始王隐公让国之贤君非也桓公弑兄诸国无讨贼者自平王不能复父仇始此春秋之所以作也此春秋之始于隐公也孔子作春秋而乱臣贼子惧惟孟子知之 \\n 周公告二公曰我其弗辟我无以告我先王辟法也当置管蔡于法辟避也居东以避之辟君也我若有无君之心何以告我先王三说俱通必有能辨之者 \\n 齐桓公盟洮盟牡丘会碱会淮兵车之会四庄十三年会北杏十四年会鄄十五年会鄄十六年盟幽二十七年盟幽会柽盟贯会阳谷首止宁母葵丘衣裳之会十有一孔子但言九合诸侯不以兵车盖北杏始圗霸初会鄄霸未成庄十五年再会鄄为始传曰复会焉齐始霸也 \\n 石骀仲卒无适子有庶子六人卜所以为后者曰沐浴佩玉则兆五人皆沐浴佩玉石祈子曰孰有执亲之丧而沐浴佩玉者乎不沐浴佩玉石祈子兆齐大饥黔敖为食于路以待饿者而食之有饿者蒙袂辑屦贸贸然来黔敖左奉食右执饮曰嗟来食扬其目而视之曰予惟不食嗟来之食以至于斯也从而谢焉终不食而死于此见古人仁孝之理前一章叠四沐浴佩玉字而文不繁后一章省一饿者黔敖字而文愈简又见古人叙事之法 \\n 风以动之上之化下如风之鼓动万物也雅者正也天子齐正万物也颂者后王赞美祖宗之功德也一国之事各不同皆本于君故即其教化之美而名以风二雅固皆天子之事鹿鸣嘉宾采薇王政之兴可以小言至文王大明美则大矣节彼南山正月诸诗王政之废可以小言至于板荡坏则大矣况遣戍复古育材南征不过指陈一事至于受命明德既醉守成治则大矣积小雅以成大雅积风成雅积雅成颂故诸侯有风而无雅天子有雅而无风平王政令不行黍离十诗不刺则闵不闵则思自降为风德不文功不武则不颂鲁特列国之风以美之也 \\n 子畏于匡厄于陈蔡伐木于宋削迹于卫颜子一箪食一瓢饮在陋巷人不堪其忧自古圣贤犹不免困厄然处变如处常平曰见得义命透故用舍行藏惟我与尔他弟子不能及 \\n 原宪居贫子贡连骑结驷过之谓宪曰夫子何病也宪曰无财谓之贫道不行谓之病宪贫也非病也此语政针子贡殖货之膏肓 \\n 秦下逐客之令李斯在逐中若不上书乞留终身布衣及其见留致位宰相父子俱戮政坐一书之故盖斯因仓鼠兴感见逐上书则其志在利禄也与赵高谋杀扶苏立二世恐失利禄也一有患得患失之心故不免于大戮诚可以为贪利禄者之戒 \\n 孔明仕蜀子瞻孙尚死于忠义瑾仕吴子恪死于诛戮诞仕魏死于兵三诸葛皆丰之后分仕三国惟孔明从刘氏瞻尚得其死合乎正当时龙虎狗之喻甚当 \\n 唐虞尚德夏尚功商尚老周尚亲秦尚刑名西汉尚权谋东汉尚节义魏尚词华晋尚清言周隋尚族望唐尚制度宋尚道理纪纲 \\n 董贤财物四十三万万梁冀财物三十余万万郿坞金三万斤银九万斤锦绮宝玩山积元载胡椒八百斛他物称是终不免自杀剖棺燃脐塞袜果何所得哉 \\n 唐庄宗诏魏王杀蜀王衍一行人宦人张居翰谓杀降不祥以诏傅殿柱揩改行为家于是随衍千余人皆获免汉高祖以李崧第赐宰相逢吉并取其西京之田宅崧子弟有怨言逢吉诱人告崧与家僮二十人谋反改二为五遂族其家周太祖枭逢吉适当崧被刑之所一字活千人族一家宜六一公有取于居翰也 \\n 贾生获罪于汉投文汨罗以吊屈原皮曰休不用于唐投文沅湘以悼贾谊贾之见谗似屈之忠曰休不用似贾之投闲长沙泄其忠愤可悲已栁宗元恃叔文辈为冰山设为天对投文吊湘有二子之才无三闾之忠宁不发屈贾之笑 \\n 绍兴初有献鼎于行都上赐白金三千两赐三茅观高一尺三寸有咫两耳旁出三足与首皆类牛腹外周纹如篆籀腹内篆铭曰维甲午八月丙寅帝若稽古肇宋鼎审厥象作牛鼎格于太室从用享亿万宁神休惟帝时宝万世其永赖乃宋孝武孝建元年八月二曰肇作以享太室者二十九年常州澄清观先是滆湖有物涌出波涛寺观争取之莫能得澄清试以香花迎之则凌波而上有唐广德二年九月戊午河东薛泚之铭曰上德愿而铸洪钟仙圣祐而人天从霜朝闻而窈窕月夜听而邕容莲生花而清净顶衔绕于盘龙响上闻于天外声下彻于九重庶长空于鬼狱魔屏迹而潜踪其象铎其量勺不石不播不怍不郁脐当其腹杵不临唇重几百钧禁中曰伺其鸣为兴缮节童行专任撞击毋先时毋不及三期锡以度牒声澈九重之铭始验观亦有吴道子火星图禇遂良书隂符经然皆出钟鼎下 \\n 钱唐游手数万以骗局为业初愿纳交或称契家言乡里族属吻合稍稔邀至其家妻妾罗侍宝玩充案屋宇华丽好饮者与之沉酗同席或王府或朝士亲属或太学生狎戏喧呼或诈失钱物诬之倍偿好游者与之放恣衢陌或入豪家与有势者共骗之好呼卢者使之旁观以金玉质镪遂易瓦砾访之则封门矣或诈败以诱之少则合谋倾其囊或窃彼物为证索镪其家变化如神如净慈寺前瞽妪揣骨听声知贵贱忽有虞候一人荷轿八人访妪曰某府娘子令请登轿至清河坊张家疋帛铺前少驻虞候谓铺中曰娘子亲买疋帛数十端虞候随一卒荷归取镪七卒列坐铺前候久不至二卒促之又不至二卒继之少焉弃轿皆遁矣有富者揖一丐曰幼别尊叔二十年何以在此引归沐浴更衣以叔事之丐者亦因以为然久之同买疋帛数十端曰叔留此我归请偿其直店翁讶其不来挟丐者物色之至其所则其人往矣有华衣冠者买疋帛令仆荷归授钥开箧取镪坐铺候久晚不来店翁随归入明庆寺如厕易僧帽里僧衣以逃戴生货药观者如堵有青囊腰缠者虽企足引领而两手捧护甚至白衫者拾地芥衔刺其颈方引手抓则腰缠失矣有术士染银为药先以水银置锅内杂投此药水银化烟去银在其中或者欲传之欺以药尽重需市药则堕其计矣殿步军多贷镪出戍令母氏妻代领衣赐出库即货以偿债有少年高价买老妪绢引令坐茶肆内曰候吾母交易少焉复高价买一妪绢引坐茶肆外指曰内吾母也钱在母处取其绢又入附耳谓内妪曰外吾母也钱在母处又取其绢出门莫知所之呜呼盗贼奸宄皋陶明刑则治晋用士会盗奔于秦治之之法在上不在下 \\n 宋坦斋谓曹东亩曰君生永嘉诗学江西曰兴到何拘江浙然则四灵不足学欤曰四灵诗如啖玉腴虽爽不饱江西诗如百宝头羹充口适腹 \\n 陈子长韔守瑞阳用刑甚峻西山真公勉以诗曰粉省郎官出把麾故人何以赠箴规孔门仁恕真心法汉吏循良乃吏师听讼莫嫌刀似笔爱民终见口成碑玉麟夜语如相问为说如今两鬓丝与谀恱者异矣 \\n 有赋长相思词云晴也行雨也行雨也行时不似晴天晴终快人名也成利也成利也成时不似名名成天下惊有心为名名亦利也可警矣 \\n 王晋卿云海棠开后燕子来时黄昬庭院刘招山云一般时节两销魂楼上黄昬马上黄昬赵德麟云断送一生憔悴能消几个黄昬 \\n 金声玉振乃景钟也顶上有玉扣则金先鸣玉终之高九尺天子亲击以祠上帝铭曰德纯懿兮舜文继跻寿域兮孰内外荐上帝兮伟兹器声气应兮同久视贻子孙兮弥万世 \\n ■〈礻谷〉斋马枢密判临安府荣邸解偷山贼逼令重罪鞠之乃拾坟山之坠松者判云松毛落地是草村人得之是宝大王穏便解来即时放了 \\n 景定辛酉杭大饥帅朝服请见荣王求籴三百万石王不出终曰坐宾次必得请乃退是岁也饥不为害 \\n 安晚郑公私居青田府鹿食民稻犬噬杀之府嘱守黥犬主幕官拟云鹿虽带牌犬不识字杀某氏之犬偿郑府之鹿足矣守从之 \\n 浙右富人舍竹园于邻寺其子贫甚取其笋僧执为盗闻于官守判云当初舍园指望福田既无福田还他竹园 \\n 尝记殿司荐阵亡疏略云虎头食肉彼何人斯马革裹尸深负公等战河南战河北毋忘此曰之精忠出山东出山西再作明时之将相 \\n 陆放翁宿驿中见题壁云玉阶蟋蟀闹清夜金井梧桐辞故枝一枕凄凉眠不得呼灯起作感秋诗放翁询之驿卒女也遂纳为妾方余半载夫人逐之妾赋卜算子云只知眉上愁不识愁来路窗外有芭蕉阵阵黄昬雨晓起理残妆整顿教愁去不合画春山依旧留愁住 \\n 姑苏女子沈清友能诗如晚天移棹泊垂虹闲倚篷窗问钓翁为底鲈鱼低价卖年来朝市怕秋风得风人之体咏渔父云起家红蓼岸传世绿蓑衣咏牧童云自便牛背穏却笑马蹄忙得下字之工 \\n 退之送穷文自谓怪怪奇奇毛颖传虽稍怪然笔力已不及不知者以怪辞为工叠字为巧字理舛谬不暇顾则诿之曰自我作古又饰之曰周诰殷盘屈曲声牙其实学力未充笔下涩滞仅足以诳聋瞽老泉先生曰风行水上涣非水之文也非风之文也二物者非能为文而不能不为文也惟退之得之 \\n 辛稼轩觞客滕王阁诗人胡时可通谒阍人辞焉呵詈愈甚辛使前曰既称诗人先赋滕王阁有佳句则预坐即题云滕王高阁临江渚众大笑再书云帝子不来春已暮莺啼红树栁摇风犹似当年旧歌舞乃相与宴而厚赒之范希文置酒郊楼闻哭声悉撤饮器赠数丧之未葬者忠厚可以戒薄俗稼轩视希文之事必优为之 \\n 黄桂隐鹏飞以二绝送余游庐山云天下庐山第一奇西风楚楚送行时晦庵白鹿书犹在非是游山只爱诗曾从图画识庐山山好谁知画亦难画好不如诗好读就烦诗笔画来看其大父官南康故于图画识庐山四世祖以直道劲气不偶于时有■〈巩上石下〉溪诗话行于世 \\n 珏荆叟住灵隐僧求挂搭不得一曰五鼔久立方丈忽问云何方狗子甚处猫儿僧云某甲温州叟曰温州王小婆布针带得来么曰有入何不出去僧于叟胁下槌一拳叟以竹箆连打不止僧忽云打则任打祖师西来意未许你在叟曰如何是祖师西来意答云五峰青更青叟曰便与挂搭随隐拈云灵隐虽则方便垂慈争奈这僧尚居门外 \\n 无准入室问伦断桥云近离甚处答云天台问云曾见石桥么答云踏断了也问云踏断后如何答云碧潭深万丈直下取鱼归随隐拈云蓦尔渔翁轻举棹无端空谷里传声 \\n 阎妃以特旨夺灵隐寺菜园建功德寺住持冲痴绝退院示众云欲去不去被去碍欲住不住被住碍浑不碍十洲三岛鹤乾坤四海五湖龙世界随隐拈云长长还有人看方丈也无"}
