{"章节": "步里客谈（宋）陈长方", "正文": "  \\n 步里客谈 \\n 　 \\n  \\n  \\n （宋）陈长方 \\n ●卷上 \\n 太祖皇帝出兵平江南，李煜遣其臣徐铉来，以口舌胜。赵普屡言择馆伴，及又请，乃中批差三班院名下使臣以往。铉反覆问之，其人声喏，言不识字而已。铉无如之何也。 \\n 富文忠公少，日有诟之者，如不闻。或问之，曰“恐骂他人”。曰“斥公名曰富某”。曰“天下安知无同姓名者？”（案此条载《说郛》本，今增入。） \\n 范文正帅西方，时相恐其成功入政府，欲塞其门，故授以邠州观察使，再三以月俸优厚及遣中使宣谕。文正力辞，以伐其谋，竟得请以罢。未几，坐擅答李元昊书，议加极法，降知耀州。 \\n 范忠宣公言：“江民表作小官时，便作取宰相时事。舜居历山及得天下，若固有之者，养于素也。” \\n 魏泰托梅圣俞之名作书，号《碧云騢》，以诋当世巨公，如范文正亦不免。其曰范公欲附堂吏范仲之，故名仲淹，意欲结之为兄弟。余于石氏士繇家见之。 \\n 邵康节先天学，自李挺之、穆伯长相授。《墓志》中云：“推其源流，远有端绪。”其实自陈希夷来。尝云：“天下聪明过人唯程伯淳、正叔，其次则章惇、邢恕，可传此学。”程先生问几年可成，曰：“二十年。”先生曰：“某兄弟无此等闲工夫。”章、邢闻康节语遂来。康节视之曰：“章子厚、邢和叔心术不正，挟此将何所不为？”终不与之。故先天之学不传。尝为章子厚筮一卦，说平生不差一字。 \\n 熙宁戊申，邵尧夫闻杜鹃啼，不乐。或问之，曰：“将有人起东南为相，以文教乱天下，此祸非六十年不已。”未几，王介甫召自江宁。介甫所建明经术法令，至建炎戊申方熄。 \\n 徐翼之云，见一老堂吏言：司马文正在朝堂处置常程事宜，有寻常处。忽发一事，便令人心服。 \\n 外祖林卿云，翰林学士赵彦若，司马文正上容也。人未尝见其私谒请问者，有事公言之、于时随众进退而已。政和间，范文甫建议于庐州，湖州取周鼎，遂持节过宋，解后刘器之请教，刘曰：“君富文忠外孙，程正叔门人，使某何所措词？” \\n 田腴承伯云：“作官从人奏辟，非但宾主，便有君臣之义，不宜轻也。” \\n 初筮仕者求教于刘待制安世，曰：“清明和缓。”又问：“何以言缓？”曰：“何事不是忙坏？却此言固足教初学，然学者知道，则缓急先后皆不失节矣。” \\n 刘道原恕尝面折王介甫。故子瞻送之诗云：“孔融不肯让曹操，汲黯本自轻张汤。”此语盖诋介甫也。 \\n 吕惠乡附王介甫甚固。司马公言：“利合必离。”后果发。介甫子简云：“无使上知。”苏子瞻改铸颜渊之语曰：“吾闻觌君子者，问凋人不问凋木。”曰：“人可凋欤？”曰：“吕惠卿凋王安石。” \\n 邢和叔遇人即训诲，时人目曰“邢训”。 \\n 吕正献初喜邢恕，闻恕到京，访之旅邸中。 \\n 王伯虎炳之自编修官得帖职，章子厚遍问堂中诸人云：“谁主张？”吕正献曰：“伯虎于例得实，上恩也。”章遂默然。 \\n 元祐中，东坡行吕吉甫责词，叙神考初用而中弃之曰：“先皇帝求贤如不及，从善若转圜。始以帝尧之聪，姑试伯鲧，终焉。孔子之圣，不信宰予。”又曰：“喜则摩足以相欢，怒则反目以相视。”既而语人云：三十年作刽子，今日方剐得一个有肉汉。” \\n 元祐间，顾子敦临为夕郎，封驳任情。吕汲公大防谋之于吕正献，正献曰：“迁临耶？躁进者效之。责临耶？畏懦者将不敢。方今治河之议未决，宜遣相河。”因此赏罚皆非由封驳也。 \\n 陈莹中《答杨中立书》云：“乃欲毁此白麻哭殿庭。”某谓，白麻，王言也，不可毁。天子之庭，非哭所也（案，此原本分为二条，而上半段语重，当系一条，今并）。 \\n 蔡京为翰林承旨，陈莹中已言治乱之分在京用否。蔡君济元康问之曰：“京小人也，尤好交结宦者，用京与宦者得志，天下何以不乱？”靖康初，贬京分司，与莹中赠谏议大夫命，齐下。（案，此条又见孙榖祥《野老记闻》。《记闻序》云：先人旧在陈唯室先生讲席，及见诸所从游如和靖尹先生之流，有《野老记闻》数篇，姑录梗概。或原系《客谈》中语也。） \\n 崇宁间，立《元祐奸党碑》于宣和殿，蔡京书立于诸长吏厅。事未几星变，一夕大雷雨，碎宣和殿碑石，遂并诸州者去之。人心不以为然而天应之。天人无问如此，体究可以知道。 \\n 宣和殿所立《元祐奸党碑》，以司马温公为首。元祐党籍固多真儒贤士，然蔡京以势利倾夺锢之。钩党者亦多矣，未必皆君子也。余尝题其后云：“等是名丹籍，谁知品月多。蚖龙同在肆，玉石共沉河。摧折人材尽，消磨岁月过。厉阶生已甚，龟鉴莫蹉跎。”（“已甚”谓吕汲公行事也。） \\n 游公定夫，其子性刚，名之以损，且曰：“损，君子以惩忿窒欲。”先贤事事可法。 \\n 孙中丞多内宠，夫人以为病。纵其尤者犯上，孙不能堪，去之。用此遂数人俱去，孙不之悟。 \\n 靖康初，金为城下之盟而去。唐钦叟少宰引唐自明皇而后，屡失而复兴者，以人主在外，可以号召四方力救京师。宜举景德故事下诏，出临洛京，以令天下，或能大振王略。不然亦可还据秦雍，以图兴复。翌日何■入对，引苏内翰《志林》以为：周之失计，未有如东迁之甚。其议遂格。 \\n ●卷下 \\n “《尽心》一篇，真法言也。”此孟子晚年言语。比之《公孙丑》等篇，无复刚烈之气。 \\n 《伯夷歌》云：“神农虞夏忽然没兮，我安适归兮。”陈古刺今，此意涵蓄，此太史公文笔，非伯夷意也。 \\n 韩师德曰，《史记》书韩信之语曰：“吾悔不用蒯通之计，乃为儿女子所诈！”“儿女子”指萧何、吕雉也。班固略其语曰：“悔不用蒯通之言，死于儿女手。”殊失本旨。“水上军斗入”，班固删去，亦非也。 \\n 司马迁作《武帝纪》，实录方士神仙事，无一字讥刺，使读者不觉思其事，则武帝之愚甚也。（案，此条载《说郛》本，今增入。） \\n 汉武亦善用人。末年，用金霍及东方朔、枚皋、司马相如之徒，处之皆得其地。但中年，宰相皆不择人。 \\n 太史公有侠气，故于赵奢、穰苴仪秦刺客等作传更得手。以未尝窥圣贤门户，故五帝、三王、孔子、孟子传记，虽补缀事迹，亦未尽善。（案，此下二条俱据《说郛》本增入。） \\n 西汉末，文章与文景武帝时小异，然文物之盛也，无如武帝时。将气有盛衰耶？抑由人主所好耶？ \\n 美新不类子云文字，畏死仕莽不敢去。后人遂以此污之，君子恶居下流。 \\n 范蔚宗《黄宪传》最佳。宪初无事迹，蔚宗直以语言模写叔度，形容体段，使后人见之，此最妙处。其他传即冯衍、马援胜。盖得二人文字照映，便觉此传不同。以此知班固前书之不可及者，亦得太史公、司马相如、贾谊、董仲舒、晁错、刘向诸人文字作底草尔。 \\n 《五代史》于杨凝式不立传，载其历梁、唐、晋、汉、周，以疾致仕。又不明其本心，凝式谏父涉言：大人为唐宰相，而以传国玺与人，则其心可见。又不仕五代，而托心疾，其人贤，其节高，可知矣。余尝谓自晦与草木共尽者，五代不为无人，史不得其自者，固可叹。若凝式本末昭晰，史复不书，执笔者何其与善之狭也！ \\n 陈师锡伯修作《五代史序》，文词平平。初苏子瞻以让曾子固曰：“欧阳门生中，子固先进也。”子固答曰：“子瞻不作，吾何人哉！”二公相推未决，陈奋笔为之。 \\n 古人作诗断句，辄旁入他意，最为警策。如老杜云：“鸡虫得失无了时”，注曰：“寒江倚山阁”是也。黄鲁直作《水仙花》诗，亦用此体云：“坐对真成被花恼，出门一笑大江横。”至陈无己云：“李杜齐名吾岂敢，晚风无树不鸣蝉。”则直不类矣。 \\n 章叔度宪云：“每下一俗间言语，无一字无来处。”此陈无己、黄鲁直作诗法也。 \\n 《阿房宫赋》，只是篇末说秦及六国处佳。若丁头粟粒等语，俳优不如。 \\n 余尝疑《三器论》非退之文章。又疑《下邳侯传》是后人拟作。退之传毛颖以文滑稽耳，正如伶人作戏，初出一诨语，满场皆笑，此语盖再出耶？《毛颖传》赞赏不酬劳，以老见疏，秦真少恩哉！甚似太史公笔势。董晋行状书回纥、李怀光二事，似左氏文字通解，非退之文字。之乎者也下皆未当，其诬退之多矣。秦少游云：“退之《元和圣德诗》与《平淮西碑》如出两手。”余以岁月考之，盖相去十二年也。然以《平淮西碑》方《郓州溪堂诗》，则又如他人所作也。 \\n 《罗池庙碑》古本，以“涉有新船”为“步有新船”，“春与猿吟兮秋与鹤飞”作“秋鹤与飞”。欧阳永叔以“步有新船”是，而“秋鹤与飞”为不然。说者以是为欧韩文字之分，盖笃论也。余尝以三言评子厚文章曰：“其大体似纪渻子，养斗鸡。在中朝时，方虚骄而恃气；永州以后，犹听影响；柳州以后，望之似木鸡矣。” \\n 柳子厚《先友记》，乃用《孔子七十弟子传》体。若《贞符》及《雅则》以《盘诰》诗人之文为祖矣。 \\n 东坡辨《黄楼赋》非作于子由，此所谓欲盖而彰之也。《却扫编徐州黄楼》，东坡所作，而子由为之赋，东坡自书。 \\n 韩退之《画记》，东坡以为甲乙帐，而秦少游乃效之作《五百罗汉记》，人心之不同如此。喻子才道，王侍郎刚中语云：“文字使人击节赏叹，不如使人肃然生敬。”（案，此条据《说郛》本增入。） \\n 张文潜见富郑公《神道碑》，至论赵济处，曰：“公文固奇，欲加‘一’字可否？”遂改云：及英宗神宗之世，公老矣。功在史官，德在生民。北敌西戎视公进退以为中国轻重，而一赵济敢摇之。”“一”字，固文字关纽也。 \\n 余顷见喜祐一诏《罢茶盐法》，读之数十过，不能去手，每叹息，以为真王言。既而观《欧阳文忠集》，乃欧笔也。欧文温润，尤宜纶诰之词。其言有“私藏盗贩，实繁有徒。严刑重诛，情所不忍。是于江湖外数千里设陷阱而陷吾民也。” \\n 《东坡志林》云：“尝欲仿《盘谷序》作一文字，竟不能成文章。态度如风云变灭，水波成文，直因势而然。必欲执一时之迹，以明定体，乃欲系风捕影也。” \\n 余尝问王子世云：“苏氏为纵横之学如何？”曰：“有之。”时案上有《庄子庙记》，云：“只此记中，谓庄子于孔氏，阳挤而阴助之。”此语亦纵横家流也。 \\n 自古称齐名甚多，其实未必然。如姚宋，则宋之守正非姚比也。韩柳元白四人，出处邪正不同。人言刘白，而刘之诗文亦胜白公。至如近代欧梅苏黄，而子瞻文章去黄远甚，黄之诗律，苏亦不逮也。 \\n 内外二制，以润色王言，布告天下为职，一字重轻皆系国体。喜则升之九天，怒则挤之九地，此为何理？要须褒贬之间示有惩戒。如骆宾王诋武后，读之但笑，至“一抔之土未干，六尺之孤安在”处乃曰：“宰相安得失此人？”武氏犹知此，况天下有识之士乎？ \\n 江淮春夏之交多雨，其俗谓之梅雨也，盖夏至前后各半月。或疑西北不然。余谓东南泽国，春夏天地气交，水气上腾，遂多雨，于理有之。 \\n 或谓月受日之光，至望则光满，非也。日月内涵阴阳，月之阴有时而消长，阳亦随之。故光有圆缺，至望则月之光自满，适与日望，非受日之光。 \\n 沈存中云：“世多指脾为黄庭，有名而无形炁也，冲虚而无方物者也。”又云：“肾有左右，所以为坎离。坎离交，而滋五藏，如乾坤之生六子。”余谓：“知脾非黄庭而谓坎离为两肾，何异于鉁兄之臂而曰姑徐徐也？” \\n 承平时，茶酒班殿侍，系四五重颜色裹肚。先是，京师以竹盛五色线，拽之为戏，谓之变线。又以殿侍所系裹肚似之，故亦谓之变线。今不复系如许裹肚，但有义带数条耳（杨宜之侍郎云其前母吕氏舅有为之者）。 \\n 古人多用“转蓬”，竟不知何物。外祖林公使辽，见蓬花枝叶相属，团栾在地，遇风即转。问之，云“转蓬”也。 \\n  \\n   \\n   \\n  "}
