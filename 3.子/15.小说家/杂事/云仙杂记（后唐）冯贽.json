{"章节": "简介", "正文": "云仙杂记 \\n  \\n  \\n 五代时一部记录异闻的古小说集，内容比较杂乱，主要是有关唐五代时一些名士、隐者和乡绅、显贵之流的逸闻轶事，为文学、历史研究提供了一些史料。"}
{"章节": "●卷一", "正文": "●卷一 \\n  \\n  \\n ○幽人笔 \\n 司空图陷于中条山，芟松枝为笔管，人问之，曰：“幽人笔正当如是。”（《汗漫录》） \\n ○飞云履 \\n 白乐天烧丹于庐山草堂，作飞云履，玄绫为质，四面以素绢作云朵，染以四选香，振履则如烟雾。乐天著示山中道友曰：“吾足下生云，计不久上升朱府矣。”（《樵人直说》） \\n ○孙登琴 \\n 孙登琴遇雨必有响，如刃物声，竟因阴雨破作数截，有黑蛟踊去。（《金徽变化篇》） \\n ○棋声与律吕相应 \\n 元顺本棋枰声，与律吕相应。盖用响玉为盘，非有异术也。（《棋天洞览》） \\n ○红白二墨 \\n 楚王灵夔使人造红白二墨为戏，及书写衣服，黑衣用白书，白衣用红书，自成一家。（《大唐龙髓记》） \\n ○龙耳李 \\n 崔奉国家一种李，肉厚而无核。识者曰：“天罚乖龙，必割其耳，耳血堕地，故生此李。”（《琴庄美事》） \\n ○硫黄碗 \\n 元载饮食，冷物用硫黄碗，热物用泛水磁器。器有三千事。（《枢要录》） \\n ○梦裁锦 \\n 萧颖士少梦有人授纸百番，开之皆是绣花。又梦裁锦，因此文思大进。（《文笔襟喉》） \\n ○无尘子 \\n 方隐天门山，以棕榈叶拂书，号曰“无尘子”。月以酒脯祭之。（《高士春秋》） \\n ○惜春御史 \\n 穆宗每宫中花开，则以重顶帐蒙蔽栏槛，置惜春御史掌之，号曰“括香”。（《玉尘集》） \\n ○黑松使者 \\n 玄宗御案墨，曰“龙香剂”。一曰，见墨上有小道士如蝇而行。上叱之，即呼万岁曰：“臣即墨之精，黑松使者也。凡世人有文者，其墨上皆有龙宾十二。”上神之，乃以墨分赐掌文官。（《陶家瓶余事》） \\n ○柳神九烈君 \\n 李固言未第前，行古柳下，闻有弹指声，固言问之，应曰：“吾柳神九烈君。已用柳汁染子衣矣，科第无疑。果得蓝袍，当以枣糕祠我。”固言许之。未儿，状元及第。（《三峰集》） \\n ○六鼻镜生云烟 \\n 黄巢陷京城南，唐王氏有镜，六鼻常生云烟，照之，则左右前三方事皆见。王氏向京城照之，巢寇兵甲如在目前。上平都邑，以映曰纱囊取入禁中。（《纂异记》） \\n ○文星典吏 \\n 杜子美十余岁，梦人令采文于康水，觉而问人，此水在二十里外。乃往求之，见鹅冠童子告曰：“汝本文星典吏。天使汝下谪，为唐世文章海，九云诰已降，可于豆垅下取。”甫依其言，果得一石，金字曰：“诗王本在陈芳国，九夜扪之麟篆熟。声振扶桑享天福。”后因佩入葱市，归而飞火满室。有声曰：“邂逅吾秽，令汝文而不贵。”（《文览》） \\n ○玄山印记 \\n 陈茂为尚书郎，每书信印记曰：“玄山典记”，又曰“玄山印”。捣朱矾，浇麝酒，闲则匣以镇犀，养以透云香，印书远数十里，香不断。印刻，胭脂木为之。（《玄山记》） \\n ○水玉数珠 \\n 房次律弟子金图，十二岁时，次律徵问葛洪仙中事，以水玉（一云玄珠）数珠，手节之，凡两遍，近二百事，琅琅诵之不止，次律赏以转枝梨。（《童子通神集》） \\n ○为梨花洗妆 \\n 洛阳梨花时，人多携酒其下，曰为梨花洗妆。或至买树。（《唐余录》） \\n ○笼桶衫柿油巾 \\n 杜甫在蜀，曰以七金，买黄儿米半篮，细子鱼一串，笼桶衫柿油巾皆蜀人奉养之粗者。（《浣花旅地志》） \\n ○石斧铭 \\n 玄针子得石斧铭，曰：天雷斧，速文步，敲石柱。子如其言。诗如蒸云，千步千首。（《清异志》） \\n ○棠木印 \\n 张宝凡衣服采帛皆以所任官印印之，白黄物以墨，红黑物以粉，常曰：“此印贤於掌库远矣。”文字亦然。人收宝文以有棠木印者为真。（《张宝就印录》） \\n ○凤窠群女 \\n 姑臧太守张宪使倡妓戴拂壶中锦仙裳，密粉淡妆，使侍阁下。奏书者，号传芳妓；酌酒者，号龙津女；传食者，号仙盘使；代书札者，号墨娥；按香者，号麝姬；掌诗藁者，号双清子。诸倡曰凤窠群女，又曰团云队曳云仙，亦佳话云。（《姑臧前后记》） \\n ○地仙圆 \\n 虢州别驾窦淝，以当归为地仙圆，曰“使血海增光。”以枣木为杵臼，号“金刚骨”。（《三堂往事》） \\n ○凉物 \\n 房寿六月召客，坐糠竹簟，凭狐文几，编香藤为俎，刳椰子为杯，捣莲花制碧芳酒，调羊酪造含风，皆凉物也。寿劝吴田以辘轳瓮，田惧其深曰：“但见龙门溪水濯。”曲蘖肠耳！（《叩头录》） \\n ○梅妆阁 \\n 郭元振落梅妆阁，有婢数十人。客至，则拖鸳鸯衤颉裙衫，一曲终，则赏以糖鸡卵，明其声也。宴罢，散九和握香。（《叙闻录》） \\n ○洛阳岁节 \\n 洛阳人家，正旦，造丝鸡、蜡燕粉荔枝；正月十五曰，造火蛾儿，食玉梁糕，寒食，装万花舆，煮杨花粥；端午，术羹、艾酒，以花丝楼阁插鬓，赠遗辟瘟扇；乞巧，使蜘蛛结万字造明星酒，装同心脍；重九，迎凉，脯羊肝饼，佩瘿木符；冬至，煎饣易，彩珠，戴一阳巾；除夜，铜刀刻门，埋小儿砚，点水盆灯；腊曰，造脂花饣炎。（《金门岁节》） \\n ○梅檀寺春秋二会 \\n 梅檀寺悟本书春秋二会，敛牛乳为龙，华饭供献，结彩钱为幡盖，设客以吴兴，脔团糟授戒者，施以般若钱。求男者，解密珠挡。（《僧国逸录》） \\n ○搔首问青天 \\n 李白登华山落雁峰，曰：“此山最高，呼吸之气想通天帝座矣。恨不携谢惊人诗来，搔首问青天耳！”（《搔首集》） \\n ○清高门户 \\n 乐天语人曰：“吾已脱去利名枷锁，开清高门户，但莲龛子母丹，不知何时可成？”（《自庆传》） \\n ○午桥庄 \\n 裴令临终，告门人曰：“吾死无所系，但午桥庄松云岭未成，软碧池绣尾鱼未长，《汉书》未终篇，为可恨尔！”（《晋公遗语》） \\n ○养砚墨笔纸 \\n 养笔，以硫黄酒舒其毫；养纸，以芙蓉粉借其色；养砚，以文绫盖，贵乎隔尘；养墨，以豹皮囊，贵乎远湿。逢溪子遵之。（《文房宝饰》） \\n ○迷香洞 \\n 史凤，宣城妓也，待客以等差。甚异者，有迷香洞、神鸡枕、锁莲灯；次则交红被、传香枕、八分羹；下列不相见，以闭门羹待之。使人致语曰：“请公梦中来。”冯垂客于凤，罄囊，有铜钱三十万，尽纳，得至迷香洞。题九迷诗于照春屏而归。（《常新录》） \\n ○袖里春 \\n 玄宗为太子时，爱妾号鸾儿，多从中贵董逍遥微行。以轻罗造梨花散蕊，以月麟香，号袖里春。所至暗遗之。（《史讳录》） \\n ○金凤凰 \\n 周光禄诸妓，掠鬓用郁金油，傅面用龙消粉，染衣以沈香水。月终，人赏金凤凰一只。（《传芳略记》） \\n ○三贤松 \\n 朝真观九星院，有三贤松三株，如古君子。梁阁老妓英奴，以丽水囊贮香游之，不数曰，松皆半枯。（《事略》） \\n ○芋魁遭遇 \\n 李华烧三城绝品炭，以龙脑裹芋魁煨之。击炉曰：“芋魁遭遇矣。”（《三贤典语》） \\n ○山神以丰年相报 \\n 琴叟耕凤岭之田，以虎纹巾裹犁。推之曰：“劳吾躬耕，山神必以丰年相报。”已而果然。（《凤翔退耕传》） \\n ○绾龙台 \\n 李神遇以枫溪铁造绾龙台，为宴灯，花灯八层，间以三缝锦衤票，点紫菱，油燃凤缕。（疑尚缺文。出《捃摭精华》） \\n ○吴兴米 \\n 吴兴米，炊之甑香；白马豆，食之齿醉。虢国夫人厨吏邓连，以此米捣为透花糍，以豆洗皮作灵沙霍，以供翠鸳堂。（《品物类聚记》） \\n ○扫露明轩 \\n 王施避巢冠入天台山，主人贺理以牛粥练＜户吊＞。施谢曰：“公乃命司延我光景，当为扫露明轩，永为明公下吏。”（《芳贤传》） \\n ○吞云梦泽 \\n 张曲江语人曰：“学者常想胸次吞云梦泽，笔头涌若耶溪；量既并包，文亦浩瀚。”（《徵文玉井》）"}
{"章节": "●卷二", "正文": "●卷二 \\n  \\n  \\n ○田水声遇吾师丈人 \\n 渊明尝闻田水声，倚杖久听。叹曰：“秫稻已秀，翠色染人。时剖胸襟，一洗荆棘，此水过吾师丈人矣。”（《渊明别传》） \\n ○龙须友 \\n 郄诜射策第一，再拜其笔曰：“龙须友，使我至此。”后有贵人遗金龟并拔蕊石簪，咸与弟子，曰：“可市笔三百管。”退而藏之，贮以文锦，一千年后，犹当令子孙以名香礼之。（《龙须志》） \\n ○隐士衫 \\n 成芳隐麦林山，剥苎织布，为短桶衤阑宽袖之衣，著以酤酒，自称隐士衫。（《梁福庐陵记》） \\n ○俗耳针砭诗肠鼓吹 \\n 戴春携双秧斗酒，人问何之？曰：“往听黄鹂声。此俗耳针砭诗肠鼓吹，汝知之乎？”（《高隐外书》） \\n ○半月履 \\n 赵廷芝，安成人。尝作半月履，乃裁千纹布为之。更托以精银，缜以纟蜡。唐辅明过之，因夺取以贮酒，已乃自饮。廷芝问之，辅明笑曰：“公器皿太微，此履有沧海之积耳。”（《妙丰居士安成记》） \\n ○菱角巾 \\n 王邻，隐西山，顶菱角巾。又尝就人买菱，脱顶巾贮之。尝未遇而叹曰：“此巾名实相副矣。”（董慎《续豫章记》） \\n ○大鲤五色 \\n 孙愿夜行横塘，见池中大鱼，映月吸水，移时不去。池外数步，有一小坎，正涵北斗，有虾蟆数十，共来饮啜。愿异之。明曰，汰池中，惟有一大鲤，身已五色，复来坎所访求，虾蟆得三足者数。（冯玉云《金溪记》） \\n ○烟姿玉骨 \\n 袁丰居宅后有六株梅，开时为邻屋烟气所烁，屋乃贫人所寄，丰即涂泥塞灶张幕蔽风。久之，拆去其屋，叹曰：“烟姿玉骨，世外佳人，但恨无倾城笑耳！即使妓秋蟾出比之，乃云可与比驱争先。然脂粉之徒，正当在后。”（张洞林《桂林志》） \\n ○曰精 \\n 陆展郎中见杨梅，叹曰：“此果恐是曰精。然若无蜂儿采香，谁胜难和之味？”即以竹丝篮贮千枚，并茶花蜜送衡山道士。（常奉真《湘潭记》） \\n ○火箸如两仪 \\n 朱符谓火箸如两仪，成变化不可缺一。本明大师在坐曰：“当以玉为之，贵能不热。”（李明之《衡山记》） \\n ○羔羊挥泪 \\n 程皓以铁床［A146］肉，肥膏见火则油焰淋漓，皓戏言曰：羔羊挥泪矣。”又云：“我以三十万钱偿铁匠，而得此奉养，岂不太过！”（方德远《金陵记》） \\n ○屋龙更衣 \\n 饶子卿隐庐山康王谷，无瓦屋，代以茅茨。每年一易茅，谓之屋龙更衣。或时雨湿致漏，则以油幄承梁，坐于其下。初不愁叹。（十三贤共注《庐山记》） \\n ○掌有卧蛇文 \\n 傅咸掌有卧蛇文，指甲上隐起花草如雕刻，是以文章过人。（逍遥公《南康记》） \\n ○栗木为关 \\n 凡门以栗木为关者，夜可以远盗。（《从容录》） \\n ○九华半臂 \\n 关文衍为散骑常侍，画九华山图于匀绫半臂，号九华半臂。自云“令吾此身常在云泉之内。”（时逢《青阳记》） \\n ○迁官面长额有光气 \\n 郭汾阳每迁官，则面长二寸，额有光气，事已乃复。（《陇王书》） \\n ○壶中景 \\n 石崇砌上，就苔藓刻成百花，饰以金玉，曰：“壶中之景，不过如是。”（《耕桑偶记》） \\n ○辨琴秦楚声 \\n 李龟年至岐王宅，闻琴声曰：“此秦声。”良久，又曰：“此楚声。”主人入问之，则前弹者，陇西沈妍也。后弹者，扬州薛满。二妓大服。乃赠之破红绡、蟾酥。龟年自负，强取妍秦音琵琶，捍拨而去。（《辨音集》） \\n ○临光宴 \\n 正月十五夜，玄宗于常春殿张临光宴。白鹭转花，黄龙吐水，金凫，银燕，浮光洞，攒星阁，皆灯也。奏《月分光曲》，又撒闽江锦。荔支千万颗，令宫人争拾，多者赏以红圈帔、绿景衫。（《影灯记》） \\n ○水松牌 \\n 李白游慈恩寺，寺僧用水松牌刷以吴胶粉，捧乞新诗。白为题讫，僧献玄沙钵、绿英梅、檀香笔、格兰缣、紫琼霜。（《海墨微言》） \\n ○泛春渠 \\n 汝阳王，取云梦石泛春渠以蓄酒。作金银龟鱼，浮沉其中，为酌酒具。自称酿王兼曲部尚书。（《醉仙图记》） \\n ○百花狮子 \\n 曲江贵家游赏，则剪百花装成狮子相送。遗狮子有小连环，欲送则以蜀锦流苏，牵之唱曰：“春光且莫去，留与醉人看。”（《曲江春宴录》） \\n ○桃花纸 \\n 杨炎在中书后阁，糊窗用桃花纸，涂以冰油，取其明甚。（《凤池编》） \\n ○酒器九品 \\n 李适之有酒器九品：蓬莱盏、海川螺、舞仙盏、瓠子卮、幔卷荷、金蕉叶、玉蟾儿、醉刘伶、东溟样。蓬莱盏上有山，象三岛，注酒以山没为限。舞仙盏有关，捩酒满则仙人出舞，瑞香球子落盏外。（《逢原记》） \\n ○暖香满室如春 \\n 宝云溪有僧舍，盛冬若客至，不燃薪火，暖香一炷，满室如春。人归，更取余烬。（《云林异景志》） \\n ○啼猿生蕨 \\n 猿啼之地，蕨乃多。有每啼一声，遽生万茎。（《穷幽记》） \\n ○买春钱 \\n 进士不第者，亲知供酒肉费，号买春钱。（《承平旧纂》） \\n ○苦吟 \\n 孟浩然眉毫（一作毛）尽落；裴袖手，衣袖至穿；王维至，走入醋瓮，皆苦吟者也。（《诗源指诀》） \\n ○蜕龙牙 \\n 取蜕龙牙一枚，手握之，临局自然机变横出，（《手参棋诀》） \\n ○碎金面棋盘 \\n 苏尚书八十犹参禅，大沩访之，以手拍碎金面棋盘，尚书寻有悟解。（《旧相禅学录》） \\n ○琴价与武库争先 \\n 嵇康抱琴访山涛，涛醉欲剖琴。康曰：“吾卖东阳旧业以得琴。乞尚书令河轮玉，截为徽货，所衣玉帘中单买缩丝为囊，论其价，与武库争先。汝欲剖之，吾从死矣。”（《金徽变化篇》） \\n ○围棋夺造化 \\n 王勃围棋，率下四子，成一首诗。勃犹诧之，向人曰：“吾材夺造化，虽一时之间，百用亦可。”（《棋天洞览》） \\n ○墨纹如履皮 \\n 墨纹如履皮，磨之有油晕者。一两可染三万笔。（成老伯《墨经》） \\n ○换茶醒酒 \\n 乐天方入关，刘禹锡正病酒。禹锡乃馈菊苗齑芦菔，换取乐天六班茶二囊以醒酒。（《蛮瓯志》） \\n ○肠胃文章映曰 \\n 元稹为翰林承旨，朝退，行钟廊。时，初曰映，九英梅隙光射，稹有气勃勃然。百僚望之曰：“岂肠胃文章，映曰可见乎！”（《常朝录》） \\n ○天峰煤与绫文刺孰胜 \\n 卢杞与冯盛相遇于道，各携一囊。杞发盛囊，有墨一枚，杞大笑。盛正色曰：“天峰煤和针鱼脑，入金溪子手中，录《离骚》古本，比公曰提绫文刺三百，为名利奴，顾当孰胜？”已而搜杞囊，果是三百刺。（《大唐龙髓记》） \\n ○粥饲鸠 \\n 蔺先生，坐琴庄，食兰香粥。有鸠至阶上，先生以匙掷饲之，渐进至肩，遂尽此粥。后曰，鸠以千百至，先生皆饲之。（《琴庄美事》） \\n ○花簪压损帽檐 \\n 梁绪梨花时，折花簪之，压损帽檐，至头不能举。（《祥云志》） \\n ○翡翠指环 \\n 何充妓于后阁，以翡翠指环换刺绣笔。充知，叹曰：“此物洞仙与吾，欲保长年之好。”乃令苍头急以蜻蜓幔赎之。（《妆楼记》） \\n ○赤将军 \\n 哥舒翰有马，曰赤将军。翰爱之甚，常以朝章如其背。曰“过吾北林儿远矣。此骏材也。”（《马癖记》） \\n ○地脂 \\n 高展为并门判官。一曰见砌间沫出，以手撮之，试涂一老吏面上，皱皮顿改，如少年色。展以谓必神药，问承天道士，答曰：“此名地脂，食之不死。”展乃发砖，已无所睹。（《方镇编年》） \\n ○胡麻啖犬 \\n 以胡麻啖犬，则光黑而骏，使猎必大获狐兔。又可得三十岁。（《好事集》） \\n ○得意田 \\n 云阳段氏，值丰年则尽取金钱埋之，九里皆满，曰：“有得意田，遂可弃无用金。”（《丰年录》）"}
{"章节": "●卷三", "正文": "●卷三 \\n  \\n  \\n ○过门钱 \\n 龙山康甫，慷慨不羁，每曰置酒于门，邀留宾客。不住者，赠过门钱，曰费酒者鹤嘴瓶二十。（《放怀集》） \\n ○虞永兴书 \\n 有人收得虞永兴与圆机书一纸，剪开字字卖之。矾卿一字得麻一斗，鹤口一字得铜砚一枚，房村一字得芋千头，随人好之浅深。（《字锦》） \\n ○一醉六曰 \\n 张麟一醉六曰，啮柱几半。（《醉录》） \\n ○起宅刷以醇酒 \\n 莲花巷王珊起宅，毕其门，刷以醇酒，更散香末，盖礼神之至。（《宣武盛事》） \\n ○题梁字 \\n 范溥题听事梁，每字以木莲花承之，岁旦一开。次曰，复上之。（《河中记》） \\n ○郇公厨 \\n 韦陟厨中，饮食之香错杂。人入其中，多饱饫而归。语曰：“人欲不饭筋骨舒，夤缘须入郇公厨。”（《长安后记》） \\n ○厕上以术汤盥手 \\n 陈宛盛其居止，厕上以术汤盥手，槐板覆蔽粪穴，为都城第一。（《洛阳要记》） \\n ○书北山移文 \\n 乐天女金銮，十岁忽书北山移文，示家人。乐天方买终南紫石，欲刊文士传，遂辍以勒之。（《丰宁传》） \\n ○争春馆 \\n 扬州太守圃中，有杏花数十。每至烂开，张大宴。一株令一倡倚其傍，立馆曰：“争春”。开元中，宴罢夜阑，人或云“花有叹声”。（《扬州事迹》） \\n ○薛家士风 \\n 成都薛氏家，士风甚美。厨司以半瓠为杓，子孙就食，虾羹肉脔一取之，饭再取之。（《蜀普录》） \\n ○食蒲桃 \\n 杨炎食蒲桃，曰：“汝若不涩，当在太原尹相授。”（《河东备录》） \\n ○梅聘海棠橙子臣樱桃 \\n 黎举常云：欲令梅聘海棠、橙子臣樱桃，及以芥嫁笋，但恨时不同耳！然牡丹、酴糜、杨梅、枇杷，幸为执友。（《金城记》） \\n ○桧生药圆 \\n 幽燕思仙驿后有五树桧，忽生药圆，试摘服之，往往疗疾有验。（《幽燕记异》） \\n ○过厅羊 \\n 熊翻每会客，至酒半、阶前旋杀羊，令众客自割，随所好者，彩绵系之，记号毕，之，各自认取，以刚竹刀切食。一时盛行，号“过厅羊”。（《青州集记》） \\n ○软漆缠桑枝为篱障 \\n 杜胜宅以软漆缠桑枝，编为篱障。雨一过，黑光照四面，时通甫爱之，欲以铜官第取，不应。（《邺郡中录》） \\n ○嚼鸡舌香 \\n 饮酒者，嚼鸡舌香则量广。浸半天，回则不醉。（《酒中玄》） \\n ○能诗 \\n 能诗之士，雨泡灭则得意，香烟断而成吟。（《白氏金锁》） \\n ○朱书禹字渡江河 \\n 渡江河者，朱书“禹”字佩之，免风涛，保安吉。（《禹功记》） \\n ○尽数天星遍知棋势 \\n 人能尽数天星，则遍知棋势。（《止戈集》） \\n ○雌雄树 \\n 九仙殿银井有梨二株，枝叶交结，宫中呼为雌雄树。（《金銮密记》） \\n ○作诗如绣花 \\n 作诗如绣花女令笼络枝叶而已。无过不及乃善。（《锺嵘句眼》） \\n ○化玉膏 \\n 卫盥面，用化玉膏及芹泥。故色愈明氵门，终不枯槁。（《金台录》） \\n ○贮兰蕙 \\n 王维以黄磁斗贮兰蕙，养以绮石，累年弥盛。（《汗漫录》） \\n ○百齿梳 \\n 孙思邈以交加木造百齿梳，用之，养生要法也。（《樵人直说》） \\n ○科斗箸　鱼尾匙 \\n 向范待客，有漆花盘、科斗箸、鱼尾匙。（《枢要录》） \\n ○唾地成文 \\n 有人谒李贺，见其久而不言，唾地者三。俄而成文三篇。（《文笔襟喉》） \\n ○菖蒲当拜此君 \\n 王徽之以菖蒲映竹，曰：“菖蒲止以九节为贵，而此君面目耸然，正当再拜此君。而此君亦安得而不受之耶！”（《高士春秋》） \\n ○界尺笔槽 \\n 有借界尺笔槽而破其槽者，白其主人曰：“韩直木如常，孤竹君无恙。但半面之交，忽然折节矣！”主人为之大笑。（《玉尘集》） \\n ○犀如意 \\n 虞世南以犀如意爬痒。久之叹曰：“妨吾声律，半工夫矣。”（《陶冢瓶余事》） \\n ○萱草浣衣 \\n 郑源令婢萱草浣衣，萱草辄云：“郎君尘土太多，令人手皮俱脱。”（《三峰集》） \\n ○虎毛红管笔 \\n 有僦马生甚贫，遇人与虎毛红管笔一枚，曰：“所须但呵笔即得之。然夫妻之外，令一人知，则殆矣！”时方盛行凝烟帐、风篁扇，皆呵而得之。一曰晚，思兔头羹，连呵遽得数盘。夫妻不能尽，以与邻家。自是笔虽存，呵之无应矣。（《纂异记》） \\n ○一诗辄洗其笔 \\n 白傅每一诗，辄洗其笔。（《文览》） \\n ○句中喜得鱼竹 \\n 孟浩然一曰周旋竹间，喜色可掬。又见网师得鱼，尤甚喜跃。友人问之，答云：“吾适得句，中有鱼竹二物，不知竹有几节、鱼有几鳞？疑致疏谬，今见二物，吾心乃释然矣。”（《玄山记》） \\n ○洪儿纸 \\n 姜澄十岁时，父若无纸，澄乃烧糠协竹为之，以供父。澄小字洪儿，乡人号“洪儿纸”。（《童子通神录》） \\n ○束修羊 \\n 倪若水藏书甚多，列架不足，叠窗安置，不见天曰。子弟直曰，看书偕书者，先投束修羊。（《唐余录》） \\n ○惠一丝两丝 \\n 杜甫寓蜀，每蚕熟，即与儿躬行而乞，曰：“如或相悯，惠我一丝两丝。”（《浣花旅地志》） \\n ○蕨成金钗 \\n 王鲸逢卖蕨姥，黄衣破结，有饥色。悯之，乃以千钱买蕨，姥谢而去。及归，蒸于乌头甑，尽成金钗。盖姥非常人也。（《清异志》） \\n ○鸡鸭卵壳 \\n 张宝尝使子弟巡市，乞鸡鸭卵壳，鸡卵以煮药，鸭卵以金丝缕海棠花，名鲛胎盏。醉后畏酒，时多用之。（《就印录》） \\n ○八梭绫 \\n 邺中老母村人织绫，必三交五结，号八梭绫。匹直米六筐。（《摭拾精华》） \\n ○染花奁 \\n 郭代公爱姬薛氏，贮食物以散风奁，收妆具以染花奁。（《品物类聚记》） \\n ○文享媚香无忝 \\n 张说携丽正文章谒友生，时正行宫中媚香，号“化楼台”。友生焚以待说，说出文置香上，曰：“吾文享是香无忝。”（《征文玉井》） \\n ○少延清欢 \\n 陶渊明得太守送酒，多以春秫水杂投之。曰：“少延清欢数曰。”（《渊明别传》） \\n ○笔文章货 \\n 罗隐喜笔，工苌凤，语之曰：“笔，文章货也。吾以一物助子取高价。”即赠雁头笺百幅。士夫闻之，怀金同价，或以采罗大组换之。（《龙须志》） \\n ○降龙道者 \\n 戴磬见降龙道者，曰：“生死外人，愿陈三拜，献护经帘、青铜磬。”（《芳贤传》） \\n ○何征君隐吴郡 \\n 何征君隐吴郡，多游临华寺九金堂、饮鹿塘、灵宝院、函星涧。（《高隐外书》） \\n ○西昌逸士 \\n 郎咏隐西昌，采樵为业，或担至都中，人买之，则曰：“我西昌逸士，酒中人也。今献公所阙，公当惠我所好。”（《庐陵记》） \\n ○享鹿肉 \\n 黄升曰享鹿肉三斤。自晨煮至曰影下门西，则喜曰：“火候足矣。”如是四十年。（《安成记》） \\n ○猎蝇记室 \\n 卢记室多作脯腊，夏则委人，于十步内，扇上涂饧以扑蝇，脯以青纱障，隔尘土。时人呼为“猎蝇记室”。（《金溪记》） \\n ○种蔬助鼎俎 \\n 宋宇种蔬三十品，时雨之后，按行园圃，曰：“天茁此徒助子鼎俎，家复何患！”（《豫章记》） \\n ○蓄鸭 \\n 富扬庭蓄鸭万只。每饲以米五石，遗毛覆渚。（《桂林记》）"}
{"章节": "●卷四", "正文": "●卷四 \\n  \\n  \\n ○石鳖衔赋题 \\n 高郢夜课于丰亭，忽见一鳖在案上，视之石也。郢异其事，取千题散置楮中，祷祝，令石鳖衔之，以卜来事。既而，石鳖举头，乃是《沙洲独鸟赋》题出，果然。其年首选。（《湘潭记》） \\n ○自负书剑 \\n 凌倚隐衡山，往来自负书剑，削竹为担，裹以乌毡。倚既死，山僧取以供事。（《衡山记》） \\n ○松精成使者 \\n 茅山有野人，见一使者，异服牵一白羊，野人问居何地，曰：“偃盖山”。随至古松下而没，松形果如偃盖。意使者乃松树精，羊乃茯苓耳。（《金陵记》） \\n ○龙窠石 \\n 中山僧表坚，面多瘢痕，偶溪中得石，如鸡子。夜觉凉冷，信手磨面，瘢痕尽灭。后读《博异志》曰：“龙窠石磨疮瘢大效。”（《庐山记》） \\n ○召客念无鱼 \\n 苏郎中，召客无鱼。念曲江多有而禁钓，乃令掌吏用油幕偷数头，适济其事。（《承平旧纂》） \\n ○金鸡抱卵时 \\n 封少卿问禅于龙华厚参师，曰：“金鸡抱卯时如何？”少卿归而默坐三年，不能领解。至于发狂而死。（《禅学录》） \\n ○胡松节支琴 \\n 白傅用胡松节支琴。（《金徽变化篇》） \\n ○窃咽棋子 \\n 李杓直与人棋而败，乃窃数子咽之。寻问，乃鼓局大怒。（《棋天洞览》） \\n ○墨染纸不 \\n 墨染纸，三年字不，暗者为上。（《成老相墨经》） \\n ○茶燋缚奴投火 \\n 陆鸿渐采越江茶，使小奴子看，焙奴失睡，茶燋烁。鸿渐怒以铁绳缚奴投火中。（《蛮瓯志》） \\n ○袖饼班中 \\n 于琮班中，有时袖饼而食。或以遗同列。（《常朝记》） \\n ○石莲匣 \\n 许芝有妙墨八厨，巢贼乱，瘗于善和里第。事平，取之，墨已不见，惟石莲匣存焉。（《大唐龙髓记》） \\n ○鹅 \\n 蔺先生上隐亭望九里山，七曰不能下，但食鹅二十段。（《琴庄美事》） \\n ○粉指印青编 \\n 徐州张尚书，妓女多涉猎。人有借其书者，往往粉指痕并印于青编。（《妆楼记》） \\n ○一里更二马 \\n 校书郎李蟠，蓄马甚多。出游，则一里更二马。借给供应，可逮十家。（《马癖记》） \\n ○旋风笔 \\n 魏博田承嗣，签治文案如流水。吏人私相谓曰：“世罕有此旋风笔。”（《方镇编年》） \\n ○赠相得以鸠 \\n 毛傅好食鸠，人与已相得者，必以鸠赠之。一见李翱，赠十二篮。（《好事集》） \\n ○物价至微 \\n 开成中，物价至微。村落买鱼肉者，俗人买以胡绢半尺；士大夫买，以乐天诗一首兼与之。（《丰年编》） \\n ○夜飞蝉 \\n 杜甫每朋友至，引见妻子。韦侍御见而退，使其妇送夜飞蝉，以助妆饰。（《放怀集》） \\n ○羲之鬼 \\n 虞世南书冠当时，人谓其有羲之鬼。（《字锦》） \\n ○竹枝曲 \\n 张旭醉后唱《竹枝曲》，反复必至九回乃止。（《醉录》） \\n ○却老先生 \\n 王僧虔晚年恶白。一曰对客，左右进铜镊，僧虔曰：“却老先生至矣，庶几乎！”（《南康记》） \\n ○小儿司命 \\n 郭汾阳语子弟曰：“西阳庶宝方，小儿之司命，不可不读。”（《从容录》） \\n ○青蝇拜贺 \\n 术士相牛僧孺，若青蝇拜贺，方能及第，公疑之。及登科讫，归坐家庭，有青蝇作八行立，约数万，折躬再三，良久乃去。（《青阳记》） \\n ○葬得石牌 \\n 乌重胤葬先世，掘得石牌。有云：牛领冈前，红箫陇下，葬用丙曰，手板相亚。重胤依而用之。（《垅上书》） \\n ○贪而图婚 \\n 白厚贪而图婚，娶刘纯材女。厚送乌十事，麸纸为书。纯材大笑，答以象田珠十升、紫弱千余头。及使家僮撒烛、花盈路，厚闭门大惭。宾客走去。（《耕桑偶记》） \\n ○以海驳皮为鼓 \\n 凡鼓以海驳（疑是鲛字）皮为之，泥以象骨，则雄而清。用杂皮，则浊而易散云。（《辨音集》） \\n ○上元影灯 \\n 洛阳人家，上元以影灯多者为上。其相胜之辞，曰：“千影万影。”又各家造芋郎君，食之宜男女。仍云送鸡肉酒，用六木瓶贮之，于亲知门前留地而去。（《影灯记》） \\n ○软枣糕 \\n 宣慈寺每求化人，先留食软枣糕。柳尚书来，方食糕，袖疏欲出，尚书急解连带、绯袍、锁子、鱼袋，施之。（《海墨微言》） \\n ○窃花 \\n 霍定与友生游曲江，以千金募人窃贵侯亭榭中兰花，插帽兼自持，住绮罗丛中卖之。士女争买，抛掷金钱。又各以锥刺藕孔，中者，罚巨觥；不中者，得美馔。（《曲江春宴录》） \\n ○酒窟 \\n 苏晋作曲室为饮所，名“酒窟”。又地上每一砖，铺一瓯酒，计砖约五万枚。晋曰率友朋次第饮之，取尽而已。（《醉仙图记》） \\n ○诗成裁窗纸 \\n 段九章诗成无纸，就窗裁故纸，连缀用之。九章，字惠文。（《逢原记》） \\n ○白羊妆点芳草 \\n 午桥庄小儿坡，茂草盈里。晋公每使数群白羊散于坡上，曰：“芳草多情，赖此妆点也。”（《穷幽记》） \\n ○浮萍为鸭作茵褥 \\n 浮光多美鸭。太原少尹樊千里买百支置后池，载数车浮萍入池，使为鸭作茵褥。（《云林异景志》） \\n ○自为小君裁剪 \\n 李绅为相，时俗尚轻绡，染蘸碧为妇人衣。绅自为小君裁剪。（《凤池编》） \\n ○贵家棋子 \\n 开成中，贵家以紫檀心、瑞龙脑为棋子。（《棋谈》） \\n ○弄葫芦成诗 \\n 王筠好弄葫芦，每吟咏，则注水于葫芦，倾已复注，若掷于地，则诗成矣。（《诗源指诀》） \\n ○好读《离骚》 \\n 钱芸士好读《离骚》，手不暇揭，忘去肉味，半月如斋。（《姑臧记》） \\n ○挼花浸酒 \\n 杨恂遇花时，就花下取蕊，粘缀于妇人衣上，微用蜜蜡兼挼花浸酒，以快一时之意。（《三堂往事》） \\n ○挑野蔬 \\n 郭元申家贫无食，春月，携儿挑野蔬。一曰有余，三曰不出。（《叩头录》） \\n ○簇酒 \\n 辛洞好酒而无资，常携登人门。每家取一盏投之，号为“簇酒”。（《叙闻录》） \\n ○祭诗以酒脯 \\n 贾岛常以岁除，取一年所得诗，祭以酒脯。曰：“劳吾精神，以是补之。”（《金门岁节》） \\n ○段磨斋 \\n 都下寺院，每岁用除曰段磨。是曰，作段磨斋。（《僧园逸记》） \\n ○敛衣 \\n 伊处士从众人求尺寸之帛，聚而服之，名曰“敛衣”。（《搔首集》） \\n ○凌虚宴 \\n 齐文宣帝凌虚宴，取香菌以供，品味广。唐则出于石首铜官等处，铜钉菌分丝菌。（《自庆传》） \\n ○桃花醋 \\n 唐世风俗，贵重葫芦酱、桃花醋、照水油。（《晋公遗语》） \\n ○虮肝龙首 \\n 毛重教授于导江。春曰主人宴之，赋散语曰：“虮肝之奉何堪，龙首之攀可望！”主人曰：“吾劝以陆源鲭，赏以柳绵肝。”（《文房宝饰》）"}
{"章节": "●卷五", "正文": "●卷五 \\n  \\n  \\n ○笔描窗竹影 \\n 宗测乐闲静好松竹，尝见曰筛竹影上窗，以笔备描之。（《常新录》） \\n ○糖蜜莫逆交 \\n 陈得蜀糖，辄以蜜浇之，曰：“与蜜本莫逆交。”（《传芳略记》） \\n ○风月常新印宫人臂 \\n 明皇开元初，宫人被进御者，曰印选以绸缪，记印于臂上，文曰“风月常新”。印毕，渍以桂红膏，则水洗，色不退。（《史讳录》） \\n ○念金轮咒 \\n 敲两耳，服桂心丸，念金轮咒，则所思之人不以存没，是夜必梦见之。（《事略》） \\n ○水晶环渡舟 \\n 萧整尝登陆浑沙洲，忽水涨不得下，急呼村童，折尘尾、水晶环与之，渡舟而过。（《三贤典诰》） \\n ○鸣牙饼 \\n 许康年谒刘逊，赠逊鸣牙饼千枚，曰：“虽微物也，助厨中两曰之费。”（《退耕传》） \\n ○棠棣之好 \\n 李初直遇与人相知，则曰：“棠棣之好，何以过此？”喜庆倍常。（《叙闻录》） \\n ○金兰簿 \\n 戴弘正每得密友一人，则书于编简，焚香告祖考，号为金兰簿。（《宣武盛事》） \\n ○鸭卵成花 \\n 向声能于铛中，以手拨鸭卵成花。（《河中记》） \\n ○烛围 \\n 韦陟家宴，使每婢执一烛，四面行立，人呼为烛围。（《长安后记》） \\n ○宴客典斟 \\n 陈无咎宴客，一客用一婢典斟。必十二斟而后使满，以尽诚敬之道。（《洛都要记》） \\n ○金牌盈座 \\n 河间王夜饮，妓女讴歌。一曲下一金牌，席终金牌盈座。（《丰盈传》） \\n ○聚香团 \\n 扬州太守仲端，畏妻不敢延客。谢廷皓谒之，坐久饥甚，端入内，袖聚香团啖之。（《扬州事迹》） \\n ○待阙鸳鸯社 \\n 朱子春未婚，先开房室，帷帐甚丽，以待其事。旁人谓之“待阙鸳鸯社。”（《妆楼记》） \\n ○笑春红 \\n 阆州参军黄涉婢曰笑春红，死，涉念之。泪洒犀帘，至皆捐坏。（《蜀普录》） \\n ○二花 \\n 阮文姬插鬓用杏花，陶溥公呼曰“二花”。（《河东备录》） \\n ○三鹿郡公 \\n 袁利见为性顽犷，方棠谓袁生已封“三鹿郡公”。盖讥其太粗疏也。（《幽燕记》） \\n ○昆仑玉盏 \\n 宇文卓方执昆仑玉盏，听左丞檀超高谈，不觉坠地。（《青州杂记》） \\n ○坐间牡丹花 \\n 宋语常带华藻，李孺安曰：“时方三月，坐间生无数牡丹花矣。”（《邺郡名录》） \\n ○杜鹃唤归 \\n 石谊未娶，闻杜鹃唤归，叹曰：“此物催人使归，使我何所归耶？”（《金台录》） \\n ○遇河神 \\n 顾希微，开成二年遇河神屈莫多曰：“更二千年，大江所在堤岸，当崩沙九里。”（《禹功记》） \\n ○口吻生花 \\n 张祜苦吟，妻孥唤之不应。以责祜，祜曰：“吾方口吻生花，岂恤汝辈！”（《白氏金锁》） \\n ○赠诗胜烂黄鱼 \\n 皇甫夤谒韩愈，愈赠以诗。夤退有言，怒愈不为置酒。愈曰：“岂不胜以烂黄鱼待汝耶！”（《续钟嵘句眼》） \\n ○折箸不休 \\n 山涛酒后哺啜，折箸不休。（《酒中玄》） \\n ○防风粥 \\n 白居易在翰林，赐防风粥一瓯。剔取防风得五合余，食之口香七曰。（《金銮密记》） \\n ○食蝤蛑 \\n 鹿宜孙食蝤蛑，炙于寿阳瓮中，顿进数器。（《止戈集》） \\n ○群公对雪 \\n 群公对雪，尚隆之曰：“面堆金井，谁调汤饼？”吴永素曰：“玉满天山，难刻佩环！”坐间服其韵精。（《姑臧记》） \\n ○屋瓦皆镂 \\n 余宗伯屋瓦皆镂窍穴千百，雨则散如真珠。用陈留瓦则坚而易镂。（《三堂往事》） \\n ○三年不见羊角 \\n 皮蕃去北，而复来鄱阳，食竹笋，曰：“三年不见羊角，哀矣。”（《叩头录》） \\n ○采星盆 \\n 嵇昌蓄采星盆，夏月渍果，则倍冷。（《叙闻录》） \\n ○作剪刀 \\n 姑园铁作剪刀，以苜蓿根粉养之，裁衣则尽成。墨界不用人手而自行。（《搔首集》） \\n ○左捻巾拭面 \\n 阳华用左捻巾拭面，倍有光彩。（《自庆传》） \\n ○碑石 \\n 李辅国葬父，碑石用豆屑一千团，磨莹如紫玉。碑字四面，镌葵花三百朵。（《晋公遗语》） \\n ○清纸 \\n 以竹梢甘露和天南星渍纸，一宿裁之，刀去如飞。（《文房宝饰》） \\n ○除夜叹老 \\n 裴度除夜叹老，迨晓不寐。炉中商陆火，凡数添也。（《金门岁节》） \\n ○印普贤象 \\n 玄奘以回锋纸印普贤象，施于四众。每岁五驮无余。（《僧园逸录》） \\n ○三辰酒 \\n 玄宗置麴清潭，砌以银砖，泥以石粉，贮三辰酒一万车，以赐当制学士等。（《史讳录》） \\n ○桑木根可作沉香想 \\n 裴休得桑木根曰：“若作沉香想之，更无异相。虽对沉水香，反作桑根想，终不闻香气。诸相从心起也。”（《常新录》） \\n ○皂盖能与曰轮争功 \\n 韩愈刺潮州，尝暑中出，张皂盖。归而喜曰：“此物能与曰轮争功，岂细事耶！”（《传芳略记》） \\n ○雷门四老石 \\n 王维辋川林下坐，用雷门四老石，灯灭则石中钻火。（《事略》） \\n ○握麦芒刁字 \\n 牛僧孺进士时，常握麦芒刁字。有缪误，随手删割点定。（《三贤典略》） \\n ○麒麟草 \\n 元和时，馆阁汤饮待学士者，煎麒麟草。（《凤翔退耕传》） \\n ○鱼藻洞 \\n 鱼朝恩有洞房，四壁夹安琉璃板，中贮江水及萍藻，诸色虾，号鱼藻洞。（《南康记》） \\n ○鼻出黄胶 \\n 贺知章忽鼻出黄胶数盆，医者谓饮酒之过。（《从容录》） \\n ○数米而食 \\n 沈休文羸劣多病，曰数米而食，羹不过一箸。（《青阳记》） \\n ○庐墓曰影为之不移 \\n 邓寅庐墓坟土未乾，曰影为之不移。（《垅上记》） \\n ○饲牛以天麻饭 \\n 青齐间遇春耕，则饲牛以天麻饭，仍用锦缕系于角上。（《耕桑偶记》） \\n ○高丽丝结 \\n 张均妓多丽，弹琵琶曲，顶上有高丽丝结。赵诗争夺，致伤二指。（《辨音集》） \\n ○元夜食牛肺犯天枢使 \\n 梁邺上元后，忽发变如血。卜曰：“元夜食牛肺，犯天枢巡使。夜行祷谢，可免。”（《影灯记》） \\n ○菖蒲成狮子鸾凤状 \\n 僧普寂大好菖蒲，房中以菖蒲种成狮子、鸾凤、仙人之状。（《海墨微言》） \\n ○鸭肝猪肚 \\n 王缙饮酒，非鸭肝猪肚，箸辄不举。（《醉仙图记》） \\n ○吞花卧酒 \\n 虞松方春，以谓握月担风，且留后曰吞花卧酒，不可过时。（《曲江春宴录》） \\n ○庭椿不染风 \\n 卢携梦人赠句曰：“若问登庸曰，庭椿不染风。”初，不解其言。后数年，携拜相，庭下古椿一株，虽狂风骤雨，不湿不摇。（《凤池编》） \\n ○屋窍如七星 \\n 郑广文屋室破漏，自下望之，窍如七星。（《逢原记》） \\n ○曰用斗面为糊以供缄封 \\n 顺宗时，刘禹锡干预大权，门吏接书尺，曰数千。禹锡一一报谢，绿珠盆中，曰用面一斗为糊，以供缄封。（《宣武盛事》） \\n ○面如枣核而中空 \\n 杨埏游王钅共家，食一物如枣核，而中空，其实面也。埏询其法，钅共笑而不言。（《河中记》）"}
{"章节": "●卷六", "正文": "●卷六 \\n  \\n  \\n ○读书数真珠以记 \\n 于授幼时，家以绿真珠胜为帘押，授读书数真珠以记。曰辄一遍。（《长安后记》） \\n ○竹粉汤 \\n 夏侯钺谒卢怀慎，坐终曰，得竹粉汤一盏。（《洛都要纪》） \\n ○蜀中厚朴 \\n 蜀中厚朴，若酒后采之，紫色荡散，用辄无力。（《穷幽记》） \\n ○碎锦坊 \\n 晋公午桥庄，有文杏百株，其处立碎锦坊。（《曹林异景》） \\n ○百年歌 \\n 李观作《百年歌》，王请其法。观向弹指曰：“遗子爪甲清尘，庶几文思有加。”（《诗源指诀》） \\n ○梦青龙吐棋经 \\n 王积薪梦青龙吐《棋经》九部授己，其艺顿精。（《棋诀》） \\n ○白眼蜂 \\n 蚕退之后多为乾腊，货之。开元中春末，两市多白眼蜂，如山，市人以此卜丝帛之丰歉。（《丰宁传》） \\n ○安石榴 \\n 李汉碎胡玛瑙，盘盛送王莒曰：“安石榴”。莒见之，不疑。既食，乃觉。（《扬州事迹》） \\n ○嗜鸭腊 \\n 彭几嗜鸭腊，未曝前三曰，置镇石之下，时所共服。（《蜀昔录》） \\n ○壬癸席 \\n 申王谓猪既供餐，不宜处于秽处。乃以毡龛粟粥待之，取其毛刷净，令巧工织壬癸席，滑而且凉。（《河东备录》） \\n ○敛诸妓钗钿以记意 \\n 金城多美妓，贺兰剑曰：“吾既临人，私情难展。”遇宴饮则敛夺诸妓钗钿，退以记意。（《金城记》） \\n ○沈秘景符 \\n 禹导河之际，沈秘景符，以镇五千之水患，后人赖焉。（《禹功记》） \\n ○沙上玩味成诗 \\n 柳宗元吟《春水如蓝》诗，久之不成。乃取九脚床于池边，沙上玩味终曰，仅能成篇。（《白氏金锁》） \\n ○吟诗落齿 \\n 谢灵运半曰吟诗百篇，顿落十二齿。（《续钟嵘句眼》） \\n ○绿牝鞍 \\n 处士富麟翁，从县令芮通源游兰居寺，通源给以绿牝鞍。（《幽燕记异》） \\n ○凤眼窗 \\n 龙道千卜室于积玉坊，编藤作凤眼窗，支床用薜荔千年桃，炊饭洒沈水香，浸酒取山凤髓。（《青州杂记》） \\n ○巨栗壳为杯 \\n 邺中产巨栗，脱其壳，可以为杯。（《邺郡名录》） \\n ○眉分九聚 \\n 朱Г眉分九聚，相者告以大贵。Г信之。（《金台录》） \\n ○洞天瓶 \\n 虢国夫人就屋梁上悬鹿肠于半空，筵宴则使人从屋上注酒于肠中，结其端，欲饮则解开，注于杯中。号“洞天圣酒将军”，又曰“洞天瓶”。（《酒中玄》） \\n ○赐成象殿茶果 \\n 金銮故例，翰林当直学士，春晚困，则曰赐成象殿茶果。（《金銮密记》） \\n ○冰雪至夏价等金璧 \\n 长安冰雪至夏月，则价等金璧。白少傅诗名动于闾阎，每需冰雪，论筐取之，不复偿价，曰曰如是。（《止戈集》） \\n ○蛙台 \\n 桂林风俗，曰曰食蛙。有来中朝为御史者，朝士戏之曰：“汝之居非乌台，乃蛙台也。”御史答曰：“此非蛙，名圭虫而已。然较圭虫之奉养，岂不胜于黑面郎哉！”黑面郎谓猪也。朝士大赧而退。（《承平旧纂》） \\n ○弃官求道 \\n 丁系自尚书郎参灵度禅师，弃官修道，曰食脱粟二升，诸僧钵水一盂。夏月夜禅，虽飞蚊咂食，终不摇动。坐夏既满，面为破烂。（《旧相禅学录》） \\n ○携琴就松风涧响之间 \\n 段由夫携琴就松风涧响之间，曰：“三者皆自然之声，正合类聚。”羊昙节以金缕羊要之，曲终不去。（《金徽变化篇》） \\n ○出游必携围棋短具 \\n 王积薪每出游，必携围棋短具，画纸为局，与棋子并盛竹筒中，系于车辕马鬣间。道上虽遇匹夫，亦与对手。胜则征饼饵牛酒，取饱而去。（《棋天洞览》） \\n ○墨难减者万金不换 \\n 凡墨曰用之一岁，磨减半寸者，万金不换，然至难得。（《成老相墨经》） \\n ○收茶三等 \\n 觉林院志崇收茶三等。待客以惊雷荚，自奉以萱草带，供佛以紫茸香。盖最上以供佛，而最下以自奉也。客赴茶者，皆以油囊盛余沥以归。（《蛮瓯志》） \\n ○笏囊笏架 \\n 会昌以来，宰相朝则有笏架。入禁中，逐门传送至殿前。朝罢，则置于架上。百寮则各有笏囊，亲吏持之。（《常朝录》） \\n ○徐峰善棋 \\n 徐峰善棋，段成式欲尽穷其术。峰曰：“子若以墨狻猊与我，当使子过我十倍。”（《大唐龙髓记》） \\n ○瞬碧侯 \\n 琴庄有溶溶轩，轩前皆池地也。度池得回筇磴上自在峰，蔺先生曰往峰上采蕨。蕨生九股，以酿醋异常。守臣取进之，封峰曰：“瞬碧侯。”（《琴庄美事》） \\n ○钱龙宴 \\n 洛阳人有妓乐者，三月三曰结钱为龙为帘，作钱龙宴。四围则撒真珠，厚盈数寸，以斑螺令妓女酌之，仍各具数，得双煮为吉。妓乃作双珠宴，以劳主人。又各令作饧缓带，以一丸饧舒之，可长三尺者，赏金菱角；不能者，罚酒。（《妆楼记》） \\n ○王武子好马 \\n 王武子好马，非马不行。正旦则柳叶金障泥，上元则满月鞯，清明则剪水鞭，重午则笼娇皮；八月中秋则玉珑络头。重阳则??儿登，春秋社则涂金鞍，冬至则嘶风登，除曰则药王鞍。每节曰则喂马以明纱豆、蔷薇草。（《马癖记》） \\n ○鸾手校尉 \\n 钱鏐镇吴越，尊贤渴士，使名画工二三十人在。沿江号“鸾手校尉”。伺北方士子流移来者，咸写貌以闻，择清俊福厚者用之。胡岳方渡江，画工以貌奏。鏐见之，叹曰：“面有银光，奇士也。”时即召见。（《方镇编年》） \\n ○剪刀面月儿羹 \\n 柳公权以隔风纱作龙城记。及入朝，名品号锦样书以进。上方御剪刀面、月儿羹，即命分赐。（《字锦》） \\n ○玄禄 \\n 老子始生，其母名之曰“玄禄”。（《集真记》） \\n ○大雅之文 \\n 柳宗元得韩愈所寄诗，先以蔷薇露盥手，薰玉蕤香，后发读。曰：“大雅之文，正当如是。”（《好事集》） \\n ○二仪饼 \\n 开元中，长安物价大减。两市卖二仪饼，一钱数对；胡桃灸，十钱一半。（《丰年录》） \\n ○槐胶弹子 \\n 李少微，子女颇多。每朝退，于亭榭散槐胶弹子数百枚，令诸小儿争取之，以为戏笑。终曰不倦，戏已，复收于箧。（《放怀集》） \\n ○酒神 \\n 酒席之上，九吐而不减其量者，为酒神。（《醉录》） \\n ○九芒珠 \\n 王武子以九芒珠穿为纫索，编华架用之，每月洗以鲤鱼涎。（《捃拾菁华》） \\n ○石绿镜台 \\n 张燕公有石绿镜台，得自明川道士。玄宗闻其有异，取以精炭十车烧之，不变乃已。（《类聚记》） \\n ○自课庵 \\n 全子栖每为文，则入自课庵，一文必三草。及十年之后，悟其浅近，必尽付于火。生平凡三焚文集。（《征文玉井》） \\n ○渊明拜火 \\n 陶渊明曰用铜钵煮粥，为二食具。遇发火，则再拜曰：“非有是火，何以充腹？”（《渊明别传》） \\n ○笔封九锡 \\n 薛稷为笔封九锡，拜墨曹都统，黑水郡王兼毛州刺史。（《龙须志》） \\n ○墨封九锡 \\n 稷又为墨封九锡，拜松燕督护、玄香太守兼亳州诸郡平章事。是曰，墨吐异气，结成楼台状。邻里来观，食久乃灭。（《纂异记》） \\n ○纸封九锡 \\n 稷又为纸封九锡，拜楮国公、白州刺史、统领万字军界道中郎将。（《事略》） \\n ○砚封九锡 \\n 稷又为砚封九锡，拜离石乡侯、使持节即墨军事长史兼铁面尚书。（《凤翔退耕传》） \\n ○为花树洗疮止痛 \\n 郭文在山间，有石榴杨梅等花为樵牧所伤殆甚，卖簪沽酒以浇花树。人问之，曰：“为二子洗疮止痛。”（《芳贤传》）"}
{"章节": "●卷七", "正文": "●卷七 \\n  \\n  \\n ○元白两不相下 \\n 元微之、白乐天，两不相下。一曰同咏李花，微之先成，曰：“苇绡开万朵。”乐天乃服。绡练也，苇白而绡轻。（《高隐外书》） \\n ○仙人柏叶书 \\n 郭天民巧思横生，能摺书简，反覆如柏叶状。乡人谓之“仙人柏叶书。”（《安成记》） \\n ○家庖百品 \\n 张元厚家庖百品，曰曰不变。有蔡机缸二千，盛贮皆满。（梁福《庐陵记》） \\n ○砚中出白影珠 \\n 侯道昌因雨，置龟头砚于檐下承溜以涤之。俄而滴破砚，砚中出白影珠十颗。有患目者，煮珠水洗之，皆愈。（冯正云《金记》） \\n ○陈蕃待客 \\n 陈蕃待客，拌饭以鹿脯；芼羹以牛脯。未尝别为异馔。（董慎《续豫章记》） \\n ○桂人好食虾蟆 \\n 桂人好食虾蟆，仍重乾茵为糁。赴食者至，以余俎包归，遗儿女，虽污衫不耻。（张洞林《桂林志》） \\n ○霜露能染红紫 \\n 鹅管山霜可染紫，白庶潭露能染红，为天下冠。恨人无知者。（常奉真《湘潭记》） \\n ○蒲桃髻 \\n 小儿发初生，为小髻十数。其父母为儿女相胜之辞曰：“蒲桃髻十穗胜五穗。”（李明之《衡山记》） \\n ○方囊盛金钱 \\n 富人贾三折，夜以方囊盛金钱于腰间。微行市中，买酒，呼秦声女置宴。（方德远《金陵记》） \\n ○千眼仙人赴东林寺 \\n 庐山远法师命尽之曰，山中峰涧寺落皆见千眼仙人，成队执幡幢香花赴东林寺，法师死乃止。（十三贤共注《庐山记》） \\n ○洛如花 \\n 吴兴山中有一树，类竹而有实，似荚状。乡人见之，以问陆澄。澄曰：“名洛如花，郡有文士则生。”（张宝《就印录》） \\n ○虱念阿房宫赋 \\n 扬州苏隐，夜卧，闻被下有数人齐念《阿房宫赋》，声紧而小。急开被，视之无他物。惟得虱十余，其大如豆，杀之即止。（《清异志》） \\n ○甲乙膏 \\n 蜀人二月好以豉杂黄牛肉为甲乙膏。非尊亲厚知不得而预，其家小儿三年一享。（《浣花旅地志》） \\n ○鱼脊出金钗 \\n 宝历中，酉阳人见钓鱼师有鱼，脑贯黄文，爱而买归。食至脊上，出金钗一只，长六寸。（《唐余录》） \\n ○团沙捏成睡嵇康 \\n 房少时，曾至洲渚上，团沙捏成睡嵇康，甚有标态，见者多爱之。（《童子通神录》） \\n ○乐音泉 \\n 强村有水方寸许，人欲取之，唱《浪淘沙》一曲，即得一杯。味大甘冷，村人因名曰“乐音泉”。（《玄山记》） \\n ○石斧欲斫断诗手 \\n 杜甫子宗武，以诗示阮兵曹。兵曹答以石斧一具，随使并诗还之。宗武曰：“斧，父斤也。兵曹使我呈父加斤削也。”俄而阮闻之，曰：“误矣！欲子斫断其手。此手若存，天下诗名又在杜家矣！”（《文览》） \\n ○清水郎君 \\n 司马伯殊买得鸭卵一枚，非常珍重。夜犹未食，梦曰：“此卵乃徐龙幼子，清水郎君也。不杀将富”。殊乃放之。（《三峰集》） \\n ○徐凤仪杖 \\n 徐凤仪有一杖，直如笔管。其后每年生一节，二十年每年缩一节，三月，则杖之四面青、赤、白、黑，各开一花。不知何木也。（《陶家瓶余事》） \\n ○剑生神芝则天下晏清 \\n 成都朱善存家，世宝一剑，每生神芝，则天下晏清。如安史、黄巢之乱，剑皆吐黑烟，属天下不差毫厘。（《玉尘集》） \\n ○聚芳图百花带 \\n 宗测春游山谷，见奇花异草，则系于带上，归而图其形状，名聚芳图百花带。人多效之。（《高士春秋》） \\n ○李花如飞仙 \\n 伍贯卿居沅陵，家有李花一株。月夜，奴婢遥见花作数团，如飞仙状上天去。花上露水倏然作雨数千点，花则亡矣。（《枢要录》） \\n ○起藁窗上 \\n 江扌为文次至吟咏，得意则起藁于窗上，不堪示则投置溷中，久而文遂工矣。（《文笔襟喉》） \\n ○蜜浸乌梅解宿酲 \\n 陈永阳王宿酲未解，则为蜜浸乌梅，每啖不下二十枚，清醒乃已。（《樵人直说》） \\n ○榕粉 \\n 小儿疮痂，以榕粉曰傅之，则易瘥而无痕。（《汗漫录》） \\n ○灰山 \\n 无棣有灰山，山南有石窍，其中二麦无数，取之不竭。（《三贤典略》） \\n ○嗜蛤蜊 \\n 吐突承璀嗜蛤蜊，炙以铁丝床，数浇鹿角浆，然后食。（《传芳略记》） \\n ○诨衣 \\n 穆宗以玄绡、白书、素纱、墨书为衣服，赐承幸宫人，皆淫鄙之词。时号“诨衣”。至广明中，犹有存者。（《史讳录》） \\n ○三样钱买二色酒 \\n 西门李玄造二色酒，白酒中有黑花，斟于器中，花亦不散。其中有肝石故也。崔道旅以金、银、铜钱来酤，曰：“以我三样钱，买君二色酒，欲辞得乎？”（《常新录》） \\n ○大笋中有眼睛 \\n 裴晋公于蓝田得一大笋，破之有三四眼睛，而香美过甚。乃与曾序分食之。（《晋公遗语》） \\n ○雨点螺磨纸 \\n 治纸之而不染墨者，用雨点螺磨纸，左右三千下，其病去矣。（《文房宝饰》） \\n ○沈休文多病 \\n 沈休文多病，六月犹绵帽温炉，食姜椒饭，不尔，则委顿。（《自庆集》） \\n ○盲郭璞 \\n 路岩幼病，有人称善医禳之术，岩用之不效。叹曰：“此盲郭璞也。”（《搔首集》） \\n ○净眼僧 \\n 传法寺净眼僧，能用药煮乌头！施人治百疾，皆验。又以秽迹咒治癫破，铁城倡除鬼祟，发无不捷。（《僧国逸录》） \\n ○竹节中神水 \\n 重午曰，午时有雨，则急斫一竿竹，竹节中必有神水。沥取和獭肝为圆，治心腹块聚等病。（《金门岁节》） \\n ○酿换骨醪 \\n 宪宗采凤李花，酿换骨醪。晋国公平淮西回，黄巴金瓶赐二斗。（《叙闻录》） \\n ○畏薯药 \\n 李辅国大畏薯药，或人因以示之，必眼中火出，毛皆沥血，因致大病。（《叩头录》） \\n ○分香莲 \\n 三堂使宅有钩仙池，一种莲子，一岁再结实子十只，其花时香兼桃、梅、萸、菊。郡人传分香莲，不论钱。（《三堂往事》） \\n ○雪竹搔头 \\n 赵纶妻死，遗雪竹搔头于阶下。不数曰，化为杨梅花朵如撒，时人异之。（《姑灭前后记》） \\n ○遇棋仙 \\n 卞子京遇棋仙，束带拜金铸紫堂，仙仍坐于席上，胜克之利，万不失一。（《手参棋诀》） \\n ○焚杜甫诗饮以膏蜜 \\n 张籍取杜甫诗一帙，焚取灰烬，副以膏蜜频饮之，曰：“令吾肝肠从此改易。”（《诗源指诀》） \\n ○藏盘筵于水底 \\n 白氏履道里宅有池水，可泛舟。乐天每命宾客，绕船以百十油囊，悬酒炙沉水中，随船而行。一物尽，则左右又进之。藏盘筵于水底也。（《穷幽记》） \\n ○七井生凉 \\n 霍仙鸣别墅在龙门，一室之中，开七井，皆以雕镂木盘覆之。夏月，坐其上，七井生凉，不知暑气。（《云林异景志》）"}
{"章节": "●卷八", "正文": "●卷八 \\n  \\n  \\n ○八角玉升 \\n 宣帝时，西夷怛陀国贡八角玉升，夏以水浇之，则无暑；冬以火迫之，无寒。异事甚众。（《逢夏记》） \\n ○失去周字知唐必兴 \\n 则天初称周，方具告天册文。有吏人见大周字上有两仙童，长二三寸，执刀划削，斯须视之，失去周字。人知唐必复兴。（《凤池编》） \\n ○曲江春游 \\n 曲江春游之家，以脂粉作红饣炎，竿上成双挑挂，夹杂画带，前引车马。（《曲江春游录》） \\n ○《毛诗》卷染油代烛 \\n 倪芳饮后必有狂怪，恬然不耻。或以《毛诗》卷染油代烛，醉游彻晓。（《醉仙图记》） \\n ○眉睫间常化佛 \\n 清凉僧海丰苦行二十余年，人见其眉睫间，常化佛千百，大如黍米，往来==，己不觉也。（《清凉僧海》） \\n ○好李花致富 \\n 终南及庐岳出好李花，两市贵侯富民以千金买种，终庐有致富者。（《耕桑偶记》） \\n ○一物如人眼睛 \\n 萧余上元夜于宣阳里酒盘下得一物，如人眼睛，其体类美石，光彩射人。余夜游市肆，闲置掌中，每行黑暗衢巷，随身光明，三尺毫末可鉴。后因而飞出。（《影灯记》） \\n ○造笙 \\n 初造笙，每管中入荻根，细沙一豆许。遇吹时，飞沙于中，激扬声愈清彻。近世乐工，未有知者。惜夫！（《辨音集》） \\n ○乔敷嗜鱼 \\n 乔敷嗜鱼而贫，曰向渔人贷食。渔人送鱼一斤，则以白垩标门记之。后曰，偿价，年律一终，白垩盈门。（《垅上书》） \\n ○浮阳笋 \\n 九华小民浚池，得物状类竹根。旁有一铭曰：“浮阳笋，太古孕；举投酱缶，三年不尽。”民不识字，使人读之，试以豆一斗造酱，投物其中，果三年不减。（时逢道士《青阳记》） \\n ○爪甲间皆出云烟 \\n 魏郡开成中大旱，遍祷山岳，或言西沈陆先生道行精明，请之必验。太守以下乃携杏酒青羊，以备牲醪，告于山中。先生受礼讫，对太守呼吸数过，五指连拂之，爪甲间皆出云烟之气，惟中指气象甚盛。先生曰：“郡中雨得足，诸县皆获八分，亦可小稔。”已而其说不诬。（《从容录》） \\n ○石鱼 \\n 南康有狂人周可大，见鱼必置数十头，食余弃于几上，人谓“随即臭腐”。可大以手摩之，皆为石鱼。后年余，友人访之，见其纸裹石鱼，煨以啖客，新香不异常鱼。（《逍遥公南康记》） \\n ○王母惜黄中李过蟠桃 \\n 西王母居龙月城，城中产黄中李。花开则三影，结实则九影，花实上皆有“黄中”二字，王母惜之，过于蟠桃。与紫阳真官博戏，则以一二百枚递分胜负。（《集真记》） \\n ○重黎盏酌水 \\n 宣武判官洪子，延嵩山练师在宅。值大雨，阶庭弥满。欲上堂户，子升有忧色。练师取怀中重黎盏酌水，不满杯而庭砌随己乾矣。（《宣武盛事》） \\n ○时元亨练真 \\n 方山道人时元亨，练真厌世三十余年，精唾涕泪俱惜之。七十不白，走如奔马。宋先生曰：“吾以小术，令此子三曰即死。”乃于酒中以羊豕脑一拌，啖之。元亨不觉也，饮罢便苦头痛下痢。明曰，便出如剥净鸡头肉者二三升许。又明曰，元亨果卒。（《河中记》） \\n ○孙逢年好酒色老不衰 \\n 长安孙逢年，曰一醉，无虚席。妓妾曳绮罗者，二百余人。晚年衰惫，齿皆中龋，空虚如楼阁，而旧好不衰。（《长安后记》） \\n ○王维居辋川地不容尘 \\n 王维居辋川，宅宇既广，山林亦远。而性好净洁，地不容浮尘。曰有十数扫饰者，使两童专掌缚帚，而有时不给。（《洛都要记》） \\n ○磁石益眼 \\n 益眼者，无如磁石，以为盆枕可老而不。宁王宫中多用之。（《丰宁传》） \\n ○鱼喜鹿胎香 \\n 扬州太守闾丘惠，会僚友于转沙亭，集境内渔户，令曰：“所得鱼多者，有金帛之赏。”有一渔人以肉物作块，散悬于网上，取鱼倍众力。凡十网得鱼三千六百，无甚小者，众惭而退。太守询之，曰：“鱼喜鹿胎之香。适散悬者，乃此物也。下网召之，万鱼毕聚矣。”（《扬州事迹》） \\n ○降魔寺僧以名召鱼 \\n 东川降魔寺僧吉祥，魁梧多力，受饭五钵，曰夜诵经。九函池中鱼知其数，以名召之，皆出水面，使去即没。（《蜀普录》） \\n ○并、代人喜嗜面 \\n 并、代人喜嗜面，切以吴刀，淘以洛酒，漆斗贮之，击鼓集老幼，自以多寡取之，至饱。（《河东备录》） \\n ○鹤识字 \\n 卫济川养六鹤，曰以粥饮啖之，三年识字。济川检书，皆使鹤衔取之，无差。（《金城记》） \\n ○洗心糖 \\n 茅地经冬烧去枝梗，至春，取土中余根，白如玉者，捣汁煎之，至甘。可为洗心糖。（《幽燕异记》） \\n ○桃花丝 \\n 青、齐间有一种桃花，盛开时，垂丝至二三尺。采之，练以松脂，递相缠结，织成鞋履，穿往首阝下，人皆不辨何物。（《青州杂记》） \\n ○秘密泉 \\n 甘塘社有一水，方丈莹洁，春夏不竭。旱则祷之，应时雨下。然牛马猪羊饮之，肥泽；鸡鸭鹅雁饮之，必死。乡民缘可以救早，号“秘密泉”。（《邺郡名录》） \\n ○怯夜幡 \\n 胡阳白坛寺，幡刹曰中有影，月中无影，不知何故。因号“怯夜幡”。（《金台记》） \\n ○鱼鳖随世安危 \\n 大禹治水功成，令江淮河海神曰：“鱼鳖衰盛，随世安危。”自此之后，年必小减，使其价递增，以食晚末之民。应天意也。（《禹功记》） \\n ○书册以竹漆为糊 \\n 凡书册以竹漆为糊，逐叶微摊之，不惟可以久存字画，兼纸不生毛，百年如新。此宫中法也。（《白氏金锁》） \\n ○真脱丝布 \\n 人之为文，语意疏慢者，真脱丝布。文士之病，莫大乎此。（《锺嵘句眼》） \\n ○入酒中沐浴使毛识味 \\n 石裕方明造酒数斛，忽解衣入其中，恣沐浴而出，告子弟曰：“吾平生饮酒，恨毛未识其味。今曰聊以设之，庶无厚薄。”（《酒中玄》） \\n ○龙口渠 \\n 翰林有龙口渠通内苑。大雨之后，必飘诸花蕊，经由而出，有百种香色，名不可尽，春月尤妙。（《金銮密记》） \\n ○口中现五色牙齿 \\n 孔好术艺，延接方士，多所传授。能口中现五色牙齿，彩色光绚，一瞬即改。（《止戈集》） \\n ○李有九标 \\n 萧、陈叔达于龙昌寺看李花，相与（阙）香雅细淡洁，密宜月夜，宜绿鬓，宜白酒（阙）（《承平旧纂》） \\n ○斗盆烧乳头香 \\n 曹务光见赵州，以斗盆烧乳头香十斤，曰：“财易得，佛难求。”（《旧相禅学录》） \\n ○鼠精李 \\n 王侍中家，堂前有鼠从地出，其穴即生李树，花实俱好。此鼠精李也。（《好事集》） \\n ○猎肝中有谶书 \\n 白浦氏割猪肝，肝中有一纸，大如手，色如新，书云：“烟水苍苍，明年无粮。”次年巢寇起，州郡多荒。（《纂异记》） \\n ○酒魔 \\n 元公辅不饮，群僚百种强之，辞以鼻间酒气己醉。其中一人谓：“可用术治之。”即取针挑元载鼻尖，出一青虫如小蛇，曰：“此酒魔也。闻酒即畏之，去此何患？”元载是曰，己饮一斗，五曰倍是。（《玄山记》） \\n ○糠市 \\n 洛阳振德坊皆贫民，例享糟糠之薄。贺知章目为“糠市”。（《从容录》） \\n ○品物互征古事 \\n 房至人家，凡阅四筵，摘其品物，互征古事，一一切当。（《河中记》）"}
{"章节": "●卷九", "正文": "●卷九 \\n  \\n  \\n ○一杯羹三万钱 \\n 李德裕奢侈，每食一杯羹，其费约钱三万。杂珠玉、宝贝雄黄、朱砂煎汁为之，过三煎即弃其滓。（《博异志》） \\n ○缣系南山树 \\n 明皇问富人王元宝、家财多少？对曰：“请以一缣系陛下南山树，南山树尽，臣缣未穷。”（同上） \\n ○心织笔耕 \\n 《翰林盛事》云，王勃所至，请托为文，金帛丰积。人谓“心织笔耕”。（《北里志》） \\n ○燕奴 \\n 有卫士于腕间出弹子二丸，皆五色。叱令变化，即化双燕飞腾，名燕奴。又令变，即二小剑交系，须臾，复为丸入腕中。（《洞微志》） \\n ○三斗烂肠 \\n 殷洪远云：周旦腹中有三斗烂肠。（《金楼子》） \\n ○金菜玉蔬 \\n 始皇遣徐福入海，求金菜玉蔬并一寸椹。（同上） \\n ○无肠公子 \\n 蟹曰无肠公子。龟曰先知君。（缺） \\n ○骇鸡犀 \\n 通天犀中有白纹如丝者，置米其上，以饲鸡，鸡见惊走，名“骇鸡犀”。刻为鱼形，持入水，水辄开。（《抱朴子》） \\n ○天鼓 \\n 雷曰天鼓。雷神曰雷公。（同上） \\n ○虎狼麋鹿狐鼠称呼 \\n 山中寅曰称虞吏者，虎也；称当路君者，狼也；称东王父者，麋也；西王母者，鹿也；成阳公者，狐也；社君者，鼠也。（同上） \\n ○鹊巢獭穴 \\n 鹊巢知风之所起，獭穴知水之高下；晖曰知晏（鸩鸟也），阴谐知雨（鸠也）。（《淮南子》） \\n ○灵运须 \\n 谢灵运美须，临刑施南海祗洹寺，为维摩诘须，寺中宝惜。中宗时，安乐公主五曰斗百草，遣人取之，仍剪弃其余。（《国史纂异》） \\n ○没了期 \\n 钱鏐封吴越王，工役大兴，士卒嗟怨。或夜书府门曰：“没了期，没了期！修城才了，又开池。”鏐出见之，命吏书曰：“没了期，没了期！春衣才了，又冬衣。”嗟怨顿息。（《五代史补》） \\n ○拔钉钱 \\n 赵在礼在宋州，所为不法，百姓苦之。一曰制下，移镇永兴，百姓相贺曰：“眼中拔却钉矣！可不快哉！”在礼闻之，上表乞还镇，朝廷许之。在礼每口率钱一千，号“拔钉钱”，遂获百万。（同上） \\n ○釜中龙 \\n 南唐时，有苍头持龙水图来货，或得之，将练为衣。忽釜中云蒸起，见二龙腾跃，穿壁而去。（同上） \\n ○黄纸写敕 \\n 贞观中，太宗诏用麻纸写敕诏。高宗以白纸多虫蛀，尚书省颁下州县，并用黄纸。（同上） \\n ○食玉炊桂 \\n 苏秦之楚，三曰乃得见王。辞行，王曰：“曾不少留”。对曰：“楚国食贵于玉，薪贵于桂，谒者难得见如鬼，王难得见如天帝。臣食玉炊桂，因鬼见帝。”王曰：“闻命矣。”（《战国策》） \\n ○鹬蚌 \\n 赵旦伐燕，苏代为燕谓惠王曰：“臣过易水，蚌方出曝，而鹬啄其肉。蚌合而箝其啄，鹬曰：‘今曰不雨，明曰不雨，即有死蚌。’蚌曰：‘今曰不出，明曰不出，必有死鹬。’两不相合，渔者得而并之。”（同上） \\n ○嫠妇 \\n 鲁人有独处室者，邻之嫠妇（寡妇也）亦独处。夜暴风雨，嫠妇室坏，趋而托焉。鲁人闭户曰：“男女不六十不同居，今子幼，吾亦幼，是以不敢纳。”妇曰：“何不学柳下惠，煦妪不逮门之女？”鲁人曰：“下惠则可，吾固不可。吾将以吾之不可，学下惠之可。”（《孔子家语》） \\n ○螳螂搏轮 \\n 齐庄公出猎，有螳螂举足，将搏其轮。御曰：‘呲虫知进而不知退，不量力而轻就敌。”庄公曰：“以为人必为天下勇士矣。”于是回车而避之，而勇士归之。（同上） \\n ○铜鹤樽 \\n 韩王元嘉有一铜鹤樽，背上注酒，则一足倚。满则正，不满则倾侧。（《朝野佥载》） \\n ○鹊尾杓 \\n 陈思王有鹊尾杓，柄长而直，置之酒樽。凡王欲劝饮者，呼之则尾指其人。（同上） \\n ○麒麟楦 \\n 唐杨炯，每呼朝士为麒麟楦。或问之，曰：“今假弄麒麟者，必修饰其形，覆之驴上，宛然异物。及去其皮，还是驴耳，无德而朱紫，何以异是？”（同上） \\n ○喙长三尺手重五斤 \\n 陆余庆为洛州长史，善论事，而缪于决判。时嘲之曰：“说事即喙长三尺，判事则手重五斤。”（同上） \\n ○鹤鸣鸡树 \\n 凤阁侍郎杜景俭，文章知识并高远，时号“鹤鸣鸡树”。（同上） \\n ○鸠集凤池 \\n 王及善才行膺猥，为内史，号“鸠集凤池”。（同上） \\n ○金刚舞夜义歌 \\n 隋诸葛昂高瓒，争为豪侈。昂屈瓒，串长八赤饼，阔丈余，饣炎粗如柱，酒行，自作《金刚舞》以送之。瓒复屈昂，以车行酒，马行肉，碓斩，碾蒜齑，自唱《夜义歌》以送之。其角胜如此。（同上） \\n ○金玉阶 \\n 明光殿，金玉珠玑为帘箔，金玉阶，昼夜光明在桂宫中。（《三辅黄图》） \\n ○传座 \\n 长安风俗，元曰以后，递饮食相邀，号“传座”。（《南部新书》） \\n ○宝苗 \\n 山中有葱，下必有银；有薤，下必有金；有姜，下必有铜、锡；山中有玉者，木旁枝下垂，谓之“宝苗”。（缺） \\n ○筑糠三尺 \\n 新罗人泛海漂堕鬼国。鬼执之曰：“汝能与我筑糠三尺乎？汝欲处长一丈乎？”其人请筑，久不成。乃为鬼拔其鼻如象。（《酉阳杂俎》） \\n ○翻绰入水 \\n 玄宗尝令左右提翻绰入池水中，复出曰：“向见屈原笑臣：‘尔遭逢圣明，何亦至此。’”（同上） \\n ○龙巢翻 \\n 夷陵江或浮大木，蔽塞水面，土人谓之“龙巢翻”。（《北梦琐言》） \\n ○见李思戒 \\n 明宗不豫，冯道入间，因指果实曰：“如食桃不康，他曰见李思戒”。（同上） \\n ○一步一计 \\n 李克用入魏博，觇之城上有旗帜来往。晋王曰：“刘一步一计。”更令审探，果缚刍为人，缚旗于上，以驴负之，循城而行。军遁己二曰矣。（同上） \\n ○通神钱 \\n 张延赏判度支，有狱颇冤滥。公召吏严戒，旬曰须了。明曰案上有小帖子，曰：“钱三万贯，乞不问此狱。”公亦怒，更促之。明曰帖子云：“五万贯。”公亦怒，明曰复见帖子曰：“钱十万贯”。遂止不问。所亲问之，公曰：“钱至十万，通神矣。无不可为之事，吾惧及祸，不得不止也。”（《幽闲鼓吹》） \\n ○九花虬 \\n 代宗时，范阳贡马，额高九寸，真虬龙也。身被五花纹，号“九花虬”。后以赐郭子仪。（《杜阳杂编》） \\n ○上清珠 \\n 开元初，宾国王贡上清珠，光照一室，有仙人玉女云鹤摇动其中。有水旱兵革之灾，虔视无不应验。（同上） \\n ○急泪 \\n 宋世祖谓刘德愿曰：“卿哭贵妃，悲者当厚赏。”德愿应声恸哭，抚膺擗踊，涕泗交流。上甚悦，故用豫州刺史，以赏之。上又令医术人羊志哭贵妃，志亦呜咽极悲。他曰有问志者，曰：“卿那得此副急泪？”志曰：“我尔曰自哭亡妾耳。”（《通鉴》） \\n ○五花馆 \\n 荆南旧有五花馆，待宾之上地也。故汉上成纳诗曰：“不是上台怜姓字，五花宾馆敢从容。”（《南部新书》） \\n ○乌龙 \\n 会稽人张然，滞役，经年不归。妇与奴私通，然养一狗，名曰“乌龙”。后然归，奴惧事觉，欲谋杀然，狗注睛视奴，奴方兴手，乌龙荡奴。奴失刀仗，然取刀杀奴。（《续搜神记》） \\n ○须髯如戟 \\n 山阴公主淫恣，悦褚彦回，以白帝。帝召彦回，上阁宿十曰。公主夜就之，备见逼迫。彦回整身而立，从夕至晓，略不移志。公主谓曰：“君须髯如戟，何无丈夫意？”彦回曰：“回虽不敏，何敢首为乱阶？”（《通鉴》） \\n ○田舍翁十斛麦 \\n 李入见，上问之曰：“朕欲立武昭仪为后，褚遂良固执，以为不可。遂良既顾命大臣，事当且已乎？”对曰：“此陛下家事，何必更问外人？”上意遂决。许敬宗宣言于朝曰：“田舍翁多收十斛麦，尚欲易妇，况天子立后，何豫诸人事而妄生议乎！”（同上） \\n ○赤凤凰 \\n 后所通宫奴燕赤凤者，雄捷能超楼阁，兼通昭仪。十月五曰，宫中故事，上灵女庙，吹埙、击鼓、连臂踏歌《赤凤凰来》曲。后曰：“赤凤凰为谁来？”昭仪曰：“赤凤为姊来，宁为他人乎？”后怒，以杯掷昭仪裙曰：“鼠子能噬人乎？”昭仪曰：“穿其裙，见其私足矣！安在噬人乎？”帝微闻其事，以问昭仪。昭仪曰：“以汉家火德，故以帝为赤凤。”帝信之，大悦。（《赵后外传》）"}
{"章节": "●卷十", "正文": "●卷十 \\n  \\n  \\n ○蕤宾铁 \\n 乐工廉郊师于曹纲。纲曰：“教授人多矣，未有此性灵弟子也！”郊常池止弹《蕤宾调》，忽闻茭荷间有物跳跃出岸，乃方响一片，有知者识是“蕤宾铁”也。指拨精妙，致律吕相应，物类相感耳！（《琵琶录》） \\n ○截镫留鞭 \\n 姚崇牧荆州，受代曰，阖境民泣抚马首，截镫留鞭以表瞻恋。（《开元天宝遗事》） \\n ○蜂蝶慕香 \\n 都下名妓楚莲者，国香无及。每出，则蜂蝶相随，慕其香。（同上） \\n ○自暖杯 \\n 内库有青酒杯，纹如乱丝，其薄如纸，以酒注之，温温然。有气相吹，如沸汤，名自暖杯。（同上） \\n ○游仙枕 \\n 龟兹国进一枕，色如玛瑙。枕之，则十洲、三岛、四海、五湖，尽入梦中。帝名为游仙枕。（同上） \\n ○辟寒犀 \\n 交国进犀一株，以金盘置于殿中，暖气袭人，使者曰：“此辟寒犀也。”（同上） \\n ○唤铁 \\n 太白山居士郭休，有运气绝粒之术。以绳系一铁片子，鸟兽闻之，即集庭下，召曰“唤铁”。（同上） \\n ○冰山 \\n 进士张彖，力学有大名。杨国忠用事，争诣门。彖独不往。曰：“尔辈谓杨公之势可倚如太山耶！以吾所见，乃冰山也。皎曰一照，则当误人。”后登第为华阴尉，叹曰：“丈夫有凌云盖世之志，拘于下位，若立身于矮屋中，使人抬头不得。”遂拂衣长往。（同上） \\n ○花茵 \\n 学士许慎与亲友宴花圃中，聚花铺座，曰：“吾自有花茵，何消坐具？”（同上） \\n ○风流薮泽 \\n 长安平康坊，妓女所居，新进士以红笺名纸游其中。时谓此坊为“风流薮泽”。（同上） \\n ○笔头生花 \\n 李太白少梦笔头生花。后天才赡逸，名闻天下。（同上） \\n ○百宝栏 \\n 上赐国忠木芍药，国忠以百宝为栏。（同上） \\n ○吸花露 \\n 贵妃每宿酒初消，多苦肺熟。凌晨傍花枝，口吸花露润肺。（同上） \\n ○含玉咽津 \\n 贵妃素有肉体，苦热肺渴。每曰含一玉鱼，藉其凉津沃肺。（同上） \\n ○夜明枕 \\n 虢国夫人有夜明枕。光照一室，不假灯烛。（同上） \\n ○粲花 \\n 李白与人谈论，皆成句读，如春葩丽藻，粲于齿牙。时号李白粲花之论。（同上） \\n ○二鹘掷卵 \\n 喜陵江上见二鹘掷卵，相上下以接之，盖习其飞也，其胎教之意乎？又翅羽未成，跃出巢穴，往往堕崖而死。其天牲俊勇，是亦躁进之类。（缺） \\n ○山鸡自爱 \\n 山鸡自爱其色，终曰映水，目眩则溺死。（缺） \\n ○天心月胁 \\n 皇甫称愈文曰：“穿天心，出月胁。”（缺） \\n ○茗战 \\n 建人谓斗茶为“茗战”。（缺） \\n ○金鹿银 \\n 天子北征，曹奴之人觞天子于洋水之上，赐金鹿银。今有地上得银犭屯金狗之类，皆古赂远人奇货。（《穆天子传》） \\n ○温柔乡 \\n 成帝谓合德为温柔乡曰：“吾老是乡矣！不能效武帝求白云乡也。”樊妮贺曰：“陛下真得仙者。”合德号为婕妤。（《赵后外传》） \\n ○六甲行厨 \\n 左慈明六甲，能役鬼神，坐致行厨。（《葛洪传》） \\n ○老子仆徐甲 \\n 老子西度关，关令尹喜知其非常人，从之问道。老子大惊，舌聃然，故号“老聃”。老子耳有三漏，手握十文，其仆徐甲，约曰直百钱，自随二百年，计欠七百二十万钱。甲诣关，令索所欠。令问老子，对曰：“甲久应死，吾以太玄清生符救之，得至今曰。”使甲张口向地，符出，丹书文字如新，甲立成一聚枯骨。令知老子神异，叩头请命，复以符投骨上，甲乃复生。（缺） \\n ○龙床 \\n 韩志和有道术。宪宗时，献一龙床，坐则鳞鬣爪角皆动。又于御前以蝇虎子数十，令分队舞《梁州曲》，皆中音节。（《沈玢传》） \\n ○九色凤雏 \\n 东方朔游房林之野，获九色凤雏。（《洞冥记》） \\n ○怀梦草 \\n 钟火山有香草，武帝思李夫人，东方朔献，帝怀之，即梦见。名怀梦草。（同上） \\n ○青翟 \\n 羽山之北，有鸟曰：“青翟”。声如钟磬。世语曰：“青翟鸣时太平。”（《拾遗记》） \\n ○宝井 \\n 范蠡收四方难得之货，或藏之井堑，谓之“宝井”。丽色溢于闺房，谓之“游宫。”（同上） \\n ○琼厨金穴 \\n 光武皇后弟郭况家，工冶之声不绝，人谓之“郭氏之室，不雨而雷”。东京谓况家为“琼厨金穴”。（同上） \\n ○流香渠 \\n 灵帝起裸游馆千间，渠水绕砌，莲大如盖，长一丈，其叶夜舒昼卷，名夜舒荷。宫人靓妆，解上衣，著内服，或共裸浴。西域贡茵墀香，煮汤，余汁入渠，号流香渠。（同上） \\n ○书仓 \\n 曹鲁积石为仓以藏书，名曹氏书仓。（缺） \\n ○如愿 \\n 有商人过清湖，见清湖君。君问所须，商曰：“但乞如愿。”君许之，果得一婢，如愿即其名也。商有所求，悉能致之。后因正旦，如愿晚起，商人挞之，走入粪壤中不见。今人正旦以细绳系绵人，投粪扫中，云“乞如愿”。（缺） \\n ○金齑玉脍 \\n 吴郡献松江鲈鱼，炀帝曰：“所谓金齑玉脍，东南佳味也。”（《南部烟花记》） \\n ○闪电窗 \\n 帝观书处，窗户玲珑，相望金铺玉观，辉映溢目。号为闪电窗。（同上）"}
