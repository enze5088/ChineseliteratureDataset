{"章节": " 国老谈苑", "正文": "　 \\n 　国老谈苑 \\n   \\n  \\n  \\n 提要 \\n  \\n 《国老谈苑》二卷，旧本题夷门隐叟王君玉撰。考陈振孙《书录解题》、《宋史·艺文志》作《国老闲谈》，卷数与此相合，而注称夷门君玉撰，不著其姓。然则此名後人所改，王字亦後人所增也。是编所纪乃宋太祖、太宗、真宗三朝杂事，於当时士大夫颇有所毁誉，尤推重田锡而贬斥陶榖，其馀如冯拯诸人，俱不免於微词。虽间或抑扬过情，而大致犹据实可信。如范质不受赂遗，窦仪议令皇帝开封尹署敕，赵普请从征上党，曹彬平蜀回囊中惟图书诸条，《宋史》皆采入本传中。他亦多叙述详赡，足与史文相参考。惟记太祖清流关之战，谓临阵亲斩伪骁将皇甫晖，不知晖兵败见擒，送寿州行在，周世宗尚赐以金带鞍马，因创甚不肯治而死，并非戮之阵前。又谓是时环滁僧寺皆鸣钟，遂为定制。案滁人一日五时鸣钟，乃後人感晖之义，以资追荐，亦非为太祖助战而起，此则传闻之讹异，未可概从。至谓太宗嚮用老成，寇准欲求速进，遂饵地黄、芦菔以求白髪，恐准亦未必至是也。  \\n  \\n 　 \\n 卷一 \\n 太祖尝语赵普曰：“唐室祸源在诸侯难制，何术以革之？”普曰：“列郡以京官权知，三年一替，则无虞。”因从之。 \\n  \\n 开宝中，御厩新调御马成进，太祖御宣政殿亲阅，时太宗尹天府，亟召之。既至，俾自殿陛乘之。太宗固辞，以人臣之礼不可。上勉之，不从其恳。已而，目送之，且语左右曰：“令公真他日太平天子也。” \\n  \\n  \\n 太祖以范质寝疾，数幸其家。其后，虑烦在朝大臣，止令内夫人问讯。质家迎奉器皿不具，内夫人奏知，太祖即令翰林司送果子床、酒器凡十副以赐之。复幸其第，因谓质曰：“卿为宰相，何自苦如此？”质奏曰：“臣向在中书，门无私谒，所与饮酌，皆贫贱时亲戚，安用器皿？因循不置，非力不及也。猥蒙厚赐，有涉近名，望陛下察之。”寻薨。开宝中，因相位乏人，太祖累言：“如范质，真宰相也。”嗟悼久之。 \\n  \\n  \\n 太祖尝曲宴翰林学士王著，御宴既罢，著乘醉喧哗。太祖以前朝学士，优容之，令扶以出。著不肯退，即趋近屏风，掩袂恸哭，左右拽之而去。明日，或奏曰：“王著逼宫门大恸，思念世宗。”太祖曰：“此酒徒也，在世宗幕府，吾所素谙，况一书生，虽哭世宗，能何为也？” \\n  \\n  \\n 太祖曰：周世宗征淮南，太祖总军政，然分部之制禀于世宗。时宣祖不豫，是役当淮将皇甫晖之敌也，宣祖惮之，密请移军，上告以世宗之命，遂止。上翌日衔戚夺志，以图报效，挺身死战，血濡袖。既而擒晖，淮南平，上功居第一。王业肇于是矣。向若苟私循军移，世宗有命，则得祸无类，又安能建不拔之基，以延祀于万世者乎？ \\n  \\n  \\n 太祖提周师甚寡，当李景十五万众，阵于清流山下，士卒恐惧。太祖令曰：“明日午当破敌！”人心遂安。翌日正午，太祖果临阵亲斩伪骁将皇甫晖，以覆其众。是时，环滁僧寺皆鸣钟而应之。既平，鸣钟因为定制。（赵时进《滁州午钟记》） \\n  \\n  \\n 太祖尝暑月纳凉于后苑，召翰林学士窦仪，草诏处分边事。仪至苑门，见太祖岸帻跣足而坐，仪即退立。阁门使督趣，仪曰：“官家方取便，未敢进。”阁门使怒而奏之。太祖自视微笑，遽索御衣而后召入，未及宣诏意，仪奏曰：“陛下新即大位，四方瞻望，宜以礼示天下，臣即不才，不足动圣顾，臣恐贤杰之徒闻而解体。”太祖敛容谢之。自后，对近臣未尝不冠带也。 \\n  \\n  \\n 太祖将亲征潞贼李筠，诏留后吕余庆、赵普于京师。普因私谒太宗于朱邸，且曰：“普托迹诸侯十五年，今偶云龙，变家为国，贼势方盛，万乘蒙尘，是臣子效命之日，幸望启奏，此诚愿军前自效。”太宗即以闻上，太祖笑曰：“赵普岂胜甲胄乎？”因谓太宗曰：“是行也，朕胜则不言，万一不利，则使赵普分兵守河阳，别作一家计度。”及凯旋第赏，宰臣拨官，太祖曰：“普有从朕伐叛之勋，宜当加等。”于是授侍郎枢密使。 \\n  \\n 太祖一日袒裼幸翰林院，时学士卢多逊独直，上行与语，引入寝殿，因指所御，有缣帐、紫绫褥，谓多逊曰：“尔在外意朕丰侈耶？朕用此犹常愧之。” \\n  \\n 太宗尝冬月命彻兽炭，左右或启曰：“今日苦寒。”上曰：“天下民困是寒者众矣，朕何独温愉哉？” \\n 太宗尝幸龙图阁阅书，指西北架一漆函，上亲自署钥者，谓学士陈尧咨曰：“此田锡章疏也。”已而怆然久之。 \\n 太宗一日写书笔滞，思欲涤砚中宿墨，顾左右咸不在，因自俯铜池涤之。既毕，左右方至，上徐顾曰：“尔辈何处来？” \\n 太宗志遵俭谨，每居内，服浣濯之衣，或有穿者，则命纫补以进。 \\n  \\n 太宗退朝，常以经籍自娱，所阅之策以帕裹，小黄门持之，巡行殿籞，毕以为从。药糊之湏率皆副焉。又以柏为界尺，长数寸，谓之隔笔简。每御制，或飞宸翰，则用以镇所临之纸。 \\n  \\n  \\n 真宗初即位，暇日，召翰林学士王禹僜，与之论文。禹僜奏曰：“夫进贤黜不肖，辟谏诤之路，彰为诰命，施之四方，延利万世，此王者之文也。至于雕纤之言，岂足轸虑思、较轻重于琐琐之儒哉？愿弃末务大，以成宗社之计。”上顾曰：“卿爱朕之深矣。” \\n  \\n  \\n 真宗在朱邸时，诸王竞营假山。兖王山成，合宴以赏，真宗预焉。酒方洽，王指谓侍读姚坦曰：“是山崇丽乎？”坦曰：“聚血尔，何山之谓也？昔年夏侯峤为宛丘令，田赋充而迁，督刑之血，日沃于庭，此山之工，实倍彼赋，非聚血而何？”上不怿，而辍宴还第，乃去山为壁，写儒行篇。他日，对而命宴，坦叩头谢曰：“非英贤何能及此？”太宗闻之，意有属焉。 \\n  \\n  \\n 真宗在东宫，一日，太宗勖令学草书，乃再拜曰：“臣闻王者事业，功侔日月，一照使隐微尽晓。草书之迹，诚为秘妙，然达者盖寡，倘临事或误，则罪有归焉，岂一照之心哉？谨愿罢之。”太宗大喜，顾谓之曰：“他日之英主也。” \\n  \\n  \\n 仁宗在储宫，真宗慎择官僚，皆难其人。鲁宗道时作正言，慷慨敢谏。忽一日，便坐召对，真宗曰：“太子天下之本，当得正人辅之，今以付卿，其志心以导吾子。”宗道退让，敦奖遣之。翌日，除右谕德。 \\n  \\n  \\n 仁宗既即位，每朝退，多弄翰墨。一日学书，适遇江陵王钦若奏章上达，因飞帛大书“王钦若”三字。既罢，左右取之呈于太后。是时钦若有再命相之议，太后遂令中使合其字，缄为汤药，驰驿以赐钦若，即口宣召之。钦若至阙下，故寂无知者。 \\n  \\n  \\n 周世宗在汉为诸卫将军，尝游畿甸，谒县令（忘其姓名）。令方聚邑客蒲博，弗得见，世宗颇衔之。及即位，令同部夫犯赃数百匹，宰相范质以具狱上奏。世宗曰：“亲民之官，赃状狼籍，法当处死。”质奏曰：“受所监临财物，有罪止赃，虽多，法不至死。”世宗怒，厉声曰：“法者，自古帝王之所制，本以防奸，朕立法杀二赃吏，非酷刑也。”质曰：“陛下杀之即可，若付有司，臣不敢署敕。”遂贷其命。因令：“今后犯者，并以枉法论。”质乃奉诏令。《刑统》中“强率敛入己，并同枉法者”是也。质之守正不回，大率如是。 \\n  \\n  \\n 范质在中书，急于铨品人物，凡清资华级，未尝虚授于人。延士大夫讲贯世务，以观器识。显德中，殿中侍御史柴自牧、右补阙裴英同谒质于中书，质语及民间利病，因谓自牧曰：“尝历州县乎？”自牧对以数任职事。次问英，英，唐相贽之后，以门地自负，乃曰：“徒劳之役，惟英偶免。”质怒，责英曰：“质虽不才，备位宰相，坐政事堂，与谏官御史论生民疾苦，非戏言也。浮薄之徒安可居谏署？”英惭惧而退，明日，质具奏其事，英遂授散秩。 \\n  \\n 赵普在中书，每奏牍，事有违戾太祖意者，固请之于上，或拂之于地，普缓拾之，振尘以献，有及再三者，理遂而已。 \\n  \\n 曹彬初克成都，有获妇女者，彬悉闭于一第，窍度食，且戒左右：“是将进御，当密卫之。”洎事宁，咸访其亲以还之，无亲者备礼以嫁之。彬平蜀回，辎重甚多，或言悉奇货也。太祖令伺之，皆古图书，无铢金寸锦之附。 \\n  \\n  \\n 范质性俭约，不受四方遗赂，自五代以来，宰相取给于方镇，由质绝之。为相辅，居第止十一间，门屋庳隘。周太祖尝令世宗诣质，时为亲王，轩马高大，门不能容，世宗即下马步入。及嗣位，从容语质曰：“卿所居旧宅耶？门楼一何小哉？”因为治第。 \\n  \\n  \\n 周世宗尝欲以窦仪、陶毂并命为宰相，以问范质，质曰：“毂有才无行，仪执而不通。”遂寝其事。太祖又欲令参知政事，赵普惮其刚严，奏以薛居正代之，终不入中书，亦其命也。 \\n  \\n  \\n 雷德让判大理寺，一日有疑谳，非次请对。时太祖放鸷禽于后苑，见。德让奏曰：“陛下以放禽为急，刑狱为常，臣切未喻。”上怒，举持玉针撞之，二齿坠地，德让拾而结于带中。上谓曰：“汝待诉我耶？”德让曰：“臣安敢诉陛下？自有史官书之。”上从而悔，厚赐以遣之。 \\n  \\n  \\n 窦仪自周朝以来，负文章识度有望于时，搢绅许以廊庙之器，仪因以公台自许，急于大用，乃设方略，以经营之。为端明殿学士判河南府时，括责民田，增其赋调，欲期恩宠，以致相位，当时洛人苦之。又尝奉诏按筠州狱，希世宗旨，锻炼成罪，枉陷数人，士君子以此少之。 \\n  \\n  \\n 权某为翰林待诏，有良马，日驰数百里。陶穀欲取之，累言于权。权曰：“学士要，诚合拜献。某年老有足疾，非此马驯良，不能出入，更俟一二年，解职，必以为贽。”穀心衔之。后因草密诏，召权于阁中书之。穀曰：“吾尝爱权卿破体王书，写了进本来。”权即与书之。穀突入阁中，取其本，乃谓权曰：帝王密诏，内有国家机事，未经进御，辄写一本，欲将何用？泄漏密旨，罪当不赦。”即呼吏作奏牍，发其事，权不能自明，但皇恐哀诉而已。穀曰：“亟将马来释尔。”遂并马券取之。 \\n  \\n  \\n 又尝奉使两浙，献诗二十韵于钱俶，其末云：“此生头已白，无路扫王门。”时穀官是丞郎，职为学士，奉命小邦，献诗已是失体，复有扫门之句，何辱命之甚也？ \\n  \\n  \\n 又浙帅开宴，置金钟以为罚爵。穀后因卧病，浙帅使人问其所欲，穀以金钟为请，浙帅以十副赠之。乃以诗谢，云“乞与金钟病眼明”。其苟得无耻之如此。及复命，将出其境，即赋诗于邮亭，云：“井蛙休恃重溟险，泽马曾嘶九曲滨。”请令人传诵，冀掩前诗之失。穀之狡谲，多此类也。 \\n  \\n  \\n 刘温叟方正守道，以名教为己任。幼孤，事母以孝闻。其母甚贤。初为翰林学士，私庭拜母，即命二婢箱擎公服、金带，置于阶下，谓温叟曰：“此汝父长兴中入翰林时所赐也，自先君子薨背以来，常惧家门替坠，今汝能自致青云，继父之职，可服之无愧矣。”因欷歔掩泣。温叟伏地号恸，退就别寝，素衣蔬食，追慕数日，然后服之。士大夫以为得礼。温叟累居显要，清贫尤甚，未尝受人馈。知贡举时，有经学门生居畿内者，献粟草一车，温叟却之，其人曰：“此物出于躬耕，愿以致勤。”温叟不得已而受之，即命家人置衣一袭以为答，计其直，即倍于粟草矣。自是无敢献遗者。为御史中丞时，尝道由乾元门，左右奔告圣驾方御楼，温叟如常而行楼侧，下马入奏，曰：“此门按故事，非赐大酺不御，今陛下无故而登，军庶几或闻，则有恩给之望。臣所以不却导从者，不欲警彼耳目也。非礼勿动，臣职当风宪，敢不言之？”上遽还，给内帑三千缗付县官，以自罚。 \\n  \\n  \\n 赵普自枢密副使授集贤殿大学士，是时范质等皆罢相，中书绝曹，普授官敕无人署字。太祖在资福殿，普因入奏其事。太祖曰：“卿但进来，朕为卿署字可乎？”普曰：“此有所行，非帝王所亲之。”太祖俄曰：“卿问陶穀、窦仪，必有所说。”普乃召问之，仪曰：“唐文宗时，甘露事后，中书无宰相，然当时册命，辅相即不知何人。今皇帝京尹官是中书令，此正宰相任也，署敕宜矣。”普入奏，遂命太宗署敕焉。 \\n  \\n  \\n 田锡为谏议大夫，疾亟，进遗表。真宗宣御医赍上药驰往，已无及矣。俄召宰相对，袖其表而示之，且曰：“朕自临大宝，阅是表多矣，非祈泽宗族，则希恩子孙，未有如锡生死以国家为虑，而儆戒于朕。”兴叹久之，命优其赠典。 \\n  \\n 寇准再入中书，魏野贻诗曰：“好去上天辞富贵，却来平地作神仙。”未几南迁，常诵此诗句。 \\n  \\n 崔遵度为太子谕，德性方正清素，尤精于琴，尝著《琴笺》，以天地自然有十二声徽，非因数也。范仲淹尝问琴理于遵度，对曰：“清丽而静，和润而远，琴书是也。” \\n  \\n 李遵勖、杨亿、刘筠常聚高僧论宗性，遵勖命画工各绘其像成图，目曰“禅会”。 \\n 陈省华以大卿居家，其子尧叟参枢密，尧咨掌制诰。每朝退，端服夹侍。偶宾至，则导茗酪焉。 \\n 张咏为兵部尚书，临终，上疏言：“丁谓奸邪，用之乱国，愿斩之以谢天下。”  \\n 　 \\n 卷二 \\n  \\n 王旦在中书，祥符末，内帑灾，缣帛几罄。三司使林特请和市于河外，草三上，旦悉抑之。顷而，特率属僚诉于宰府，旦徐曰：“琐微之帛，固应自至，奈何彰国弱于四方？”居数日，外贡并集，受帛四百万。盖旦先以密符督之也。 \\n  \\n  \\n 王嗣宗为御史中丞，真宗一日幸相国寺，回自北门。嗣宗上言曰：“天子行黄道，岂可由后门？臣任当风宪，讵敢废职？”上悦其直，给内帑三千缗以自罚。北门由是不常开焉。 \\n  \\n 曹璨，彬之子也。为节度使，其母一日阅宅库，见积钱数千缗，召璨，指而示曰：“先侍中履历中外，未尝有此积聚，可知汝不及父远矣。” \\n  \\n 寇准出入宰相三十年，不营私第，处士魏野赠诗曰：“有官居鼎鼐，无地起楼台。”洎准南迁，时北使至，内宴，宰执预焉。使者历视诸相，语译导者曰：“孰是无地起楼台相公？”毕坐无答者。 \\n  \\n  \\n 王旦在中书二十年，常日罢，归，径趋书阁，阖扉以自息，虽家人之亲密者，不复接焉。尝以蝗旱忧愧辞位，俄而疾发，不食，真宗命内饔调肉糜，宸翰缄器以赐，日常三四。旦疾亟，聚家人谓曰：“吾无状，久坐台司，今且死矣，当祝发缁衣以塞吾平昔之志。”未几而绝，家人辈皆欲从其言，惟婿苏耆力排而止之。 \\n  \\n 张知白为参知政事，尝言参政之名，实贰彼相，礼当隆之，每乘马直入政事堂下。 \\n 寇准镇大名府，北使路由之，谓准曰：“相公望重，何以不在中书？”准曰：“主上以朝廷无事，北门锁钥非准不可。” \\n  \\n 李允则守雄州，匈奴不敢南牧，朝廷无北顾之忧。一日，出官库钱千缗，复敛民间钱，起浮图。即时飞谤至京师，至于监司，亦屡有奏削。真宗悉封付允则，然攻者尚喧沸。真宗遣中人密谕之，允则谓使者曰：“某非留心释氏，实为边地起望楼耳！”盖是时北鄙方议寝兵，罢斥堠，允则不欲显为其备然。后谤毁不入，毕其所为。 \\n  \\n  \\n 陶穀以翰林学士奉使吴越，忠懿王宴之，因食蝤蛑，询其名类，忠懿命自蝤蛑至蟛蜞，凡罗列十余种以进，穀视之，笑谓忠懿曰：“此谓一代不如一代也。” \\n  \\n 田锡知制诰，太宗命三班奉职出，使回上殿，因访民间利病。锡上言曰：“陛下苟令三班奉职上殿言事，未审设吕蒙正已下何用？”乃罢之。 \\n  \\n 赵世长以宗正飨北使。时九月，既宴，荐瓜主，客举谓世长曰：“此方气候诚早，彼想未也。”世长对曰：“本朝来岁季夏，此味方盛，故知其节物晚也。” \\n  \\n 滕涉以户部副使聘北朝，既至，宴主客，谓涉曰：“南朝食肉，何故不去皮？”涉曰：“本朝出产丝蚕，故肉不去皮。” \\n 杨亿在翰林，丁谓初参政事，亿列贺焉。语同列曰：“骰子选尔何多尚哉？”未几，辞亲逃归阳翟别墅。 \\n 陈彭年在翰林，所兼十余职，皆文翰清秘之目，时人谓其署衔为一条冰。 \\n 冯拯姬媵颇众，在中书，密令堂吏市珠络，自持为遗。或未允所售，出入怀之，有及三四夕。 \\n  \\n 鲁宗道为正言，言事违忤，真宗稍忌之。宗道一日自讼于上前，曰：“臣在谏列，言事乃臣之职，陛下以数而忌之，岂非有纳谏之虚名，俾臣负素餐之辱矣。臣切愧之，谨愿罢去。”上喜其忠悫，勉而遣之。他日，追念其言，御笔题殿壁曰：鲁直。 \\n  \\n 苏易简在翰林，太宗一日召对，赐酒甚欢。上谓易简曰：“君臣千载遇。”易简应声答曰：“忠孝一生心。”上悦，以所御金器尽席悉赐之。 \\n 种放隐终南山，至老不娶。养母，非力耕之粒，不馈。四方从学者几百人，由此被召。 \\n 寇准有饮量，每饮宾席，常阖扉辍骖以留之。未尝点油，虽溷轩马厩，必用蜡炬。 \\n 陈恕长于心计，为盐铁使，厘宿弊，大兴利益，太宗深器之。尝御笔题殿柱曰：真盐铁陈恕。 \\n 李宗谔为翰林学士，家虽百口，雍睦有制。真宗尝语侍臣曰：“臣僚家法，当如宗谔。” \\n 李遵勖为驸马都尉，折节待士，宗杨亿为文，于第中筑室塑像，晨夕伸函丈之礼，刻石为记，未几，亿卒。 \\n 寇准年三十余，太宗欲大用，尚难其少。准知之，遽服地黄，兼饵芦菔以反之，未几，髭发皓白。 \\n 查道以谨俭率己为龙图阁待制，每食，必尽一器度，不胜则不复下箸，虽蔬茹亦然。尝谓诸亲曰：“福当如是惜之。” \\n 祥符中议营昭应宫，计其工，十五年而成。丁谓总领其事，以夜继昼，每绘一料，给烛二条，逾七年而就。 \\n  \\n 杜镐广博，为龙图阁学士，真宗一日问：“椟食原于何代？”镐对曰：“汉景帝为太子，文帝钟爱，既居东朝，文帝念之，曰：‘太子之食，必料差殊。’乃命太官每具两檐椟，以一赐之，此其始也。” \\n  \\n  \\n 鲁宗道为参政，以忠鲠自任，尝与宰执议事，时有不合者，宗道坚执不回。或议少有异，则迁诤不已。然多从宗道所论。时人谓曰“鱼头公”，盖以骨鲠目之也。 \\n  \\n 天圣初，朝廷清明赏罚必信。时王钦若、王曾、张知白、鲁宗道皆以忠义许国，故风采耸动。虽姚宋佐唐，萧曹出汉，无以方此数君子者。 \\n 戚纶待制龙图阁，天书初降，群臣表贺，词皆溢美，纶独言曰：“旷古未有此事，不可恃之为祥，当戒慎修省，以答天意。”真宗览而嘉之。 \\n  \\n 张咏镇杭州，有诉者曰：“某家素多藏，某二岁而父母死，有甲氏赘于某家，父将死，手券以与之，曰：‘吾家之财，七分当主于甲，三分吾子得之。’某既成立，甲氏执遗券以析之。数理于官，咸是其遗言而见抑。”咏嗟赏之，谓曰：“尔父大能，微彼券，则为尔患在乳臭中矣。”遽命反其券而归其资。 \\n  \\n 鲁宗道以孤直遇主，公家之事，知无不为。每中书罢，归私宅，别居一小斋，绘山水，题曰“退思岩”。独游其间，虽家人罕接焉。 \\n 查道罢馆陶尉，与程宿寓于逆旅，中夕有盗取其衣。既觉，呼宿曰：“衣有副乎？翌日当奉假”。盗闻之，弃获而去。 \\n 寇准谪营道，惟衣裘系为相时所得金笏头带，当权希时者讽其逾礼，准拒之曰：“君父所赐，服之不忘，未见礼之失也。”讽者惭恧而退。 \\n  \\n 丁谓在朱崖，家于洛阳，为书叙致真宗恩遇，厚自刻责，且励家人不可兴怨。遂寄洛守，托达于家。洛守不敢私开，遽奏之。上览而感动，遂有雷州之命。 \\n  \\n  \\n 王旦在中书，东封西祀，悉尝总领。祥符中，处士魏野令山童持诗以献，曰：“圣朝宰相频频出，君在中书十四秋，西祀东封俱礼毕，好来相伴赤松游。”旦袖其诗，累于上前求退，不遂。 \\n  \\n  \\n 查道初应举，自荆州湖游，索获资十余万。至襄阳，逆旅见女子端丽秀出，非尘中之偶，因诘其所来，乃故人之女也，遂以行橐求良谨者嫁之。是岁由此罢举。又尝于旅邸床下获金钗一束，且百只，意所遗者必复来求之。向晚，果二人至，见道，但嗟惋而已。道诘之，具言其所遗，如道所获，遂尽以付之。其人惊喜，请留三之一，以为谢。道固拒之而去。 \\n  \\n  \\n 丁谓既窜朱崖，路由湘潭佛寺，饭僧为文以自叙，其略曰：“补仲山之衮，虽尽巧心；和傅说之羹，难调众口。”既至贬所，教民陶瓦，先为公宇，次营所居之第。为小楼，日游其上，阅书焚香，怡然以自得。后将有衡阳之命，谏官刘随上言曰：“彼擅移于陵域，将不利于嗣君，合取头颅，置之郊庙。”遂中止。 \\n  \\n  \\n 王旦在中书，祥符末大旱。一日，自中书还第，路由潘氏旗亭，有狂生号王行者在其上，指旦大呼曰：“百姓困旱，焦劳极矣，相公端受重禄，心得安邪？”遂以所持经掷旦，正中于首。左右擒之，将送京尹，旦遽曰：“言中吾过，彼何罪哉？”乃命释之。 \\n  \\n  \\n 寇准初为密学，方年少得意，偶撰《江南曲》云：“江南春尽离肠断，蘋满汀洲人未归。”又云：“日暮江南一望时，愁情不断如春水。”意皆凄惨。末年果南迁。 \\n  \\n 种放以谏议大夫还山，真宗命宴饯于龙图阁，群臣赋诗以赠行。杜镐学士独跪上前，诵北山移文，音句锵越，一坐尽倾，上尤善之。 \\n  \\n 徐铉为散骑常侍，太宗谓曰：“官家之称，其义安在？”铉曰：“三皇宫天下，五帝家天下，盖皇帝之谓也。”淳化中，上苑象毙，取胆不获。太宗命使宣问铉，铉对曰：“请于前左足求之。”果得以进。诏复询之，铉曰：“象胆随四时在足，今方二月，臣故知耳。”初，自南唐入京，市宅已岁余，见宅主贫困之甚，因召而谓曰：“得非售宅亏直而致是耶？予近撰碑，获润笔二百千，可赏尔矣。”宅主固辞不获，亟命左右辇以付之。后黜邠州，年七十，手不释卷，尝亲写许慎《说文》一部，谨细无误。一日栉罢，命纸大书曰：“道者，天地母。”投笔而绝。 \\n  \\n  \\n 贺兰归真有奇志异术，隐居嵩山。景德中，真宗朝陵，因访异人，左右以归真闻，乃召对。问曰：“知卿有点化之术，可以言之。”归真奏曰：“臣请言帝王点化之术，愿以尧舜之道，点化天下，可致太平，惟陛下用之。” \\n  \\n 卢多逊既卒，许归葬，其子察护丧，权厝襄阳佛寺，将易以巨榇，乃启。其尸不坏，俨然如生，遂逐时易衣，至祥符中犹然。 \\n  \\n 王钦若、母宾古同倅三司。一日，宾古曰：“天下宿逃之财，自五代迄今，理督未已，亡族破家，疵民大矣，俟启而蠲之。”钦若即命吏理其数。翌日上奏，真宗大惊曰：“先帝岂不知耶？”钦若曰：“先帝非不审其弊，盖与陛下收天下心。”真宗沾泣久之，遽诏有司，俾尽释焉。钦若自此宸眷之厚。 \\n  \\n  \\n 张咏镇永兴，有父老诉牛舌为人所割。咏诘之：“尔于邻仵谁氏最隙？”诉者曰：“有甲氏尝贷粟于某家，不遂，构怨之深。”咏遽遣去，戒云：“至家径解其牛贷之。”父老如教。翌日，有百姓诉杀牛者，咏谓之曰：“尔割某氏牛舌，以偿贷粟之怨，而反致讼耶？”其人遂伏罪，而谓神明焉。 \\n  \\n  \\n 寇准掾雷康，丁谓谪朱崖，将假路于雷康，准闻之，以蒸羊逆诸境上，曰：“某之窜遂，诚冤于谓。今谓穷来，而吾仆有刚者，必将致仇，当为防之。”于是聚令博易，亦阅之。诘旦，闻夜三更谓往矣，乃令散。 \\n  \\n  \\n 李宗谔以京秩带馆职，不预赏花钓鱼故事，赋诗“戴了宫花赋了诗，不容重见赭黄衣。无そ独出金门去，恰似当年不第归”。太宗览之，大喜。特诏预宴，即日改官。 \\n  \\n  \\n 祥符中，天书降，群臣称贺，鲁宗道上疏，略曰：“天道福善祸淫不言，示化人君，政得其理，则作佑以垂报；治乖于上，则出异以警戒。又何书哉？臣恐奸臣肆其诞妄，妖惑上听。”真宗虽不开纳，然甚奇之。 \\n  \\n 查道性淳古，早寓常州琅山寺，躬事薪水以给众。常衣巨衲，不复洗濯，以育蚤虱。晚年待制龙图阁，朝列伏其重德，咸谓之查长老。 \\n  \\n 丁谓为侍中，尝赋诗云：“千金家累非良宝，一品高官是强名。”未几而籍没资产，削免官爵，果符言志也。其在中书时，总领山陵事，李维在翰林，将授其亲职为挽郎，恳请于谓，曰：“更在陶铸。”谓应声曰：“陶铸复陶铸，斋郎又挽郎。”维对曰：“自然堪泪下，何必更残阳。”未几而谓败，至朱崖，撰诗赋文论数十篇，号《知命集》。其诗有“草解忘忧忧底事，花能含笑笑何人”之句。 \\n  \\n 　 \\n *取自钱建文制作电子书 \\n  \\n 　"}
