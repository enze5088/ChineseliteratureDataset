{"章节": "抱朴子內篇卷之一   暢玄", "正文": "  \\n 抱朴子內篇卷之一　暢玄 \\n 　 \\n 抱朴子曰：「玄者，自然之始祖，而萬殊之大宗也〔一〕。眇眛乎其深也，故稱微焉。綿邈乎其遠也，故稱妙焉。其高則冠蓋乎九霄〔二〕，其曠則籠罩乎八隅〔三〕。光乎日月，迅乎電馳。或倏爍而景逝，或飄滭而星流〔四〕，或滉漾於淵澄，或雰霏而雲浮。因兆類而為有，託潛寂而為無。淪大幽而下沈〔五〕，淩辰極而上游〔六〕。金石不能比其剛，湛露不能等其柔。方而不矩，圓而不規。來焉莫見，往焉莫追。乾以之高，坤以之卑，雲以之行，雨以之施。胞胎元一〔七〕，範鑄兩儀〔八〕，吐納大始〔九〕，鼓冶億類，佪旋四七〔一十〕，匠成草昧，轡策靈機，吹噓四氣〔一一〕，幽括沖默，舒闡粲尉〔一二〕，抑濁揚清，斟酌河渭，增之不溢，挹之不匱，與之不榮，奪之不瘁。故玄之所在，其樂不窮。玄之所去，器弊神逝。夫五聲八音〔一三〕，清商流徵，損聰者也。鮮華豔采，彧麗炳爛〔一四〕，傷明者也。宴安逸豫，清醪芳醴，亂性者也。冶容媚姿，鉛華素質〔一五〕，伐命者也。其唯玄道，可與為永〔一六〕。不知玄道者〔一七〕，雖顧眄為生殺之神器〔一八〕，脣吻為興亡之關鍵〔一九〕，綺榭俯臨乎雲雨〔二十〕，藻室華綠以參差〔二一〕。組帳霧合，羅幬雲離〔二二〕。西毛陳於閒房〔二三〕，金觴華以交馳〔二四〕，清絃嘈囋以齊唱〔二五〕，鄭舞紛〈糹柔〉以蜲〈拖，中“扌改虫”〉〔二六〕，哀簫鳴以淩霞〔二七〕，羽蓋浮於漣漪〔二八〕，掇芳華於蘭林之囿，弄紅葩於積珠之池〔一九〕，登峻則望遠以忘百憂，臨深則俯攬以遺朝飢〔三十〕，入宴千門之焜熀〔三一〕，出駈朱輪之華儀〔三二〕。然樂極則哀集，至盈必有虧。故曲終則歎發，燕罷則心悲也〔三三〕。寔理勢之攸召，猶影響之相歸也。彼假借而非真〔三四〕，故物往若有遺也。 \\n 夫玄道者，得之乎內，守之者外〔三五〕，用之者神，忘之者器〔三六〕，此思玄道之要言也〔三七〕。得之者貴，不待黃鉞之威。體之者富，不須難得之貨。高不可登，深不可測。乘流光，策飛景，淩六虛〔三八〕，貫涵溶。出乎無上，入乎無下。經乎汗漫之門，遊乎窈眇之野。逍遙恍惚之中，倘佯彷彿之表。咽九華於雲端〔三九〕，咀六氣於丹霞〔四十〕。俳徊茫昧，翱翔希微〔四一〕，履略蜿虹〔四二〕，踐跚旋璣〔四三〕，此得之者也。 \\n 其次則真知足〔四四〕，知足者則能肥遁勿用〔四五〕，頤光山林〔四六〕。紆鸞龍之翼於細介之伍〔四七〕，養浩然之氣於蓬蓽之中〔四八〕。繿縷帶索，不以貿龍章之暐曄也〔四九〕。負步杖筴，不以易結駟之駱驛也。藏夜光於嵩岫〔五十〕，不受他山之攻。沈鱗甲於玄淵〔五一〕，以違鑽灼之災。動息知止〔五二〕，無往不足。棄赫奕之朝華，避僨車之險路。吟嘯蒼崖之閒〔五三〕，而萬物化為塵氛〔五四〕。怡顏豐柯之下〔五五〕，而朱戶變為繩樞〔五六〕。握耒甫田〔五七〕，而麾節忽若執鞭〔五八〕。啜荈漱泉〔五九〕，而太牢同乎藜藿〔六十〕。泰爾有餘歡於無為之場，忻然齊貴賤於不爭之地。含醇守樸，無欲無憂，全真虛器，居平味澹。恢恢蕩蕩〔六一〕，與渾成等其自然〔六二〕。浩浩茫茫〔六三〕，與造化鈞其符契〔六四〕。如闇如明，如濁如清〔六五〕，似遲而疾，似虧而盈。豈肯委尸祝之坐〔六六〕，釋大匠之位，越樽俎以代無知之庖〔六七〕，舍繩墨而助傷手之工。不以臭鼠之細瑣，而為庸夫之憂樂〔六八〕。藐然不喜流俗之譽〔六九〕，坦爾不懼雷同之毀〔七十〕。不以外物汩其至精，不以利害污其純粹也。故窮富極貴，不足以誘之焉，其餘何足以悅之乎〔七一〕？直刃沸鑊〔七二〕，不足以劫之焉，謗讟何足以戚之乎〔七三〕？常無心於眾煩，而未始與物雜也。 \\n 若夫操隋珠以彈雀〔七四〕，舐秦痔以屬車〔七五〕，登朽緡以探巢〔七六〕，泳呂梁以求魚〔七七〕，旦為稱孤之客，夕為狐鳥之餘。棟撓餗覆〔七八〕，傾溺不振，蓋世人之所為載馳企及〔七九〕，而達者之所為寒心而悽愴者也〔八十〕。故至人嘿韶夏而韜藻梲。〔八一〕。奮其六羽於五城之墟〔八二〕，而不煩銜蘆之衛〔八三〕。翳其鱗角乎勿用之地〔八四〕，而不恃曲穴之備〔八五〕。俯無倨鵄之呼〔八六〕，仰無亢極之悔〔八七〕，人莫之識，邈矣遼哉！」 \\n 校　釋 \\n 〔一〕　玄者自然之始祖而萬殊之大宗也　此所謂玄，原自漢代揚雄之太玄，非魏晉玄學之玄。此論玄為宇宙之本體，尤著重於玄道。玄道亦即玄一之道。下文所謂得之乎內，守之者外，用之者神，忘之者器，此思玄之要言也。由此可見抱朴子所謂玄，實為神秘主義之本體論。 \\n 〔二〕　其高則冠蓋乎九霄　九霄，即九天，指天之極高處。 \\n 〔三〕　其曠則籠罩乎八隅　八隅，猶言八方。山海經海內西經云：「昆侖之虛，方八百里，高萬仞，百神之所在，在八隅之巖」。 \\n 〔四〕　飄滭而星流　孫星衍校（以下簡稱孫校）：「滭」一本作為「颻」。 \\n 〔五〕　淪大幽而下沈　山海經海內經：「北海之內，有大幽之國」。大幽猶大冥，北方極陰之地。本書地真篇云：「一在北極大淵之中」。 \\n 〔六〕　淩辰極而上游　辰極，即北辰，一名北極星。爾雅釋天「北極謂之北辰」。 \\n 〔七〕　胞胎元一　劉歆三統曆說：「經元一以統始，易太極之首也」。又云：「太極元氣，涵三為一」。即天、地、人混合於一元。元一，指元氣。胞胎元一，後漢書郅惲傳「含元包一」之義也。 \\n 〔八〕　範鑄兩儀　兩儀，指天地。周易繫辭：「易有太極，是生兩儀」。 \\n 〔九〕　吐納大始　大始，元氣開始形成萬物之狀態。列子天瑞篇云：「太始者，形之始也」。大太古通用。 \\n 〔一十〕佪旋四七　「佪」一作「徊」。四七，指二十八宿，東南西北四方各七宿，見淮南子天文篇。 \\n 〔一一〕吹噓四氣　慎校本、寶顏堂本「四氣」並作「咀吸」。四氣，春夏秋冬四時之氣。禮記樂記云：「動四氣之和」。 \\n 〔一二〕舒闡粲尉　原校：「尉」一作「鬱」。校勘記：陳其榮案盧舜治本「粲尉」作「湮鬱」。明案慎校本、柏筠堂本並作「湮鬱」。舒闡，抒發。粲，鮮明。尉讀作鬱，濃盛。 \\n 〔一三〕五聲八音　五聲，宮、商、角、徵、羽。八音，金、石、土、革、絲、木、匏、竹八種樂器之音。見周禮春官大師。 \\n 〔一四〕彧麗炳爛　校勘記：榮案盧本「彧麗」作「輝煌」。明案慎校本、寶顏堂本亦作「煇煌」。敦煌「彧麗炳爛」作「麗昺粲爛」。彧麗炳爛，言豔麗粲爛。 \\n 〔一五〕鉛華素質　「鉛」，敦煌作「朱」，意林作「紅」。鉛華，鉛粉，用以擦面。後漢張衡定情賦：「思在面而為鉛華兮」。魏曹植洛神賦：「鉛華不御」。 \\n 〔一六〕可與為永　「為永」敦煌作「推求」。 \\n 〔一七〕不知玄道者　孫校：句下刻本有「難與為存」四字，非。 \\n 〔一八〕雖顧眄為生殺之神器　「眄」藏本、魯藩本、慎校本皆作為「盻」。「生殺」孫校云：藏本作「殺生」。明案敦煌、魯藩本、慎校本亦作「煞生」。 \\n 〔一九〕脣吻　「吻」敦煌作「喙」。 \\n 〔二十〕綺榭俯臨乎雲雨　「綺榭」原作「椅榭」。明案敦煌作「綺榭」。「綺榭」，華美之臺榭，與下句「藻室」對語，作「綺榭」是，今據改。「雲雨」，校勘記榮案盧本作「雲漢」。今案慎校本、寶顏堂本亦作「雲漢」。 \\n 〔二一〕藻室華綠以參差　「華」敦煌作「朱」。「華綠」慎校本、寶顏堂本作「華椽」。 \\n 〔二二〕羅幬雲離　「幬」敦煌作「幃」。幬亦是帳。 \\n 〔二三〕西毛陳於閒房　「閒」藏本作「閑」，慎校本、柏筠堂本訛作「閉」。西，西施，春秋時越國美女。毛，毛嬙，越王美姬。莊子齊物論：毛嬙麗姬，人之所美也。慎子威德篇：毛嬙西施，天下之至姣也。 \\n 〔二四〕金觴華以交馳　「華」敦煌作「曄」。「以」慎校本作「於」。金觴，金屬製之酒器。 \\n 〔二五〕清絃嘈囋以齊唱　敦煌無「囋」字。嘈囋，喧鬧聲。 \\n 〔二六〕鄭舞紛〈糹柔〉以蜲〈拖，中“扌改虫”〉　敦煌無〈糹柔〉字。紛〈糹柔〉，紛紜雜沓。蜲〈拖，中“扌改虫”〉，舞步曲行。 \\n 〔二七〕哀簫鳴以淩霞　敦煌「哀簫鳴」作「鳴哀簫」，「淩霞」作「淩雲」。 \\n 〔二八〕羽蓋浮於漣漪　「羽蓋浮」敦煌作「浮羽蓋」。 \\n 〔二九〕弄紅葩於積珠之池　孫校：「葩」藏本作「蘤」。 \\n 〔三十〕臨深則俯攬以遺朝飢　「攬」敦煌、慎校本作「覽」。攬，手採取。 \\n 〔三一〕入宴千門之焜熀　明案「焜」原作「混」，疑誤。「熀」孫校：一本作「燿」。敦煌作「晃」。詰鮑篇：「金象焜晃乎清沼」。慎校本、寶顏堂本並作「焜熀」。當作「焜熀」，今據改。焜熀，光耀奪目。 \\n 〔三二〕出駈朱輪之華儀　「駈」同「驅」，藏本作「驅」。朱輪，古時貴官所乘車。 \\n 〔三三〕燕罷則心悲也　孫校：「燕」藏本作「醼」。明案「燕罷」敦煌作「讌徹」，敦煌無「也」。 \\n 〔三四〕彼假借而非真　孫校：「彼」藏本作「欺」。明案「彼」敦煌作「斯」，藏本訛作「欺」，慎校本、寶顏堂本作「豈」。 \\n 〔三五〕得之乎內守之者外　校勘記：榮案盧本作「得之者內，失之者外」。明案慎校本、寶顏堂本與盧本同。 \\n 〔三六〕用之者神忘之者器　敦煌作「歸之乎神，忘之乎器」。 \\n 〔三七〕此思玄道之要言　慎校本、寶顏堂本無「思」字。 \\n 〔三八〕淩六虛　六虛，上下四方。列子仲尼篇：用之彌滿六虛。 \\n 〔三九〕咽九華於雲端　九華，日月之精華。雲笈七籤八：上清真人呼月日為太寶九華。 \\n 〔四十〕咀六氣於丹霞　六氣之說不一。楚辭遠遊：「飡六氣而飲沆瀣兮」。王逸註引陵陽子明經言，「春食朝霞，朝霞者，日始欲出赤黃氣也；秋食淪陰，淪陰者，日沒以後赤黃氣也；冬飲沆瀣，沆瀣者，北方夜半氣也；夏食正陽，正陽者，南方日中氣也，并天地玄黃之氣，是為六氣」。莊子逍遙遊：「御六氣之辯」。李頤云：「平旦朝霞，日午正陽，日入飛泉，夜半沆瀣，並天地二氣，為六氣也」。餘說從略。 \\n 〔四一〕翱翔希微　翱翔，飛行。希微，言無聲無形。老子云：「聽之不聞名曰希，搏之不得名曰微」。 \\n 〔四二〕履略蜿虹　履略，踐行。蜿，屈曲狀。虹，彩虹。 \\n 〔四三〕踐跚旋璣　敦煌作「躡踐旋機」。校勘記：榮案盧本跚作為「蹋」。明案「踐跚」似當作「踐蹋」，踐踏之意。旋璣，北斗之星名。春秋運斗樞云：北斗七星，第二璇，第三璣。旋同璇。 \\n 〔四四〕其次則真知足　敦煌「真」作「有」。 \\n 〔四五〕肥遁勿用　肥，優裕；遁，隱遁。一說「肥遁」作「飛遁」。肥遁勿用，言隱遁不用於世。易遯卦上九爻：肥遯無不利。 \\n 〔四六〕頤光山林　頤，養。頤光，頤養精神。 \\n 〔四七〕於細介之伍　「細介」原作「細分」。孫校：「分」當作為「介」。細分之伍，敦煌作「細介之位」。曲園云；細，疑鮋字之誤；分，疑魵字之誤；魵即鰕也，細分即鮋鰕。明案俞說失之鑿，「細分」當依敦煌作「細介」，指微小之甲蟲，金丹篇所謂「見巨鯨而知寸介之細也」。今據訂正。「伍」，敦煌訛作「位」。 \\n 〔四八〕養浩然之氣於蓬蓽之中　浩然之氣，所謂至大至剛正直之氣。孟子公孫丑上：「我善養吾浩然之氣」。蓬蓽，蓬戶蓽門，謂陋室。禮記儒行篇云：「蓽門圭窬，蓬戶甕牖」。 \\n 〔四九〕不以貿龍章之暐曄　貿，交換。龍章，龍紋繡飾之衣服。禮記明堂位云：周服龍章。暐曄，指服飾文彩鮮明。 \\n 〔五十〕藏夜光於嵩岫　夜光，寶玉名。戰國策楚策：楚王獻夜光之璧於秦王。嵩岫，高山崖穴。 \\n 〔五一〕沈鱗甲於玄淵　「鱗」，敦煌作「靈」。明案鱗甲或靈甲皆指龜，傳說龜為神靈之物。玄淵，深潭。 \\n 〔五二〕動息知止　「息」敦煌作「思」。 \\n 〔五三〕吟嘯蒼崖之閒　「蒼崖」敦煌作「崖谷」。 \\n 〔五四〕萬物化為塵氛　「塵氛」敦煌作「埃芥」。 \\n 〔五五〕怡顏豐柯之下　孫校：「怡」一本作「收」。案敦煌仍作為「怡」。 \\n 〔五六〕朱戶變為繩樞　朱戶，喻富貴人家。繩樞，以繩係戶樞，喻貧賤人家。漢書陳勝項籍列傳：「陳涉甕牖繩樞之子，甿隸之人」。 \\n 〔五七〕握耒甫田　握耒，耕作。甫田，大田。 \\n 〔五八〕麾節忽若執鞭　麾節，指持符節之將帥。執鞭，指僕從。 \\n 〔五九〕啜荈漱泉　孫校：「荈」一本作「粟」。案敦煌荈作「叔」，叔即「菽」字。 \\n 〔六十〕太牢同乎藜藿　「藜藿」敦煌作「荼蓼」。太牢，牛羊豕三牲之肉。藜藿，賤菜。 \\n 〔六一〕恢恢蕩蕩　恢恢蕩蕩，廣遠貌。 \\n 〔六二〕與渾成等其自然　渾成，喻大道，猶言自然。老子云：「有物混成，先天地生」。 \\n 〔六三〕浩浩茫茫，廣大貌。 \\n 〔六四〕與造化鈞其符契　造化，指天地。 \\n 〔六五〕如闇如明如濁如清　孫校：刻本「如明」「如清」二「如」字作「而」。明案敦煌、慎校本、寶顏堂本兩「如」字亦皆作「而」。 \\n 〔六六〕豈肯委尸祝之坐　明案「尸祝之坐」原作「尸祝之塵」，義不可通。敦煌「塵」作「坐」，甚是，今據改。坐通座。蓋「尸祝之坐」與下句「大匠之位」相對。「塵」或寫作「尘」，淺人誤以「坐」為「尘」耳。 \\n 〔六七〕越樽俎以代無知之庖　越樽俎代庖，言不適當地代人作事，故事見莊子逍遙遊篇。 \\n 〔六八〕而為庸夫之憂樂　孫校：藏本無「而為」二字。明案敦煌、魯藩本亦無此二字。 \\n 〔六九〕藐然不喜流俗之譽　「藐」，敦煌作「莞」。 \\n 〔七十〕坦爾不懼雷同之毀　「坦」，藏本作「怛」。 \\n 〔七一〕其餘何足以悅之乎　案慎校本、寶顏堂本「其餘」作「稱頌」，敦煌無「足」字。 \\n 〔七二〕直刃沸鑊　「直」，敦煌作「白」。直刃，刺殺。沸鑊，烹殺。 \\n 〔七三〕謗讟何足以戚之乎　此句敦煌作「謗言何以戚之矣」。讟，誹謗。 \\n 〔七四〕若夫操隋珠以彈雀　莊子讓王篇云：「以隨侯之珠，彈千仞之雀，世必笑之。是何也？則以其所用者重，所要者輕也」。 \\n 〔七五〕舐秦痔以屬車　「秦」，敦煌作「創」，藏本作「瘡」。莊子列禦寇篇云：「秦王有病召醫，破癰潰痤者得車一乘，舐痔者得車五乘。所治愈下，得車愈多」。 \\n 〔七六〕登朽緡以探巢　「緡」，敦煌作「條」。 \\n 〔七七〕泳呂梁以求魚　莊子達生篇云：孔丘觀於呂梁，縣水三千仞，流沫四十里，黿鼉魚鱉之所不能游也。案呂梁有二說：一說在西河，一說在彭城。 \\n 〔七八〕棟撓餗覆　棟撓，棟梁摧折。左傳襄公三十一年：「棟折榱崩」。餗覆，鼎中食物傾覆而出。周易鼎卦云：「鼎折足，覆公餗」。 \\n 〔七九〕世人之所為載馳企及　敦煌無「之」字，「企」上有「而」字。案當有「而」，觀下文語法便知。 \\n 〔八十〕達者之所為寒心而悽愴　敦煌無「之」字，悽愴作「愴恨」。 \\n 〔八一〕故至人嘿韶夏而韜藻梲　孫校：「梲」當作「帨」。明案：「梲」慎校本、寶顏堂本作「彩」。嘿同默。韶、夏，古樂章名。韜，包藏。藻帨，有文彩藻飾之佩巾。此句言美樂彩色皆棄而不用。 \\n 〔八二〕奮其六羽於五城之墟　奮其六羽，飛翔之意。司馬貞三皇紀云：「人皇九頭，乘雲車，駕六羽」。本書地真篇：「崑崙五城之內」。又袪惑篇云：「崑崙山上，一面有四百四十門，門廣四里，內有五城十二樓」。 \\n 〔八三〕而不煩銜蘆之衛　淮南子脩務篇云：「夫雁銜蘆而翔，以備矰弋」。高誘注：「銜蘆，所以令繳不得截其翼也」。 \\n 〔八四〕翳其鱗角乎勿用之地　王嘉拾遺記云：「員嶠山有冰蠶長七寸，黑色，有角有鱗，以霜雪覆之」。 \\n 〔八五〕不恃曲穴之備　淮南子脩務篇：「螘知為垤，貛貉為曲穴」。蓋貛貉造曲穴以備患。 \\n 〔八六〕俯無倨鵄之呼　鵄，鴟。倨鵄亦作踞鴟。說文：鴞，鴟鴞，寧鴂也。段玉裁注：鳥名多自呼，鴟鴞正是鳥聲。 \\n 〔八七〕仰無亢極之悔　周易乾卦：上九，亢龍有悔。 \\n  \\n   \\n  "}
{"章节": "抱朴子內篇卷之二   論仙", "正文": "  \\n 抱朴子內篇卷之二　論仙 \\n 　 \\n  \\n 或問曰：「神仙不死，信可得乎？」抱朴子答曰：「雖有至明，而有形者不可畢見焉。雖禀極聰，而有聲者不可盡聞焉。雖有大章豎亥之足〔一〕，而所常履者，未若所不履之多〔二〕。雖有禹益齊諧之智〔三〕，而所嘗識者〔四〕未若所不識之眾也。萬物云云〔五〕，何所不有，況列仙之人，盈乎竹素矣。不死之道，曷為無之？」 \\n 於是問者大笑〔六〕曰：「夫有始者必有卒，有存者必有亡。故三五丘旦之聖〔七〕，棄疾良平之智〔八〕，端嬰隨酈之辯〔九〕，賁育五丁之勇〔一十〕，而咸死者，人理之常然〔一一〕，必至之大端也〔一二〕。徒聞有先霜而枯瘁，當夏而凋青，含穗而不秀，未實而萎零，未聞有享於萬年之壽，久視不已之期者矣〔一三〕。故古人學不求仙，言不語怪，杜彼異端，守此自然，推龜鶴於別類，以死生為朝暮也〔一四〕。夫苦心約己，以行無益之事〔一五〕，鏤冰雕朽，終無必成之功。未若攄匡世之高策，招當年之隆祉，使紫青重紆，玄牡龍跱，華轂易步趍〔一六〕，鼎餗代耒耜，不亦美哉？每思詩人甫田之刺〔一七〕，深惟仲尼皆死之證，無為握無形之風，捕難執之影，索不可得之物，行必不到之路，棄榮華而涉苦困〔一八〕，釋甚易而攻至難，有似喪者之逐遊女〔一九〕，必有兩失之悔，單張之信偏見〔二十〕，將速內外之禍也。夫班狄不能削瓦石為芒鍼〔二一〕，歐冶不能鑄鉛錫為干將〔二二〕。故不可為者，雖鬼神不能為也；不可成者，雖天地不能成也。世間亦安得奇方，能使當老者復少〔二三〕，而應死者反生哉〔二四〕？而吾子乃欲延蟪蛄之命，令有歷紀之壽，養朝菌之榮，使累晦朔之積〔二五〕，不亦謬乎？願加九思，不遠迷復焉〔二六〕。」 \\n 抱朴子答曰：「夫聰之所去，則震雷不能使之聞，明之所棄，則三光不能使之見，豈輷磕之音細〔二七〕，而麗天之景微哉？而聾夫謂之無聲焉〔二八〕，瞽者謂之無物焉。又況管絃之和音，山龍之綺粲，安能賞克諧之雅韻，暐曄之鱗藻哉？故聾瞽在乎形器，則不信豐隆之與玄象矣。而況物有微於此者乎〔二九〕？暗昧滯乎心神，則不信有周孔於在昔矣。況告之以神仙之道乎？夫存亡終始，誠是大體。其異同參差，或然或否，變化萬品，奇怪無方，物是事非〔三十〕，本鈞末乖，未可一也。夫言始者必有終者多矣，混而齊之，非通理矣。謂夏必長，而薺麥枯焉〔三一〕。謂冬必凋，而竹柏茂焉〔三二〕。謂始必終，而天地無窮焉。謂生必死，而龜鶴長存焉〔三三〕。盛陽宜暑，而夏天未必無涼日也。極陰宜寒，而嚴冬未必無暫溫也。百川東注，而有北流之浩浩〔三四〕。坤道至靜，而或震動而崩弛〔三五〕。水性純冷〔三六〕，而有溫谷之湯泉〔三七〕；火體宜熾〔三八〕，而有蕭丘之寒焰〔三九〕；重類應沈，而南海有浮石之山〔四十〕；輕物當浮，而〈牛羊〉柯有沈羽之流〔四一〕。萬殊之類，不可以一概斷之〔四二〕，正如此也〔四三〕久矣。 \\n 有生最靈，莫過乎人。貴性之物，宜必鈞一〔四四〕。而其賢愚邪正，好醜脩短，清濁貞淫，緩急遲速，趨舍所尚，耳目所欲，其為不同，已有天壤之覺〔四五〕，冰炭之乖矣。何獨怪仙者之異〔四六〕，不與凡人皆死乎？ \\n 若謂受氣皆有一定，則雉之為蜃，雀之為蛤〔四七〕，壤蟲假翼〔四八〕，川蛙翻飛〔四九〕，水蠇為蛉〔五十〕，荇苓為蛆〔五一〕，田鼠為鴽〔五二〕，腐草為螢〔五三〕，鼉之為虎，蛇之為龍，〔五四〕皆不然乎？ \\n 若謂人禀正性，不同凡物，皇天賦命，無有彼此，則牛哀成虎，〔五五〕楚嫗為黿〔五六〕，枝離為柳〔五七〕，秦女為石〔五八〕，死而更生〔五九〕，男女易形〔六十〕，老彭之壽，殤子之夭，其何故哉？苟有不同，則其異有何限乎〔六一〕？ \\n 若夫仙人，以藥物養身，以術數延命，使內疾不生，外患不入，〔六二〕雖久視不死，而舊身不改，苟有其道，無以為難也。而淺識之徒，拘俗守常，咸曰世閒不見仙人，便云天下必無此事。夫目之所曾見，當何足言哉？天地之間，無外之大，其中殊奇，豈遽有限，詣老戴天，而無知其上〔六三〕，終身履地，而莫識其下〔六四〕。形骸己所自有也，而莫知其心志之所以然焉。壽命在我者也〔六五〕，而莫知其脩短之能至焉〔六六〕。況乎神仙之遠理，道德之幽玄，仗其短淺之耳目，以斷微妙之有無，豈不悲哉？ \\n 設有哲人大才〔六七〕，嘉遁勿用，翳景掩藻，廢偽去欲〔六八〕，執太璞於至醇之中〔六九〕，遺末務於流俗之外，世人猶尠能甄別，或莫造志行於無名之表〔七十〕，得精神於陋形之裏，豈況仙人殊趣異路，以富貴為不幸，以榮華為穢汙，以厚玩為塵壤，以聲譽為朝露，蹈炎飆而不灼，躡玄波而輕步，鼓翮清塵〔七一〕，風駟雲軒，仰淩紫極〔七二〕，俯棲崑崙，行尸之人，安得見之？假令遊戲，〔七三〕或經人間，匿真隱異，外同凡庸，比肩接武，孰有能覺乎？若使皆如郊閒兩曈之正方〔七四〕，邛疏之雙耳〔七五〕，出乎頭巔。馬皇乘龍而行〔七六〕，子晉躬御白鶴〔七七〕。或鱗身蛇軀〔七八〕，或金車羽服，乃可得知耳。自不若斯，則非洞視者安能覿其形，非徹聽者安能聞其聲哉？世人既不信，又多疵毀，真人疾之，遂益潛遁〔七九〕。且常人之所愛，乃上士之所憎〔八十〕。庸俗之所貴，乃至人之所賤也。英儒偉器，養其浩然者，猶不樂見淺薄之人，風塵之徒。況彼神仙，何為汲汲使芻狗之倫，知有之何所索乎，而怪於未嘗知也〔八一〕。目察百步，不能了了，而欲以所見為有，所不見為無，則天下之所無者，亦必多矣。所謂以指測海〔八二〕，指極而云水盡者也。蜉蝣校巨鼇〔八三〕，日及料大椿〔八四〕，豈所能及哉？魏文帝窮覽洽聞，自呼於物無所不經〔八五〕，謂天下無切玉之刀，火浣之布〔八六〕，及著典論，嘗據言此事。其閒未期〔八七〕，二物畢至〔八八〕。帝乃歎息，遽毀斯論。事無固必，殆為此也。陳思王著釋疑論云，初謂道術，直呼愚民詐偽空言定矣。及見武皇帝試閉左慈等，令斷穀近一月〔八九〕，而顏色不減，氣力自若，常云可五十年不食，正爾，復何疑哉〔九十〕？又云，令甘始以藥含生魚，而煮之於沸脂中，其無藥者，熟而可食，其銜藥者，游戲終日，如在水中也〔九一〕。又以藥粉桑以飼蠶〔九二〕，蠶乃到十月不老。又以住年藥食雞雛及新生犬子〔九三〕，皆止不復長〔九四〕。以還白藥食白犬，百日毛盡黑〔九五〕。乃知天下之事，不可盡知，而以臆斷之，不可任也。但恨不能絕聲色，專心以學長生之道耳。彼二曹學則無書不覽，才則一代之英〔九六〕，然初皆謂無，而晚年乃有窮理盡性〔九七〕，其歎息如此〔九八〕。不逮若人者，不信神仙，不足怪也。劉向博學則究微極妙，經深涉遠，思理則清澄真偽，研覈有無，其所撰列仙傳，仙人七十有餘，誠無其事，妄造何為乎？邃古之事〔九九〕，何可親見，皆賴記籍傳聞於往耳。列仙傳炳然其必有矣。然書不出周公之門，事不經仲尼之手，世人終於不信。然則古史所記，一切皆無，何但一事哉？俗人貪榮好利〔一０十〕，汲汲名利，〔一０一〕以己之心，遠忖昔人，乃復不信古者有逃帝王之禪授〔一０二〕，薄卿相之貴任，巢許之輩〔一０三〕，老萊莊周之徒〔一０四〕，以為不然也。況於神仙〔一０五〕，又難知於斯〔一０六〕，亦何可求今世皆信之哉〔一０七〕？多謂劉向非聖人，其所撰錄，不可孤據，尤所以使人歎息者也。夫魯史不能與天地合德，而仲尼因之以著經〔一０八〕。子長不能與日月並明，而揚雄稱之為實錄〔一０九〕。劉向為漢世之名儒賢人，其所記述，庸可棄哉？凡世人所以不信仙之可學，不許命之可延者，正以秦皇漢武求之不獲，以少君欒太為之無驗故也〔一一十〕。然不可以黔婁原憲之貧〔一一一〕，而謂古者無陶朱猗頓之富〔一一二〕。不可以無鹽宿瘤之醜〔一一三〕，而謂在昔無南威西施之美〔一一四〕。進趨尤有不達者焉，稼穡猶有不收者焉，商販或有不利者焉，用兵或有無功者焉〔一一五〕。況乎求仙，事之難者，為之者何必皆成哉〔一一六〕？彼二君兩臣，自可求而不得〔一一七〕，或始勤而卒怠，或不遭乎明師，又何足以定天下之無仙乎？ \\n 夫求長生，修至道，訣在於志〔一一八〕，不在於富貴也〔一一九〕。苟非其人，則高位厚貨，乃所以為重累耳。何者？學仙之法，欲得恬愉澹泊，滌除嗜欲，內視反聽，尸居無心，而帝王任天下之重責，治鞅掌之政務，思勞於萬幾，神馳於宇宙，一介失所，則王道為虧，百姓有過〔一二十〕，則謂之在予。醇醪汩其和氣，豔容伐其根荄，所以翦精損慮削乎平粹者〔一二一〕，不可曲盡而備論也。蚊噆膚則坐不得安〔一二二〕，蝨群攻則臥不得寧〔一二三〕。四海之事，何祗若是。安得掩翳聰明，歷藏數息，長齋久潔，躬親爐火，夙興夜寐，以飛八石哉〔一二四〕？漢武享國，最為壽考，已得養性之小益矣。但以升合之助，不供鍾石之費，畎澮之輸，不給尾閭之洩耳。 \\n 仙法欲靜寂無為，忘其形骸，而人君撞千石之鍾，伐雷霆之鼓，砰磕嘈囐〔一二五〕，驚魂蕩心，百技萬變，喪精塞耳，飛輕走迅，釣潛弋高。仙法欲令愛逮蠢蠕，不害含氣，而人君有赫斯之怒，芟夷之誅，黃鉞一揮，齊斧暫授〔一二六〕，則伏尸千里，流血滂沱，斬斷之刑〔一二七〕，不絕於市。仙法欲止絕臭腥，休糧清腸，而人君烹肥宰腯，屠割群生，八珍百和〔一二八〕，方丈於前，煎熬勺藥，旨嘉饜飫。仙法欲溥愛八荒，視人如己，而人君兼弱攻昧，取亂推亡，闢地拓疆，泯人社稷，駈合生人〔一二九〕，投之死地，孤魂絕域，暴骸腐野〔一三十〕，五嶺有血刃之師，北闕懸大宛之首，坑生煞伏，動數十萬，京觀封尸，仰干雲霄，暴骸如莽，彌山填谷。秦皇使十室之中，思亂者九。漢武使天下嗷然，戶口減半。祝其有益，詛亦有損。結草知德，則虛祭必怨。眾煩攻其膏肓，人鬼齊其毒恨。彼二主徒有好仙之名，而無修道之實，所知淺事，不能悉行。要妙深祕，又不得聞。又不得有道之士〔一三一〕，為合成仙藥以與之，不得長生，無所怪也。 \\n 吾徒匹夫，加之罄困，家有長卿壁立之貧〔一三二〕，腹懷翳桑絕糧之餒〔一三三〕，冬抱戎夷後門之寒，夏有儒仲環堵之暎〔一三四〕，欲經遠而乏舟車之用〔一三五〕，欲有營而無代勞之役〔一三六〕，入無綺紈之娛，出無遊觀之歡，甘旨不經乎口，玄黃不過乎目，芬芳不歷乎鼻，八音不關乎耳，百憂攻其心曲，眾難萃其門庭，居世如此，可無戀也〔一三七〕。 \\n 或得要道之訣，或值不群之師，而猶恨恨於老妻弱子，眷眷於狐兔之丘，遲遲以臻殂落，日月不覺衰老，知長生之可得而不能修，患流俗之臭鼠而不能委。何者？愛習之情卒難遣〔一三八〕，而絕俗之志未易果也。況彼二帝，四海之主，其所耽玩者，非一條也，其所親幸者，至不少矣。正使之為旬月之齋，數日閒居，猶將不能，況乎內棄婉孌之寵，外捐赫奕之尊，口斷甘肴〔一三九〕，心絕所欲，背榮華而獨往，求神仙於幽漠〔一四０〕，豈所堪哉〔一四一〕？是以歷覽在昔，得仙道者，多貧賤之士，非勢位之人〔一四二〕。又欒太所知，實自淺薄，飢渴榮貴，冒干貨賄，衒虛妄於苟且，忘禍患於無為，區區小子之奸偽〔一四三〕，豈足以證天下之無仙哉？昔勾踐式怒〈圭黽〉〔一四四〕，戎卒爭蹈火。楚靈愛細腰，國人多餓死〔一四五〕。齊桓嗜異味，易牙蒸其子〔一四六〕。宋君賞瘠孝，毀歿者比屋〔一四七〕。人主所欲，莫有不至。漢武招求方士，寵待過厚，致令斯輩，敢為虛誕耳。欒太若審有道者，安可得煞乎〔一四八〕？夫有道者，視爵位如湯鑊，見印綬如縗絰，視金玉如土糞〔一四九〕，睹華堂如牢獄。豈當扼腕空言，以僥倖榮華，居丹楹之室，受不訾之賜，帶五利之印，尚公主之貴，耽淪勢利，不知止足，實不得道，斷可知矣。按董仲舒所撰李少君家錄云，少君有不死之方，而家貧無以市其藥物，故出於漢，以假塗求其財〔一五十〕，道成而去。又按漢禁中起居注云，少君之將去也，武帝夢與之共登嵩高山〔一五一〕，半道，有使者乘龍持節，從雲中下。云太乙請少君。帝覺，以語左右曰，如我之夢，少君將舍我去矣。數日，而少君稱病死〔一五二〕。久之，帝令人發其棺，無尸，唯衣冠在焉〔一五三〕。按仙經云，上士舉形昇虛，謂之天仙。中士遊於名山，謂之地仙。下士先死後蛻，謂之尸解仙。今少君必尸解者也。近世壺公將費長房去〔一五四〕。及道士李意期將兩弟子去，皆託卒，死，家殯埋之。積數年，而長房來歸。又相識人見李意期將兩弟子〔一五五〕皆在郫縣。其家各發棺視之，三棺遂有竹杖一枚〔一五六〕，以丹書於枚〔一五七〕，此皆尸解者也。 \\n 昔王莽引典墳以飾其邪，不可謂儒者，皆為篡盜也。相如因鼓琴以竊文君，不可謂雅樂主於淫佚也。噎死者不可譏神農之播穀〔一五八〕，燒死者不可怒燧人之鑽火，覆溺者不可怨帝軒之造舟，酗醟者不可非杜儀之為酒。豈可以欒太之邪偽，謂仙道之果無乎？是猶見趙高董卓〔一五九〕，便謂古無伊周霍光〔一六十〕。見商臣冒頓〔一六一〕，而云古無伯奇孝己也〔一六二〕。又神仙集中有召神劾鬼之法〔一六三〕，又有使人見鬼之術。俗人聞之，皆謂虛文。或云天下無鬼神，或云有之，亦不可劾召。或云見鬼者，在男為覡，在女為巫，當須自然，非可學而得。按漢書及太史公記皆云齊人少翁，武帝以為文成將軍。武帝所幸李夫人死，少翁能令武帝見之如生人狀。又令武帝見灶神，此史籍之明文也。夫方術既令鬼見其形，又令本不見鬼者見鬼，推此而言，其餘亦何所不有也〔一六四〕。鬼神數為人間作光怪變異〔一六五〕，又經典所載，多鬼神之據，俗人尚不信天下之有神鬼，況乎仙人居高處遠，清濁異流，登遐遂往，不返於世，非得道者，安能見聞〔一六六〕。而儒墨之家知此不可以訓，故終不言其有焉。俗人之不信，不亦宜乎？惟有識真者，校練眾方，得其徵驗，審其必有，可獨知之耳，不可強也。故不見鬼神，不見仙人，不可謂世閒無仙人也〔一六七〕。人無賢愚〔一六八〕，皆知己身之有魂魄，魂魄分去則人病，盡去則人死。故分去則術家有拘錄之法〔一六九〕，盡去則禮典有招呼之義〔一七十〕，此之為物至近者也。然與人俱生，至乎終身，莫或有自聞見之者也。豈可遂以不聞見之〔一七一〕，又云無之乎〔一七二〕？若夫輔氏報施之鬼〔一七三〕，成湯怒齊之靈〔一七四〕，申生交言於狐子〔一七五〕，杜伯報恨於周宣，〔一七六〕彭生託形於玄豕〔一七七〕，如意假貌於蒼狗〔一七八〕，灌夫守田蚡〔一七九〕，子義掊燕簡〔一八十〕，蓐收之降於莘，〔一八一〕欒侯之止民家〔一八二〕，素姜之說讖緯，孝孫之著文章，神君言於上林〔一八三〕，羅陽仕於吳朝，鬼神之事，著於竹帛，昭昭如此，不可勝數。然而蔽者猶謂無之，況長生之事，世所希聞乎〔一八四〕！望使必信，是令蚊虻負山〔一八五〕，與井蟆論海也。〔一八六〕俗人未嘗見龍麟鸞鳳〔一八七〕，乃謂天下無有此物，以為古人虛設瑞應〔一八八〕，欲令人主自勉不息，冀致斯珍也。況於令人之信有仙人乎〔一八九〕！ \\n 世人以劉向作金不成〔一九十〕，便謂索隱行怪〔一九一〕，好傳虛無，所撰列仙，皆復妄作。悲夫！此所謂以分寸之瑕，棄盈尺之夜光，以蟻鼻之缺〔一九二〕，捐無價之淳鈞〔一九三〕，非荊和之遠識〔一九四〕，風胡之賞真也〔一九五〕。斯朱公所以鬱悒〔一九六〕，薛燭所以永歎矣〔一九七〕。夫作金皆在神仙集中，淮南王抄出，以作鴻寶枕中書，雖有其文，然皆秘其要文〔一九八〕，必須口訣，臨文指解，然後可為耳。其所用藥〔一九九〕，復多改其本名，不可按之便用也。劉向父德治淮南王獄中所得此書〔二０十〕，非為師授也。向本不解道術，偶偏見此書，便謂其意盡在紙上〔二０一〕，是以作金不成耳。至於撰列仙傳，自刪秦大夫阮倉書中出之〔二０二〕，或所親見，然後記之，非妄言也〔二０三〕。狂夫童謠，聖人所擇。蒭蕘之言，或不可遺。采葑采菲〔二０四〕，無以下體，豈可以百慮之一失，而謂經典之不可用，以日月曾蝕之故〔二０五〕，而謂懸象非大明哉〔二０六〕？外國作水精椀，實是合五種灰以作之。〔二０七〕今交廣多有得其法而鑄作之者。今以此語俗人，俗人殊不肯信〔二０八〕。乃云水精本自然之物〔二０九〕，玉石之類。況於世間，幸有自然之金，俗人當何信其有可作之理哉〔二一十〕？愚人乃不信黃丹及胡粉，是化鉛所作〔二一一〕。又不信騾及駏驉〔二一二〕，是驢馬所生。云物各自有種。況乎難知之事哉〔二一三〕？夫所見少，則所怪多，世之常也。信哉此言，其事雖天之明，而人處覆甑之下，焉識至言哉〔二一四〕？」 \\n 校　釋 \\n 〔一〕　雖有大章豎亥之足　大章豎亥，古時善走者。淮南子地形篇云：禹使大章步自東極，至於西極，二億三萬三千五百里七十五步；使豎亥步自北極，至於南極，二億三萬三千五百里七十五步。後漢高誘注：太章豎亥，善行人，皆禹臣也。 \\n 〔二〕　未若所不履之多　「多」下敦煌有「也」字。案下文語法，當有「也」字。 \\n 〔三〕　雖有禹益齊諧之智　孫校：「智」，藏本作「識」。明案魯藩本亦作「識」，敦煌作「博」。禹，夏禹。益，舜臣。齊諧，人名，見莊子逍遙遊篇司馬彪注。 \\n 〔四〕　而所嘗識者　孫校：藏本無「嘗」字。案敦煌「嘗」作「記」。 \\n 〔五〕　萬物云云　「云云」，校勘記：「榮案盧本作芸芸，道德經夫物芸芸」。明案慎校本、寶顏堂本亦作「芸芸」。芸芸，眾多貌。 \\n 〔六〕　於是問者大笑　校補云：敦煌殘卷「大」下有「而」字，是也。大而笑之者，以為迂闊而笑之也，與大笑義異。本書微旨篇云，大而笑之，其來久矣。是其證。 \\n 〔七〕　三五丘旦之聖　三謂三皇，五謂五帝。丘，孔丘；旦，周公旦。 \\n 〔八〕　棄疾良平之智　后稷名棄，兒時屹如巨人之志，其游戲好種樹麻菽，麻菽美；及為成人，遂好耕農，相地之宜，宜穀者稼穡焉。見史記周本紀。樗里子名疾，秦惠王之弟，滑稽多智，秦人號曰智囊。見史記樗里子傳。張良，字子房，輔佐漢劉邦。史記留侯世家：高帝曰，運籌帷帳中，決勝千里外，子房功也。史記陳平世家云：漢六年，人有上書告楚王韓信反，高帝用陳平計，偽游雲夢，禽韓信。又高帝至平城，為匈奴所圍，七日不得食，高帝用陳平奇謀，圍得以解。 \\n 〔九〕　端嬰隨酈之辯　「嬰」敦煌作「晏」。史記仲尼弟子列傳：端木賜，字子貢，利口巧辭，孔丘常黜其辯。嬰，晏嬰，謚平仲，相齊景公，善諫說，史記有管晏列傳。隨何善辯，為劉邦說黥布畔楚歸漢，見史記黥布列傳。酈生食其，從沛公劉邦略地，酈生常為說客，馳使諸侯，見史記本傳。 \\n 〔一十〕賁育五丁之勇　賁，孟賁，衛人，一說齊人；育，夏育，周時衛人，皆大勇士。參見史記范睢列傳及裴駰集解。五丁，秦惠王時蜀力士。華陽國志蜀志云：秦惠王作石牛五頭，朝瀉金其後，曰，牛便金。蜀人悅之，遣使請石牛，惠王許之。乃遣五丁迎石牛。 \\n 〔一一〕人理之常然　「然」敦煌作「勢」。 \\n 〔一二〕必至之大端　「端」敦煌作「歸」。 \\n 〔一三〕久視不已之期者矣　「久」上敦煌有「受」字。 \\n 〔一四〕以死生為朝暮也　校勘記：榮案盧本「以」作「比」。 \\n 〔一五〕以行無益之事　「行」敦煌作「脩」。 \\n 〔一六〕華轂易步趍　「易」敦煌作「貿」。孫校云：「趍」藏本作「趣」。案魯藩本亦作「趣」。 \\n 〔一七〕每思詩人甫田之刺　「每」敦煌作「幸」。毛詩齊風甫田篇刺襄公；又小雅有甫田之什，小序云，刺幽王也。 \\n 〔一八〕棄榮華而涉苦困　「苦困」敦煌作「困苦」。 \\n 〔一九〕有似喪者之逐遊女　孫校：「喪」當作「桑」，事見列子說符、說苑權謀。明案：「喪」敦煌正作「桒」，即「桑」字別體。列子說符篇云：晉文公出，會欲伐衛。公子鋤仰天而笑。公問何笑。曰，臣笑鄰之人有送其妻適私家者，道見桑婦，悅而與言。然顧視其妻，亦有招之者矣。臣竊笑此也。公寤其言，乃止。 \\n 〔二十〕單張之信偏見　單，單豹；張，張毅，皆魯人。莊子達生篇云：魯有單豹者，巖居而水飲，不與民共利，不幸遇餓虎，餓虎殺而食之。有張毅者，高門縣薄，無不走也。行年四十，而有內熱之病以死。豹養其內，而虎食其外。毅養其外，而病攻其內。此二子者，皆不鞭其後者也。並見呂氏春秋必已篇。 \\n 〔二一〕班狄不能削瓦石為芒鍼　孫校：「狄」藏本作「秋」，非也，依意林引改。狄、翟同字，又見後辨問篇。曲園云：「秋」字誤，宋葉大慶考古質疑引作班輸。明案敦煌作「狄」，與意林同，是矣。狄，傳說黃帝臣，始作舟，參山海經海內經及郭注引世本。班，公輸班，亦稱班輸，戰國初魯人，有巧藝，能造雲梯之械，見墨子公輸篇。漢書敘傳上：班輸榷巧於斧斤。顏注：班輸，即魯公輸班也。 \\n 〔二二〕歐冶不能鑄鉛錫為干將　歐冶子，越人，以善鑄劍聞名，越王使歐冶子造劍五枚。干將，吳人，與歐冶子同師，俱善作劍。干將又是劍名，吳王闔閭使干將造劍二枚，一曰干將，二曰莫邪。見吳越春秋卷四。 \\n 〔二三〕能使當老者復少　明案「能」下原無「使」字，疑有脫文，敦煌、慎校本、寶顏堂本皆有「使」字，今據補。「復」敦煌作「常」。 \\n 〔二四〕應死者反生哉　「反」敦煌作「久」。 \\n 〔二五〕而吾子乃欲延蟪蛄之命至使累晦朔之積　「養朝菌之榮」句，孫校云：舊脫「之榮」二字，今補。明案敦煌殘卷、藏本、魯藩本皆無「之榮」二字。校補曰：「延蟪蛄之命」與「令有歷紀之壽」，語氣相近；「累晦朔之積」，文亦不順。古寫殘卷作「而吾子乃欲延蟪蛄令有歷紀之壽，養朝菌使之累晦積朔，不亦謬乎」？決是抱朴子原本如此。今本「命」字即「令」字之訛衍。後人又補「之」字，以足其義。「使之累晦積朔」又誤作「使累晦朔之積」，故文義不安。孫校補「之榮」二字，與上對文，尤非。孫校又於「使累晦朔之積」下云：「舊此下衍吾子二字，今刪」。明案敦煌無「吾子」二字，藏本、魯藩本並有。 \\n 〔二六〕願加九思不遠迷復焉　校勘記：盧本「九」作「自」，脫下句。 \\n 〔二七〕豈輷磕之音細　輷，音轟，車聲。磕，音榼，石聲。輷磕，大聲。 \\n 〔二八〕聾夫謂之無聲焉　「聾」敦煌作「聵」。 \\n 〔二九〕而況物有微於此者乎　「而」敦煌作「何」，敦煌無「有」字。 \\n 〔三十〕物是事非　孫校：「非」，一本作「舛」。案敦煌亦作「非」。 \\n 〔三一〕而薺麥枯焉　「薺」敦煌作「蒜」。校勘記：御覽二十二、九百七十七作「蒜麥」，九百五十三作「薺麥」。微旨篇若以薺麥之死生，道意篇不可以薺麥之細碎，是本書有「薺麥」之語。然九百七十七引在蒜門，似亦可據。 \\n 〔三二〕而竹柏茂焉　「竹」敦煌作「松」。 \\n 〔三三〕而龜鶴長存焉　「龜鶴」敦煌作「龜蛇」。 \\n 〔三四〕而有北流之浩浩　「浩浩」敦煌作「活活」。 \\n 〔三五〕而或震動而崩弛　案藏本、魯藩本並無上「而」字。孫校云：「弛」疑作「阤」。明案「弛」敦煌作「〈拖，中“扌改亻”〉」，殆係「陁」字之訛。「陁」亦作「阤」，毀也。 \\n 〔三六〕水性純冷　孫校：「性」藏本作「主」。案敦煌亦作「主」。 \\n 〔三七〕而有溫谷之湯泉　「溫谷」敦煌作「潯〈犭屯〉」。羅氏云「〈犭屯〉」即「豚」別搆，「潯」殆「燖」之訛。 \\n 〔三八〕火體宜熾　「熾」敦煌作「熱」。 \\n 〔三九〕而有蕭丘之寒焰　關於以上四句，劉晝新論從化篇云：「水性宜冷，而有華陽溫泉，猶曰水冷，冷者多也。火性宜熱，而有蕭丘寒炎，猶曰火熱，熱者多也」。 \\n 〔四十〕而南海有浮石之山　交州記云：海中有浮石山，而峙高數十丈，浮在水上。 \\n 〔四一〕而〈牛羊〉柯有沈羽之流　漢書地理志牂柯郡，顏注引應劭曰：臨牂柯江也。沈羽之流，似弱水，不勝鴻毛。 \\n 〔四二〕不可以一概斷之　「概」下敦煌有「而」字。 \\n 〔四三〕正如此也　敦煌無「正」字「也」字。 \\n 〔四四〕宜必鈞一　孫校云：藏本無「一」字。明案魯藩本亦無「一」字。敦煌、慎校本、寶顏堂本、崇文本「一」皆作「齊」。 \\n 〔四五〕已有天壤之覺　敦煌「壤」作「淵」，「覺」作「降」。寶顏堂本「壤」作「淵」，「覺」作「隔」。孫校云：刻本「覺」作為「隔」，非；「覺」即「較」字。 \\n 〔四六〕何獨怪仙者之異　敦煌無「異」字。 \\n 〔四七〕雉之為蜃雀之為蛤　禮記月令：季秋雀入大水化為蛤，孟冬雉入大水為蜃。按：蜃，大蛤也。論衡無形篇云「氣變物類，蝦蟆為鶉，雀為蜃蛤」。 \\n 〔四八〕壤蟲假翼　爾雅釋蟲：「蠰，齧桑」。郭注云：「似天牛，長角，體有白點，喜齧桑樹作孔」。淮南子道應篇：猶黃鵠與蠰蟲也。 \\n 〔四九〕川蛙翻飛　墨子經說上：「化，若鼃為鶉」。淮南子齊俗篇云：「蝦蟆為鶉」。蝦蟆為鶉，是說川蛙翻飛也。 \\n 〔五十〕水蠇為蛉　「蠇」原作「蠣」，「蛉」原作「蛤」。「蠣」應作「蠇」。禮記月令：季秋之月雀入大水為蛤。未聞水蠣為蛤。孫詒讓札迻云：「蛤當為蛉，淮南子齊俗訓水蠆為蟌（宋本訛蟌莣，王念孫據廣韻御覽正）。高注蟌，青蛉也」。明案敦煌殘卷正作「蛉」。青蛉即青蜓。今據札迻說及敦煌本改正。 \\n 〔五一〕荇苓為蛆　廣雅釋蟲云：蛆蟝、馬〈虫逐〉，馬蚿也。王念孫疏證云：蚿之轉聲為蠲。說文：蠲，馬蠲也。引明堂月令云，腐草為蠲。又轉而為蠸為蚈。呂氏春秋季夏紀：「腐草化為蚈。」高誘注：「蚈，馬蚿也」。然則荇苓為腐草，蛆為馬蠲、馬蚿之類。故曰荇苓為蛆。慎校本「苓」作「菜」。 \\n 〔五二〕田鼠為鴽　禮記月令：季春之月，田鼠化為鴽。案鴽，音如，鶉也。 \\n 〔五三〕腐草為螢　禮記月令：季夏之月，腐草為螢。 \\n 〔五四〕蛇之為龍　史記外戚世家褚少孫引傳曰：蛇化為龍，不變其文。 \\n 〔五五〕牛哀成虎　淮南子俶真篇：魯牛哀病，七日化為虎，其兄啟戶，虎搏而殺之。 \\n 〔五六〕楚嫗為黿　後漢書五行志：靈帝時，江夏黃氏之母，浴而化為黿，入於深淵。 \\n 〔五七〕枝離為柳　原校：「枝離一作滑錢」。案敦煌亦作「枝離」。札迻十云：「莊子至樂篇：支離叔與滑介叔觀於冥伯之丘，俄而柳生其左肘。支離叔曰，子惡之乎？滑介叔曰，亡，予何惡？是生柳者乃滑介叔，非支離叔也。此枝離當作滑叔。或本作『錢』，即『叔』之誤」。明案「柳」殆即「瘤」，一聲之轉（見王先謙莊子集解、郭慶藩莊子集釋）。曲園謂此則以柳生左肘為楊柳之柳，晉人舊解固然。亦通。 \\n 〔五八〕秦女為石　宋吳淑事類賦七引蜀記云：梓潼縣有五婦山，昔秦遺蜀五美人，蜀遣五丁迎之，至此，五丁踏地大呼，五女皆化為石。按華陽國志三亦載此事，唯未云秦女化石。 \\n 〔五九〕死而更生　後漢書五行志：建安四年，武陵充縣女子李娥死，埋於城外，已十四日。有行聞其塚中有聲，便語其家。家往視，聞聲便發，出遂活。此事並見干寶搜神記。張華博物志異聞亦記死人復生。 \\n 〔六十〕男女易形　漢書五行志：史記魏襄王十三年，魏有女子化為丈夫；漢哀帝建平中，豫章有男子化為女子。後漢書五行志：建安七年，越嶲有男化為女。又後漢書方術傳：徐登，閩中人，本女子化為丈夫。是皆所謂男女易形。 \\n 〔六一〕則其異有何限乎　「有何限乎」敦煌作「何限」。 \\n 〔六二〕外患不入　「入」敦煌作「加」。 \\n 〔六三〕而無知其上　孫校：藏本「而」下有「或」字，「其」下有「為」字。明案敦煌「無」下有「或」字。魯藩本與藏本同。 \\n 〔六四〕而莫識其下　敦煌作「而未有識其下」。 \\n 〔六五〕壽命在我者也　「在我」二字敦煌作「老夭」。西昇經五云：我命在我，不屬天地。 \\n 〔六六〕而莫知其脩短之能至焉　「之」下敦煌有「所」字，校補云是也，此與上句「而莫知其心志之所以然焉」對文。 \\n 〔六七〕設有哲人大才　敦煌無「大才」二字。 \\n 〔六八〕廢偽去欲　「欲」原作「役」。孫校云：藏本作「欲」。明案敦煌殘卷、魯藩本、慎校本、寶顏堂本、崇文本皆作「欲」，當作「欲」，今據改。 \\n 〔六九〕執太璞於至醇之中　「太璞」敦煌作「大朴」。藏本「太」作「大」。 \\n 〔七十〕世人猶尠能甄別或莫造志行於無名之表　「世」下十二字敦煌作「世人猶尠能標美逸」。孫校：藏本無「志行」二字。案魯藩本亦無此二字。校補云：無「志行」二字是也。「美」疑當作「英」，本書多「英逸」連文，詳見博喻篇。「莫造」即「英逸」之形訛。案校補所云，可備一說。 \\n 〔七一〕鼓翮清塵　校補云：「清塵」當從敦煌殘卷作「清虛」。 \\n 〔七二〕仰淩紫極　紫極，紫宮，即紫宮垣，星座名。晉書天文志云：北極五星，鉤陳六星，皆在紫宮中。北極，北辰最尊者也。紫宮垣十五星，其西蕃七，東蕃八，在北斗北。 \\n 〔七三〕假令遊戲　「遊戲」敦煌作「遊敖」。 \\n 〔七四〕郊閒兩瞳之正方　校勘記：郊閒未詳。案本書袪惑篇云：仙人目瞳皆方。葛洪神仙傳：李根兩目瞳子皆方。 \\n 〔七五〕邛疏之雙耳　列仙傳：邛疏，周封史，能行氣鍊形。 \\n 〔七六〕馬皇乘龍而行　列仙傳云：馬師皇者，黃帝時馬醫也。有龍下，向之垂耳張口。皇曰，此龍有病，乃鍼其脣下口中，以甘草湯飲之而愈。後一旦負皇而去。 \\n 〔七七〕子晉躬御白鶴　列仙傳云：王子喬，周靈王太子晉也，好吹笙作鳳凰鳴，後乘白鶴而去。 \\n 〔七八〕鱗身蛇軀　「軀」原作「首」。原校：「首或作軀」。明案當作「軀」，敦煌正作「軀」。後漢王延壽魯靈光殿賦云：「伏羲鱗身，女媧蛇軀」。今據改。 \\n 〔七九〕遂益潛遁　「遁」敦煌作「退」。 \\n 〔八十〕乃上士之所憎　敦煌「憎」下有「也」字。按下文語法，當有「也」字。 \\n 〔八一〕而怪於未嘗知也　「未嘗知」敦煌作「未之嘗見」。 \\n 〔八二〕所謂以指測海　「以」上敦煌有「人」字。 \\n 〔八三〕蜉蝣校巨鼇　「蜉」上敦煌有「猶」字。 \\n 〔八四〕日及料大椿　孫校：「日」藏本作「白」，今改。案敦煌亦作「日」。日及，菌類。莊子逍遙遊釋文云：朝菌，天陰生糞上，見日則死，故名日及。 \\n 〔八五〕自呼於物無所不經　校勘記：榮案盧本「自呼」作「自謂」。 \\n 〔八六〕切玉之刀火浣之布　博物志異產引周書云：西域獻火浣布，昆吾氏獻切玉刀；火浣布汙，燒之則潔；切玉刀如臘布，漢世有獻者。列子湯問篇：周穆王征西戎，西戎獻錕鋙之劍，火浣之布；其劍用之切玉如切泥焉；火浣之布，浣之必投於火，出火而振之，皓然疑乎雪。後漢書蠻夷傳論稱火毳，李賢注：火毳，即火浣布也。桓帝時，梁冀作火浣布單衣。明案火浣布有三說，以礦物石棉說為是。其它動植物二說：或謂以南方炎火山之木皮績之，或謂以火林山之獸毛績以為布，殆皆非。參閱英國李約瑟博士著中國科學技術史第三卷第二十五章礦物學。 \\n 〔八七〕其閒未期　「期」敦煌作「幾」。 \\n 〔八八〕二物畢至　「畢」敦煌作「俱」。 \\n 〔八九〕令斷穀近一月　「月」敦煌作「期」。博物志云：魏太祖好養性法，亦解方藥，招引方術之士，廬江左慈，譙郡華陀，甘陵甘始，陽城郤儉，無不畢至。神仙傳云：魏太祖召左慈，閉一石室中，斷穀期年，乃出之，顏色如故。明案「月」當作「期」，周年也。 \\n 〔九十〕正爾復何疑哉　本句敦煌作「正爾亦復何疑於不然乎」。 \\n 〔九一〕令甘始以藥含生魚至如在水中也　「始」下敦煌有「公」字。此說亦見曹植辯道論，云：甘始取鯉魚一雙，令其一著藥，俱投沸膏中，有藥者奮尾鼓鰓，遊行沈浮，有若處淵；其一者已熟可噉。 \\n 〔九二〕又以藥粉桑以飼蠶　慎校本、寶顏堂本、崇文本皆無下「以」字。 \\n 〔九三〕又以住年藥食雞雛及新生犬子　校勘記云：御覽九百五作為「駐年」。案本書統作「住年」，而□□篇又作「駐年」，蓋二文隨作也。 \\n 〔九四〕皆止不復長　「皆」下敦煌有「令」字。 \\n 〔九五〕百日毛盡黑　「盡」下敦煌有「變」字。 \\n 〔九六〕才則一代之英　「英」敦煌作「名」。 \\n 〔九七〕而晚年乃有窮理盡性　「晚年乃有」敦煌作「晚乃云有」。 \\n 〔九八〕其歎息如此　「歎息」二字，敦煌作「難」。按以「難」字於義為長。 \\n 〔九九〕邃古之事　敦煌「邃」作「遠」。 \\n 〔一０十〕俗人貪榮好利　孫校：刻本「利」作「進」。案敦煌亦作「利」。 \\n 〔一０一〕汲汲名利　「利」敦煌作「位」。 \\n 〔一０二〕古者有逃帝王之禪授　「逃」敦煌作「違」。 \\n 〔一０三〕巢許之輩　敦煌作「若巢許輩人」。巢，巢父，傳說堯時隱人，山居不營世利，年老以樹為巢，故號巢父。見皇甫謐高士傳。許，許由，堯以天下讓許由，許由不受。見莊子逍遙遊及讓王篇。 \\n 〔一０四〕老萊莊周之徒　老萊子，楚人，著書十五篇，言道家之用。史記正義引列仙傳云，老萊子當時世亂，逃世，耕於蒙山之陽。楚王至門迎之，遂去。莊周，蒙人，楚威王聞莊周賢，聘以為相，莊周笑而絕之，終身不仕。並見史記老莊申韓列傳。 \\n 〔一０五〕況於神仙　「仙」下敦煌有「之人」二字。 \\n 〔一０六〕又難知於斯　敦煌無「又」字。 \\n 〔一０七〕今世皆信之哉　「今」敦煌作「令」。 \\n 〔一０八〕夫魯史至仲尼因之以著經　孔丘因魯史作春秋，上至隱公，下訖哀公十四年，十二公，儒者尊稱為經。見史記孔子世家。 \\n 〔一０九〕子長至揚雄稱之為實錄　案司馬遷，字子長，作史記。揚子法言重黎篇云：或問太史遷，曰實錄。言司馬遷史記，不虛美，不隱惡。 \\n 〔一一十〕以少君欒太為之無驗故也　敦煌「以」作「又」，「太」作「大」。李少君欒大以方術干武帝，不驗。並見史記封禪書、漢書郊祀志。 \\n 〔一一一〕黔婁原憲之貧　黔婁，春秋魯人。生時食不充虛，衣不蓋形。死則覆以布被，首足不盡斂，覆頭則足見，覆足則頭見。見劉向列女傳魯黔婁妻條。原憲，春秋宋人，孔丘弟子。莊子讓王篇云：原憲居魯，環堵之室，茨以生草，蓬戶不完，桑以為樞而甕牖，褐以為塞，上漏下濕。此言二人之貧。 \\n 〔一一二〕陶朱猗頓之富　春秋時，越王勾踐用范蠡，既雪會稽之恥。蠡乃變名易姓，乘舟適齊，旋至陶，為朱公，善治產業，遂至巨萬。故言富者皆稱陶朱公。又猗頓用盬鹽起家，與王者埒富。並見史記貨殖列傳。裴駰集解引孔叢子曰：猗頓，魯之窮士也，聞朱公富，往而問術焉。朱公告之曰，子欲速富，當畜五牸。於是乃適西河，大畜牛羊於猗氏之南，十年之間，貲擬王公，馳名天下，以興富於猗氏，故曰猗頓。 \\n 〔一一三〕無鹽宿瘤之醜　無鹽、宿瘤，並戰國時齊醜女。鍾離春，齊無鹽邑之女，其為人極醜：臼頭，深目，長肚，大節，昂鼻，結喉，肥項，少髮，折腰，出胸，皮膚若漆。行年三十，行嫁不售。乃自謁宣王，陳國之四殆，宣王納之，拜無鹽君，立為王后。宿瘤者，齊東都採桑之女，閔王之后也（閔王，宣王子）。項有大瘤，故號曰宿瘤。並見劉向列女傳。參新序雜事二。 \\n 〔一一四〕南威西施之美　晉文公得南威，三日不聽朝，遂推南威而遠之，曰後世必有以色亡其國者。見戰國策魏策。西施，見前暢玄篇注。 \\n 〔一一五〕用兵或有無功者焉　「兵」敦煌作「武」。 \\n 〔一一六〕為之者何必皆成哉　「為」上敦煌有「諸」字。 \\n 〔一一七〕自可求而不得　「求」敦煌作「學」。 \\n 〔一一八〕訣在於志　「訣」敦煌作「決」。「決」通「訣」，敦煌寫本往往作「決」。 \\n 〔一一九〕不在於富貴也　「在於」二字敦煌作「須」。 \\n 〔一二十〕百姓有過　「過」敦煌作「罪」。 \\n 〔一二一〕削乎平粹者　「削乎」敦煌作「割削」。 \\n 〔一二二〕蚊噆膚則坐不得安　「蚊」下敦煌有「蚋」字，「安」作「端」。 \\n 〔一二三〕蝨群攻則臥不得寧　原校：「寧」藏本作「安」。校勘記云：御覽九百五十一作「蚤蝨群攻臥不獲安」，當從藏本。案敦煌殘卷亦作「蚤蝨群攻則臥不獲安」。校補云，「蝨」上有「蚤」字，今本脫誤，當據補。廣韻三十二皓「蚤」字注引抱朴子曰，「蚤蝨攻君臥不獲安」。 \\n 〔一二四〕以飛八石哉　本書明本篇云：「鍊八石之飛精」。八石即丹砂、雄黃、雌黃、石留黃、曾青、礬石、磁石、戎鹽，為道家鍊食之藥物。 \\n 〔一二五〕砰磕嘈囐　磕同礚。廣韻十三耕「砰」字注：砰磕，如雷之聲。嘈囐，鼓聲。張衡東京賦；奏嚴鼓之嘈囐。 \\n 〔一二六〕黃鉞一揮齊斧暫授　黃鉞，金斧；齊斧，利斧；皆古代君王用以殺伐之兵器。 \\n 〔一二七〕斬斷之刑　「之」下原無「刑」字。原校：疑「之」下有脫字。明案敦煌作「斬斷之刑」，今據補。 \\n 〔一二八〕八珍百和　敦煌「和」作「醬」。 \\n 〔一二九〕駈合生人　敦煌「人」作「民」。 \\n 〔一三十〕暴骸腐野　敦煌「腐野」作「朔裔」。 \\n 〔一三一〕又不得有道之士　「有道之士」敦煌作「道士」。 \\n 〔一三二〕家有長卿壁立之貧　司馬相如，字長卿，西漢蜀郡成都人，家貧，徒四壁立。見史記本傳。 \\n 〔一三三〕腹懷翳桑絕糧之餒　敦煌「懷」作「有」，「糧」作「粒」，「餒」作「飢」。左傳宣公二年載：晉靈公時，趙宣子趙盾田於首山，舍於翳桑，見靈輒餓，問之，曰，不食三日矣。食之。後靈公伏甲欲殺趙盾，靈輒時為公介士，乃倒戟以禦公後，盾得以免。問何故，對曰，翳桑之餓人也。 \\n 〔一三四〕夏有儒仲環堵之暎　案「仲」原作「行」，敦煌殘卷、藏本、魯藩本皆作「仲」，今據改。校補云：後漢書逸民傳，王霸字儒仲，隱居守志，茅居蓬戶。「暎」，日照，敦煌誤作「歎」。 \\n 〔一三五〕欲經遠而乏舟車之用　「欲」敦煌作「且」。 \\n 〔一三六〕欲有營而無代勞之役　「有」下敦煌有「所」字。 \\n 〔一三七〕可無戀也　「可無」敦煌作「無可」。 \\n 〔一三八〕愛習之情卒難遣　「卒難遣」敦煌作「難可卒遣」。 \\n 〔一三九〕口斷甘肴　「甘肴」敦煌作「所甘」。 \\n 〔一四十〕求神仙於幽漠　「於」原作「之」。校補云：「之」字當從敦煌作「於」。今訂正。 \\n 〔一四一〕豈所堪哉　「所堪」原作「不尠」。敦煌作「所堪」。校補云：「所堪」是。「不」與「所」，「尠」與「堪」，並形近而訛。今據改。 \\n 〔一四二〕非勢位之人　「人」下敦煌有「也」字。 \\n 〔一四三〕區區小子之奸偽　「奸偽」下敦煌有「為事」二字。 \\n 〔一四四〕昔勾踐式怒〈圭黽〉　韓非子內儲說上七術云：越王勾踐見怒〈圭黽〉而式之。御者曰，何為式？王曰，〈圭黽〉有氣如此，可無為式乎？ \\n 〔一四五〕楚靈愛細腰國人多餓死　韓非子二柄篇云：楚靈王好細腰，而國中多餓人。 \\n 〔一四六〕齊桓嗜異味易牙蒸其子　易牙，齊桓公臣，善烹調五味。韓非子二柄篇：齊桓公好味，易牙蒸其子首而進之。 \\n 〔一四七〕宋君賞瘠孝毀歿者比屋　韓非子內儲說上七術云：宋崇門之巷人，服喪而毀，甚瘠。宋君以為慈愛於親，舉以為官師。其黨人毀而死者半。參莊子外物篇。 \\n 〔一四八〕安可得煞乎　「得」原作「待」。孫校：「待」當作「得」。明案敦煌正作「得」，今訂正。 \\n 〔一四九〕視金玉如土糞　「土糞」敦煌作「糞土」。 \\n 〔一五十〕以假塗求其財　「財」敦煌作「錢」。 \\n 〔一五一〕共登嵩高山　敦煌作「共上嵩高」。 \\n 〔一五二〕而少君稱病死　敦煌無「而」字「稱」字。 \\n 〔一五三〕唯衣冠在焉　敦煌「唯」作「則」。 \\n 〔一五四〕近世壺公將費長房去　壺公者，不知其姓名也。汝南有費長房為市掾，見公入市賣藥，懸一壺於肆頭。及市罷，輒跳入壺中，市人莫之見。唯長房於樓上見之，異焉。因往再拜奉酒脯。公知長房意。約長房與語謫仙事。後壺公將長房俱去。參見後漢書費長房傳及神仙傳壺公。 \\n 〔一五五〕李意期將兩弟子　孫校：「刻本有『去，後人見之』五字，非」。明案據敦煌殘卷，孫本此下脫「去，皆託卒，死家殯埋之，積數年，而長房來歸。又相識人見李意其將兩弟子」二十九字，今增補。葛洪神仙傳云：李意期者，本蜀人，傳世見之，漢文帝時人也。人欲遠行速至者，意期以符與之，并丹書兩腋下，則千里皆不盡日而還。 \\n 〔一五六〕三棺遂有竹杖一枚　校勘記：「遂有」盧本作「止有」。明案慎校本、寶顏堂本亦作「止有」，敦煌作「悉有」。 \\n 〔一五七〕以丹書於杖　敦煌「書」下有「符」字。 \\n 〔一五八〕噎死者不可譏神農之播穀　敦煌「譏」作「議」。 \\n 〔一五九〕是猶見趙高董卓　趙高，秦中車府令，始皇死，篡權，詐造始皇詔，賜長子扶蘇死，立胡亥為二世皇帝。見史記李斯列傳。董卓，後漢相國，凶暴有奸謀，策廢少帝，立陳留王，是為獻帝。見後漢書董卓傳。 \\n 〔一六十〕便謂古無伊周霍光　伊，伊尹，商湯臣。湯死，太甲在位，暴虐無道，伊尹放之於桐宮，伊尹攝行政事；及太甲悔過自責，於是伊尹迎帝太甲而授之政。見史記殷本紀。周，周公旦，武王弟。武王死，子成王立，年少，因周初定天下，周公恐諸侯畔，乃攝政，平內亂。至成王長，返政成王。見史記周本紀。霍光，漢驃騎將軍霍去病弟，武帝時為大司馬大將軍。武帝死，昭帝立，帝年八歲，政事一決於光。昭帝死，昌邑王賀嗣立，荒淫無道，乃廢昌邑王，立宣帝。見漢書霍光傳。 \\n 〔一六一〕見商臣冒頓　商臣，楚成王太子，弒父自立。成王既立商臣，後又欲立公子職。商臣以宮衛兵圍成王，成王自絞殺。商臣代立，是為穆王。見史記楚世家。匈奴單于曰頭曼，有太子名冒頓，單于欲廢冒頓而立少子。冒頓從其父頭曼獵，以鳴鏑射殺頭曼，冒頓自立為單于，見史記匈奴傳。商臣冒頓，並謂不孝之主。 \\n 〔一六二〕而云古無伯奇孝己　伯奇，周宣王時尹吉甫子，無罪為後母所譖而見逐。見後漢書黃瓊傳注引說苑。孝己，殷高宗之子，有賢孝之行，遭後母之難，憂苦而死。荀子大略篇：「孝己孝而親不愛」。家語弟子解云：「武丁以後妻殺孝己」。參莊子外物篇成玄英疏。 \\n 〔一六三〕神仙集中有召神劾鬼之法　漢書藝文志雜占家有執不祥劾鬼物八卷。後漢書方術傳費長房麴聖卿壽光侯皆能劾鬼云。此皆方士之謬說耳。 \\n 〔一六四〕其餘亦何所不有也　「也」敦煌作「耶」。 \\n 〔一六五〕鬼神數為人間作光怪變異　「人間」敦煌、藏本、魯藩本、慎校本皆作「民間」。 \\n 〔一六六〕安能見聞　「安能」敦煌作「莫之」。 \\n 〔一六七〕故不見鬼神至不可謂世閒無仙人也　敦煌作「然雖不見鬼神，不可得謂天下無神也（「神」上殆脫「鬼」字）；雖不見仙人，不可謂世間無仙人也」。 \\n 〔一六八〕人無賢愚　「無」原作「有」。校勘記：「有」字誤，御覽八百八十六作「無」。明案敦煌亦作「無」，今訂正。 \\n 〔一六九〕術家有拘錄之法　「拘錄」敦煌作「錄具」。 \\n 〔一七十〕禮典有招呼之義　「招呼」敦煌作「招魂」。 \\n 〔一七一〕豈可遂以不聞見之　「遂」敦煌作「復」。 \\n 〔一七二〕又云無之乎　校勘記：御覽八百八十六「又云」作「復言」，榮案盧本作「而云」。明案慎校本、寶顏堂本亦作「而云」。 \\n 〔一七三〕輔氏報施之鬼　晉魏顆敗秦師於輔氏，獲秦之杜回。初，魏武子有嬖妾，無子。武子疾，命顆曰，必嫁是。疾病則曰，必以為殉。及卒，顆嫁之。曰，疾病則亂，吾從其治也。及輔氏之役，顆見老人，結草以亢杜回，杜回躓而顛，故獲之。夜夢之曰，余，而所嫁婦人之父也，爾用先人之治命，余是以報。見左傳宣公十五年。 \\n 〔一七四〕成湯怒齊之靈　「怒」敦煌作「怨」。 \\n 〔一七五〕申生交言於狐子　晉侯改葬共太子（共太子即申生）。狐突適下國，遇太子，太子使登僕，而告之曰，夷吾無禮，余得請於帝矣，將以晉畀秦，秦將祀余云云，即指此事。見左傳僖公十年。 \\n 〔一七六〕杜伯報恨於周宣　墨子明鬼篇：周宣王殺其臣杜伯而不辜。後宣王田於圃，見杜伯乘白馬素車，執弓矢，追射宣王，射之車上，伏弢而死。 \\n 〔一七七〕彭生託形於玄豕　曲園曰：左傳云見大豕，齊世家止云見彘，均無「玄」字。「玄」或「立」字之誤。左史並有「立」字。明案「玄豕」與下句「蒼狗」對文，殆亦可通，不必拘泥於「立豕」也。敦煌「形」作「身」。左傳莊公八年載：齊襄公田於貝丘，見大豕，從者曰，公子彭生也。公怒曰，彭生敢見，射之。豕人立而啼。公懼，墜於車，傷足喪屨。 \\n 〔一七八〕如意假貌於蒼狗　漢高后八年三月袚霸上，還過枳道，見物如蒼狗，橶高后掖，忽而不見。卜之，趙王如意為祟。遂病掖傷而崩。先是高后鴆殺如意，支斷其母戚夫人手足，搉其眼以為人彘。見漢書五行志。 \\n 〔一七九〕灌夫守田蚡　「夫」下敦煌有「之」字。漢武帝時，灌夫竇嬰與田蚡交惡。蚡為丞相，奏劾灌夫竇嬰論罪棄市。不久田蚡病，一身盡痛，若有擊者。蚡呼服謝罪，使巫視鬼者瞻之。曰，竇嬰與灌夫共守笞，欲殺之，竟死。參史記及漢書灌夫傳。 \\n 〔一八十〕子義掊燕簡　「義」下敦煌有「之」字。燕簡公殺其臣莊子儀而不辜。後簡公方將馳於祖塗，莊子儀荷朱杖而擊之，殪之車上。見墨子明鬼篇。 \\n 〔一八一〕蓐收之降於莘　左傳莊公三十二年七月略云，有神降於莘。內史過對周惠王曰，國之將興，明神降之；將亡，神又降之。內史過往，聞虢請命，反曰，虢必亡矣，虐而聽於神。國語晉語云：虢公夢在廟，有神人面白毛虎爪，執鉞立於西阿。公懼而走。神曰，無走。公拜稽首。覺，召史嚚占之。對曰，如君之言，則蓐收也，天之刑神也。後六年，虢亡。 \\n 〔一八二〕欒侯之止民家　欒布，前漢梁人，為人所略，賣為奴於燕。高帝殺彭越，禁人勿收，欒布獨祠而哭之。幸免於死。文帝時，欒布為燕相，至將軍。吳楚反時，以軍功封俞侯。燕齊之間，皆為立社，號曰欒公社。見史記欒布傳。 \\n 〔一八三〕神君言於上林　「林」原作「臨」。校補云：敦煌殘卷作「上林」是也。今本作「上臨」，聲相亂也。史記封禪書：初，武帝求神君，舍之上林中蹏氏觀。及帝即位，則厚禮置祠之內中，聞其言不見其人云。今據改。 \\n 〔一八四〕世所希聞乎　敦煌「聞」下有「者」字。 \\n 〔一八五〕是令蚊虻負山　「令」敦煌作「使」。 \\n 〔一八六〕與井蟆論海也　孫校：「蟆」藏本作「〈虫麻〉」。案魯藩本亦作「〈虫麻〉」。敦煌作「鼃」。校勘記：「蟆」盧本作「蛙」，榮案說文作「鼃」，玉篇「蛙」，並云蝦蟆也。 \\n 〔一八七〕俗人未嘗見龍麟鸞鳳　「麟」原作「鱗」，非。敦煌作為「驎」，即「麟」之假字，藏本、魯藩本並作「麟」，是，今據改。 \\n 〔一八八〕以為古人虛設瑞應　「古人」，校勘記：榮案盧本作「古者」。 \\n 〔一八九〕況於令人之信有仙人乎　敦煌「令」下無「人」字。 \\n 〔一九十〕劉向作金不成　漢宣帝時，劉向獻淮南枕中鴻寶苑秘書，書言神仙使鬼物為金之術，令尚方鑄作，事不驗。見漢書劉向傳及郊祀志。 \\n 〔一九一〕便謂索隱行怪　「謂」下敦煌有「其」字。 \\n 〔一九二〕以蟻鼻之缺　蟻鼻，喻微小。 \\n 〔一九三〕捐無價之淳鈞　「鈞」當作「鉤」。淳鉤，良劍名，越人歐冶子所鑄。淮南子覽冥篇云：「區冶生而淳鉤之劍成」。 \\n 〔一九四〕非荊和之遠識　「荊」一作「楚」。和，卞和。楚人卞和得玉璞於荊山，先後獻楚厲王及武王，皆以為石，刖其左右足。及文王即位，和乃抱其璞而哭於荊山之下，三日三夜，泣盡繼之以血。王乃使玉人治其璞，而得寶玉焉，遂命曰和氏之璧。見韓非子和氏篇。 \\n 〔一九五〕風胡之賞真也　風胡，春秋時人，善識劍。越王允常聘歐冶子作名劍五枚，其一曰純鈎，二曰湛盧，以示薛燭。燭謂初造此劍，赤堇之山破而出錫，若耶之溪涸而出銅；天帝裝炭，太一下觀，於是歐冶子因天地之精，造為此劍。後湛盧傳至楚昭王，王召風胡子問之，此劍直幾何？對曰，赤堇之山已合，若耶之谿深不可測，群神上天，歐冶子已死，雖傾城量金，珠玉滿河，猶不能得此寶，況駿馬千匹，萬戶之都，何足言也？參見吳越春秋卷四、越絕書卷十一。 \\n 〔一九六〕朱公所以鬱悒　朱公見本篇前陶朱條注。 \\n 〔一九七〕薛燭所以永歎　薛燭見前風胡條注。 \\n 〔一九八〕然皆秘其要文　孫校：「文」一本作「又」。案敦煌「文」作「言」。 \\n 〔一九九〕其所用藥　敦煌「藥」下有「物」字。 \\n 〔二０十〕治淮南王獄中所得此書　敦煌「中」作「時」。 \\n 〔二０一〕便謂其意盡在紙上　敦煌「意」下有「當」字。 \\n 〔二０二〕自刪秦大夫阮倉書中出之　孫校：「大夫阮倉」四字刻本訛作「太史暨漢」。案神仙傳序云阮倉記古之得仙者數百人。 \\n 〔二０三〕非妄言也　「言」敦煌作「造」。 \\n 〔二０四〕采葑采菲　孫校：藏本作「采葑」二字。案敦煌有。 \\n 〔二０五〕以日月曾蝕之故　敦煌作「以曾蝕之日」。 \\n 〔二０六〕而謂懸象非大明哉　孫校：「懸」藏本作「玄」。明案敦煌、慎校本、寶顏堂本亦作「玄」。 \\n 〔二０七〕實是合五種灰以作之　五種灰，校勘記云：御覽七百六十作「百灰」，八百七十一作「五百種灰」，今此脫「百」字。案敦煌「灰」作「石灰」。 \\n 〔二０八〕今以此語俗人俗人殊不肯信　「俗人」下原缺「俗人」二字。校勘記云：御覽七百六十「俗人」下復有「俗人」。案敦煌亦重「俗人」二字，是，今據補。 \\n 〔二０九〕乃云水精本自然之物　「本」敦煌作「是」。 \\n 〔二一十〕俗人當何信　「當何」敦煌作「何時當」。 \\n 〔二一一〕愚人乃不信黃丹及胡粉是化鉛所作　校勘記云：書鈔一百三十五，御覽七百十九、八百十二「人」作「民」。案博物志云，燒鉛錫成胡粉。 \\n 〔二一二〕不信騾及駏驉　駏驉，寶顏堂本、慎校本作〈馬乍〉〈馬孟〉。廣韻魚韻：駏驉，畜似騾也。 \\n 〔二一三〕況乎難知之事哉　「乎」敦煌作「於」。校勘記云：御覽九百一作「況乎仙者難知之事哉」。 \\n 〔二一四〕信哉此言至篇末二十二字　敦煌無。 \\n  \\n   \\n  "}
{"章节": "抱朴子內篇卷之三   對俗", "正文": "  \\n 抱朴子內篇卷之三　對俗 \\n 　 \\n  \\n 或人難曰：「人中之有老彭，猶木中之有松柏，稟之自然〔一〕，何可學得乎〔二〕？」抱朴子曰：「夫陶冶造化，莫靈於人。故達其淺者，則能役用萬物，得其深者，則能長生久視。知上藥之延年，〔三〕故服其藥以求仙。知龜鶴之遐壽，故效其道引以增年。且夫松柏枝葉，與眾木則別〔四〕。龜鶴體貌，與眾蟲則殊〔五〕。至於彭老猶是人耳，非異類而壽獨長者，由於得道，非自然也。眾木不能法松柏，諸蟲不能學龜鶴，是以短折耳〔六〕。人有明哲〔七〕，能修彭老之道〔八〕，則可與之同功矣。若謂世無仙人乎，然前哲所記，近將千人，皆有姓字，及有施為本末〔九〕，非虛言也。若謂彼皆特稟異氣，然其相傳皆有師奉服食〔一十〕，非生知也。若道術不可學得，則變易形貌，吞刀吐火〔一一〕，坐在立亡〔一二〕，興雲起霧〔一三〕，召致蟲蛇，合聚魚鱉〔一四〕，三十六石立化為水〔一五〕，消玉為〈米台〉，潰金為漿〔一六〕，入淵不沾〔一七〕，蹴刃不傷，〔一八〕幻化之事，九百有餘〔一九〕，按而行之，無不皆效，何為獨不肯信仙之可得乎！仙道遲成〔二十〕，多所禁忌。自無超世之志，強力之才，不能守之〔二一〕。其或頗好心疑，中道而廢，便謂仙道長生，果不可得耳。仙經曰，服丹守一，與天相畢，還精胎息，延壽無極。此皆至道要言也。民間君子，猶內不負心，外不愧影，上不欺天，下不食言，豈況古之真人，寧當虛造空文，以必不可得之事，誑誤將來，何所索乎！苟無其命，終不肯信，亦安可強令信哉〔二二〕！」 \\n 或難曰：「龜鶴長壽，蓋世閒之空言耳，誰與二物終始相隨而得知之也〔二三〕。」抱朴子曰：「苟得其要，則八極之外，如在指掌，百代之遠，有若同時，不必在乎庭宇之左右，俟乎瞻視之所及，然後知之也。玉策記〔二四〕曰，千歲之龜，五色具焉，其額上兩骨起似角，解人之言〔二五〕，浮於蓮葉之上〔二六〕，或在叢蓍之下，其上時有白雲蟠蛇〔二七〕。千歲之鶴，隨時而鳴，能登於木，其未千載者，終不集於樹上也，色純白而腦盡成丹。如此則見，便可知也。然物之老者多智，率皆深藏邃處〔二八〕，故人少有見之耳。按玉策記及昌宇經，不但此二物之壽也。云千歲松樹〔二九〕，四邊披越〔三十〕，上杪不長，望而視之，有如偃蓋，其中有物，或如青牛，或如青羊，或如青犬〔三一〕，或如青人〔三二〕，皆壽萬歲〔三三〕。又云，蛇有無窮之壽〔三四〕，獮猴壽八百歲變為猿，猿壽五百歲變為玃〔三五〕。玃壽千歲〔三六〕。蟾蜍壽三千歲，騏驎壽二千歲。騰黃之馬，吉光之獸〔三七〕，皆壽三千歲。千歲之鳥〔三八〕，萬歲之禽〔三九〕，皆人面而鳥身，壽亦如其名〔四十〕。虎及鹿兔，皆壽千歲，壽滿五百歲者，其毛色白〔四一〕。熊壽五百歲者，〔四二〕則能變化。狐狸豺狼〔四三〕，皆壽八百歲。滿五百歲，則善變為人形〔四四〕。鼠壽三百歲，滿百歲則色白〔四五〕，善憑人而卜，名曰仲，能知一年中吉凶及千里外事〔四六〕。如此比例，不可具載。但博識者觸物能名，洽聞者理無所惑耳〔四七〕。何必常與龜鶴周旋，乃可知乎？苟不識物，則園中草木，田池禽獸，猶多不知，況乎巨異者哉？史記龜策傳云：江淮閒居人為兒時，以龜枝床，至後老死，家人移床，而龜故生。此亦不減五六十歲也，不飲不食〔四八〕，如此之久而不死，其與凡物不同亦遠矣，亦復何疑於千歲哉？仙經象龜之息，豈不有以乎？故太丘長潁川陳仲弓，篤論士也，撰異聞記云〔四九〕，其郡人張廣定者，遭亂常避地，有一女年四歲，不能步涉，又不可擔負，計棄之固當餓死〔五０〕，不欲令其骸骨之露，村口有古大塚〔五一〕，上巔先有穿穴〔五二〕，乃以器盛縋之，〔五三〕下此女於塚中〔五四〕，以數月許乾飯及水漿與之而舍去。候世平定〔五五〕，其間三年，廣定乃得還鄉里，欲收塚中所棄女骨，更殯埋之。廣定往視，女故坐塚中，見其父母，猶識之甚喜。而父母猶初恐其鬼也〔五六〕，父下入就之〔五七〕，乃知其不死。問之從何得食，女言糧初盡時甚飢〔五六〕，見塚角有一物，伸頸吞氣，試效之，轉不復飢，日月為之〔五九〕，以至於今。父母去時所留衣被，自在塚中，不行往來，衣服不敗，故不寒凍。廣定乃索女所言物〔六十〕，乃是一大龜耳〔六一〕。女出食穀〔六二〕，初小腹痛嘔逆，久許乃習，此又足以知龜有不死之法，及為道者效之，可與龜同年之驗也〔六三〕。史遷與仲弓，皆非妄說者也。天下之蟲鳥多矣，而古人獨舉斯二物者，明其獨有異於眾故也〔六四〕，睹一隅則可以悟之矣。」 \\n 或難曰：「龜能土蟄，鶴能天飛〔六五〕，使人為須臾之蟄，有頃刻之飛，猶尚不能，其壽安可學乎〔六六〕？」抱朴子答曰：「蟲之能蟄者多矣，鳥之能飛者饒矣，而獨舉龜鶴有長生之壽者，其所以不死者，不由蟄與飛也〔六七〕。是以真人但令學其道引以延年，法其食氣以絕穀，不學其土蟄與天飛也。夫得道者，上能竦身於雲霄，下能潛泳於川海。是以蕭史偕翔鳳以淩虛〔六八〕，琴高乘朱鯉於深淵〔六九〕，斯其驗也。何但須臾之蟄，須刻之飛而已乎！龍蛇蛟螭，狙猬鼉蟸〔七十〕，皆能竟冬不食，不食之時〔七一〕，乃肥於食時也〔七二〕。莫得其法〔七三〕。且夫一致之善者，物多勝於人，不獨龜鶴也。故太昊師蜘蛛而結網〔七四〕，金天據九鳸以正時〔七五〕，帝軒俟鳳鳴以調律〔七六〕，唐堯觀蓂莢以知月〔七七〕，歸終知往〔七八〕，乾鵲知來〔七九〕，魚伯識水旱之氣〔八十〕，蜉蝣曉潛泉之地〔八一〕，白狼知殷家之興〔八二〕，鸑鷟見周家之盛〔八三〕，龜鶴偏解導養，不足怪也。且仙經長生之道，有數百事，但有遲速煩要耳，不必皆法龜鶴也〔八四〕。上士用思遐邈，自然玄暢，難以愚俗之近情，而推神仙之遠旨。」 \\n 或曰〔八五〕，「我等不知今人長生之理〔八六〕，古人何獨知之〔八七〕？」「此蓋愚暗之局談，非達者之用懷也。夫占天文之玄道〔八八〕，步七政之盈縮〔八九〕，論淩犯於既往，審崇替於將來，仰望雲物之徵祥，俯定卦兆之休咎，運三棋以定行軍之興亡〔九十〕，推九符而得禍福之分野〔九一〕，乘除一算，以究鬼神之情狀，錯綜六情〔九二〕，而處無端之善否。其根元可考也，形理可求也，〔九三〕而庸才近器，猶不能開學之奧治，至於樸素，徒銳思於糟粕，不能窮測其精微也。夫鑿枘之麤伎，而輪扁有不傳之妙〔九四〕；掇蜩之薄術，而傴僂有入神之巧〔九五〕，在乎其人〔九六〕，由於至精也。況於神仙之道〔九七〕，旨意深遠〔九八〕，求其根莖〔九九〕，良未易也。松喬之徒，雖得其效，未必測其所以然也，況凡人哉？其事可學，故古人記而垂之，以傳識者耳。若心解意得，則可信而修之，其猜疑在胸，皆自其命，不當詰古人何以獨曉此，而我何以獨不知之意耶〔一０十〕？吾今知仙之可得也，吾能休糧不食也，吾保流珠之可飛也，黃白之可求也，若責吾求其本理，則亦實復不知矣。世人若以思所能得謂之有〔一０一〕，所不能及則謂之無，則天下之事亦尠矣〔一０二〕。故老子有言，以狸頭之治鼠漏，以啄木之護齲齒〔一０三〕，此亦可以類求者也。若蟹之化漆〔一０四〕，麻之壞酒，此不可以理推者也。萬殊紛然，何可以意極哉？設令抱危篤之疾〔一０五〕，須良藥之救〔一０六〕，而不肯即服，須知神農岐伯所以用此草治此病本意之所由，則未免於愚也〔一０七〕。」 \\n 或曰：「生死有命，修短素定，非彼藥物，所能損益。夫指既斬而連之，不可續也；血既灑而吞之，無所益也。豈況服彼異類之松柏，以延短促之年命，甚不然也。」抱朴子曰：「若夫此論〔一０八〕，必須同類，乃能為益，然則既斬之指，已灑之血，本自一體，非為殊族，何以既斬之而不可續，已灑之而不中服乎！余數見人以蛇銜膏連已斬之指〔一０九〕，桑豆易雞鴨之足〔一一０〕，異物之益，不可誣也。若子言不恃他物〔一一一〕，則宜擣肉冶骨，以為金瘡之藥，煎皮熬髮，以治禿鬢之疾耶？夫水土不與百卉同體，而百卉仰之以植焉〔一一二〕。五穀非生人之類，而生人須之以為命焉。脂非火種，水非魚屬，然脂竭則火滅，水竭則魚死〔一一三〕，伐木而寄生枯〔一一四〕，芟草而兔絲萎〔一一五〕，川蟹不歸而蛣敗〔一一六〕，桑樹見斷而蠹殄，觸類而長之，斯可悟矣〔一一七〕。金玉在九竅，則死人為之不朽。鹽滷沾於肌髓〔一一八〕，則脯腊為之不爛，況於以宜身益命之物，納之於己，何怪其令人長生乎〔一一九〕？」 \\n 或難曰：「神仙方書，似是而非，將必好事者妄所造作，未必出黃老之手〔一二十〕，經松喬之目也。」抱朴子曰：「若如雅論，宜不驗也，今試其小者〔一二一〕，莫不效焉。余數見人以方諸求水於夕月〔一二二〕，陽燧引火於朝日〔一二三〕，隱形以淪於無象，易貌以成於異物〔一二四〕，結巾投地而兔走，鍼綴丹帶而蛇行〔一二五〕，瓜果結實於須臾〔一二六〕，龍魚瀺灂於盤盂〔一二七〕，皆如說焉。按〔一二八〕漢書欒太初見武帝〔一二九〕，試令鬥棋，棋自相觸。而後漢書又載魏尚能坐在立亡，張楷能興雲起霧〔一三０〕，皆良史所記，信而有徵，而此術事，皆在神仙之部，其非妄作可知矣。小既有驗〔一三一〕，則長生之道，何獨不然乎！」 \\n 或曰〔一三二〕：「審其神仙可以學致，翻然淩霄，背俗棄世，烝嘗之禮，莫之修奉，先鬼有知，其不餓乎！」抱朴子曰：「蓋聞身體不傷，謂之終孝，況得仙道，長生久視，天地相畢，過於受全歸完，不亦遠乎？果能登虛躡景，雲轝霓蓋，餐朝霞之沆瀣，吸玄黃之醇精，飲則玉醴金漿，食則翠芝朱英，居則瑤堂瑰室，行則逍遙太清。先鬼有知，將蒙我榮，或可以翼亮五帝，或可以監御百靈〔一三三〕，位可以不求而自致〔一三四〕，膳可以咀茹華璚〔一三五〕，勢可以總攝羅酆〔一三六〕，威可以叱吒梁成〔一三七〕，誠如其道，罔識其妙，亦無餓之者〔一三八〕。得道之高，莫過伯陽。伯陽有子名宗，仕魏為將軍〔一三九〕，有功封於段干。然則今之學仙者，自可皆有子弟，以承祭祀，祭祀之事〔一四十〕，何緣便絕〔一四一〕！」 \\n 或曰：「得道之士，呼吸之術既備，服食之要又該，掩耳而聞千里，閉目而見將來，或委華駟而轡蛟龍，或棄神州而宅蓬瀛〔一四二〕，或遲迴於流俗，逍遙於人間，不便絕跡以造玄虛，其所尚則同，其逝止或異，何也？」抱朴子答曰：「聞之先師云，仙人或昇天，或住地，要於俱長生，去留各從其所好耳〔一四三〕。又服還丹金液之法，若且欲留在世間者〔一四四〕，但服半劑而錄其半。若後求昇天，便盡服之。不死之事已定，無復奄忽之慮。正復且遊地上，或入名山，亦何所復憂乎？彭祖言，天上多尊官大神，新仙者位卑，所奉事者非一，但更勞苦，故不足役役於登天，而止人間八百餘年也〔一四五〕。又云，古之得仙者，或身生羽翼，變化飛行，失人之本〔一四六〕，更受異形，有似雀之為蛤，雉之為蜃，非人道也。人道當食甘旨，服輕煖，通陰陽，處官秩，耳目聰明，骨節堅強，顏色悅懌〔一四七〕，老而不衰，延年久視，出處任意，寒溫風濕不能傷，鬼神眾精不能犯，五兵百毒不能中〔一四八〕，憂喜毀譽不為累，乃為貴耳。若委棄妻子，獨處山澤，邈然斷絕人理，塊然與木石為鄰，不足多也〔一四九〕。昔安期先生龍眉甯公修羊公陰長生〔一五十〕，皆服金液半劑者也。其止世間，或近千年，然後去耳。篤而論之，求長生者〔一五一〕，正惜今日之所欲耳〔一五二〕，本不汲汲於昇虛，以飛騰為勝於地上也。若幸可止家而不死者，亦何必求於速登天乎？若得仙無復住理者〔一五三〕，復一事耳。彭祖之言，為附人情者也。」 \\n 或問曰：「為道者當先立功德，審然否？」抱朴子答曰：「有之。按玉鈐經中篇云〔一五四〕，立功為上，除過次之。為道者以救人危使免禍〔一五五〕，護人疾病，令不枉死〔一五六〕，為上功也。欲求仙者，要當以忠孝和順仁信為本。若德行不修，而但務方術〔一五七〕，皆不得長生也〔一五八〕。行惡事大者，司命奪紀，小過奪算，隨所犯輕重〔一五九〕，故所奪有多少也。凡人之受命得壽，自有本數，數本多者，則紀算難盡而遲死，若所稟本少，而所犯者多，則紀算速盡而早死。又云，人欲地仙，當立三百善；欲天仙，立千二百善。若有千一百九十九善，而忽復中行一惡，則盡失前善，乃當復更起善數耳。故善不在大，惡不在小也。雖不作惡事〔一六十〕，而口及所行之事〔一六一〕，及責求布施之報，便復失此一事之善，但不盡失耳。又云，積善事未滿，雖服仙藥，亦無益也〔一六二〕。若不服仙藥，並行好事〔一六三〕，雖未便得仙，亦可無卒死之禍矣。吾更疑彭祖之輩，善功未足，故不能昇天耳。」 \\n 校　釋 \\n 〔一〕　稟之自然　「稟」下慎校本、寶顏堂本有「賦」字。 \\n 〔二〕　何可學得乎　慎校本、寶顏堂本無「得」字。 \\n 〔三〕　上藥之延年　「年」敦煌作「命」。 \\n 〔四〕　與眾木則別　敦煌無「則」字。 \\n 〔五〕　與眾蟲則殊　敦煌無「則」字。 \\n 〔六〕　是以短折耳　敦煌無「耳」字。 \\n 〔七〕　人有明哲　「哲」敦煌作「知」。 \\n 〔八〕　能修彭老之道　「彭老」敦煌、寶顏堂本作「老彭」。 \\n 〔九〕　及有施為本末　「有」敦煌作「於」。 \\n 〔一十〕皆有師奉服食　「有」下敦煌有「所」字。慎校本、寶顏堂本「奉」作「授」。 \\n 〔一一〕則變易形貌吞刀吐火　校勘記：意林作「變形易貌」，與道意篇同。明案張衡西京賦：奇幻儵忽，易貌分形；吞刀吐火，雲霧杳冥。後漢書西南夷傳云，安帝永寧元年，撣國王遣使獻樂及幻人，能變化吐火，自支解，易牛馬頭，自言我是海西（即大秦）人。 \\n 〔一二〕坐在立亡　姚振宗三國藝文志有立亡術一卷。 \\n 〔一三〕興雲起霧　西京雜記云：有東海人黃公，少時為幻，能以絳繒束髮，立興雲霧。 \\n 〔一四〕召致蟲蛇合聚魚鱉　孫校：「蟲蛇」意林作「蛇蟲」。「合聚」敦煌作「合取」，「取」疑係「聚」之壞字。意林作「聚合」。 \\n 〔一五〕三十六石立化為水　列仙傳稱八公授淮南王三十六水方。正統道藏洞神部有三十六水法。 \\n 〔一六〕潰金為漿　「潰」敦煌作「漬」，慎校本、寶顏堂本亦作為「漬」。 \\n 〔一七〕入淵不沾　孫校：「沾」意林作「溺」。明案慎校本、寶顏堂本、崇文本皆作「沒」。敦煌仍作「沾」。 \\n 〔一八〕蹴刃不傷　校勘記：「蹴」盧本作「就」。明案慎校本、寶顏堂本亦作「就」。 \\n 〔一九〕幻化之事九百有餘　列子周穆王篇：西極之國，有化人（幻人）來，入水火，貫金石，反山川，移城邑，乘虛不墜，觸實不，千變萬化，不可窮極。是皆幻化之事也。 \\n 〔二十〕仙道遲成　孫校：「仙」上刻本有「但」字。 \\n 〔二一〕不能守之　孫校：藏本更有「守之」二字。案敦煌「守」作「為」。 \\n 〔二二〕亦安可強令信哉　敦煌無「令信」二字。 \\n 〔二三〕而得知之也　「之也」敦煌作「乎」。 \\n 〔二四〕玉策記　本書遐覽篇著錄玉策記一卷。清惠棟易漢學四云：玉策記，周秦時書。明案本篇下文稱引玉策記及昌宇經，仙藥篇稱太乙玉策及昌宇內記，唐馬總意林卷四引作老君玉策，則玉策記殆即太乙玉策，昌宇經疑即昌宇內記。漢代崇祀太一神，太一玉策似是漢時書。昌宇力牧，相傳皆黃帝時人。漢代依託黃帝之書頗多，則昌宇經似亦漢人造作。惠棟謂玉策記周秦時書，其成書年代未免過早。 \\n 〔二五〕解人之言　慎校本、寶顏堂本、崇文本並無此四字。 \\n 〔二六〕千歲之龜至浮於蓮葉之上　史記龜策列傳褚少孫云：有神龜在江南嘉林中，常巢於芳蓮之上。 \\n 〔二七〕其上時有白雲蟠蛇　寶顏堂本、崇文本「蛇」並作「旋」。 \\n 〔二八〕率皆深藏邃處　孫校：「邃」藏本作「遠」。案敦煌、魯藩本、慎校本亦皆作「遠」。 \\n 〔二九〕云千歲松樹　「樹」原作「柏」。孫校：「柏」藏本作「樹」。校勘記云：初學記二十八、御覽九百五十三作「樹」，當從藏本。明案敦煌、魯藩本、慎校本亦皆作「樹」，甚是，今據以訂正。 \\n 〔三十〕四邊披越　「披越」原作「枝起」。校補云「枝」當作「披」，「起」當作「越」，並字之誤。四邊披越與如偃蓋之義正合。太平廣記四百零七草木部引正作「披越」。明案校補之說是，今訂正。 \\n 〔三一〕或如青羊或如青犬　敦煌無上句，下句作「或如犬」。 \\n 〔三二〕或如青人　校勘記：初學記二十八、御覽九百五十三無「青」字。青人不他見，蓋涉上青牛青羊青犬輒加耳。案敦煌亦無「青」字。 \\n 〔三三〕皆壽萬歲　「萬」原作「千」。孫校：御覽九百五十三引作「萬」。校勘記云：初學記二十八亦作「萬」。明案敦煌亦作「萬」，當作「萬」，今據改。 \\n 〔三四〕蛇有無窮之壽　敦煌「窮」作「極」。 \\n 〔三五〕變為玃　校勘記：藝文類聚九十五「變」上有「則」字。 \\n 〔三六〕玃壽千歲　校勘記：藝文類聚九十五、御覽九百十「歲」下有「則變為老人」；又八百八十八「千歲之猿變為老人」，當是外篇佚文，而其有變為老人語，可互證也。本句原缺「壽」字，明按敦煌「玃」下有「壽」字，是，今據補。 \\n 〔三七〕騰黃之馬吉光之獸　騰黃、吉光，皆神馬而異名。張衡東京賦：「擾澤馬與騰黃」。薛綜注引瑞應圖曰：「騰黃，神馬，一名吉光」。初學記二十九引符瑞圖曰：騰黃，其色黃，一名乘黃，亦曰飛黃，或作吉黃。吉黃即山海經海內北經犬封國之吉量。雲笈七籤二十三載吉光之獸如貍，能作胡語，獸毛生光奕奕云。 \\n 〔三八〕千歲之鳥　校勘記：御覽九百二十八「千歲」作「千秋」。案敦煌亦作「千秋」。 \\n 〔三九〕萬歲之禽　「禽」敦煌作「烏」。 \\n 〔四十〕壽亦如其名　「名」下敦煌有「也」字。 \\n 〔四一〕其毛色白　敦煌作「則其色皆白」。 \\n 〔四二〕熊壽五百歲者　「熊」原作「能」。孫校：御覽九百七（八）引「能」作「熊」。明案敦煌亦作「熊」，是，今據正。 \\n 〔四三〕狐狸豺狼　孫校：「豺」藏本作「狸」，疑作「貙」。校勘記云：初學記二十九、御覽九百九作「狐及狸狼」，則藏本上「狸」字誤耳，下「狸」字不誤；群書無言貙壽八百歲者，校語疑作「貙」，未知何據？明案敦煌正作「狐及狸狼」，是。 \\n 〔四四〕滿五百歲則善變為人形　「五百」敦煌、初學記二十九並作「三百」。「善變」敦煌作「潛變」，初學記作「暫變」。 \\n 〔四五〕滿百歲則色白　「歲」下敦煌有「者」字。「滿百歲」御覽九百十一作「滿者」。 \\n 〔四六〕名曰仲能知一年中吉凶及千里外事　校勘記：白孔六帖九十八作「仲能能知」，御覽九百十一作「仲骨能知」，未知孰是？「仲」下脫一字無疑。明案影宋本御覽九百十一作「名曰仲，仲能一年之中，吉凶及千里外之事皆知也」。並無「仲骨能知」字。搜神記十二云：千歲之蛇，斷而復續；百年之鼠，而能相卜。其義與此說同。 \\n 〔四七〕洽聞者理無所惑耳　「者」敦煌作「之士」，「士」下有一「於」字。 \\n 〔四八〕不飲不食　敦煌作「不飲食」。 \\n 〔四九〕陳仲弓至撰異聞記　後漢書陳寔傳，寔字仲弓，潁川許人。明胡應麟少室山房筆叢卷三十六云，異聞記一書，太平廣記及御覽俱不載，蓋其亡已久。然仲弓之言，或當不妄云。 \\n 〔五十〕計棄之固當餓死　「棄」下敦煌有「置」字，敦煌無「餓」字。 \\n 〔五一〕村口有古大塚　「口」敦煌作「側」。 \\n 〔五二〕上巔先有穿穴　敦煌無「有」字「穴」字。 \\n 〔五三〕乃以器盛縋之　敦煌無「盛縋之」三字。 \\n 〔五四〕下此女於塚中　「於塚」敦煌作「置」。 \\n 〔五五〕候世平定　孫校：「世」藏本作「此」。案「候世平定」敦煌作「比平定」。 \\n 〔五六〕父母猶初恐其鬼也　敦煌無「猶」字。 \\n 〔五七〕父下入就之　此句原無「父下」二字。敦煌作「父下入就之」，與下文正合。校補云：今本蓋脫「父下」二字。今據補。 \\n 〔五八〕糧初盡時甚飢　敦煌無「初」字。 \\n 〔五九〕日月為之　敦煌「月」作「日」。校補云，作「日」近是。 \\n 〔六十〕廣定乃索女所言物　敦煌無「乃」字，「言」作「道」。 \\n 〔六一〕乃是一大龜耳　敦煌無「乃」字「一」字。 \\n 〔六二〕女出食穀　「穀」敦煌作「飲」。 \\n 〔六三〕同年之驗也　「同年之驗」敦煌作「同之一驗」。 \\n 〔六四〕明其獨有異於眾故也　校補云：敦煌無「也」字，則「故」字屬下為句，於義為長。 \\n 〔六五〕龜能土蟄鶴能天飛　敦煌無兩「能」字。 \\n 〔六六〕其壽安可學乎　敦煌「可」下有「得」字，「乎」作「也」。 \\n 〔六七〕不由蟄與飛也　敦煌「由」下有「於」字，「飛也」作「天飛」。校補云：「飛」上有「天」字，則「蟄」上亦當有「土」字，文義方合。 \\n 〔六八〕蕭史偕翔鳳以淩虛　蕭史，秦穆公時人，善吹簫。穆公以其女弄玉妻之。日教弄玉作鳳鳴，居數年，鳳凰來止其屋，後皆隨鳳凰飛去。見劉向列仙傳。 \\n 〔六九〕琴高乘朱鯉於深淵　敦煌「深」作「重」。琴高，趙人，浮遊冀州涿郡間，後辭世入涿水中，取龍子，與諸弟子期，期日皆潔齋待于水傍設祠，果乘赤鯉而出。見列仙傳。 \\n 〔七十〕狙猬鼉蟸　本句敦煌作「狟狹（誤字）鼉蟸」，後於「鼉蟸」旁改注熊羆。案狙，猿屬；猬，毛刺；鼉，音駝，水中大甲蟲；蟸同蠡，音利，蟲名。 \\n 〔七一〕不食之時　孫校：藏本無「不食」二字。明案敦煌有「不食」，慎校本、崇文本無「不食之時」四字。 \\n 〔七二〕乃肥於食時也　敦煌無「也」字。 \\n 〔七三〕莫得其法　敦煌「莫」上有「而」字，「法」下有「耳」字。 \\n 〔七四〕太昊師蜘蛛而結網　太昊即庖犧氏，古者庖犧氏結繩而為網罟，以畋以漁。見周易繫辭傳。 \\n 〔七五〕金天據九鳸以正時　「鳸」原作「鴈」。孫校：「鴈」當作「鳸」。明案敦煌正作「鳸」，孫校是矣，今據改。金天氏，即少昊，名摯，黃帝之子。左傳昭公十七年云，郯子來朝，昭子問焉。曰，少皞（昊）氏鳥名官，何故也？郯子曰，吾高祖少皞、摯之立也，鳳鳥適至，故紀於鳥，為鳥師而鳥名。鳳鳥氏歷正也，九扈為九農正云。孔穎達疏：諸扈別春夏秋冬四時之名。「扈」通作「鳸」。鳸，音戶，鳥名。 \\n 〔七六〕帝軒俟鳳鳴以調律　孫校：刻本「俟」作「候」。校勘記：初學記一、御覽四並作「候」。明案敦煌作「俟」。容成子善知音律，初為黃帝造律曆，造笙以象鳳鳴。見雲笈七籤一百軒轅本紀。 \\n 〔七七〕唐堯觀蓂莢以知月　白虎通封禪篇云：日曆得其分度，則蓂莢生於階間。蓂莢，樹名也。月一日生一莢，十五日畢，至十六日去莢，故莢階生，似日月也。帝王世紀曰，唐堯時，有草莢階而生，隨月生死，王者以是占日月之數。名蓂莢，一名曆莢。 \\n 〔七八〕歸終知往　「歸終」原作「終歸」。校補曰：敦煌作「歸終」是也。今據改。譏惑篇云，干玃識往，歸終知來。藝文類聚九十五引淮南萬畢術云，歸終知來，猩猩知往。注云，歸終，神獸。並其證。至淮南以為知來，抱朴以為知往，蓋古人傳聞互異也。 \\n 〔七九〕乾鵲知來　校補曰：「乾鵲」敦煌作「乾吉」，皆非。「鵲」乃「鵠」字之誤，「吉」乃「告」字之殘。淮南子氾論篇乾鵠知來而不知往（鄭注大射儀引作鳱鵠）。高注：乾鵠，鵲也。人將有來事憂喜之徵則鳴，皆知來也。知歲多風，多巢於下枝，人皆探卵，故曰不知往也。「乾」讀乾燥之「乾」，「鵠」讀告退之「告」。易林小畜之漸云，餌吉知來。「餌吉」即「乾告」之訛。列女傳晉羊叔姬傳云，南方有鳥名曰乾吉，「吉」亦「告」字之誤。論衡龍虛是應二篇，亦並誤作「乾鵲」。 \\n 〔八十〕魚伯識水旱之氣　古今注魚蟲云：水君狀如人乘馬，眾魚皆導從之，一名魚伯，大水乃有之。 \\n 〔八一〕蜉蝣曉潛泉之地　「蜉蝣」敦煌作「蚍蜉」。爾雅釋蟲：蜉蝣渠略。陸璣毛詩疏云：蜉蝣，方土語也，通謂之渠略，似甲蟲，有角，大如指，長三四寸，甲下有翅能飛，夏月陰雨時地中出。 \\n 〔八二〕白狼知殷家之興　五行家說白狼見，乃王者興之瑞應。尚書中候云：湯牽白狼，握禹籙。 \\n 〔八三〕鸑鷟見周家之盛　「周家」敦煌作「有周」。國語周語：周大夫內史過曰，周之興也，鸑鷟鳴於岐山。說文：鸑鷟，鳳屬，神鳥也。 \\n 〔八四〕不必皆法龜鶴也　「皆」下敦煌有「當」字。 \\n 〔八五〕或曰　「或」敦煌作「而」。 \\n 〔八六〕我等不知今人長生之理　「不知今人」敦煌作「不知所以令人」。校補云是。今本「令」誤為「今」，又脫去「所以」二字。 \\n 〔八七〕古人何獨知之　「何」下敦煌有「緣」字。 \\n 〔八八〕夫占天文之玄道　孫校：「占」下失一字，藏本「天」下錯簡八百三十八字。明案魯藩本錯簡同。「天」下原無「文」字，敦煌有「文」字，蓋今本脫，今據補。「玄道」敦煌作「道度」。 \\n 〔八九〕步七政之盈縮　後漢書方術傳：其流又有風角、遁甲、七政。李賢注：七政，日月五星之政也。 \\n 〔九十〕運三棋　雜應篇云：推三棋，步九宮。案三棋、疑靈棋經之類，推卜之術也。 \\n 〔九一〕推九符而得禍福之分野　孫校：「禍福之分野」一本作「分野之禍福」。 \\n 〔九二〕錯綜六情　「情」敦煌作「肴」，殆「爻」字之訛。 \\n 〔九三〕形理可求也　「形」上敦煌有「其」字。 \\n 〔九四〕鑿枘之麤伎而輪扁有不傳之妙　莊子天道篇云：齊桓公讀書於堂上，輪扁斲輪於堂下，輪扁曰，斲輪徐則甘而不固，疾則苦而不入，不徐不疾，得之於手，而應於心，口不能言，不可傳也。 \\n 〔九五〕掇蜩之薄術而傴僂有入神之巧　莊子達生篇云：仲尼適楚，出於林中，見痀僂者承蜩，猶掇之也。成玄英疏：痀僂老人以竿承蟬，如俯拾地芥，一無遺也。 \\n 〔九六〕在乎其人　「在」敦煌作「存」。 \\n 〔九七〕況於神仙之道　敦煌無「之道」二字。 \\n 〔九八〕旨意深遠　敦煌作「道深意遠」。 \\n 〔九九〕求其根莖　校勘記：榮案盧本「根莖」作「根荄」。 \\n 〔一０十〕而我何以獨不知之意耶　敦煌無「何以」二字。 \\n 〔一０一〕世人若以思所能得謂之有　「謂」上敦煌有「則」字。今本脫。校補云，當據補。 \\n 〔一０二〕則天下之事亦尠矣　敦煌作「則天下之所有之事亦尠矣哉」。 \\n 〔一０三〕老子有言以狸頭之治鼠漏以啄木之護齲齒　案今本老子無此文。淮南子說山篇云：貍頭愈鼠，啄木愈齲。案鼠即癙字，漏創也；啄木，食齲蟲也。 \\n 〔一０四〕蟹之化漆　淮南子覽冥篇云：「蟹之敗漆」。高誘注：以蟹置漆中，則敗壞不燥，不任用。說山篇所謂「漆見蟹而不乾」是也。神農本草經亦謂蟹能敗漆。 \\n 〔一０五〕設令抱危篤之疾　「危篤」敦煌作「厄困」。 \\n 〔一０六〕須良藥之救　「救」下敦煌有「治」字。 \\n 〔一０七〕則未免於愚也　「則」下敦煌有「亦」字。 \\n 〔一０八〕若夫此論　敦煌作「若如所論。」 \\n 〔一０九〕余數見人以蛇銜膏連已斬之指　敦煌無「人」字「膏」字。校補曰，此文不當有「膏」字。蛇銜句與桑豆句各七字對文。蛇銜乃藥草之名，後人不解蛇銜為何物，因加「膏」字以足其義，誤之甚者。劉敬叔異苑云，昔有田父耕地，值見傷蛇在焉。有一蛇銜草著瘡上，經日，傷蛇走。田父取其草餘葉以治瘡，皆驗。本不知草名，因以蛇銜為名。抱朴子云蛇銜能續已斷之指如故是也。正無「膏」字。敦煌殘卷亦無「膏」字，當刪。 \\n 〔一一十〕桑豆易雞鴨之足　原校：「豆」一作「蟲」。明案藏本、魯藩本並作「{丿虫}」，敦煌作「桑豆」。 \\n 〔一一一〕若子言不恃他物　「若」下敦煌有「如」字。明案應當有「如」字。 \\n 〔一一二〕百卉仰之以植焉　「以植」敦煌作「以能殖」。校補云，當有「能」字。 \\n 〔一一三〕水竭則魚死　敦煌「竭」作「涸」。 \\n 〔一一四〕伐木而寄生枯　寄生，寄生植物，如中草藥桑寄生。 \\n 〔一一五〕芟草而兔絲萎　兔絲，即兔絲子，一名女蘿，為中草藥，神農本草載之。梁陶弘景云：田野墟落甚多，皆浮生藍紵麻蒿之上，舊言下有茯苓，上生菟絲，今不必爾。 \\n 〔一一六〕川蟹不歸而蛣敗　晉郭璞江賦：「璅蛣腹蟹」。文選注引南越志曰：璅蛣，長寸餘，腹中有蟹子如榆莢，合體共生，俱為蛣取食。此謂蛣依蟹而生，故蟹去而蛣敗。 \\n 〔一一七〕斯可悟矣　敦煌作「可以寤矣」。 \\n 〔一一八〕鹽滷沾於肌髓　敦煌無「於」字，「髓」作「理」。 \\n 〔一一九〕何怪其令人長生乎　「其」下敦煌有「不能」二字。 \\n 〔一二十〕未必出黃老之手　「手」敦煌作「言」。 \\n 〔一二一〕今試其小者　「今」原作「令」。校勘記：「令」字誤，各本作「今」。明案敦煌亦作「今」，此據改。 \\n 〔一二二〕方諸求水於夕月　敦煌「求」作「承」。淮南子天文篇：方諸見月則津而為水。高誘注：方諸，大蛤也，熟磨令熱，月盛時，以向月下則水生，以銅盤受之，下水數滴。 \\n 〔一二三〕陽燧引火於朝日　淮南子天文篇：陽燧見日則燃而為火。高誘注：陽燧，金也，取金（按即銅）杯無緣者，熟摩令熱，日中時，以當日下，以艾承之：則燃得火。 \\n 〔一二四〕隱形以淪於無象易貌以成於異物　「成」敦煌作「託」。後漢書方術傳：解奴辜張貂皆能隱淪出入，不由門戶，奴辜能變易物形，以誑幻人。 \\n 〔一二五〕鍼綴丹帶而蛇行　校勘記：「鍼綴」御覽八百三十作「綴鍼」，此誤倒。明案影宋本御覽仍作「鍼綴」，不誤倒。 \\n 〔一二六〕瓜果結實於須臾　吳世介象能種瓜菜百果，皆立生可食。見神仙傳。 \\n 〔一二七〕龍魚瀺灂於盤盂　後漢書方術徐登傳注引異苑云：趙炳以盆盛水，吹氣作禁，魚龍立見。又左慈傳，曹操方會宴賓客，欲得松江鱸魚，左慈求銅盤貯水，以竿餌釣於盤中，須臾引一鱸魚出。瀺灂，魚浮沈貌。 \\n 〔一二八〕皆如說焉按　敦煌「如」下有「方」字。孫校云：「按」下藏本錯簡八百三十八字。 \\n 〔一二九〕初見武帝　校補：敦煌殘卷重武帝二字，是，今本誤脫。 \\n 〔一三十〕張楷能興雲起霧　後漢書張霸傳：子楷，性好道術，能作五里霧。 \\n 〔一三一〕小既有驗　「既」原作「記」。孫校云：「記」疑作「既」。明案「記」字於文義不合，敦煌作「既」，孫校是，今據改。 \\n 〔一三二〕或曰　敦煌作「或難曰」。 \\n 〔一三三〕或可以翼亮五帝或可以監御百靈　敦煌無兩「以」字，而「監」作「臨」。 \\n 〔一三四〕位可以不求而自致　孫校：疑「致」下有脫文。案敦煌作「位可以致脩文」，疑仍有脫字。 \\n 〔一三五〕膳可以咀茹華璚　藏本、魯藩本、慎校本「華璚」皆作為「華瓊」。 \\n 〔一三六〕勢可以總攝羅酆　陶弘景真誥闡幽微云：羅酆山在北方癸地，山高二千六百里，周廻三萬里，其山下有洞天，周廻一萬千里，其上其下，並有鬼神宮室。則羅酆，山名，迷信相傳鬼神所居。曲園云，據此則閻羅之名，酆都之說，晉世已有之。 \\n 〔一三七〕威可以叱吒梁成　「成」原作「柱」。敦煌「柱」作「成」。校補云，作梁成是也。御覽八百八十三引王隱晉書曰，蘇韶，安平人，仕至中牟令卒。韶伯父第九子節在車上，晝日韶與之語。韶言顏淵卜商，今見在為脩文郎，凡有八人。鬼之聖者梁成，賢者吳季子（以上節引。太平廣記三百十九作項梁成）。梁成何人，殊不可考。此言得道術高如梁成之鬼，亦可以威力叱吒之也。今訂正。 \\n 〔一三八〕亦無餓之者　敦煌無「之」字。 \\n 〔一三九〕伯陽有子名宗仕魏為將軍　史記老莊申韓列傳：老子，姓李，名耳，字伯陽，周守藏室之史也。又云其子名宗，為魏將，封於段干。 \\n 〔一四十〕以承祭祀祭祀之事　「祭祀」下原無複出「祭祀」二字。案敦煌重「祭祀」二字。校補云，今本誤脫。茲據補。 \\n 〔一四一〕何緣便絕　「絕」下敦煌有「乎哉」二字。 \\n 〔一四二〕或棄神州而宅蓬瀛　孫校「或」字疑衍。明案敦煌有「或」字，非衍。「蓬瀛」敦煌作「瀛萊」。 \\n 〔一四三〕去留各從其所好耳　「去」原作「住」。校勘記云：御覽六百七十「住留」作「去留」。明案敦煌亦作「去留」，是矣，今據改。敦煌無「其」字。 \\n 〔一四四〕若且欲留在世間者　「留」敦煌作「停」。 \\n 〔一四五〕故不足役役於登天而止人間八百餘年也　孫校「役役」一本作「汲汲」。校勘記云，「御覽六百六十三作故不切（當復有「切」字）於升騰，而止乎人間者八百八年。按下文言，本不汲汲於昇虛以飛騰，則一本是」。敦煌作「故不促促於登騰」。校補云，「促促」與「汲汲」義同，今本有「足」字者，蓋即「促」字壞而衍也。御覽引亦無「足」字。「人間」敦煌作「民間」。 \\n 〔一四六〕失人之本　「失」下敦煌有「為」字。 \\n 〔一四七〕顏色悅懌　「悅懌」敦煌作「和澤」。 \\n 〔一四八〕五兵百毒不能中　「能」敦煌作「得」。 \\n 〔一四九〕不足多也　「多」敦煌作「為」。 \\n 〔一五十〕昔安期先生龍眉甯公修羊公陰長生　傳說安期先生琅琊阜鄉人，賣藥於東海邊，秦始皇東遊，與語三日三夜云。修羊公，魏人，在華陰山石室中修道，後以道干漢景帝。並見列仙傳。龍眉山上有寧先生，毛身廣耳，被髮鼓琴。見列仙傳子主傳。陰長生，新野人，事馬鳴生，鳴生將入青城山中，以太清神丹經授之，長生持歸合之，丹成，服半劑，在民間三百餘年，然後飛昇云。見神仙傳。 \\n 〔一五一〕求長生者　「求」上敦煌有「所以」二字。 \\n 〔一五二〕正惜今日之所欲耳　「正」下敦煌有「坐」字。 \\n 〔一五三〕若得仙無復住理者　「住」原作「任」。孫校云：「任」疑作「住」。明案「任」字無義，敦煌作「住」，孫校是，今據改。 \\n 〔一五四〕按玉鈐經　玉鈐經並見辨問篇登涉篇。 \\n 〔一五五〕為道者以救人危　敦煌「危」下有「急」字。 \\n 〔一五六〕令不枉死　敦煌無「枉」字。 \\n 〔一五七〕而但務方術　孫校：「務」上藏本錯簡，今皆移正。案寶顏堂本、崇文本「務方術」作「務求玄道」。 \\n 〔一五八〕皆不得長生也　「皆」敦煌及初學記二十三並作「終」。「皆不得長生也」寶顏堂本、崇文本作「無益也」。「也」下寶顏堂本、崇文本有「上天司命之神察人過惡其」十一字。 \\n 〔一五九〕隨所犯輕重　原無「犯」字。校勘記：初學記二十三「所」下有「犯」字，此脫。明案敦煌亦有「犯」字，今據補。 \\n 〔一六十〕雖不作惡事　「作」敦煌作「行」。 \\n 〔一六一〕而口及所行之事　「事」敦煌作「善」。 \\n 〔一六二〕亦無益也　「無」下敦煌有「所」字。 \\n 〔一六三〕並行好事　敦煌作「並立善事」。 \\n  \\n   \\n  "}
{"章节": "抱朴子內篇卷之四   金丹", "正文": "  \\n 抱朴子內篇卷之四　金丹 \\n 　 \\n  \\n 抱朴子曰：余考覽養性之書〔一〕，鳩集久視之方，曾所披涉篇卷，以千計矣，莫不皆以還丹金液為大要者焉〔二〕。然則此二事，蓋仙道之極也。服此而不仙，則古來無仙矣〔三〕。往者上國喪亂，〔四〕莫不奔播四出〔五〕。余周旋徐豫荊襄江廣數州之間，閱見流移俗道士數百人矣〔六〕。或有素聞其名，乃在雲日之表者〔七〕。然率相似如一〔八〕，其所知見，深淺有無，不足以相傾也。雖各有數十卷書〔九〕，亦未能悉解之也，為寫蓄之耳〔一十〕。時有知行氣及斷穀服諸草木藥法〔一一〕，所有方書，略為同文〔一二〕，無一人不有道機經，唯〔一三〕以此為至秘〔一四〕，乃云是君喜所撰。余告之曰，此是魏世軍督王圖所撰耳〔一五〕，非古人也。圖了不知大藥，正欲以行氣入室求仙〔一六〕，作此道機〔一七〕，謂道畢於此，此復是誤人之甚者也〔一八〕。余問諸道士以神丹金液之事，及三皇內文召天神地祇之法〔一九〕，了無一人知之者〔二十〕，其誇誕自譽及欺人，云己久壽。及言曾與仙人共游者將太半矣，足以與盡微者甚尠矣〔二一〕。或有頗聞金丹〔二二〕，而不謂今世復有得之者〔二三〕，皆言唯上古已度仙人〔二四〕，乃當曉之。或有得方外說〔二五〕，不得其真經。或得雜碎丹方，便謂丹法盡於此也。昔左元放於天柱山中精思，而神人授之金丹仙經〔二六〕，會漢末亂，〔二七〕不遑合作，而避地來渡江東，志欲投名山以修斯道。余從祖仙公，又從元放受之〔二八〕。凡受太清丹經三卷及九鼎丹經一卷金液丹經一卷〔二九〕。余師鄭君者〔三十〕，則余從祖仙公之弟子也，又於從祖受之，而家貧無用買藥〔三一〕。余親事之，灑掃積久，乃於馬跡山中立壇盟受之，并諸口訣訣之不書者〔三二〕。江東先無此書，書出於左元放〔三三〕，元放以授余從祖，從祖以授鄭君，鄭君以授余，故他道士了無知者也。然余受之已二十餘年矣，資無擔石，無以為之〔三四〕，但有長歎耳〔三五〕。有積金盈櫃，聚錢如山者，復不知有此不死之法〔三六〕。就令聞之，亦萬無一信，如何？夫飲玉〈米台〉則知漿荇之薄味〔三七〕，睹崑崙則覺丘垤之至卑。既覽金丹之道，則使人不欲〔三八〕復視小小方書。然大藥難卒得辦，當須且將御小者〔三九〕以自支持耳。然服他藥萬斛，為能有小益，而終不能使人遂長生也。故老子之訣言云，子不得還丹金液，虛自苦耳。〔四十〕夫五穀猶能活人，人得之則生，絕之則死〔四一〕，又況於上品之神藥，其益人豈不萬倍於五穀耶？夫金丹之為物〔四二〕，燒之愈久，變化愈妙。黃金入火，百鍊不消，埋之，畢天不朽〔四三〕。服此二物〔四四〕，鍊人身體，故能令人不老不死。此蓋假求於外物以自堅固，有如脂之養火而不可滅〔四五〕，銅青塗腳，入水不腐，此是借銅之勁以扞其肉也。金丹入身中，沾洽榮衛，非但銅青之外傅矣。世間多不信至道者，則悠悠者皆是耳〔四六〕。然萬一時偶有好事者，而復不見此法，不值明師，無由聞天下之有斯妙事也〔四七〕。余今略鈔金丹之都較，以示後之同志好之者〔四八〕。其勤求之，求之〔四九〕不可守淺近之方，而謂之足以度世也。遂不遇之者，直當息意於無窮之冀耳。想見其說，必自知出潢污而浮滄海〔五十〕，背螢燭而向日月，聞雷霆而覺布鼓之陋〔五一〕，見巨鯨而知寸介之細也。如其嘍嘍〔五二〕，無所先入，欲以弊藥必規昇騰者，何異策蹇驢而追迅風〔五三〕，棹藍舟而濟大川乎〔五四〕？又諸小餌丹方甚多，然作之有淺深〔五五〕，故力勢不同，雖有優劣，轉不相及，猶一酘之酒〔五六〕，不可以方九醞之醇耳。然小丹之下者，猶自遠勝草木之上者也。凡草木燒之即燼〔五七〕，而丹砂燒之成水銀，〔五八〕積變又還成丹砂，其去凡草木亦遠矣〔五九〕。故能令人長生，神仙獨見此理矣，其去俗人，亦何緬邈之無限乎？世人少所識，多所怪，或不知水銀出於丹砂，告之終不肯信，云丹砂本赤物，從何得成此白物。又云丹砂是石耳，今燒諸石皆成灰，而丹砂何獨得爾。〔六十〕此近易之事，猶不可喻，其聞仙道，大而笑之〔六一〕，不亦宜乎？上古真人愍念將來之可教者〔六二〕，為作方法，委曲欲使其脫死亡之禍耳〔六三〕，可謂至言矣。然而俗人終不肯信，謂為虛文。若是虛文者，安得九轉九變，日數所成，皆如方耶？真人所以知此者，誠不可以庸近思求也〔六四〕。余少好方術，負步請問，不憚險遠〔六五〕。每有異聞，則以為喜。雖見毀笑，不以為戚〔六六〕。焉知來者之不如今〔六七〕，是以著此以示識者。豈苟尚奇怪，而崇飾空言，欲令書行於世，信結流俗哉？盛陽不能榮枯朽，上智不能移下愚，書為曉者傳，事為識者貴。農夫得彤弓以驅鳥〔六八〕，南夷得袞衣以負薪〔六九〕，夫不知者，何可強哉〔七十〕？世人飽食終日，復未必能勤儒墨之業〔七一〕，治進德之務，但共逍遙遨遊，〔七二〕以盡年月。其所營也，非榮則利。或飛蒼走黃於中原〔七三〕，或留連盃觴以羹沸，或以美女〔七四〕荒沈絲竹，或躭淪綺紈，或控弦以弊筋骨〔七五〕，或博弈以棄功夫。聞至道之言而如醉〔七六〕，睹道論而晝睡〔七七〕。有身不修〔七八〕，動之死地，不肯求問養生之法，自欲割削之，煎熬之，憔悴之，漉汔之〔七九〕。而有道者自寶秘其所知，無求於人，亦安肯強行語之乎？世人之常言，咸以長生若可得者，古人之富貴者〔八十〕，己當得之，而無得之者〔八一〕，是無此道也。而不知古之富貴者，亦如今之富貴者耳。俱不信不求之〔八二〕，而皆以目前之所欲者為急〔八三〕，亦安能得之耶？假令不能決意〔八四〕，信命之可延，仙之可得，亦何惜於試之。試之小效，但使得二三百歲，不猶愈於凡人之少夭乎？天下之事萬端，而道術尤難明於他事者也。何可以中才之心，而斷世間必無長生之道哉？若正以世人皆不信之，便謂為無，則世人之智者，又何太多乎？今若有識道意而猶修求之者〔八五〕，詎必便是至愚，而皆不及世人耶？又或慮於求長生，儻其不得，恐人笑之，以為暗惑。若心所斷〔八六〕，萬有一失，而天下果自有此不死之道者，不亦當復為得之者所笑乎？日月有所不能周照，人心安足孤信哉〔八七〕？ \\n 抱朴子曰：按黃帝九鼎神丹經曰〔八八〕，黃帝服之，遂以昇仙。又云，雖呼吸道引，及服草木之藥，可得延年，不免於死也；服神丹令人壽無窮已〔八九〕，與天地相畢，乘雲駕龍，上下太清。黃帝以傳玄子〔九十〕，戒之曰，此道至重，必以授賢，苟非其人，雖積玉如山〔九一〕，勿以此道告之也。受之者以金人金魚投於東流水中以為約，唼血為盟〔九二〕，無神仙之骨〔九三〕，亦不可得見此道也。合丹當於名山之中，無人之地，結伴不過三人〔九四〕，先齋百日，沐浴五香，致加精潔〔九五〕，勿近穢污〔九六〕，及與俗人往來〔九七〕，又不令不信道者知之，謗毀神藥，藥不成矣。成則可以舉家皆仙〔九八〕，不但一身耳。世人不合神丹，反信草木之藥。草木之藥，埋之即腐，煮之即爛，燒之即焦，不能自生，何能生人乎？ \\n 九丹者，長生之要，非凡人所當見聞也，萬兆蠢蠢，唯知貪富貴而已，豈非行尸者乎？合時又當祭，祭自有圖法一卷也〔九九〕。 \\n 第一之丹名曰丹華。當先作玄黃，用雄黃水〔一０十〕、礬石水〔一０一〕、戎鹽、鹵鹽、礜石〔一０二〕、牡蠣〔一０三〕、赤石脂、滑石、胡粉各數十斤，以為六一泥〔一０四〕，火之三十六日成，服七之日仙。又以玄膏丸此丹〔一０五〕，置猛火上，須臾成黃金。又以二百四十銖合水銀百斤火之，亦成黃金。金成者藥成也。金不成〔一０六〕，更封藥而火之，日數如前，無不成也。 \\n 第二之丹名曰神丹，亦曰神符〔一０七〕。服之百日仙也。行度水火，以此丹塗足下，步行水上〔一０八〕。服之三刀圭〔一０九〕，三尸九蟲皆即消壞〔一一十〕，百病皆愈也。 \\n 第三之丹名曰神丹。服一刀圭，百日仙也。以與六畜吞之，亦終不死〔一一一〕。又能辟五兵。服百日〔一一二〕，仙人玉女，山川鬼神，皆來侍之〔一一三〕，見如人形〔一一四〕。 \\n 第四之丹名曰還丹。服一刀圭，百日仙也。朱鳥鳳凰，翔覆其上，玉女至傍。以一刀圭合水銀一斤火之，立成黃金。以此丹塗錢物用之，即日皆還。以此丹書凡人目上，百鬼走避。 \\n 第五之丹名餌丹。服之三十日，仙也。鬼神來侍，玉女至前。 \\n 第六之丹名鍊丹。服之十日，仙也。又以汞合火之，亦成黃金。〔一一五〕 \\n 第七之丹名柔丹〔一一六〕。服一刀圭，百日仙也。以缺盆汁和服之〔一一七〕，九十老翁，亦能有子，與金公合火之〔一一八〕，即成黃金。 \\n 第八之丹名伏丹。服之即日仙也〔一一九〕。以此丹如棗核許持之〔一二十〕，百鬼避之。以丹書門戶上，萬邪眾精不敢前，又辟盜賊虎狼也。 \\n 第九之丹名寒丹。服一刀圭，百日仙也〔一二一〕。仙童仙女來侍〔一二二〕，飛行輕舉，不用羽翼。 \\n 凡此九丹，但得一丹便仙，不在悉作之，作之在人所好者耳。凡服九丹，欲昇天則去，欲且止人間亦任意，皆能出入無間，不可得之害矣〔一二三〕。 \\n 抱朴子曰：復有太清神丹〔一二四〕，其法出於元君。元君者，〔一二五〕老子之師也。　太清觀天經有九篇〔一二六〕，云其上三篇〔一二七〕不可教授〔一二八〕，其中三篇世無足傳〔一二九〕，常沈之三泉之下〔一三十〕，下三篇者，正是丹經上中下，凡三卷也。元君者，大神仙之人也〔一三一〕，能調和陰陽，役使鬼神風雨，〔一三二〕驂駕九龍十二白虎，天下眾仙皆隷焉，猶自言亦本學道服丹之所致也〔一三三〕，非自然也。況凡人乎〔一三四〕？其經曰：上士得道，昇為天官；中士得道，棲集崑崙；下士得道，長生世間。愚民不信〔一三五〕，謂為虛言，從朝至暮，但作求死之事，了不求生，而天豈能強生之乎？凡人唯知美食好衣，聲色富貴而已，恣心盡欲，奄忽終歿之徒，慎無以神丹告之，令其笑道謗真〔一三六〕。傳丹經不得其人，身必不吉。若有篤信者，可將合藥成以分之〔一三七〕，莫輕以其方傳之也。知此道者，何用王侯？為神丹既成，不但長生，又可以作黃金。金成，取百斤先設大祭。祭自有別法一卷，不與九鼎祭同也。祭當別稱金各檢署之〔一三八〕。 \\n 禮天二十斤，日月五斤，北斗八斤，太乙八斤，井五斤，灶五斤，河伯十二斤，社五斤，門戶閭鬼神清君〔一三九〕各五斤，凡八十八斤。餘一十二斤，以好韋囊盛之，良日於都市中市盛之時〔一四十〕，嘿聲放棄之於多人處〔一四一〕，徑去無復顧。凡用百斤外，乃得自恣用之耳〔一四二〕。不先以金祀神，必被殃咎〔一四三〕。又曰，長生之道〔一四四〕，不在祭祀事鬼神也，不在道引與屈伸也，〔一四五〕昇仙之要，在神丹也。知之不易，為之實難也〔一四六〕。子能作之，可長存也。近代漢末新野陰君〔一四七〕，合此太清丹得仙。其人本儒生，有才思〔一四八〕，善著詩及丹經讚并序，述初學道隨師本末〔一四九〕，列己所知識之得仙者四十餘人，甚分明也。作此太清丹，小為難合於九鼎〔一五十〕，然是白日昇天之上法也。合之當〔一五一〕先作華池赤鹽艮雪玄白飛符三五神水〔一五二〕，乃可起火耳。 \\n 一轉之丹〔一五三〕，服之三年得仙。二轉之丹，服之二年得仙。三轉之丹，服之一年得仙。四轉之丹，服之半年得仙。五轉之丹，服之百日得仙。六轉之丹，服之四十日得仙。七轉之丹，服之三十日得仙〔一五四〕。八轉之丹，服之十日得仙。九轉之丹，服之三日得仙〔一五五〕。若取九轉之丹，內神鼎中，夏至之後，爆之鼎熱，內朱兒一斤於蓋下。伏伺之，候日精照之。須臾翕然俱起，煌煌煇煇，〔一五六〕神光五色，即化為還丹。取而服之一刀圭，即白日昇天。又九轉之丹者，封塗之於土釜中〔一五七〕，糠火〔一五八〕，先文後武，其一轉至九轉，遲速各有日數多少，以此知之耳。其轉數少，〔一五九〕其藥力不足，故服之用日多，得仙遲也。其轉數多，藥力盛〔一六十〕，故服之用日少，而得仙速也。 \\n 又有九光丹，與九轉異法〔一六一〕，大都相似耳。作之法〔一六二〕，當以諸藥合火之，以轉五石。五石者，丹砂、雄黃、白礜、〔一六三〕曾青、慈石也。一石輒五轉而各成五色，五石而二十五色，色各一兩〔一六四〕，而異器盛之。欲起死人，未滿三日者，取青丹一刀圭和水，以浴死人，又以一刀圭發其口內之〔一六五〕，死人立生也。欲致行廚〔一六六〕，取黑丹和水，以塗左手，其所求如口所道皆自至，可致天下萬物也。欲隱形及先知未然方來之事，及住年不老〔一六七〕，服黃丹一刀圭，即便長生不老矣。及〔一六八〕坐見千里之外〔一六九〕，吉凶皆知，如在目前也〔一七十〕。人生宿命，盛衰壽夭，富貴貧賤〔一七一〕，皆知之也，其法俱在太清經中卷耳〔一七二〕。 \\n 抱朴子曰：其次有五靈丹經一卷，有五法也〔一七三〕。用丹砂、雄黃、雌黃、石硫黃〔一七四〕、曾青、礬石〔一七五〕、慈石、戎鹽、太乙餘糧〔一七六〕，亦用六一泥，及神室祭醮合之，三十六日成〔一七七〕。又用五帝符，以五色書之，亦令人不死，但不及太清及九鼎丹藥耳〔一七八〕。 \\n 又有岷山丹法，道士張蓋蹋精思於岷山石室中〔一七九〕，得此方也。其法鼓冶黃銅〔一八十〕，以作方諸，以承取月中水〔一八一〕，以水銀覆之，致日精火其中，長服之不死。又取此丹置雄黃銅燧中，覆以汞曝之，二十日發而治之，以井華水服如小豆〔一八二〕，百日，盲者皆能視之，百病自愈〔一八三〕，髮白還黑，齒落更生。 \\n 又務成子丹法，用巴沙汞置八寸銅盤中以土爐盛炭，倚三隅〔一八四〕塹以枝盤，以硫黃水灌之，常令如泥，百日服之不死。 \\n 又羡門子丹法，以酒和丹一斤，用酒三升和〔一八五〕，曝之四十日，服之一日，則三蟲百病立下〔一八六〕；服之三年，仙道乃成，必有玉女二人來侍之，可役使致行廚，此丹可以厭百鬼，及四方死人殃注害人宅，及起土功妨人者，懸以向之，則無患矣。 \\n 又有立成丹，亦有九首，似九鼎而不及也。其要一本更云〔一八七〕，取雌黃雄黃燒下其中銅〔一八八〕，鑄以為器，覆之三歲淳苦酒上，百日〔一八九〕，此器皆生赤乳，長數分，或有五色琅玕，取理而服之〔一九十〕，亦令人長生。又可以和菟絲，菟絲是初生之根，其形似菟，掘取剋其血，以和此丹，服之立變化，任意所作也。又和以朱草〔一九一〕，一服之，能乘虛而行云〔一九二〕，朱草狀似小棗，栽長三四尺〔一九三〕，枝葉皆赤，莖如珊瑚〔一九四〕，喜生名山巖石之下〔一九五〕，刻之汁流如血，以玉及八石金銀投其中，立便可丸如泥，久則成水，以金投之，名為金漿，以玉投之〔一九六〕，名為玉醴，服之皆長生。 \\n 又有取伏丹法云，天下諸水，有名丹者，有南陽之丹水之屬也，其中皆有丹魚，當先夏至十日夜伺之〔一九七〕，丹魚必浮於水側，赤光上照，赫然如火也，網而取之可得之，得之雖多，勿盡取也，割其血，塗足下〔一九八〕，則可步行水上，長居淵中矣。 \\n 又赤松子丹法，取千歲蔂汁〔一九九〕及礬桃汁淹丹，著不津器中，練蜜蓋其口，埋之入地三尺，百日，絞柠木赤實，取汁和而服之，令人面目鬢髮皆赤，長生也。昔中黃仙人有赤須子者，豈非服此乎？ \\n 又石先生丹法〔二０十〕，取烏鷇之未生毛羽者〔二０一〕，以真丹和牛肉以吞之，至長，其毛羽皆赤，乃煞之，陰乾百日〔二０二〕，并毛羽搗服一刀圭，百日得壽五百歲。 \\n 又康風子丹法，用羊烏鶴卵雀血，合少室天雄汁，和丹內鵠卵中漆之，內雲母水中，百日化為赤水，服一合，輒益壽百歲〔二０三〕，服一升千歲也〔二０四〕。 \\n 又崔文子丹法，納丹鶩腹中蒸之，服，令人延年，長服不死。 \\n 又劉元丹法，以丹砂內玄水液中，百日紫色，握之不污手，又和以雲母水，內管中漆之，投井中，百日化為赤水，服一合，得百歲，久服長生也。 \\n 又樂子長丹法〔二０五〕，以曾青鉛丹合汞及丹砂，著銅筩中，乾瓦白滑石封之，於白砂中〔二０六〕蒸之，八十日，服如小豆，三年仙矣〔二０七〕。 \\n 又李文丹法，以白素裹丹，以竹汁煮之，名紅泉，乃〔二０八〕浮湯上蒸之，合以玄水，服之一合〔二０九〕，一年仙矣。 \\n 又尹子丹法，以雲母水和丹密封，致金華池中，一年出，服一刀圭，盡一斤，得五百歲。 \\n 又太乙招魂魄丹法〔二一十〕，所用五石，及封之以六一泥，皆似九丹也，長於起卒死三日以還者，折齒內一丸〔二一一〕，與硫黃丸，俱以水送之，令入喉即活〔二一二〕，皆言見使者持節召之。 \\n 又采女丹法〔二一三〕，以兔血和丹與蜜蒸之，百日，服之如梧桐子者大一丸，日三，至百日，有神女二人來侍之，可役使。 \\n 又稷丘子丹法，以清酒麻油百華醴龍膏和〔二一四〕，封以六一泥，以糠火熅之，十日成，服如小豆一丸，盡劑，得壽五百歲。 \\n 又墨子丹法，用汞及五石液於銅器中，火熬之，以鐵匕撓之〔二一五〕，十日，還為丹，服之一刀圭，萬病去身，長服不死。 \\n 又張子和丹法，用鉛汞曾青水合封之，蒸之於赤黍米中，八十日成，以棗膏和丸之，服如大豆，百日，壽五百歲。 \\n 又綺里丹法〔二一六〕，先飛取五石玉塵，合以丹砂汞，內大銅器中煮之，百日，五色，服之不死〔二一七〕。以鉛百斤，以藥百刀圭，合火之成白銀，以雄黃水和而火之〔二一八〕，百日成黃金，金或太剛者，以豬膏煮之，或太柔者，以白梅煮之〔二一九〕。 \\n 又玉柱丹法，以華池和丹〔二二十〕，以曾青硫黃末覆之薦之，內筩中沙中，蒸之五十日，服之百日，玉女六甲六丁神女來侍之，可役使，知天下之事也。 \\n 又肘後丹法，以〔二二一〕金華和丹乾瓦封之，蒸八十日，取如小豆〔二二二〕，置盤中，向日和之，其光上與日連，服如小豆，長生矣。以投丹陽銅中，火之成金〔二二三〕。 \\n 又李公丹法，用真丹及五石之水各一升，和令如泥，釜中火之，三十六日出，和以石硫黃液，服之十年，與天地相畢。 \\n 又劉生丹法，用白菊花汁〔二二四〕地楮汁〔二二五〕樗汁和丹蒸之，三十日，研合服之，一年，得五百歲〔二二六〕，老翁服更少不可識，少年服亦不老。 \\n 又王君丹法，巴沙及汞內雞子中，漆合之，令雞伏之三枚，以王相日服之，住年不老，小兒不可服〔二二七〕，不復長矣，與新生雞犬服之，皆不復大，鳥獸亦皆如此驗。 \\n 又陳生丹法，用白蜜和丹，內銅器中封之，沈之井中，一期，服之經年，不飢，盡一斤，壽百歲。 \\n 又韓終丹法〔二二八〕，漆蜜和丹煎之，服可延年久視，立日中無影。過此以往，尚數十法，不可具論〔二二九〕。 \\n 抱朴子曰：金液太乙所服而仙者也，不減九丹矣，合之用古秤黃金一斤，并用玄明龍膏、太乙旬首中石、冰石、紫遊女、玄水液、金化石、丹砂〔二三十〕，封之成水〔二三一〕，其經云〔二三二〕，金液入口，則其身皆金色。老子受之於元君〔二三三〕，元君曰，此道至重，百世一出，藏之石室，合之，皆齋戒百日，不得與俗人相往來，於名山之側，東流水上，別立精舍〔二三四〕，百日成，服一兩便仙。若未欲去世，且作地水仙之士者〔二三五〕，但齋戒百日矣。若求昇天〔二三六〕，皆先斷穀一年，乃服之也。若服半兩，則長生不死，萬害百毒，不能傷之，可以畜妻子〔二三七〕，居官秩，任意所欲〔二三八〕，無所禁也。若復欲昇天者，乃可齋戒〔二三九〕，更服一兩，便飛仙矣。 \\n 以金液為威喜巨勝之法〔二四十〕，取金液及水銀一味合煮之，三十日，出，以黃土甌盛，以六一泥封〔二四一〕，置猛火炊之，六十時〔二四二〕，皆化為丹，服如小豆大便仙，以此丹一刀圭粉〔二四三〕，水銀一斤，即成銀。又取此丹一斤置火上扇之〔二四四〕，化為赤金而流，名曰丹金。以塗刀劍，辟兵萬里。以此丹金為盤椀，飲食其中，令人長生。以承日月得液〔二四五〕，如方諸之得水也，飲之不死〔二四六〕。以金液和黃土，內六一泥甌中，猛火炊之，盡成黃金，中用也〔二四七〕，復以火炊之，皆化為丹，服之如小豆、〔二四八〕可以入名山大川為地仙。以此丹一刀圭粉水銀立成銀，以銀一兩和鉛一斤，皆成銀。金液經云〔二四九〕，投金人八兩〔二五十〕於東流水中，飲血為誓〔二五一〕，乃告口訣〔二五二〕，不如本法〔二五三〕，盜其方而作之，終不成也。凡人有至信者，可以藥與之，不可輕傳其書〔二五四〕，必兩受其殃，天神鑒人甚近，人不知耳。 \\n 抱朴子曰：九丹誠為仙藥之上法，然合作之，所用雜藥甚多。若四方清通者〔二五五〕，市之可具。若九域分隔，則物不可得也〔二五六〕。又當起火晝夜數十日，伺候火力，不可令失其適，勤苦至難，故不及合金液之易也。合金液唯金為難得耳。古秤金一斤於今為二斤，率不過直三十許萬，其所用雜藥差易具。又不起火，但以置華池中，日數足便成矣，都合可用四十萬而得一劑〔二五七〕，可足八人仙也〔二五八〕。然其中稍少合者，其氣力不足以相化成，如釀數升米酒，必無成也。 \\n 抱朴子曰：其次有餌黃金法〔二五九〕，雖不及金液，亦遠不比他藥也。或以豕負革肪〔二六十〕及酒鍊之，或以樗皮治之，或以荊酒磁石消之，或有可引為巾，或立令成水服之。或有禁忌，不及金液也。或以雄黃雌黃合餌之，可引之張之如皮，皆地仙法耳。銀及蚌中大珠，皆可化為水服之。然須長服不可缺〔二六一〕，故皆不及金液也。 \\n 抱朴子曰：合此金液九丹，既當用錢，又宜入名山，絕人事，故能為之者少，且亦千萬人中，時當有一人得其經者〔二六二〕。故凡作道書者，略無說金丹者也。第一禁，勿令俗人之不信道者，謗訕評毀之，必不成也。鄭君言所以爾者，合此大藥皆當祭，祭則太乙元君老君玄女皆來鑒省。作藥者若不絕跡幽僻之地，令俗閒愚人得經過聞見之，則諸神便責作藥者之〔二六三〕不遵承經戒，致令惡人有謗毀之言，則不復佑助人，而邪氣得進，藥不成也。必入名山之中，齋戒百日，不食五辛生魚，不與俗人相見，爾乃可作大藥。作藥須成乃解齋〔二六四〕，不但初作時齋也。鄭君云，左君告之〔二六五〕，言諸小小山，皆不可於其中作金液神丹也。凡小山皆無正神為主，多是木石之精，千歲老物，血食之鬼，此輩皆邪炁，不念為人作福，但能作禍，善試道士，道士須當以術辟身，及將從弟子，然或能壞人藥也。今之醫家，每合好藥好膏，皆不欲令雞犬小兒婦人見之。若被諸物犯之，用便無驗。又染綵者惡惡目者見之，皆失美色。況神仙大藥乎？是以古之道士，合作神藥〔二六六〕，必入名山，不止凡山之中，正為此也。又按仙經〔二六七〕，可以精思合作仙藥者，有華山泰山霍山〔二六八〕恒山嵩山少室山〔二六九〕長山〔二七十〕太白山〔二七一〕終南山女几山〔二七二〕地肺山〔二七三〕王屋山〔二七四〕抱犢山〔二七五〕安丘山潛山〔二七六〕青城山〔二七七〕娥眉山〔二七八〕緌山〔二七九〕雲臺山〔二八十〕羅浮山〔二八一〕陽駕山黃金山〔二八二〕鱉祖山大小天台山四望山蓋竹山括蒼山〔二八三〕，此皆是正神在其山中，其中或有地仙之人。上皆生芝草，可以避大兵大難〔二八四〕，不但於中以合藥也〔二八五〕。若有道者登之，則此山神必助之為福，藥必成〔二八六〕。若不得登此諸山者，海中大島嶼，亦可合藥〔二八七〕。若會稽之東翁洲亶洲〔二八八〕紵嶼〔二八九〕，及徐州之莘莒洲〔二九十〕泰光洲鬱洲，皆其次也。今中國名山不可得至，江東名山之可得住者〔二九一〕，有霍山，在晉安；長山太白，在東陽〔二九二〕；四望山大小天台山蓋竹山括蒼山，並在會稽。 \\n 抱朴子曰：予忝大臣之子孫，雖才不足以經國理物，然疇類之好，進趍之業，而所知不能遠余者，多揮翮雲漢，耀景辰霄〔二九三〕者矣。余所以絕慶弔於鄉黨，棄當世之榮華者，必欲遠登名山，成所著子書，次則合神藥，規長生故也〔二九四〕。俗人莫不怪予之委桑梓，背清塗，而躬耕林藪，手足胼胝，謂予有狂惑之疾也。然道與世事不並興〔二九五〕，若不廢人間之務，何得修如此之志乎？見之誠了，執之必定者，亦何憚於毀譽，豈移於勸沮哉？聊書其心，示將來之同志尚者云。後有斷金之徒，所捐棄者，亦與余之不異也。 \\n 小神丹方，用真丹三斤，白蜜六斤攪合，日暴煎之，令可丸，旦服如麻子許十丸，未一年，髮白者黑，齒落者生，身體潤澤，長服之〔二九六〕，老翁成少年，長生不死矣。 \\n 小丹法〔二九七〕，丹一斤，擣篩，下淳苦酒三升〔二九八〕，漆二升〔二九九〕，凡三物合，令相得，微火上煎令可丸，服如麻子三丸，日再服〔三０十〕，三十日，腹中百病愈，三尸去；服之百日，肌骨強堅；千日，司命削去死籍，與天地相畢，日月相望，改形易容，變化無常〔三０一〕，日中無影，乃別有光也。 \\n 小餌黃金法，鍊金內清酒中，約二百過，出入即沸矣，握之出指間令如泥，若不沸，及握之不出指間，即削之〔三０二〕，內清酒中無數也。成，服之如彈丸一枚，亦可一丸〔三０三〕，分為小丸，服之三十日，無寒溫，神人玉女侍之，銀亦可餌之，與金同法。服此二物，能居名山石室中者，一年即輕舉矣。止人間服亦地仙，勿妄傳也。 \\n 兩儀子餌黃金法〔三０四〕，豬負革脂三斤，淳苦酒一升，取黃金五兩，置器中，煎之土爐，以金置脂中，百入百出，苦酒亦爾。食一斤，壽蔽天地〔三０五〕；食半斤，壽二千歲；五兩，壽千二百歲。無多少，便可餌之。當以王相日作〔三０六〕，服之神良。勿傳非人，傳示非人〔三０七〕，令藥不成不神。欲食去尸藥，當服丹砂也〔三０八〕。 \\n 校　釋 \\n 〔一〕　余考覽養性之書　孫校：太平御覽九百八十五引「性」作為「生」。校勘記：御覽六百七十亦作「生」。明案雲笈七籤卷六十七（以下簡稱籤六七）亦作「生」。金汋經作「性」。 \\n 〔二〕　莫不皆以還丹金液　校補云：「皆」字衍文，金汋經、御覽九百八十五引並無「皆」字。明案籤六七有「皆」字。 \\n 〔三〕　古來無仙矣　籤六七無「來」字。 \\n 〔四〕　往者上國喪亂　籤六七無「上國」二字。上國，指西晉。 \\n 〔五〕　莫不奔播四出　籤六七無「莫不」二字。 \\n 〔六〕　閱見流移俗　「流移俗」金汋經作「流移」，籤六七作「移流」。「俗」字疑衍。 \\n 〔七〕　乃在雲日之表者　籤六七無「乃」字。 \\n 〔八〕　然率相似如一　籤六七作「率皆相似」。 \\n 〔九〕　雖各有數十卷書　籤六七作「人各有道書數十卷」。 \\n 〔一十〕為寫蓄之耳　籤六七「為」作「但」。 \\n 〔一一〕時有知行氣及斷穀服諸草木藥法　「時」原作「時時」。明案籤六七、金汋經、慎校本、寶顏堂本、崇文本「時時」皆作「時」，以不重為是，今訂正。籤六七「及」字移下「服」字上，是。 \\n 〔一二〕略為同文　籤六七作「大略皆同理亦無異」。 \\n 〔一三〕無一人不有道機經唯　籤六七作「或有得道機經者」。「唯」原作「事」，明案藏本、魯藩本、慎校本、寶顏堂本皆作「唯」，屬下句。今據改并移正。 \\n 〔一四〕以此為至秘　籤六七無「此」字。 \\n 〔一五〕魏世軍督王圖　金汋經作「近世魏軍督王圖」，是。三國志魏志曹操傳建安十八年裴松之注引勸進表中有領護軍將軍王圖。 \\n 〔一六〕正欲以行氣入室求仙　籤六七「正」作「止」，明案當作為「止」。 \\n 〔一七〕作此道機　慎校本、寶顏堂本、崇文本「機」下有「經」字。 \\n 〔一八〕此復是誤人之甚者也　慎校本、寶顏堂本無「此」字，籤六七無「者」字。 \\n 〔一九〕及三皇內文　原缺「內」字。校補云：「三皇」下脫「內」字，遐覽篇有三皇內文，金汋經正有「內」字。今據補。 \\n 〔二十〕了無一人知之者　籤六七無「者」字。 \\n 〔二一〕及言曾與仙人共游　慎校本、寶顏堂本「及」作「又」。　足以與盡微者甚尠矣　校勘記：榮案盧本「盡微」作「盡徵」，以形近致訛。明案此句仍難索解，籤六七作「口之與書微有妙說」。 \\n 〔二二〕或有頗聞金丹　籤六七「有」作「謂」。 \\n 〔二三〕而不謂今世　籤六七無「不謂」二字，「世」作「無」。 \\n 〔二四〕皆言唯上古已度仙人　籤六七無「皆言」二字。 \\n 〔二五〕或有得方外說　籤六七「得」下有「丹」字。 \\n 〔二六〕精思而神人授之金丹仙經　校勘記：御覽六百七十「精思」下有「積久」。按左慈，字元放，廬江人也，明五經，兼通星氣，見漢祚將衰，天下亂起，乃學道，精思於天柱山中，得九丹金液經。見葛洪神仙傳。 \\n 〔二七〕會漢末亂　校勘記：御覽六百七十作「漢末大亂」。金汋經同。籤六七作「會漢末荒亂」。 \\n 〔二八〕余從祖仙公又從元放受之　仙公即葛玄，葛洪從祖，字孝先，從左元放受九丹金液經。見神仙傳。 \\n 〔二九〕金液丹經一卷　孫校：御覽（六百七十及九百八十五）引無「丹」字。明案籤六七無此句。 \\n 〔三十〕余師鄭君　鄭君，鄭隱，字思遠，少為書生，善律曆候緯，晚師事葛玄，受正一法文、三皇內文、五嶽真形圖、太清金液經。參洞仙傳。 \\n 〔三一〕家貧無用買藥　籤六七「用」作「資」。 \\n 〔三二〕并諸口訣訣之不書者　校勘記：御覽六百七十（及九百八十五）「并」下有「具」。明案籤六七亦有「具」字。「口訣」下「訣」字，金汋經、慎校本、寶顏堂本、御覽六百七十及九百八十五皆無，蓋衍文。 \\n 〔三三〕書出於左元放　金汋經、寶顏堂本、崇文本「書」上皆有一「此」字。 \\n 〔三四〕無以為之　「無以」籤六七作「詎能」。 \\n 〔三五〕但有長嘆耳　籤六七無「有」字。 \\n 〔三六〕復不知有此不死之法　籤六七「此」上有「如」字。 \\n 〔三七〕夫飲玉〈米台〉則知漿荇之薄味　籤六七「飲」作「歃」，「荇」作「茆」。按茆，蓴菜，其葉與荇相似。 \\n 〔三八〕則使人不欲　籤六七無「欲」字。 \\n 〔三九〕當須且將御小者　原校：刻本「者」作「藥」。 \\n 〔四十〕虛自苦耳　籤六七「虛」作「徒」。 \\n 〔四一〕絕之則死　「絕」上原有「人」字。籤六七、金汋經並無「人」字，蓋涉上文而衍，今刪。 \\n 〔四二〕夫金丹之為物　孫校：「金」字當衍。是。 \\n 〔四三〕畢天不朽　籤六七「畢」作「終」。 \\n 〔四四〕服此二物　藏本、魯藩本、慎校本、金汋經、籤六七「物」皆作「藥」。 \\n 〔四五〕而不可滅　籤六七無「可」字。 \\n 〔四六〕則悠悠者皆是耳　籤六七作「悠悠皆是」。 \\n 〔四七〕天下之有斯妙事也　籤六七無「妙」字。 \\n 〔四八〕以示後之同志好之者　「者」下籤六七重有「後之同志好之者」七字，按文義當有。 \\n 〔四九〕其勤求之求之　籤六七作「精修之精修之」。慎校本、寶顏堂本不重「求之」。 \\n 〔五十〕必自知出潢污　「潢」原作「黃」。金汋經、籤六七並作為「潢」，今據訂正。潢污，籤六七作「潢潦」，積死水。 \\n 〔五一〕聞雷霆而覺布鼓之陋　孫校：「霆」當作「靈」，後明本篇有「雷靈」可證。明案雷霆之聲急而大，布鼓之聲滯而小，以喻大小相差甚遠，不必拘泥於雷靈。布鼓，以布為鼓。 \\n 〔五二〕如其嘍嘍　「如」原作「知」。孫校：「知」當作「如」。明案籤六七正作「如」，孫校是，今據改。嘍，音樓，嘍嘍，猶言繁瑣。 \\n 〔五三〕而追迅風　校勘記：御覽一百三十七、七百六十九作「而欲尋遺風」。案金汋經作「而欲尋迅風」，籤六七作「而欲追迅風」。 \\n 〔五四〕棹藍舟而濟大川乎　籤六七、御覽七百六十九「而」下並有「欲」字。 \\n 〔五五〕然作之有淺深　金汋經作為「法有深淺」。籤六七、魯藩本「淺深」並作「深淺」。 \\n 〔五六〕一酘之酒　孫校：「酘」一本作「宿」。案酘，音豆；一酘之酒，再釀之酒。 \\n 〔五七〕凡草木燒之即燼金汋經作「凡草木之物燒之即糜爛」，籤六七作「凡草物燒之即腐」。 \\n 〔五八〕丹砂燒之成水銀　金汋經「之」下有「則」字。 \\n 〔五九〕其去凡草木　孫校：藏本無「木」字。案魯藩本亦無「木」字。金汋經、籤六七「草木」二字並作「藥」。 \\n 〔六十〕而丹砂何獨得爾　孫校：「爾」舊誤作「耳」，今校正。明案金汋經、籤六七「何獨得爾」作「何得獨爾」，慎校本、寶顏堂本作「何得獨不燼耳」。 \\n 〔六一〕大而笑之　「大而」原作「而大」。孫校：「而大」當作為「大而」，誤倒；「大而笑之」又見後微旨篇。今據訂正。 \\n 〔六二〕愍念將來之可教者　籤六七無「念」字。 \\n 〔六三〕使其脫死亡之禍耳　籤六七無「耳」字。 \\n 〔六四〕庸近思求也　金汋經「庸」作「庸夫」。籤六七「庸」作為「膚」。 \\n 〔六五〕不憚險遠　籤六七「險遠」作「艱險」。 \\n 〔六六〕不以為戚　金汋經「戚」作「惡」。 \\n 〔六七〕焉知來者之不如今　籤六七「焉」作「安」，「之」作「而」。 \\n 〔六八〕得彤弓以驅鳥　孫校：「鳥」意林作「烏」。明案彤弓，朱色之弓，古時皇帝以賜有功之諸侯。彤弓驅鳥，喻不識貴物。 \\n 〔六九〕南夷得袞衣以負薪　孫校：「夷」意林作「域」。案袞衣，古時王者之禮服。 \\n 〔七十〕何可強哉　籤六七「何」作「焉」。 \\n 〔七一〕復未必能勤儒墨之業　籤六七無「復」字。 \\n 〔七二〕但共逍遙遨遊　籤六七「逍遙遨遊」作「遨遊逍遙」。 \\n 〔七三〕飛蒼走黃於中原　飛蒼走黃，謂急遽奔走。 \\n 〔七四〕或以美女　孫校：疑「女」下有脫文。明案慎校本有「或」字，屬下句。 \\n 〔七五〕以弊筋骨　原校：「弊」一作「疲」。案神汋經、籤六七並作「疲」。 \\n 〔七六〕聞至道之言而如醉　孫校：疑衍「道之」二字。明案慎校本、寶顏堂本、崇文本「醉」下有「罔知」二字。 \\n 〔七七〕睹道論而晝睡　籤六七作「睹論道之事而晝睡」，慎校本、寶顏堂本、崇文本作「睹大道之論而欠伸晝睡」。 \\n 〔七八〕有身不修　「修」金汋經作「悋」，籤六七作「惜」。 \\n 〔七九〕漉汔之　漉汔，音鹿迄，枯竭之意。 \\n 〔八十〕古人之富貴者　孫校：「古」下藏本有「之聖」二字，衍。 \\n 〔八一〕而無得之者　籤六七作「而鮮得者」。 \\n 〔八二〕俱不信不求之　金汋經無「之」字。 \\n 〔八三〕所欲者為急　籤六七「欲」作「見」。 \\n 〔八四〕假令不能決意　籤六七「能」作「得」。 \\n 〔八五〕而猶修求之者　金汋經「猶」作「獨」。 \\n 〔八六〕若心所斷　「若心」金汋經作「若己心」。 \\n 〔八七〕人心安足孤信哉　金汋經、籤六七「人心」下並有「亦」字。 \\n 〔八八〕黃帝九鼎神丹經曰至與天地相畢　案論衡道虛篇力闢道家以為服食藥物能延年度世為虛妄。 \\n 〔八九〕令人壽無窮已　籤六七「窮」作「極」。 \\n 〔九十〕黃帝以傳玄子　玄子即元君，云合服九鼎神丹得道，著經九卷，見洞仙傳。 \\n 〔九一〕積玉如山　金汋經、籤六七「玉」作「金」。 \\n 〔九二〕唼血為盟　金汋經、籤六七「唼」作「歃」。唼歃通用。唼血，喋血。 \\n 〔九三〕無神仙之骨　金汋經「骨」下有「者」字。校補云，疑今本脫。 \\n 〔九四〕結伴不過三人　籤六七「不」下有「得」字。 \\n 〔九五〕致加精潔　籤六七「精」作「清」。 \\n 〔九六〕勿近穢污　籤六七「穢污」作「污穢」。 \\n 〔九七〕及與俗人往來　籤六七「及」作「又不得」。 \\n 〔九八〕成則可以舉家皆仙　金汋經、籤六七「成則」作「成者」。 \\n 〔九九〕祭自有圖法一卷也　籤六七「祭」作「醮」，又無「也」字。 \\n 〔一０十〕用雄黃水　籤六七無「水」字，但有「雌黃」二字。 \\n 〔一０一〕礬石水　「水」下原校：一本作「汞」。明案籤六七「礬石水」作「礬汞」，金汋經作「礬石汞」。礬石水或是礬石液即硫黃。重脩政和證類本草四云：石硫黃能化金銀銅鐵奇物，礬石液也。陶弘景謂此礬石液是黃白術及合丹法。 \\n 〔一０二〕鹵鹽礜石　「礜」原作「礬」。孫校：「礬」疑作「礜」。明案金汋經、籤六七並作「礜」，正是，今據改。「鹽」藏本作為「鹹」。 \\n 〔一０三〕牡蠣　「蠣」原作「礪」，疑形訛，籤六七正作「蠣」，今據改。 \\n 〔一０四〕以為六一泥　孫校：「泥」下刻本有「封之」二字。明案籤六七「泥」下有「固濟」二字。固濟者，密封也。六與一合為七。本篇六一泥用戎鹽、鹵鹽、礜石、牡蠣、赤石脂、滑石、胡粉七物搗合如泥，名曰六一泥。其他丹經所載六一泥，有用不同方劑者。 \\n 〔一０五〕又以玄膏丸此丹　籤六七「玄」下有「黃」字。 \\n 〔一０六〕金不成　「成」下籤六七有「者藥不成也」五字。疑脫，當據補。 \\n 〔一０七〕第二之丹名曰神丹亦曰神符　金汋經、籤六七並無「曰神丹亦曰」五字。 \\n 〔一０八〕步行水上　案「步」上金汋經有「即」字，籤六七有「可」字。「可」字於義為長。 \\n 〔一０九〕服之三刀圭　校補：「之」字涉上文「服之百日仙」而衍。明案刀圭，量藥具。武威漢墓出土醫藥木簡中有刀圭之稱。梁陶弘景本草集注敘錄云：刀圭者，十分方寸匕之一，準如梧子大也。元俞琰周易參同契釋疑云：刀圭，即是刀頭圭角些子而已，言其不多也。 \\n 〔一一十〕皆即消壞　籤六七無「即」字，「壞」下有「其身中」三字。 \\n 〔一一一〕亦終不死　籤六七無「終」字。 \\n 〔一一二〕服百日　金汋經「服」下有「之」字，疑今本脫。籤六七「服」下有「二」字，「二」殆係「之」字之誤。 \\n 〔一一三〕皆來侍之　籤六七無「之」字。 \\n 〔一一四〕見如人形　金汋經作「見形如人」。 \\n 〔一一五〕亦成黃金　籤六七「亦」作「即」。 \\n 〔一一六〕名柔丹　原校：「柔」一本作「藥」。 \\n 〔一一七〕以缺盆汁和服之　籤六七「和服之」作「和之服九十日仙也」。 \\n 〔一一八〕與金公合火之　孫校：「金公」下刻本有注云，即鉛也，藏本無。校補：桓譚新論云，淮南王之子迎道人作金銀。又云，鈆則金之公，而銀者金之昆弟也。 \\n 〔一一九〕服之即日仙　金汋經、籤六七「即」作「百」。 \\n 〔一二十〕如棗核許持之　籤六七「持之」作「帶行」。 \\n 〔一二一〕百日仙也　籤六七「百」作「即」。 \\n 〔一二二〕仙童仙女　校補：金汋經「仙女」作「玉女」，第三丹第四丹第五丹並有玉女之稱，疑作「玉女」近是，此涉「仙童」而誤為「仙女」耳。明案籤六七亦作「玉女」，唯佚「仙童」二字。 \\n 〔一二三〕不可得之害矣　孫校：「之」字疑衍。明案金汋經無「之」字，籤六七「之」作「而」，慎校本、寶顏堂本並作「不可得而害之矣」。 \\n 〔一二四〕復有太清神丹　籤六七無「復有」二字。 \\n 〔一二五〕元君者　籤六七「者」作「即」。 \\n 〔一二六〕太清觀天經有九篇　「太清觀天經」金汋經作「太清上經」。孫校：御覽九百八十五引「九」作「十四」。明案籤六七作「十」，金汋經作「九」。云十篇者，其上七篇，其下三篇；云九篇者，其上中下各三篇耳。 \\n 〔一二七〕其上三篇　孫校：御覽（九百八十五）引「三」作「七」。明案籤六七亦作「七」。 \\n 〔一二八〕不可教授　「授」原作「受」。孫校云：「受」一本作為「授」。明案金汋經、籤六七並作「授」，當作「授」，今據改。 \\n 〔一二九〕其中三篇　孫校：御覽（九百八十五）引「三」作「四」。案籤六七「中」作「下」。 \\n 〔一三十〕常沈之三泉之下　孫校：藏本「常」作「當」。明案金汋經、籤六七、慎校本亦作「當」。影宋本御覽引作「嘗」。 \\n 〔一三一〕大神仙之人也　籤六七無「仙之」二字。 \\n 〔一三二〕役使鬼神風雨　籤六七無「鬼神」二字。慎校本、寶顏堂本、崇文本「風」上並有「興作」二字。 \\n 〔一三三〕亦本學道服丹之所致也　金汋經、籤六七、慎校本「亦本」作「本亦」。 \\n 〔一三四〕況凡人乎　籤六七「人」作「夫」。 \\n 〔一三五〕愚民不信　「愚民」原作「民愚」。金汋經、籤六七並作「愚民」。校補云，今本誤倒。兹據正。 \\n 〔一三六〕令其笑道謗真　籤六七「謗真」作「慢真」，「真」下有「益罪也」。 \\n 〔一三七〕合藥成以分之　籤六七「藥成」作「成藥」。金汋經無「成」字。慎校本、寶顏堂本「分」下有「與」字。 \\n 〔一三八〕祭當別稱金各檢署之　籤六七作「祭當別稱名銜各檢署具用金斤數」。 \\n 〔一三九〕門戶閭鬼神清君　籤六七無「神」字。金汋經亦無「神」字，又「清」作「靖」。 \\n 〔一四十〕市盛之時　籤六七「時」作「處」。 \\n 〔一四一〕嘿聲放棄之於多人處　孫校：藏本無「人」字。案籤六七無「於」下四字。 \\n 〔一四二〕乃得自恣用之耳　「自恣」原作「恣意」。孫校云：藏本「恣意」作「息恣」，疑「自恣」之誤。明案金汋經、籤六七均作為「自恣」，孫校是，今據改。 \\n 〔一四三〕不先以金祀神必被殃咎　校補：金汋經「不」上有「若」字，疑今本脫。明案籤六七「被」作「致」。 \\n 〔一四四〕長生之道　孫校云，「長生之道」句下，當脫四字，以下六句皆七字有韻也。 \\n 〔一四五〕不在道引與屈伸也　金汋經「不」上有「亦」字。 \\n 〔一四六〕為之實難也　孫校：「實」字當衍。 \\n 〔一四七〕近代漢末新野陰君　校勘記：御覽六百七十「代」作「後」。案御覽九百八十五引無「近代」二字。 \\n 〔一四八〕有才思　籤六七「有」作「多」。 \\n 〔一四九〕善著詩至述初學道隨師本末　校勘記：御覽六百七十作為「詩」，九百八十五作「書」。明案影宋本御覽九百八十五仍作「詩」。陰長生自敘，述學道著詩寫丹經，見神仙傳。 \\n 〔一五十〕作此太清丹小為難合於九鼎　金汋經「鼎」下有「丹」字。籤六七「太清丹」作「太清小法」，「小為難合於九鼎」作「難於合九鼎經」。 \\n 〔一五一〕合之當　籤六七作「當合之日」。 \\n 〔一五二〕華池赤鹽至三五神水　「華池」下金汋經有「溺水金公黃華」。 \\n 〔一五三〕一轉之丹　「一轉」之上，慎校本、寶顏堂本有「神丹」二字，另起一行，統冠九丹。 \\n 〔一五四〕服之四十日得仙　金汋經「四」作「三」。服之三十日得仙　金汋經、慎校本「三」作「二」。 \\n 〔一五五〕服之三日得仙　金汋經「三」作「一」。 \\n 〔一五六〕煌煌煇煇　孫校：藏本作「煌煇煌煇」。 \\n 〔一五七〕封塗之於土釜中　金汋經「塗」下有「內」字。 \\n 〔一五八〕糠火　金汋經「火」下有「火之」二字。籤六七「火」下有「燒」字。按當有「火之」或「燒」字。 \\n 〔一五九〕其轉數少　孫校：「少」下藏本衍「則用日多」四字。 \\n 〔一六十〕藥力盛　籤六七「藥」上有「則」字。明案「盛」原作為「成」。金汋經「成」作「盛」，脫「力」字。慎校本亦作「盛」。校補：「成」乃「盛」之壞字。上言九轉之丹轉數少則藥力不足，此言轉數多則藥力盛。今據改。 \\n 〔一六一〕與九轉異法　籤六七「異」作「丹」。 \\n 〔一六二〕作之法　校勘記：御覽九百八十五作「下有丹」。 \\n 〔一六三〕白礜　「礜」原「凡」。孫校：刻本「凡」作「礬」，太平御覽九百八十八引作「礜」。校勘記云：御覽九百八十五、九百八十八並作「礜石」。明案金汋經、石藥爾雅五石丹亦作「白礜」，是，今據改。下「曾青」石藥爾雅作「空青」。 \\n 〔一六四〕五石而二十五色色各一兩　「色」下原不重「色」字。案金汋經作「五石合為二十五色，色各一兩」。校補云：「色」下當更有「色」字，言每色一兩。籤六七、御覽九百八十五並重「色」字。今據增。 \\n 〔一六五〕發其口內之　孫校：藏本無「之」字。 \\n 〔一六六〕欲致行廚　本書遐覽篇著錄行廚經一卷。 \\n 〔一六七〕及住年不老　校勘記：御覽九百八十五「住年」作「延年」。 \\n 〔一六八〕即便長生不老矣及　籤六七無「不」下四字。 \\n 〔一六九〕坐見千里之外　籤六七「千」作「萬」。 \\n 〔一七十〕吉凶皆知如在目前　籤六七「皆」作「所」，「知」下有「皆」字。 \\n 〔一七一〕富貴貧賤　籤六七作「貴賤貧富」。 \\n 〔一七二〕在太清經中卷耳　籤六七「中卷耳」作「卷中」。 \\n 〔一七三〕有五法也　籤六七作「凡有五法也」。 \\n 〔一七四〕雌黃石硫黃　孫校：御覽九百八十五引無「雌黃」二字。明案籤六七引無「石」字。 \\n 〔一七五〕礬石　孫校：御覽九百八十五引「礬」作「礜」。 \\n 〔一七六〕太乙餘糧　孫校：「乙」下御覽引有「禹」字。 \\n 〔一七七〕合之三十六日成　金汋經「合之」下有「火」字。校補：疑當作「合火之」，今本脫「火」字，金汋經火之誤倒耳。 \\n 〔一七八〕及九鼎丹藥耳　籤六七無「藥」字。 \\n 〔一七九〕道士張蓋蹋精思於岷山石室中　張蓋蹋又見後登涉篇。 \\n 〔一八十〕其法鼓冶黃銅　孫校：「冶」藏本作「治」。 \\n 〔一八一〕以承取月中水　金汋經、籤六七引並無「中」字。 \\n 〔一八二〕服如小豆　籤六七「豆」下有「大」字。 \\n 〔一八三〕百日盲者皆能視之百病自愈　孫校：「視」下疑有脫文。「百病自愈」原作「百日病者自愈」。校補云：「百日病者自愈」，本作「百病自愈」，「日」字「者」字並涉上句而衍。金汋經作「盲者能視百病即愈」，可證。「視」下並無脫文，孫說非。明案籤六七亦作「盲者能視，百病即愈」，校補之說是矣。今據改。 \\n 〔一八四〕倚三隅　孫校：藏本「隅」作「偶」。 \\n 〔一八五〕以酒和丹一斤用酒三升和　慎校本、寶顏堂本並作「以酒三升，和丹一斤」。 \\n 〔一八六〕三蟲百病立下　金汋經「下」作「去」。 \\n 〔一八七〕一本更云　金汋經、籤六七並無「一本更云」四字。校補云，四字義不可通，且與上下文均不銜接，蓋為殘缺之校語而錯入正文者。 \\n 〔一八八〕取雌黃雄黃燒下其中銅　金汋經、籤六七並無「雌黃」。籤六七「下」作「取」。 \\n 〔一八九〕淳苦酒上百日　籤六七「上」字下有「比」。 \\n 〔一九十〕取理而服之　金汋經、籤六七「理」作「治」。藏本、魯藩本、慎校本「理」作「埋」。 \\n 〔一九一〕又和以朱草　籤六七「和」在「草」下。 \\n 〔一九二〕一服之能乘虛而行云　籤六七「一」作「一刀圭」，「云」作「之」。孫校：「云」疑作「雲」。 \\n 〔一九三〕朱草狀似小棗栽長三四尺　籤六七作「朱草葉如菰生不群長不雜」。 \\n 〔一九四〕枝葉皆赤莖如珊瑚　籤六七「枝葉」作「枝幹」。 \\n 〔一九五〕喜生名山巖石之下　籤六七「喜」作「多」。 \\n 〔一九六〕名為金漿以玉投之　孫校：上八字據意林增，各本脫。明案金汋經、籤六七均有此兩句；唯金汋經「玉」作「玉石」，籤六七「名為」作「化為」。 \\n 〔一九七〕當先夏至十日夜伺之　藏本、魯藩本「當先」作「常先」。金汋經作「常赤」，「赤」下有「以」字。 \\n 〔一九八〕塗足下　校勘記：御覽九百三十五、九百三十九「塗足下」作「以塗足」，無「下」字。 \\n 〔一九九〕取千歲蔂汁　「汁」原作「汗」。原校：「汗」一作「汁」。明案金汋經、慎校本、寶顏堂本、崇文本皆作「汁」，當作「汁」，今據改。蔂同藟，音壘，藤也。本草有千歲藟。 \\n 〔二０十〕石先生丹法　金汋經作白石生丹法，此下有「取峻巖之上千歲松葉、金菊花、茯苓、茯神成散，華池水服之，能致神靈。又以柏葉陰乾百日，鍊蜜丸散，服久得壽身輕」數句。校補謂今本有脫文。 \\n 〔二０一〕取烏鷇之未生毛羽者　「烏」原作「鳥」。校勘記云：御覽九百二十「取鳥」作「取烏」，引在烏門，當不誤。明案意林、藏本及金汋經皆作「烏」。今據改。鷇，音寇，鳥子生須母哺食曰鷇。 \\n 〔二０二〕乃煞之陰乾百日　寶顏堂本、崇文本無「百日」二字。 \\n 〔二０三〕輒益壽百歲　孫校：藏本「百」作「十」。 \\n 〔二０四〕服一升千歲也　金汋經「千」上有「壽」字。 \\n 〔二０五〕樂子長丹法　太平御覽六百六十二道部三洞珠囊云：樂子長，齊人。 \\n 〔二０六〕以曾青鉛丹合汞至於白砂中　寶顏堂本無「丹合汞」以下十七字，又「白砂」作「砂」。 \\n 〔二０七〕三年仙矣　原校：一本作「一年仙」。 \\n 〔二０八〕名紅泉乃　「乃」柏筠堂本作「丹」。 \\n 〔二０九〕合以玄水服之一合　慎校本、寶顏堂本上「合」字作「和」，「服之一合」作「一合日服之」。 \\n 〔二一十〕太乙招魂魄丹法　校勘記：「御覽八百八十六『招』作為『召』。案下文云，持節召之。至理篇有召魂小丹，則御覽是」。明案金汋經作「太乙召魂丹法」，校補云，「魄」即「魂」字之訛衍。 \\n 〔二一一〕折齒內一丸　「折齒」原作「折死者口」。孫校：「折死」藏本作「折師」。校勘記：御覽八百八十六作「折齒」，無「死者」二字，亦無「師」字。校補云，按此與九光丹起死人之法微異。今本固非，藏本亦未是。御覽引作「折齒內一丸」是也。折齒內一丸，言人死之後，飲水難入，欲納此丸，須折其一齒，即以丸自無齒孔中投進之，則其人活矣。金汋經亦作「折齒內一丸」，與御覽所引正合。今據改。 \\n 〔二一二〕令入喉即活　校勘記：御覽八百八十六無「令」字，「即活」下有「活者」。案金汋經亦有「活者」二字。校補云，御覽所引是也。 \\n 〔二一三〕采女丹法　校勘記：采女，白孔六帖九十七作「和女」，初學記二十九作「和安」，御覽九百七作「采女」。 \\n 〔二一四〕稷丘子丹法　劉向列仙傳：稷丘君者，泰山下道士，武帝時人。本書黃白篇云，甪里先生從稷丘子受化黃金法。百華醴，即蜂蜜。 \\n 〔二一五〕以鐵匕撓之　慎校本、寶顏堂本「撓」作「攪」。 \\n 〔二一六〕綺里丹法　「里」下金汋經有「季」字。 \\n 〔二一七〕服之不死　「不死」金汋經作「仙飛」。 \\n 〔二一八〕和而火之　「和」下原有「之」字。案金汋經作「和而火之」，上「之」字衍文，今據刪。校勘記云：御覽九百七十「火」作「煮」。 \\n 〔二一九〕以白梅煮之　校補云：「煮之」下金汋經有「盡一劑得長生」六字，疑今本脫。 \\n 〔二二十〕玉柱丹法以華池和丹　金汋經「玉」作「王」，魯藩本「柱」作「桂」。孫校：天一閣本「華池」下有「汞也」，藏本無。 \\n 〔二二一〕肘後丹法以　孫校：「以」下一本有「砂汞」二字。 \\n 〔二二二〕取如小豆　孫校：「如小豆」三字當衍。 \\n 〔二二三〕火之成金　原校：又一法以油汁和丹服之百日長生。明案原校亦見金汋經正文。金汋經「油汁」作「柚汁」，是。 \\n 〔二二四〕用白菊花汁　校勘記：藝文類聚八十一、御覽九百九十六下有「蓮花汁」三字。 \\n 〔二二五〕地楮汁　御覽九百九十六引無「地楮汁」，但有「地血汁」；金汋經並有「地血汁地楮汁」。 \\n 〔二二六〕得五百歲　校補：御覽九百九十六引此下有「仙方所謂日精」六字，疑為舊注之語。 \\n 〔二二七〕小兒不可服　校補：「服」下疑有脫文。 \\n 〔二二八〕韓終丹法　「韓」下原有「眾」字。孫校：當衍「眾」字。案金汋經無「終」字。校勘記云：「御覽三百八十八作韓中丹，無『眾』字。案仙藥篇韓終服菖蒲；藝文類聚八十一引彼亦作韓終，九十八引山芝者韓中所食也；東方朔七諫見韓眾而宿之，王逸注，韓眾仙人也，眾一作終；蓋眾、終、中聲相同，故三文隨作矣」。今刪去「眾」字。 \\n 〔二二九〕不可具論　孫校：「具」藏本作「俱」。 \\n 〔二三十〕玄明龍膏至丹砂　玄明龍膏即水銀，太乙旬首中石即雄黃，凝水石一名冰石，戎鹽一名紫女，酢一名玄水（水銀亦名玄水），消石一名化金石，丹砂一名朱砂，皆見唐梅彪石藥爾雅。 \\n 〔二三一〕封之成水　「之」下籤六七有「即」字。 \\n 〔二三二〕其經云　「其」原作「真」。孫校：「真」當作「其」。明案籤六七金液法引作「其」，正是。今據改。金汋經「真」上有一「其」字。 \\n 〔二三三〕老子受之於元君　「受」原作「授」。校勘記云：「授之」天一閣本作「受之」，案上文云元君者老子之師，明當作「受」。明案金汋經、籤六七並作「受」，今據改。 \\n 〔二三四〕別立精舍　孫校：「舍」藏本作「室」。 \\n 〔二三五〕地水仙之士者　金汋經無「水」字，籤六七作「地仙者」。 \\n 〔二三六〕若求昇天　藏本、金汋經、籤六七、魯藩本「求」皆作為「欲」。 \\n 〔二三七〕可以畜妻子　籤六七無「以」字。 \\n 〔二三八〕任意所欲　籤六七、藏本「任」並作「在」。 \\n 〔二三九〕乃可齋戒　孫校：「戒」下刻本有「斷穀一年」四字，非。 \\n 〔二四十〕以金液為威喜巨勝之法　籤六七無「以金液為」四字，又無「之」字。 \\n 〔二四一〕以六一泥封　金汋經作「封以六一泥」。 \\n 〔二四二〕置猛火炊之六十時　校勘記云「置猛火」御覽七百五十九、九百八十五作「置之猛火上」。按金汋經同。金汋經、籤六七「六十時」並作「卒時」，「卒時」文義不當，疑「卒」乃「六十」字併合之訛。 \\n 〔二四三〕一刀圭粉　孫校：「粉」下御覽九百八十五引有「和」字。 \\n 〔二四四〕置火上扇之　校勘記：「置火上」御覽九百八十五作「置猛火上」。 \\n 〔二四五〕以承日月得液　「得液」，金汋經作「當得神液」，籤六七作「得神汋」。校勘記云：御覽四又九百八十五作「神液」。 \\n 〔二四六〕飲之不死　籤六七引作「飲之者不死也」。校勘記：御覽九百八十五「飲之」下有「令人」。 \\n 〔二四七〕盡成黃金中用也　籤六七無「中用也」三字。 \\n 〔二四八〕服之如小豆　籤六七「豆」下有「大」字。 \\n 〔二四九〕金液經云　「金液經云」，原作「受金液經」。校補云：此句上下文義均不相應，金汋經作「金液經云」是也。此衍「受」字，脫「云」字。今據訂正。 \\n 〔二五十〕投金人八兩　孫校：一本「八」作「十」。校補云：金汋經無「人」，疑即「八」字之訛衍。然道家有投金人之說，未便輒定。明案慎校本、寶顏堂本「人」作「銀」。 \\n 〔二五一〕飲血為誓　籤六七「飲」作「歃」。 \\n 〔二五二〕乃告口訣　籤六七「訣」下有「曰」字。 \\n 〔二五三〕不如本法　金汋經、籤六七「如」並作「知」。 \\n 〔二五四〕不可輕傳其書　校補云，「書」下當更有「輕傳其書」四字，今本誤脫。 \\n 〔二五五〕若四方清通者　籤六七無「者」字。 \\n 〔二五六〕則物不可得也　籤六七「則」下有「其」字。御覽九百八十五作「則其物或不可得也」。 \\n 〔二五七〕而得一劑　校勘記：御覽八百十「得」作「成」。 \\n 〔二五八〕可足八人仙　「人仙」原作「仙人」。孫校：「仙人」當作「人仙」，誤倒。明案金汋經作「可足令八人仙」。今據訂正。 \\n 〔二五九〕有餌黃金法　金汋經作「有餌黃白小丹」。慎校本、寶顏堂本「餌」上有「小」字。 \\n 〔二六十〕或以豕負革肪　豬頸下脂膏一名負革肪，見重脩政和證類本草十八陶弘景說。 \\n 〔二六一〕長服不可缺　「缺」原作「供」。校勘記云：「供」字誤，藏本、盧本作「缺」，天一閣本作「斷」。明案慎校本、寶顏堂本亦作「缺」，今據改。 \\n 〔二六二〕當有一人得其經者　孫校：「一人」藏本作「人人」。 \\n 〔二六三〕便責作藥者之　孫校：「者之」藏本作「之者」。 \\n 〔二六四〕作藥須成乃解齋　金汋經「解齋」作「常齋」。慎校本、寶顏堂本此句作「雖成亦須齋戒」。疑「解齋」字有誤。 \\n 〔二六五〕左君告之　「左」原作「老」。孫校：「老」當是「左」字之誤。按金汋經正作「左」。今據改。 \\n 〔二六六〕道士合作神藥　金汋經「神藥」作「神仙大藥」。校勘記：御覽六百七十作「道士飛鍊神藥」。 \\n 〔二六七〕又按仙經　校勘記：御覽六百七十作「入山經」，蓋抱朴古本「仙」字作「仚」，用說文正體轉寫，誤分為「入山」二字耳。 \\n 〔二六八〕霍山　晉郭璞注山海經中山經云：「今平陽永安縣、廬江潛縣、晉安羅江縣、河南鞏縣皆有霍山。明山以霍為名者非一矣」。按本篇下文云，霍山在晉安。則此霍山在今福建省南安縣。 \\n 〔二六九〕少室山　河南嵩山之西峰，名少室山。 \\n 〔二七十〕長山　長山一名金華山，左元放言金華山可以合神丹。下文云，長山在東陽，在今浙江金華。 \\n 〔二七一〕太白山　下文云，太白在東陽。舊東陽郡屬浙江。 \\n 〔二七二〕女几山　在今河南宜陽縣。山海經中山經：女几之山，其上多玉，其下多黃金云。 \\n 〔二七三〕地肺山　在今江蘇勾容縣。相傳為七十二福地之首。 \\n 〔二七四〕王屋山　在今河南濟源縣。山有三重，其狀如屋，故名。相傳為三十六洞天之首。後漢書郡國志河東郡，垣有王屋山。 \\n 〔二七五〕抱犢山　在上黨東南，在今山西省。 \\n 〔二七六〕安丘山潛山　校勘記云：「御覽六百七十作安丘衡灊，約文也。此無衡山。潛與灊同。孫云，古以潛山為衡岳，故謂之衡潛」。按安丘山在今山東安丘縣，潛山在今安徽潛山縣。 \\n 〔二七七〕青城山　青城山為十大洞天之一，在今四川灌縣。 \\n 〔二七八〕娥眉山　孫校：「娥」刻本作「峨」。相傳兩山首相望如娥眉，故名。在今四川峨眉縣。 \\n 〔二七九〕緌山　「緌」當作「綏」，藏本作「綏」，是。綏山在今峨眉山西南。 \\n 〔二八十〕雲臺山　雲臺山在蜀，見本書登涉篇。在今四川蒼溪縣。 \\n 〔二八一〕羅浮山　在今廣東增城縣東。浮山與羅山合體，故名羅浮山。相傳葛洪得道術於此山。 \\n 〔二八二〕黃金山　湖北鍾祥縣有黃金山，產銅，未知即此山否？ \\n 〔二八三〕大小天台山四望山蓋竹山括蒼山　下文云，皆在會稽。在今浙江省境內。 \\n 〔二八四〕可以避大兵大難　校勘記：「大難」御覽六百七十作「大水」。 \\n 〔二八五〕不但於中以合藥也　慎校本、寶顏堂本、崇文本「以」並作「可」。 \\n 〔二八六〕則此山神必助之為福藥必成　校勘記：御覽六百七十「山」下有「之」字，「福」下有「其」字。按金汋經亦有「其」字。校補云，疑今本脫。 \\n 〔二八七〕海中大島嶼亦可合藥　「島嶼」下原缺「亦可合藥」四字。案金汋經「嶼」下有「亦可合藥」。校補云，今本脫。兹據補。 \\n 〔二八八〕若會稽之東翁洲亶洲　吳志孫權傳：黃龍二年，遣將軍衛溫等將甲士萬人，浮海求夷洲及亶洲。亶洲在海中，長老傳言，秦始皇遣方士徐福入海求蓬萊仙藥，止此洲不還。其上人民，時有至會稽貨布。會稽東縣人海行，亦有遭風流移至亶洲者。 \\n 〔二八九〕紵嶼　孫校：刻本下有「洲」字，非。 \\n 〔二九十〕莘莒洲　孫校：「莘」藏本作「羊」。 \\n 〔二九一〕之可得住者　孫校：「住」刻本作「往」。 \\n 〔二九二〕長山太白在東陽　校補：「太白」下脫「山」字，當從金汋經補。 \\n 〔二九三〕耀景辰霄　孫校：「辰」藏本作「晨」。 \\n 〔二九四〕規長生故也　校補：金汋經「規」上有「以」字，「故」下無「也」字，「故」字屬下為句。 \\n 〔二九五〕然道與世事不並興　「世」下金汋經有「反」字。 \\n 〔二九六〕長服之　「長服之」原作「長肌服之不老」。仙藥篇及金汋經並無「肌」字，又無「不老」二字，皆是。校補云，「肌」「服」形近，又涉下文「肌骨」而衍。今悉刪正。 \\n 〔二九七〕小丹法　「小」下金汋經有「餌」字。校補云：考下文有小餌黃金法，當有「餌」字。 \\n 〔二九八〕下淳苦酒三升　原脫「下」字。仙藥篇「淳」上有「下」字，今補。校補云：此言先用丹一斤擣篩之，然後下以酒漆等物。金汋經「下」字在「篩」字上，蓋倒誤。 \\n 〔二九九〕漆二升　案仙藥篇及金汋經「漆」上並有「淳」字。校補云：疑此脫漏。 \\n 〔三０十〕三丸日再服　原缺「日」字。校勘記云：各本「三丸」下有「日」字，此脫。明按金汋經亦有「日」字。今補。 \\n 〔三０一〕改形易容變化無常　此兩句原作「形易容變無常」。案仙藥篇及金汋經並作「改形易容，變化無常」。校補云：當是抱朴原本如此，蓋「形」上脫去「改」字，後人復刪「化」字以相對，謬矣。今訂正。 \\n 〔三０二〕即削之　孫校：「削」刻本作「銷」。按金汋經亦作「消」。慎校本、寶顏堂本作「即復銷之」。 \\n 〔三０三〕亦可一丸　「一」原作「二」。仙藥篇金汋經並作「一丸」。校補云：「二」係「一」字之誤。今據正。 \\n 〔三０四〕兩儀子餌黃金法　「餌」下原有「消」字。金汋經無「消」字。慎校本、寶顏堂本、崇文本「餌消」作「小餌」。蓋「消」字誤衍。今刪。 \\n 〔三０五〕食一斤壽蔽天地　孫校：「食」藏本作「飡」。明案慎校本、寶顏堂本並作「飡」。 \\n 〔三０六〕當以王相日作　案王相，陰陽家言，以為五行遞旺於四時。如春三月則木旺，火相，土死，金囚，水休；夏三月則火旺，土相，金死，水囚，木休。論衡命祿篇云：「春夏囚死，秋冬王相」。 \\n 〔三０七〕勿傳非人傳示非人　此兩句原作「勿傳示人示人」，當有脫誤。金汋經作「勿傳非人，傳示非人」。校補：疑當作「勿傳示非人，傳示非人」。今據金汋經改。 \\n 〔三０八〕欲食去尸藥當服丹砂　此兩句原作「欲去當服丹砂」。校補云：「欲去」二字，義無所屬。仙藥篇作「欲食去尸藥，當服丹砂」。今本脫去「食」「尸藥」三字。兹據補。 \\n  \\n   \\n  "}
{"章节": "抱朴子內篇卷之五   至理", "正文": "  \\n 抱朴子內篇卷之五　至理 \\n 　 \\n  \\n 抱朴子曰：微妙難識，疑惑者眾。吾聰明豈能過人哉？適偶有所偏解，猶鶴知夜半〔一〕，燕知戊巳〔二〕，而未必達於他事也。亦有以校驗，知長生之可得，仙人之無種耳。夫道之妙者，不可盡書，而其近者，又不足說〔三〕。昔庚桑胼胝〔四〕，文子釐顏〔五〕，勤苦彌久，及受大訣，諒有以也。夫圓首含氣，孰不樂生而畏死哉？然榮華勢利誘其意，素顏玉膚惑其目，清商流徵亂其耳，愛惡利害攪其神，功名聲譽束其體，此皆不召而自來，不學而已成，自非受命應仙，窮理獨見，識變通於常事之外，運清鑒於玄漠之域，寤身名之親疏，悼過隙之電速者，豈能棄交修賒，抑遺嗜好，割目下之近欲，修難成之遠功哉？夫有因無而生焉，形須神而立焉。有者，無之宮也。形者，神之宅也。故譬之於堤，堤壞則水不留矣。方之於燭，燭糜則火不居矣。身勞則神散〔六〕，氣竭則命終。根竭枝繁，則青青去木矣。氣疲欲勝，則精靈離身矣。夫逝者無反期，既朽無生理，達道之士，良所悲矣〔七〕！輕璧重陰，豈不有以哉？故山林養性之家，遺俗得意之徒，比崇高於贅疣，方萬物乎蟬翼，豈苟為大言，而強薄世事哉？誠其所見者了，故棄之如忘耳。是以遐棲幽遁，韜鱗掩藻，遏欲視之目，遣損明之色，杜思音之耳，遠亂聽之聲，滌除玄覽，守雌抱一，專氣致柔〔八〕，鎮以恬素，遣歡戚之邪情，外得失之榮辱，割厚生之臘毒，謐多言於樞機，反聽而後所聞徹，內視而後見無朕，養靈根於冥鈞〔九〕，除誘慕於接物，削斥淺務，御以愉慔，為乎無為，以全天理爾。乃〈口父〉吸寶華，浴神太清，外除五曜〔一十〕，內守九精，堅玉鑰於命門〔一一〕，結北極於黃庭〔一二〕，引三景於明堂〔一三〕，飛元始以鍊形，采靈液於金梁，長驅白而留青，凝澄泉於丹田，引沈珠於五城，瑤鼎俯爨，藻禽仰鳴，瑰華擢穎，天鹿吐瓊〔一四〕，懷重規於絳宮，潛九光於洞冥，雲蒼鬱而連天〔一五〕，長谷湛而交經，履躡乾兌，召呼六丁〔一六〕，坐臥紫房，咀吸金英，曄曄秋芝，朱華翠莖，皛皛珍膏〔一七〕，溶溢霄零，治飢止渴，百痾不萌，逍遙戊巳，燕和飲平，拘魂制魄，骨填體輕，故能策風雲以騰虛，並混輿而永生也。然梁塵之盈尺〔一八〕，非可求之漏刻，〔一九〕山霤洞徹，非可致之於造次也。患於聞之者不信，信之者不為，為之者不終耳。夫得之者甚希而隱，不成者至多而顯。世人不能知其隱者，而但見其顯者，故謂天下果無仙道也〔二十〕。 \\n 抱朴子曰：防堅則水無漉棄之費〔二一〕，脂多則火無寢曜之患，龍泉以不割常利〔二二〕，斤斧以日用速弊，隱雪以違暖經夏，藏冰以居深過暑，單帛以幔鏡不灼〔二三〕，凡卉以偏覆越冬。泥壤易消者也，而陶之為瓦，則與二儀齊其久焉。柞楢速朽者也〔二四〕，而燔之為炭，則可億載而不敗焉。轅豚以優畜晚卒〔二五〕，良馬以陟峻早斃，寒蟲以適己倍壽，南林以處溫長茂，接煞氣則彫瘁於凝霜，值陽和則鬱藹而條秀。物類一也，而榮枯異功，豈有秋收之常限，冬藏之定例哉？而人之受命，死生之期，未若草木之於寒天也，而延養之理，補救之方，非徒溫煖之為淺益也，久視之效，何為不然？而世人守近習隘，以仙道為虛誕，謂黃老為妄言，不亦惜哉？夫愚夫乃不肯信湯藥鍼艾，況深於此者乎？皆曰，俞跗扁鵲和緩倉公之流〔二六〕，必能治病，何不勿死？又曰，富貴之家，豈乏醫術，而更不壽，是命有自然也。乃責如此之人，令信神仙，是使牛緣木，馬逐鳥也。 \\n 抱朴子曰：召魂小丹三使之丸，及五英八石小小之藥，或立消堅冰，或入水自浮，能斷絕鬼神，禳卻虎豹，破積聚於腑臟，追二豎於膏肓〔二七〕，起猝死於委尸，返驚魂於既逝。夫此皆凡藥也，猶能令已死者復生，則彼上藥也，何為不能令生者不死乎？越人救虢太子於既殞〔二八〕，胡醫活絕氣之蘇武〔二九〕，淳于能解顱以理腦，〔三十〕元化能刳腹以澣胃〔三一〕，文摯愆期以瘳危困〔三二〕，仲景穿胸以納赤餅〔三三〕，此醫家之薄技〔三四〕，猶能若是，豈況神仙之道，何所不為？夫人所以死者，諸欲所損也〔三五〕，老也〔三六〕，百病所害也，毒惡所中也，邪氣所傷也，風冷所犯也。今道引行氣，還精補腦，食飲有度，興居有節，將服藥物，思神守一，柱天禁戒〔三七〕，帶佩符印，傷生之徒，一切遠之，如此則通，可以免此六害。今醫家通明腎氣之丸，內補五絡之散，骨填苟杞之煎，黃蓍建中之湯，將服之者，皆致肥丁。漆葉青蓁〔三八〕，凡弊之草，樊阿服之，得壽二百歲，而耳目聰明，猶能持鍼以治病，此近代之實事，良史所記注者也。 \\n 又云，有吳普者，從華陀受五禽之戲〔三九〕，以代導引，猶得百餘歲。此皆藥術之至淺，尚能如此，況於用其妙者耶？今語俗人云，理中四順，可以救霍亂，款冬、紫苑，可以治欬逆，萑蘆、貫眾之煞九蟲，當歸、芍藥之止絞痛，秦膠、獨活之除八風，菖蒲、乾薑之止痹濕〔四十〕，菟絲、蓯蓉之補虛乏，甘遂、葶歷之逐痰癖，括樓、黃連之愈消渴，薺苨、甘草之解百毒，蘆如益熱〔四一〕之護眾創，麻黃、大青之主傷寒，俗人猶謂不然也，寧煞生請福，分蓍問祟，不肯信良醫之攻病〔四二〕，反用巫史之紛若，況乎告之以金丹可以度世，芝英可以延年哉？昔留侯張良，吐出奇策，一代無有，智慮所及，非淺近人也，而猶謂不死可得者也，其聰明智用，非皆不逮世人，而曰吾將棄人間之事，以從赤松游耳，遂修道引，絕穀一年，規輕舉之道，坐呂后逼蹴，從求安太子之計，良不得已，為畫致四皓之策〔四三〕，果如其言，呂后德之，而逼令強食之，故令其道不成耳。按孔安國秘記云，良得黃石公不死之法，不但兵法而已。又云，良本師四皓，甪里先生綺里季之徒，皆仙人也，良悉從受其神方，雖為呂后所強飲食，尋復修行仙道，密自度世，但世人不知，故云其死耳。如孔安國之言，則良為得仙也。又漢丞相張蒼，偶得小術，吮婦人乳汁〔四四〕，得一百八十歲，此蓋道之薄者，而蒼為之，猶得中壽之三倍，況於備術，行諸秘妙〔四五〕，何為不得長生乎？此事見於漢書，非空言也。 \\n 抱朴子曰：服藥雖為長生之本，若能兼行氣者，其益甚速，若不能得藥，但行氣而盡其理者，亦得數百歲。然又宜知房中之術，所以爾者，不知陰陽之術，屢為勞損，則行氣難得力也。夫人在氣中，氣在人中，自天地至於萬物，無不須氣以生者也。善行氣者，內以養身，外以卻惡，然百姓日用而不知焉。吳越有禁祝之法，甚有明驗〔四六〕，多炁耳〔四七〕。知之者可以入大疫之中，與病人同床而己不染。又以群從行數十人，皆使無所畏，此是炁可以禳天災也。或有邪魅山精，侵犯人家，以瓦石擲人，以火燒人屋舍。或形見往來，或但聞其聲音言語，而善禁者以炁禁之，皆即絕，此是炁可以禁鬼神也。入山林多溪毒蝮蛇之地，凡人暫經過，無不中傷，而善禁者以炁禁之，能辟方數十里上，伴侶皆使無為害者。又能禁虎豹及蛇蜂〔四八〕，皆悉令伏不能起。以炁禁金瘡，血即登止。又能續骨連筋。以炁禁白刃，則可蹈之不傷，刺之不入。若人為蛇虺所中，以炁禁之則立愈。近世左慈趙明等，以炁禁水〔四九〕，水為之逆流一二丈。又於茅屋上然火，煮食食之，而茅屋不焦。又以大釘釘柱，入七八寸，以炁吹之，釘即涌射而出。又以炁禁沸湯，以百許錢投中，令一人手探摝取錢，而手不灼爛。又禁水著中庭露之〔五十〕，大寒不冰。又能禁一里中炊者盡不得蒸熟。又禁犬令不得吠〔五一〕。昔吳遣賀將軍討山賊，賊中有善禁者，每當交戰，官軍刀劍皆不得拔，弓弩射矢皆還向〔五二〕，輒致不利。賀將軍長智有才思，乃曰，吾聞金有刃者可禁，蟲有毒者可禁，其無刃之物，無毒之蟲，則不可禁，彼能禁吾兵者，必不能禁無刃物矣。乃多作勁木白棒，選異力精卒五千人為先登，盡捉棓彼山賊，賊恃其善禁者〔五三〕，了不能備〔五四〕，於是官軍以白棒擊之，大破彼賊，禁者果不復行，所打煞者，乃有萬計。夫炁出於形，用之其效至此，何疑不可絕穀治病，延年養性乎？仲長公理〔五五〕者，才達之士也，著昌言，亦論「行炁可以不飢不病，云吾始者未之信也，至於為之者，盡乃然矣。養性之方，若此至約，而吾未之能也，豈不以心馳於世務，思銳於人事哉？他人之不能者，又必與吾同此疾也。昔有明師，知不死之道者，燕君使人學之，不捷而師死。燕君怒其使者，將加誅焉。諫者曰，夫所憂者莫過乎死，所重者莫急乎生，彼自喪其生，亦安能令吾君不死也。君乃不誅。其諫辭則此為良說矣〔五六〕。使彼有不死之方，若吾所聞行炁之法，則彼說師之死者〔五七〕，未必不知道也，直不能棄世事而為之，故雖知之而無益耳，非無不死之法者也。」又云：「河南密縣，有卜成者〔五八〕，學道經久，乃與家人辭去，其始步稍高，遂入雲中不復見。此所謂舉形輕飛，白日昇天，仙之上者也。」陳元方韓元長〔五九〕，皆潁川之高士也，與密相近，二君所以信天下之有仙者，蓋各以其父祖及見卜成者成仙昇天故耳，此則又有仙之一證也。 \\n 校　釋 \\n 〔一〕　鶴知夜半　語見春秋說題辭。注云：鶴，水鳥。夜半水位感其生氣，則益喜而鳴。 \\n 〔二〕　燕知戊巳　吳淑事類賦十九引博物志云：燕戊巳日不銜泥塗巢，此非才智，自然得之。 \\n 〔三〕　又不足說　孫校：「足」下藏本有「可」字，非。 \\n 〔四〕　昔庚桑胼胝　庚桑，庚桑楚，老子弟子。 \\n 〔五〕　文子釐顏　「子」原作「字」。孫校：疑「子」字。案當作「子」，今據改。文子，老子弟子。漢書藝文志著錄文子九篇。釐，疑當作黧，黑也。 \\n 〔六〕　身勞則神散　孫校：「身」刻本作「形」。 \\n 〔七〕　良所悲矣　慎校本、寶顏堂本「所」作「可」。 \\n 〔八〕　滌除玄覽守雌抱一專氣致柔　以上三句，語見老子。滌除玄覽，言去欲無知。守雌，言不為人先。抱一，守一。專氣致柔，言愛養精氣，能使筋骨柔和。 \\n 〔九〕　養靈根於冥鈞　黃庭內景經：灌溉五華植靈根。務成子注：靈根，舌本。童注云：靈根，即泥丸腦神名精根也。 \\n 〔一十〕〈口父〉吸寶華浴神太清外除五曜　校勘記云：藝文類聚卷七十五「〈口父〉」作「咀」，「浴」作「谷」，「除」作「珍」；御覽七百二十與藝文類聚同，惟「谷」字作「穀」，蓋即「谷」之誤。明案影宋刊本御覽仍作「谷」，不誤。慎校本、寶顏堂本、崇文本「〈口父〉」作「咀」。〈口父〉，音府，咀嚼也。 \\n 〔一一〕堅玉鑰於命門　黃庭外景經：後有幽闕前命門。務成子注：臍為命門。 \\n 〔一二〕結北極於黃庭　黃庭外景經：上有黃庭下關元。務成子注：黃庭，目也。 \\n 〔一三〕引三景於明堂　黃庭外景經：立於玄膺含明堂。梁邱子注：舌為玄膺，肺為明堂。 \\n 〔一四〕天鹿吐瓊　御覽九百六引瑞應圖云：天鹿，能壽之獸，五色光暉。 \\n 〔一五〕雲蒼鬱而連天　孫校：「蒼」疑作「倉」。 \\n 〔一六〕召呼六丁　六丁，神名，謂六甲中丁神也，如甲子旬中則丁卯為神。見後漢書梁節王暢傳注。 \\n 〔一七〕皛皛珍膏　皛，讀若皎。皛皛，通白光亮。 \\n 〔一八〕並混輿而永生也梁塵之盈尺　混，混元，天地開闢之始；輿，地輿。混輿，猶言天地。孫校：「之」字疑衍。 \\n 〔一九〕非可求之漏刻　孫校：「之」下疑脫「於」字。 \\n 〔二十〕天下果無仙道也　孫校：藏本「無」下有「其」字。 \\n 〔二一〕水無漉棄之費　漉，音祿。漉棄，滲漏。 \\n 〔二二〕龍泉以不割常利　孫校：「利」意林作「新」。龍泉，良劍名。 \\n 〔二三〕以幔鏡不灼　寶顏堂本「幔」作「裹」。 \\n 〔二四〕柞楢速朽者也　孫校：「楢」藏本作「柳」。按御覽八百七十一引亦作「柳」。 \\n 〔二五〕轅豚以優畜晚卒　孫校：「畜」藏本作「稸」。 \\n 〔二六〕俞跗扁鵲和緩倉公之流　俞跗，古良醫，傳說黃帝時人；扁鵲，姓秦，名越人，春秋時良醫；倉公，姓淳于，名意，漢文帝時名醫，均見史記扁鵲倉公列傳。和、緩，春秋時秦國兩名醫，醫和見左傳昭公元年，醫緩見左傳成公十年。 \\n 〔二七〕追二豎於膏肓　校勘記云：藏本、盧本「追」作「殲」，此誤。明案魯藩本、慎校本亦作「殲」。二豎，指病魔。左傳成公十年載：晉侯有疾，延秦醫緩來治，未至，夢二豎子相問答，其一曰，彼良醫也，懼傷我，焉逃之？又一曰，居肓之上，膏之下，若我何！以二豎問答中有逃匿膏肓之語觀之，則「追二豎」殆亦可通，未必有誤。追，逐也。刻印本「追」又作「退」。 \\n 〔二八〕越人救虢太子於既殞　越人，即扁鵲。史記扁鵲倉公列傳云：虢太子死，扁鵲至虢宮門下，問知其狀。扁鵲曰，若太子病，所謂尸蹶者也；會氣閉而不通，故形靜如死狀，太子未死也。扁鵲乃使弟子子陽厲鍼砥石，以取外三陽五會，有間太子蘇。故天下盡以扁鵲為能生死人。 \\n 〔二九〕胡醫活絕氣之蘇武　「醫」原作為「巫」。曲園曰：漢書蘇武傳，武引佩刀自刺，衛律驚，自抱持武，馳召毉，鑿地為坎，置熅火，覆武其上，蹈其背以出血，武氣絕半日復息。然則此「巫」字疑「毉」字之壞，即「醫」字也。上言越人，下言淳于華佗，皆是醫而非巫。下云，此醫家之薄技，猶能若是。可知其不言巫矣。明案曲園之說良是。葛洪信醫排巫之論甚明，本篇下文譏俗人不肯信良醫之攻病，反用巫史之紛若以及道意篇所論，並可為證。今據改。 \\n 〔三十〕淳于能解顱以理腦　淳于即倉公。案史記載倉公醫術無解顱理腦。 \\n 〔三一〕元化能刳腹以澣胃　慎校本、寶顏堂本、崇文本「澣胃」作「滌腸」。華陀，字元化，沛國譙人。精于醫術。若疾發結於內，針藥所不能及者，乃令先以酒服麻沸散，既醉無所覺。因刳破腹背，抽割積聚。若在腸胃，則斷截湔洗，除去疾穢，既而縫合，傅以神膏，四五日創愈，一月之間皆平復。見後漢書方術傳。 \\n 〔三二〕文摯愆期以瘳危困　「愆」原誤作為「衍」。初學記二十引「衍」作「愆」，按當作「愆」，今據改。愆期，不如期。文摯，戰國時宋良醫。呂氏春秋至忠篇云：齊湣王有疾，使人之宋迎文摯。文摯視王之疾，謂太子曰，疾必可已，非怒王不可治，怒而必殺摯。太子固請。文摯期而將往，不如期者三，齊王已怒。文摯至，不解履登床，更出辭以重怒王，王叱而起，疾遂已。此以激怒治疾之方也。 \\n 〔三三〕仲景穿胸以納赤餅　張機，字仲景，後漢名醫。著傷寒論及金匱玉函要略等。 \\n 〔三四〕此醫家之薄技　初學記二十「此」下有「但」字。 \\n 〔三五〕所以死者諸欲所損也　「諸欲所損也」原作「損也」。校勘記云：「損也」藏本、盧本作「諸欲所損也」，此脫三字。今據補。 \\n 〔三六〕老也　「也」原作「者」。孫校云：「者」當作為「也」。「老也」即下文所謂六害之第二害。藏本誤作「者」，非；刻本無此二字，更非。明案孫校是，今據改。 \\n 〔三七〕柱天禁戒　孫校：「柱」疑作「枉」。 \\n 〔三八〕漆葉青蓁　孫校：「蓁」當作「菾」，三國志作「黏」。明案後漢書華陀傳作「〈麥占〉」。青黏，一名地節，一名黃芝，主理五藏，益精氣。 \\n 〔三九〕吳普者從華陀受五禽之戲　五禽之戲，一曰虎，二曰鹿，三曰熊，四曰猿，五曰鳥，以當導引。見後漢書及魏志華陀傳。 \\n 〔四十〕乾薑之止痹濕　孫校：「止」疑「去」字。 \\n 〔四一〕蘆如益熱　孫校：未詳。明案蘆如即桔梗，山海經西山經：「其本如桔梗。」郝懿行義疏：「案廣雅云，犁如，桔梗也。本草作利如。太平御覽引吳普本草云，一名盧如」。 \\n 〔四二〕良醫之攻病　孫校：「攻」下藏本有「疾」字。 \\n 〔四三〕張良道引絕穀及畫致四皓之策　見史記留侯世家。 \\n 〔四四〕張蒼至吮婦人乳汁　史記張蒼傳：蒼年老，口中無齒，食乳，女子為乳母。 \\n 〔四五〕況於備術行諸秘妙　寶顏堂本無「備」字，「妙」作「法」。 \\n 〔四六〕甚有明驗　孫校「驗」藏本作「獻」。明案寶顏堂本作「效」。 \\n 〔四七〕多炁耳　孫校：疑句有脫字。 \\n 〔四八〕上伴侶皆使無為害者又能禁虎豹及蛇蜂　慎校本、寶顏堂本、崇文本「上」作「而」，「蜂」作「虺」。 \\n 〔四九〕趙明等以炁禁水　趙明即趙昺，後漢書徐登傳作趙炳，能以氣禁水禁火。 \\n 〔五十〕又禁水著中庭露之　孫校：「又」藏本作「損」，非。案寶顏堂本無「又」字。 \\n 〔五一〕入山林多溪毒蝮蛇之地至禁犬令不得吠　校勘記云：後漢書徐登傳注作道士趙炳以氣禁人，人不能起；禁虎，虎伏地低頭閉目，便可執縛；以大釘釘柱入尺許，以氣吹之，釘即躍出射去如弩箭之發。御覽七百六十七作吳有趙柄以大釘釘柱入尺許云云，趙柄乃趙炳之誤（明案影宋本御覽作趙炳，不誤）。今此作趙明，無以氣禁人六句，又不云躍出射去如箭弩之發，當是脫落。然此特小異耳。御覽七百三十七引治金創以氣吹之，即斷痛（又七百四十二作治金瘡以氣吹之，血即斷，痛登時止）。登山，蛇虺毒蟲中人，在近者就以氣禁之，其相遠或數十里，便延（當作遙）治之。士（有脫誤）呼其姓名而咒之男也，吹吾右手（句有脫。釋滯篇云，男噓我左，女噓我右），記識其時，後校問之，即時愈也。又有介象者，能以氣禁一里中居人炊者不得蒸，以氣禁樹上群鳥即墮地；又於茅屋上爨煮，雞熟而茅不燋；又禁刀矛，以刺人腹，以樵打之，刃曲而不復入；又燒釜正赤而立上，久之不知熱；以錢投於沸釜湯中，亦探取錢而手不灼；能令一市人皆坐不得起。此一段與今本絕異，其即此篇邪？抑佚文邪？疑莫能明。 \\n 〔五二〕弓弩射矢皆還向　吳志賀齊傳注引「還向」作「還自向」。慎校本、寶顏堂本、崇文本「還向」作「還自射」。 \\n 〔五三〕賊恃其善禁者　明案此句原無「賊」字，文意未完，查慎校本、寶顏堂本、崇文本皆有，今據補。吳志賀齊傳注「其」下有「有」字。校補云：此脫「有」。 \\n 〔五四〕了不能備　孫校：「能」一本作「為」。校補云，「能」字於義未安，吳志注引作「嚴」。 \\n 〔五五〕仲長公理　仲長統，字公理，後漢獻帝時人，著昌言，凡三十四篇，十餘萬言。見後漢書本傳。昌言全書已佚，嚴可均全後漢文有輯佚本。本篇所引「論行炁可以不飢不病」至「仙之上者也」兩節，即其佚文之一。 \\n 〔五六〕其諫辭則此為良說矣　孫校：疑句有脫誤，刻本此下添「然亦非至當之論」七字，非。 \\n 〔五七〕則彼說師之死者　孫校：疑衍「說師」二字。 \\n 〔五八〕河南密縣有卜成者　孫校云：「卜」當作「上」，後漢書方術傳云上成公。廣韻以為上成複姓。疑「者」是「公」字之誤耳。 \\n 〔五九〕陳元方韓元長　陳元方韓元長二人皆通才，並信有仙。見博物志方士篇。 \\n  \\n   \\n  "}
{"章节": "抱朴子內篇卷之六   微旨", "正文": "  \\n 抱朴子內篇卷之六　微旨 \\n 　 \\n  \\n 抱朴子曰：「余聞歸同契合者，則不言而信著；途殊別務者，雖忠告而見疑。夫尋常咫尺之近理，人間取舍之細事，沈浮過於金羽，皂白分於粉墨，而抱惑之士，猶多不辨焉，豈況說之以世道之外，示之以至微之旨，大而笑之，其來久矣，豈獨今哉？夫明之所及，雖玄陰幽夜之地，豪釐芒髮之物，不以為難見〔一〕。苟所不逮者，雖日月麗天之炤灼，嵩岱干雲之峻峭，猶不能察焉。黃老玄聖，深識獨見，開祕文於名山，受仙經於神人，蹶埃塵以遣累〔二〕，淩大遐以高躋，金石不能與之齊堅，龜鶴不足與之等壽，念有志於將來，愍信者之無文，垂以方法，炳然著明，小修則小得，大為則大驗。然而淺見之徒，區區所守，甘於荼蓼而不識〈米台〉蜜〔三〕，酣於醨酪而不賞醇醪〔四〕。知好生而不知有養生之道，知畏死而不信有不死之法，知飲食過度之畜疾病〔五〕，而不能節肥甘於其口也。知極情恣欲之致枯損，而不知割懷於所欲也。余雖言神仙之可得，安能令其信乎？」 \\n 或人難曰：「子體無參午達理，奇毛通骨，年非安期彭祖多歷之壽，目不接見神仙，耳不獨聞異說，何以知長生之可獲，養性之有徵哉？若覺玄妙於心得，運逸鑒於獨見，所未敢許也。夫衣無蔽膚之具，資無謀夕之儲，而高談陶朱之術，自同猗頓之策，取譏論者，其理必也。抱痼疾而言精和鵲之技〔六〕，屢奔北而稱究孫吳之算〔七〕，人不信者，以無效也。」余答曰：「夫寸鮹汎跡濫水之中〔八〕，則謂天下無四海之廣也。芒蝎宛轉果核之內，則謂八極之界盡於茲也。雖告之以無涯之浩汗，語之以宇宙之恢闊，以為空言，必不肯信也。若令吾眼有方瞳，耳長出頂，亦將控飛龍而駕慶雲，淩流電而造倒景，子又將安得而詰我。設令見我，又將呼為天神地祇異類之人，豈謂我為學之所致哉？姑聊以先覺挽引同志〔九〕，豈強令吾子之徒，皆信之哉？若令家戶有仙人，屬目比肩，吾子雖蔽，亦將不疑。但彼人之道成，則蹈青霄而遊紫極，自非通靈，莫之見聞，吾子必為無耳。世人信其臆斷，仗其短見，自謂所度，事無差錯，習乎所致，怪乎所希，提耳指掌，終於不悟，其來尚矣，豈獨今哉？」 \\n 或曰：「屢承嘉談，足以不疑於有仙矣，但更自嫌於不能為耳。敢問更有要道，可得單行者否？」抱朴子曰：「凡學道當階淺以涉深，由易以及難〔一十〕，志誠堅果，無所不濟，疑則無功，非一事也。夫根荄不洞地，而求柯條干雲，淵源不泓窈，而求湯流萬里者，未之有也。是故非積善陰德〔一一〕，不足以感神明；非誠心款契，不足以結師友；非功勞不足以論大試；又未遇明師〔一二〕而求要道，未可得也。九丹金液，最是仙主。然事大費重，不可卒辦也。寶精愛炁，最其急也，并將服小藥以延年命，學近術以辟邪惡，乃可漸階精微矣。」 \\n 或曰：「方術繁多，誠難精備，除置金丹，其餘可修，何者為善？」抱朴子曰：「若未得其至要之大者，則其小者不可不廣知也。蓋藉眾術之共成長生也。大而諭之，猶世主之治國焉〔一三〕，文武禮律，無一不可也。小而諭之，猶工匠之為車焉，轅輞軸轄〔一四〕，莫或應虧也。所為術者，內修形神，使延年愈疾，外攘邪惡，使禍害不干，比之琴瑟，不可以孑絃求五音也，方之甲冑，不可以一札待鋒刃也。何者，五音合用不可闕，而鋒刃所集不可少也。凡養生者，欲令多聞而體要，博見而善擇〔一五〕，偏修一事，不足必賴也。又患好事之徒〔一六〕，各仗其所長，知玄素之術者〔一七〕，則曰唯房中之術，可以度世矣；明吐納之道者，則曰唯行氣可以延年矣；知屈伸之法者，則曰唯導引可以難老矣；知草木之方者，則曰唯藥餌可以無窮矣〔一八〕；學道之不成就，由乎偏枯之若此也。淺見之家，偶知一事，便言已足，而不識真者，雖得善方，猶更求無已，以消工棄日，而所施用，意無一定，此皆兩有所失者也。或本性戇鈍，所知殊尚淺近，便強入名山，履冒毒螫，屢被中傷，恥復求還。或為虎狼所食，或為魍魎所殺，或餓而無絕穀之方，寒而無自溫之法，死於崖谷，不亦愚哉？夫務學不如擇師，師所聞素狹，又不盡情以教之，因告云，為道不在多也。夫為道不在多，自為已有金丹至要，可不用餘耳。然此事知之者甚希，寧可虛待不必之大事，而不修交益之小術乎？譬猶作家，云不事用他物者，蓋謂有金銀珠玉，在乎掌握懷抱之中，足以供累世之費者耳。苟其無此，何可不廣播百穀，多儲果疏乎〔一九〕？是以斷穀辟兵，厭劾鬼魅，禁禦百毒，治救眾疾，入山則使猛獸不犯，涉水則令蛟龍不害，經瘟疫則不畏，遇急難則隱形，此皆小事，而不可不知，況過此者，何可不聞乎？」 \\n 或曰：「敢問欲修長生之道，何所禁忌？」抱朴子曰：「禁忌之至急，在不傷不損而已。按易內戒及赤松子經及河圖記命符皆云，天地有司過之神，隨人所犯輕重，以奪其算，算減則人貧耗疾病，屢逢憂患，算盡則人死，諸應奪算者有數百事，不可具論。又言身中有三尸〔二十〕，三尸之為物，雖無形而實魂靈鬼神之屬也〔二一〕。欲使人早死，此尸當得作鬼，自放縱遊行，享人祭酹。是以每到庚申之日，輒上天白司命，道人所為過失。又月晦之夜，灶神亦上天白人罪狀。大者奪紀。紀者，三百日也〔二二〕。小者奪算。算者，三日也〔二三〕。吾亦未能審此事之有無也。然天道邈遠，鬼神難明。趙簡子秦穆公皆親受金策於上帝〔二四〕，有土地之明徵。山川草木〔二五〕，井灶洿池，猶皆有精氣；人身之中，亦有魂魄〔二六〕；況天地為物之至大者，於理當有精神，有精神〔二七〕則宜賞善而罰惡，但其體大而網疏，不必機發而響應耳。然覽諸道戒，無不云欲求長生者，必欲積善立功，慈心於物，恕己及人，仁逮昆蟲，樂人之吉，愍人之苦，賙人之急，救人之窮，手不傷生，口不勸禍，見人之得如己之得，見人之失如己之失，不自貴，不自譽，不嫉妒勝己，不佞諂陰賊，如此乃為有德，受福於天，所作必成，求仙可冀也。若乃憎善好殺，口是心非，背向異辭，反戾直正，虐害其下，欺罔其上，叛其所事，受恩不感，弄法受賂，縱曲枉直，廢公為私，刑加無辜，破人之家，收人之寶，害人之身，取人之位，侵克賢者，誅戮降伏，謗訕仙聖，傷殘道士，彈射飛鳥，刳胎破卵，春夏燎獵，罵詈神靈，教人為惡，蔽人之善，危人自安，佻人自功，壞人佳事，奪人所愛，離人骨肉，辱人求勝，取人長錢，還人短陌，決放水火，以術害人，迫脅尪弱，以惡易好，強取強求，擄掠致富，不公不平，淫佚傾邪，淩孤暴寡，拾遺取施〔二八〕，欺紿誑詐，好說人私，持人短長，牽天援地，詋詛求直，假借不還，換貸不償，求欲無已，憎拒忠信，不順上命，不敬所師，笑人作善，敗人苗稼，損人器物，以窮人用，以不清潔飲飼他人〔二九〕，輕秤小斗，狹幅短度，以偽雜真，採取姦利，誘人取物，越井跨灶，晦歌朔哭。凡有一事，輒是一罪，隨事輕重，司命奪其算紀〔三十〕，算盡則死。但有惡心而無惡跡者奪算，若惡事而損於人者奪紀〔三一〕，若算紀未盡而自死者，皆殃及子孫也。諸橫奪人財物者，或計其妻子家口以當填之，以致死喪，但不即至耳。其惡行若不足以煞其家人者，久久終遭水火劫盜，及遺失器物〔三二〕，或遇縣官疾病，自營醫藥，烹牲祭祀所用之費，要當令足以盡其所取之直也。故道家言枉煞人者，是以兵刃而更相殺。其取非義之財，不避怨恨，譬若以漏脯救飢〔三三〕，鴆酒解渴，非不暫飽而死亦及之矣。其有曾行諸惡事，後自改悔者，若曾枉煞人，則當思救濟應死之人以解之。若妄取人財物，則當思施與貧困以解之。若以罪加人，則當思薦達賢人以解之。皆一倍於所為，則可便受吉利，轉禍為福之道也。能盡不犯之，則必延年益壽，學道速成也。夫天高而聽卑，物無不鑒，行善不怠，必得吉報。羊公積德布施，詣乎皓首，乃受天墜之金〔三四〕。蔡順至孝，感神應之〔三五〕。郭巨煞子為親，而獲鐵券之重賜〔三六〕。然善事難為，惡事易作，而愚人復以項託伯牛輩〔三七〕，謂天地之不能辨臧否，而不知彼有外名者，未必有內行，有陽譽者不能解陰罪，若以薺麥之生死，而疑陰陽之大氣，亦不足以致遠也。蓋上士所以密勿而僅免，凡庸所以不得其欲矣。」 \\n 或曰：「道德未成，又未得絕跡名山，而世不同古，盜賊甚多，將何以卻朝夕之患，防無妄之災乎？」抱朴子曰：「常以執日〔三八〕，取六癸上土〔三九〕，以和百葉薰草，以泥門戶方一尺，則盜賊不來；亦可取市南門土，及歲破土，月建土，合和為人，以著朱鳥地〔四十〕，亦壓盜也。有急則入生地而止，無患也。天下有生地，一州有生地，一郡有生地，一縣有生地，一鄉有生地，一里有生地，一宅有生地，一房有生地。」 \\n 或曰：「一房有生地，不亦偪乎？」抱朴子曰：「經云，大急之極，隱於車軾。如此，一車之中，亦有生地〔四一〕，況一房乎？」 \\n 或曰：「竊聞求生之道，當知二山，不審此山，為何所在，願垂告悟，以袪其惑。」抱朴子曰：「有之，非華霍也，非嵩岱也。夫太元之山，難知易求，不天不地，不沈不浮，絕險綿邈〔四二〕，{山罪}嵬崎嶇〔四三〕，和氣絪縕，神意並游〔四四〕，玉井泓邃〔四五〕，灌溉匪休〔四六〕，百二十官，曹府相由〔四七〕，離坎列位，玄芝萬株，絳樹特生，其寶皆殊〔四八〕，金玉嵯峨，醴泉出隅，還年之士，挹其清流，子能修之，喬松可儔，此一山也。長谷之山，杳杳巍巍，玄氣飄飄〔四九〕，玉液霏霏，金池紫房，在乎其隈，愚人妄往〔五十〕，至皆死歸，有道之士，登之不衰，採服黃精，以致天飛，此二山也。皆古賢之所祕，子精思之。」或曰：「願聞真人守身鍊形之術。」抱朴子曰：「深哉問也。夫始青之下月與日，兩半同昇合成一。出彼玉池入金室，大如彈丸黃如橘，中有嘉味甘如蜜，子能得之謹勿失。既往不追身將滅，純白之氣至微密，昇於幽關三曲折，中丹煌煌獨無匹，立之命門形不卒，淵乎妙矣難致詰。此先師之口訣，知之者不畏萬鬼五兵也。」 \\n 或曰：「聞房中之事，能盡其道者，可單行致神仙，并可以移災解罪，轉禍為福，居官高遷，商賈倍利，信乎？」抱朴子曰：「此皆巫書妖妄過差之言，由於好事增加潤色，至令失實。或亦姦偽造作虛妄，以欺誑世人，隱藏端緒，以求奉事，招集弟子，以規世利耳。夫陰陽之術，高可以治小疾，次可以免虛耗而已。其理自有極，安能致神仙而卻禍致福乎？人不可以陰陽不交，坐致疾患。若欲縱情恣欲，〔五一〕不能節宣，則伐年命。善其術者，則能卻走馬以補腦〔五二〕，還陰丹以朱腸〔五三〕，采玉液於金池，引三五於華梁〔五四〕，令人老有美色，終其所禀之天年。而俗人聞黃帝以千二百女昇天，便謂黃帝單以此事致長生〔五五〕，而不知黃帝於荊山之下，鼎湖之上，飛九丹成，乃乘龍登天也。黃帝自可有千二百女耳，而非單行之所由也。凡服藥千種，三牲之養，而不知房中之術，亦無所益也。是以古人恐人輕恣情性，故美為之說，亦不可盡信也。玄素諭之水火，水火煞人，而又生人，在於能用與不能耳〔五六〕。大都知其要法，〔五七〕御女多多益善，如不知其道而用之，一兩人足以速死耳。彭祖之法，最其要者。其他經多煩勞難行，而其為益不必如其書。人少有能為之者。口訣亦有數千言耳。不知之者，雖服百藥，猶不能得長生也。」 \\n 校　釋 \\n 〔一〕　不以為難見　孫校：藏本「見」作「焉」。 \\n 〔二〕　蹶埃塵以遣累　「遣」原作「遺」。校補云「遺」當作「遣」，「遣累」猶言去累。道意篇云，「遣害真之累」，是其義矣。御覽六百七十二引正作「遣」。今據改。 \\n 〔三〕　甘於荼蓼而不識〈米台〉蜜　荼，苦菜；蓼，辣草。〈米台〉蜜，糖蜜。 \\n 〔四〕　酣於醨酪而不賞醇醪　醨酪，薄味酒；醇醪，厚味酒。 \\n 〔五〕　知飲食過度之畜疾病　藏本、魯藩本、慎校本、寶顏堂本「畜」並作「速」，御覽六百七十二引亦作「速」。明案「速」字於義為長。「畜」字亦通。 \\n 〔六〕　精和鵲之技　和，秦醫和；鵲，扁鵲，並見前至理篇注。 \\n 〔七〕　究孫吳之算　孫，孫武，春秋時齊人，吳國良將，作兵法十三篇。戰國時有孫臏，孫武之後裔，仕齊為軍師，著孫臏兵法（按此書久佚，近從山東臨沂銀雀山漢墓中發現殘簡）。吳，吳起，戰國時衛人，魏文侯將，善用兵，甚得士心。魏文侯死，武侯立，吳起至楚，為楚悼王變法革新，亦是著名法家。見史記孫子吳起列傳。 \\n 〔八〕　夫寸鮹汎跡濫水之中　孫校：「鮹」意林引作「蛸」，按鮹蛸皆非也，當作「蜎」。蜎，井中小蟲也，見爾雅郭注。又「跡濫」二字誤倒，意林引作「濫跡」為是。「跡水」又見後明本篇。校勘記云：道藏本意林、官本意林皆作「蛕」，校語以為作「蛸」，未知何據？御覽九百三十六作「鮪」，引在鮪門。鮪蛕皆從「有」，可與意林互證。又御覽九百三十六作：「汎濫龍水之中」，「龍」字當誤，「汎濫」連文，與意林同。札迻：金汋經云，「見巨鯨而知寸魦之細也」（彼經亦晉宋間人依傅此書假託為之，故文多相涉）。此「寸鮹」亦即「寸魦」之誤。後漢書馬融傳鰋鯉鱨魦。李注：魦或作鯊，郭義恭廣志云，吹沙魚，大如指，沙中行。爾雅釋魚鯊鮀，郭注亦以為吹沙小魚，是也。孫校改為「蜎」，未塙。意林引作「蛕」，御覽引作「鮪」，尤繆。明案「寸鮹」即「寸魦」之訛，「汎跡濫水」當作「汎濫跡水」，殆可無疑。 \\n 〔九〕　姑聊以先覺　孫校：「姑」藏本作「始」。 \\n 〔一十〕由易以及難　「由易以及難」原作「由難以及易」。明案上句云「凡學道當階淺以涉深」此句當作「由易以及難」，慎校本、寶顏堂本、崇文本正是如此。今據改。 \\n 〔一一〕是故非積善陰德　孫校：「是故」二字刻本作「自」。 \\n 〔一二〕未遇明師　孫校：藏本無「明師」二字。 \\n 〔一三〕世主之治國　孫校：藏本無「之」字。 \\n 〔一四〕轅輞軸轄　轅，駕車之木；輞，車輪外匡；軸，車軸，橫貫轂中；轄，軸端之鍵。 \\n 〔一五〕多聞而體要博見而善擇　校勘記：御覽七百二十「體要」作「貴要」，「善擇」作「擇善」。 \\n 〔一六〕好事之徒　「好事」原作「好生」。校補云：「好生」當作「好事」，此涉上文「養生」而誤，本書對俗、釋滯、勤求等篇每稱好事者，御覽七百二十引正作「好事」。今據改。 \\n 〔一七〕知玄素之術者　玄，玄女；素，素女。道家傳說黃帝於玄女素女受房中之術。見雲笈七籤一百軒轅本紀。 \\n 〔一八〕可以無窮矣　校勘記云：御覽七百二十「窮」作「病」。明案「窮」字文義泛泛無所指，不若作「病」於義為長，但影宋本御覽仍作「窮」。 \\n 〔一九〕多儲果疏　孫校：「疏」刻本作「蔬」，藏本如此。 \\n 〔二十〕身中有三尸　三尸，上尸中尸下尸也。三尸之神居三丹田。參雲笈七籤卷八十一、八十二。本書遐覽篇著錄三尸集一卷。 \\n 〔二一〕而實魂靈鬼神之屬　孫校：「魂」藏本作「魄」。 \\n 〔二二〕紀者三百日也　曲園云：尚書畢命篇，既歷三紀。傳曰，十二年曰紀。枚傳亦出魏晉間，而說紀與此不同。 \\n 〔二三〕算者三日也　原校：或作一日。校補云：今本固非，原校注亦未是。「算者三日也」，當作「算者一百日也」。原校所據蓋脫「百」字，又涉上文三百日而「一」誤為「三」。酉陽雜俎諾皋記云，大者奪紀，紀三百日；小者奪算，算一百日。 \\n 〔二四〕趙簡子秦穆公皆親受金策於上帝　孫校：「公」藏本作「王」，非。按史記趙世家載，趙簡子疾，五日不知人，寤乃言我至上帝所甚樂；帝賜二笥，皆有副云云。又史記封禪書載，秦繆（穆）公病臥五日不寤，寤乃言夢見上帝，上帝命繆公平晉亂。 \\n 〔二五〕山川草木　御覽八百八十六引「草」作「石」。 \\n 〔二六〕人身之中亦有魂魄　「人身之中，亦有魂魄」，原作「及人身中」。孫校：疑此下有脫文。校勘記云：御覽八百八十六無「及」字，作「人身之中亦有魂魄」。今據補正。 \\n 〔二七〕於理當有精神有精神　下「有精神」原作「有神」。校勘記：御覽八百八十六次句復作「有精神」。校補云，御覽所引是也。今增補「精」字。 \\n 〔二八〕拾遺取施　孫校：「拾」藏本作「捨」。 \\n 〔二九〕以不清潔飲飼他人　論衡雷虛篇引或論曰：「飲食人不潔淨，天之大惡也」。 \\n 〔三十〕晦歌朔哭至司命奪其算紀　顏氏家訓風操篇引道書云，晦歌朔哭，皆當有罪，天奪之算。是道家原有此說。 \\n 〔三一〕若惡事而損於人者奪紀　孫校云：藏本無「奪紀」二字，疑有脫文。 \\n 〔三二〕及遺失器物　孫校：藏本作「及行求遺器物」。 \\n 〔三三〕以漏脯救飢　漏脯，腐臭乾肉。 \\n 〔三四〕羊公積德布施至受天墜之金　羊公，晉羊祜。 \\n 〔三五〕蔡順至孝感神應之　校勘記云：下有脫文。明案初學記十七引周棐汝南先賢傳曰，蔡順，字君仲，有至孝之心云云。 \\n 〔三六〕郭巨煞子為親而獲鐵券之重賜　郭巨，河內溫人，事母至孝。妻產男，慮養之，則妨於供養，欲掘地埋兒，鍤入地，有黃金一釜，上有鐵券云，賜孝子郭巨。見初學記二十七引宗躬孝子傳。 \\n 〔三七〕項託伯牛輩　項託七歲為孔丘師，十歲死。戰國策秦策「託」作「橐」。伯牛，姓冉名耕，孔丘弟子，云有德行，得病早死。見史記仲尼弟子列傳。 \\n 〔三八〕常以執日　執日即未日。術數家用建除法定十二辰之吉凶。寅為建，卯為除，辰為滿，巳為平，主生；午為定，未為執，主陷；申為破，主衡，等等。見淮南子天文篇。 \\n 〔三九〕取六癸上土　登涉篇有六癸之日六癸之時。 \\n 〔四十〕朱鳥地　朱鳥，南方神；朱鳥地指南向地。 \\n 〔四一〕亦有生地　孫校：「生地」下藏本有「亦有死地」四字。明案魯藩本亦有。 \\n 〔四二〕絕險綿邈　魯藩本、慎校本、寶顏堂本「綿」皆作「緬」。 \\n 〔四三〕嶵嵬崎嶇　孫校：「嶵嵬」御覽七百二十引作「崔巍」。 \\n 〔四四〕神意並游　校勘記：「神意」御覽七百二十作「神仙」。按影宋本御覽作「神童」。 \\n 〔四五〕玉井泓邃　案御覽七百二十「邃」作「窈」。 \\n 〔四六〕灌溉匪休　校勘記：御覽七百二十「匪休」作「延休」。 \\n 〔四七〕曹府相由　慎校本、寶顏堂本「由」作「留」。 \\n 〔四八〕其寶皆殊　孫校：御覽七百二十引作「其實如珠」。 \\n 〔四九〕玄氣飄飄　孫校：御覽七百二十引「氣」作「靈」。 \\n 〔五十〕愚人妄往　校勘記：御覽七百二十「妄往」作「競往」。 \\n 〔五一〕若欲縱情恣欲　校勘記：「若欲」各本作「若乃」。 \\n 〔五二〕卻走馬以補腦　卻，止；走馬，漏泄精液。黃庭內景經云，留胎止精可長生。 \\n 〔五三〕還陰丹於朱腸　陰丹，寶精之術。本書極言篇云：服陰丹以補腦。 \\n 〔五四〕引三五於華梁　孫校：「引」藏本作「到」。 \\n 〔五五〕以千二百女昇天便謂黃帝單以此事致長生　校補云：雲笈七籤一百軒轅本紀作「三百女」；又按「單以」「以」字當作「行」，此涉上句「以」字而誤。明案本篇稱俗人聞黃帝以千二百女昇天，以及所謂御女多多益善云云，皆可反映當時社會妄想以御女成仙耳。 \\n 〔五六〕在於能用與不能耳　校補云：「不能」下疑脫「用」字；用刑篇「水火者所以活人，亦所以殺人，存乎能用之與不能用」，句意相同。 \\n 〔五七〕大都知其要法　孫校：舊脫「知」字，今校補。 \\n  \\n   \\n  "}
{"章节": "抱朴子內篇卷之七   塞難", "正文": "  \\n 抱朴子內篇卷之七　塞難 \\n 　 \\n  \\n 或曰：「皇穹至神〔一〕，賦命宜均，何為使喬松凡人受不死之壽〔二〕，而周孔大聖無久視之祚哉？」抱朴子曰：「命之脩短，實由所值，受氣結胎，各有星宿。天道無為，任物自然，無親無疏，無彼無此也。命屬生星，則其人必好仙道。好仙道者，求之亦必得也。命屬死星，則其人亦不信仙道。不信仙道〔三〕，則亦不自修其事也。所樂善否，判於所禀，移易予奪，非天所能。譬猶金石之消於爐冶，瓦器之甄於陶灶，雖由之以成形，而銅鐵之利鈍，罋罌之邪正，適遇所遭，非復爐灶之事也。」 \\n 或人難曰：「良工所作，皆由其手，天之神明，何所不為，而云人生各有所值，非彼昊蒼所能匠成，愚甚惑焉，未之敢許也。」抱朴子答曰：「渾茫剖判，清濁以陳，或昇而動，或降而靜，彼天地猶不知所以然也。萬物感氣，並亦自然，與彼天地，各為一物，但成有先後，體有巨細耳。有天地之大，故覺萬物之小。有萬物之小〔四〕，故覺天地之大。且夫腹背雖包圍五臟，而五臟非腹背之所作也。肌膚雖纏裹血氣，而血氣非肌膚之所造也。天地雖含囊萬物，而萬物非天地之所為也。譬猶草木之因山林以萌秀，而山林非有事焉。魚鱉之託水澤以產育〔五〕，而水澤非有為焉。俗人見天地之大也，以萬物之小也，因曰天地為萬物之父母，萬物為天地之子孫。夫{卂虫}生於我〔六〕，豈我之所作？故{卂虫}非我不生，而我非{卂虫}之父母，{卂虫}非我之子孫。蠛蠓之育於醯醋〔七〕，芝檽之產於木石〔八〕，蛣〈虫屈〉之滋於污淤，〔九〕翠蘿之秀於松枝，非彼四物所創匠也，萬物盈乎天地之閒，豈有異乎斯哉？天有日月寒暑，人有瞻視呼吸，以遠況近，以此推彼，人不能自知其體老少痛癢之何故，則彼天亦不能自知其體盈縮災祥之所以；人不能使耳目常聰明，榮衛不輟閡〔一十〕，則天亦不能使日月不薄蝕，四時不失序。由茲論之，大壽之事，果不在天地，仙與不仙，決非所值也〔一一〕。夫生我者父也，娠我者母也，猶不能令我形器必中適，姿容必妖麗〔一二〕，性理必平和，智慧必高遠，多致我氣力，延我年命；而或矬陋尪弱〔一三〕，或且黑且醜，或聾盲頑嚚，或枝離劬蹇〔一四〕，所得非所欲也，所欲非所得也，況乎天地遼闊者哉？父母猶復其遠者也。我自有身，不能使之永壯而不老，常健而不疾，喜怒不失宜，謀慮無悔吝。故授氣流形者父母也〔一五〕，受而有之者我身也，其餘則莫有親密乎此者也，莫有制御乎此者也，二者已不能有損益於我矣，天地亦安得與知之乎？必若人物皆天地所作，則宜皆好而無惡，悉成而無敗，眾生無不遂之類，而項楊無春彫之悲矣〔一六〕！子以天不能使孔孟有度世之祚，益知所禀之有自然，非天地所剖分也。聖之為德，德之至也。天若能以至德與之，而使之所知不全〔一七〕，功業不建，位不霸王，壽不盈百，此非天有為之驗也。聖人之死，非天所殺，則聖人之生，非天所挺也。賢不必壽，愚不必夭，善無近福，惡無近禍，生無定年，死無常分，盛德哲人，秀而不實，竇公庸夫，年幾二百〔一八〕，伯牛廢疾〔一九〕，子夏喪明〔二十〕，盜跖窮凶而白首〔二一〕，莊蹻極惡而黃髮〔二二〕，天之無為，於此明矣。」 \\n 或曰：「仲尼稱自古皆有死，老子曰神仙之可學。夫聖人之言，信而有徵，道家所說，誕而難用。」抱朴子曰：「仲尼，儒者之聖也；老子，得道之聖也。儒教近而易見，故宗之者眾焉。道意遠而難識，故達之者寡焉。道者，萬殊之源也。儒者，大淳之流也。三皇以往，道治也。帝王以來，儒教也。談者咸知高世之敦朴〔二三〕，而薄季俗之澆散，何獨重仲尼而輕老氏乎？是玩華藻於木末，而不識所生之有本也。何異乎貴明珠而賤淵潭，愛和璧而惡荊山，不知淵潭者，明珠之所自出，荊山者，和璧之所由生也。且夫養性者，道之餘也；禮樂者〔二四〕，儒之末也。所以貴儒者，以其移風易俗，不唯揖讓與盤旋也。所以尊道者，以其不言而化行，匪獨養生之一事也。若儒道果有先後，則仲尼未可專信，而老氏未可孤用。仲尼既敬問伯陽，願比老彭〔二五〕。又自以知魚鳥而不識龍，喻老氏於龍〔二六〕，蓋其心服之辭，非空言也。與顏回所言，瞻之在前，忽然在後，鑽之彌堅，仰之彌高〔二七〕，無以異也。」 \\n 或曰；「仲尼親見老氏而不從學道，何也？」抱朴子曰：「以此觀之，益明所禀有自然之命，所尚有不易之性也。仲尼知老氏玄妙貴異，而不能挹酌清虛，本源大宗，出乎無形之外，入乎至道之內，其所諮受，止於民閒之事而已，安能請求仙法耶？忖其用心汲汲，專於教化，不存乎方術也。仲尼雖聖於世事，而非能沈靜玄默，自守無為者也〔二八〕。故老子戒之曰：良賈深藏若虛，君子盛德若愚，去子之驕氣與多慾，態色與淫志，是無益於子之身〔二九〕。此足以知仲尼不免於俗情，非學仙之人也。夫栖栖遑遑〔三十〕，務在匡時，仰悲鳳鳴，俯歎匏瓜〔三一〕，沽之恐不售，忼慨思執鞭〔三二〕，亦何肯捨經世之功業，而修養生之迂闊哉？」 \\n 或曰：「儒道之業，孰為難易？」抱朴子答曰：「儒者，易中之難也。道者，難中之易也。夫棄交遊，委妻子，謝榮名，損利祿〔三三〕，割粲爛於其目，抑鏗鏘於其耳，恬愉靜退，獨善守己，謗來不戚，譽至不喜，睹貴不欲，居賤不恥，此道家之難也。出無慶弔之望，入無瞻視之責，不勞神於七經，不運思於律歷，意不為推步之苦，〔三四〕心不為藝文之役，眾煩既損，和氣自益，無為無慮，不怵不惕，此道家之易也，所謂難中之易矣。夫儒者所修，皆憲章成事，出處有則，語默隨時，師則循比屋而可求〔三五〕，書則因解注以釋疑，此儒者之易也。鉤深致遠，錯綜典墳，該河洛之籍籍〔三六〕，博百氏之云云〔三七〕，德行積於衡巷，忠貞盡於事君〔三八〕，仰馳神於垂象，俯運思於風雲，一事不知，則所為不通，片言不正，則褒貶不分，舉趾為世人之所則，動脣為天下之所傳〔三九〕，此儒家之難也，所謂易中之難矣。篤論二者，儒業多難，道家約易，吾以患其難矣，將舍而從其易焉。世之譏吾者，則比肩皆是也。可與得意者，則未見其人也。若同志之人，必存乎將來，則吾亦未謂之為希矣。」 \\n 或曰：「余閱見知名之高人，洽聞之碩儒，果以窮理盡性，研覈有無者多矣，未有言年之可延，仙之可得者也。先生明不能並日月，思不能出萬夫，而據長生之道，未之敢信也。」抱朴子曰：「吾庸夫近才，見淺聞寡，豈敢自許以拔群獨識，皆勝世人乎？顧曾以顯而求諸乎隱，以易而得之乎難，校其小驗，則知其大效，睹其已然，則明其未試耳。且夫世之不信天地之有仙者，又未肯規也。率有經俗之才，當塗之伎，涉覽篇籍助教之書，以料人理之近易，辨凡猥之所惑，則謂眾之所疑，我能獨斷之〔四十〕，機兆之未朕，我能先覺之，是我與萬物之情，無不盡矣，幽翳冥昧，無不得也。我謂無仙，仙必無矣，自來如此其堅固也。吾每見俗儒碌碌，守株之不信至事者〔四一〕，皆病於頗有聰明，而偏枯拘繫，以小黠自累，不肯為純〔四二〕在乎極暗，而了不別菽麥者也。夫以管窺之狹見，而孤塞其聰明之所不及，是何異以一尋之綆，汲百仞之深，不覺所用之短，而云井之無水也。俗有聞猛風烈火之聲，而謂天之冬雷，見遊雲西行，而謂月之東馳〔四三〕。人或告之，而終不悟信，此信己之多者也。夫聽聲者，莫不信我之耳焉。視形者，莫不信我之目焉。而或者所聞見，言是而非，然則我之耳目，果不足信也。況乎心之所度，無形無聲，其難察尤甚於視聽，而以己心之所得，必固世閒至遠之事，謂神仙為虛言，不亦蔽哉？」 \\n 抱朴子曰：「妍媸有定矣〔四四〕，而憎愛異情，故兩目不相為視焉。雅鄭有素矣，而好惡不同，故兩耳不相為聽焉。真偽有質矣，而趨舍舛忤，故兩心不相為謀焉。以醜為美者有矣，以濁為清者有矣，以失為得者有矣，此三者乖殊，炳然可知〔四五〕，如此其易也，而彼此終不可得而一焉。又況乎神仙之事，事之妙者，而欲令人皆信之，未有可得之理也。凡人悉使之知，又何貴乎達者哉？若待俗人之息妄言，則俟河之清，未為久也。吾所以不能默者，冀夫可上可下者，可引致耳。其不移者，古人已末如之何矣。」抱朴子曰：「至理之未易明，神仙之不見信，其來久矣〔四六〕，豈獨今哉？太上自然知之，其次告而後悟，若夫聞而大笑者，則悠悠皆是矣。吾之論此也，將有多敗之悔，失言之咎乎〔四七〕！夫物莫之與，則傷之者至焉。蓋盛陽不能榮枯朽之木，神明不能變沈溺之性，子貢不能悅錄馬之野人〔四八〕，古公不能釋欲地之戎狄〔四九〕，實理有所不通，善言有所不行。章甫不售於蠻越〔五十〕，赤舄不用於跣夷〔五一〕，何可強哉？夫見玉而指之曰石〔五二〕，非玉之不真也，待和氏而後識焉。見龍而命之曰蛇，非龍之不神也，須蔡墨而後辨焉〔五三〕。所以貴道者，以其加之不可益，而損之不可減也。所以貴德者，以其聞毀而不慘，見譽而不悅也。彼誠以天下之必無仙，而我獨以實有而與之諍，諍之彌久，而彼執之彌固，是虛長此紛紜，而無救於不解，果當從連環之義乎〔五四〕！」 \\n 校　釋 \\n 〔一〕　皇穹至神　皇穹，即皇天。 \\n 〔二〕　使喬松凡人受不死之壽　喬，王子喬，傳說古之真人。明李蔉黃谷〈言巢〉談云：文選注引列仙傳曰，王子喬者，太子晉也。諸書所載多如此。而蔡中郎王子喬碑云，王孫子喬者，上世之真人也。松，赤松子，列仙傳云神農時雨師。 \\n 〔三〕　不信仙道　孫校：藏本無此四字。案魯藩本亦無。 \\n 〔四〕　有萬物之小　孫校：藏本無「有」字。 \\n 〔五〕　魚鱉之託水澤以產育　孫校：藏本無「之」字。 \\n 〔六〕　夫{卂虫}生於我　校勘記曰：榮案「{卂虫}」俗字，說文及玉篇並作「{卂虫}」。 \\n 〔七〕　蠛蠓之育於醯醋　爾雅釋蟲：蠓，蠛蠓。郭璞注：「小蟲似蚋，喜亂飛」。埤雅云，蠓一名醯雞。醯雞即醋蟲，然郝懿行爾雅義疏謂醋蟲與蠓異。明案抱朴原意，蠛蠓實即醋蟲。 \\n 〔八〕　芝檽之產於木石　孫校：「檽」當作「〈木{而而}〉」，即禮記芝栭也。廣韻栭，木耳別名。可證「檽」即「栭」字矣。 \\n 〔九〕　蛣〈虫屈〉之滋於污淤　蛣〈虫屈〉，即蝎，見爾雅釋蟲。 \\n 〔一十〕榮衛不輟閡　素問痹論云：「榮者，水穀之精氣也；衛者，水穀之悍氣也」。案「榮」一作「營」。靈樞經營衛生會篇云，人受氣于穀，「五藏六府，皆以受氣，其清者為營，濁者為衛，營在脈中，衛在脈外」。又云，「營衛者，精氣也；血者，神氣也。故血之與氣，異名同類焉」。今人謂營是動脈血，衛是靜脈血。「輟閡」原作「輟閱」。校補云：「輟閱」義不可通，「閱」當作「閡」字之誤。「輟閡」猶言「窒礙」。雜應篇云，「朝夕導引，以宣動榮衛，使無輟閡」，是其證。今據改。 \\n 〔一一〕決非所值也　孫校：「非」疑作「在」。 \\n 〔一二〕姿容必妖麗　孫校：「妖」當作「姣」。明案慎校本、寶顏堂本「妖」作「妍」。 \\n 〔一三〕矬陋尪弱　矬，音坐，短也；尪，音汪，羸弱。此句謂短醜羸弱。 \\n 〔一四〕枝離劬蹇　「枝」通「支」，枝離謂支體坼裂。劬蹇，勞苦跛行。 \\n 〔一五〕故授氣流形　孫校：「授」藏本作「受」。 \\n 〔一六〕項楊無春彫之悲矣　「項」原作「頃」。孫校：「頃」當作「傾」。曲園曰：自敘篇亦云，項子有含穗之歎，楊烏有夙折之哀，項子未知何人，疑顏子之誤。明案藏本、魯藩本、慎校本、寶顏堂本「頃」皆作「項」。校補云，「頃」作「項」，謂項託也（淮南子說林脩務、論衡實知、魏志楊阜傳注引皇甫謐列女傳並作項託）。此文項指項託，楊指楊烏，與自敘篇相合。孫星衍說「頃」作「傾」，非。俞氏謂項子為顏子，亦誤。論仙篇含穗而不秀，未實而萎零，皆喻早死。楊明照抱朴子自敘篇舉正云，顏氏家訓歸心篇項橐顏回之短折，揚子法言問神篇育而不苗者，吾家之童烏乎！是項楊謂項託楊烏，可無疑矣。今訂正。楊一作揚。 \\n 〔一七〕使之所知不全　孫校：「所知不全」當作「所如不合」。明案慎校本、寶顏堂本、崇文本「知」作「欲」。 \\n 〔一八〕竇公庸夫年幾二百　桓譚新論袪蔽篇云：竇公，魏文侯時樂人，年百八十歲，兩目皆盲，不能導引，無所服餌。余以為竇公少盲，專一內視，精不外鑒，故有此壽。 \\n 〔一九〕伯牛廢疾　慎校本、寶顏堂本、崇文本「廢疾」作「有疾」。冉耕，字伯牛，孔丘弟子。論語雍也篇云：伯牛有疾。 \\n 〔二十〕子夏喪明　卜商，字子夏，孔丘弟子，教授西河，為魏文侯師。其子死，哭之失明。見史記仲尼弟子列傳。 \\n 〔二一〕盜跖窮凶而白首　跖，人名，古之造反者。相傳或謂黃帝時人，或謂春秋時人，或謂秦人，傳說不一。現今多數認為跖是春秋末期內亂之領袖。莊子盜跖篇云，柳下季之弟名曰跖，從卒九千人，橫行天下。荀子不苟篇云，柳下跖吟口，名聲若日月，與舜禹俱傳而不息。史記伯夷列傳謂跖以壽終，故稱「白首」。 \\n 〔二二〕莊蹻極惡而黃髮　史記西南夷傳：莊蹻者，故楚莊王苗裔也。索隱云：蹻，楚莊王弟為「盜」者。按莊蹻亦為戰國時內亂的主要人物。黃髮，指年老。 \\n 〔二三〕談者咸知高世之敦朴　「知」下孫校云：刻本有「上」字。明案校語當在「高」字下。 \\n 〔二四〕禮樂者　孫校：「禮樂」藏本作「澄藥」，唯樓觀本作「禮樂」，今據之改正。校勘記：榮案盧本作「經世」，未知何據？觀下文揖讓盤旋等語，宜從樓觀本改作「禮樂」為是。 \\n 〔二五〕仲尼既敬問伯陽願比老彭　老子姓李，名耳，字伯陽，號曰聃，周守藏室之史也。孔子適周，問禮於老子。見史記老莊申韓列傳。論語述而篇曰：「述而不作，信而好古，竊比於我老彭」。按老彭有二人一人兩說，此謂老彭為二人，即老聃彭鏗。 \\n 〔二六〕喻老氏於龍　莊子天運篇云：孔丘見老聃歸，曰，吾今於是乎見龍。史記老子傳：孔丘曰，鳥，吾知其能飛；魚，我知其能游；獸，吾知其能走。至於龍，吾不能知其乘風雲而上天，吾今日見老子，其猶龍耶！ \\n 〔二七〕瞻之在前至仰之彌高　「瞻之在前」以下四句，見論語子罕篇，句次稍異。 \\n 〔二八〕自守無為者也　孫校：藏本無「自」字。 \\n 〔二九〕老子戒之曰至是無益於子之身　按此老子戒語，見史記老莊申韓列傳。 \\n 〔三十〕栖栖遑遑　孫校「栖栖」藏本作「恓恓」。按「恓」與「栖」通。栖栖遑遑，不安定貌。 \\n 〔三一〕仰悲鳳鳴俯歎匏瓜　論語子罕篇孔丘曰：鳳鳥不至，河不出圖，吾已矣夫！又陽貨篇孔丘曰：吾豈匏瓜也哉，焉能繫而不食？ \\n 〔三二〕沽之恐不售忼慨思執鞭　論語子罕篇子貢曰：「有美玉於斯，韞併而藏諸？求善賈而沽諸」？孔丘曰：「沽之哉！沽之哉！我待賈者也」。又述而篇孔丘曰：「富而可求也，雖執鞭之士，吾亦為之」。此皆言孔丘急求有用於世，不忘情於富貴。 \\n 〔三三〕損利祿　孫校：「利祿」當作「祿仕」，與上文「子」、下文「耳」、「己」、「喜」、「恥」為韻。 \\n 〔三四〕意不為推步之苦　推步，推求天文曆法，日月運於天，猶如人之行步。後漢書馮緄傳注：推步謂究日月五星之度，昏旦節氣之差。 \\n 〔三五〕師則循比屋而可求　孫校：藏本無「循」字，「求」藏本作「封」。 \\n 〔三六〕該河洛之籍籍　該，兼通。河洛，指河圖洛書。籍籍，紛紛貌。 \\n 〔三七〕博百氏之云云　博，博覽。百氏，諸子百家之言。云云，與芸芸相通，眾多貌。 \\n 〔三八〕忠貞盡於事君　孫校：「忠」舊誤作「志」，今校正。明案藏本、魯藩本、慎校本均作「志」。 \\n 〔三九〕為天下之所傳　孫校：藏本無「之」字。 \\n 〔四十〕我能獨斷之　孫校：「能獨」藏本作「獨能」。 \\n 〔四一〕守株之不信至事者　慎校本、寶顏堂本、崇文本「守株」作「拒」，「至」作「其」。 \\n 〔四二〕不肯為純　「肯」下孫校云：當作「謂」。校勘記：校語當在「為」字下。明案慎校本、寶顏堂本、崇文本「不肯為純」作「不肯規為」。 \\n 〔四三〕見遊雲西行而謂月之東馳　校勘記：御覽八「行」作「馳」，「馳」作「行」。 \\n 〔四四〕妍媸有定矣　孫校：「媸」藏本作「蚩」。 \\n 〔四五〕炳然可知　慎校本、寶顏堂本、崇文本「炳然」作「昭然」。 \\n 〔四六〕其來久矣　慎校本、寶顏堂本、崇文本「久」作「尚」。 \\n 〔四七〕失言之咎　原校：「咎」一作「吝」。 \\n 〔四八〕子貢不能悅錄馬之野人　「錄」原作「祿」。孫校：「祿」當作「錄」，事見呂氏春秋必己、淮南子人間訓；前論仙篇云，則術家有鉤錄之法，用「錄」字義正同。明案：錄，取也。呂覽必己篇云，孔丘行道而息，馬逸，食人之稼，野人取其馬。子貢請往說之，野人不聽。有鄙人始事孔丘者請往說之，其野人大說，解馬而與之。孫校是，今據改。 \\n 〔四九〕古公不能釋欲地之戎狄　古公名亶父，周太王。孟子梁惠王下：昔者太王居邠，狄人侵之，去之岐山之下居焉。毛詩大雅綿篇傳云：古公處豳（同邠），狄人侵之，事之以皮幣，不得免焉；事之以犬馬，不得免焉；事之以珠玉，不得免焉。乃屬其耆老而告之曰，狄人之所欲吾土地，吾聞之，君子不以其所以養人而害人，二三子何患乎無君！去之踰梁山，邑乎岐山之下。 \\n 〔五十〕章甫不售於蠻越　章甫，殷代冠名。莊子逍遙遊篇：「宋人資章甫適諸越，越人斷髮文身，無所用之」。案宋，殷商後裔所在地。 \\n 〔五一〕赤舄不用於跣夷　慎校本、寶顏堂本「跣」作「戎」。赤舄，君王之上屨，見周禮天官屨人及注。夷民跣足，自然不用赤舄。 \\n 〔五二〕夫見玉而指之曰石　孫校：藏本無「之」字。 \\n 〔五三〕非龍之不神也須蔡墨而後辨焉　左傳昭公二十九年，龍見於絳郊。魏獻子問於蔡墨曰，吾聞之，蟲莫知於龍，以其不生得也，謂之知，信乎？對曰，人實不知，非龍實知。古者畜龍，故國有豢龍氏，有御龍氏云云。 \\n 〔五四〕果當從連環之義乎　連環無端不可解。秦昭王嘗遣使者遺齊君王后玉連環，曰，齊多知，能解此環不？群臣不知解。君王后引椎椎破之，曰，謹以解矣。見戰國策齊策六。 \\n  \\n   \\n  "}
{"章节": "抱朴子內篇卷之八   釋滯", "正文": "  \\n 抱朴子內篇卷之八　釋滯 \\n 　 \\n  \\n 或問曰：「人道多端，求仙至難，非有廢也，則事不兼濟。藝文之業，憂樂之務，君臣之道，胡可替乎？」抱朴子答曰：「要道不煩，所為鮮耳。但患志之不立，信之不篤，何憂於人理之廢乎？長才者兼而修之，何難之有？內寶養生之道，外則和光於世〔一〕，治身而身長修，治國而國太平。以六經訓俗士，以方術授知音，欲少留則且止而佐時，欲昇騰則淩霄而輕舉者，上士也。自持才力〔二〕，不能並成，則棄置人間〔三〕，專修道德者，亦其次也。昔黃帝荷四海之任，不妨鼎湖之舉〔四〕；彭祖為大夫八百年，然後西適流沙〔五〕；伯陽為柱史〔六〕，甯封為陶正〔七〕，方回為閭士〔八〕，呂望為太師〔九〕，仇生仕於殷〔一十〕，馬丹官於晉〔一一〕，范公霸越而泛海〔一二〕，琴高執笏於宋康〔一三〕，常生降志於執鞭〔一四〕，莊公藏器於小吏〔一五〕，古人多得道而匡世，修之於朝隱，蓋有餘力故也〔一六〕。何必修於山林〔一七〕，盡廢生民之事，然後乃成乎？亦有心安靜默，性惡諠譁，以縱逸為歡，以榮任為戚者，帶索藍縷，茹草操耜，玩其三樂，守常待終〔一八〕，不營苟生，不憚速死，辭千金之聘，忽卿相之貴者。無所修為，猶常如此，況又加之以知神仙之道，其亦必不肯役身於世矣，各從其志，不可一概而言也。」抱朴子曰：「世之謂一言之善，貴於千金然，蓋亦軍國之得失，行己之臧否耳。至於告人以長生之訣，授之以不死之方，非特若彼常人之善言也，則奚徒千金而已乎？設使有困病垂死，而有能救之得愈者，莫不謂之為宏恩重施矣。今若按仙經，飛九丹，水金玉，則天下皆可令不死，其惠非但活一人之功也。黃老之德，固無量矣，而莫之克識，謂為妄誕之言，可歎者也。」 \\n 抱朴子曰：「欲求神仙，唯當得其至要，至要者在於寶精行炁，服一大藥便足，亦不用多也。然此三事，復有淺深，不值明師，不經勤苦，亦不可倉卒而盡知也。雖云行炁，而行炁有數法焉。雖曰房中，而房中之術，近有百餘事焉。雖言服藥，而服藥之方，略有千條焉。初以授人，皆從淺始，有志不怠，勤勞可知，方乃告其要耳。故行炁或可以治百病，或可以入瘟疫，或可以禁蛇虎，或可以止瘡血，或可以居水中，或可以行水上，或可以辟飢渴，或可以延年命。其大要者，胎息而已。得胎息者，能不以鼻口噓吸，如在胞胎之中，則道成矣。初學行炁，鼻中引炁而閉之，陰以心數至一百二十，乃以口微吐之〔一九〕，及引之，皆不欲令己耳聞其炁出入之聲〔二十〕，常令入多出少，以鴻毛著鼻口之上，吐炁而鴻毛不動為候也。漸習轉增其心數，久久可以至千，至千則老者更少，日還一日矣。夫行炁當以生炁之時，勿以死炁之時也。故曰仙人服六炁，此之謂也。一日一夜有十二時，其從半夜以至日中六時為生炁，從日中至夜半六時為死炁，死炁之時，行炁無益也。善用炁者，噓水，水為之逆流數步；噓火，火為之滅；噓虎狼，虎狼伏而不得動起；噓蛇虺，蛇虺蟠而不能去。若他人為兵刃所傷，噓之血即止；聞有為毒蟲所中，雖不見其人，遙為噓祝我之手，男噓我左，女噓我右，而彼人雖在百里之外，即時皆愈矣。又中惡急疾，但吞三九之炁，亦登時差也。但人性多躁，少能安靜以修其道耳。又行炁大要，不欲多食，及食生菜肥鮮之物，令人炁強難閉。又禁恚怒，多恚怒則炁亂，既不得溢，或令人發欬，故尠有能為者也。予從祖仙公，每大醉及夏天盛熱，輒入深淵之底，一日許乃出者，正以能閉炁胎息故耳。房中之法十餘家，或以補救傷損，或以攻治眾病，或以采陰益陽，或以增年延壽，其大要在於還精補腦之一事耳。此法乃真人口口相傳，本不書也，雖服名藥，而復不知此要，亦不得長生也。人復不可都絕陰陽，陰陽不交〔二一〕，則坐致壅閼之病，故幽閉怨曠，多病而不壽也。任情肆意，又損年命。唯有得其節宣之和，可以不損。若不得口訣之術，萬無一人為之而不以此自傷煞者也。玄素子都容成公彭祖之屬〔二二〕，蓋載其麄事，終不以至要者著於紙上者也。志求不死者，宜勤行求之〔二三〕。余承師鄭君之言，故記以示將來之信道者，非臆斷之談也。余實復未盡其訣矣。一塗之道士，或欲專守交接之術，以規神仙，而不作金丹之大藥，此愚之甚矣。」 \\n 抱朴子曰：「道書之出於黃老者，蓋少許耳，率多後世之好事者，各以所知見而滋長，遂令篇卷至於山積。古人質朴，又多無才，其所論物理，既不周悉，其所證按〔二四〕，又不著明，皆闕所要而難解，解之又不深遠，不足以演暢微言，開示憤悱，勸進有志，教戒始學，令知玄妙之塗徑，禍福之源流也。徒誦之萬遍，殊無可得也。雖欲博涉，然宜詳擇其善者，而後留意，至於不要之道書，不足尋繹也。末學者或不別作者之淺深，其於名為道家之言，便寫取累箱盈筐，〔二五〕盡心思索其中。是探燕巢而求鳳卵，搜井底而捕鱔魚〔二六〕，雖加至勤，非其所有也，不得必可施用，無故消棄日月，空有疲困之勞，了無錙銖之益也。進失當世之務，退無長生之效，則莫不指點之曰，彼修道如此之勤，而不得度世，是天下果無不死之法也；而不知彼之求仙，猶臨河羡魚，而無網罟，非河中之無魚也。又五千文雖出老子，然皆泛論較略耳。其中了不肯首尾全舉其事，有可承按者也。但暗誦此經，而不得要道，直為徒勞耳，又況不及者乎？至於文子莊子關令尹喜之徒，其屬文筆〔二七〕，雖祖述黃老，憲章玄虛，但演其大旨，永無至言。或復齊死生，謂無異以存活為徭役，以殂歿為休息，其去神仙，已千億里矣，豈足耽玩哉？其寓言譬喻，猶有可采，以供給碎用，充御卒乏，至使末世利口之奸佞，無行之弊子，得以老莊為窟藪，不亦惜乎？」 \\n 或曰：「聖明御世，唯賢是寶，而學仙之士，不肯進宦，人皆修道，誰復佐政事哉？」抱朴子曰：「背聖主而山栖者，巢許所以稱高也〔二八〕；遭有道而遁世者，莊伯所以為貴也〔二九〕；軒轅之臨天下，可謂至理也，而廣成不與焉〔三十〕；唐堯之有四海，可謂太平也，而偓佺不佐焉〔三一〕，而德化不以之損也，才子不以之乏也；天乙革命，而務光負石以投河〔三二〕，姬武翦商，而夷齊不食於西山〔三三〕；齊桓之興，而少稷高枕於陋巷〔三四〕；魏文之隆，而干木散髮於西河〔三五〕；四老鳳戢於商洛，而不妨大漢之多士也〔三六〕；周黨麟跱於林藪，而無損光武之刑厝也〔三七〕。夫寵貴不能動其心，極富不能移其好，濯纓滄浪，不降不辱，以芳林為臺榭，峻岫為大廈，翠蘭為絪床，綠葉為幃幙，被褐代袞衣，薇藿當嘉膳，非躬耕不以充飢，非妻織不以蔽身，千載之中，時或有之，況又加之以委六親於邦族，捐室家而不顧，背榮華如棄跡，絕可欲於胸心，淩嵩峻以獨往，侶影響於名山，內視於無形之域，反聽乎至寂之中，八極之內，將遽幾人？而吾子乃恐君之無臣，不亦多憂乎？」 \\n 或曰：「學仙之士，獨潔其身而忘大倫之亂，背世主而有不臣之慢，余恐長生無成功，而罪罟將見及也。」抱朴子答曰：「夫北人石戶善卷子州，皆大才也〔三八〕，而沈遁放逸，養其浩然，昇降不為之虧〔三九〕，大化不為之缺也。況學仙之士，未必有經國之才，立朝之用，得之不加塵露之益，棄之不覺毫釐之損者乎？方今九有同宅，而幽荒來仕，元凱委積〔四十〕，無所用之。士有待次之滯，官無暫曠之職；勤久者有遲敘之歎，勳高者有循資之屈〔四一〕；濟濟之盛，莫此之美，一介之徒，非所乏也。昔子晉舍視膳之役，棄儲貳之重，而靈王不責之以不孝〔四二〕；尹生委衿帶之職，違式遏之任，〔四三〕而有周不罪之以不忠。何者，彼誠亮其非輕世薄主，直以所好者異，匹夫之志，有不可移故也。夫有道之主，含垢善恕，知人心之不可同，出處之各有性，不逼不禁，以崇光大，上無嫌恨之偏心，下有得意之至歡〔四四〕，故能暉聲並揚於罔極，貪夫聞風而忸怩也〔四五〕。吾聞景風起則裘鑪息〔四六〕，世道夷則奇士退，今喪亂既平〔四七〕，休牛放馬，烽燧滅影，干戈載戢，繁弱既韜〔四八〕，盧鵲將烹〔四九〕，子房出玄帷而反閭巷〔五十〕，信越釋甲冑而修魚釣〔五一〕，況乎學仙之士，萬未有一，國家吝此以何為哉〔五二〕？然其事在於少思寡欲〔五三〕，其業在於全身久壽，非爭競之醜，無傷俗之負，亦何罪乎？且華霍之極大，滄海之滉瀁，其高不俟翔埃之來，其深不仰行潦之注〔五四〕，撮壤土不足以減其峻，挹勺水不足以削其廣〔五五〕，一世不過有數仙人，何能有損人物之鞅掌乎〔五六〕？」 \\n 或曰：「果其仙道可求得者，五經何以不載，周孔何以不言，聖人何以不度世，上智何以不長存？若周孔不知，則不可為聖。若知而不學，則是無仙道也。」抱朴子答曰：「人生星宿，各有所值，既詳之於別篇矣。子可謂戴盆以仰望，不睹七曜之炳粲；暫引領於大川，不知重淵之奇怪也。夫五經所不載者無限矣，周孔所不言者不少矣。特為吾子略說其萬一焉。雖大笑不可止，局情難卒開〔五七〕，且令子聞其較略焉。夫天地為物之大者也。九聖共成易經〔五八〕，足以彌綸陰陽，不可復加也。今問善易者，周天之度數，四海之廣狹，宇宙之相去，凡為幾里〔五九〕？上何所極，下何所據，及其轉動，誰所推引，日月遲疾，九道所乘〔六十〕，昏明脩短，七星迭正〔六一〕，五緯盈縮〔六二〕，冠珥薄蝕〔六三〕，四七淩犯，彗孛所出，〔六四〕氣矢之異〔六五〕，景老之祥〔六六〕，辰極不動〔六七〕，鎮星獨東〔六八〕，羲和外景而熱，望舒內鑒而寒〔六九〕，天漢仰見為潤下之性，濤潮往來有大小之變〔七十〕，五音六屬，占喜怒之情，雲動氣起，含吉凶之候，欃、槍、尤、矢，旬始絳繹〔七一〕，四鎮五殘，天狗歸邪〔七二〕，或以示成，或以正敗，明易之生，不能論此也。以次問春秋四部詩書三禮之家，皆復無以對矣。皆曰悉正經所不載，唯有巫咸甘公石申海中郤萌七曜記之悉矣〔七三〕。余將問之曰，此六家之書，是為經典之教乎？彼將曰非也。余又將問曰：甘石之徒，是為聖人乎？彼亦曰非也。然則人生而戴天，詣老履地，而求之於五經之上則無之，索之於周孔之書則不得，今寧可盡以為虛妄乎？天地至大，舉目所見，猶不能了，況於玄之又玄，妙之極妙者乎？」 \\n 復問俗人曰：「夫乘雲蠒產之國〔七四〕，肝心不朽之民〔七五〕，巢居穴處，獨目三首〔七六〕，馬閒狗蹄〔七七〕，脩臂交股，〔七八〕黃池無男〔七九〕，穿胸旁口〔八十〕，廩君起石而汎土船〔八一〕，沙壹觸木而生群龍〔八二〕，女媧地出〔八三〕，杜宇天墮〔八四〕，甓飛犬言〔八五〕，山徙社移〔八六〕，三軍之眾，一朝盡化，君子為鶴，小人成沙〔八七〕，女丑倚枯〔八八〕，貳負抱桎〔八九〕，寄居之蟲〔九十〕，委甲步肉，二首之蛇〔九一〕，弦之為弓，不灰之木〔九二〕，不熱之火，昌蜀之禽，無目之獸，無身之頭〔九三〕，無首之體〔九四〕，精衛填海〔九五〕，交讓遞生，〔九六〕火浣之布，切玉之刀〔九七〕，炎昧吐烈〔九八〕，磨泥漉水，枯灌化形，山夔前跟〔九九〕，石脩九首，畢方人面〔一００〕，少千之劾伯率〔一０一〕，聖卿之役肅霜〔一０二〕，西羌以虎景興〔一０三〕，鮮卑以乘鱉強〔一０四〕，林邑以神錄王〔一０五〕，庸蜀以流尸帝〔一０六〕，鹽神嬰來而蟲飛〔一０七〕，縱目世變於荊岫，五丁引蛇以傾峻〔一０八〕，肉甚振翅於三海〔一０九〕。金簡玉字，發於禹井之側〔一一十〕。正機平衡，割乎文石之中〔一一一〕。凡此奇事，蓋以千計，五經所不載，周孔所不說，可皆復云無是物乎？至於南人能入柱以出耳，禦寇停肘水而控弦，伯昏躡億仞而企踵〔一一二〕，呂梁能行歌以憑淵〔一一三〕，宋公克象葉以亂真〔一一四〕，公輸飛木{玄鳥}之翩翾〔一一五〕，離朱覿毫芒於百步，〔一一六〕賁獲效膂力於萬鈞〔一一七〕，越人揣鍼以蘇死〔一一八〕，豎亥超跡於累千〔一一九〕，郢人奮斧於鼻堊〔一二十〕，仲都袒身於寒天〔一二一〕，此皆周孔所不能為也，復可以為無有乎？若聖人誠有所不能，則無怪於不得仙，不得仙亦無妨於為聖人，為聖人偶所不閒〔一二二〕，何足以為攻難之主哉？聖人或可同去留，任自然，有身而不私，有生而不營，存亡任天，長短委命，故不學仙，亦何怪也。」 \\n 校　釋 \\n 〔一〕　外則和光於世　和光於世，謂不自顯於世。老子云：和其光，同其塵。 \\n 〔二〕　自持才力　慎校本、寶顏堂本「持」作「恃」。 \\n 〔三〕　棄置人間　孫校：「置」藏本作「智」。 \\n 〔四〕　不妨鼎湖之舉　史記封禪書云：黃帝采首山銅，鑄鼎於荊山下，鼎既成，有龍垂胡髯，下迎黃帝上天，後世因名其處曰鼎湖。 \\n 〔五〕　彭祖至西適流沙　彭祖，姓籛名鏗，歷夏至殷末，八百餘歲，聞人於流沙之國西見之。參見列仙傳及神仙傳。 \\n 〔六〕　伯陽為柱史　伯陽，老子字，為周柱下史。見列仙傳。 \\n 〔七〕　甯封為陶正　甯封子，世傳為黃帝陶正。見列仙傳。 \\n 〔八〕　方回為閭士　方回，堯時隱人，堯聘以為閭士。見列仙傳。 \\n 〔九〕　呂望為太師　呂望即呂尚，周初人，本姓姜，字子牙，其先封於呂，以封為姓，故曰呂尚。年老隱於釣，遇文王，得立為師，亦號太公望。列仙傳謂冀州人。 \\n 〔一十〕仇生仕於殷　仇生，不知何許人，殷湯時為木正。見列仙傳。 \\n 〔一一〕馬丹官於晉　馬丹，晉耿人也。當晉文侯時為大夫，至獻公時，復為幕府正。見列仙傳。 \\n 〔一二〕范公霸越而泛海　范蠡，字少伯，徐人也，佐越王勾踐破吳，越國以霸，後乘舟泛海去。見列仙傳。 \\n 〔一三〕琴高執笏於宋康　琴高，趙人，以鼓琴為宋康王舍人，行涓彭之術，浮遊冀州涿郡之間。見列仙傳。 \\n 〔一四〕常生降志於執鞭　穀城鄉平常生，數死復生，後大水出，平在缺門山頭大呼言，平常生在此。後數十年，復為華陰門卒。見列仙傳。按門卒，類執鞭之役者。 \\n 〔一五〕莊公藏器於小吏　孫校：「吏」舊本作「史」，今校正。 \\n 〔一六〕蓋有餘力故也　孫校：藏本無「也」字。 \\n 〔一七〕何必修於山林　孫校：藏本無「山林」二字。案魯藩本亦無。 \\n 〔一八〕玩其三樂守常待終　列子天瑞篇榮啟期曰：天生萬物，唯人為貴，吾得為人，一樂也；以男為貴，吾得為男，二樂也；人生有不免於襁褓，吾已行年九十矣，三樂也。夫貧者，士之常也；死者，人之終也；處常待終，當何憂哉？ \\n 〔一九〕乃以口微吐之　孫校：藏本無「微」字，「吐之」下當重有二字。 \\n 〔二十〕皆不欲令己耳聞其炁出入之聲　孫校：「己」藏本作「自」。 \\n 〔二一〕人復不可都絕陰陽陰陽不交　「復」寶顏堂本、崇文本並作「欲」。「陰陽」下原不重陰陽二字，疑脫。孫校：「陰陽」下當重有二字。明案文意當重有，今據增補。 \\n 〔二二〕玄素子都容成公彭祖之屬　玄，玄女；素，素女；以及容成公彭祖等，傳說皆修補導之術。神仙傳：巫炎，字子都，漢武帝時人，有陰道之術。本書遐覽篇著錄玄女經素女經子都經容成經彭祖經各一卷。 \\n 〔二三〕宜勤行求之　「宜」原作「以」。明案藏本、魯藩本、慎校本、寶顏堂本「以」皆作「宜」，今據改。 \\n 〔二四〕其所證按　「按」一作「據」。 \\n 〔二五〕便寫取累箱盈筐　慎校本、寶顏堂本、崇文本作「輒便取集以至積箱盈筐」。 \\n 〔二六〕搜井底而捕鱔魚　孫校云：「鱔」當作「鱓」，假借為鱣鮪之「鱣」。顏氏家訓書證論後漢書三鱓。尚書大傳注，鱓或為鱣。鱣，鯉也。其用字正同。傳寫者誤認為蛇鱓之「鱓」，而改之以俗「鱔」字，失之遠矣。 \\n 〔二七〕其屬文筆　孫校：「筆」藏本作「華」。 \\n 〔二八〕巢許所以稱高　巢，巢父；許，許由，相傳二人皆唐堯時高士。並見皇甫謐高士傳。 \\n 〔二九〕莊伯所以為貴　莊伯，即莊光，字子陵，避後漢明帝諱，改寫莊光為嚴光。嚴光少與劉秀同游學。及劉秀即帝位，光乃變姓名，隱身不見。光武帝懇請相助為治，竟不果。富陽嚴陵瀨，即其漁釣處。見後漢書逸民列傳。 \\n 〔三十〕廣成不與焉　黃帝立為天子，令行天下，聞廣成子居空同之山，故往問治天下之至道，不答，乃再問治身之道。見莊子在宥篇。 \\n 〔三一〕偓佺不佐焉　偓佺，堯時避世修道者，好食松實，見列仙傳。 \\n 〔三二〕天乙革命而務光負石以投河　天乙，成湯。務光，一作瞀光，夏時人。湯既克桀，欲以天下讓光，光乃負石自沈於廬水。見莊子讓王篇。 \\n 〔三三〕夷齊不食於西山　伯夷叔齊，殷孤竹君之二子，武王滅商，夷齊恥，不食周粟，餓死於首陽山。見史記伯夷列傳。 \\n 〔三四〕齊桓之興而少稷高枕於陋巷　呂氏春秋下賢篇：齊桓公見小臣稷，一日三至，弗得見。 \\n 〔三五〕干木散髮於西河　孫校：「西河」藏本作「之王」。明案慎校本、寶顏堂本、崇文本並作「衡門」。段干木，戰國魏人，遊西河，魏文侯欲以為相，不肯就。見皇甫謐高士傳。 \\n 〔三六〕四老鳳戢於商洛而不妨大漢之多士　「多士」慎校本、寶顏堂本並作「事功」。四老，東園公、綺里季、夏黃公、甪里先生，皆秦時人，逃匿商山中，義不為漢臣。後張良以計招之輔漢太子。四人年皆八十有餘，鬚眉皓白，故稱四皓。見史記留侯世家。 \\n 〔三七〕周黨麟跱於林藪而無損光武之刑厝　「光武」原作「孝文」。「孝文」下孫校云當有誤。校勘記：校語當在「刑厝也」下，因周黨與孝文不相值，而孝文刑厝合當連文也。明案後漢書逸民傳云：周黨，太原人，不仕王莽世。建武中，再被徵，見光武帝。黨伏而不謁，自陳願守所志。帝乃許，遂隱居澠池，著書而終。本篇所謂孝文，時代不合，當作光武。今據訂正。 \\n 〔三八〕北人石戶善卷子州皆大才也　莊子讓王篇云：舜以天下讓北人無擇、石戶之農、善卷、子州支伯，皆不受。 \\n 〔三九〕昇降不為之虧　孫校：「降」疑作「隆」。 \\n 〔四十〕元凱委積　元，八元；凱，八凱。昔高陽氏有才子八人，天下之民謂之八愷；高辛氏有才子八人，天下之民謂之八元。見左傳文公十八年。愷通凱。委積，聚積。 \\n 〔四一〕勳高者有循資之屈　「勳」慎校本、寶顏堂本、崇文本皆作「才」。孫校：「循資」藏本作「待漏」。 \\n 〔四二〕昔子晉舍視膳之役至靈王不責之以不孝　「視」慎校本、寶顏堂本、崇文本作「親」。周靈王太子晉好吹笙作鳳凰鳴，遊伊洛間，道士浮邱公接上嵩山，謝世而去。見列仙傳王子喬傳。 \\n 〔四三〕尹生委衿帶之職違式遏之任　尹生，即關令尹喜，周大夫，為函谷關令，善內學。老子西遊，喜先見其氣，果得老子。後與老子俱遊流沙，莫知其所終。見列仙傳。衿同襟。「委襟帶之職」，言棄形勢險要關塞之職守。毛詩民勞篇：「式遏寇虐」。「違式遏之任，而有周不罪之以不忠」，言尹喜委棄關令防寇之責，而周室不以不忠而加罪之。 \\n 〔四四〕上無嫌恨之偏心下有得意之至歡　校勘記：「偏心」榮案盧本作「褊心」。明案「得意」慎校本、寶顏堂本作「稱意」。 \\n 〔四五〕聞風而忸怩　忸怩，心慚貌。 \\n 〔四六〕景風起則裘鑪息　景風，南方之風。史記律書云：景風居南方。 \\n 〔四七〕今喪亂既平　孫校：「今」藏本作「會」。 \\n 〔四八〕繁弱既韜　繁弱，良弓名。韜，藏。 \\n 〔四九〕盧鵲將烹　案盧鵲，並是犬名。鵲亦作〈昔隹〉。廣雅釋獸犬屬有韓獹宋〈犭足〉。「獹」與「盧」通，「〈犭足〉」「鵲」音同字異。博物志云：韓國有黑犬名盧，宋有駿犬曰〈昔隹〉。盧鵲烹，蓋謂良狗烹也。 \\n 〔五十〕子房出玄帷而反閭巷　張良，字子房，佐漢劉邦，封萬戶侯。後棄人間事，學辟穀導引。良死，葬黃石冢。見史記留侯世家。 \\n 〔五一〕信越釋甲冑而修魚釣　信，淮陰侯韓信；越，彭越，皆漢高帝武臣，後因叛見殺。史記均有傳。 \\n 〔五二〕國家吝此以何為哉　校補：「以」疑「亦」字草書之訛。 \\n 〔五三〕其事在於少思寡欲　老子云「見素抱樸，少思寡欲」。「思」他本作「私」，此據文選謝靈運鄰里相送方山詩李善注引。 \\n 〔五四〕其深不仰行潦之注　「仰」原作「抑」。明案「抑」當作為「仰」，形近而訛。慎校本、寶顏堂本、崇文本正作「仰」，今訂正。「仰」，仰仗，與上句「俟」字正相應。 \\n 〔五五〕挹勺水不足以削其廣　孫校：「挹」藏本作「升」。 \\n 〔五六〕何能有損人物之鞅掌乎　曲園云：詩北山篇毛傳，鞅掌，失容也；箋云，言促遽也；如此文，則鞅掌當為繁多之意，與傳箋均異。案孔穎達疏云：傳以鞅掌為煩勞之狀，故云失容；言事煩鞅掌然，不暇為容也，今俗語以職煩為鞅掌。馬瑞辰詩傳箋通釋云，鞅掌疊韻，即秧穰之類，禾之葉多曰秧穰，人之事多曰鞅掌，其義一也；傳訓失容，亦狀事多之貌；箋分二字釋之，失其義矣。由此可見鞅掌為繁多之意，與傳訓合，唯箋則異。 \\n 〔五七〕局情難卒開　孫校：「開」藏本作「闡」。 \\n 〔五八〕九聖共成易經　通常傳說，易歷三聖，謂伏羲畫卦，文王繫辭，孔丘作十翼。本文謂九聖共成易經，蓋指伏羲、神農、黃帝、堯、舜、夏禹、商湯、周文、孔丘。 \\n 〔五九〕凡為幾里　案慎校本、寶顏堂本作「凡幾萬里」。 \\n 〔六十〕九道所乘　孫校：「乘」藏本作「剩」。明案魯藩本、寶顏堂本亦作「剩」。九道，月所行之道。漢書天文志云：月有九行者，黑道二，出黃道北；赤道二，出黃道南；白道二，出黃道西；青道二，出黃道東。王先謙補注：月行青朱白黑道，各兼黃道而言，故又謂之九道。 \\n 〔六一〕七星迭正　七星，星宿名。史記天官書南宮朱鳥有七星。呂氏春秋十二紀，季春之月，昏，七星中；孟冬之月，旦，七星中。高誘注：七星，南方宿，是月昏旦時皆中於南方。 \\n 〔六二〕五緯盈縮　五緯，金木水火土五個行星。周易參同契云：五緯錯順。漢書天文志：凡五星早出為贏，晚出為縮。贏通盈。 \\n 〔六三〕冠珥薄蝕　漢書天文志顏師古注：凡氣在日上為冠為戴，在旁直對為珥，日月不交而食曰薄，虧毀曰食。 \\n 〔六四〕彗孛所出　彗星之光，引長如彗。孛星如彗，芒短，其光四出。 \\n 〔六五〕氣矢之異　史記天官書：西宮，矢黃則吉，青白黑凶。 \\n 〔六六〕景老之祥　史記天官書：景星者，德星也。又西宮，有大星曰南極老人，老人見，治安。 \\n 〔六七〕辰極不動　辰極，即北極星。爾雅釋天：北極謂之北辰。郝懿行義疏云：說者謂北極五星，第五為天樞，最小，是不動處。然實不動處，猶在樞星之下。今按樞星非不動，但其動也微，人所不見耳。 \\n 〔六八〕鎮星獨東　史記天官書：太歲在甲寅，鎮星在東壁。 \\n 〔六九〕羲和外景而熱望舒內鑒而寒　羲和，日御，指日；望舒，月御，指月。離騷云：吾令羲和弭節兮。又云，前望舒使先驅兮。 \\n 〔七十〕濤潮往來有大小之變　葛洪曾著潮說，已佚。彼云：「月之精生水，是以月盛滿而潮濤大」。又云：「水從天邊來，一月之中，天再東再西，故潮來再大再小也。又夏時日居南宿，陰消陽盛，而天高一萬五千里，故夏潮大也。冬時日居北宿，陰盛陽消，而天卑一萬五千里，故冬潮小」（見抱朴子外篇佚文）。是謂濤潮往來有大小之變也。 \\n 〔七一〕欃槍尤矢旬始絳繹　欃、槍、尤、矢，旬始、絳繹，皆星名。史記天官書：歲星之精，生天欃天槍；又蚩尤之旗，類彗而後曲；枉矢，類大流星；旬始，出北斗旁，狀如雄雞。孫校云：「絳繹」當作「鋒澤」，謂天鋒及格澤也。明按「絳繹」，殆係「格澤」之訛。格澤星，太史公云如炎火之狀。 \\n 〔七二〕四鎮五殘天狗歸邪　史記天官書：四鎮星，所出四隅，去地可四丈；五殘星，狀如辰星，去地可六丈；天狗，狀如大流星，星尾有光類狗；如星非星，如雲非雲，命曰歸邪。 \\n 〔七三〕巫咸甘公石申海中郤萌七曜　史記天官書云：昔之傳天數者，殷商巫咸，在齊甘公（漢書藝文志云楚人），魏石申。漢書天文志引甘氏石氏星經。又漢書藝文志天文著錄海中星占驗等多卷。梁有石氏甘氏天文占。乙巳占引有巫咸、石氏、甘氏、海中占、郤萌占等書。郤萌，後漢天文學家，主宣夜說，見晉書天文志。 \\n 〔七四〕乘雲蠒產之國　博物志，大人國，其人孕三十六年生，白頭，其兒則長大能乘雲而不能走。山海經海外北經：歐絲之野，有女子跪，據樹歐絲。按歐同嘔，言食桑吐絲作蠒也。 \\n 〔七五〕肝心不朽之民　博物志異人：無〈綮，中“糸改月”〉民，居穴食土，死埋之，其心不朽，百年還化為人。細民，其肝不朽，百年化為人。山海經海外北經有無〈綮，中“糸改月”〉之國，其人無〈綮，中“糸改月”〉。郭璞注：〈綮，中“糸改月”〉，肥腸也。 \\n 〔七六〕獨目三首　山海經海外北經：一目國，國人一目在面中央。又海外南經：三首國，其人一身三首。 \\n 〔七七〕馬閒狗蹄　孫校：「馬閒」一本作「鳥爪」。 \\n 〔七八〕脩臂交股　山海經海外南經有長臂國。淮南子地形篇有脩臂民。高誘注：一國民皆長臂，臂長於身，南方之國也。 \\n 〔七九〕黃池無男　山海經海外西經：女子國，在巫咸北。郭璞注：有黃池，婦人入浴，出即懷妊。魏志東沃沮，有一國，在海中，純女無男。 \\n 〔八十〕穿胸旁口　山海經海外南經有貫匈國，其為人匈有竅。案：「匈」即「胸」之本字。淮南子地形篇有穿胸民。博物志載穿胸國，穿胸人去會稽萬五千里。 \\n 〔八一〕廩君起石而汎土船　「汎」原作「沈」。孫校：「沈」當作「汎」。案後漢書南蠻傳：蠻有五姓，皆出於武落鍾離山，山有赤黑二穴。巴氏之子生於赤穴，四姓之子皆生於黑穴。未有君長，乃共擲劍於石穴，約能中者，奉以為君，巴氏之子務相獨中之。又令各乘土船，約能浮者，當以為君，餘姓悉沈，唯務相獨浮。因共立之，是為廩君。「沈」乃「汎」字之形訛，孫校是，今據改。 \\n 〔八二〕沙壹觸木而生群龍　孫校：「壹」藏本作「丘」，非；「木」藏本作「目」，非。明案後漢書哀牢夷傳：哀牢夷者，其先有婦人名沙壹，嘗捕魚水中，觸沈木懷妊，產子十人。後沈木化為龍，出水上，九子見龍驚走。獨小子不能去，背龍而坐，龍因舐之，及後長大，共推以為王。是其故事。 \\n 〔八三〕女媧地出　山海經大荒西經有女媧之腸化為神，處栗廣之野。春秋運斗樞：伏羲女媧神農，是謂三皇。唐司馬貞補史記三皇本紀云：女媧風姓，代伏羲立。當其時，諸侯有共工氏，與祝融戰，不勝而怒，乃頭觸不周山，崩，天柱折，地維絕。女媧乃鍊五色石以補蒼天，斷鼇足以立四極。 \\n 〔八四〕杜宇天墮　「杜」原作「壯」。孫校：「壯」當作「杜」。明案揚雄蜀王本紀云：有一男子，名曰杜宇，從天墮止，後自立為蜀王，號曰望帝（見嚴可均輯全漢文）。孫校是，今改正。 \\n 〔八五〕甓飛犬言　原校：「甓」一作「璧」。魏志杜夔傳注云：扶風馬鈞，巧思絕世，作發石車，以車輪懸甓數十，飛之數百步。犬言，不知即後漢書南蠻傳帝嚳女配槃瓠故事否？蓋犬解人言也。 \\n 〔八六〕山徙社移　搜神記六云：夏桀之時，厲山亡；秦始皇之時，三山亡；周顯王三十二年，宋大邱社亡；漢昭帝之末，陳留昌邑社亡。明按山徙社移，為自然變異之現象，與人間政事無關。 \\n 〔八七〕三軍之眾一朝盡化君子為鶴小人成沙　校勘記云：御覽七十四、八十五、九百十六作周穆王南征，一軍盡化，君子為猿為鶴，小人為蟲為沙。又八百八十八鶴作鵠，當誤。又白孔六帖九十四作周穆王南征，一軍自化為猿，君子為鶴。語有脫越，不如御覽可據。 \\n 〔八八〕女丑倚枯　「丑」原作「仞」。舊校：「仞」一作「丑」。案札迻云：「仞」作「丑」是也。山海經海外西經云，女丑之尸生而十日炙殺之（亦見大荒西經）。即葛氏所本。「丑」訛為「刃」，又訛為「仞」耳。今改正。 \\n 〔八九〕貳負抱桎　孫校：「貳」舊誤作「二」，今校正；「桎」舊誤作「柱」，今校正。明按山海經海內西經：貳負之臣曰危危，與貳負殺窫窳，帝乃梏之疏屬之山，桎其右足。 \\n 〔九十〕寄居之蟲　重修政和證類本草二十一：蝸牛，寄居螺蛤殼中，候螺蛤開，當自出食；螺蛤欲合，已還殼中，亦名寄居蟲。 \\n 〔九一〕二首之蛇　博物志云：常山之蛇名率然，有兩頭。觸其一頭則另頭至，觸其中則兩頭俱至。 \\n 〔九二〕不灰之木　束皙發蒙記：西域有火鼠之布，東海有不灰之木。按不灰之木即石棉，一名理石。 \\n 〔九三〕無身之頭　呂氏春秋先識覽云：周鼎著饕餮，有首無身，食人未咽，害及其身。 \\n 〔九四〕無首之體　山海經大荒西經：有人無首，操戈盾立，名曰夏耕之尸。 \\n 〔九五〕精衛填海　精衛，鳥名。山海經北山經云：發鳩山有鳥名精衛，是炎帝之少女，名曰女娃。女娃溺死於東海，故為精衛，常銜西山之木石以填東海。 \\n 〔九六〕交讓遞生　「交」原作「玄」。孫校「玄」當作「交」。明案文選左思蜀都賦云：交讓所植。劉淵林注：交讓，木名，兩樹對生，一樹枯則一樹生；如是歲更，終不俱生俱枯也。本文「玄」乃「交」字之形訛，今據訂正。 \\n 〔九七〕火浣之布切玉之刀　見前論仙篇注。 \\n 〔九八〕炎昧吐烈　後漢書哀牢夷傳：永寧元年，西南夷撣國王獻樂及幻人能變化吐火。搜神記：永嘉中，有天竺人能續斷舌吐火。 \\n 〔九九〕山夔前跟　山海經大荒東經：有獸狀如牛，蒼身而無角，一足，出入水則必風雨，其名曰夔。 \\n 〔一０十〕畢方人面　畢方鳥在東青水西，其為鳥人面一腳。見山海經海外南經。 \\n 〔一０一〕少千之劾伯率　本書辨問篇又云：少千執百鬼。又遐覽篇著錄少千三十六將軍符一卷。少千當為人名。搜神記一有魯少千，山陽人，漢文帝嘗欲問其道。未知即是其人否？ \\n 〔一０二〕聖卿之役肅霜　後漢書方術傳：河南麴聖卿善為丹書符劾，厭殺鬼神而使命之。 \\n 〔一０三〕西羌以虎景興　「虎」原作「唐」。校補云「唐景」不可解，於史傳亦無徵，「唐」當作「虎」字之誤也。後漢書西羌傳云，羌無弋爰劍者，秦厲公時為秦所拘執，以為奴隸，不知爰劍何戎之別也，後得亡歸，而秦人追之急，藏於巖穴中得免。羌人云，爰劍初藏穴中，秦人焚之，有景象如虎，為其蔽火，得以不死。諸羌見爰劍被焚不死，怪其神，共畏事之，推以為豪。羌之興盛，從此起矣。是西羌之興，實由爰劍；爰劍之所以不焚死者，實由虎景以蔽之。故抱朴云西羌以虎景興也。鶡冠子王鈇篇云虎狼殺人，注云「虎」或作「唐」，又「虎」誤為「唐」之證。案校補之說是，今據改。 \\n 〔一０四〕鮮卑以乘鱉強　孫校：「乘」藏本作「桒」，訛。明案後漢書東夷傳：夫餘國，西與鮮卑接，北有弱水，地方二千里，本濊地也。初，北夷索離國王出行，其侍兒於後妊身。王還，欲殺之。侍兒曰，前見天上有氣，大如雞子來降，我因以有身。王囚之，後遂生男。王令置於豕牢，豕以口氣噓之，不死；復徙於馬蘭，馬亦如之。王以為神，乃聽母收養，名曰東明。東明長而善射，王忌其猛，復欲殺之。東明奔走，南至掩〈氵虒〉水，以弓擊水，魚鱉皆聚浮水上，東明乘之得度，因至夫餘而王之焉。查夫餘與鮮卑接壤，是葛洪所謂鮮卑以乘鱉強也。 \\n 〔一０五〕林邑以神錄王　晉書林邑國傳云：林邑國王范逸死，奴文篡立。文本日南郡西卷縣夷帥范椎奴，嘗牧牛澗中，獲二鯉魚，化成鐵，鑄為刀。乃對石嶂咒曰，若破石嶂，是有神靈。進斫石，石即瓦解。文知其神，乃懷之。後得范逸愛信，逸死，無嗣，文遂自立為王。 \\n 〔一０六〕庸蜀以流尸帝　庸、蜀，古梁州之地。揚雄蜀王本紀云：荊人鱉令死，其尸流亡，隨江水上至成都，見蜀王杜宇，立以為相。杜宇號望帝，自以德不如鱉令，以其國禪之，號開明帝。見後漢書張衡傳注引。 \\n 〔一０七〕鹽神嬰來而蟲飛　孫校：「來」當作「采」。按後漢書南蠻傳：巴郡南郡蠻君長廩君乘土船至鹽陽，鹽水有神女謂廩君曰，此地廣大，魚鹽所出，願留共居。廩君不許。鹽神暮輒來取宿，旦即化為蟲，與諸蟲群飛。李賢注引世本曰，廩君使人操青縷以遺鹽神曰，嬰此即相宜，與女俱生。鹽神受縷而嬰之。 \\n 〔一０八〕五丁引蛇以傾峻　揚雄蜀王本紀云：秦王獻美女於蜀王，蜀王遣五丁迎五女，見一大蛇入山穴中，五丁引蛇，山崩，五女上山化為石。并見初學記五。 \\n 〔一０九〕肉甚振翅於三海　孫校：刻本「肉甚」作「內其」。校勘記：藏本作「內甚」。 \\n 〔一一十〕金簡玉字發於禹井之側　漢書地理志會稽郡顏注：會稽山上有禹冢禹井。孔靈符會稽記云：會稽山南有宛委山，其上有石簣，壁立干雲；昔禹治洪水，厥功未就，發石簣，得金簡字，以知山河體勢，於是疏導百川，各盡其宜。見雲笈七籤卷七引。 \\n 〔一一一〕正機平衡割乎文石之中　孫校：「文」當作「合」。本書辨問篇云：「靈寶經有正機平衡飛龜授袟凡三篇，皆仙術也。吳王伐石以治宮室，而於合石之中，得紫文金簡之書」。 \\n 〔一一二〕禦寇停肘水而控弦伯昏躡億仞而企踵　列子黃帝篇云：列禦寇為伯昏瞀人射，措杯水其肘上，發之，鏑矢復沓，方矢復寓。伯昏瞀人曰，當與汝登高山，履危石，臨百仞之淵，汝能射乎？禦寇伏地，汗流至踵。 \\n 〔一一三〕呂梁能行歌以憑淵　莊子達生篇云：孔丘觀於呂梁，縣水三千仞，流沫四十里，黿鼉魚鱉之所不能游也，見一丈夫游之，數百步而出，被髮行歌，而游於塘下。並見列子黃帝篇。 \\n 〔一一四〕宋公克象葉以亂真　韓非子喻老篇云：宋人有為其君以象為楮葉者，三年而後成，亂之楮葉之中而不可別也，此人遂以功食祿於宋邦。並見淮南子泰族篇列子說符篇。 \\n 〔一一五〕公輸飛木{玄鳥}之翩翾　墨子魯問篇：公輸子削竹木以為鵲，成而飛之，三日不下。又淮南子齊俗篇云：魯般墨子以木為鳶而飛之，三日不集。 \\n 〔一一六〕離朱覿毫芒於百步　慎子云：離朱之明，察秋毫之末於百步之外。按離朱即離婁，古之明目者。 \\n 〔一一七〕賁獲效膂力於萬鈞　賁，孟賁；獲，烏獲，皆戰國時力士。「賁」一作「說」。史記秦本紀云：秦武王有力好戲，力士任鄙、烏獲、孟說皆至大官。 \\n 〔一一八〕越人揣鍼以蘇死　越人，扁鵲名，春秋時良醫，虢太子死，越人以鍼石使之復活。見史記扁鵲倉公列傳。 \\n 〔一一九〕豎亥超跡於累千　豎亥，健行人。山海經海外東經：帝命豎亥步自東極，至於西極，五億十萬九千八百步。淮南子地形篇所說有異。 \\n 〔一二十〕郢人奮斧於鼻堊　此言郢匠石運斤之妙也。莊子徐無鬼篇云：郢人堊漫其鼻端若蠅翼，使匠石斲之，匠石運斤成風，聽而斲之，盡堊而鼻不傷。 \\n 〔一二一〕仲都袒身於寒天　桓譚新論載王仲都能忍寒暑，乃以隆冬盛寒日，令袒載駟馬於上林昆明池上環冰而馳，御者厚衣狐裘寒戰，而仲都獨無變色，臥於池臺上，曛然自若；夏大暑日，使曝坐，環以十爐火，不言熱，又身不汗。 \\n 〔一二二〕為聖人偶所不閒　校勘記：「閒」各本作「閑」。 \\n  \\n   \\n  "}
{"章节": "抱朴子內篇卷之九   道意", "正文": "  \\n 抱朴子內篇卷之九　道意 \\n 　 \\n  \\n 抱朴子曰：「道者涵乾括坤，其本無名〔一〕。論其無，則影響猶為有焉；論其有，則萬物尚為無焉。隸首不能計其多少〔二〕，離朱不能察其髣彿，吳札晉野竭聰，不能尋其音聲乎窈冥之內〔三〕，〈犭周〉狶〈犭步〉豬〔四〕疾走，不能跡其兆朕乎宇宙之外〔五〕。以言乎邇，則周流秋毫而有餘焉；以言乎遠，則彌綸太虛而不足焉。為聲之聲，為響之響，為形之形，為影之影，方者得之而靜，員者得之而動，降者得之而俯，昇者得之以仰，強名為道，已失其真，況復乃千割百判，億分萬析，使其姓號至於無垠，去道遼遼，不亦遠哉？ \\n 俗人不能識其太初之本，而修其流淫之末，人能淡默恬愉，不染不移，養其心以無欲，頤其神以粹素，掃滌誘慕，收之以正，除難求之思，遣害真之累，薄喜怒之邪，滅愛惡之端，則不請福而福來，不禳禍而禍去矣。何者，命在其中，不繫於外，道存乎此，無俟於彼也。患乎凡夫不能守真，無杜遏之檢括，愛嗜好之搖奪〔六〕，馳騁流遁，有迷無反，情感物而外起，智接事而旁溢，誘於可欲，而天理滅矣，惑乎見聞，而純一遷矣。心受制於奢玩，情濁亂於波蕩，於是有傾越之災，有不振之禍，而徒烹宰肥腯，沃酹醪醴，撞金伐革，謳歌踴躍，拜伏稽顙，守請虛坐〔七〕，求乞福願，冀其必得，至死不悟，不亦哀哉？若乃精靈困於煩擾，榮衛消於役用，煎熬形氣，刻削天和，勞逸過度，而碎首以請命〔八〕，變起膏肓，而祭禱以求痊，當風臥濕，而謝罪於靈祇，飲食失節，而委禍於鬼魅，蕞爾之體，自貽茲患，天地神明，曷能濟焉？其烹牲罄群，何所補焉？夫福非足恭所請也，禍非禋祀所禳也。若命可以重禱延，疾可以豐祀除，則富姓可以必長生，而貴人可以無疾病也。夫神不歆非族〔九〕，鬼不享淫祀，皁隸之巷，不能紆金根之軒〔一十〕，布衣之門，不能動六轡之駕〔一一〕，同為人類，而尊卑兩絕，況於天神，緬邈清高，其倫異矣，貴亦極矣。蓋非臭鼠之酒肴，庸民之曲躬，所能感降，亦已明矣。夫不忠不孝，罪之大惡，積千金之賂，太牢之饌，求令名於明主，釋愆責於邦家〔一二〕，以人釋人，猶不可得，況年壽難獲於令名，篤疾難除於愆責，鬼神異倫，正直是與，冀其曲祐，未有之也。夫慚德之主，忍詬之臣，猶能賞善不須貸財，罰惡不任私情，必將修繩履墨，不偏不黨，豈況鬼神，過此之遠，不可以巧言動，不可以飾賂求，斷可識矣。 \\n 楚之靈王，躬自為巫〔一三〕，靡愛斯牲，而不能卻吳師之討也。漢之廣陵，敬奉李須〔一四〕，傾竭府庫而不能救叛逆之誅也。孝武尤信鬼神，咸秩無文，而不能免五柞之殂〔一五〕。孫主貴待華嚮，封以王爵，而不能延命盡之期〔一六〕。非犧牲之不博碩，非玉帛之不豐醲〔一七〕，信之非不款，敬之非不重，有丘山之損，無毫釐之益，豈非失之於近，而營之於遠乎？ \\n 第五公誅除妖道〔一八〕，而既壽且貴；宋廬江罷絕山祭〔一九〕，而福祿永終；文翁破水靈之廟〔二０〕，而身吉民安；魏武禁淫祀之俗〔二一〕，而洪慶來假，前事不忘〔二二〕，將來之鑒也。明德惟馨〔二三〕，無憂者壽，嗇寶不夭，多慘用老，自然之理，外物何為！若養之失和，伐之不解，百痾緣隙而結，榮衛竭而不悟，太牢三牲〔二四〕，曷能濟焉？俗所謂率皆妖偽〔二五〕，轉相誑惑，久而彌甚，既不能修療病之術，又不能返其大迷，不務藥石之救，惟專祝祭之謬，祈禱無已，問卜不倦，巫祝小人，妄說禍祟，疾病危急，唯所不聞，聞輒修為，損費不訾，富室竭其財儲，貧人假舉倍息，田宅割裂以訖盡，篋櫃倒裝而無餘。或偶有自差，便謂受神之賜，如其死亡，便謂鬼不見赦，幸而誤活，財產窮罄，遂復飢寒凍餓而死，或起為刦剽，或穿窬斯濫〔二六〕，喪身於鋒鏑之端，自陷於醜惡之刑，皆此之由也。或什物盡於祭祀之費耗，縠帛淪於貪濁之師巫，既沒之日，無復凶器之直〔二七〕，衣衾之周，使尸朽蟲流，良可悼也。愚民之蔽，乃至於此哉！淫祀妖邪，禮律所禁。然而凡夫，終不可悟。唯宜王者更峻其法制，犯無輕重，致之大辟，購募巫祝不肯止者，刑之無赦，肆之市路，不過少時，必當絕息，所以令百姓杜凍飢之源，塞盜賊之萌，非小惠也。 \\n 曩者有張角柳根王歆李申之徒〔二八〕，或稱千歲，假託小術，坐在立亡，變形易貌，誑眩黎庶，糾合群愚，進不以延年益壽為務，退不以消災治病為業，遂以招集姦黨，稱合逆亂，不純自伏其辜〔二九〕，或至殘滅良人，或欺誘百姓，以規財利，錢帛山積，富踰王公，縱肆奢淫，侈服玉食，妓妾盈室，管絃成列，刺客死士，為其致用，威傾邦君，勢淩有司，亡命逋逃，因為窟藪。皆由官不糾治，以臻斯患，原其所由，可為歎息。吾徒匹夫，雖見此理，不在其位，末如之何！臨民官長，疑其有神，慮恐禁之，或致禍祟，假令頗有其懷，而見之不了，又非在職之要務，殿最之急事，而復是其愚妻頑子之所篤信，左右小人，並云不可，阻之者眾，本無至心，而諫怖者異口同聲，於是疑惑，竟於莫敢，令人扼腕發憤者也〔三十〕。余親見所識者數人，了不奉神明，一生不祈祭，身享遐年，名位巍巍，子孫蕃昌，且富且貴也。唯余亦無事於斯，唯四時祀先人而已。曾所遊歷水陸萬里，道側房廟，固以百許，而往返徑遊〔三一〕，一無所過，而車馬無頗覆之變〔三二〕，涉水無風波之異，屢值疫癘，當得藥物之力〔三三〕，頻冒矢石，幸無傷刺之患，益知鬼神之無能為也。又諸妖道百餘種，皆煞生血食，獨有李家道無為為小差。然雖不屠宰，每供福食，無有限劑，市買所具，務於豐泰，精鮮之物，不得不買，或數十人廚，費亦多矣，復未純為清省也，亦皆宜在禁絕之列。 \\n 或問李氏之道起於何時。余答曰：吳大帝時，蜀中有李阿者，穴居不食，傳世見之〔三四〕，號為八百歲公〔三五〕。人往往問事，阿無所言，但占阿顏色〔三六〕。若顏色欣然，則事皆吉；若顏容慘戚，則事皆凶；若阿含笑者，則有大慶；若微歎者，即有深憂。如此之候，未曾一失也〔三七〕。後一旦忽去，不知所在。後有一人姓李名寬〔三八〕，到吳而蜀語，能祝水治病頗愈，於是遠近翕然，謂寬為李阿，因共呼之為李八百，而實非也。自公卿以下，莫不雲集其門，後轉驕貴，不復得常見，賓客但拜其外門而退，其怪異如此。於是避役之吏民，依寬為弟子者恒近千人，而升堂入室高業先進者，不過得祝水及三部符導引日月行炁而已，了無治身之要、服食神藥、延年駐命、不死之法也。吞氣斷穀，可得百日以還，亦不堪久，此是其術至淺可知也。余親識多有及見寬者，皆云寬衰老羸悴，起止咳噫，目瞑耳聾，齒墮髮白，漸又昏耗，或忘其子孫，與凡人無異也。然民復謂寬故作無異以欺人，豈其然乎？吳曾有大疫，死者過半。寬所奉道室，名之為廬，寬亦得溫病，託言入廬齋戒，遂死於廬中。而事寬者猶復謂之化形尸解之仙，非為真死也。夫神仙之法，所以與俗人不同者，正以不老不死為貴耳。今寬老則老矣，死則死矣，此其不得道，居然可知矣，又何疑乎？若謂於仙法應尸解者，何不且止人間一二百歲，住年不老〔三九〕，然後去乎？天下非無仙道也，寬但非其人耳。余所以委曲論之者，寬弟子轉相教授，布滿江表，動有千許，不覺寬法之薄，不足遵承而守之，冀得度世，故欲令人覺此而悟其滯迷耳。 \\n 天下有似是而非者，實為無限，將復略說故事，以示後人之不解者。昔汝南有人於田中設繩罥以捕獐〔四十〕而得者，其主未覺。有行人見之，因竊取獐而去，猶念取之不事。其上有鮑魚者，乃以一頭置罥中而去。本主來，於罥中得鮑魚，怪之以為神〔四一〕，不敢持歸。於是村里聞之，因共為起屋立廟，號為鮑君。後轉多奉之者，丹楹藻梲，鐘鼓不絕。病或有偶愈者，則謂有神，行道經過，莫不致祀焉。積七八年，鮑魚主後行過廟下，問其故，人具為之說。其鮑魚主乃曰，此是我鮑魚耳，何神之有？於是乃息。 \\n 又南頓人張助者，耕白田〔四二〕，有一李栽，應在耕次，助惜之，欲持歸，乃掘取之，未得即去，以濕土封其根，以置空桑中，遂忘取之。助後作遠職不在。後其里中人，見桑中忽生李，謂之神。有病目痛者，蔭息此桑下，因祝之，言李君能令我目愈者，謝以一〈犭屯〉。其目偶愈，便殺〈犭屯〉祭之。傳者過差，便言此樹能令盲者得見。遠近翕然，同來請福，常車馬填溢，酒肉滂沱，如此數年。張助罷職來還，見之，乃曰，此是我昔所置李栽耳，何有神乎？乃斫去便止也。 \\n 又汝南彭氏墓近大道，墓口有一石人〔四三〕，田家老母到市買數片餅以歸，天熱，過蔭彭氏墓口樹下，以所買之餅暫著石人頭上，忽然便去，而忘取之。行路人見石人頭上有餅，怪而問之。或人云，此石人有神〔四四〕，能治病〔四五〕，愈者以餅來謝之。如此轉以相語，云頭痛者摩石人頭，腹痛者摩石人腹，亦還以自摩，無不愈者。遂千里來就石人治病，初但雞豚，後用牛羊〔四六〕，為立帷帳，管絃不絕，如此數年。忽日前忘餅母聞之，乃為人說，始無復往者。 \\n 又洛西有古大墓，穿壞多水，墓中多石灰，石灰汁主治瘡，夏月，行人有病瘡者煩熱，見此墓中水清好，因自洗浴，瘡偶便愈。於是諸病者聞之，悉往自洗，轉有飲之以治腹內疾者。近墓居人，便於墓所立廟舍而賣此水。而往買者又常祭廟中，酒肉不絕。而來買者轉多，此水盡，於是賣水者常夜竊他水以益之〔四七〕。其遠道人不能往者，皆因行便或持器遺信買之〔四八〕。於是賣水者大富。人或言無神，官申禁止，遂填塞之，乃絕。 \\n 又興古太守馬氏在官，有親故人投之求恤焉，馬乃令此人出外住，詐云是神人道士，治病無不手下立愈。又令辨士遊行，為之虛聲，云能令盲者登視，躄者即行。於是四方雲集，趨之如市，而錢帛固已山積矣〔四九〕。又敕諸求治病者，雖不便愈，當告人言愈也，如此則必愈；若告人未愈者，則後終不愈也，道法正爾，不可不信。於是後人問前來者，前來輒告之云已愈，無敢言未愈者也。旬日之閒，乃致巨富焉。凡人多以小黠而大愚，聞延年長生之法，皆為虛誕〔五十〕，而喜信妖邪鬼怪，令人鼓舞祈祀。所謂神者，皆馬氏誑人之類也，聊記其數事，以為未覺者之戒焉。」 \\n 或問曰：「世有了無知道術方伎，而平安壽考者，何也？」抱朴子曰：「諸如此者，或有陰德善行，以致福祐；或受命本長，故令難老遲死；或亦幸而偶爾不逢災傷。譬猶田獵所經，而有遺禽脫獸；大火既過，時餘不燼草木也。要於防身卻害，當修守形之防禁，佩天文之符劍耳。祭禱之事無益也，當恃我之不可侵也，無恃鬼神之不侵我也。然思玄執一，含景環身，可以辟邪惡，度不祥，而不能延壽命，消體疾也。任自然無方術者，未必不有終其天年者也，然不可以值暴鬼之橫枉，大疫之流行，則無以卻之矣。夫儲甲冑，蓄蓑笠者，蓋以為兵為雨也。若幸無攻戰，時不沈陰，則有與無正同耳。若矢石霧合，飛鋒煙交，則知裸體者之困矣。洪雨河傾，素雪彌天，則覺露立者之劇矣。不可以薺麥之細碎，疑陰陽之大氣，以誤晚學之散人，謂方術之無益也。」 \\n 校　釋 \\n 〔一〕　其本無名　老子云：無名，天地之始。 \\n 〔二〕　隸首不能計其多少　隸首，傳說黃帝時人，始作算數者。見後漢書劉昭補律曆志并注。 \\n 〔三〕　吳札晉野竭聰不能尋其音聲乎窈冥之內　吳季札曉音，聘於晉，請觀於周樂，使工為之歌周南召南等，季札逐一評其歌聲。見左傳襄公二十九年。晉師曠，字子野，聰能辨歌音以知吉凶。見左傳襄公十八年。 \\n 〔四〕　〈犭周〉狶〈犭步〉豬　孫校：四字據刻本如此，疑傳寫誤也，藏本「〈犭步〉豬」作「涉褚」。案〈犭周〉，疑係「〈多周〉」字之訛，廣雅釋詁：〈多周〉，大也。「狶」音希，本作「豨」。廣雅釋獸：豨，豕也。 \\n 〔五〕　不能跡其兆朕乎宇宙之外　「兆朕」慎校本、寶顏堂本作為「朕兆」。 \\n 〔六〕　愛嗜好之搖奪　孫校：「奪」藏本作「筴」。 \\n 〔七〕　守請虛坐　「請」魯藩本、慎校本作「靖」，寶顏堂本作為「靜」。 \\n 〔八〕　碎首以請命　孫校：藏本無「以」字。 \\n 〔九〕　神不歆非族　左傳僖公十年云：「神不歆非類，民不祀非族」。是其所本。 \\n 〔一十〕金根之軒　孫校：「根」藏本作「銀」，非。明案金根，車名，以金為飾，貴者之車。見後漢書劉昭補輿服志并注。 \\n 〔一一〕不能動六轡之駕　古時四馬之車，動用六轡。毛詩小雅皇皇者華云：六轡如濡。 \\n 〔一二〕釋愆責於邦家　「愆」同「愆」字。 \\n 〔一三〕楚之靈王躬自為巫　桓譚新論云：昔楚靈王驕逸輕下，信巫祝之道，躬執羽紱，起舞壇前，吳人來攻，其國人告急，而靈王鼓舞自若。 \\n 〔一四〕敬奉李須　「須」原作「頒」。孫校：「頒」當作「須」，事見漢書武五子傳。明案漢書廣陵厲王胥傳云，始昭帝時，胥見帝年少無子，有覬欲心。而楚地巫鬼，胥迎女巫李須，使下神祝詛。女須泣曰，孝武帝下我，言吾必令胥為天子。胥多賜女須錢，使禱巫山。會昭帝崩，宣帝即位，胥曰，太子孫何以反得立，復令女須祝詛如前。及祝詛事發覺，有司按驗，胥惶恐，藥殺巫及宮人二十餘人以絕口。公卿請誅胥。胥自殺。是為廣陵王敬奉李須，卒招叛逆之誅。孫校是，今據改。 \\n 〔一五〕孝武尤信鬼神至不能免五柞之殂　孫校：「武」舊誤作「文」，今校正。明案武帝信鬼神事，見漢書郊祀志及武帝紀；漢後元二年，武帝死於盩厔五柞宮，見漢書本紀。 \\n 〔一六〕孫主貴待華嚮至不能延命盡之期　孫主，吳主孫權。權信臨海羅陽縣妖神王表，以輔國將軍羅陽王印綬迎表請福。後表亡去，權亦死。見吳志孫權傳。「封以王爵」，孫校云：「王」藏本作「往」，非。 \\n 〔一七〕非玉帛之不豐醲　孫校：「不」下疑有脫文。 \\n 〔一八〕第五公誅除妖道　後漢第五倫為會稽太守，會稽俗多淫祀，好卜筮，民常以牛祭神，百姓財產以匱。倫到官，禁祀鬼神及屠牛，百姓以安。見後漢書本傳。 \\n 〔一九〕宋廬江罷絕山祭　後漢書宋均傳：廬江郡屬有唐、后二山，民共祭山神，巫取百姓之男為山公，女為山嫗，既而民不敢嫁娶。宋均為九江太守，令今後為山娶者，皆娶巫家，勿擾良民。於是遂絕。 \\n 〔二十〕文翁破水靈之廟　漢書文翁傳：景帝時，文翁為蜀郡太守。水經注三十三江水注云，江水神嘗溺殺人，文翁拔劍擊之，遂不為害。 \\n 〔二一〕魏武禁淫祀之俗　魏武帝曹操，後漢末為濟南相時，禁斷淫祀。見魏志本傳。 \\n 〔二二〕前事不忘　「忘」原作「妄」，孫校云：「妄」當作「忘」。明案孫校是，今據改。 \\n 〔二三〕明德惟馨　語見尚書君陳篇。言道德風行，猶如香氣遠播。 \\n 〔二四〕太牢三牲　牛羊豕三牲具備謂之太牢，古時最隆之祭禮。 \\n 〔二五〕俗所謂率皆妖偽　孫校：「謂」下當有脫字。 \\n 〔二六〕或穿窬斯濫　孫校：一本作「或縱而為穿窬」，非。按穿，穿壁；窬通踰，指踰牆；穿壁踰牆，偷盜之行。 \\n 〔二七〕無復凶器之直　凶器，指棺材。周禮天官閽人：「喪服凶器不入宮」。直，價錢。 \\n 〔二八〕張角柳根王歆李申之徒　張角，鉅鹿人，創太平道，自稱大賢良師，為後漢末年黃巾賊之領袖。角遣弟子以善道傳教天下。十餘年間，徒眾數十萬，連結郡國，自青、徐、幽、冀、荊、揚、兗、豫八州之人，莫不畢應。遂置三十六方，方猶將軍號也。大方萬餘人，小方六七千，各立渠帥。宣告：「蒼天已死，黃天當立，歲在甲子，天下大吉」。作為他們的口號。以白土書京城寺門及州郡官府，皆作甲子字。為其約定內外共同之信記。皆著黃巾為標幟，時人謂之黃巾。所在燔燒官府，佔領聚邑，州郡失據，長吏多逃亡，旬日之間，天下嚮應，京師大震。參後漢書皇甫嵩傳及三國志張魯傳注。柳根似即劉根，有道術，炫惑百姓，見後漢書方術傳。王歆，與赤眉軍同時之一首領，據下邳，見後漢書馮異傳。 \\n 〔二九〕不純自伏其辜　「純」慎校本、寶顏堂本作「久」。 \\n 〔三十〕令人扼腕發憤者也　孫校：「扼」舊誤作「振」，今校正。 \\n 〔三一〕往返徑遊　校勘記：榮案盧本「徑遊」作「經遊」。明案藏本、魯藩本、慎校本亦作「經遊」，作「經遊」於義為長。 \\n 〔三二〕車馬無頗覆之變　「頗」藏本、魯藩本、慎校本皆作「傾」。 \\n 〔三三〕當得藥物之力　「當」藏本、魯藩本、慎校本皆作「常」。 \\n 〔三四〕傳世見之　校勘記：御覽六百六十六「傳世」作「累世」。 \\n 〔三五〕蜀有李阿者至號為八百歲公　校補云：本書所載李阿李寬，並有李八百之名。而神仙傳分李八百與李阿為二人，且阿無八百之號。本書謂李寬實非八百，則阿為八百明矣。何一人著書參差若是也。張道陵二十四治圖（雲笈七籤二十八），中八品第一昌利治，注云：山在懷安軍金堂縣東，昔蜀郡李八百初學道處；下八品第五平岡治，注云：山在蜀州新津縣，昔蜀郡李阿於此山學道得仙。此言李八百又與葛異，而李阿未云有八百之名，蓋道家傳聞互異也。 \\n 〔三六〕阿無所言但占阿顏色　「占阿」原作「占問」。校勘記：御覽六百六十六「問」作「阿」。校補云：作「阿」是也。「問」字蓋涉上文而誤。神仙傳云，或問往事，阿無所言，但占阿顏色。是其切證。今據改。 \\n 〔三七〕未曾一失也　校勘記：御覽六百六十六作「未曾不審也」。明案神仙傳李阿傳亦作「未曾不審也」。 \\n 〔三八〕後有一人姓李名寬　孫校：「後」疑作「復」。 \\n 〔三九〕住年不老　原校：「老」藏本作「死」。明案寶顏堂本亦作「死」。 \\n 〔四十〕昔汝南有人於田中設繩罥以捕獐　「獐」下原無「而得者至因竊取獐」十六字。孫校云：此下有脫文。校補云：勞格讀書雜識二據太平廣記引抱朴子獐下補「而得者，其主未覺，有行人見之，因竊取獐」十六字是也。今據補。 \\n 〔四一〕本主來於罥中得鮑魚怪之以為神　曲園曰：此文有脫誤。風俗通怪神篇載此事云，汝南鮦陽有於田得麏者，其主未往取也。商車十餘乘，經澤中行，望見麏著繩，因持去。念其不事，持一鮑魚置其處。有頃，其主往，不見所得麏，反見鮑魚，澤中非人道路，怪其如是，大以為神。 \\n 〔四二〕南頓人張助者耕白田　「耕白田」御覽九百六十八引作「耕於白田」。校補云：白田，乾旱的田，沒有蓄水的田。晉書傅玄傳白田與水田對舉。酈道元水經注溫水篇：白田種白穀。案張助故事見風俗通怪神篇李君神條。 \\n 〔四三〕汝南彭氏墓近大道墓口有一石人　事見風俗通怪神篇石賢士神條。 \\n 〔四四〕此石人有神　「人」原作「上」。孫校：「上」當作「土」。校補云：「石上」當作「石人」，太平廣記三百十五引此文作「石人」，是。孫星衍欲改「上」為「土」，誤。今據校補訂正。 \\n 〔四五〕能治病　校補云：太平廣記引重「病」字，今本脫。 \\n 〔四六〕初但雞豚後用牛羊　「豚」原作「肋」。孫校：「肋」疑作「肫」。曲園云：「雞肋」當是「雞豚」之誤。校補云：太平廣記三百十五引作「豚」，與俞校合；又「但」作「具」，或此文作「初但具雞豚，後用牛羊」。今據以「豚」字校正。 \\n 〔四七〕此水盡於是賣水者常夜竊他水以益之　校補云：太平廣記引此文「盡」上有「行」字，「竊」下有「運」字，於義為長，疑今本脫誤。 \\n 〔四八〕皆因行便或持器遺信買之　孫校「便」藏本作「使」，「遺」當作「遣」。 \\n 〔四九〕錢帛固已山積矣　孫校：「山積」二字舊誤倒，今校正。 \\n 〔五十〕皆為虛誕　孫校：「為」當作「謂」。 \\n  \\n   \\n  "}
{"章节": "抱朴子內篇卷之十   明本", "正文": "  \\n 抱朴子內篇卷之十　明本 \\n 　 \\n  \\n 或問儒道之先後。抱朴子答曰：「道者，儒之本也；儒者，道之末也。先以為陰陽之術〔一〕，眾於忌諱〔二〕，使人拘畏；而儒者博而寡要，勞而少功；墨者儉而難遵，不可遍循〔三〕；法者嚴而少恩，傷破仁義。唯道家之教，使人精神專一，動合無形，包儒墨之善，總名法之要，與時遷移，應物變化，指約而易明，事少而功多〔四〕，務在全大宗之朴，守真正之源者也。而班固以史遷先黃老而後六經，謂遷為謬。夫遷之洽聞，旁綜幽隱，沙汰事物之臧否，覈實古人之邪正。其評論也，實原本於自然，其褒貶也，皆準的乎至理。不虛美，不隱惡，不雷同以偶俗。劉向命世通人，謂為實錄；而班固之所論，未可據也〔五〕。固誠純儒，不究道意，翫其所習，難以折中。夫所謂道，豈唯養生之事而已乎？易曰：立天之道，曰陰與陽；立地之道，曰柔與剛；立人之道，曰仁與義〔六〕。又曰：易有聖人之道四焉〔七〕，苟非其人，道不虛行。又於治世隆平，則謂之有道，危國亂主，則謂之無道。又坐而論道，謂之三公，國之有道，貧賤者恥焉。凡言道者，上自二儀，下逮萬物，莫不由之。但黃老執其本，儒墨治其末耳。今世之舉有道者，蓋博通乎古今，能仰觀俯察，歷變涉微，達興亡之運，明治亂之體，心無所惑，問無不對者，何必修長生之法，慕松喬之武者哉〔八〕？而管窺諸生，臆斷瞽說，聞有居山林之間，宗伯陽之業者，則毀而笑之曰，彼小道耳，不足算也。嗟乎！所謂抱螢燭于環堵之內者，不見天光之焜爛〔九〕；侶鮋鰕于跡水之中者〔一０〕，不識四海之浩汗；重江河之深，而不知吐之者崑崙也；珍黍稷之收，而不覺秀之者豐壤也。今苟知推崇儒術，而不知成之者由道。道也者，所以陶冶百氏，範鑄二儀，胞胎萬類，醞釀彝倫者也。世間淺近者眾，而深遠者少，少不勝眾，由來久矣〔一一〕。是以史遷雖長而不見譽，班固雖短而不見彈。然物以少者為貴，多者為賤，至於人事，豈獨不然？故藜藿彌原，而芝英不世；枳棘被野，而尋木間秀；沙礫無量，而珠璧甚尠；鴻隼屯飛〔一二〕，而鸞鳳罕出；虺蜴盈藪，而虯龍希覿；班生多黨，固其宜也。夫道者，內以治身，外以為國，能令七政遵度，二氣告和，四時不失寒燠之節，風雨不為暴物之災，玉燭表昇平之徵〔一三〕，澄醴彰德洽之符〔一四〕，焚輪虹霓寢其祅〔一五〕，穨雲商羊戢其翼〔一六〕，景耀高照，嘉禾畢遂，疫癘不流，禍亂不作，壍壘不設，干戈不用，不議而當，不約而信，不結而固，不謀而成，不賞而勸，不罰而肅，不求而得，不禁而止，處上而人不以為重，居前而人不以為患，號未發而風移，令未施而俗易，此蓋道之治世也。故道之興也，則三五垂拱而有餘焉。道之衰也，則叔代馳騖而不足〔一七〕焉。夫唯有餘，故無為而化美。夫唯不足，故刑嚴而姦繁。黎庶怨於下，皇靈怒於上。或洪波橫流〔一八〕，或亢陽赤地，或山谷易體，或冬雷夏雪，或流血漂櫓，積尸築京，或坑降萬計，析骸易子，城愈高而衝愈巧，池愈深而梯愈妙〔一九〕，法令明而盜賊多，盟約數而叛亂甚，猶風波駭而魚鱉擾於淵，纖羅密而羽禽躁於澤，豺狼眾而走獸劇於林，爨火猛而小鮮糜於鼎〔二０〕也。君臣易位者有矣，父子推刃者有矣，然後忠義制名於危國，孝子收譽於敗家。疾疫起而巫醫貴矣，道德喪而儒墨重矣。由此觀之，儒道之先後，可得定矣。」 \\n 或問曰：「昔赤松子王喬琴高老氏彭祖務成鬱華〔二一〕皆真人，悉仕於世，不便遐遁，而中世以來，為道之士，莫不飄然絕跡幽隱，何也？」抱朴子答曰：「曩古純朴，巧偽未萌，其信道者〔二二〕，則勤而學之，其不信者，則嘿然而已。謗毀之言，不吐乎口，中傷之心，不存乎胸也。是以真人徐徐於民間，不促促於登遐耳。末俗偷薄，雕偽彌深，玄淡之化廢，而邪俗之黨繁，既不信道，好為訕毀，謂真正為妖訛，以神仙為誕妄，或曰惑眾，或曰亂群，是以上士恥居其中也。昔之達人，杜漸防微，色斯而逝，夜不待旦，睹幾而作，不俟終日。故趙害鳴犢，而仲尼旋軫〔二三〕，醴酒不設，而穆生星行〔二四〕，彼眾我寡，華元去之〔二五〕。況乎明哲，業尚本異，有何戀之當住其間哉？夫淵竭池漉，則蛟龍不游，巢傾卵拾，則鳳凰不集，居言于室，而翔鷗不下，凡卉春翦，而芝蓂不秀，世俗醜正，慢辱將臻，彼有道者，安得不超然振翅乎風雲之表，而翻爾藏軌於玄漠之際乎？山林之中非有道也，而為道者必入山林，誠欲遠彼腥膻，而即此清淨也。夫入九室以精思〔二六〕，存真一以招神者，既不喜諠譁而合污穢〔二七〕，而合金丹之大藥，鍊八石之飛精〔二八〕者，尤忌利口之愚人〔二九〕，凡俗之聞見，明靈為之不降，仙藥為之不成，非小禁也，止於人中，或有淺見毀之有司〔三十〕，加之罪福，〔三一〕或有親舊之往來，牽之以慶弔，莫若幽隱一切，免於如此之臭鼠矣。彼之邈爾獨往，得意嵩岫〔三二〕，豈不有以乎？或云：上士得道於三軍，中士得道於都市，下士得道於山林，此皆為仙藥已成，未欲昇天〔三三〕，雖在三軍，而鋒刃不能傷，雖在都市，而人禍不能加〔三四〕，而下士未及於此，故止山林耳。不謂人之在上品者，初學道當止於三軍都市之中而得也，然則黃老可以至今不去也。」 \\n 或問曰：「道之為源本，儒之為末流，既聞命矣，今之小異，悉何事乎？」抱朴子曰：「夫升降俯仰之教，盤旋三千之儀，攻守進趣之術，輕身重義之節〔三五〕，歡憂禮樂之事，經世濟俗之略，儒者之所務也。外物棄智，滌蕩機變，忘富逸貴，杜遏勸沮，不恤乎窮，不榮乎達，不戚乎毀，不悅乎譽，道家之業也。儒者祭祀以祈福，而道者履正以禳邪。儒者所愛者勢利也，道家所寶者無欲也。儒者汲汲於名利，而道家抱一以獨善。儒者所講者，相研之簿領也。道家所習者，遣情之教戒也。夫道者，其為也，善自修以成務〔三六〕；其居也，善取人所不爭；其治也，善絕禍於未起；其施也，善濟物而不德；其動也，善觀民以用心；其靜也，善居慎而無悶〔三七〕。此所以為百家之君長，仁義之祖宗也，小異之理，其較如此，首尾汙隆，未之變也。」 \\n 或曰：「儒者，周孔也，其籍則六經也，蓋治世存正之所由也，立身舉動之準繩也，其用遠而業貴，其事大而辭美，有國有家不易之制也。為道之士，不營禮教，不顧大倫，侶狐貉於草澤之中，偶猿猱於林麓之閒，魁然流擯，與木石為鄰，此亦東走之迷，忘葵之甘也。」抱朴子答曰：「摛華騁豔，質直所不尚，攻蒙救惑，疇昔之所饜，誠不欲復與子較物理之善否，校得失於機吻矣。然觀孺子之墜井，非仁者之意，視瞽人之觸柱，非兼愛之謂耶？又陳梗概〔三八〕，粗抗一隅。夫體道以匠物，寶德以長生者，黃老是也。黃帝能治世致太平，而又昇仙，則未可謂之後於堯舜也。老子既兼綜禮教，而又久視，則未可謂之為減周孔也〔三九〕。故仲尼有竊比之嘆〔四十〕，未聞有疵毀之辭，而末世庸民，不得其門，修儒墨而毀道家，何異子孫而罵詈祖考哉？是不識其所自來，亦已甚矣。夫侏儒之手，不足以傾嵩華；焦僥之脛〔四一〕，不足以測滄海；每見凡俗守株之儒，營營所習，不博達理，告頑令嚚〔四二〕，崇飾惡言，誣詰道家，說糟粕之滓，則若睹駿馬之過隙也，涉精神之淵，則淪溺而自失也〔四三〕。猶斥鷃之揮短翅〔四四〕，以淩陽侯之波，猶蒼蠅之力駑質〔四五〕，以涉昫猿之峻〔四六〕，非其所堪，袛足速困。然而嘍嘍守於局隘〔四七〕，聰不經曠，明不徹離〔四八〕，而欲企踵以包三光，鼓腹以奮雷靈〔四九〕，不亦蔽乎？蓋登旋璣之眇邈，則知井谷之至卑，睹大明之麗天〔五十〕，乃知鷦金之可陋〔五一〕。吾非生而知之，又非少而信之，始者蒙蒙，亦如子耳，既觀奧祕之宏修，而恨離困之不早也。五經之事，注說炳露，初學之徒，猶可不解。豈況金簡玉札，神仙之經，至要之言，又多不書。登壇歃血，乃傳口訣，苟非其人，雖裂地連城，金璧滿堂，不妄以示之。夫指深歸遠，雖得其書而不師受，猶仰不見首，俯不知跟〔五二〕，豈吾子所詳悉哉？夫得仙者，或昇太清，或翔紫霄，或造玄洲〔五三〕，或棲板桐〔五四〕，聽鈞天之樂〔五五〕，享九芝之饌，出攜松羡於倒景之表〔五六〕，入宴常陽於瑤房之中〔五七〕，曷為當侶狐貉而偶猿狖乎？所謂不知而作也。夫道也者，逍遙虹霓，翱翔丹霄，鴻崖六虛〔五八〕，唯意所造。魁然流擯，未為戚也。犧腯聚處，雖被藻繡〔五九〕，論其為樂，孰與逸麟之離群以獨往，吉光坼偶而多福哉〔六十〕？」 \\n 校　釋 \\n 〔一〕　先以為陰陽之術　孫校：「先」下當有脫文。校勘記：榮案盧本「先」作「夫」。明案慎校本、寶顏堂本、崇文本亦作「夫」。 \\n 〔二〕　眾於忌諱　校補云：「於」字無義，疑「相」之草書，形近之訛。 \\n 〔三〕　不可遍循　「遍循」原作「偏修」。校補云「偏」當作「遍」，「修」當作「循」，並字之誤也。史記太史公自序云；墨者儉而難遵，是以其事不可遍循。索隱曰：不可遍循，言難盡用也。抱朴所言，實本史記。今據改。 \\n 〔四〕　指約而易明事少而功多　上述儒、墨、道、法、陰陽之要旨，略見史記太史公自序。 \\n 〔五〕　未可據也　孫校：「據」藏本作「遽」。 \\n 〔六〕　立天之道至曰仁與義　語見周易說卦。 \\n 〔七〕　易有聖人之道四焉　語見周易繫辭上。 \\n 〔八〕　慕松喬之武者哉　孫校：「武」藏本作「式」。案魯藩本、慎校本亦作「式」。 \\n 〔九〕　天光之焜爛　焜爛，光明燦爛。 \\n 〔一十〕侶鮋鰕于跡水之中　鮋，音讎，小魚。鰕同蝦。 \\n 〔一一〕由來久矣　「由」魯藩本、慎校本作「其」。 \\n 〔一二〕鴻隼屯飛　孫校：「鴻」刻本作「鷹」。案：屯，難也。 \\n 〔一三〕玉燭表昇平之徵　春夏秋冬四氣和謂之玉燭，見爾雅釋天。 \\n 〔一四〕澄醴彰德洽之符　澄醴即醴泉。爾雅釋天云：甘雨時降，萬物以嘉，謂之醴泉。 \\n 〔一五〕焚輪虹霓寢其祅　焚輪，穨風，即暴風從上下降。爾雅釋天云：「焚輪謂之穨」。此句言穨風與虹霓並不為害。穨同頹。 \\n 〔一六〕穨雲商羊戢其翼　商羊，鳥名。此句言暴風不起，亂雲不翻，商羊亦不飛舞。 \\n 〔一七〕叔代馳騖而不足　叔代，指衰世之人。馳騖，謂勞碌奔走。 \\n 〔一八〕或洪波橫流　孫校：藏本無「或」字。明案魯藩本亦無。 \\n 〔一九〕池愈深而梯愈妙　孫校：二「愈」字藏本作「逾」。明案魯藩本亦作「逾」。 \\n 〔二十〕小鮮糜於鼎　鮮，生魚。老子云：「治大國若烹小鮮」。孫校：「糜」藏本作「麋」。 \\n 〔二一〕老氏彭祖務成鬱華　校補云：務成鬱華，道家有二說。太上老君開天經（雲笈七籤二）云，伏羲之時，老君下為師，號曰無化子，一名鬱華子。帝堯之時，老君下為師，號曰務成子。此謂務成鬱華諸仙，皆老子化身，蓋本道家舊說也。葛氏神仙傳辨之云，夫有天地則有道術，道術之士，何時暫乏。是以伏羲以來，至于三代，顯名道術，世世有之，何必常是一老子也。是抱朴不取舊說者矣。今以老子、務成、鬱華並列，正可與神仙傳相印證。 \\n 〔二二〕其信道者　孫校：「其」下藏本有「明」字。案魯藩本、慎校本亦有「明」字。 \\n 〔二三〕趙害鳴犢而仲尼旋軫　史記孔子世家云：孔丘將西見趙簡子，至於河，而聞竇鳴犢舜華之死也，臨河而嘆曰，美哉水，洋洋乎！丘之不濟此，命也夫！ \\n 〔二四〕醴酒不設而穆生星行　漢書楚元王傳：初元王敬禮申公等，穆生不嗜酒，元王每置酒，常為穆生設醴。及王戊即位，常設，後忘設焉。穆生退曰，可以逝矣！醴酒不設，王之意怠。遂謝病去。 \\n 〔二五〕彼眾我寡華元去之　左傳宣公二年：鄭伐宋，宋師敗績，囚華元。宋人以車馬贖華元于鄭，半入，華元逃歸，見叔牂云云。華元曰，去之，夫其口眾我寡。 \\n 〔二六〕入九室以精思　九室，修道之靜室。 \\n 〔二七〕既不喜諠譁而合污穢　孫校：刻本無「合」字，按當有脫誤，未詳。明案「合」疑當作「沾」，涉下文「合金丹」而誤。 \\n 〔二八〕鍊八石之飛精　神仙傳老子傳云：「所出度世之法，九丹八石」等。八石見前論仙篇注。校勘記：御覽六百七十「精」作「英」。 \\n 〔二九〕尤忌利口之愚人　孫校：「人」下藏本有「忌」字，非。 \\n 〔三十〕或有淺見毀之有司　孫校：「毀」字當衍。 \\n 〔三一〕加之罪福　孫校云「之」下當脫「以」字，「福」當作「禍」。 \\n 〔三二〕得意嵩岫　孫校云：「嵩」一本作「岩」。 \\n 〔三三〕未欲昇天　校勘記：御覽六百七十作「未欲輕舉」。 \\n 〔三四〕而人禍不能加　校勘記：御覽六百七十「人禍」作「凶禍」。 \\n 〔三五〕輕身重義之節　孫校：「義」藏本作「命」。案魯藩本亦作「命」。 \\n 〔三六〕其為也善自修以成務　孫校：「其」藏本作「無」，誤。 \\n 〔三七〕其靜也善居慎而無悶　孫校：「慎」當作「真」。 \\n 〔三八〕耶又陳梗概　孫校：「耶」當作「即」。明案慎校本、寶顏堂本「耶又」作「又聊」。 \\n 〔三九〕未可謂之為減周孔也　慎校本、寶顏堂本、崇文本「減」下有「於」字。 \\n 〔四十〕仲尼有竊比之嘆　孔丘適周，問禮於老子。老子曰，良賈深藏若虛，君子盛德，容貌若愚，去子之驕氣與多欲，態色與淫志云云。孔丘謂弟子曰，吾今日見老子，其猶龍耶？蓋龍吾不能知其乘風雲而上天也。見史記老莊申韓列傳。此即謂仲尼有竊比之嘆。 \\n 〔四一〕焦僥之脛　焦僥亦作僬僥。山海經大荒南經云：有小人名曰焦僥之國。列子湯問篇：從中州以東四十萬里得僬僥國，人長一尺五寸。 \\n 〔四二〕告頑令嚚　孫校：「令」當作「舍」。 \\n 〔四三〕則淪溺而自失也　孫校：「則」下當脫二字。 \\n 〔四四〕斥鷃之揮短翅　斥鷃亦作尺鷃，小鳥。 \\n 〔四五〕猶蒼蠅之力駑質　孫校「猶」字當衍，藏本脫「蒼」字「之」字。明案魯藩本亦脫「蒼」「之」二字，「蠅」訛為「鱦」。 \\n 〔四六〕以涉昫猿之峻　原校：「昫」一作「日」。孫校：「昫」當作「眴」。 \\n 〔四七〕然而嘍嘍守於局隘　嘍嘍，煩瑣貌。 \\n 〔四八〕聰不經曠明不徹離　曠，師曠，耳聰能善辨音。離，離朱，古之明目者。 \\n 〔四九〕鼓腹以奮雷靈　孫校：「奮」當作「奪」。 \\n 〔五十〕睹大明之麗天　大明，指日月。 \\n 〔五一〕知鷦金之可陋　鷦金，疑謂鷦明鳥羽上之金光。 \\n 〔五二〕俯不知跟　孫校：「跟」藏本作「根」。案魯藩本亦作「根」。 \\n 〔五三〕或造玄洲　玄洲，十洲之一，人跡罕絕處。海內十洲記云：玄洲在北海之中，上有太玄都，饒金芝玉草。 \\n 〔五四〕或棲板桐　原校：「板」或作「枝」。明案：板桐，山名，崑崙墟三山之一。楚辭莊忌哀時命云：望閬風之板桐。洪氏補注引博雅曰：崑崙虛有三山，閬風、板桐、玄圃。 \\n 〔五五〕聽鈞天之樂　鈞天之樂，古神話傳說天上之音樂。昔趙簡子疾，五日不知人。及簡子寤，語大夫曰，我之帝所甚樂，與百神游於鈞天，廣樂九奏萬舞，其聲動人心。見史記趙世家。 \\n 〔五六〕出攜松羡於倒景之表　松，赤松子；羡，羡門子高，傳說皆是古之仙人。見劉向列仙傳王圓照校正本。 \\n 〔五七〕入記趙世家。 \\n 〔五六〕出攜松羡於倒景之表　松，赤松子；羡，羡門子高，傳說皆是古之仙人。見劉向列仙傳王圓照校正本。 \\n 〔五七〕入宴常陽於瑤房之中　常，平常生；陽，陵陽子明，皆是所謂修道之人，見列仙傳。 \\n 〔五八〕鴻崖六虛　六虛，上下四方。 \\n 〔五九〕犧腯聚處雖被藻繡　犧，宗廟之牲，色純白曰犧，如犧牛犧羊。腯，豕豚肥盛。莊周不欲為被文繡之犧牛，見莊子列禦寇篇。 \\n 〔六十〕吉光坼偶而多福　吉光，神獸，見對俗篇注。 \\n 抱朴子內篇校釋 \\n  \\n   \\n  "}
{"章节": "抱朴子內篇卷之十一   仙藥", "正文": "  \\n 抱朴子內篇卷之十一　仙藥 \\n 　 \\n  \\n 抱朴子曰：神農四經〔一〕曰，上藥令人身安命延，昇為天神，〔二〕遨遊上下，使役萬靈，體生毛羽，行廚立至〔三〕。又曰，五芝〔四〕及餌丹砂、玉札、曾青、雄黃、雌黃〔五〕、雲母、太乙禹餘糧，各可單服之，皆令人飛行長生。又曰，中藥養性，下藥除病，能令毒蟲不加，猛獸不犯，惡氣不行，眾妖併辟。又孝經援神契曰，椒薑禦濕，菖蒲益聰，巨勝延年〔六〕，威喜辟兵〔七〕。皆上聖之至言，方術之實錄也，明文炳然，而世人終於不信，可歎息者也。仙藥之上者丹砂，次則黃金，次則白銀，次則諸芝，次則五玉，次則雲母〔八〕，次則明珠，次則雄黃，次則太乙禹餘糧，次則石中黃子，次則石桂，次則石英，次則石腦，次則石硫黃〔九〕，次則石〈米台〉，次則曾青，次則松柏脂、茯苓、地黃、麥門冬、木巨勝、重樓、黃連、石韋、楮實、象柴〔一十〕，一名托盧〔一一〕是也。或云仙人杖，或云西王母杖〔一二〕，或名天精，或名卻老，或名地骨，或名苟杞也。天門冬，或名地門冬，或名莚門冬，或名顛棘，或名淫羊食，或名管松，其生高地，根短而味甜，氣香者善。其生水側下地者，葉細似蘊而微黃，根長而味多苦，氣臭者下，亦可服食。然喜令人下氣，為益尤遲也。服之百日，皆丁肚倍〈馬吏〉〔一三〕於朮及黃精也，入山便可蒸，若煮啖之，取足可以斷穀。若有力可餌之，亦可作散，并及絞其汁作酒，以服散尤佳。楚人呼天門冬為百部，然自有百部草，其根俱有百許，相似如一也，而其苗小異也。真百部苗似拔揳〔一四〕，唯中以治欬及殺蝨耳，不中服食，不可誤也。如黃精一名白及，而實非中以作糊之白及也。按本草藥之與他草同名者甚多，唯精博者能分別之，不可不詳也。黃精一名兔竹〔一五〕，一名救窮〔一六〕，一名垂珠〔一七〕。服其花勝其實，服其實勝其根，但花難多得。得其生花十斛，乾之纔可得五六斗〔一八〕耳，而服之日可三合，非大有役力者不能辨也〔一九〕。服黃精僅十年，乃可大得其益耳〔二十〕。俱以斷穀不及朮，朮餌令人肥健，可以負重涉險，但不及黃精甘美易食，凶年可以與老小休糧〔二一〕，人不能別之，謂為米脯也。 \\n 五芝者，有石芝，有木芝，有草芝，有肉芝，有菌芝〔二二〕，各有百許種也。 \\n 石芝者，石象芝生於海隅名山〔二三〕，及島嶼之涯有積石者，〔二四〕其狀如肉象有頭尾四足者，良似生物也，附於大石，喜在高岫險峻之地，或卻著仰綴也。赤者如珊瑚，白者如截肪，黑者如澤漆，青者如翠羽，黃者如紫金，而皆光明洞徹如堅冰也。晦夜去之三百步〔二五〕，便望見其光矣。大者十餘斤，小者三四斤，非久齋至精，及佩老子入山靈寶五符，亦不能得見此輩也〔二六〕。凡見諸芝，且先以開山卻害符置其上，則不得復隱蔽化去矣。徐徐擇王相之日，設醮祭以酒脯，祈而取之，皆從日下禹步閉氣而往也。又若得石象芝，擣之三萬六千杵，服方寸匕〔二七〕，日三，盡一斤，則得千歲；十斤，則萬歲。亦可分人服也。又玉脂芝，生於有玉之山，常居懸危之處，玉膏流出，萬年已上，則凝而成芝，有似鳥獸之形，色無常彩，率多似山玄水蒼玉也〔二八〕。亦鮮明如水精，得而末之，以無心草汁和之，須臾成水，服一升，得一千歲也。七明九光芝，皆石也，生臨水之高山石崖之間，狀如盤椀，不過徑尺以還，有莖蔕連綴之，起三四寸，有七孔者，名七明，九孔者名九光，光皆如星，百餘步內，夜皆望見其光，其光自別，可散不可合也。常以秋分伺之得之〔二九〕，擣服方寸匕，入口則翕然身熱，五味甘美，盡一斤則得千歲，令人身有光，所居暗地如月，可以夜視也〔三十〕。石蜜芝，生少室石戶中，戶中便有深谷，不可得過，以石投谷中，半日猶聞其聲也。去戶外十餘丈有石柱，柱上有偃蓋石，高度徑可一丈許，望見蜜芝從石戶上墮入偃蓋中〔三一〕，良久，輒有一滴，有似雨後屋之餘漏，時時一落耳。然蜜芝墮不息，而偃〔三二〕蓋亦終不溢也。戶上刻石為科斗字，曰得服石蜜芝一斗者壽萬歲。諸道士共思惟其處，不可得往，唯當以椀器著勁竹木端以承取之，然竟未有能為之者。按此石戶上刻題如此，前世必已有得之者也。石桂芝，生名山石穴中〔三三〕，似桂樹而實石也。高尺許，大如徑尺〔三四〕，光明而味辛〔三五〕，有枝條，擣服之一斤得千歲也。石中黃子，所在有之，沁水山為尤多。〔三六〕其在大石中，則其石常潤濕不燥，打其石有數十重，乃得之。在大石中，赤黃溶溶，如雞子之在其殼中也。即當飲之，不飲則堅凝成石〔三七〕，不復中服也。法正當及未堅時飲之，既凝則應末服也。破一石中，多者有一升，少者有數合，可頓服也。雖不得多，相繼服之，共計前後所服〔三八〕，合成三升〔三九〕，壽則千歲。但欲多服，唯患難得耳。石腦芝，生滑石中〔四十〕，亦如石中黃子狀，但不皆有耳。打破大滑石千許，乃可得一枚。初破之，其在石中，五色光明而自動，服一升得千歲矣〔四一〕。石硫黃芝〔四二〕，五岳皆有，而箕山為多。其方言許由就此服之而長生，故不復以富貴累意，不受堯禪也。石硫丹者，石之赤精〔四三〕，蓋石硫黃之類也。皆浸溢於崖岸之間，其濡濕者可丸服，其已堅者可散服，如此有百二十〔四四〕，皆石芝也，事在太乙玉策及昌宇內記〔四五〕，不可具稱也。 \\n 及夫木芝者，松柏脂淪入地千歲〔四六〕，化為茯苓，茯苓萬歲，其上生小木，狀似蓮花，名曰木威喜芝。夜視有光，持之甚滑，燒之不然〔四七〕，帶之辟兵，以帶雞而雜以他雞十二頭其籠之，去之十二步，射十二箭，他雞皆傷，帶威喜芝者終不傷也。從生門上採之，於六甲陰乾之，百日，末服方寸匕，日三，盡一枚，則三千歲也。千歲之栝木〔四八〕，其下根如坐人，長七寸，刻之有血，以其血塗足下，可以步行水上不沒；以塗人鼻以入水，水為之開，可以止住淵底也；以塗身則隱形，欲見則拭之。又可以治病，病在腹內，刮服一刀圭〔四九〕，其腫痛在外者，隨其所在刮一刀圭，即其腫痛所在以摩之〔五十〕，皆手下即愈，假令左足有疾，則刮塗人之左足也〔五一〕。又刮以雜巨勝為燭，夜遍照地下，有金玉寶藏，則光變青而下垂，以鍤掘之可得也。末之，服盡十斤則千歲也。又松樹枝三千歲者，其皮中有聚脂，狀如龍形，名曰飛節芝〔五二〕，大者重十斤，末服之，盡十斤〔五三〕，得五百歲也。又有樊桃芝，其木如昇龍，其花葉如丹羅，其實如翠鳥，高不過五尺，生於名山之陰，東流泉水之土〔五四〕，以立夏之候伺之〔五五〕，得而末服之，盡一株得五千歲也。參成芝，赤色有光，扣之枝葉，如金石之音，折而續之，即復如故。木渠芝，寄生大木上，如蓮花，九莖一叢，其味甘而辛。建木芝實生於都廣，其皮如纓蛇，其實如鸞鳥〔五六〕。此三芝得服之，白日昇天也。黃盧子、尋木華、玄液華，此三芝生於泰山要鄉及奉高，有得而服之，皆令人壽千歲。黃蘗檀桓芝者，千歲黃蘗，木下根有如三斛器，去本株一二丈，以細根相連狀如縷〔五七〕，得末而服之，盡一枚則成地仙不死也。此輩復百二十種〔五八〕，自有圖也。 \\n 草芝有獨搖芝，無風自動，其莖大如手指，赤如丹，素葉似莧，其根有大魁如斗，有細者如雞子十二枚，周繞大根之四方，如十二辰也，相去丈許，皆有細根，如白髮以相連，生高山深谷之上，其所生左右無草。得其大魁末服之，盡則得千歲，服其細者一枚百歲，可以分他人也。懷其大根即隱形，欲見則左轉而出之。牛角芝，生虎壽山及吳阪上，狀似蔥，特生如牛角，長三四尺，青色，末服方寸匕，日三，至百日〔五九〕，則得千歲矣。龍仙芝，狀如昇龍之相負也，以葉為鱗，其根則如蟠龍，服一枚則得千歲矣。麻母芝，似麻而莖赤色，花紫色。紫珠芝，其花黃〔六十〕，其葉赤，其實如李而紫色，二十四枝輒相連，而垂如貫珠也。白符芝，高四五尺，似梅，常以大雪而花，季冬而實。朱草芝，九曲，曲有三葉，葉有三實也。五德芝，狀似樓殿，莖方，其葉五色各具而不雜，上如偃蓋，中常有甘露，紫氣起數尺矣。龍銜芝，常以仲春對生，三節十二枝，下根如坐人。凡此草芝，又有百二十種，皆陰乾服之，則令人與天地相畢，或得千歲二千歲。 \\n 肉芝者，謂萬歲蟾蜍，頭上有角，頷下有丹書八字再重〔六一〕，以五月五日日中時取之〔六二〕，陰乾百日，以其左足畫地，即為流水，帶其左手於身，辟五兵，若敵人射己者，弓弩矢皆反還自向也。千歲蝙蝠，色白如雪，集則倒縣，腦重故也。此二物得而陰乾末服之，令人壽四萬歲〔六三〕。千歲靈龜，五色具焉，其雄額上兩骨起似角〔六四〕，以羊血浴之，乃剔取其甲，火炙擣服方寸匕，日三，盡一具，壽千歲。行山中，見小人乘車馬，長七八寸者，肉芝也，捉取服之即仙矣。風生獸似貂〔六五〕，青色，大如狸，生於南海大林中，張網取之，積薪數車以燒之，薪盡而此獸在灰中不然，其毛不焦，斫刺不入，打之如皮囊，以鐵鎚鍛其頭數十下乃死〔六六〕，死而張其口以向風，須臾便活而起走，以石上菖蒲塞其鼻即死。取其腦以和菊花服之，盡十斤，得五百歲也。又千歲鷰，其窠戶北向，其色多白而尾掘〔六七〕，取陰乾，末服一頭五百歲。凡此又百二十種，此皆肉芝也。 \\n 菌芝，或生深山之中，或生大木之下，或生泉之側〔六八〕，其狀或如宮室，或如車馬，或如龍虎，或如人形，或如飛鳥，五色無常，亦百二十種，自有圖也。皆當禹步往采取之，刻以骨刀，陰乾末服方寸匕，令人昇仙，中者數千歲，下者千歲也。欲求芝草，入名山，必以三月九月，此山開出神藥之月也，勿以山佷日〔六九〕，必以天輔時，三奇會尤佳。出三奇吉門到山，須六陰之日，明堂之時，帶靈寶符，牽白犬，抱白雞，以白鹽一斗，及開山符檄，著大石上，執吳唐草一把以入山〔七十〕，山神喜，必得芝也。又采芝及服芝，欲得王相專和之日，支干上下相生為佳。此諸芝名山多有之，但凡庸道士，心不專精，行穢德薄，又不曉入山之術，雖得其圖，不知其狀，亦終不能得也。山無大小，皆有鬼神，其鬼神不以芝與人，人則雖踐之，不可見也。 \\n 又雲母有五種，而人多不能分別也，法當舉以向日，看其色，詳占視之，乃可知耳。正爾於陰地視之，不見其雜色也。五色並具而多青者名雲英，宜以春服之。五色並具而多赤者名雲珠，宜以夏服之。五色並具而多白者名雲液，宜以秋服之。五色並具而多黑者名雲母，宜以冬服之。但有青黃二色者名雲沙，宜以季夏服之。皛皛純白名磷石〔七一〕，可以四時長服之也。服五雲之法，或以桂蔥水玉化之以為水，或以露於鐵器中，以玄水熬之為水，或以硝石合於筒中埋之為水，或以蜜搜為酪〔七二〕，或以秋露漬之百日，韋囊挻以為粉〔七三〕，或以無巔草樗血合餌之，服之一年，則百病除〔七四〕，三年久服〔七五〕，老公反成童子，五年不闕，可役使鬼神〔七六〕，入火不燒，入水不濡，踐棘而不傷膚〔七七〕，與仙人相見。又他物埋之即朽，著火即焦〔七八〕，而五雲以納猛火中，經時終不然，埋之永不腐敗，故能令人長生也。又云，服之十年，雲氣常覆其上，服其母以致其子，理自然也〔七九〕。又向日看之，晻晻純黑色起者，不中服，令人病淋發瘡。雖水餌之，皆當先以茅屋霤水，若東流水露水，漬之百日，淘汰去其土石，乃可用耳。中山衛叔卿服之，積久能乘雲而行，以其方封之玉匣之中，仙去之後，其子名世，及漢使者梁伯，得而按方合服，皆得仙去。 \\n 又雄黃當得武都山所出者，純而無雜，其赤如雞冠，光明曄曄者，乃可用耳。其但純黃似雄黃色〔八十〕，無赤光者，不任以作仙藥，可以合理病藥耳。餌服之法，或以蒸煮之，或以酒餌，或先以硝石化為水乃凝之〔八一〕，或以玄胴腸〔八二〕裹蒸之於赤土下，或以松脂和之，或以三物煉之，引之如布，白如冰，服之皆令人長生，百病除，三尸下，瘢痕滅，白髮黑，墮齒生，千日則玉女來侍，可得役使，以致行廚。又玉女常以黃玉為誌，大如黍米，在鼻上，是真玉女也，無此誌者，鬼試人耳。 \\n 玉亦仙藥，但難得耳。玉經曰：服金者壽如金，服玉者壽如玉也。又曰：服玄真者，其命不極。玄真者，玉之別名也。令人身飛輕舉，不但地仙而已。然其道遲成，服一二百斤，乃可知耳。玉可以烏米酒及地榆酒化之為水〔八三〕，亦可以蔥漿消之為〈米台〉，亦可餌以為丸，亦可燒以為粉，服之一年已上，入水不霑，入火不灼，刃之不傷，百毒不犯也。不可用已成之器，傷人無益，當得璞玉，乃可用也，得于闐國白玉尤善。其次有南陽徐善亭部界中玉及日南盧容水中玉亦佳。赤松子以玄蟲血漬玉為水而服之，故能乘煙上下也〔八四〕。玉屑服之與水餌之，俱令人不死。所以為不及金者，令人數數發熱，似寒食散狀也〔八五〕。若服玉屑者，宜十日輒一服雄黃丹砂各一刀圭，散髮洗沐寒水，迎風而行，則不發熱也。董君異嘗以玉醴與盲人服之，目旬日而愈。有吳延稚者，志欲服玉，得玉經方不具，了不知其節度禁忌，乃招合得珪璋環璧，及校劍〔八六〕所用甚多，欲餌治服之，後余為說此不中用，乃歎息曰：事不可不精，不但無益，乃幾作禍也。 \\n 又銀但不及金玉耳，可以地仙也。服之法，以麥漿化之，亦可以朱草酒餌之，亦可以龍膏煉之，然三服〔八七〕，輒大如彈丸者，又非清貧道士所能得也。 \\n 又真珠徑一寸以上可服，服之可以長久，酪漿漬之皆化如水銀，亦可以浮石水蜂窠化〔八八〕，包彤蛇黃合之，可引長三四尺，丸服之，絕穀服之，則不死而長生也。淳漆不沾者，服之令人通神長生，餌之法，或以大無腸公子，或云大蟹，十枚投其中〔八九〕，或以雲母水，或以玉水合服之，九蟲悉下，惡血從鼻去，一年六甲行廚至也。 \\n 桂可以蔥涕合蒸作水，可以竹瀝合餌之，亦可以先知君腦，或云龜，和服之〔九十〕，七年，能步行水上，長生不死也。 \\n 巨勝一名胡麻，餌服之不老，耐風濕，補衰老也。桃膠以桑灰汁漬，服之百病愈，久服之身輕有光明，在晦夜之地如月出也，多服之則可以斷穀。 \\n 柠木實之赤者〔九一〕，餌之一年，老者還少，令人徹視見鬼。〔九二〕昔道士梁須〔九三〕年七十乃服之，轉更少，至年百四十歲〔九四〕，能夜書〔九五〕，行及奔馬，後入青龍山去。槐子以新甕〔九六〕合泥封之，二十餘日，其表皮皆爛，乃洗之如大豆，日服之，此物主補腦，久服之，令人髮不白而長生〔九七〕。玄中蔓方，楚飛廉、澤瀉、地黃、黃連之屬，凡三百餘種，皆能延年，可單服也。靈飛散、未夬丸〔九八〕、制命丸、羊血丸，皆令人駐年卻老也。 \\n 南陽酈縣山中有甘谷水，谷水所以甘者，谷上左右皆生甘菊，菊花墮其中，歷世彌久，故水味為變。其臨此谷中居民，皆不穿井，悉食甘谷水，食者無不老壽，高者百四五十歲，下者不失八九十，無夭年人，得此菊力也。故司空王暢太尉劉寬太傅袁隗，皆為南陽太守，每到官，常使酈縣月送甘谷水四十斛以為飲食。此諸公多患風痺及眩冒，皆得愈，但不能大得其益，如甘谷上居民，生小便飲食此水者耳。又菊花與薏花相似，直以甘苦別之耳，菊甘而薏苦，諺言所謂苦如薏者也。今所在有真菊，但為少耳，率多生於水側，緱氏山與酈縣最多，仙方所謂日精更生〔九九〕，周盈皆一菊，而根莖花實異名，其說甚美，而近來服之者略無效，正由不得真菊也。夫甘谷水得菊之氣味，亦何足言。而其上居民，皆以延年，況將復好藥，安得無益乎？ \\n 余亡祖鴻臚少卿曾為臨沅令〔一０十〕，云此縣有廖氏家，世世壽考，或出百歲，或八九十，後徙去，子孫轉多夭折。他人居其故宅，復如舊，後累世壽考。由此乃覺是宅之所為，而不知其何故，疑其井水殊赤，乃試掘井左右，得古人埋丹砂數十斛，去井數尺〔一０一〕，此丹砂汁因泉漸入井，是以飲其水而得壽，況乃餌煉丹砂而服之乎〔一０二〕？ \\n 余又聞上黨有趙瞿者，病癩歷年，眾治之不愈，垂死。或云不及活，流棄之，後子孫轉相注易，其家乃賫糧將之，送置山穴中。瞿在穴中，自怨不幸〔一０三〕，晝夜悲歎，涕泣經月。有仙人行經過穴，見而哀之，具問訊之。瞿知其異人，乃叩頭自陳乞哀〔一０四〕，於是仙人以一囊藥賜之，教其服法。瞿服之百許日，瘡都愈，顏色豐悅，肌膚玉澤。仙人又過視之，瞿謝受更生活之恩，乞丐其方〔一０五〕。仙人告之曰，此是松脂耳，此山中更多此物，汝鍊之服，可以長生不死。瞿乃歸家，家人初謂之鬼也，甚驚愕〔一０六〕。瞿遂長服松脂，身體轉輕，氣力百倍，登危越險，終日不極，年百七十歲，齒不墮，髮不白。夜臥，忽見屋間有光大如鏡者，以問左右，皆云不見，久而漸大，一室盡明如晝日。又夜見面上有綵女二人，長二三寸，面體皆具，但為小耳，遊戲其口鼻之間，如是且一年，此女漸長大，出在其側。又常聞琴瑟之音，欣然獨笑，在人間三百許年〔一０七〕，色如小童，乃入抱犢山去，必地仙也。于時聞瞿服松脂如此〔一０八〕，於是競服。其多役力者，乃車運驢負，積之盈室，服之遠者，不過一月，未覺大有益輒止，有志者難得如是也。 \\n 又漢成帝時，獵者於終南山中，見一人無衣服，身生黑毛，獵人見之，欲逐取之，而其人踰坑越谷，有如飛騰，不可逮及。於是乃密伺候其所在，合圍得之，定是婦人〔一０九〕。問之，言我本是秦之宮人也，聞關東賊至，秦王出降，宮室燒燔，驚走入山，飢無所食，垂餓死〔一一十〕，有一老翁教我食松葉松實〔一一一〕，當時苦澀，後稍便之，遂使不飢不渴，冬不寒，夏不熱。計此女定是秦王子嬰宮人，至成帝之世，二百許歲，乃將歸，以穀食之，初聞穀臭嘔吐，累日乃安。如是二年許，身毛乃脫落，轉老而死。向使不為人所得，便成仙人矣。 \\n 南陽文氏，說其先祖，漢末大亂，逃去山中，飢困欲死。有一人教之食朮，遂不能飢〔一一二〕，數十年乃來還鄉里，顏色更少，氣力勝故。自說在山中時，身輕欲跳，登高履險，歷日不極，行冰雪中，了不知寒。常見一高巖上，有數人對坐博戲者，有讀書者，俛而視文氏，因聞其相問〔一一三〕，言此子中呼上否。其一人答言未可也。朮一名山葪〔一一四〕，一名山精。故神藥經曰：必欲長生，常服山精〔一一五〕。 \\n 昔仙人八公〔一一六〕，各服一物，以得陸仙，各數百年，乃合神丹金液，而昇太清耳。人若合八物，鍊而服之，不得其力，是其藥力有轉相勝畏故也。韓終服菖蒲十三年〔一一七〕，身生毛，日視書萬言，皆誦之，冬袒不寒。又菖蒲生須得石上〔一一八〕，一寸九節已上，紫花者尤善也。趙他子服桂二十年〔一一九〕，足下生毛，日行五百里，力舉千斤。移門子服五味子十六年〔一二十〕，色如玉女，入水不沾，入火不灼也。楚文子服地黃八年，夜視有光，手上車弩也〔一二一〕。林子明服朮十一年，耳長五寸，身輕如飛，能超踰淵谷二丈許。杜子微服天門冬，御八十妾〔一二二〕，有子百三十人，〔一二三〕日行三百里。任子季服茯苓十八年，仙人玉女往從之，能隱能彰，不復食穀，灸瘢皆滅，面體玉光。陵陽子仲服遠志二十年，有子三十七人，開書所視不忘，坐在立亡。仙經曰：雖服草木之葉，已得數百歲，忽怠於神丹〔一二四〕，終不能仙。以此論之，草木延年而已，非長生之藥可知也。未得作丹，且可服之，以自榰持耳〔一二五〕。 \\n 或問：「服食藥物，有前後之宜乎？」抱朴子答曰：「按中黃子服食節度云，服治病之藥，以食前服之；養性之藥，以食後服之。吾以咨鄭君，何以如此。鄭君言，此易知耳，欲以藥攻病，既宜及未食，內虛，令藥力勢易行，若以食後服之，則藥但攻穀而力盡矣；若欲養性，而以食前服藥，則力未行，而被穀驅之下去不得止，無益也。」 \\n 或問曰：「人服藥以養性，云有所宜，有諸乎？」抱朴子答曰：「按玉策記及開明經，皆以五音六屬，知人年命之所在。子午屬庚，卯酉屬己，寅申屬戊，丑未屬辛，辰戌屬丙，巳亥屬丁。一言得之者，宮與土也。三言得之者，徵與火也。五言得之者，羽與水也。七言得之者，商與金也。九言得之者，角與木也。若本命屬土，不宜服青色藥；屬金，不宜服赤色藥；屬木，不宜服白色藥；屬水，不宜服黃色藥；屬火，不宜服黑色藥。以五行之義，木克土，土克水，水克火，火克金，金剋木故也。若金丹大藥，不復論宜與不宜也。 \\n 一言宮。庚子庚午，辛未辛丑，丙辰丙戌，丁亥丁巳，戊寅戊申，己卯己酉。 \\n 三言徵。甲辰甲戌，乙亥乙巳，丙寅丙申，丁酉丁卯，戊午戊子，己未己丑。 \\n 五言羽。甲寅甲申，乙卯乙酉，丙子丙午，丁未丁丑，壬辰壬戌，癸巳癸亥。 \\n 七言商。甲子甲午，乙丑乙未，庚辰庚戌，辛巳辛亥，壬申壬寅，癸卯癸酉。 \\n 九言角。戊辰戊戌，己巳己亥，庚寅庚申，辛卯辛酉，壬午壬子，癸丑癸未。 \\n 禹步法〔一二六〕：前舉左，右過左，左就右。次舉右〔一二七〕，左過右，右就左。次舉右，右過左，左就右。 \\n 如此三步，當滿二丈一尺〔一二八〕，後有九跡〔一二九〕。 \\n 小神方〔一三十〕，用真丹三斤，白蜜一斤〔一三一〕，合和日曝煎之，令可丸。旦服如麻子十丸，未一年，髮白更黑，齒墮更生，身體潤澤，長服之，老翁還成少年，常服長生不死也〔一三二〕。 \\n 小餌黃金方，火銷金納清酒中，二百出，二百入，即沸矣。握之出指間〔一三三〕，令如泥，若不沸及握之不出指間，即復銷之內酒中無數也。成服如彈丸一枚，亦可汁一丸分為小丸，服三十日，無寒溫，神人玉女下之。又銀亦可餌，與金同法。服此二物，可居名山石室中，一年即輕舉矣。人間服之，名地仙，勿妄傳也。 \\n 兩儀子餌銷黃金法〔一三四〕，豬負革肪〔一三五〕三斤，醇苦酒一斗，取黃金五兩，置器中煎之，出爐，以金置肪中〔一三六〕，百入百出，苦酒亦爾〔一三七〕，飡一斤金，壽弊天地〔一三八〕，食半斤金，壽二千歲；五兩，千二百歲，無多少，便可餌之。當以王相之日，作之神良，勿傳人，傳人，藥不成不神也〔一三九〕。欲食去尸藥〔一四０〕，當服丹砂。 \\n 餌丹砂法，丹砂一斤，搗簁，下〔一四一〕醇苦酒三升〔一四二〕，淳漆二升〔一四三〕，凡三物合，令相得〔一四四〕，微火上煎之，令可丸，服如麻子三丸，日再。四十日〔一四五〕，腹中百病愈，三尸去；服之百日，肌骨堅強；服之千日，司命削死籍〔一四六〕，與天地相保〔一四七〕，日月相望，改形易容，變化無常，日中無影，乃別有光矣〔一四八〕。 \\n 校　釋 \\n 〔一〕　神農四經　孫校：太平御覽九百八十四引無「四」字。明按博物志引神農經曰，上藥養命，中藥養性，下藥治病云云，大抵與此相同。唯本篇所言上藥，譸張度仙之作用，是其異者。 \\n 〔二〕　昇為天神　孫校：藏本無「為」字，御覽引「神」下有「仙」字。 \\n 〔三〕　行廚立至　前金丹篇云：欲致行廚，取黑丹和水，以塗左手，其所求如口所道，皆自至。 \\n 〔四〕　又曰五芝　校勘記：御覽九百八十四「五芝」上有「餌」字。明按影宋本御覽無。 \\n 〔五〕　雄黃雌黃　孫校：御覽引無「雌黃」二字。 \\n 〔六〕　巨勝延年　神農本草經云：胡麻一名巨勝，味甘平，補五內，益氣力，久服輕身不老。 \\n 〔七〕　威喜辟兵　威喜，木芝名。本篇下文云，木威喜芝，夜視有光，燒之不燃，帶之辟兵。 \\n 〔八〕　次則雲母　孫校：御覽九百八十四引「雲母」作「五雲」。 \\n 〔九〕　次則石硫黃　孫校：御覽九百八十四引「黃」作「丹」。明案「硫」一作「流」。石硫黃亦名硫黃。神農本草經云，主治疽痔惡血，能化金銀銅鐵奇物。 \\n 〔一十〕象柴　孫校：御覽大觀本草引「象」作「家」。 \\n 〔一一〕一名托盧　「托」原作「純」。孫校：御覽大觀本草引「純」作「托」。校補云，作「托盧」是也。「純」乃「托」字形近之訛。說文木部云，宅櫨木出宏農山。列仙傳云，陸通好養生，食橐盧木及蕪青子。周禮掌染草注云，染草茅蒐橐蘆豕首之屬。托與宅橐，盧與蘆櫨，並聲同相通。今據改。 \\n 〔一二〕或云仙人杖或云西王母杖　校勘記云，御覽九百八十四「或云」作「或名」，兩句皆同。 \\n 〔一三〕倍〈馬吏〉　孫校：「〈馬吏〉」舊誤作「駃」，今校正。明按〈馬吏〉，音試，馬疾行，此喻成效快速。 \\n 〔一四〕真百部苗似拔揳　重修政和證類本草九云：百部根主治咳嗽上氣。本篇謂其能治欬及殺蝨。拔揳亦作菝葜。重修政和證類本草八云：菝葜，主腰背寒痛風痹。 \\n 〔一五〕黃精一名兔竹　孫校：御覽九百八十九引「兔」作「鹿」。校勘記云：遍檢御覽眾本並作「菟」，校語以為作「鹿」，未知何據？明案影宋本御覽亦作「菟」，「鹿」字殆「兔」形近之訛。 \\n 〔一六〕一名救窮　孫校：「救窮」御覽引作「雞格」。 \\n 〔一七〕一名垂珠　孫校：「垂」御覽引作「岳」。 \\n 〔一八〕纔可得五六斗　孫校：「斗」御覽引作「升」。 \\n 〔一九〕不能辨也　崇文本「辨」作「辦」。 \\n 〔二十〕乃可大得其益耳　校勘記：御覽九百八十九引作「乃可得益壽」。明案影宋本御覽無「壽」字，博物志曰，太陽之草，名曰黃精，餌之可以長生。 \\n 〔二一〕凶年可以與老小休糧　孫校：「休」大觀本草引作「代」。 \\n 〔二二〕五芝者有石芝至菌芝　本書遐覽篇著錄有木芝圖、菌芝圖、肉芝圖、石芝圖、大魄雜芝圖。 \\n 〔二三〕生於海隅名山　校勘記：御覽九百八十五作「海隅石山」。 \\n 〔二四〕有積石者　校勘記：御覽九百八十五作「肉芝者」，無「有積石」三字。 \\n 〔二五〕晦夜去之三百步　孫校：「三」御覽九百八十五引作「一二」。 \\n 〔二六〕亦不能得見此輩也　校勘記：御覽九百八十五引「此輩也」作「此光也」。明案影宋本御覽無「光也」二字。 \\n 〔二七〕服方寸匕　方寸匕，量藥具，作匕正方一寸，抄散藥取不落為度，武威漢墓出土醫藥簡牘中有方寸匕之稱。 \\n 〔二八〕又玉脂芝生於有玉之山至似山玄水蒼玉也　曲園云：玉藻篇，公侯佩山玄玉，大夫佩水蒼玉。注曰，玉有山玄水蒼者，視之文色所似也。正義曰，玉色似山之玄而雜有文，似水之蒼而雜有文。然則山玄水蒼初非一色，此玉芝殆亦或玄或蒼者歟！ \\n 〔二九〕常以秋分伺之得之　校勘記：御覽九百八十五「伺之」作為「伺而」。案影宋本御覽仍作「伺之」。 \\n 〔三十〕可以夜視也　校勘記：御覽九百八十五「夜視」作「夜視書」。 \\n 〔三一〕從石戶上墮入偃蓋中　「墮」原作「隨」。孫校云：御覽九百八十五引「隨」作「墮」。明案當作「墮」，今據訂正。 \\n 〔三二〕有一滴至而偃　孫校：自「有一」至「而偃」二十四字，各本皆脫去，御覽引有，今據之補全。 \\n 〔三三〕石桂芝生名山石穴中　校勘記：藝文類聚八十九「石桂芝」作「石桂英芝」。 \\n 〔三四〕大如徑尺　孫校：「如」字疑衍。明案寶顏堂本、崇文本並無「如」字。 \\n 〔三五〕光明而味辛　校勘記：御覽九百八十五「光明」作「色明」。明案影宋本御覽仍作「光明」。 \\n 〔三六〕沁水山　孫校：本草圖經引作「近水之山」。 \\n 〔三七〕不飲則堅凝成石　校勘記：御覽八百九十五「則堅凝」作為「則漸堅凝」。 \\n 〔三八〕共計前後所服　「共」原作「其」，「前」下原無「後」字。校勘記：御覽九百八十五「所」作「後」。校補云「其」當作「共」，形近之誤；「前」下脫一「後」字。御覽九百八十五引「其」正作「共」，「前」下正有「後」字。明案影宋本御覽引此文作「其計前後所服」，則校勘記與校補所據之御覽，本各有異也。審察文意，當作「共計前後所服」，今據訂補。 \\n 〔三九〕合成三升　孫校：「升」御覽引作「斗」。 \\n 〔四十〕石腦芝生滑石中　校勘記：御覽九百八十五「石腦芝」作為「石脛芝」。 \\n 〔四一〕服一升得千歲　孫校：「升」御覽引作「斗」。明案影宋本御覽仍作「升」。 \\n 〔四二〕石硫黃芝　孫校：御覽九百八十七引無「芝」字。 \\n 〔四三〕石硫丹者石之赤精　校勘記：御覽九百八十七作「石流赤山之赤精」。上下文「硫」皆作「流」。明案影宋本御覽標題作「石流赤」，引文作「石流丹者山之赤精」。 \\n 〔四四〕如此有百二十　校勘記：御覽九百八十七作「百二十種」。校補云，有「種」字是也，下文頻言百二十種。 \\n 〔四五〕昌宇內記　原校：「宇」一作「字」。明案作「字」，非。本書對俗篇稱玉策記及昌宇經。昌宇，人名，傳說與力牧等並為黃帝之臣。參雲笈七籤七十九五嶽真形圖法。 \\n 〔四六〕松柏脂淪入地千歲　孫校：刻本無「柏」字，非。 \\n 〔四七〕燒之不然　孫校：御覽九百八十五、大觀本草引「然」作為「焦」。 \\n 〔四八〕千歲之栝木　孫校：「栝木」御覽九百九十二引作「射干」，按所引為藥部射干門，當不誤也。校勘記曰：御覽九百八十六作為「括木」，校語宜先舉出。 \\n 〔四九〕刮服一刀圭　明案「服」原作「腹」，「刮腹」於文義不合，蓋涉上文「病在腹內」而誤。魯藩本、慎校本、寶顏堂本並作「刮服」，今據校正。 \\n 〔五十〕即其腫痛所在以摩之　孫校：藏本無「即」字。 \\n 〔五一〕則刮塗人之左足也　「塗」原作「射」。孫校：「射」下當有「干」字。校勘記：御覽九百八十六作「則刮塗之」，無「射人」二字。校補云，孫星衍所校未是，御覽所引亦未盡是，疑本作「假令左足有疾，則刮人之左足也」，今本有「射」字，即「刮」字之訛衍。明案校補之說亦未是，所謂「刮人之左足」，文義不完，當依影宋本御覽九百八十六作「則刮塗人左足也」。今據訂正。 \\n 〔五二〕名曰飛節芝　「曰」下原有「日」字。孫校：御覽九百五十三、九百八十六引皆無「日」字。校補云：「日」即「曰」之訛衍。明案當無「日」字，今據刪。 \\n 〔五三〕末服之盡十斤　孫校：「十」御覽九百八十六引作「一」。 \\n 〔五四〕東流泉水之土　「土」藏本、魯藩本、慎校本、寶顏堂本及御覽九百八十六引皆作「上」。 \\n 〔五五〕以立夏之候伺之　孫校：「立夏」御覽引作「夏至」。 \\n 〔五六〕其實如鸞鳥　孫校：「實」御覽引作「文」。 \\n 〔五七〕以細根相連狀如縷　「以」字上寶顏堂本、崇文本有「有」字。 \\n 〔五八〕此輩復百二十種　「復」下寶顏堂本、崇文本有「有」字。 \\n 〔五九〕日三至百日　校補云「日三」句，語意不完，御覽九百八十六引作「日三服」，近是，今本蓋脫「服」字。明案校補之說非，本篇「日三」語法眾多，如石象芝、木威喜芝、千歲靈龜等，皆云「日三」，意謂日三服，未必脫「服」字也。 \\n 〔六十〕紫珠芝其花黃　「珠」上原無「紫」字。校勘記云：「珠芝」藝文類聚九十八作「紫朱芝」。此脫「紫」字，作「朱」者，彼誤也。據下文，如李而紫色，垂如貫珠，明當作「紫珠芝」。明案校勘記之說是矣，御覽九百八十六引正作「紫珠芝」，今據補。 \\n 〔六一〕八字再重　「再」字原作「體」。校勘記云：藝文類聚九十八、御覽三十一、九百四十九「體重」作「再重」；按再重，謂「八」字作「八八」也。明案當作「再」，今據改。 \\n 〔六二〕以五月五日日中時取之　「日」下原不重「日」字。校補云：此句文義不完，御覽引重「日」字是也。類聚引「中」作「午」，亦通。今據御覽九百四十九補。 \\n 〔六三〕令人壽四萬歲　校勘記：御覽九百四十六無「四」字。明案影宋本御覽有。 \\n 〔六四〕其雄額上兩骨起似角　校勘記云：御覽九百三十一「似角」下有「解人言，浮于蓮葉之上，或在叢蓍之下」十五字；案對俗篇有此一段，其下文下同，上文僅異二字。藝文類聚九十六，初學記三十、御覽八所引，皆屬彼篇，與此無涉。 \\n 〔六五〕風生獸似貂　校勘記：御覽九百八「風生獸」作「風母獸」，引在風母門，當不誤也。 \\n 〔六六〕以鐵鎚鍛其頭數十下乃死　「十」原作「千」。原校：「千」或作「十」。校補云：十洲記說風生獸亦作數十下，疑「千」當作「十」，原校近是。曲園曰：玉篇犬部，猦〈犭母〉獸有尾，小打即死，因風更生；廣韻一東，猦〈犭母〉狀如猿，逢人則叩頭，小打便死，得風還活，出異物志。二書所言小打即死，與此云鐵鎚鍛數千下乃死者不同，意抱朴亦止就書籍所載言之，未必親見也。明案古籍輾轉抄寫，以訛傳訛者多矣。此文「數千下」，當為「數十下」之誤，今據訂正。 \\n 〔六七〕其色多白而尾掘　孫校：御覽九百八十八引「尾」下有「曲」字。校勘記云：「而尾掘」御覽九百二十二作「而尾屈」，九百八十六作「而尾毛堀」，一本作「而尾毛掘」。堀、掘皆與屈相當，九百八十八不引，校語所謂有「曲」字者，未審何據？ \\n 〔六八〕或生泉之側　孫校：「泉」下御覽九百八十六有「水」字。 \\n 〔六九〕勿以山佷日　此句未詳。校補云，「佷」字於義無取，「佷」當作「浪」，言當三月九月山出神葯，既入名山，不可流連山之風景而費日也，御覽九百八十六引作「浪」。按此可聊備一說。 \\n 〔七十〕執吳唐草一把以入山　原校：「草」或作「花」。 \\n 〔七一〕皛皛純白名磷石　校勘記：御覽八百八「純白」下有「者」字。校補云：有「者」字是也，蓋以上句例相同故。皛皛，見前金丹篇注。 \\n 〔七二〕或以蜜搜為酪　崇文本「搜」作「溲」。 \\n 〔七三〕韋囊挻以為粉　挻，音羶，揉也。 \\n 〔七四〕則百病除　孫校：「除」藏本作「愈」。 \\n 〔七五〕三年久服　孫校：藏本無「久服」二字。 \\n 〔七六〕五年不闕可役使鬼神　孫校：「不闕可」三字藏本作「則」。 \\n 〔七七〕踐棘而不傷膚　孫校：藏本無「而」字「膚」字。 \\n 〔七八〕著火即焦　孫校：「著火」藏本作「燒之」。 \\n 〔七九〕理自然也　孫校：大觀本草玉石部引小有異，據之改補。 \\n 〔八十〕其但純黃似雄黃色　孫校：大觀本草引「雄」作「雌」。 \\n 〔八一〕或先以硝石化為水乃凝之　孫校：「硝」大觀本草引作「消」。 \\n 〔八二〕或以玄胴腸　孫校：大觀本草引「玄胴腸」作「豬胴」二字。 \\n 〔八三〕玉可以烏米酒及地榆酒化之為水　校勘記：御覽八百五「米」作「珠」；烏米酒烏珠酒皆不他見，未審孰是。 \\n 〔八四〕故能乘煙　孫校：御覽八百五引「煙」下有「霞」字。 \\n 〔八五〕似寒食散狀　寒食散方，漢張機製。寒食散一名五石散。世說新語言語篇何晏服五石散。此散宜寒食，冷水洗取寒，唯酒欲熱飲，不爾，百病生焉。余嘉錫撰有寒食散考。 \\n 〔八六〕乃招合得珪璋環璧及校劍　原校：「招」一作「始」，「校」一作「裝」。 \\n 〔八七〕然三服　孫校：「然」下當有「日」字。 \\n 〔八八〕亦可以浮石水蜂窠化　孫校：大觀本草引「窠」下有「鱟」字。明案慎校本、寶顏堂本「化」下有「之」字。 \\n 〔八九〕或云大蟹十枚投其中　孫校：「或云大蟹」四字當是小注，誤入正文。 \\n 〔九十〕或云龜和服之　孫校：「或云龜」三字當是小注，誤入正文。校勘記云：御覽九百五十七無此三字。 \\n 〔九一〕柠木實之赤者　原校「柠」一作「楮」。案「之」原作「芝」。孫校：大觀本草引無「芝」字。校勘記：御覽三百九十四作「柠木實之赤者」。明案慎校本、寶顏堂本、崇文本亦作「柠木實之赤者」，則「芝」為「之」之誤，今據改。 \\n 〔九二〕令人徹視見鬼　校補：歲時廣記二十四引作「令人夜能徹視鬼神」，於義為長。 \\n 〔九三〕昔道士梁須　孫校：大觀本草引「須」作「頓」。校補：太平廣記四百十四引作「頃」。明案御覽三百九十四引仍作「須」。 \\n 〔九四〕至年百四十歲　校勘記：御覽三百九十五引「四」作「三」。校補云：太平廣記引「至年」作「年至」，於義為長。 \\n 〔九五〕能夜書　御覽三百九十四作「能夜讀書」。 \\n 〔九六〕槐子以新甕　孫校：御覽九百五十四引「甕」作「瓷」。 \\n 〔九七〕久服之令人髮不白而長生　孫校：御覽引「久」作「早」。 \\n 〔九八〕未夬丸　孫校：「夬」疑作「央」。明案崇文本作「央」。 \\n 〔九九〕仙方所謂日精更生　孫校：「更生」下當有「陰成」二字，各本皆脫去，非。校勘記云：初學記二十七亦無「陰成」二字，則唐本與今本同，校語當刪。 \\n 〔一０十〕余亡祖鴻臚少卿　孫校：御覽七百二十、九百八十四引「卿」皆作「時」。校勘記：御覽六百七十、又七百二十、又九百八十五皆作「少時」；三百八十三作「少卿」；九百八十四不引，校語誤。 \\n 〔一０一〕得古人埋丹砂數十斛去井數尺　「去」下原無「井」字。孫校：御覽九百八十四引有「井」字。校勘記云：御覽三百八十三作「去井數尺」；九百八十五引至上句而止；九百八十四不引，校語誤。明案校勘記是，「去」下當有「井」字，今據補。 \\n 〔一０二〕況乃餌煉丹砂而服之乎　校補：御覽七百二十引無「餌」字，近是。 \\n 〔一０三〕自怨不幸　孫校：「自」上藏本有「瞿」字。 \\n 〔一０四〕乃叩頭自陳乞哀　孫校：「哀」大觀本草引作「命」。 \\n 〔一０五〕乞丐其方　孫校：「丐」大觀本草引作「遺」。 \\n 〔一０六〕甚驚愕　校補云：「甚驚愕」下當有脫文。太平廣記四百十四引作「甚驚愕遂具言狀」，御覽六百七十引作「甚駭問得愈狀」，神仙傳亦有「具說其由」一句可證。 \\n 〔一０七〕在人間三百許年　校勘記：御覽六百七十作「在人間二百餘年」。 \\n 〔一０八〕于時聞瞿服松脂如此　孫校：「于」藏本作「余」。 \\n 〔一０九〕定是婦人　孫校：「定」大觀本草引作「乃」。明案慎校本、寶顏堂本亦作「乃」，疑當作「乃」。校補云：此婦人故事頗似列仙傳毛女，唯云漢成帝時為人所得，所說稍異。 \\n 〔一一十〕垂餓死　校勘記：意林作「垂當餓死」。 \\n 〔一一一〕教我食松葉松實　孫校：「松葉松實」大觀本草引作「松柏葉實」。 \\n 〔一一二〕遂不能飢　校補：類聚八十一、太平廣記四百十四、御覽九百八十九引並無「能」字，疑是衍文。 \\n 〔一一三〕因聞其相問　孫校：「聞」藏本作「閱」。案魯藩本、慎校本亦作「閱」。 \\n 〔一一四〕朮一名山葪　神農本草經云：朮一名山薊。按「葪」疑係「薊」字之訛。史記賈誼傳：「細故薊兮」，「薊」訛作「葪」。蓋「魚」與「角」傳寫易亂也。 \\n 〔一一五〕常服山精　孫校：御覽九百八十九、大觀本草引「常」作「當」。明案慎校本、寶顏堂本、崇文本「常」作「長」。 \\n 〔一一六〕昔仙人八公　淮南八公：蘇飛、李尚、左吳、田由、雷被、毛被、伍被、晉昌。見淮南鴻烈高誘撰敘目。 \\n 〔一一七〕韓終服菖蒲十三年　校勘記：藝文類聚八十一作「三十年」。按楚辭遠遊王逸注引列仙傳云：齊人韓終，為王採藥，王不肯服，終自服之，遂得仙也。 \\n 〔一一八〕菖蒲生須得石上　校補：太平廣記四百十四引「生須」作「須生」。明案慎校本、寶顏堂本、崇文本「生須得石上」作「須得生石上」，近是。 \\n 〔一一九〕趙他子服桂二十年　校補：太平廣記引作二十一年。 \\n 〔一二十〕移門子服五味子　孫校：御覽九百九十引「移」作「羡」，非，後遐覽篇有移門子記也。校補云：孫說非。古人言事於聲音相近者隨意用之，故前後同說一人一事，往往字異而實同。本書或作移門子，或作羡門子。陶弘景真誥作衍門子。移、羡、衍三字音近並通，實一人也。且遐覽篇廣載仙經，有移門子記而無羡門子記，其為一人，毫無可疑。又御覽九百九十引典術云，羡門子服五味子十六年。此正作羡門子。孫氏欲分羡門子移門子為二人，誤矣。 \\n 〔一二一〕手上車弩也　孫校：「車」當作「連」。校勘記云：御覽九百八十九亦作「車弩」，未定是「連」之誤。據御覽三百四十八引趙公王琚教射經，有絞車弩中七百步。王琚，魏書有傳，將恐古有車弩，至魏盛行耳。又校補云，「上」乃「止」之壞字。此言楚文子服地黃八年，雖車弩之迅疾而能以手止之。誤「止」為「上」，不可通矣。御覽九百八十九引正作「止」。明案校補之說雖近是，然影宋本御覽仍作「上」。「上」為動詞用，蓋車弩非力弱者所能上，言其手勁大，能上車弩也。 \\n 〔一二二〕御八十妾　校勘記：藝文類聚八十一、御覽九百八十九作十八妾。 \\n 〔一二三〕有子百三十人　孫校：御覽九百八十九、大觀本草引「三」作「四」。校勘記：藝文類聚八十一亦作「四」。 \\n 〔一二四〕忽怠於神丹　孫校：「忽」舊誤作「勿」，今校正。 \\n 〔一二五〕以自榰持耳　榰，音支，柱下根。榰持，支持。 \\n 〔一二六〕禹步法　本書登涉篇亦載禹步法，文字不同。 \\n 〔一二七〕次舉右　孫校：「右」當作「左」。 \\n 〔一二八〕當滿二丈一尺　孫校：藏本無「尺」字。 \\n 〔一二九〕後有九跡　寶顏堂本無「後」字。 \\n 〔一三十〕小神方　孫校：「神」下疑有「丹」字。 \\n 〔一三一〕白蜜一斤　校補：「一」當作「六」，此涉上下諸「一」字而誤，金丹篇金汋經並作「六」。 \\n 〔一三二〕常服長生不死也　校補：「常服」二字，蓋涉上文「長服」而衍。金丹篇及金汋經並無此二字。 \\n 〔一三三〕握之出指間　「握」原作「渥」。校勘記：「渥之」明刻諸本作「握之」，榮案下文有「及握之不出指間」語，正作「握」。明案當作「握」，今據改。 \\n 〔一三四〕兩儀子餌銷黃金法　孫校：「儀子」二字，據前金丹篇補。 \\n 〔一三五〕豬負革肪　孫校：肪，舊誤作「方脂」二字，今刪正。明案負革肪，亦名負革脂，即是豬項上脂。 \\n 〔一三六〕出爐以金置肪中　孫校：藏本無「肪」字。 \\n 〔一三七〕苦酒亦爾　案寶顏堂本、崇文本「爾」作「可」。 \\n 〔一三八〕壽弊天地　孫校：藏本無「壽」字。案魯藩本亦無。 \\n 〔一三九〕藥不成不神也　「藥不成」原作「藥成」。明案前金丹篇及慎校本、寶顏堂本、崇文本皆作「藥不成」，是，今據補。 \\n 〔一四十〕欲食去尸藥　校勘記：明刻本「尸」上有「三」字。明案明魯藩刊本無「三」字。 \\n 〔一四一〕丹砂一斤搗簁下　孫校：「簁下」藏本作「下從」，誤，今改正。金丹篇「簁」作「篩」，字同也。 \\n 〔一四二〕醇苦酒三升　孫校：藏本無「醇」字。 \\n 〔一四三〕淳漆二升　原校：一本「和蜜二升」。 \\n 〔一四四〕凡三物合令相得　孫校：藏本無「三」字。 \\n 〔一四五〕日再四十日　校補：「日再」下脫「服」字，言每日服兩次也。金丹篇及金汋經並有「服」字。又「四十日」，金丹篇及金汋經並作「三十日」。 \\n 〔一四六〕司命削死籍　慎校本、寶顏堂本、崇文本「削」下有「去」字。 \\n 〔一四七〕與天地相保　慎校本、寶顏堂本、崇文本「保」作「畢」。 \\n 〔一四八〕乃別有光矣　孫校云：自小神方至此，皆又見金丹篇，其文小異，不具出。 \\n  \\n   \\n  "}
{"章节": "抱朴子內篇卷之十二   辨問", "正文": "  \\n 抱朴子內篇卷之十二　辨問 \\n 　 \\n  \\n 或問曰：「若仙必可得，聖人已修之矣，而周孔不為之者，是無此道可知也。」 \\n 抱朴子答曰：「夫聖人不必仙，仙人不必聖。聖人受命，不值長生之道〔一〕，但自欲除殘去賊，夷險平暴，制禮作樂，著法垂教，移不正之風，易流遁之俗，匡將危之主，扶亡徵之國，刊詩書，撰河洛，著經誥，和雅頌，訓童蒙〔二〕，應聘諸國，突無凝煙，席不暇煖〔三〕。其事則鞅掌罔極，窮年無已，亦焉能閉聰掩明〔四〕，內視反聽，呼吸導引，長齋久潔，入室鍊形，登山採藥，數息思神，斷穀清膓哉？至於仙者，唯須篤志至信，勤而不怠，能恬能靜，便可得之，不待多才也。有入俗之高真〔五〕，乃為道者之重累也。得合一大藥，知守一養神之要〔六〕，則長生久視，豈若聖人所修為者云云之無限乎？且夫俗所謂聖人者，皆治世之聖人，非得道之聖人，得道之聖人，則黃老是也。治世之聖人，則周孔是也。黃帝先治世而後登仙，此是偶有能兼之才者也。古之帝王，刻於泰山，可省讀者〔七〕七十二家，其餘磨滅者，不可勝數，而獨記黃帝仙者，其審然可知也。 \\n 世人以人所尤長，眾所不及者，便謂之聖。故善圍棋之無比者，則謂之棋聖，故嚴子卿馬綏明於今有棋聖之名焉〔八〕。善史書之絕時者，則謂之書聖，故皇象胡昭於今有書聖之名焉。善圖畫之過人者，則謂之畫聖〔九〕，故衛協張墨於今有畫聖之名焉〔一十〕。善刻削之尤巧者，則謂之木聖，故張衡馬鈞於今有木聖之名焉〔一一〕。故孟子謂伯夷，清之聖者也；柳下惠，和之聖者也；伊尹，任之聖者也〔一二〕。吾試演而論之，則聖非一事。夫班輸倕狄〔一三〕，機械之聖也；附扁和緩〔一四〕，治疾之聖也；子韋甘均，占候之聖也〔一五〕；史蘇辛廖〔一六〕，卜筮之聖也；夏育杜回〔一七〕，筋力之聖也；荊軻聶政〔一八〕，勇敢之聖也，飛廉夸父〔一九〕，輕速之聖也；子野延州〔二十〕，知音之聖也；孫吳韓白〔二一〕，用兵之聖也。聖者，人事之極號也，不獨於文學而已矣。莊周云：盜有聖人之道五焉〔二二〕。妄意而知人之藏者，明也；先入而不疑者，勇也；後出而不懼者，義也；知可否之宜者，知也；分財均同者，仁也。不得此道而成天下大盜者，未之有也。」 \\n 或曰：「聖人之道，不得枝分葉散，必總而兼之，然後為聖。」 \\n 余答之曰：「孔子門徒，達者七十二，而各得聖人之一體，是聖事有剖判也。又云：顏淵具體而微，是聖事有厚薄也。又易曰：有聖人之道四焉〔二三〕，以言者尚其辭，以動者尚其變，以制器者尚其象，以卜筮者尚其占。此則聖道可分之明證也。何為善於道德以致神仙者，獨不可謂之為得道之聖〔二四〕？苟不有得道之聖，則周孔不得為治世之聖乎？既非一矣〔二五〕，何以當責使相兼乎？按仙經以為諸得仙者，皆其受命偶值神仙之氣，自然所稟。故胞胎之中，已含信道之性，及其有識，則心好其事，必遭明師而得其法，不然，則不信不求，求亦不得也。玉鈐經〔二六〕主命原曰：人之吉凶，制在結胎受氣之日〔二七〕，皆上得列宿之精。其值聖宿則聖，值賢宿則賢，值文宿則文，值武宿則武，值貴宿則貴，值富宿則富，值賤宿則賤，值貧宿則貧，值壽宿則壽，值仙宿則仙。又有神仙聖人之宿，有治世聖人之宿，有兼二聖之宿，有貴而不富之宿，有富而不貴之宿，有兼富貴之宿，有先富後貧之宿，有先貴後賤之宿，有兼貧賤之宿，有富貴不終之宿，有忠孝之宿，有兇惡之宿。如此不可具載，其較略如此〔二八〕。為人生本有定命，張車子之說是也〔二九〕。苟不受神仙之命，則必無好仙之心，未有心不好之而求其事者也，未有不求而得之者也。自古至今，有高才明達，而不信有仙者，有平平許人學而得仙者，甲雖多所鑒識而或蔽於仙，乙則多所不通而偏達其理，此豈非天命之所使然乎？ \\n 夫道家寶祕仙術，弟子之中，尤尚簡擇，至精彌久，然後告之以要訣，況於世人，幸自不信不求，何為當強以語之邪？既不能化令信之，又將招嗤速謗。故得道之士，所以與世人異路而行，異處而止，言不欲與之交，身不欲與之雜。隔千里，猶恐不足以遠煩勞之攻〔三十〕；絕軌跡，猶恐不足以免毀辱之醜。貴不足以誘之，富不足以移之，何肯當自衒於俗士〔三一〕，言我有仙法乎？此蓋周孔所以無緣而知仙道也。且夫周孔，蓋是高才大學之深遠者耳，小小之伎，猶多不閑。使之跳丸弄劍〔三二〕，踰鋒投狹〔三三〕，履絙登幢〔三四〕，擿盤緣案〔三五〕，跟挂萬仞之峻峭〔三六〕，游泳呂梁之不測〔三七〕，手扛千鈞，足躡驚飆，暴虎檻豹〔三八〕，攬飛捷矢，凡人為之，而周孔不能，況過於此者乎？他人之所念慮，蚤蝨之所首向，隔牆之朱紫，林下之草芥，匣匱之書籍，地中之寶藏，豐林邃藪之鳥獸，重淵洪潭之魚鱉，令周孔委曲其采色，分別其物名，經列其多少，審實其有無，未必能盡知，況於遠此者乎〔三九〕？聖人不食則飢，不飲則渴，灼之則熱，凍之則寒，撻之則痛，刃之則傷，歲久則老矣，損傷則病矣，氣絕則死矣。此是其所與凡人無異者甚多，而其所以不同者至少矣。所以過絕人者，唯在於才長思遠，口給筆高，德全行潔，強訓博聞之事耳，亦安能無事不兼邪？既已著作典謨，安上治民，復欲使之兩知仙道〔四十〕，長生不死，以此責聖人，何其多乎？吾聞至言逆俗耳，真語必違眾，儒士卒覽吾此書者，必謂吾非毀聖人。吾豈然哉？但欲盡物理耳，理盡事窮，則似於謗訕周孔矣。世人謂聖人從天而墜，神靈之物，無所不知〔四一〕，無所不能。甚於服畏其名，不敢復料之以事，謂為聖人所不為，則人無復能之者也；聖人所不知，則人無復知之者也，不可笑哉〔四二〕？今具以近事校之，想可以悟也。完山之鳥，賣生送死之聲，孔子不知之〔四三〕，便可復謂顏回只可偏解之乎？聞太山婦人之哭，問之，乃知虎食其家三人，又不知此婦人何以不徙去之意，須答乃悟〔四四〕。見羅雀者純得黃口，不辨其意，問之乃覺〔四五〕。及欲葬母，不知父墓所在，須人語之，既定墓崩，又不知之，弟子誥之，乃泫然流涕〔四六〕。又疑顏淵之盜食，乃假言欲祭先人，卜掇塵之虛偽〔四七〕。廄焚，又不知傷人馬否〔四八〕。顏淵後，便謂之已死〔四九〕。又周流七十餘國，而不能逆知人之必不用之也，而栖栖遑遑〔五十〕，席不暇溫。又不知匡人當圍之，而由其途〔五一〕。問老子以古禮〔五二〕，禮有所不解也。問郯子以鳥官〔五三〕，官有所不識也。行不知津，而使人問之，又不知所問之人，必譏之而不告其路〔五四〕，若爾可知不問也。下車逐歌鳳者，而不知彼之不住也〔五五〕。見南子而不知其無益也〔五六〕。諸若此類，不可具舉，但不知仙法，何足怪哉？又俗儒云：聖人所不能，則餘人皆不能。則宕人水居〔五七〕，梁母火化，伯子耐至熱〔五八〕，仲都堪酷寒〔五九〕，左慈兵解而不死〔六十〕，甘始休糧以經歲〔六一〕，范軼見斫而不入〔六二〕，鱉令流尸而更生〔六三〕，少千執百鬼〔六四〕，長房縮地脈，〔六五〕仲甫假形於晨鳧〔六六〕，張楷吹噓起雲霧〔六七〕，未聞周孔能為斯事也。」 \\n 俗人或曰：「周孔皆能為此，但不為耳。」 \\n 吾答之曰：「必不求之於明文，而指之以空言者，吾便可謂周孔能振翮飜飛，翱翔八極，興雲致雨，移山拔井，但不為耳。一不以記籍見事為據者，復何限哉？必若所云者，吾亦可以言周孔皆已昇仙，但以此法不可以訓世，恐人皆知不死之可得，皆必悉委供養，廢進宦而登危浮深，以修斯道，是為家無復子孫，國無復臣吏，忠孝並喪，大倫必亂，故周孔密自為之，而祕不告人，外託終亡之形，內有上仙之實。如此，則子亦將何以難吾乎？亦又未必不然也。靈寶經有正機平衡飛龜授袟凡三篇〔六八〕，皆仙術也。吳王伐石以治宮室，而於合石之中，得紫文金簡之書〔六九〕，不能讀之，使使者持以問仲尼，而欺仲尼曰：『吳王閑居，有赤雀銜書以置殿上，不知其義，故遠諮呈。』仲尼以視之〔七十〕，曰：『此乃靈寶之方，長生之法，禹之所服，隱在水邦，年齊天地，朝於紫庭者也。禹將仙化，封之名山石函之中，乃今赤雀銜之，殆天授也。』以此論之　是夏禹不死也，而仲尼又知之；安知仲尼不皆密修其道乎？正復使聖人不為此事，未可謂無其效也。人所好惡，各各不同，諭之以面，豈不信哉？誠合其意，雖小必為也；不合其神，雖大不學也。好苦憎甘，既皆有矣，嗜利棄義，亦無數焉。『聖人之大寶曰位，何以聚人曰財〔七一〕。』又曰：『富與貴，是人之所欲』〔七二〕，而昔已有禪之以帝王之位而不用，委之以四海之富而不願，蔑三九之官〔七三〕，背玉帛之聘，遂山林之高潔，甘魚釣之陋業者，蓋不可勝數耳。又曰：『男女飲食，人之大欲存焉〔七四〕。』是以好色不可諫，甘旨可忘憂。昔有絕穀棄美，不畜妻妾，超然獨往，浩然得意〔七五〕，顧影含歡，漱流忘味者，又難勝記也。人情莫不愛紅顏豔姿，輕體柔身，而黃帝逑篤醜之嫫母〔七六〕，陳侯憐可憎之敦洽〔七七〕。人鼻無不樂香，故流黃鬱金〔七八〕、芝蘭蘇合〔七九〕、玄膽素膠〔八十〕、江離揭車〔八一〕、春蕙秋蘭，價同瓊瑤，而海上之女，逐酷臭之夫〔八二〕，隨之不止〔八三〕。周文嗜不美之葅〔八四〕，不以易太牢之滋味〔八五〕。魏明好椎鑿之聲，不以易絲竹之和音〔八六〕。人各有意，安可求此以同彼乎？周孔自偶，不信仙道，日月有所不照，聖人有所不知，豈可以聖人所不為，便云天下無仙！是責三光不照覆盆之內也。」 \\n 校　釋 \\n 〔一〕　不值長生之道　孫校：「道」當作「氣」。 \\n 〔二〕　訓童蒙　孫校：「訓」上當脫一字。 \\n 〔三〕　突無凝煙席不暇煖　案淮南子脩務篇云：「孔子無黔突，墨子無煖席」，此一說也；班固答賓戲云：「孔席不〈日耎〉，墨突不黔」，又一說也。本篇言古聖人汲汲于行道，不暇久居，以致灶突無煙，坐席不煖。 \\n 〔四〕　亦焉能閉聰掩明　校勘記：藏本「焉能」作「焉得」。 \\n 〔五〕　有入俗之高真　孫校：「真」疑作「具」。 \\n 〔六〕　知守一養神之要　「知」下原無「守」字。校勘記：榮案盧本作「知守一」。明案慎校本、寶顏堂本、崇文本亦有「守」字。原脫，今據補。 \\n 〔七〕　可省讀者　孫校：「讀」下舊衍「書」字，今刪正。 \\n 〔八〕　嚴子卿馬綏明　嚴武，字子卿，三國吳人，圍棋妙手。見吳志趙達傳裴松之注。三國志魏文帝紀注引典論云：昔有馬合鄉侯善彈棋。又隋書經籍志著錄圍棋勢二十九卷，晉趙王倫舍人馬朗等撰。未知孰是馬綏明？ \\n 〔九〕　皇象胡昭至謂之畫聖　孫校：上二十六字藏本脫，校本約太平御覽七百五十二增。明案皇象，字休明，三國吳人，精工書法。見吳志趙達傳注。胡昭，字孔明，潁川人，魏志十一稱其尺牘之跡，動見模楷。 \\n 〔一十〕衛協張墨　衛協，晉時人，工繪畫，作道釋人物，冠絕當代。又名畫家顧愷之張墨等皆師事衛協，見歷代名畫記。 \\n 〔一一〕張衡馬鈞　孫校：「鈞」藏本作「忠」，校本依御覽更正。明案張衡，後漢南陽人，擅長文才，又善機巧，尤致思于天文歷算，以造渾天儀及候風地動儀著稱，後漢書有傳。馬鈞，三國時扶風人，巧思絕世，作指南車及翻車等，見魏志杜夔傳注；參傅玄馬鈞先生傳，見嚴可均輯全晉文。復案蔡邕謂渾天者，今史官所用候臺銅儀，則其法也；又史稱候風地動儀以精銅鑄成，然則張衡之巧，非關木聖，抱朴偶失之歟！ \\n 〔一二〕柳下惠至伊尹任之聖者也　孫校：上十六字藏本脫，刻本有。案寶顏堂本，崇文本皆有。孟軻稱伯夷、柳下惠、伊尹為聖，見孟子萬章下。 \\n 〔一三〕班輸倕狄　孫校：刻本無「輸倕」二字。明案倕，尚書舜典作垂，古巧匠，傳說堯時人，或說黃帝時人。班狄，見前論仙篇注。 \\n 〔一四〕附扁和緩　「附」柏筠堂本作「跗」。附，俞跗；扁，扁鵲；和，醫和；緩，醫緩，皆古名醫，見前至理篇注。 \\n 〔一五〕子韋甘均占候之聖也　札迻云：案史記天官書云，昔之傳天數者，於宋子韋，在齊甘公。集解引徐廣云，甘公名德。漢書藝文志有甘德長柳占夢十一卷。史記張耳傳索隱引劉歆七略則云甘公字逢，皆不云名均，未詳葛氏所據。 \\n 〔一六〕史蘇辛廖　史蘇，晉占卜之史，國語晉語云：獻公卜伐驪戎，史蘇占之。辛廖，晉大夫，畢萬筮仕於晉，遇屯之比，辛廖占之曰，吉。其後果蕃昌。見左傳閔公元年。 \\n 〔一七〕夏育杜回　夏育，周時衛人，大力士，能舉千鈞，見史記范睢傳及注。杜回，秦之力士，見左傳宣公十五年。 \\n 〔一八〕荊軻聶政　荊軻，戰國時勇者，胆大妄為，為燕太子丹刺秦王，見戰國策燕策。聶政，戰國勇士，為嚴遂刺殺韓相傀，見戰國策韓策。 \\n 〔一九〕飛廉夸父　飛廉，商紂臣，善走。孟子滕文公下：周武王驅飛廉於海隅而戮之。夸父，善走，為堯子丹朱臣，與日逐走，見山海經海外北經。 \\n 〔二十〕子野延州　子野，晉國師曠，見前道意篇注。延州，春秋時吳季札。左傳昭公二十七年：吳子使延州來季子聘于上國。杜預注云：季子本封延陵，後復封州來，故曰延州來。案師曠季札，並深知音樂者。 \\n 〔二一〕孫吳韓白　孫，孫武，春秋齊人，以兵法見用于吳王闔閭。後百餘歲有孫臏，孫武之後裔，亦長兵法，為齊威王軍師，著孫臏兵法。吳，吳起，衛人，好用兵，為魏文侯將。後之楚，為楚悼王相，厲行變法。並見史記孫子吳起列傳。韓，淮陰侯韓信，善用兵，為劉邦破項羽。白，白起，擅長用兵，為秦昭王將，屢破韓趙魏，各見史記本傳。 \\n 〔二二〕盜有聖人之道五焉　語見莊子胠篋篇。 \\n 〔二三〕易曰有聖人之道四焉　語見周易繫辭上。 \\n 〔二四〕獨不可謂之為得道之聖　慎校本、寶顏堂本「聖」下有「乎」字。 \\n 〔二五〕既非一矣　慎校本、寶顏堂本「既」上有「聖」字。 \\n 〔二六〕玉鈐經　孫校：「經」藏本作「云」，非；按玉鈐經又見前對俗篇，又見後登涉篇，今改正。 \\n 〔二七〕人之吉凶制在結胎受氣之日　慎校本、寶顏堂本、崇文本無「制在」二字，但有「修短於」三字。 \\n 〔二八〕其較略如此　孫校：「如此」二字當衍。 \\n 〔二九〕張車子之說是也　張車子事，見晉干寶搜神記卷十周攬嘖條。校補云，此不言張車子之事，而云張車子之說者，蓋車子之事，世所共知。此言人生本有定命，若俗說張車子之事是也。 \\n 〔三十〕煩勞之攻　孫校：「煩勞」刻本作「頰舌」。 \\n 〔三一〕何肯當自衒於俗士　寶顏堂本「當」作「常」。 \\n 〔三二〕跳丸弄劍　跳丸弄劍，雜技名。後漢張衡西京賦云：「跳丸劍之揮霍」。魏略載魏曹植為邯鄲淳命演跳丸擊劍等戲。 \\n 〔三三〕踰鋒投狹　張衡西京賦：「胸突銛鋒」，是踰鋒技也。投狹，即衝狹，西京賦云：「衝狹燕濯」。薛注：卷簟席以矛插其中，伎兒以身投從中過。 \\n 〔三四〕履絙登幢　絙，大索。履絙，行繩技。西京賦云：「走索上而相逢」。 \\n 〔三五〕擿盤緣案　並雜技名。 \\n 〔三六〕跟挂萬仞之峻峭　西京賦云：「侲僮程材，上下翩翻，突倒投而跟絓，譬隕絕而復聯」。此即葛洪說跟挂萬仞伎之所指。 \\n 〔三七〕游泳呂梁之不測　故事見莊子達生篇及列子黃帝篇，參前釋滯篇注。 \\n 〔三八〕暴虎檻豹　暴虎，徒搏。檻豹，圈豹。 \\n 〔三九〕況於遠此者乎　慎校本、寶顏堂本、崇文本「於遠」作「遠於」。 \\n 〔四十〕復欲使之兩知仙道　慎校本、寶顏堂本、崇文本「兩」作為「兼」。 \\n 〔四一〕世人謂聖人從天而墜至無所不知　明案論衡知實篇論「聖人不能先知」，其言甚覈。蓋為抱朴之所本，其所舉例亦多同。 \\n 〔四二〕不可笑哉　孫校：「可」藏本作「亦」。 \\n 〔四三〕完山之鳥賣生送死之聲孔子不知之　說苑辨物篇云：孔子晨立堂上，聞哭者聲甚悲。孔子出，顏回曰，今有哭者其音甚悲，非獨哭死，又哭生離者。孔子曰，何以知之？回曰，似完山之鳥。孔子曰，何如？回曰，完山之鳥生四子，羽翼已成，乃離四海，哀鳴送之。孔子使人問哭者。哭者果為父死家貧賣子以葬，將與其長別也。 \\n 〔四四〕聞太山婦人之哭至須答乃悟　禮記檀弓下云：孔子過泰山之側，有婦人哭於墓者而哀，使子路問之。而曰，昔者吾舅死於虎，吾夫又死焉，今吾子又死焉。子曰，何為不去也？婦人曰，無苛政。子曰，苛政猛於虎也。 \\n 〔四五〕見羅雀者純得黃口至問之乃覺　說苑敬慎篇云：孔子見羅雀者所得皆黃口，問其故。羅者對曰，黃口從大爵者不得，大爵從黃口者可得。 \\n 〔四六〕葬母不知父墓所在至乃泫然流涕　案「弟子誥之」慎校本、寶顏堂本「誥」作「語」。禮記檀弓上云：孔子少孤，不知父墓。母亡，問於鄒曼父之母，然後得合葬於防。防墓又崩，門人後至，孔子問來何遲。門人實對。孔子泫然流涕曰，古不脩墓。由此可見孔丘不知之事實多。但自來儒者深為孔丘諱短。如晉張華博物志史補云「蔣濟、何晏、夏侯玄、王肅，皆云無此事（案指孔丘不知其父墓所在），注記者謬，時賢咸從之」。 \\n 〔四七〕疑顏淵之盜食至卜掇塵之虛偽　呂氏春秋任數篇云：孔子窮乎陳蔡之間，七日不嘗粒。晝寢。顏回索米回，爨之幾熟。孔子望見回攫其甑中而食之。選間食熟，謁孔子而進食。孔子佯為不見，起曰，今者夢見先君，食潔而後饋。顏回對曰，不可，嚮者煤炱入甑中，棄食不祥，回攫而飲之。由此可見孔丘疑顏回盜食而實無知也。 \\n 〔四八〕廄焚又不知傷人馬否　論語鄉黨篇：廄焚。子曰，傷人乎？不問馬。 \\n 〔四九〕顏淵後便謂之已死　論語先進篇：子畏於匡，顏淵後。子曰，吾以女為死矣。 \\n 〔五十〕栖栖遑遑　孫校：藏本「栖栖」作「恓恓」。 \\n 〔五一〕不知匡人當圍之而由其途　史記孔子世家張守節正義引琴操云：孔子到匡郭外，顏淵舉策指匡穿垣曰，往與陽貨正從此入。匡人聞其言，告君曰，往者陽貨今復來，乃率眾圍孔子。 \\n 〔五二〕問老子以古禮　史記孔子世家：孔子適周問禮，蓋見老子云。 \\n 〔五三〕問郯子以鳥官　左傳昭公十七年：郯子來朝，說少皞氏以鳥名官。仲尼聞之，見郯子而學之。 \\n 〔五四〕行不知津而使人問之至不告其路　論語微子篇：長沮桀溺耦而耕，孔子過之，使子路問津焉。長沮桀溺譏之而不告其路。 \\n 〔五五〕下車逐歌鳳者而不知彼之不住也　楚狂接輿，歌而過孔子。孔子下車，欲與之言，接輿趨而避之。見論語微子篇。 \\n 〔五六〕見南子而不知其無益也　論語雍也篇：子見南子，子路不說，孔子矢之。 \\n 〔五七〕宕人水居　博物志云：南海外有鮫人，水居如魚，不廢織績。 \\n 〔五八〕伯子耐至熱　「伯子」原作「子伯」。校補云：子伯當作伯子，文倒誤也。伯子，謂幼伯子。雜應篇云，唯幼伯子王仲都夏日重裘，周以十爐之火，口不稱熱。列仙傳幼伯子盛暑著襦蔥。今據校正。 \\n 〔五九〕仲都堪酷寒　桓譚新論云：道士王仲都能忍寒暑，元帝乃以隆冬盛寒日令袒，載駟馬於昆明池上，環冰而馳。御者厚衣狐裘寒戰，而仲都獨無變色，臥於池臺上，曛然自若。 \\n 〔六十〕左慈兵解而不死　魏王曹操屢欲殺左慈而不死。見神仙傳。 \\n 〔六一〕甘始休糧以經歲　甘始，三國時太原人，善行氣，不飲食，在世百餘歲，見神仙傳。 \\n 〔六二〕范軼見斫而不入　范軼，晉書林邑國傳作范逸。見前釋滯篇林邑以神錄王注。 \\n 〔六三〕鱉令流尸而更生　鱉令，一作鱉冷。參見前釋滯篇庸蜀以流尸帝注。 \\n 〔六四〕少千執百鬼　少千一作少干。參見前釋滯篇注。 \\n 〔六五〕長房縮地脈　費長房，汝南人，後漢書有傳。長房有神術，能縮地脈千里，見神仙傳壺公。 \\n 〔六六〕仲甫假形於晨鳧　李仲甫少學道於王君，能步訣隱形。仲甫有相識人居相去五百餘里，常以張羅自業。一旦，張羅得一鳥，視之，乃仲甫也。語畢，別去。見神仙傳。 \\n 〔六七〕張楷吹噓起雲霧　後漢書張霸傳：霸子楷好道術，能作五里霧。 \\n 〔六八〕靈寶經有正機平衡飛龜授袟凡三篇　明案後遐覽篇著錄正機經、平衡經、飛龜振經各一卷。所謂「飛龜振經」，疑有脫文誤字。神仙傳云華子期受仙隱靈寶方，一曰伊洛飛龜秩，二曰白禹正機，三曰平衡。 \\n 〔六九〕吳王至於合石之中得紫文金簡之書　前釋滯篇云：正機、平衡，割乎文（合）石之中。蓋即指此。 \\n 〔七十〕仲尼以視之　校補云：此文不當有「以」字，蓋涉上文諸「以」字而衍。玉燭寶典十引此文無「以」字。 \\n 〔七一〕聖人之大寶曰位何以聚人曰財　語見周易繫辭下篇。 \\n 〔七二〕富與貴是人之所欲　語見論語里仁篇。 \\n 〔七三〕蔑三九之官　三九，三公九卿。後漢書郎顗傳云：「三九之位，未見其人」。 \\n 〔七四〕男女飲食人之大欲存焉　語見禮記禮運篇。 \\n 〔七五〕浩然得意　孫校：「浩」藏本作「倍」，非。明案寶顏堂本、崇文本「浩然」作「悟言」。 \\n 〔七六〕黃帝逑篤醜之嫫母　孫校：藏本「逑」作「遠」，非。明案嫫母貌醜，傳說是黃帝第四妃。呂氏春秋遇合篇云：「嫫母執乎黃帝。黃帝曰：厲汝德而弗忘，與汝正而弗衰，雖惡何傷」？高誘注：惡，醜也。 \\n 〔七七〕陳侯憐可憎之敦洽　敦洽，陳人，醜而有德，陳侯悅之。呂氏春秋遇合篇云：「陳有惡人曰敦洽讎麋，椎顙廣額，色如漆赭，垂眼臨鼻，長肘而盩，陳侯見而甚悅之，外使治其國，內使制其身」。 \\n 〔七八〕流黃鬱金　流黃，即流黃香，似流黃而香。御覽九百八十二引吳時外國傳云，流黃香出都昆國。鬱金，鬱金香，其香十二葉，為百草之英。魏略云，生大秦國。見重修政和證類本草卷十三。 \\n 〔七九〕芝蘭蘇合　蘇合，蘇合香。後漢書西域傳：大秦國合諸香煎其汁，以為蘇合。 \\n 〔八十〕玄膽素膠　玄膽，未知何物。後雜應篇云：含玄膽湯以治齒牙動搖。本草有底野迦，用諸膽作之，赤黑色，出西戎，甚珍貴。見重修政和證類本草十六。另有楓香脂，一名白膠香，見重修政和證類本草十二，未知素膠之實指。 \\n 〔八一〕江離揭車　案江離、揭車，皆是香草。說文：江蘺，蘪蕪也。爾雅：蘄茞，蘪蕪也。郭璞注云：香草。爾雅：{艹揭}車，{艹乞}輿也。郭璞注云：{艹揭}車，香草，見離騷。 \\n 〔八二〕海上之女逐酷臭之夫　曲園云，呂氏春秋遇合篇：「人有大臭者，其親戚兄弟妻妾知識無能與居者，自苦而居海上，海上人有說其臭者，晝夜隨之而弗能去」。本篇所云即此事。而以為海上之女，未知別有所據歟？或其所見呂覽，與今異也。 \\n 〔八三〕隨之不止　孫校：「止」下刻本有「人口無不悅甘而」七字，非。 \\n 〔八四〕周文嗜不美之葅　呂氏春秋遇合篇云：「若人之於滋味，無不說甘脆，而甘脆未必受也。文王嗜菖蒲葅，孔子聞而服之，縮頞而食之，三年，然後勝之。」 \\n 〔八五〕不以易太牢之滋味　孫校：「味」下刻本有「人耳無不喜樂而」七字，非。 \\n 〔八六〕魏明好椎鑿之聲不以易絲竹之和音　劉晝新論殊好篇云「漢順聽山鳥之音，云勝絲竹之響；魏文好槌鑿之聲，不貴金石之和」。案此篇魏明，劉子新論作魏文，椎鑿作槌鑿，絲竹作金石，是為異文。 \\n  \\n   \\n  "}
{"章节": "抱朴子內篇卷之十三   極言", "正文": "  \\n 抱朴子內篇卷之十三　極言 \\n 　 \\n  \\n 或問曰：「古之仙人者，皆由學以得之，將特稟異氣耶〔一〕？」抱朴子答曰：「是何言歟？彼莫不負笈隨師，積其功勤，蒙霜冒險，櫛風沐雨，而躬親灑掃，契闊勞藝，始見之以信行，終被試以危困，性篤行貞，心無怨貳，乃得升堂以入於室。或有怠厭而中止，或有怨恚而造退，或有誘於榮利，而還修流俗之事，或有敗於邪說，而失其淡泊之志，或朝為而夕欲其成，或坐修而立望其效。若夫睹財色而心不戰，聞俗言而志不沮者，萬夫之中，有一人為多矣。故為者如牛毛，獲者如麟角也〔二〕。夫彀勁弩者，效力於發箭；涉大川者，保全於既濟；井不達泉，則猶不掘也；一步未至，則猶不往也。修塗之累，非移晷所臻；淩霄之高，非一簣之積。然升峻者患於垂上而力不足，為道者病於方成而志不遂。千倉萬箱，非一耕所得；干天之木，非旬日所長；不測之淵，起於汀瀅〔三〕；陶朱之資，必積百千。若乃人退己進，陰子所以窮至道也〔四〕。敬卒若始，羡門所以致雲龍也〔五〕。我志誠堅，彼何人哉？」 \\n 抱朴子曰：「俗民既不能生生，而務所以煞生。夫有盡之物，不能給無已之耗；江河之流，不能盈無底之器也。凡人利入少而費用多者，猶不供也，況無錙銖之來，而有千百之往乎？人無少長，莫不有疾，但輕重言之耳。而受氣各有多少，多者其盡遲，少者其竭速。其知道者補而救之，必先復故，然後方求量表之益。若令服食終日〔六〕，則肉飛骨騰，導引改朔，則羽翮參差，則世閒無不信道之民也。患乎升勺之利未堅，而鍾石之費相尋，根柢之據未極〔七〕，而冰霜之毒交攻。不知過之在己，而反云道之無益，故捐丸散而罷吐納矣。故曰非長生難也，聞道難也；非聞道難也，行之難也；非行之難也，終之難也。良匠能與人規矩，不能使人必巧也。明師能授人方書，不能使人必為也。夫修道猶如播穀也，成之猶收積也〔八〕。厥田雖沃，水澤雖美，而為之失天時，耕鋤又不至，登稼被壟，不穫不刈，頃畝雖多，猶無獲也〔九〕。凡夫不徒不知益之為益也，又不知損之為損也，夫損易知而速焉，益難知而遲焉，人尚不悟其易，安能識其難哉？夫損之者如燈火之消脂，莫之見也，而忽盡矣。益之者如苗禾之播殖〔一十〕，莫之覺也，而忽茂矣。故治身養性，務謹其細，不可以小益為不平而不修，不可以小損為無傷而不防。凡聚小所以就大，積一所以至億也。若能愛之於微〔一一〕，成之於著，則幾乎知道矣。」 \\n 或問曰：「古者豈有無所施行，而偶自長生者乎？」抱朴子答曰：「無也。或隨明師，積功累勤，便得賜以合成之藥。或受祕方，自行治作，事不接於世，言不累於俗，而記著者止存其姓名，而不能具知其所以得仙者，故闕如也。昔黃帝生而能言，役使百靈，可謂天授自然之體者也，猶復不能端坐而得道〔一二〕。故陟王屋而受丹經，〔一三〕到鼎湖而飛流珠〔一四〕，登崆峒而問廣成〔一五〕，之具茨而事大隗〔一六〕，適東岱而奉中黃〔一七〕，入金谷而諮涓子，〔一八〕道養則資玄素二女〔一九〕，精推步則訪山稽力牧，講占候則詢風后，著體診則受雷岐〔二十〕，審攻戰則納五音之策〔二一〕，窮神奸則記白澤之辭〔二二〕，相地理則書青烏之說〔二三〕，救傷殘則綴金冶之術〔二四〕。故能畢該祕要，窮道盡真〔二五〕，遂昇龍以高躋，與天地乎罔極也。然按神仙經，皆云黃帝及老子奉事太乙元君以受要訣，況乎不逮彼二君者，安有自得仙度世者乎？未之聞也。」 \\n 或曰：「黃帝審仙者，橋山之塚〔二六〕，又何為乎？」抱朴子答曰：「按荊山經及龍首記〔二七〕，皆云黃帝服神丹之後，龍來迎之，群臣追慕，靡所措思，或取其几杖，立廟而祭之；或取其衣冠，葬而守之。列仙傳云：黃帝自擇亡日，七十日去，七十日還，葬於橋山，山陵忽崩〔二八〕，墓空無尸，但劍舄在焉。此諸說雖異，要於為仙也。言黃帝仙者，見於道書及百家之說者甚多，而儒家不肯長奇怪，開異塗〔二九〕，務於禮教，而神仙之事，不可以訓俗，故云其死，以杜民心耳。朱邑欒巴于公〔三十〕，有功惠於民，百姓皆生為之立廟祠。又古者盛德之人，身沒之後，臣子刊其勳績於不朽之器。而今世君長遷轉，吏民思戀，而樹德頌之碑者，往往有焉，此亦黃帝有廟墓之類也，豈足以證其必死哉？」 \\n 或人問曰：「彭祖八百，安期三千，斯壽之過人矣。若果有不死之道，被何不遂仙乎？豈非稟命受氣，自有脩短，而彼偶得其多，理不可延，故不免於彫隕哉？」抱朴子答曰：「按彭祖經云〔三一〕，其自帝嚳佐堯，歷夏至殷為大夫，殷王遣綵女從受房中之術，行之有效，欲殺彭祖，以絕其道，彭祖覺焉而逃去。去時年七八百餘，非為死也。黃石公記〔三二〕云：彭祖去後七十餘年，門人於流沙之西見之〔三三〕，非死明矣。又彭祖之弟子，青衣烏公、黑穴公、秀眉公、白兔公子、離婁公、太足君、高丘子、不肯來七八人，皆歷數百歲，在殷而各仙去，況彭祖何肯死哉？又劉向所記列仙傳亦言彭祖是仙人也。又安期先生者，賣藥於海邊，瑯琊人傳世見之，計已千年。秦始皇請與語，三日三夜。其言高，其旨遠，博而有證，始皇異之，乃賜之金璧，可直數千萬，安期受而置之於阜鄉亭，以赤玉舄一量為報〔三四〕，留書曰，復數千載〔三五〕，求我於蓬萊山。如此，是為見始皇時已千歲矣，非為死也。又始皇剛暴而驁很，最是天下之不應信神仙者。又不中以不然之言答對之者也。至於問安期以長生之事，安期答之允當，始皇惺悟，信世閒之必有仙道，既厚惠遺，又甘心欲學不死之事，但自無明師也，而為盧敖徐福輩所欺弄〔三六〕，故不能得耳。向使安期先生言無符據〔三七〕，三日三夜之中，足以窮屈，則始皇必將烹煮屠戮，不免鼎俎之禍，其厚惠安可得乎？」 \\n 或問曰：「世有服食藥物，行氣導引，不免死者，何也？」抱朴子答曰：「不得金丹，但服草木之藥及修小術者，可以延年遲死耳，不得仙也。或但知服草藥，而不知還年之要術〔三八〕，則終無久生之理也。或不曉帶神符，行禁戒，思身神，守真一，則止可令內疾不起〔三九〕，風濕不犯耳。若卒有惡鬼強邪，山精水毒害之，則便死也。或不得入山之法，令山神為之作禍，則妖鬼試之，猛獸傷之，溪毒擊之，蛇蝮螫之，致多死事，非一條也。或修道晚暮，而先自損傷已深，難可補復。補復之益，未得根據，而疾隨復作，所以剋伐之事，亦何緣得長生哉？或年老為道而得仙者，或年少為道而不成者，何哉？彼雖年老而受氣本多，受氣本多則傷損薄，傷損薄則易養，易養故得仙也。此雖年少而受氣本少，受氣本少則傷深〔四十〕，傷深則難救，難救故不成仙也。夫木槿楊柳，斷殖之更生，倒之亦生，橫之亦生。生之易者，莫過斯木也。然埋之既淺，又未得久，乍刻乍剝，或搖或拔，雖壅以膏壤，浸以春澤，猶不脫於枯瘁者〔四一〕，以其根荄不固，不暇吐其萌芽，津液不得遂結其生氣也。人生之為體，易傷難養，方之二木，不及遠矣。而所以攻毀之者，過於刻剝，劇乎搖拔也。濟之者鮮〔四二〕，壞之者眾，死其宜也。夫吐故納新者，因氣以長氣，而氣大衰者則難長也。服食藥物者，因血以益血，而血垂竭者則難益也。夫奔馳而喘逆，或欬或滿〔四三〕，用力役體，汲汲短乏者，氣損之候也。面無光色，皮膚枯臘，脣焦脈白，腠理萎瘁者，血減之證也。二證既衰於外，則靈根亦凋於中矣。如此，則不得上藥，不能救也。凡為道而不成，營生而得死者，其人非不有氣血也。然身中之所以為氣為血者，根源已喪，但餘其枝流也。譬猶入水之燼，火滅而煙不即息；既斷之木，柯葉猶生。二者非不有煙，非不有葉，而其所以為煙為葉者，已先亡矣。世人以覺病之日，始作為疾〔四四〕，猶以氣絕之日，為身喪之候也。唯怨風冷與暑濕，不知風冷暑濕〔四五〕，不能傷壯實之人也〔四六〕，徒患體虛氣少者，不能堪之，故為所中耳。何以較之，設有數人，年紀老壯既同，服食厚薄又等，俱造沙漠之地，並冒嚴寒之夜，素雪墮於上，玄冰結於下，寒風摧條而宵駭，欬唾凝〈氵牙〉於唇吻〔四七〕，則其中將有獨中冷者，而不必盡病也。非冷氣之有偏，蓋人體有不耐者耳。故俱食一物，或獨以結病者，非此物之有偏毒也。鈞器齊飲，而或醒或醉者，非酒勢之有彼此也。同冒炎暑，而或獨以暍死者，非天熱之有公私也。齊服一藥，而或昏瞑煩悶者，非毒烈之有愛憎也。是以衝風赴林，而枯柯先摧；洪濤淩崖，而拆隙首頹；烈火燎原，而燥卉前焚；龍椀墜地〔四八〕，而脆者獨破。由兹以觀，則人之無道，體已素病，因風寒暑濕者以發之耳。苟能令正氣不衰，形神相衛，莫能傷也。凡為道者，常患於晚，不患於早也。恃年紀之少壯，體力之方剛者，自役過差，百病兼結，命危朝露，不得大藥，但服草木，可以差於常人，不能延其大限也。故仙經曰：養生以不傷為本。此要言也。神農曰：百病不愈，安得長生？信哉斯言也。」 \\n 或問曰：「所謂傷之者，豈非淫慾之閒乎？」抱朴子曰：「亦何獨斯哉？然長生之要，在乎還年之道〔四九〕。上士知之，可以延年除病；其次不以自伐者也。若年尚少壯而知還年〔五十〕，服陰丹以補腦，采玉液於長谷者，不服藥物，亦不失三百歲也〔五一〕，但不得仙耳。不得其術者，古人方之於冰盃之盛湯，羽苞之蓄火也。且又才所不逮〔五二〕，而困思之，傷也；力所不勝，而強舉之，傷也；悲哀憔悴〔五三〕，傷也；喜樂過差，傷也；汲汲所欲，傷也〔五四〕；久談言笑，傷也；寢息失時，傷也；挽弓引弩，傷也；沈醉嘔吐，傷也；飽食即臥，傷也；跳走喘乏，傷也〔五五〕；歡呼哭泣，傷也；陰陽不交，傷也；積傷至盡則早亡，早亡非道也。是以養生之方，唾不及遠，行不疾步，耳不極聽，目不久視，坐不至久，臥不及疲，先寒而衣，先熱而解，不欲極飢而食，食不過飽，不欲極渴而飲，飲不過多。凡食過則結積聚，飲過則成痰癖。不欲甚勞甚逸，不欲起晚〔五六〕，不欲汗流〔五七〕，不欲多睡，不欲奔車走馬，不欲極目遠望，不欲多啖生冷，不欲飲酒當風，不欲數數沐浴，不欲廣志遠願，不欲規造異巧。冬不欲極溫，夏不欲窮涼，不露臥星下，不眠中見肩，大寒大熱，大風大霧，皆不欲冒之。五味入口，不欲偏多，故酸多傷脾，苦多傷肺，辛多傷肝，鹹多則傷心，甘多則傷腎〔五八〕，此五行自然之理也。凡言傷者，亦不便覺也，謂久則壽損耳。是以善攝生者，臥起有四時之早晚，興居有至和之常制；調利筋骨，有偃仰之方；杜疾閑邪，有吞吐之術；流行榮衛，有補瀉之法；節宣勞逸，有與奪之要。忍怒以全陰氣，抑喜以養陽氣。然後先將服草木以救虧缺，後服金丹以定無窮，長生之理，盡於此矣。若有欲決意任懷，自謂達識知命，不泥異端，極情肆力，不營久生者，聞此言也，雖風之過耳，電之經目，不足諭也。雖身枯於流連之中，氣絕於紈綺之閒，而甘心焉，亦安可告之以養生之事哉？不惟不納，乃謂妖訛也。而望彼信之，所謂以明鑑給矇瞽，以絲竹娛聾夫也。」 \\n 校　釋 \\n 〔一〕　將特稟異氣耶　「異」原作「其」。明案藏本、魯藩本、寶顏堂本「其」皆作「異」。當作「異」，今訂正。 \\n 〔二〕　為者如牛毛獲者如麟角也　校勘記：北堂書鈔八十三「為」作「學」，「獲」作「成」。 \\n 〔三〕　起於汀瀅　汀瀅，小水。 \\n 〔四〕　若乃人退己進陰子所以窮至道也　案陰子，後漢陰長生。神仙傳云：陰長生，新野人，恭事馬鳴生學道。鳴生初不教其度世之法，但日夕與之高談，論當世之事，如此十餘年。同時共事鳴生者十二人，皆歸去。唯長生執禮彌肅。鳴生告之曰，子真能得道矣，以太清神丹經授之。是即所謂人退己進，陰子所以窮至道也。 \\n 〔五〕　羡門所以致雲龍也　史記封禪書有羡門子高為方仙道。唐司馬貞索隱：羡門高者，秦始皇使盧生求羡門子高是也。 \\n 〔六〕　若令服食終日　寶顏堂本、崇文本「終」作「旬」。 \\n 〔七〕　根柢之據未極　孫校：「柢」藏本作「移」，非。校勘記云：榮案盧本「根柢」作「根荄」。 \\n 〔八〕　成之猶收積也　「收積」寶顏堂本、崇文本作「收穀」。 \\n 〔九〕　猶無獲也　孫校：「獲」藏本作「穫」，非。 \\n 〔一十〕益之者如苗禾之播殖　孫校：藏本無上「之」字。 \\n 〔一一〕若能愛之於微　孫校：藏本無「之」字。 \\n 〔一二〕猶復不能端坐而得道　孫校：藝文類聚十一、御覽七十九引「能」作「敢」。 \\n 〔一三〕陟王屋而受丹經　「受」原作「授」。校補云：類聚引「授」作「受」是也，「授」字誤。今據改。按王屋，山名，見前金丹篇注。 \\n 〔一四〕到鼎湖而飛流珠　史記封禪書云：黃帝采首山銅，鑄鼎於荊山下，鼎既成，有龍垂胡髯，下迎黃帝，後世因名其處曰鼎湖。 \\n 〔一五〕登崆峒而問廣成　廣成子居崆峒之山，石室之中，黃帝造而問至道。見神仙傳。 \\n 〔一六〕之具茨而事大隗　莊子徐無鬼篇云：黃帝將見大隗乎具茨之山。案具茨，山名。司馬彪云，在滎陽密縣東。大隗，神君名，一云古之至人。 \\n 〔一七〕適東岱而奉中黃　東岱，雲笈七籤一百作「中岱」。中黃，中黃真人。後遐覽篇著錄中黃經一卷。 \\n 〔一八〕入金谷而諮涓子　涓子，齊人，著天地人經，見列仙傳。假覽篇有涓子天地人經一卷。 \\n 〔一九〕論道養則資玄素二女　孫校：藝文類聚御覽引「資」作「質」。按雲笈七籤一百軒轅本紀云，於玄女素女受房中術。 \\n 〔二十〕精推步則訪山稽力牧講占候則詢風后著體診則受雷岐　按山稽一作太山稽。傳說山稽、力牧、風后，皆是黃帝臣。雷，雷公；岐，岐伯，並係黃帝時精於醫術方藥者。皆見雲笈七籤一百軒轅本紀。 \\n 〔二一〕審攻戰則納五音之策　傳說黃帝與蚩尤戰，玄女教帝三宮祕略五音權謀陰陽之術；黃帝於是納五音之策，以審攻戰之事，再伐蚩尤而殺之。見軒轅本紀。 \\n 〔二二〕窮神奸則記白澤之辭　黃帝巡狩，東至海濱，得白澤神獸，能言。因問天下鬼神之事，自古精氣為物，遊魂為變者，凡萬一千五百二十種，白澤言之，帝令以圖寫之。見軒轅本紀。隨書經籍志五行家有白澤圖一卷。 \\n 〔二三〕相地理則書青烏之說　「烏」原作「鳥」。孫校：藝文類聚御覽引「鳥」作「烏」。校補云：作「烏」是也。文選謝靈運廬陵王墓下詩注引青烏子相冢書；御覽五百六十引相冢書曰，青烏子稱山三重相連名傘山，並作「烏」。明案軒轅本紀云：黃帝始畫野分州，有青烏子能相地理，帝問之以制經。舊唐書經籍志著錄青烏子三卷。據此改「青鳥」為「青烏」。 \\n 〔二四〕救傷殘則綴金冶之術　此語並見雲笈七籤引軒轅本紀。 \\n 〔二五〕窮道盡真　藝文類聚十一引作「窮盡道真」。校補云：「窮盡道真」與「畢該祕要」對文，今本誤倒。 \\n 〔二六〕橋山之塚　史記五帝本紀：黃帝崩，葬橋山。劉宋裴駰集解引皇覽曰：黃帝冢在上郡橋山。 \\n 〔二七〕荊山經及龍首記　後遐覽篇著錄龍首經荊山記各一卷。明正統道藏有黃帝龍首經上下兩卷。 \\n 〔二八〕山陵忽崩　原校：「陵」一作「後」。 \\n 〔二九〕開異塗　孫校：「開」藏本作「閱」。 \\n 〔三十〕朱邑欒巴于公　「邑」原作「巴」。孫校云「巴」當作「邑」。明案漢書循吏傳：朱邑，廬江舒人，少為桐鄉嗇夫，廉平不苛，官至大司農。為人淳厚，篤於故舊。及死，其子葬之桐鄉西郭外，百姓共為邑起冢立祠。今據改為「邑」字。欒巴，蜀郡成都人，能劾鬼護病，其鄉里為立生祠，見神仙傳。于公，即于吉。吳志孫策傳注引江表傳曰，時有道士琅邪于吉，往來吳會，讀道書，制作符水以治病，吳會人多事之。策嘗於郡城門樓上集會諸將賓客，吉趨度門下，諸將賓客三分之二下樓迎拜之。掌賓者禁呵不能止。策令收殺之。諸事之者謂其尸解，復祭祀求福。 \\n 〔三一〕彭祖經云　有黃山君者，修彭祖之術。彭祖既去，乃追論其言，以為彭祖經，見神仙傳。後遐覽篇著錄彭祖經一卷。 \\n 〔三二〕黃石公記　孫校：「黃」下藏本有「帝」字，非。原校「石」一作「山」。校補云：作「山」近是。遐覽篇廣載仙經，正有黃山公記可證。黃白篇有黃山子，神仙傳云黃山君者修彭祖之術，黃山君殆即黃山公也。 \\n 〔三三〕門人於流沙之西見之　校補：神仙傳云，聞人於流沙之國西見之，即本於黃山公記。此「門」或即「聞」之壞字。 \\n 〔三四〕安期先生者賣藥於海邊至以赤玉舄一量為報　案此所記安期事與列仙傳合。列仙傳云，留書以赤玉舄一量為報。「量」即「兩」字，「量」「兩」古通用。 \\n 〔三五〕復數千載　校勘記：藝文類聚八十四「復」作「後」，又案列仙傳亦作「後」。疑當作「後。」 \\n 〔三六〕始皇至為盧敖徐福輩所欺弄　史記秦始皇本紀：二十八年，齊人徐市等上書，言海中有三神山，名曰蓬萊、方丈、瀛洲，仙人所居，請與童男女求之。三十二年，始皇使燕人盧生求羡門、高誓。按盧生，即盧敖；徐市，即徐福。 \\n 〔三七〕言無符據　慎校本、寶顏堂本「言無符據」作「所言無據」。 \\n 〔三八〕而不知還年之要術　原校：「還年」誤作「房中」。校補云：作「房中」近是。明案校補之說不確。 \\n 〔三九〕則止可令內疾不起　「止」原作「正」，明案文義，「正」當作「止」，慎校本、寶顏堂本、崇文本「正」皆作「止」。今據訂正。 \\n 〔四十〕受氣本少則傷深　孫校：藏本不重「受氣本少」。 \\n 〔四一〕猶不脫於枯瘁者　孫校：「脫」刻本作「免」。 \\n 〔四二〕濟之者鮮　「濟」寶顏堂本作「培」。 \\n 〔四三〕或欬或滿　孫校：「滿」刻本作「懣」。 \\n 〔四四〕始作為疾　慎校本、寶顏堂本作「始為己病」。 \\n 〔四五〕不知風冷暑濕　孫校：藏本無此六字，非。 \\n 〔四六〕不能傷壯實之人也　慎校本、寶顏堂本「傷」作「侵」。 \\n 〔四七〕欬唾凝〈氵牙〉於唇吻　〈氵牙〉同沍，音護；凝〈氵牙〉，凍結。 \\n 〔四八〕龍椀墜地　孫校：「龍」當作「籠」。 \\n 〔四九〕在乎還年之道　孫校：「還年」疑「房中」。校勘記云：御覽六百六十八亦作「還年」，下同。明案「還年」不誤，孫說非也，下同。 \\n 〔五十〕而知還年　孫校：「還年」疑「房中」。 \\n 〔五一〕亦不失三百歲也　校勘記：御覽六百六十八作「一二百歲」。 \\n 〔五二〕且又才所不逮　校勘記：御覽六百六十八無「且又」二字，作「凡傷之道有數焉」。 \\n 〔五三〕悲哀憔悴　明案「哀」原作「衰」，形近而訛，今依藏本、魯藩本改正。校勘記云：御覽六百六十八「悲」上有「深憂重怨」四字，「衰」作「哀」。依今本語例補改，當云「深憂重怨，傷也；悲哀憔悴，傷也」。 \\n 〔五四〕汲汲所欲傷也　校勘記：御覽六百六十八「所欲」下有「戚戚所患」四字，依今本語例，當補於「傷也」下，云「戚戚所患，傷也」。 \\n 〔五五〕跳走喘乏傷也　校勘記：御覽六百六十八「喘乏」作「喘息」。 \\n 〔五六〕不欲起晚　孫校：「不欲」下當有「起早」二字。 \\n 〔五七〕不欲汗流　校勘記：御覽六百六十八作「不欲多汗」。 \\n 〔五八〕故酸多傷脾至甘多則傷腎　明按脾合肉，肺合皮，肝合筋，心合脈，腎合骨。素問五藏生成篇云：「多食鹹則脈凝泣而變色，多食苦則皮槁而毛拔，多食辛則筋急而爪枯，多食酸則肉胝而脣揭，多食甘則骨痛而髮落，此五味之所傷也」。 \\n  \\n   \\n  "}
{"章节": "抱朴子內篇卷之十四   勤求", "正文": "  \\n 抱朴子內篇卷之十四　勤求 \\n 　 \\n  \\n 抱朴子曰：「天地之大德曰生〔一〕，生好物者也。是以道家之所至祕而重者，莫過乎長生之方也。故血盟乃傳〔二〕，傳非其人，戒在天罰。先師不敢以輕行授人，須人求之至勤者，猶當揀選至精者乃教之，況乎不好不求，求之不篤者，安可衒其沽以告之哉〔三〕？其受命不應仙者，雖日見仙人成群在世，猶必謂彼自異種人，天下別有此物，或呼為鬼魅之變化，或云偶值於自然，豈有肯謂修為之所得哉？苟心所不信，雖令赤松王喬言提其耳，亦當同以為妖訛〔四〕。然時頗有識信者，復患於不能勤求明師。夫曉至要得真道者，誠自甚稀，非倉卒可值也。然知之者，但當少耳〔五〕，亦未嘗絕於世也。由求之者不廣不篤，有仙命者，要自當與之相值也。然求而不得者有矣，未有不求而得者也。世閒自有奸偽圖錢之子，而竊道士之號者，不可勝數也。然此等復不謂挺無所知也，皆復粗開頭角，或妄沽名，加之以伏邪飾偽，而好事之徒，不識其真偽者，徒多之進問〔六〕，自取誑惑，而拘制之，不令得行，廣尋奇士異人，而告之曰，道盡於此矣。以誤於有志者之不少，可歎可恚也。或聞有曉消五雲〔七〕、飛八石〔八〕、轉九丹〔九〕、冶黃白、水瓊瑤〔一十〕、化朱碧、凝霜雪於神爐、採靈芝於嵩岳者，則多而毀之曰〔一一〕，此法獨有赤松王喬知之，今世之人而云知之者，皆虛妄耳。則淺見之家，不覺此言有詐偽而作，便息遠求之意。悲夫，可為慨歎者也！淩晷飆飛，暫少忽老，迅速之甚，諭之無物，百年之壽，三萬餘日耳。幼弱則未有所知，衰邁則歡樂並廢，童蒙昏耄，除數十年，而險隘憂病〔一二〕，相尋代有，居世之年，略消其半，計定得百年者，喜笑平和，則不過五六十年，咄嗟滅盡，哀憂昏耄，六七千日耳，顧眄已盡矣，況於全百年者，萬未有一乎？諦而念之，亦無以笑彼夏蟲朝菌也〔一三〕。蓋不知道者之所至悲矣。里語有之：人在世閒，日失一日，如牽牛羊以詣屠所，每進一步，而去死轉近。此譬雖醜，而實理也。達人所以不愁死者，非不欲求，亦固不知所以免死之術，而空自焦愁，無益於事。故云樂天知命，故不憂耳，非不欲久生也。姬公請代武王，〔一四〕仲尼曳杖悲懷〔一五〕，是知聖人亦不樂速死矣。俗人見莊周有大夢之喻〔一六〕，因復競共張齊死生之論。蓋詭道強達，陽作違抑之言，皆仲尼所為破律應煞者也。今察諸有此談者，被疾病則遽針灸，冒危險則甚畏死。然末俗通弊，不崇真信，背典誥而治子書，若不吐反理之巧辨者，則謂之朴野，非老莊之學。故無骨殖而取偶俗之徒，遂流漂於不然之說，而不能自返也。老子以長生久視為業，而莊周貴於搖尾塗中，不為被網之龜〔一七〕，被繡之牛〔一八〕，餓而求粟於河侯〔一九〕，以此知其不能齊死生也。晚學不能考校虛實，偏據一句，不亦謬乎？且夫深入九泉之下，長夜罔極，始為螻蟻之糧，終與塵壤合體，令人怛然心熱，不覺咄嗟。若心有求生之志〔二十〕，何可不棄置不急之事，以修玄妙之業哉？其不信則已矣。其信之者，復患於俗情之不蕩盡，而不能專以養生為意，而營世務之餘暇而為之，所以或有為之者，恒病晚而多不成也。凡人之所汲汲者，勢利嗜欲也。苟我身之不全，雖高官重權，金玉成山，妍豔萬計，非我有也。是以上士先營長生之事，長生定可以任意。若未昇玄去世，可且地仙人閒。若彭祖老子，止人中數百歲，不失人理之懽，然後徐徐登遐，亦盛事也。然決須好師，師不足奉，亦無由成也。昔漢太后從夏侯勝受尚書，賜勝黃金百斤，他物不可勝數。及勝死，又賜勝家錢二百萬，為勝素服一百日〔二一〕。成帝在東宮時，從張禹受論語。及即尊位，賜禹爵關內侯〔二二〕，食邑千戶，拜光祿大夫，賜黃金百斤。又遷丞相，進爵安昌侯。年老乞骸骨，賜安車駟馬，黃金百斤，錢數萬。及禹疾，天子自臨省之，親拜禹床下。章帝在東宮時，從桓榮以受孝經〔二三〕。及帝即位，以榮為太常上卿。天子幸榮第，令榮東面坐，設几杖。會百官及榮門生生徒數百人，帝親自持業講說。賜榮爵關內侯，食邑五千戶。及榮病，天子幸其家，入巷下車，抱卷而趨，如弟子之禮。及榮薨，天子為榮素服。凡此諸君，非能攻城野戰，折衝拓境，懸旌效節〔二四〕，祈連方〔二五〕，轉元功，騁銳絕域也。徒以一經之業，宣傳章句，而見尊重，巍巍如此，此但能說死人之餘言耳。帝王之貴，猶自卑降以敬事之。世閒或有欲試修長生之道者，而不肯謙下於堪師者，直爾蹴迮〔二六〕，從求至要，寧可得乎？夫學者之恭遜驅走，何益於師之分寸乎？然不爾，則是彼心不盡；彼心不盡，則令人告之不力；告之不力，則祕訣何可悉得邪？不得已當以浮淺示之，豈足以成不死之功哉？亦有人皮膚好喜，而信道之誠，不根心神，有所索欲〔二七〕，陽為曲恭，累日之閒，怠慢已出。若值明智之師，且欲詳觀來者變態，試以淹久，故不告之，以測其志。則若此之人，情偽行露，亦終不得而教之，教之亦不得盡言吐實，言不了則為之無益也。陳安世者，年十三歲，蓋灌叔本之客子耳〔二八〕，先得仙道。叔本年七十皓首，朝夕拜安世曰，道尊德貴，先得道者則為師矣，吾不敢倦執弟子之禮也。由是安世告之要方，遂復仙去矣。夫人生先受精神於天地，後稟氣血於父母〔二九〕，然不得明師，告之以度世之道，則無由免死，鑿石有餘焰，年命已凋頹矣。由此論之，明師之恩，誠為過於天地，重於父母多矣，可不崇之乎？可不求之乎？」 \\n 抱朴子曰：「古人質正，貴行賤言，故為政者不尚文辨，修道者不崇辭說。風俗衰薄，外飾彌繁，方策既山積於儒門，而內書亦鞅掌於術家。初學之徒，即未便可授以大要。又亦人情以本末殷富者為快。故後之知道者，干吉容嵩桂帛諸家，各著千所篇〔三十〕，然率多教誡之言，不肯善為人開顯大向之指歸也。其至真之訣，或但口傳，或不過尋尺之素，在領帶之中，非隨師經久，累勤歷試者，不能得也。雜猥弟子，皆各隨其用心之疏密，履苦之久遠，察其聰明之所逮，及志力之所能辨，各有所授，千百歲中，時有盡其囊枕之中，肘腋之下，祕要之旨耳〔三一〕。或但將之合藥，藥成分之〔三二〕，足以使之不死而已，而終年不以其方文傳之。故世閒道士，知金丹之事者，萬無一也。而管見之屬，謂仙法當具在於紛若之書，及於祭祀拜伏之閒而已矣。夫長生制在大藥耳，非祠醮之所得也。昔秦漢二代，大興祈禱，所祭太乙五神，陳寶八神之屬〔三三〕，動用牛羊穀帛，錢費億萬，了無所益。況於匹夫，德之不備，體之不養，而欲以三牲酒餚，祝願鬼神，以索延年，惑亦甚矣。或頗有好事者，誠欲為道，而不能勤求明師，合作異藥，而但晝夜誦講不要之書，數千百卷，詣老無益，便謂天下果無仙法。或舉門扣頭，以向空坐，烹宰犧牲，燒香請福，而病者不愈，死喪相襲，破產竭財，一無奇異，終不悔悟，自謂未篤。若以此之勤，求知方之師，以此之費，給買藥之直者〔三四〕，亦必得神仙長生度世也。何異詣老空耕石田，而望千倉之收，用力雖盡〔三五〕，不得其所也。所謂適楚而道燕，馬雖良而不到，非行之不疾，然失其道也。或有性信而喜信人，其聰明不足以校練真偽，揣測深淺；所博涉素狹，不能賞物。後世頑淺，趣得一人，自譽之子，云我有祕書，便守事之。而庸人小兒，多有外託有道之名，名過其實，由於誇誑，內抱貪濁，惟利是圖，有所請為，輒強喑嗚，俛仰抑揚。若所知寶祕乃深〔三六〕而不可得之狀。其有所請，從其所求，俛仰含笑，或許以頃後，故使不覺者，欲罷而不能〔三七〕，自謂事之未勤，而禮幣之尚輕也。於是篤信之心，尤加恭肅，賂以殊玩，為之執奴僕之役，不辭負重涉遠，不避經險履危，欲以積勞自效，服苦求哀，庶有異聞。而虛引歲月，空委二親之供養，捐妻子而不卹，戴霜蹈冰，連年隨之，而妨資棄力，卒無所成。彼初誠欺之，末或慚之，懵然體中，實自空罄短乏，無能法以相教，將何法以成人乎？余目見此輩不少，可以有十餘人〔三八〕。或自號高名，久居於世，世或謂之已三四百歲，但易名字，詐稱聖人，託於人閒，而多有承事之者，余但不喜書其人之姓名耳。頗游俗閒，凡夫不識妍蚩，為共吹揚〔三九〕，增長妖妄，為彼巧偽之人，虛生華譽，歙習遂廣，莫能甄別。故或令高人偶不留意澄察，而但任兩耳者，誤於學者，常由此輩，莫不使人歎息也。每見此曹，欺誑天下，以規勢利者，遲速皆受殃罰，天網雖疏，終不漏也。但誤有志者可念耳。世人多逐空聲，尠能校實。聞甲乙多弟子，至以百許，必當有異，便載馳競逐，赴為相聚守之徒，妨工夫以崇重彼愚陋之人也。而不復尋精，彼得門人之力。或以致富，辨逐之雖久〔四十〕，猶無成人之道，愚夫故不知此人不足可事，何能都不與悟，自可悲哉！夫搜尋仞之壟，求干天之木；漉牛跡之中，索吞舟之鱗，用日雖久，安能得乎？嗟乎！將來之學者，雖當以求師為務，亦不可以不詳擇為急也。陋狹之夫，行淺德薄，功微緣少，不足成人之道，亦無功課以塞人重恩也。深思其趣，勿令徒勞也。」 \\n 抱朴子曰：「諸虛名之道士，既善為誑詐，以欺學者；又多護短匿愚，恥於不知，陽若以博涉已足〔四一〕，終不肯行求請問於勝己者，蠢爾守窮，面牆而立；又不但拱默而已，乃復憎忌於實有道者而謗毀之，恐彼聲名之過己也。此等豈有意於長生之法哉？為欲以合致弟子，圖其財力，以快其情Q欲Y而已耳。而不知天高聽卑，其後必受斯殃也。夫貧者不可妄云我富也，賤者不可虛云我貴也，況道德之事實無，而空養門生弟子乎？凡俗之人，猶不宜懷妒善之心，況於道士，尤應以忠信快意為生者也，云何當以此之〈亻敝〉然函胸臆閒乎〔四二〕？人自不能聞見神明，而神明之聞見己之甚易也〔四三〕。此何異乎在紗幌之外，不能察軒房之內，而肆其倨慢，謂人之不見己。此亦如竊鍾棖物，鏗然有聲，惡他人聞之，因自掩其耳者之類也。而聾瞽之存乎精神者，唯欲專擅華名，獨聚徒眾，外求聲價，內規財力〔四四〕，患疾勝己，乃劇於俗人之爭權勢也。遂以唇吻為刃鋒，以毀譽為朋黨，口親心疏，貌合行離，陽敦同志之言，陰挾蜂蠆之毒，此乃天人所共惡，招禍之符檄也。夫讀五經，猶宜不恥下問，以進德修業，日有緝熙。至於射御之麤伎，書數之淺功，農桑之露事，規矩之小術，尚須師授以盡其理，況營長生之法，欲以延年度世，斯與救卹死事無異也。何可務惜請受之名，而永守無知之困，至老不改，臨死不悔，此亦天民之篤暗者也。令人代之慚悚，為之者獨不顧形影也。為儒生尚當兀然守朴，外託質素，知而如否，有而如無，令庸兒不得盡其稱，稱而不問不對，對必辭讓而後言。何其道士之人，強以不知為知，以無有為有，虛自衒燿，以圖奸利者乎？迷而不知返者，愈以遂往，若有以行此者，想不恥改也。吾非苟為此言，誠有為而興，所謂疾之而不能默然也。徒愍念愚人，不忍見嬰兒之投井耳。若覽之而悟者，亦仙藥之一草也，吾何為哉！不御苦口，其危至矣，不俟脈診而可知者也。」 \\n 抱朴子曰：「設有死罪，而人能救之者，必不為之吝勞辱而憚卑辭也，必獲生生之功也。今雜猥道士之輩，不得金丹大法，必不得長生可知也。雖治病有起死之效，絕穀則積年不飢，役使鬼神，坐在立亡，瞻視千里，知人盛衰，發沈祟於幽翳，知禍福於未萌，猶無益於年命也，尚羞行請求，恥事先達，是惜一日之屈，而甘罔極之痛，是不見事類者也。古人有言曰，生之於我，利亦大焉。論其貴賤，雖爵為帝王，不足以此法比焉。論其輕重，雖富有天下，不足以此術易焉。故有死王樂為生鼠之喻也〔四五〕。夫治國而國平，治身而身生，非自至也，皆有以致之也。惜短乏之虛名，恥師授之蹔勞，雖日不愚，吾不信也。今使人免必死而就戮刑者，猶欣然喜於去重而即輕，脫炙爛而保視息，甘其苦痛，過於更生矣。人但莫知當死之日，故不暫憂耳。若誠知之，而刖劓之事，可得延期者，必將為之。況但躬親灑掃，執巾竭力於勝己者，可以見教之不死之道，亦何足為苦，而蔽者憚焉。假令有人，恥迅走而待野火之燒爇，羞逃風而致沈溺於重淵者，世必呼之為不曉事也，而咸知笑其不避災危，而莫怪其不畏實禍，何哉〔四六〕？」 \\n 抱朴子曰：「昔者之著道書多矣，莫不務廣浮巧之言，以崇玄虛之旨，未有究論長生之階徑，箴砭為道之病痛〔四七〕，如吾之勤勤者也。實欲令迷者知反，失之東隅，收之桑榆，墜井引綆，愈於遂沒。但惜美疢而距惡石者〔四八〕，不可如何耳。人誰無過，過而能改，日月之蝕，睎顏氏之子也〔四九〕。又欲使將來之好生道者，審於所託，故竭其忠告之良謀，而不飾淫麗之言，言發則指切，筆下則辭痛，惜在於長生而折抑邪耳，何所索哉？」 \\n 抱朴子曰：「深念學道藝養生者，隨師不得其人，竟無所成，而使後之有志者，見彼之不得長生，因云天下之果無仙法也。凡自度生〔五十〕，必不能苦身約己以修玄妙者，亦徒進失干祿之業，退無難老之功，內誤其身，外沮將來也。仙之可學致，如黍稷之可播種得，甚炳然耳。然未有不耕而獲嘉禾，未有不勤而獲長生度世也。」 \\n 校　釋 \\n 〔一〕　天地之大德曰生　語見周易繫辭下。 \\n 〔二〕　血盟乃傳　血盟，歃血誓盟。 \\n 〔三〕　安可衒其沽以告之哉　慎校本、寶顏堂本、崇文本「衒其」作「自衒」。 \\n 〔四〕　亦當同以為妖訛　慎校本、寶顏堂本、崇文本「同」作「指」。 \\n 〔五〕　但當少耳　寶顏堂本、崇文本「當」作「謂」。 \\n 〔六〕　徒多之進問　校補：「之」字疑涉上文諸「之」字而衍。 \\n 〔七〕　消五雲　五雲，五色之雲。 \\n 〔八〕　飛八石　飛八石，鍊八石之飛精。 \\n 〔九〕　轉九丹　九丹，九轉還丹。神仙傳老子傳：所出度世之法，九丹八石，玉醴金液。 \\n 〔一十〕水瓊瑤　原校：「瓊」一作「槿」。明案水瓊瑤，溶化瓊瑤為玉漿。 \\n 〔一一〕則多而毀之曰　孫校：「多」下疑有脫誤。 \\n 〔一二〕險隘憂病　校勘記：御覽六百七十二「隘」作「厄」。 \\n 〔一三〕亦無以笑彼夏蟲朝菌也　莊子逍遙遊云：「朝菌不知晦朔，蟪蛄不知春秋」。朝菌，生於朝而死於暮，至多不能過月之晦朔；蟪蛄，夏蟬也，夏生秋死。夏蟲朝菌，喻生時之暫短耳。 \\n 〔一四〕姬公請代武王　姬公，周武王弟周公旦。武王病，周公袚齋，自為質，欲代武王。見史記周本紀。 \\n 〔一五〕仲尼曳杖悲懷　仲尼，孔丘字。史記孔子世家：孔丘病，子貢請見。孔丘方負杖逍遙於門，嘆曰，太山壞乎，梁柱摧乎，哲人萎乎！因以涕下，後七日卒。 \\n 〔一六〕莊周有大夢之喻　莊子齊物論：予惡乎知夫死者不悔其始之蘄生乎！夢飲酒者，旦而哭泣；夢哭泣者，旦而田獵。方其夢也，不知其夢也，覺而後知其夢也。且有大覺，而後知此其大夢也。此即所謂大夢之喻。 \\n 〔一七〕莊周貴於搖尾塗中不為被網之龜　莊子秋水篇：莊子釣於濮水之上，楚王使人求之仕。莊子持竿不顧，曰，吾不願為死龜，巾笥藏之廟堂之上，寧將曳尾於塗中。 \\n 〔一八〕被繡之牛　莊子列禦寇篇：「或聘於莊子，莊子應其使曰，子見夫犧牛乎？衣以文繡，食以芻叔，及其牽而入於太廟，雖欲為孤犢，其可得乎？」案史記老莊申韓列傳作楚威王聘莊周。 \\n 〔一九〕餓而求粟於河侯　莊周家貧，故往貸粟於監河侯。見莊子外物篇。 \\n 〔二十〕若心有求生之志　寶顏堂本、崇文本「心」並作「必」。明案心即志也，作「必」於義為長。 \\n 〔二一〕漢太后從夏侯勝受尚書至為勝素服一百日　事見漢書夏侯勝傳。勝死，太后為勝素服五日，與本篇所云一百日不同。按當從漢書。 \\n 〔二二〕成帝在東宮時從張禹受論語及即尊位賜禹爵關內侯　事見漢書張禹傳。 \\n 〔二三〕章帝在東宮時從桓榮以受孝經　按後漢書明帝紀及桓榮傳，明帝為皇太子時，桓榮所授非孝經，乃是尚書，蓋葛洪誤記其事歟！ \\n 〔二四〕懸旌效節　原校：「效節」一作「郊坰」。 \\n 〔二五〕祈連方　方，方伯；連，連帥，皆地方官之職名。 \\n 〔二六〕直爾蹴迮　蹴迮，蹙迫。 \\n 〔二七〕有所索欲　孫校：「欲」刻本作「取」。 \\n 〔二八〕陳安世者至灌叔本之客子耳　校勘記云：御覽九百十一作陳世安，下亦作世安。按登涉篇有仙人陳安世。明案當作陳安世，影宋本御覽所引與今本抱朴子正相合。灌叔本以為道尊德貴，不在年齒，拜傭童陳安世為師，故事並見神仙傳。灌叔本一作權叔本。校勘記云：御覽九百十一「灌」作「管」。 \\n 〔二九〕後禀氣血於父母　孫校：藏本無「血」字。 \\n 〔三十〕干吉容嵩桂帛諸家各著千所篇　孫校：「干」藏本作「于」。明案後漢書襄楷傳：楷疏云，「臣前上琅邪宮崇受于吉神書」。唐李賢注：「神書，即今道家太平經，其經以甲乙丙丁戊己庚辛壬癸為部，每部一十七卷」。相傳後漢于吉撰。 \\n 容嵩即宮崇，師事于吉，除從于吉受太平經外，又著書百餘卷，見神仙傳。帛和，字仲理，三國遼東人，從董奉學行氣服朮法，又到西城山，事王遠學神丹方，見神仙傳。 \\n 〔三一〕祕要之旨耳　孫校：藏本無「旨」字。 \\n 〔三二〕或但將之合藥藥成分之　「將之合葯葯成分之」八字，柏筠堂本、崇文本並作「將合成藥以分之」。 \\n 〔三三〕秦漢二代至所祭太乙五神陳寶八神之屬　案漢武帝時，亳人謬忌奏祠太一方，曰，天神貴者太一，太一佐曰五帝。五帝即五神。秦始皇祠八神，一曰天，二曰地，三曰兵，四曰陰，五曰陽，六曰月，七曰日，八曰四時。並見史記封禪書。 \\n 〔三四〕以此之費給買藥之直者　孫校：「藥」下藏本有「求明師秘術」五字，衍。 \\n 〔三五〕用力雖盡　寶顏堂本、崇文本「盡」作「勤」。 \\n 〔三六〕若所知寶祕乃深　寶顏堂本、崇文本「乃」作「之」。 \\n 〔三七〕故使不覺者欲罷而不能　寶顏堂本、崇文本「不覺者」作為「學者」。 \\n 〔三八〕可以有十餘人　寶顏堂本、崇文本並無「以」字。 \\n 〔三九〕為共吹揚　寶顏堂本、崇文本「吹」作「稱」。 \\n 〔四十〕辨逐之雖久　孫校：「辨」即「辦」字。 \\n 〔四一〕陽若以博涉已足　寶顏堂本、崇文本無「以」字。 \\n 〔四二〕云何當以此之〈亻敝〉然函胸臆閒乎　〈亻敝〉，音別。〈亻敝〉然，盤旋貌。 \\n 〔四三〕而神明之聞見己之甚易也　孫校：藏本無「而神明」三字。 \\n 〔四四〕內規財力　慎校本、寶顏堂本、崇文本「力」皆作「利」。 \\n 〔四五〕故有死王樂為生鼠之喻也　校勘記：御覽九百十一死王樂生鼠下復有二語云：「雖為帝王，死不及生鼠」，似非抱朴本文，隨志有音一卷，或即此。 \\n 〔四六〕莫怪其不畏實禍何哉　「實禍」慎校本、寶顏堂本、崇文本作「僨禍」。 \\n 〔四七〕箴砭為道之病痛　孫校：藏本缺「砭」字。 \\n 〔四八〕但惜美疢而距惡石者　孫校：「疢」藏本作「病」。明案魯藩本亦作「病」。慎校本、寶顏堂本、崇文本「惜美疢」作「惜養危病」。 \\n 〔四九〕睎顏氏之子也　說文：「睎，望也」。顏氏之子，顏回。揚子法言學行篇云：睎顏之人，亦顏之徒也。 \\n 〔五十〕凡自度生　慎校本、寶顏堂本、崇文本「自」作「欲」。 \\n  \\n   \\n  "}
{"章节": "抱朴子內篇卷之十五   雜應", "正文": "  \\n 抱朴子內篇卷之十五　雜應 \\n 　 \\n  \\n 或曰：「敢問斷穀人可以長生乎〔一〕？凡有幾法，何者最善與？」抱朴子答曰：「斷穀人止可息肴糧之費〔二〕，不能獨令人長生也。問諸曾斷穀積久者云，差少病痛，勝於食穀時。其服朮及餌黃精，又禹餘糧丸，日再服，三日〔三〕，令人多氣力，堪負擔遠行，身輕不極〔四〕。其服諸石藥，一服守中十年五年者及吞氣服符飲神水輩，但為不飢耳，體力不任勞也。道書雖言欲得長生，腸中當清〔五〕；欲得不死，腸中無滓〔六〕。又云，食草者善走而愚，食肉者多力而悍，食穀者智而不壽，食氣者神明不死〔七〕。此乃行氣者一家之偏說耳，不可便孤用也。若欲服金丹大藥，先不食百許日為快。若不能者，正爾服之，但得仙小遲耳，無大妨也。若遭世荒，隱竄山林，知此法者，則可以不餓死。其不然也，則無急斷，急既無可大益。又止人中斷肉，聞肥鮮之氣，皆不能不有欲於中心。若未便絕俗委家，巖棲岫處者，固不成遂休五味〔八〕，無致自苦，不如莫斷穀而節量飢飽。近有一百許法，或服守中石藥數十丸，便辟四五十日不飢，練松柏及朮，亦可以守中，但不及大藥，久不過十年以還。或辟一百二百日，或須日日服之〔九〕，乃不飢者。或先作美食極飽，乃服藥以養所食之物，令不消化，可辟三年。欲還食穀，當以葵子豬膏下之，則所作美食皆下，不壞如故也。洛陽有道士董威輦，常止白社中，了不食，陳子敘共守事之，從學道積久，乃得其方，云以甘草、防風、莧實之屬十許種搗為散，先服方寸匕，乃吞石子大如雀卵十二枚，足辟百日，輒更服散，氣力顏色如故也。欲還食穀者，當服葵子湯下石子，乃可食耳。又赤龍血青龍膏作之，用丹砂曾青水〔一十〕，以石內其中，復須臾，石柔而可食也。若不即取，便消爛盡也。食此石以口取飽，令人丁壯。又有引石散，以方寸匕投一斗白石子中，以水合煮之，亦立熟如芋子，可食以當穀也。張太元舉家及弟子數十人，隱居林慮山中〔一一〕，以此法食石十餘年，皆肥健。但為須得白石，不如赤龍血青龍膏，取得石便可用，又當煮之，有薪火之煩耳。或用符，或用水，或符水兼用。或用乾棗，日九枚，酒一二升者。或食十二時氣，從夜半始，從九九至八八七七六六五五而止。或春向東食歲星青氣，使入肝；夏服熒惑赤氣，使入心；四季之月食鎮星黃氣，使入脾；秋食太白白氣，使入肺；冬服辰星黑氣，使入腎。又中岳道士郗元節食六戊之精，亦大有效。假令甲子之旬，有戊辰之精，則竟其旬十日，常向辰地而吞氣，到後甲復向其旬之戊也。甘始法，召六甲六丁玉女，各有名字，因以祝水而飲之，亦可令牛馬皆不飢也。或思脾中神名，名黃裳子〔一二〕，但合口食內氣，此皆有真效。余數見斷穀人三年二年者多，皆身輕色好，堪風寒暑濕，大都無肥者耳。雖未見數十歲不食者，然人絕穀不過十許日皆死，而此等已積載而自若，亦何疑於不可大久乎？若令諸絕穀者專羸，極常慮之，恐不可久耳。而問諸為之者，無不初時少氣力，而後稍丁健，月勝一月，歲勝一歲，正爾，可久無嫌也。夫長生得道者，莫不皆由服藥吞氣，而達之者而不妄也〔一三〕。夫服藥斷穀者，略無不先極也。但用符水及單服氣者，皆作四十日中疲瘦〔一四〕，過此乃健耳。鄭君云：本性飲酒不多，昔在銅山中，絕穀二年許，飲酒數斗不醉。以此推之，是為不食更令人耐毒，耐毒則是難病之候也。余因此問山中那得酒？鄭君言，先釀好雲液勿壓漉，因以桂附子甘草五六種末合丸之，曝乾，以一丸如雞子許，投一斗水中，立成美酒。又有黃帝雲液泉法，以糱米及七八種藥合之，取一升，輒內一升水投中〔一五〕，如千歲苦酒之內水也。無知盡時〔一六〕，而味常好不變，飲之大益人。又符水斷穀，雖先令人羸，然宜兼知者，倘卒遇荒年，不及合作藥物，則符水為上矣。有馮生者，但單吞炁，斷穀已三年，觀其步陟登山，擔一斛許重，終日不倦。又時時引弓，而略不言語，言語又不肯大聲。問之云，斷穀亡精費氣，最大忌也。余亦屢見淺薄道士輩，為欲虛曜奇怪，招不食之名，而實不知其道，但虛為不啖羹飯耳。至於飲酒，日中斗餘，脯臘〈米台〉〈米甫〉棗栗雞子之屬，不絕其口。或大食肉而咽其汁，吐其滓，終日經口者數十斤，此直是更作美食矣。凡酒客但飲酒食脯而不食穀，皆自堪半歲一歲而不蹙頓矣，未名絕穀耳。吳有道士石春，每行氣為人治病，輒不食，以須病者之愈，或百日，或一月乃食。吳景帝聞之曰〔一七〕，此但不久，必當飢死也。乃召取鎖閉，令人備守之。春但求三二升水，如此一年餘，春顏色更鮮悅，氣力如故。景帝問之，可復堪幾時？春言無限，可數十年，但恐老死耳，不憂飢也。乃罷遣之。按如春言，是為斷穀不能延年可知也。今時亦有得春之法者。」 \\n 或問不寒之道。抱朴子曰：「或以立冬之日，服六丙六丁之符，或閉口行五火之炁千二百遍，則十二月中不寒也。或服太陽酒，或服紫石英朱漆散〔一八〕，或服雄丸一〔一九〕，後服雌丸二〔二十〕，亦可堪一日一夕不寒也。雌丸用雌黃、曾青、礬石、磁石也。雄丸用雄黃、丹砂、石膽也。然此無益於延年之事也。」 \\n 或問不熱之道。抱朴子曰：「或以立夏日，服六壬六癸之符，或行六癸之炁，或服玄冰之丸〔二一〕，或服飛霜之散。然此用蕭丘上木皮，及五月五日中時北行黑蛇血〔二二〕，故少有得合之者也。唯幼伯子王仲都，此二人衣以重裘〔二三〕，曝之於夏日之中，周以十爐之火〔二四〕，口不稱熱，身不流汗，蓋用此方者也。」 \\n 或問辟五兵之道。抱朴子答曰〔二五〕：「吾聞吳大皇帝曾從介先生受要道云〔二六〕，但知書北斗字及日月字〔二七〕，便不畏白刃。帝以試左右數十人〔二八〕，常為先登鋒陷陣〔二九〕，皆終身不傷也。鄭君云，但誦五兵名亦有驗。刀名大房，虛星主之；弓名曲張，氐星主之；矢名彷徨，熒惑星主之；劍名失傷，角星主之；弩名遠望，張星主之；戟名大將〔三十〕，參星主之也。臨戰時，常細祝之。或以五月五日作赤靈符，著心前。或丙午日日中時，作燕君龍虎三囊符。歲符歲易之，月符月易之，日符日易之。或佩西王母兵信之符，或佩熒惑朱雀之符，或佩南極鑠金之符〔三一〕，或戴卻刃之符〔三二〕，祝融之符。或傅玉札散，或浴禁蔥湯，或取牡荊以作六陰神將符，符指敵人。或以月蝕時刻，三歲蟾蜍喉下有八字者血〔三三〕，以書所持之刀劍。或帶武威符熒火丸〔三四〕。或交鋒刃之際，乘魁履〈罡刂〉，呼四方之長，亦有明效。今世之人，亦有得禁辟五兵之道，往往有之。」 \\n 或問隱淪之道。抱朴子曰：「神道有五，坐在立亡其數焉。然無益於年命之事，但在人閒無故而為此，則致詭怪之聲，不足妄行也。可以備兵亂危急，不得已而用之，可以免難也。鄭君云，服大隱符十日，欲隱則左轉，欲見則右回也。或以玉〈米台〉丸塗人身中；或以蛇足散，或懷離母之草，或折青龍之草，以伏六丁之下；或入竹田之中，而執天樞之壤；或造河龍石室，而隱雲蓋之陰；或伏清泠之淵，以過幽闕之徑；或乘天一馬以遊紫房〔三五〕；或登天一之明堂；或入玉女之金匱；或背輔向官，立三蓋之下；或投巾解履〔三六〕、膽煎及兒衣符，子居蒙人〔三七〕，青液桂梗，六甲父母，僻側之膠，駮馬泥丸，木鬼之子，金商之艾〔三八〕，或可為小兒，或可為老翁，或可為鳥，或可為獸，或可為草，或可為木，或可為六畜，或依木成木，或依石成石，依水成水，依火成火，此所謂移形易貌，不能都隱者也。」 \\n 或問：「魏武帝曾收左元放而桎梏之，而得自然解脫，以何法乎？」抱朴子曰：「吾不能正知左君所施用之事。然歷覽諸方書，有月三服薏苡子，和用三五陰丹，或以偶牙陽胞，或以七月七日東行跳脫蟲，或以五月五日石上龍子單衣〔三九〕，或以夏至日霹靂楔〔四十〕，或以天文二十一字符，或以自解去父血，或以玉子餘糧，或合山君目，河伯餘糧，浮雲滓以塗之，皆自解。然左君之變化無方，未必由此也。自用六甲變化，其真形不可得執也。」 \\n 或問曰：「為道者可以不病乎？」抱朴子曰：「養生之盡理者，既將服神藥，又行氣不懈，朝夕導引，以宣動榮衛，使無輟閡，加之以房中之術，節量飲食，不犯風濕，不患所不能，如此可以不病。但患居人閒者，志不得專，所修無恒，又苦懈怠不勤，故不得不有疹疾耳。苦徒有信道之心，而無益己之業，年命在孤虛之下，體有損傷之危，則三尸因其衰月危日，入絕命病鄉之時，招呼邪氣，妄延鬼魅，來作殃害。其六厄並會，三刑同方者，其災必大。其尚盛者，則生諸疾病，先有疹患者，則令發動。是故古之初為道者，莫不兼修醫術，以救近禍焉。凡庸道士，不識此理，恃其所聞者，大至不關治病之方〔四一〕。又不能絕俗幽居，專行內事，以卻病痛，病痛及己〔四二〕，無以攻療，乃更不如凡人之專湯藥者。所謂進不得邯鄲之步，退又失壽陵之義者也〔四三〕。余見戴霸華他所集金匱綠囊崔中書黃素方及百家雜方五百許卷。甘胡呂傅周始甘唐通阮南河等〔四四〕，各撰集暴卒備急方，或一百十，或九十四，或八十五，或四十六，世人皆為精悉，不可加也。余究而觀之，殊多不備，諸急病甚尚未盡〔四五〕，又渾漫雜錯，無其條貫，有所尋按，不即可得。而治卒暴之候，皆用貴藥，動數十種，自非富室而居京都者，不能素儲，不可卒辦也。又多令人以針治病，其灸法又不明處所分寸，而但說身中孔穴榮輸之名〔四六〕。自非舊醫備覽明堂流注偃側圖者〔四七〕，安能曉之哉？余所撰百卷，名曰玉函方，皆分別病名，以類相續，不相雜錯，其救卒參卷〔四八〕，皆單行徑易，約而易驗，籬陌之閒，顧眄皆藥，眾急之病，無不畢備，家有此方，可不用醫。醫多承襲世業，有名無實，但養虛聲，以圖財利。寒白退士，所不得使，使之者乃多誤人，未若自閑其要，勝於所迎無知之醫。醫又不可卒得，得又不肯即為人使，使腠理之微疾，成膏肓之深禍，乃至不救。且暴急之病，而遠行借問，率多枉死矣。」 \\n 或問：「將來吉凶，安危去就，知之可全身〔四九〕，為有道乎？」抱朴子曰：「仰觀天文，俯察地理，占風氣，布籌算，推三棋，步九宮，檢八卦〔五十〕，考飛伏之所集，診訞訛於物類，占休咎於龜筴，皆下術常伎，疲勞而難恃。若乃不出帷幕而見天下，乃為入神矣。或以三皇天文，召司命司危五岳之君，阡陌亭長六丁之靈，皆使人見之，而對問以諸事，則吉凶昭然，若存諸掌，無遠近幽深，咸可先知也。或召六陰玉女，其法六十日而成，成則長可役使。或祭致八史，八史者，八卦之精也，亦足以預識未形矣。或服葛花及秋芒麻勃刀圭方寸匕〔五一〕，忽然如欲臥，而聞人語之以所不決之事，吉凶立定也。或用明鏡九寸以上自照〔五二〕，有所思存，七日七夕則見神仙，或男或女，或老或少，一示之後，心中自知千里之外，方來之事也。明鏡或用一，或用二，謂之日月鏡。或用四，謂之四規鏡〔五三〕。四規者，照之時，前後左右各施一也。用四規所見來神甚多。或縱目，或乘龍駕虎，冠服彩色，不與世同，皆有經圖。欲修其道，當先暗誦所當致見諸神姓名位號，識其衣冠。不爾，則卒至而忘其神，或能驚懼，則害人也。為之，率欲得靜漠幽閑林麓之中，外形不經目，外聲不入耳，其道必成也。三童九女節壽君，九首蛇軀百二十官，雖來勿得熟視也。或有問之者，或有訶怒之者，亦勿答也。或有侍從暐曄，力士甲卒，乘龍駕虎，簫鼓嘈嘈，勿舉目與言也。但諦念老君真形，老君真形見，則起再拜也。老君真形者，思之，姓李名聃，字伯陽，身長九尺，黃色，鳥喙，隆鼻，秀眉長五寸〔五四〕，耳長七寸，額有三理上下徹，足有八卦，以神龜為床〔五五〕，金樓玉堂，白銀為階，五色雲為衣，重疊之冠，鋒鋋之劍，從黃童百二十人，左有十二青龍，右有二十六白虎，前有二十四朱雀，後有七十二玄武，前道十二窮奇〔五六〕，後從三十六辟邪〔五七〕，雷電在上，晃晃昱昱，此事出於仙經中也。見老君則年命延長，心如日月，無事不知也。」 \\n 或問堅齒之道〔五八〕。抱朴子曰：「能養以華池，浸以醴液，清晨建齒三百過者，永不搖動。其次則含地黃煎，或含玄膽湯，及蛇脂丸、礬石丸、九棘散。則已動者更牢，有蟲者即愈。又服靈飛散者，則可令既脫者更生也。」 \\n 或問聰耳之道。抱朴子曰：「能龍導虎引，熊經龜咽，鷰飛蛇屈鳥伸，天俛地仰，令赤黃之景，不去洞房，猿據兔驚，千二百至，則聰不損也。其既聾者，以玄龜薰之，或以棘頭、羊糞、桂毛、雀桂成裹塞之；或以狼毒冶葛，或以附子蔥涕，合內耳中，或以蒸鯉魚腦灌之，皆愈也。」 \\n 或問明目之道。抱朴子曰：「能引三焦之昇景〔五九〕，召大火於南離，洗之以明石，慰之以陽光，及燒丙丁洞視符，以酒和洗之，古人曾以夜書也。或以苦酒煮蕪菁子令熟，曝乾，末服方寸匕，日三，盡一斗，能夜視有所見矣。或以犬膽煎青羊、班鳩、石決明、充蔚百華散，或以雞舌香、黃連、乳汁煎注之。諸有百疾之在目者皆愈，而更加精明倍常也。」 \\n 或問登峻涉險、遠行不極之道。抱朴子曰：「惟服食大藥，則身輕力勁，勞而不疲矣。若初入山林，體未全實者，宜以雲珠粉、百華醴、玄子湯洗腳，及虎膽丸、朱明酒、天雄鶴脂丸、飛廉煎秋芒、車前、澤瀉散，用之旬日，不但涉遠不極，乃更令人行疾，可三倍於常也。若能乘蹻者〔六十〕，可以周流天下，不拘山河。凡乘蹻道有三法：一曰龍蹻，二曰虎蹻，三曰鹿盧蹻。或服符精思，若欲行千里，則以一時思之。若晝夜十二時思之，則可以一日一夕行萬二千里，亦不能過此，過此當更思之，如前法。或用棗心木為飛車，以牛革結環劍以引其機，或存念作五蛇六龍三牛交罡而乘之，上昇四十里，名為太清。太清之中，其氣甚〈罡刂〉，能勝人也。師言鳶飛轉高，則但直舒兩翅，了不復扇搖之而自進者，漸乘〈罡刂〉炁故也。龍初昇階雲，其上行至四十里，則自行矣。此言出於仙人，而留傳於世俗耳，實非凡人所知也。又乘蹻須長齋，絕葷菜，斷血食，一年之後，乃可乘此三蹻耳。雖復服符，思五龍蹻行最遠，其餘者不過千里也。其高下去留，皆自有法，勿得任意耳。若不奉其禁，則不可妄乘蹻，有傾墜之禍也。」 \\n 或曰：「老子篇中記及龜文經，皆言藥兵之後〔六一〕，金木之年，必有大疫，萬人餘一，敢問辟之道〔六二〕。」抱朴子曰：「仙人入瘟疫祕禁法，思其身為五玉。五玉者，隨四時之色，春色青，夏赤，四季月黃〔六三〕，秋白，冬黑。又思冠金巾，思心如炎火，大如斗，則無所畏也。又一法，思其髮散以被身，一髮端，輒有一大星綴之。又思作七星北斗，以魁覆其頭，以罡指前。又思五臟之氣，從兩目出，周身如雲霧，肝青氣，肺白氣，脾黃氣，腎黑氣，心赤氣，五色紛錯，則可與疫病者同床也。或禹步呼直日玉女，或閉氣思力士，操千斤金鎚，百二十人以自衛。或用射鬼丸、赤車使者丸、冠軍丸〔六四〕、徐長卿散、玉函精粉、青年道士熏身丸、崔文黃散〔六五〕、草玉酒、黃庭丸、皇符、老子領中符、赤鬚子桃花符，皆有良效者也。」 \\n 校　釋 \\n 〔一〕　敢問斷穀人可以長生乎　孫校云：藏本無「穀」字。 \\n 〔二〕　斷穀人止可息肴糧之費　孫校云：藏本無「穀」字。明案慎校本、寶顏堂本、崇文本「息」作「省」。 \\n 〔三〕　日再服三日　孫校：三日之「日」，當作「者」。 \\n 〔四〕　身輕不極　校勘記：榮案盧本「不極」作「不困」。明案寶顏堂本、崇文本「極」亦作「困」。 \\n 〔五〕　腸中當清　孫校：「腸」意林引作「腹」，下同。 \\n 〔六〕　腸中無滓　孫校：意林引「滓」作「屎」。校勘記：御覽三百七十六亦作「屎」。 \\n 〔七〕　食草者善走而愚至食氣者神明不死　語見淮南子地形篇及大戴禮記易本命篇，唯間有異文。 \\n 〔八〕　固不成遂休五味　寶顏堂本、崇文本「固不成」作「固不能成」。 \\n 〔九〕　或須日日服之　「日日」原作「日月」。明案慎校本、寶顏堂本、崇文本「日月」皆作「日日」。當作「日日」，今訂正。 \\n 〔一十〕用丹砂曾青水　孫校：「用」藏本作「明」。明案慎校本、寶顏堂本、崇文本亦作「用」，「明」乃「用」字之形訛。 \\n 〔一一〕隱居林慮山中　孫校：「慮」藏本作「其」。按林慮山，一名隆慮，其山南接太行，北接恒岳，見神仙傳帛和傳。 \\n 〔一二〕或思脾中神名名黃裳子　按黃庭內景經云：脾部之宮屬戊巳，中有明童黃裳裡。 \\n 〔一三〕而不妄也　孫校：「而」字疑衍。 \\n 〔一四〕皆作四十日中疲瘦　孫校：「作」當作「乍」。明案慎校本、寶顏堂本、崇文本無「作」字。 \\n 〔一五〕取一升輒內一升水投中　校勘記：書鈔一百四十八作「取一斗酒輒內一斗水」，隸書「斗」作「升」，因誤為「升」耳。校補云：繼校未覈。取一升輒內一升水，當作「取一斗酒輒內一升水」。上「升」字乃「斗」字之訛，下文又脫去「酒」字。故與千歲苦酒之內水句文不相應。下「升」字非誤文也。此言調和之意，用酒量與調水量遞次增減。北堂書鈔一百四十八兩引此文，並作「取一斗酒內一升水」。繼氏既據俗本書鈔，又不推尋其理，故致誤耳。又按「投中」二字，文既不安，義亦複贅，蓋涉上文「投一斗水中」而衍。書鈔兩引此文，並無「投中」二字。 \\n 〔一六〕無知盡時　校勘記：榮案盧本「無知」作「無或」。 \\n 〔一七〕吳景帝聞之曰　景帝，孫休諡號，見吳志孫休傳。 \\n 〔一八〕或服紫石英朱漆散　校勘記：御覽九百八十七此下有「東莞縣西北二十五里有襮山出紫石英舊以貢獻」二十字，疑是注文。 \\n 〔一九〕或服雄丸一　慎校本、寶顏堂本、崇文本「或」下有「先」字。 \\n 〔二十〕後服雌丸二　原校云：別本先雌後雄。 \\n 〔二一〕或服玄冰之丸　「冰」原作「水」。原校：「水」一作「冰」。校勘記：藝文類聚四、御覽二十二、二十三、三十四皆作「冰」。明案當作「冰」，今據訂正。 \\n 〔二二〕及五月五日中時北行黑蛇血　校補云：「日」下當更有「日」字。 \\n 〔二三〕此二人衣以重裘　校勘記：御覽二十三、八百六十九「衣以重裘」作「衣之以重裘」。 \\n 〔二四〕周以十爐之火　「十」下原有「二」字。校勘記：御覽二十三、八百六十九無「二」字。校補云：無「二」字是也。此涉上文二人而衍。幼伯子事又見辨問篇，王仲都事又見釋滯篇。桓譚新論云，道士王仲都暑日環以十爐火不言熱。博物志辨方士王仲都盛夏之月，十爐火炙之不熱。並其切證。明案「二」字誤衍，今據刪。 \\n 〔二五〕抱朴子答曰　「曰」上原無「答」字。校勘記云：藝文類聚四、御覽三十一、三百三十九，「曰」上有「答」字。明案當有「答」字，今據增。 \\n 〔二六〕吾聞吳大皇帝曾從介先生受要道云　吳大皇帝，孫權諡號，見吳志本傳。介先生，即介象，見神仙傳。 \\n 〔二七〕但知書北斗字及日月字　孫校：「知」疑作「朱」。校勘記：御覽三百三十九無「書」字，作「但知北斗姓字及日月名字」。 \\n 〔二八〕帝以試左右數十人　校勘記：御覽三百三十九「試」下有一「告」字。 \\n 〔二九〕常為先登鋒陷陣　孫校：「鋒」字疑衍。校勘記：御覽三百三十九作「先登陷陳」，無「鋒」字。「陳」即「陣」之正體。 \\n 〔三十〕戟名大將　「將」下原有「軍」字。孫校：「軍」字不當有，此以「將」字為韻也。校勘記云：御覽三百三十九無「軍」字。明案「軍」字不應有，今據刪。 \\n 〔三一〕或佩南極鑠金之符　孫校：藏本無「或」字「之」字。 \\n 〔三二〕或戴卻刃之符　孫校：藏本無「之」字。 \\n 〔三三〕三歲蟾蜍喉下有八字者血　孫校：「三」下刻本有「千」字。明案慎校本、寶顏堂本有「千」。 \\n 〔三四〕或帶武威符熒火丸　案熒火丸可以避病除毒及免五兵白刃傷害。雲笈七籤七十七載螢火丸方，螢火丸一名冠軍丸，亦名武威丸。「螢」同「熒」字。 \\n 〔三五〕或乘天一馬以遊紫房　案寶顏堂本「一」下有「之」字。　歷史語言研究所藏平津館本抱朴子，有無名氏校語云，談薈十三「一」下有「之」字，乘天一馬以遊紫房，蓋遁甲之術，此當作太一。淮南子天文訓紫宮者太一之居也。依五行大義，「太一」與「天一」為二。 \\n 〔三六〕或投巾解履　孫校：「解履」下有缺文。 \\n 〔三七〕子居蒙人　原校：「蒙」一作「象」。 \\n 〔三八〕僻側之膠至金商之艾　明案「艾」疑當作「芝」。黃白篇有金商芝。桃膠一名僻側膠，楸木耳一名金商芝。並見唐梅彪石藥爾雅。 \\n 〔三九〕石上龍子單衣　黃白篇「單」作「丹」。蛇蛻一名龍子單衣，見神農本草經。但梅彪石藥爾雅云：蝦蟆皮一名龍子單衣。明案此當取神農本草經說。 \\n 〔四十〕或以夏至日霹靂楔　校勘記：御覽二十三「楔」作「櫼」。 \\n 〔四一〕大至不關治病之方　孫校：「至」當作「氐」。 \\n 〔四二〕病痛及己　慎校本、寶顏堂本、崇文本「病痛及己」作「及病」。 \\n 〔四三〕進不得邯鄲之步退又失壽陵之義者也　莊子秋水篇：獨不聞夫壽陵餘子之學行於邯鄲與！未得國能，又失其故行矣。唐成玄英疏云：壽陵，燕之邑；邯鄲，趙之都。趙都之俗能行，故燕國少年遠來學步，既乖本性，未得趙國之能，更失壽陵之故行矣。 \\n 〔四四〕甘胡呂傅周始甘唐通阮南河等　校補云：南河當作河南，文倒誤也。阮河南乃阮炳也。魏志杜畿傳裴注引杜氏新書曰，阮武弟炳，字叔文，河南尹，精意醫術，撰藥方一部。隋書經籍志阮河南藥方十六卷，阮文叔（當作叔文）撰。抱朴所云撰集暴卒備急方，即指此人。 \\n 〔四五〕諸急病甚尚未盡　慎校本、寶顏堂本、崇文本「甚」作「其」。 \\n 〔四六〕身中孔穴榮輸之名　案輸、腧、俞三字通用。靈樞經云：經脈之所注為俞。俞穴，人身之經穴。 \\n 〔四七〕明堂流注偃側圖　隋書經籍志醫方著錄黃帝明堂偃人圖十二卷，扁鵲偃側鍼灸圖三卷，均不著撰人。 \\n 〔四八〕其救卒參卷　「救卒」原作「玖拾」。孫校云：「玖拾」當作「救卒」，即肘後救卒方也。卒，古猝字。明案應作救卒，今據改。 \\n 〔四九〕知之可全身　孫校：「全身」刻本作「前審」。 \\n 〔五十〕推三棋步九宮檢八卦　隋書經籍志五行著錄九宮經三卷，九宮行棋經三卷，皆鄭玄注。又有九宮八卦式蟠龍圖一卷，不著撰人名氏。 \\n 〔五一〕或服葛花及秋芒麻勃　葛花主消酒，見重修政和證類本草八。麻蕡一名麻勃，主五勞七傷，利五藏，見神農本草經。 \\n 〔五二〕或用明鏡九寸以上自照　本書登涉篇載明鏡可以照妖魅。雲笈七籤四十八摩照法，謂明鏡之道，可以分形變化。 \\n 〔五三〕謂之四規鏡　「規」下原無「鏡」字。校補云：「四規」下脫「鏡」字，書鈔一百三十六、初學記二十五、類聚七十引並有「鏡」字。明案御覽七百一十七引亦有「鏡」字，今據補。 \\n 〔五四〕隆鼻秀眉　孫校：意林引無「秀」字。 \\n 〔五五〕以神龜為床　孫校：「床」下意林有「住」字。 \\n 〔五六〕前道十二窮奇　窮奇，獸名。山海經海內北經：窮奇，狀如虎，有翼，食人。曲園云：窮奇有三說。左傳少皞氏有不才子，謂之窮奇。杜預注，其行窮，其好奇，一說也。淮南子地形篇，窮奇廣莫，風之所生也。高誘注以為天神之名，二說也。山海經西山經，邽山，其上有獸焉，其狀如牛，蝟毛，名曰窮奇，音如獋狗，是食人。神異經西北荒經，西北有獸焉，狀似虎，有翼能飛，知人言語，聞人鬥，輒食直者，聞人忠信，輒食其鼻，聞人惡逆不善，輒殺獸往饋之，名曰窮奇，三說也。明案此謂窮奇乃怪獸，大抵符合第三說。 \\n 〔五七〕後從三十六辟邪　後漢書靈帝紀，天祿蝦蟆。李賢注：今鄧州南陽縣北有宗資碑，旁有兩石獸，鐫其膊，一曰天祿，一曰辟邪。據此，天祿、辟邪，並獸名也。 \\n 〔五八〕或問堅齒之道　顏氏家訓養生篇：吾嘗患齒，搖動欲落，飲食熱冷，皆苦疼痛。見抱朴子牢齒之法，早朝建齒，三百下為良，行之數日，即便平愈。又陶弘景養性延命錄云，常每旦啄齒三十六通，能至三百彌佳，令人齒堅不痛。凡此皆本抱朴子堅齒之法而得之效驗。 \\n 〔五九〕能引三焦之昇景　原校：「昇」一作「外」。明案：三焦者，水穀之道路，氣之所終始也。上焦者，在心下下膈，在胃上口，主內而不出；中焦者，在胃中脘（脘，音管，胃腔），主腐熟水穀；下焦者，在臍下，當膀胱上口，主出而不內以傳導也。見難經集注卷三榮衛三焦篇。 \\n 〔六十〕若能乘蹻者　乘蹻，指能舉足高飛，故曰可以周流天下，不拘山河。 \\n 〔六一〕皆言藥兵之後　孫校：「藥」刻本作「大」。 \\n 〔六二〕敢問辟之道　孫校：「之」下當重有「之」字。明案寶顏堂本、崇文本作「敢問辟疫之道」。 \\n 〔六三〕四季月黃　原校：「四季」或作「六月」。 \\n 〔六四〕冠軍丸　冠軍丸，亦名熒火丸，見上注。 \\n 〔六五〕崔文黃散　原校：「崔」一作「雀」，「黃」一作「星」。 \\n  \\n   \\n  "}
{"章节": "抱朴子內篇卷之十六   黃白", "正文": "  \\n 抱朴子內篇卷之十六　黃白 \\n 　 \\n  \\n 抱朴子曰：神仙經黃白之方二十五卷，千有餘首。黃者，金也。白者，銀也。古人祕重其道，不欲指斥，故隱之云爾。或題篇云庚辛，庚辛亦金也。然率多深微難知，其可解分明者少許爾。世人多疑此事為虛誕，與不信神仙者正同也。余昔從鄭公受九丹及金銀液經〔一〕，因復求受黃白中經五卷。鄭君言，曾與左君於廬江銅山中試作，皆成也。然而齋潔禁忌之勤苦，與金丹神仙藥無異也。俗人多譏余好攻異端，謂予為趣欲強通天下之不可通者。余亦何為然哉！余若欲以此輩事，騁辭章於來世，則余所著外篇及雜文二百餘卷，足以寄意於後代，不復須此。且此內篇，皆直語耳，無藻飾也。余又知論此曹事，世人莫不呼為迂闊不急，未若論俗間切近之理，可以合眾心也。然余所以不能已於斯事，知其不入世人之聽，而猶論著之者，誠見其效驗，又所承授之師非妄言者。而余貧苦無財力，又遭多難之運，有不已之無賴，兼以道路梗塞〔二〕，藥物不可得，竟不遑合作之。余今告人言，我曉作金銀，而躬自飢寒，何異自不能行，而賣治躄之藥，求人信之，誠不可得。然理有不如意，亦不可以一概斷也。所以勤勤綴之於翰墨者，欲令將來好奇賞真之士，見余書而具論道之意耳。夫變化之術，何所不為。蓋人身本見，而有隱之之法。鬼神本隱，而有見之之方。能為之者往往多焉。水火在天，而取之以諸燧。鉛性白也，而赤之以為丹。丹性赤也，而白之而為鉛。雲雨霜雪，皆天地之氣也，而以藥作之，與真無異也〔三〕。至於飛走之屬，蠕動之類，禀形造化，既有定矣。及其倏忽而易舊體，改更而為異物者，千端萬品，不可勝論。人之為物，貴性最靈，而男女易形，為鶴為石，為虎為猿，為沙為黿，又不少焉。至於高山為淵，深谷為陵，此亦大物之變化。變化者，乃天地之自然，何為嫌金銀之不可以異物作乎？譬諸陽燧所得之火，方諸所得之水，與常水火，豈有別哉？蛇之成龍，茅糝為膏，亦與自生者無異也。然其根源之所緣由〔四〕，皆自然之感致，非窮理盡性者，不能知其指歸，非原始見終者，不能得其情狀也。狹觀近識〔五〕，桎梏巢穴，揣淵妙於不測，推神化於虛誕，以周孔不說，墳籍不載，一切謂為不然，不亦陋哉？又俗人以劉向作金不成，便云天下果無此道，是見田家或遭水旱不收，便謂五穀不可播殖得也。成都內史吳大文，博達多知，亦自說昔事道士李根〔六〕，見根煎鉛錫，以少許藥如大豆者投鼎中，以鐵匙攪之，冷即成銀。大文得其秘方，但欲自作，百日齋便為之，而留連在官，竟不能得，恒歎息言人閒不足處也。又桓君山言漢黃門郎程偉，好黃白術，娶妻得知方家女〔七〕。偉常從駕出而無時衣，甚憂。妻曰，請致兩端縑。縑即無故而至前。偉按枕中鴻寶，作金不成。妻乃往視偉，偉方扇炭燒筩，筩中有水銀。妻曰，吾欲試相視一事。乃出其囊中藥，少少投之，食頃發之，已成銀。偉大驚曰，道近在汝處，而不早告我，何也？妻曰，得之須有命者。於是偉日夜說誘之，賣田宅以供美食衣服，猶不肯告偉。偉乃與伴謀撾笞伏之。妻輒知之，告偉言，道必當傳其人，得其人，道路相遇輒教之；如非其人，口是而心非者，雖寸斷支解，而道猶不出也。偉逼之不止，妻乃發狂，裸而走，以泥自塗，遂卒。近者前廬江太守華令思〔八〕，高才達學，洽聞之士也，而事之不經者，多所不信。後有道士說黃白之方，乃試令作之，云以鐵器銷鉛，以散藥投中，即成銀。又銷此銀，以他藥投之，乃作黃金。又從此道士學徹視之方，行之未百日，夜臥即便見天文及四鄰了了，不覺復有屋舍籬障。又妾名瑤華者已死，乃見形〔九〕，與之言語如平生。又祭廟，聞廟神答其拜，床似動有聲。令思乃歎曰，世閒乃定無所不有，五經雖不載，不可便以意斷也。然不聞方伎者，卒聞此，亦焉能不驚怪邪？又黃白術亦如合神丹，皆須齋潔百日已上，又當得閑解方書〔一十〕，意合者乃可為之，非濁穢之人，及不聰明人，希涉術數者所辨作也〔一一〕。其中或有須口訣者，皆宜師授。又宜入於深山之中，清潔之地，不欲令凡俗愚人知之。而劉向止宮中作之，使宮人供給其事，必非齋潔者，又不能斷絕人事，使不來往也，如此安可得成哉？桓譚新論曰〔一二〕：史子心見署為丞相史，官架屋，發吏卒及官奴婢以給之，作金不成。丞相自以力不足，又白傅太后。太后不復利於金也，聞金成可以作延年藥，又甘心焉，乃除之為郎，舍之北宮中，使者待遇。寧有作此神方可於宮中，而令凡人雜錯共為之者哉？俗閒染繒練，尚不欲使雜人見之，見之即壞，況黃白之變化乎〔一三〕？凡事無巨細，皆宜得要。若不得其法，妄作酒醬醋羹臛猶不成，況大事乎？余曾諮於鄭君曰：「老君云，不貴難得之貨。而至治之世，皆投金於山，捐玉於谷，不審古人何用金銀為貴而遺其方也？」鄭君答余曰：「老君所云，謂夫披沙剖石，傾山漉淵，不遠萬里，不慮壓溺，以求珍玩，以妨民時，不知止足，以飾無用。及欲為道，志求長生者，復兼商賈，不敦信讓，浮深越險，乾沒逐利，不吝軀命，不修寡欲者耳〔一四〕。至於真人作金，自欲餌服之致神仙，不以致富也。故經曰，金可作也，世可度也，銀亦可餌服，但不及金耳。」余難曰：「何不餌世閒金銀而化作之，作之則非真，非真則詐偽也。」鄭君答余曰：「世閒金銀皆善，然道士率皆貧。故諺云，無有肥仙人富道士也。師徒或十人或五人，亦安得金銀以供之乎？又不能遠行採取，故宜作也。又化作之金，乃是諸藥之精，勝於自然者也。仙經云，丹精生金。此是以丹作金之說也。故山中有丹砂，其下多有金。且夫作金成則為真物，中表如一，百煉不減。故其方曰，可以為釘〔一五〕。明其堅勁也。此則得夫自然之道也。故其能之，何謂詐乎〔一六〕？詐者謂以曾青塗鐵，鐵赤色如銅；以雞子白化銀，銀黃如金，而皆外變而內不化也。夫芝菌者，自然而生，而仙經有以五石五木種芝，芝生，取而服之，亦與自然芝無異〔一七〕，俱令人長生，此亦作金之類也。雉化為蜃，雀化為蛤，與自然者正同。故仙經曰，流珠九轉，父不語子，化為黃白，自然相使。又曰，朱砂為金，服之昇仙者，上士也；茹芝導引，咽氣長生者，中士也；餐食草木，千歲以還者，下士也。又曰，金銀可自作，自然之性也，長生可學得者也。玉牒記云：天下悠悠，皆可長生也，患於猶豫，故不成耳。凝水銀為金〔一八〕，可中釘也。銅柱經曰：丹沙可為金，河車可作銀，立則可成，成則為真，子得其道，可以仙身。黃山子曰：天地有金，我能作之，二黃一赤，立成不疑。龜甲文曰：我命在我不在天〔一九〕，還丹成金億萬年。古人豈欺我哉？但患知此道者多貧，而藥或至賤而生遠方，非亂世所得也。若戎鹽鹵鹹皆賤物，清平時了不直錢，今時不限價直而買之無也。羌里石膽，千萬求一斤〔二十〕，亦不可得。徒知其方，而與不知者正同，可為長歎者也。有其法者，則或飢寒無以合之，而富貴者復不知其法也。就令知之，亦無一信者。假令頗信之，亦已自多金銀，豈肯費見財以市其藥物，恐有棄繫逐飛之悔，故莫肯為也。又計買藥之價，以成所得之物，尤有大利，而更當齋戒辛苦，故莫克為也。且夫不得明師口訣，誠不可輕作也。」夫醫家之藥，淺露之甚，而其常用效方，便復秘之。故方有用後宮遊女，僻側之膠〔二一〕，封君泥丸，木鬼子，金商芝，飛君根，伏龍肝〔二二〕，白馬汗，浮雲滓〔二三〕，龍子丹衣〔二四〕，夜光骨，百花醴〔二五〕，冬鄒齋之屬，皆近物耳，而不得口訣，猶不可知，況於黃白之術乎？今能為之者，非徒以其價貴而秘之矣，此道一成，則可以長生。長生之道，道之至也，故古人重之也。凡方書所名藥物，又或與常藥物同而實非者，如河上奼女〔二六〕，非婦人也；陵陽子明〔二七〕，非男子也；禹餘糧〔二八〕，非米也；堯漿，非水也。而俗人見方用龍膽虎掌〔二九〕、雞頭鴨蹠〔三十〕、馬蹄犬血〔三一〕、鼠尾牛膝〔三二〕，皆謂之血氣之物也；見用缺盆覆盆〔三三〕、釜〈金歷〉大戟〔三四〕、鬼箭天鉤〔三五〕，則謂之鐵瓦之器也；見用胡王使者〔三六〕、倚姑新婦、野丈人〔三七〕、守田公〔三八〕、戴文浴〔三九〕、徐長卿〔四０〕，則謂人之姓名也。近易之草〔四一〕，或有不知，玄秘之方，孰能悉解？劉向作金不成，無可怪之也。及得其要，則復不煩聖賢大才而後作也，凡人可為耳。劉向豈頑人哉〔四二〕，直坐不得口訣耳。今將載其約而效之者，以貽將來之同志焉。當先取武都雄黃，丹色如雞冠，而光明無夾石者，多少任意〔四三〕，不可令減五斤也。擣之如粉，以牛膽和之，煮之令燥。以赤土釜容一斗者，先以戎鹽石膽末薦釜中，令厚三分，乃內雄黃末，令厚五分，復加戎鹽於上。如此，相似至盡。又加碎炭火如棗核者，令厚二寸。以蚓螻土及戎鹽為泥，泥釜外，以一釜覆之，皆泥令厚三寸，勿泄。陰乾一月，乃以馬糞火熅之，三日三夜，寒，發出，鼓下其銅，銅流如冶銅鐵也。乃令鑄此銅以為筩，筩成以盛丹砂水。又以馬屎火熅之，三十日發爐，鼓之得其金，即以為筩，又以盛丹砂水〔四四〕。又以馬通火熅三十日，發取擣治之。取其二分生丹砂，一分并汞〔四五〕，汞者，水銀也〔四六〕，立凝成黃金矣。光明美色，可中釘也。 \\n 作丹砂水法 \\n 治丹砂一斤，內生竹筩中，加石膽消石各二兩，覆薦上下，閉塞筩口，以漆骨丸封之〔四七〕，須乾，以內醇苦酒中，埋之地中，深三尺，三十日成水，色赤味苦也。 \\n 金樓先生所從青林子受作黃金法 \\n 先鍛錫，方廣六寸，厚一寸二分，以赤鹽和灰汁，令如泥，以塗錫上，令通厚一分，累置於赤土釜中。率錫十斤，用赤鹽四斤，合封固其際，以馬通火熅之，三十日，發火視之，錫中悉如灰狀，中有累累如豆者，即黃金也。合治內土甌中〔四八〕，以炭鼓之，十煉之並成也。率十斤錫，得金二十兩。唯長沙桂陽豫章南海土釜可用耳。彼鄉土之人，作土釜以炊食，自多也〔四九〕。 \\n 治作赤鹽法 \\n 用寒鹽一斤〔五十〕，又作寒水石一斤，又作寒羽涅一斤，又作白礬一斤〔五一〕，合內鐵器中，以炭火火之，皆消而色赤，乃出之可用也。 \\n 角里先生從稷丘子所授化黃金法〔五二〕 \\n 先以礬水石二分，內鐵器中，加炭火令沸，乃內汞多少自在，攪令相得，六七沸，注地上成白銀。乃取丹砂水曾青水各一分，雄黃水二分，於〈金歷〉中加微火上令沸〔五三〕，數攪之，令相得，復加炭火上令沸，以此白銀內其中，多少自在，可六七沸，注地上凝，則成上色紫磨金也〔五四〕。 \\n 治作雄黃水法 \\n 治雄黃內生竹筩中一斤，輒加消石二兩，覆薦上下，封以漆骨丸，內醇大醋中〔五五〕，埋之深三尺，二十日即化為水也。作曾青水方，及礬石水同法，但各異筩中耳。 \\n 小兒作黃金法 \\n 作大鐵筩成，中一尺二寸，高一尺二寸。作小鐵筩成，中六寸，瑩磨之。赤石脂一斤，消石一斤，雲母一斤，代赭一斤，流黃半斤，空青四兩，凝水石一斤，皆合搗細篩，以醯和，塗之小筩中，厚二分。汞一斤，丹砂半斤，良非半斤。 \\n 取良非法 \\n 用鉛十斤內鐵釜中，居爐上露灼之，鉛銷，內汞三兩，早出者以鐵匙抄取之，名曰良非也。攪令相得，以汞不見為候，置小筩中，雲母覆其上，鐵蓋鎮之。取大筩居爐上，銷鉛注大筩中，沒小筩中，去上半寸，取銷鉛為候，猛火炊之，三日三夜成，名曰紫粉。取鉛十斤於鐵器中銷之，二十日上下，更內銅器中，須鉛銷，內紫粉七方寸匕，攪之，即成黃金也。欲作白銀者，取汞置鐵器中，內紫粉三寸已上〔五六〕，火令相得，注水中，即成銀也。 \\n 務成子法 \\n 作鐵筩長九寸，徑五寸，擣雄黃三斤，蚓螻壤等分，作合以為泥，塗裹〔五七〕使徑三寸，匱口四寸，加丹砂水二合，覆馬通火上，令極乾，內銅筩中，塞以銅合蓋堅，以黃沙築上，覆以蚓壤重泥，上無令泄，置爐炭中，令有三寸炭，筩口赤，可寒發之，雄黃皆入著銅筩，復出入如前法。三斤雄黃精，皆下入著筩中，下提取與黃沙等分，合作以為爐，爐大小自在也。欲用之，置爐於炭火中，爐赤，內水銀，銀動則內鉛其中，黃從傍起交中央，注之於地，即成金。凡作一千五百斤，爐力即盡矣。此金取牡荊赤黍酒漬之，百日，即柔可和也。如小豆，服一丸，日三服，盡一斤，三蟲伏尸，百病皆去，盲者視，聾者聞，老者即還年如三十時，入火不灼，百邪眾毒、冷風暑濕、不能侵入；盡三斤，則步行水上，山川百神，皆來侍衛，壽與天地相畢。以杼血朱草煮一丸〔五八〕，以拭目眥，即見鬼及地中物，能夜書；以白羊血塗一丸，投水中，魚龍立出，可以取也；以青羊血丹雞血塗一丸〔五九〕，懸都門上，一里不疫；以塗牛羊六畜額上，皆不疫病，虎豹不犯也；以虎膽蛇肪塗一丸，從月建上以擲敵人之軍，軍即便無故自亂，相傷殺而走矣；以牛血塗一丸以投井中，井中即沸，以投流水，流水則逆流百步；以白犬血塗一丸〔六十〕，投社廟舍中，其鬼神即見，可以役使；以兔血塗一丸，置六陰之地，行廚玉女立至，可俟六七十人也〔六一〕；以鯉魚膽塗一丸，持入水，水為之開一丈，可得氣息水中以行，冒雨衣不霑也；以紫莧煮一丸，含咽其汁，可百日不飢；以慈石煮一丸，內髻中，以擊賊，白刃流矢不中之，有射之者，矢皆自向也；以六丁六壬上土并一丸，以蔽人中則隱形，含一丸，北向以噴火，火則滅；以庚辛日申酉時，向西地以一丸擲樹，樹木即日便枯；又以一丸，禹步擲虎狼蛇蝮，皆即死；研一丸以書石即入石，書金即入金，書木入木，所書皆徹其肌理，削治不可去也。卒死未經宿，以月建上水下一丸，令入咽喉，并含水噴死人面，即活。以狐血鶴血塗一丸，內爪中，以指萬物，隨口變化，即山行木徙，人皆見之，然而實不動也。凡作黃白，皆立太乙、玄女、老子坐醮祭，如作九丹法，常燒五香，香不絕。又金成，先以三斤投深水中，一斤投市中，然後方得恣其意用之耳〔六二〕。 \\n 校　釋 \\n 〔一〕　余昔從鄭公受九丹及金銀液經　鄭公、鄭君，皆指鄭隱。隱字思遠，葛玄弟子，葛洪師。參金丹篇及遐覽篇。遐覽篇述抱朴子師事鄭隱之經過尤詳。洞仙傳有鄭思遠傳，唯事蹟太略耳。 \\n 〔二〕　兼以道路梗塞　孫校：「梗」刻本作「逼」。 \\n 〔三〕　雲雨霜雪皆天地之氣也而以藥作之與真無異也　曲園曰：列子周穆王篇，老成子學幻於尹文先生，用尹文先生之言，深思三月，遂能存亡自在，憣校四時，冬起雷，夏造冰。然則起雷造冰，皆幻術也。且亦列子之寓言，未必實有其事。後漢書張楷傳，性好道術，能作五里霧，時關西人裴優亦能為三里霧。魏書西域悅般傳，其國有大術者，能作霖雨、狂風、大雪。是霧雨風雲有能為之者，要亦術士之為，人間固不恒有也。而抱朴乃言雲雨霜雪，以藥作之，與真無異。且抱朴此言，因人不信黃金之可作，故以此曉之。然則以藥作雲雨霜雪，在當時固人所共見而共信者歟！今西人飲饌喜用雪，能以藥作雪，供飲饌，不知古固有之，西法之出於中法，此亦其一端也。明案偽書關尹子七釜篇云：人之力有可以奪天地造化者，如冬起雷，夏造冰，皆純氣所為，故能化萬物。是亦道家之說也，可與抱朴子相印證。 \\n 〔四〕　然其根源之所緣由　孫校：藏本「緣由」作「由緣」。 \\n 〔五〕　狹觀近識　魯藩本「觀」作「睹」。 \\n 〔六〕　成都內史吳大文至昔事道士李根　吳大文從李根學作金銀，並見神仙傳李根。 \\n 〔七〕　程偉好黃白術娶妻得知方家女　「知」寶顏堂本、崇文本作「之」。本篇所載程偉好黃白事，其妻知冶黃白，見桓譚新論。 \\n 〔八〕　廬江太守華令思　御覽七百三十六「令」作「念」。案華令思名譚，廣陵人，著新論，晉書有傳。 \\n 〔九〕　妾名瑤華者已死乃見形　校勘記：「已死乃見形」御覽七百三十六作「死已久亦見其形」。 \\n 〔一十〕又當得閑解方書　孫校：「閑」即「嫻」字。 \\n 〔一一〕所辨作也　孫校：「辨」即「辦」字。 \\n 〔一二〕桓譚新論　孫校：藏本「論」作「詮」，非。案史子心作金事，見新論辨惑篇。 \\n 〔一三〕況黃白之變化乎　孫校：藏本無「況」字「乎」字。 \\n 〔一四〕不修寡欲者耳　孫校：藏本無「者耳」二字。 \\n 〔一五〕故其方曰可以為釘　或疑「釘」當作「針」。 \\n 〔一六〕故其能之何謂詐乎　慎校本、寶顏堂本、崇文本「其」作「苟」，「謂」下有「之」字。 \\n 〔一七〕亦與自然芝無異　慎校本、寶顏堂本、崇文本「自然」下有「之」字。 \\n 〔一八〕凝水銀為金　孫校云：藏本無「水」字。 \\n 〔一九〕我命在我不在天　西昇經五云：「我命在我，不屬天地。」前塞難篇謂「命之修短，實由所值，受氣結胎，各有星宿」。 \\n 〔二十〕千萬求一斤　慎校本、寶顏堂本、崇文本「千萬」下有「錢」字，案當有。 \\n 〔二一〕後宮遊女僻側之膠　後宮遊女是螢火蟲，見石藥爾雅。僻側膠，見前雜應篇注。 \\n 〔二二〕金商芝至伏龍肝　金商芝已見雜應篇注。伏龍肝一名釜臍下墨。陶弘景云：此灶中對釜月下黃土也。見重修政和證類本草五。 \\n 〔二三〕白馬汗浮雲滓　明案「汗」疑當作「汁」，覆盆子一名白馬汁。浮雲滓，雲母別名。並見石藥爾雅。 \\n 〔二四〕龍子丹衣　龍子丹衣，丹一作單，參前雜應篇注。 \\n 〔二五〕夜光骨百花醴　燭燼一名夜光骨，蜜一名百花醴，並見石藥爾雅。 \\n 〔二六〕河上奼女　河上奼女是水銀，一名汞。周易參同契云：河上奼女，見火則飛。 \\n 〔二七〕陵陽子明　陵陽子明，水銀別稱。石藥爾雅云：水銀一名子明，一名陽明子。 \\n 〔二八〕禹餘糧　禹餘糧，一名白餘糧，屬礦物藥，本草云，生東海池澤及山島中。又草藥麥門冬，一名禹餘糧。然皆非米。 \\n 〔二九〕龍膽虎掌　龍膽，屬草藥，葉似龍葵，味苦如膽，因以為名。虎掌，草藥，味苦溫，主治心痛寒熱。 \\n 〔三十〕雞頭鴨蹠　雞頭，一名芡，生水中，葉似荷而大，皺而有刺，花似雞冠，結實如雞頭，其實可食，亦可為藥。鴨蹠，草藥，味苦，主治寒熱瘴瘧等病。 \\n 〔三一〕馬蹄犬血　孫校：「蹄」藏本作「肺」。明案馬蹄，香草名。爾雅釋草杜，郭璞注：杜衡也，似葵而香。杜衡葉似葵，形如馬蹄，故俗云馬蹄香。 \\n 〔三二〕鼠尾牛膝　爾雅釋草鼠尾　郭璞注：可以染皁。鼠尾又是草藥，可治赤白痢。牛膝，草藥，主治寒濕痿痹，四肢拘攣。 \\n 〔三三〕缺盆覆盆　上「盆」原作「盃」，「盃」疑作「盆」。案爾雅釋草蒛葐，郭注：覆盆也，實似莓而小，可食。清郝懿行爾雅義疏云：蒛葐當作缺盆。廣雅釋草：蒛盆，陸英，苺也。御覽九百九十八引甄氏本草云，覆盆子，一名馬瘻，一名陸荊。陸荊，猶陸英也。參王念孫廣雅疏證。唐梅彪石藥爾雅云：覆盆子一名缺盆。是缺盆覆盆，名異實同，皆是草藥。御覽九百九十八引正作「蒛葐覆葐」。今據改「盃」為「盆」。 \\n 〔三四〕釜〈金歷〉大戟　大戟，屬草藥，味苦寒，主治蠱毒十二水等病。淮南子繆稱篇云：大戟去水。 \\n 〔三五〕鬼箭天鉤　鬼箭，一名衛矛，屬草藥，生山谷，主治女子崩中下血。原校：「鉤」一作「釣」。 \\n 〔三六〕胡王使者　胡王使者，即草藥白頭翁，主治癥瘕積聚癭氣。又草藥獨活，一名胡王使者，主治風寒所擊，金瘡止痛。參重修政和證類本草六。 \\n 〔三七〕野丈人　草藥白頭翁，一名野丈人。見神農本草經。 \\n 〔三八〕守田公　守田，稂莠之草。爾雅釋草：稂，童粱。郭璞注：稂，莠類也。孔穎達正義引陸璣疏云，禾秀為穗而不成，崱嶷然謂之童粱。今人謂之宿田翁，或謂之守田也。守田公即狼尾草。 \\n 〔三九〕戴文浴　戴文浴即戴文玉，草藥名，如金釵草，療血疾。見趙學敏本草綱目拾遺卷四。 \\n 〔四十〕徐長卿　徐長卿，草藥名，一名鬼督郵，一名石下長卿。 \\n 〔四一〕近易之草　「近」原作「延」。孫校：「延」刻本作「近」。校勘記：御覽九百九十八作「近」。明案慎校本、寶顏堂本、崇文本皆作「近」，「延易」無義，「延」為「近」之形訛。「近易之草」與下文「玄秘之方」對語。今據訂正。 \\n 〔四二〕劉向豈頑人哉　孫校：「頑」刻本作「凡」。明案頑人謂愚鈍之人。「凡」字蓋涉上文而訛。 \\n 〔四三〕多少任意　孫校：藏本「任」作「在」。 \\n 〔四四〕又以馬屎火熅之至又以盛丹砂水　孫校：以上二十七字當是小注。一本如此作，誤入正文耳。 \\n 〔四五〕生丹砂一分并汞　孫校：藏本「汞」作「綠」，非。 \\n 〔四六〕汞者水銀也　孫校：以上五字，當是小注，誤入正文。 \\n 〔四七〕以漆骨丸封之　孫校：「漆」藏本作「染」。 \\n 〔四八〕合治內土甌中　孫校：「治」藏本作「冶」。明案慎校本、寶顏堂本、崇文本並無「合治」二字。 \\n 〔四九〕自多也　孫校：自金樓先生以下，當另起一條而誤連。 \\n 〔五十〕用寒鹽一斤　孫校：藏本無「一斤」二字。校勘記：書鈔一百四十六、御覽八百六十五有此二字。 \\n 〔五一〕又作白礬一斤　孫校：藏本無「一斤」二字。 \\n 〔五二〕角里先生從稷丘子所授化黃金法　角里先生，漢商山四皓之一。此角音祿，有改「角」為「甪」者。魯藩本作「甪里」。前金丹篇有稷丘子丹法。 \\n 〔五三〕於〈金歷〉中加微火上　〈金歷〉同鎘，鼎屬。 \\n 〔五四〕角里先生至則成上色紫磨金也　孫校：自角里先生以下當另起一條而誤連。明案孫校是，今將「角里先生從稷丘子所授化黃金法」移為文前小標題。 \\n 〔五五〕內醇大醋中　原校：「醇大醋」或作「醇苦酒」。 \\n 〔五六〕內紫粉三寸已上　孫校：「寸已上」當作「方寸匕」。 \\n 〔五七〕合以為泥塗裹　慎校本、寶顏堂本、崇文本「塗裹」作「塗筩中」。 \\n 〔五八〕以杼血朱草煮一丸　原校：「杼」一作「樗」。 \\n 〔五九〕以青羊血丹雞血塗一丸　慎校本、寶顏堂本、崇文本「青羊血」下有「塗一丸」。 \\n 〔六十〕以白犬血塗一丸　孫校：「丸」下刻本有「置六陰之地」五字，藏本無。 \\n 〔六一〕可俟六七十人也　孫校：「俟」當作「供」。 \\n 〔六二〕然後方得恣其意用之耳　孫校：自務成子法以下當另起一條而誤連。明案孫校是，今將「務成子法」移為文前小標題。 \\n  \\n   \\n  "}
{"章节": "抱朴子內篇卷之十七   登涉", "正文": "  \\n 抱朴子內篇卷之十七　登涉 \\n 　 \\n  \\n 或問登山之道。抱朴子曰：「凡為道合藥，及避亂隱居者，莫不入山。然不知入山法者，多遇禍害。故諺有之曰，太華之下，白骨狼藉。皆謂偏知一事，不能博備，雖有求生之志，而反強死也。山無大小，皆有神靈，山大則神大，山小即神小也。入山而無術，必有患害。或被疾病及傷刺，及驚怖不安；或見光影，或聞異聲；或令大木不風而自摧折，巖石無故而自墮落，打擊煞人；或令人迷惑狂走，墮落坑谷；或令人遭虎狼毒蟲犯人，不可輕入山也。當以三月九月，此是山開月，又當擇其月中吉日佳時。若事久不得徐徐須此月者，但可選日時耳。凡人入山，皆當先齋潔七日，不經污穢，帶昇山符出門，作周身三五法。又五岳有受殃之歲，如九州之地，更有衰盛，受飛符煞炁，則其地君長不可作也。按周公城名錄，天下分野，災之所及，可避不可禳，居宅亦然，山岳皆爾也。又大忌不可以甲乙寅卯之歲，正月二月入東岳；不以丙丁巳午之歲，四月五月入南岳；不以庚辛申酉之歲，七月八月入西岳；不以戊巳之歲，四季之月入中岳；不以壬癸亥子之歲，十月十一月入北岳。不須入太華霍山恒山太山嵩高山，乃忌此歲，其岳之方面，皆同禁也。又萬物之老者，其精悉能假託人形〔一〕，以眩惑人目而常試人，唯不能於鏡中易其真形耳。是以古之入山道士，皆以明鏡徑九寸已上，懸於背後，則老魅不敢近人。或有來試人者，則當顧視鏡中，其是仙人及山中好神者，顧鏡中故如人形。若是鳥獸邪魅，則其形貌皆見鏡中矣。又老魅若來，其去必卻行，行可轉鏡對之，其後而視之，若是老魅者，必無踵也，其有踵者，則山神也。昔張蓋蹋及偶高成二人〔二〕，並精思於蜀雲臺山石室中，忽有一人著黃練單衣葛巾，往到其前曰，勞乎道士，乃辛苦幽隱！於是二人顧視鏡中，乃是鹿也。因問之曰〔三〕：汝是山中老鹿，何敢詐為人形。言未絕，而來人即成鹿而走去〔四〕。林慮山下有一亭，〔五〕其中有鬼，每有宿者，或死或病，常夜有數十人〔六〕，衣色或黃或白或黑，或男或女。後郅伯夷者過之宿〔七〕，明燈燭而坐誦經，夜半有十餘人來，與伯夷對坐，自共樗蒲博戲〔八〕，伯夷密以鏡照之，乃是群犬也。伯夷乃執燭起，佯誤以燭燼爇其衣，乃作燋毛氣。伯夷懷小刀，因捉一人而刺之，初作人叫〔九〕，死而成犬，餘犬悉走，於是遂絕，乃鏡之力也。上士入山，持三皇內文及五嶽真形圖〔一十〕，所在召山神，及按鬼錄，召州社及山卿宅尉問之，則木石之怪，山川之精，不敢來試人。其次即立七十二精鎮符，以制百邪之章，及朱官印包元十二印，封所住之四方，亦百邪不敢近之也。其次執八威之節，佩老子玉策，則山神可使，豈敢為害乎？余聞鄭君之言如此，實復不能具知其事也。余師常告門人曰：「夫人求道，如憂家之貧，如愁位之卑者，豈有不得耶？但患志之不篤，務近忘遠，聞之則悅，倔倔前席，未久，則忽然若遺，毫釐之益未固，而丘山之損不已，亦安得窮至言之微妙，成罔極之峻崇乎？」 \\n 抱朴子曰：「入山之大忌，正月午，二月亥，三月申，四月戌，〔一一〕五月未〔一二〕，六月卯，七月甲子〔一三〕，八月申子，〔一四〕九月寅，十月辰未〔一五〕，十一月己丑〔一六〕，十二月寅〔一七〕。入山良日：甲子、甲寅、乙亥、乙巳、乙卯、丙戌、丙午、丙辰，已上日大吉。」抱朴子曰：「按九天祕記及太乙遁甲云，入山大月忌：三日、十一日、十五日、十八日、二十四日、二十六日、三十日；小月忌：一日、五日、十三日、十六日、二十六日、二十八日。以此日入山，必為山神所試。又所求不得，所作不成。不但道士，凡人以此日入山，皆凶害，與虎狼毒蟲相遇也。」 \\n 抱朴子曰：「天地之情狀，陰陽之吉凶，茫茫乎其亦難詳也，吾亦不必謂之有，又亦不敢保其無也。然黃帝太公皆所信仗，近代達者嚴君平司馬遷皆所據用，而經傳有治歷明時剛柔之日。古言曰〔一八〕，吉日惟戊〔一九〕。有自來矣。王者立太史之官，封拜置立，有事宗廟〔二０〕，郊祀天地，皆擇良辰；而近才庸夫，自許脫俗，舉動所為，恥揀善日，不亦戇愚哉？每伺今入山，不得其良時日交，下有其驗，不可輕入也。按玉鈐經云，欲入名山，不可不知遁甲之祕術，而不為人委曲說其事也。而靈寶經云〔二一〕，入山當以保日及義日，若專日者大吉，以制日伐日必死〔二二〕，又不一一道之也。余少有入山之志，由此乃行學遁甲書，乃有六十餘卷，事不可卒精，故鈔集其要，以為囊中立成，然不中以筆傳。今論其較略，想好事者欲入山行，當訪索知之者，亦終不乏於世也。遁甲中經曰，欲求道，以天內日天內時，劾鬼魅，施符書；以天禽日天禽時入名山，欲令百邪虎狼毒蟲盜賊，不敢近人者。出天藏，入地戶。凡六癸為天藏，六己為地戶也。又曰，避亂世，絕跡於名山，令無憂患者，以上元丁卯日，名曰陰德之時，一名天心，可以隱淪，所謂白日陸沈，日月無光，人鬼不能見也。又曰，求仙道入名山者，以六癸之日六癸之時，一名天公日，必得度世也。又曰，往山林中，當以左手取青龍上草，折半置逢星下，歷明堂入太陰中〔二三〕，禹步而行，三祝曰，諾皋大陰，將軍獨聞〔二四〕，曾孫王甲，勿開外人；使人見甲者，以為束薪；不見甲者，以為非人。則折所持之草置地上，左手取土以傅鼻人中，右手持草自蔽，左手著前，禹步而行，到六癸下，閉氣而住，人鬼不能見也。凡六甲為青龍，六乙為逢星，六丙為明堂，六丁為陰中也。比成既濟卦，初一初二跡不任九跡數，然相因仍一步七尺。又云，一尺〔二五〕合二丈一尺〔二六〕，顧視九跡。又禹步法：正立，右足在前，左足在後，次復前〔二七〕右足，以左足從右足併，是一步也。次復前右足，次前左足，以右足從左足併，是二步也。次復前〔二八〕右足，以左足從右足併，是三步也。如此，禹步之道畢矣。凡作天下百術，皆宜知禹步，不獨此事也。」 \\n 抱朴子曰：「靈寶經曰〔二九〕，所謂寶日者〔三十〕，謂支干上生下之日也，若用甲午乙巳之日是也。甲者，木也。午者，火也。乙亦木也，巳亦火也，火生於木故也。又謂義日者，支干下生上之日也，若壬申癸酉之日是也。壬者，水也。申者，金也。癸者，水也。酉者，金也，水生於金故也。所謂制日者，支干上克下之日也。若戊子己亥之日是也。戊者，土也。子者，水也。己亦土也，亥亦水也，五行之義，土克水也。所謂伐日者，支干下克上之日，若甲申乙酉之日是也。甲者，木也。申者，金也。乙亦木也，酉亦金也，金克木故也。他皆倣此，引而長之，皆可知之也。」 \\n 抱朴子曰：「入名山，以甲子開除日，以五色繒各五寸，懸大石上，所求必得。又曰，入山宜知六甲祕祝。祝曰，臨兵鬥者，皆陣列前行。凡九字，常當密祝之，無所不辟。要道不煩，此之謂也。」 \\n 抱朴子曰：「山中山精之形，如小兒而獨足，走向後〔三一〕，喜來犯人。人入山，若夜聞人音聲大語〔三二〕，其名曰蚑，知而呼之，即不敢犯人也。一名熱內〔三三〕，亦可兼呼之。又有山精，如鼓赤色，亦一足，其名曰暉〔三四〕。又或如人，長九尺〔三五〕，衣裘戴笠，名曰金累。或如龍而五色赤角，名曰飛飛〔三六〕，見之皆以名呼之〔三七〕，即不敢為害也。」 \\n 抱朴子曰：「山中有大樹，有能語者〔三八〕，非樹能語也，其精名曰雲陽，呼之則吉〔三九〕。山中夜見火光者，皆久枯木所作，勿怪也。山中夜見胡人者，銅鐵之精。見秦者〔四十〕，百歲木之精。勿怪之，並不能為害。山水之閒見吏人者〔四一〕，名曰四徼，呼之名即吉〔四二〕。山中見大蛇著冠幘者，名曰升卿，呼之即吉。山中見吏，若但聞聲不見形，呼人不止，以白石擲之則息矣；一法以葦為矛〔四三〕以刺之即吉。山中見鬼來喚人，求食不止者，以白茅投之即死也。山中鬼常迷惑使失道徑者〔四四〕，以葦杖投之既死也。山中寅日，有自稱虞吏者，虎也。稱當路君者，狼也。稱令長者，老狸也。卯日稱丈人者，兔也。稱東王父者，麋也。稱西王母者，鹿也。辰日稱雨師者，龍也。稱河伯者，魚也。稱無腸公子者，蟹也。巳日稱寡人者，社中蛇也。稱時君者，龜也。午日稱三公者，馬也。稱仙人者，老樹也。未日稱主人者，羊也。稱吏者，獐也。申日稱人君者，猴也。稱九卿者，猿也。酉日稱將軍者，老雞也〔四五〕。稱捕賊者，雉也〔四六〕。戌日稱人姓字者，犬也。稱成陽公者，狐也。〔四七〕亥日稱神君者，豬也。稱婦人者，金玉也〔四八〕。子日稱社君者，鼠也。稱神人者，伏翼也。丑日稱書生者，牛也。但知其物名，則不能為害也。」 \\n 或問隱居山澤辟蛇蝮之道〔四九〕。抱朴子曰：「昔圓丘多大蛇，又生好藥，黃帝將登焉，廣成子教之佩雄黃，而眾蛇皆去。今帶武都雄黃，色如雞冠者五兩以上，以入山林草木，則不畏蛇。蛇若中人，以少許雄黃末內瘡中，亦登時愈也〔五０〕。蛇種雖多，唯有蝮蛇及青金蛇中人為至急，不治之，一日則煞人。人不曉治之方術者，而為此二蛇所中，即以刀割所傷瘡肉以投地，其肉沸如火炙，須臾焦盡，而人得活。此蛇七八月毒盛之時，不得囓人，而其毒不泄，乃以牙囓大竹及小木，皆即燋枯。今為道士人入山，徒知大方，而不曉辟之之道，亦非小事也。未入山，當預止於家，先學作禁法，思日月及朱雀玄武青龍白虎，以衛其身，乃行到山林草木中，左取三口炁閉之，以吹山草中，意思令此炁赤色如雲霧，彌滿數十里中。若有從人，無多少皆令羅列，以炁吹之，雖踐蛇，蛇不敢動，亦略不逢見蛇也。若或見蛇，因向日左取三炁閉之，以舌柱天，以手捻都關，又閉天門，塞地戶，因以物抑蛇頭而手縈之，畫地作獄以盛之，亦可捉弄也。雖繞頭頸〔五一〕，不敢囓人也。自不解禁，吐炁以吹之，亦終不得復出獄去也。若他人為蛇所中，左取三口炁以吹之，即愈不復痛。若相去十數里者，亦可遙為作炁，呼彼姓字，男祝我左手，女祝我右手，彼亦愈也。介先生法，到山中住，思作五色蛇各一頭，乃閉炁以青竹及小木板屈刺之，左徊禹步，思作吳蚣數千板，以衣其身，乃去，終亦不逢蛇也。或以乾姜附子帶之肘後，或燒牛羊鹿角薰身，或帶王方平雄黃丸〔五二〕，或以豬耳中垢及麝香丸著足爪甲中，皆有效也。又麝及野豬皆啖蛇〔五三〕，故以厭之也。又雲日鳥及蠳龜〔五四〕，亦皆啖蛇。故南人入山，皆帶蠳龜之尾，雲日之喙以辟蛇。蛇中人，刮此二物以塗其瘡，亦登時愈也。雲日，鴆鳥之別名也〔五五〕。又南人入山，皆以竹管盛活蜈蚣，蜈蚣知有蛇之地〔五六〕，便動作於管中，如此則詳視草中，必見蛇也。大蛇丈餘，身出一圍者，蜈蚣見之，而能以炁禁之，蛇即死矣。蛇見蜈蚣在涯岸間，大蛇走入川谷深水底逃，其蜈蚣但浮水上禁，人見有物正青，大如綖者，直下入水至蛇處，須臾蛇浮出而死。故南人因此末蜈蚣治蛇瘡，皆登愈也。」 \\n 或問曰：「江南山谷之閒，多諸毒惡，辟之有道乎？」抱朴子答曰：「中州高原〔五七〕，土氣清和，上國名山，了無此輩。今吳楚之野，暑濕鬱蒸，雖衡霍正岳，猶多毒{若虫}也〔五八〕。又有短狐，一名蜮，一名射工，一名射影，其實水蟲也，狀如鳴蜩，狀似三合盃，〔五九〕有翼能飛，無目而利耳，口中有橫物角弩，如聞人聲〔六十〕，緣口中物如角弩〔六一〕，以氣為矢，則因水而射人〔六二〕，中人身者即發瘡，中影者亦病，而不即發瘡，不曉治之者煞人。其病似大傷寒〔六三〕，不十日皆死〔六四〕。又有沙蝨，水陸皆有，其新雨後及晨暮前，跋涉必著人，唯烈日草燥時，差稀耳。其大如毛髮之端，初著人，便入其皮裏，其所在如芒刺之狀，小犯大痛，可以針挑取之，正赤如丹〔六五〕，著爪上行動也。若不挑之，蟲鑽至骨，便周行走入身，其與射工相似，皆煞人。人行有此蟲之地，每還所住，輒當以火炙燎令遍身，則此蟲墮地也〔六六〕。若帶八物麝香丸、及度世丸、及護命丸、及玉壺丸、犀角丸、及七星丸、及薺苨，皆辟沙蝨短狐也。若卒不能得此諸藥者，但可帶好生麝香亦佳。以雄黃大蒜等分合擣，帶一丸如雞子大者亦善。若已為所中者，可以此藥塗瘡亦愈。〈口父〉咀赤莧汁，飲之塗之亦愈。五茄根及懸鉤草葍藤，此三物皆可各單行，可以擣服其汁一二升。又射工蟲冬天蟄於山谷間，大雪時索之，此蟲所在，其雪不積留，氣起如灼蒸，當掘之，不過入地一尺則得也，陰乾末帶之，夏天自辟射工也。若道士知一禁方，及洞百禁，常存禁及守真一者，則百毒不敢近之，不假用諸藥也。」 \\n 或問：「道士山居，棲巖庇岫，不必有絪縟之溫，直使我不畏風濕，敢問其術也？」抱朴子曰：「金餅散、三陽液、昌辛丸、葷草耐冬煎、獨搖膏、茵芋玄華散、秋地黃血丸，皆不過五十日服之而止，可以十年不畏風濕。若服金丹大藥，雖未昇虛輕舉，然體不受疾，雖當風臥濕。不能傷也。服此七藥，皆謂始學道者耳。姚先生但服三陽液，便袒臥冰上，了不寒振。此皆介先生及梁有道臥石上，及秋冬當風寒，已試有驗，祕法也。」 \\n 或問涉江渡海辟蛇龍之道。抱朴子曰：「道士不得已而當游涉大川者，皆先當於水次，破雞子一枚，以少許粉雜香末，合攪器水中，以自洗濯，則不畏風波蛟龍也。又佩東海小童符、及制水符、蓬萊札，皆卻水中之百害也。又有六甲三金符、五木禁〔六七〕。又法，臨川先祝曰：卷蓬卷蓬〔六八〕，河伯導前辟蛟龍，萬災消滅天清明。又金簡記云，以五月丙午日日中，擣五石，下其銅。五石者，雄黃、丹砂、雌黃、礬石、曾青也〔六九〕。皆粉之，以金華池浴之，內六一神爐中鼓下之，以桂木燒為之〔七十〕，銅成以剛炭鍊之，令童男童女進火，取牡銅以為雄劍，取牝銅以為雌劍，各長五寸五分，取土之數，以厭水精也。帶之以水行，則蛟龍巨魚水神不敢近人也。欲知銅之牝牡，當令童男童女俱以水灌銅，灌銅當以在火中向赤時也，則銅自分為兩段，有凸起者牡銅也，有凹陷者牝銅也，各刻名識之。欲入水，以雄者帶左，以雌者帶右。但乘船不身涉水者，其陽日帶雄，陰日帶雌。又天文大字，有北帝書，寫帛而帶之，亦辟風波蛟龍水蟲也。」 \\n 或問曰：辟山川廟堂百鬼之法〔七一〕。抱朴子曰：「道士常帶天水符〔七二〕、及上皇竹使符、老子左契〔七三〕、及守真一思三部將軍者〔七四〕，鬼不敢近人也。其次則論百鬼錄，知天下鬼之名字，及白澤圖九鼎記〔七五〕，則眾鬼自卻。其次服鶉子赤石丸、及曾青夜光散、及蔥實烏眼丸、及吞白石英祇母散，皆令人見鬼，即鬼畏之矣。」抱朴子曰：「有老君黃庭中胎四十九真祕符〔七六〕，入山林，以甲寅日丹書白素，夜置案中，向北斗祭之，以酒脯各少少，自說姓名，再拜受取，內衣領中，辟山川百鬼萬精虎狼蟲毒也。何必道士，亂世避難入山林，亦宜知此法也。」 \\n 入山符 \\n （符，尚無資料） \\n 抱朴子曰：「上五符，皆老君入山符也。以丹書桃板上，大書其文字，令彌滿板上，以著門戶上，及四方四隅，及所道側要處，去所住處，五十步內，辟山精鬼魅。戶內梁柱，皆可施安。凡人居山林及暫入山，皆可用，即眾物不敢害也。三符以相連著一板上。意謂爾非葛氏〔七七〕。」 \\n （符，尚無資料） \\n 抱朴子曰：「此符亦是老君入山符，戶內梁柱皆可施。凡人居山林及暫入山，皆宜用之也。」 \\n （符，尚無資料） \\n 抱朴子曰：「此是仙人陳安世所授入山辟虎狼符，以丹書絹二符，各異之。常帶著所住之處，各四枚。移涉當拔收之以去，大神祕也。開山符以千歲虆名山之門，開寶書古文金玉，皆見祕之。右一法如此，大同小異。」 \\n （符，尚無資料） \\n 抱朴子曰：「此符是老君所戴，百鬼及蛇蝮虎狼神印也。以棗心木方二寸刻之，再拜而帶之，甚有神效〔七八〕。仙人陳安世符矣。」 \\n 入山佩帶符 \\n （符，尚無資料） \\n 此三符，兼同著牛馬屋左右前後及豬欄上，辟虎狼也。 \\n 或問曰：「昔聞談昌，或步行水上，或久居水中，以何法乎？」抱朴子曰：「以蔥涕和桂，服如梧桐子大七丸，日三服，至三年，則能行水上也。鄭君言但習閉氣至千息，久久則能居水中一日許。得真通天犀角三寸以上〔七九〕，刻以為魚，而銜之以入水，水常為人開，方三尺，可得炁息水中。又通天犀角有一赤理如綖〔八十〕，有自本徹末〔八一〕，以角盛米置群雞中，雞欲啄之，未至數寸，即驚卻退。故南人或名通天犀為駭雞犀。以此犀角著穀積上，百鳥不敢集。大霧重露之夜，以置中庭，終不沾濡也。此犀獸在深山中，晦冥之夕，其光正赫然如炬火也。以其角為叉導，毒藥為湯，以此叉導攪之，皆生白沫湧起，則了無復毒勢也〔八二〕。以攪無毒物，則無沫起也。故以是知之者也。若行異域有蠱毒之鄉，每於他家飲食，則常先以犀攪之也。人有為毒箭所中欲死，以此犀叉刺瘡中〔八三〕，其瘡即沫出而愈也。通天犀所以能煞毒者，其為獸專食百草之有毒者，及眾木有刺棘者，不妄食柔滑之草木也。歲一解角於山中石閒〔八四〕，人或得之，則須刻木色理形狀，令如其角以代之，犀不能覺，後年輒更解角著其處也。他犀亦辟惡解毒耳，然不能如通天者之妙也。或食六戊符千日，或以赤班蜘蛛及七重水馬〔八五〕，以合馮夷水仙丸服之，則亦可以居水中，只以塗蹠下，則可以步行水上也。頭垢猶足以使金鐵浮水〔八六〕，況妙於兹乎？」 \\n 或問：「為道者多在山林，山林多虎狼之害也，何以辟之？」抱朴子曰：「古之人入山者，皆佩黃神越章之印〔八七〕，其廣四寸，其字一百二十，以封泥著所住之四方各百步，則虎狼不敢近其內也。行見新虎跡，以印順印之，虎即去；以印逆印之，虎即還；帶此印以行山林，亦不畏虎狼也。不但只辟虎狼，若有山川社廟血食惡神能作福禍者，以印封泥，斷其道路，則不復能神矣。昔石頭水有大黿，常在一深潭中，人因名此潭為黿潭。此物能作鬼魅，行病於人。吳有道士戴昺者，偶視之〔八八〕，以越章封泥作數百封，乘舟以此封泥遍擲潭中，良久，有大黿徑長丈餘，浮出不敢動，乃格煞之，而病者並愈也。又有小黿出〔八九〕，羅列死於渚上甚多。山中卒逢虎，便作三五禁，虎亦即卻去。三五禁法，當須口傳，筆不能委曲矣。一法，直思吾身為朱鳥，令長三丈〔九十〕，而立來虎頭上，因即閉氣，虎即去。若暮宿山中者，密取頭上釵，閉炁以刺白虎上，則亦無所畏。又法，以左手持刀閉炁，畫地作方，祝曰，恒山之陰，太山之陽，盜賊不起，虎狼不行，城郭不完，閉以金關，因以刀橫旬日中白虎上，亦無所畏也。或用大禁，吞三百六十氣，左取右以叱虎，虎亦不敢起。以此法入山，亦不畏虎。或用七星虎步，及玉神符、八威五勝符、李耳太平符、中黃華蓋印文、及石流黃散，燒牛羊角，或立西岳公禁山符，皆有驗也。闕此四符也〔九一〕。」 \\n （符，尚無資料） \\n 此符是老君入山符，下說如文。又可戶內梁柱皆施之。凡人居山林及暫入，皆可用之。 \\n 校　釋 \\n 〔一〕　萬物之老者其精悉能假託人形　案論衡訂鬼篇云：「物之老者，其精為人」，是抱朴之所本。 \\n 〔二〕　昔張蓋蹋及偶高成二人　原校：「蓋」一作「盍」，「高」一作「豪」。 \\n 〔三〕　因問之曰　校勘記：御覽六百七十一「問」作「叱」。 \\n 〔四〕　即成鹿而走去　校勘記：御覽六百七十一「走去」作「徑去」。 \\n 〔五〕　林慮山下有一亭　林慮山，見前雜應篇注。 \\n 〔六〕　常夜有數十人　校勘記：御覽六百七十一「數十人」作「十數人」，七百五十四作「十許人」。 \\n 〔七〕　後郅伯夷者過之宿　「郅」原作「郤」。原校：「郤」一作「郅」。校勘記：御覽六百七十一作「郅」。札迻云：續搜神記亦作「郅」，別本是也。風俗通義怪神篇載此事，文小異，云北部督郵西平郅伯夷，長沙太守郅君章孫也（今本「郅」誤「到」，依盧氏群書拾補校正）。君章，郅惲字，後漢書有傳，則不當作「郤」明矣。明案當作「郅」，今據改。過之宿，「過」原作「遇」。孫校：「遇」疑作「過」。校勘記：御覽六百七十一、七百五十四並作「過」。明案崇文本亦作「過」，是，今據訂正。 \\n 〔八〕　自共樗蒲博戲　校勘記：御覽七百五十四「自共」作「自持」。 \\n 〔九〕　初作人叫　校勘記：榮案盧本「人叫」作「人聲」。明案寶顏堂本亦作「人聲」，慎校本作「人語」。 \\n 〔一十〕持三皇內文及五嶽真形圖　後遐覽篇云：道書之重者，莫過於三皇文五嶽真形圖也。 \\n 〔一一〕四月戌　孫校：「戌」當作「丑」。 \\n 〔一二〕五月未　原校：「未」一作「戌」，當作「戌」，一作最是。 \\n 〔一三〕七月甲子　孫校：「甲」字當衍。 \\n 〔一四〕八月申子　孫校：「申子」當作「巳」。 \\n 〔一五〕十月辰未　孫校：「辰」字當衍。 \\n 〔一六〕十一月己丑　孫校：「己丑」當作「辰」。 \\n 〔一七〕十二月寅　孫校：「寅」當作「酉」。此以寅、午、戌逆行於正、五、九月，亥、卯、未順行於二、六、十月，申、子、辰之於三、七、十一月亦逆行，巳、酉、丑之於四、八、十二月亦順行，而各忌之也。諸本皆訛錯不可通，今訂正。 \\n 〔一八〕古言曰　孫校：「古言」當作「故詩」。 \\n 〔一九〕吉日惟戊　語見毛詩小雅吉日篇。 \\n 〔二十〕有事宗廟　校勘記：御覽六百七十一「宗廟」下有「社稷」。 \\n 〔二一〕而靈寶經云　靈寶經，未曉撰於何人。抱朴子內篇已數引之，其為東晉以前之道書無疑。或者如雲笈七籤卷三靈寶略紀所述，蓋洪從祖葛玄所傳習之書也。真誥敘錄謂葛巢甫造搆靈寶，風教大行。案巢甫乃葛洪從孫，其書未必如此晚出。陳國符道藏源流考稱抱朴子所引靈寶經即五符經，本篇所引靈寶經文，皆見於太上靈寶五符序卷下。宋賈善翔猶龍傳五云漢天師張陵撰靈寶五符序。即此文也。而葛巢甫所造之靈寶，乃是另一道書，當在葛洪去世之后云。至於清惠棟易漢學四稱靈寶周秦時書，羌無的據，更屬臆測之辭。 \\n 〔二二〕入山當以保日及義日若專日者大吉以制日伐日必死　案保、義、專、制、伐之說，依五行生剋而定吉凶。淮南子天文篇云：水生木，木生火，火生土，土生金，金生水。子母生曰義，母生子曰保，子母相得曰專，母勝子曰制，子勝母曰困。 \\n 〔二三〕歷明堂入太陰中　孫校：「太」宇當衍。 \\n 〔二四〕將軍獨聞　孫校：「聞」當作「開」。 \\n 〔二五〕又云一尺　孫校：「又云一尺」四字當是小注，誤入正文。 \\n 〔二六〕合二丈一尺　原校：一作「一步三尺」。 \\n 〔二七〕次復前　孫校：此下當有「左足次前」四字。 \\n 〔二八〕次復前　孫校：此下當有「左足次前」四字。 \\n 〔二九〕靈寶經曰　孫校：「曰」字當衍。 \\n 〔三十〕所謂寶日者　孫校：「寶」當作「保」。 \\n 〔三一〕走向後　孫校：太平御覽八百八十六引「走」作「足」。 \\n 〔三二〕若夜聞人音聲大語　孫校：御覽八百八十六引「若」作「谷」，無「夜」字，「人」作「其」，「大」作「笑」。明案影宋本御覽有「夜」字。 \\n 〔三三〕一名熱內　孫校：「熱內」御覽作「超空」。校補云：「內」蓋「肉」之壞字。蚑、暉皆一足，形同，熱肉乃其別名。詳見下。 \\n 〔三四〕其名曰暉　孫校：御覽引「暉」作「揮」。 \\n 〔三五〕長九尺　孫校：御覽引「尺」作「寸」。 \\n 〔三六〕或如龍而五色赤角名曰飛飛　孫校：御覽引「或」上有「又」字。原校：下「飛」字或作「龍」。校勘記云：御覽八百八十六作「飛龍」。校補：作「飛龍」是也。酉陽雜俎諾皋記下云，山蕭一名山臊，神異經作〈犭參〉，永嘉郡記作山魅。一名山駱，一名蛟（疑蚑字之誤），一名濯肉，一名熱肉，一名暉，一名飛龍。李石續博物志同。 \\n 〔三七〕見之皆以名呼之　校勘記：御覽引「皆以」下有「其」字。 \\n 〔三八〕有能語者　校勘記：御覽八百八十六、九百五十二無「有」字。 \\n 〔三九〕呼之則吉　孫校：御覽引「呼」上有「以其名」三字。 \\n 〔四十〕見秦者　孫校：御覽引「秦」下有「人」字。 \\n 〔四一〕山水之閒見吏人者　孫校：御覽引無「人」字。 \\n 〔四二〕呼之名即吉　孫校「呼」上御覽引有「以其名」三字，「之」下無「名」字。 \\n 〔四三〕一法以葦為矛　孫校：「矛」舊誤作「茅」，今校正。 \\n 〔四四〕山中鬼常迷惑使失道徑者　慎校本、寶顏堂本無「道」字。 \\n 〔四五〕老雞也　孫校：舊脫「老」字，今依御覽八百八十六引補。 \\n 〔四六〕稱捕賊者雉也　校勘記：御覽八百八十六「捕賊」作「賊捕」。 \\n 〔四七〕稱成陽公者狐也　校勘記：御覽八百八十六「成陽公」作為「咸陽公」，八百八十九作「陽城公」。 \\n 〔四八〕亥日稱神君者豬也稱婦人者金玉也　孫校：舊此二句誤倒，今依御覽乙正。 \\n 〔四九〕或問隱居山澤辟蛇蝮之道　「問」下原有「曰」字。校補云：此文不當有「曰」字，蓋涉下文而衍。類聚九十六引無「曰」字。明案校補之說是，今據刪。 \\n 〔五十〕亦登時愈也　校補：類聚九十六引「登時愈」作「立愈」，皆非也。原文當作「亦登愈也」（下文同）。登愈，即登時愈也。此乃魏晉南北朝之通語。下文云，南人因此末蜈蚣治蛇瘡，皆登愈也可證。至理篇「登止」，道意篇「盲者登視」，凡此「登」字，皆即登時之意。 \\n 〔五一〕雖繞頭頸　孫校：「雖」藏本作「以」。 \\n 〔五二〕或帶王方平雄黃丸　王遠，字方平，後漢東海人，見神仙傳。 \\n 〔五三〕又麝及野豬皆啖蛇　孫校：藏本「麝」下有「香」字。 \\n 〔五四〕又雲日鳥及蠳龜　「雲」原作「運」。孫校：「運」皆當作「雲」，見下。又劉逵三都賦注作「雲」字，與此正同。明案孫校是，今據訂正。下同。 \\n 〔五五〕雲日鴆鳥之別名也　孫校：「雲」藏本作「曇」，誤；又藏本「日」作「是」，誤。明案魯藩本、慎校本與藏本同誤。 \\n 〔五六〕蜈蚣知有蛇之地　孫校：藏本無「蜈」字。 \\n 〔五七〕中州高原　「原」舊作「源」。孫校：「源」當作「原」。明案崇文本作「原」，是，今訂正。 \\n 〔五八〕猶多毒{若虫}也　{若虫}，音釋，蟲毒。 \\n 〔五九〕狀似三合盃　孫校：「狀」當作「大」。 \\n 〔六十〕角弩如聞人聲　校勘記：衍「角弩」二字，御覽九百五十無。 \\n 〔六一〕緣口中物如角弩　校勘記：「如角弩」御覽九百五十作「如用弩」。明案影宋本御覽仍作「如角弩」。 \\n 〔六二〕則因水而射人　校勘記：御覽九百五十「因」作「激」。 \\n 〔六三〕其病似大傷寒　校勘記：御覽九百五十「寒」下有「者」字。 \\n 〔六四〕不十日皆死　案影宋本御覽九百五十無「十」字。 \\n 〔六五〕正赤如丹　校勘記：御覽九百五十「正赤」作「色正赤」。 \\n 〔六六〕則此蟲墮地也　校勘記：御覽九百五十作「則此蟲隨火去也」。明案影宋本御覽引無「此」字。 \\n 〔六七〕六甲三金符五木禁　後漢書方術徐登傳：東陽趙炳能為越方，禁枯樹，樹即生荑。是即木禁之一方歟。 \\n 〔六八〕卷蓬卷蓬　原校：或作「弓逢弓逢」。 \\n 〔六九〕五石者雄黃丹砂雌黃礬石曾青也　孫校：當衍雌黃，脫慈石，前金丹篇不誤。明案礬石當作礜石，參前金丹篇校注。 \\n 〔七十〕以桂木燒為之　校勘記：書鈔一百二十二、御覽八百十三作「以桂薪燒之」，無「為」字。 \\n 〔七一〕辟山川廟堂百鬼之法　原校：「堂」一作「座」。 \\n 〔七二〕道士常帶天水符　後遐覽篇著錄天水符一卷，又天水神符一卷。 \\n 〔七三〕上皇竹使符老子左契　後袪惑篇云：自不帶老君竹使符左右契者，不得入也。遐覽篇著錄左右契一卷。 \\n 〔七四〕守真一思三部將軍者　後地真篇詳述守真一之道，以為守形卻惡，獨有真一，故古人尤重也。 \\n 〔七五〕白澤圖九鼎記　雲笈七籤卷一百軒轅本紀云：黃帝得白澤神獸，能言，帝令以圖寫之，以示天下。又黃帝采首山之銅，鑄九鼎於荊山之下。虢州湖城縣有石記述黃帝鑄鼎於此云。隋書經籍志著錄白澤圖一卷。 \\n 〔七六〕老君黃庭中胎四十九真祕符　遐覽篇著錄四十九真符一卷。 \\n 〔七七〕意謂爾非葛氏　孫校：「意謂爾非葛氏」六字疑附注之語，誤入正文。 \\n 〔七八〕甚有神效　孫校：此句下疑有缺文。 \\n 〔七九〕得真通天犀角三寸以上　校勘記：藝文類聚九十五、御覽八百九十「三寸」作「一尺」。 \\n 〔八十〕有一赤理如綖　孫校：事類賦引無「一」字，「赤」作「白」。校勘記：後漢西域大秦國傳注、藝文類聚九十五、御覽十五又八百九十作「白理」，無「一」字。明案「赤」當作「白」；「綖」音延，線也。 \\n 〔八一〕有自本徹末　孫校曰：事類賦引無「有」字，「末」下引有「者」字。校勘記：御覽十五作「自本徹末者」，無「有」字。 \\n 〔八二〕以其角為叉導至則了無復毒勢也　兩「導」字上原無「叉」字，「復」下原無「毒」字。校補云：類聚九十五引兩「導」字上並有「叉」字，蓋即所謂犀叉。今本脫兩「叉」字。「白沫」下當更有「白沫」二字。又「了無復勢」，「復」下脫「毒」字，類聚引作為「無復毒勢」，是其證。明案影宋本御覽八百九十引「其角為義導」，「義」乃「叉」字之訛。校補之說是，今據補兩「叉」字及「毒」字。 \\n 〔八三〕以此犀叉刺瘡中　「叉」原作「文」。孫校云：「文」當作「叉」，即「釵」字。明案「犀文」無義，孫校是，今據訂正。 \\n 〔八四〕歲一解角於山中石閒　校勘記：御覽八百九十「解角」下有「藏」字。 \\n 〔八五〕赤班蜘蛛及七重水馬　校勘記：御覽七百四十八「七重」作「七種」。 \\n 〔八六〕頭垢猶足以使金鐵浮水　案御覽七百三十六引淮南萬畢術云：「首澤浮針。取頭中垢以塗針，塞其孔，置水即浮」。 \\n 〔八七〕皆佩黃神越章之印　方術家以為黃神越章能避虎狼，亦能殺鬼。善齋吉金錄璽印錄具載黃神越章之印數圖。 \\n 〔八八〕偶視之　校勘記：「偶視之」御覽九百三十二作「能視見之」。 \\n 〔八九〕又有小黿出　案慎校本、寶顏堂本、崇文本「黿」下有「浮」字。 \\n 〔九十〕令長三丈　原校：一本「三」作「二」。 \\n 〔九一〕闕此四符也　孫校：末五字疑係附注之語，誤入正文。 \\n  \\n   \\n  "}
{"章节": "抱朴子內篇卷之十八   地真", "正文": "  \\n 抱朴子內篇卷之十八　地真 \\n 　 \\n  \\n 抱朴子曰：「余聞之師云，人能知一，萬事畢〔一〕。知一者，無一之不知也。不知一者，無一之能知也。道起於一〔二〕，其貴無偶，各居一處，以象天地人，故曰三一也。天得一以清，地得一以寧，人得一以生，神得一以靈〔三〕。金沈羽浮，山峙川流，視之不見，聽之不聞，存之則在，忽之則亡，向之則吉，背之則凶，保之則遐祚罔極，失之則命彫氣窮。老君曰：忽兮恍兮，其中有象；恍兮忽兮，其中有物。一之謂也。故仙經曰：子欲長生，守一當明；思一至飢，一與之糧；思一至渴，一與之漿。一有姓字服色，男長九分，女長六分，或在臍下二寸四分下丹田中，或在心下絳宮金闕中丹田也，或在人兩眉閒，卻行一寸為明堂，二寸為洞房，三寸為上丹田也。此乃是道家所重，世世歃血口傳其姓名耳。一能成陰生陽，推步寒暑。春得一以發，夏得一以長，秋得一以收，冬得一以藏。其大不可以六合階，其小不可以毫芒比也。昔黃帝東到青丘，過風山，見紫府先生，受三皇內文，以劾召萬神〔四〕，南到圓隴陰建木〔五〕，觀百靈之所登〔六〕，採若乾之華〔七〕，飲丹巒之水〔八〕；西見中黃子，受九加之方〔九〕，過崆峒，從廣成子受自然之經〔一十〕；北到洪隄，上具茨，見大隗君黃蓋童子，受神芝圖〔一一〕，還陟王屋，得神丹金訣記〔一二〕。到峨眉山，見天真皇人於玉堂，請問真一之道。皇人曰：子既君四海，欲復求長生，不亦貪乎？其相覆不可具說，粗舉一隅耳。夫長生仙方，則唯有金丹；守形卻惡〔一三〕，則獨有真一，故古人尤重也。仙經曰：九轉丹，金液經，守一訣，皆在崑崙五城之內，藏以玉函，刻以金札，封以紫泥，印以中章焉。吾聞之於先師曰：一在北極大淵之中，前有明堂，後有絳宮；巍巍華蓋，金樓穹隆；左罡右魁，激波揚空；玄芝被崖，朱草蒙瓏；白玉嵯峨，日月垂光；歷火過水，經玄涉黃；城闕交錯，帷帳琳琅；龍虎列衛，神人在傍；不施不與，一安其所；不遲不疾，一安其室；能暇能豫，一乃不去；守一存真，乃能通神；少欲約食，一乃留息；白刃臨頸，思一得生；知一不難，難在於終；守之不失，可以無窮；陸辟惡獸，水卻蛟龍；不畏魍魎，挾毒之蟲；鬼不敢近，刃不敢中。此真一之大略也。」 \\n 抱朴子曰：「吾聞之於師云，道術諸經，所思存念作，可以卻惡防身者，乃有數千法。如含影藏形，及守形無生，九變十二化二十四生等〔一四〕，思見身中諸神，而內視令見之法，不可勝計，亦各有效也。然或乃思作數千物以自衛，率多煩難，足以大勞人意。若知守一之道，則一切除棄此輩，故曰能知一則萬事畢者也。受真一口訣，皆有明文，歃白牲之血，以王相之日受之，以白絹白銀為約，剋金契而分之，輕說妄傳，其神不行也。人能守一，一亦守人。所以白刃無所措其銳，百害無所容其凶，居敗能成，在危獨安也。若在鬼廟之中，山林之下，大疫之地，塚墓之閒，虎狼之藪，蛇蝮之處，守一不怠，眾惡遠迸。若忽偶忘守一，而為百鬼所害。或臥而魘者，即出中庭視輔星〔一五〕，握固守一〔一六〕，鬼即去矣。若夫陰雨者，但止室中，向北思見輔星而已。若為兵寇所圍，無復生地，急入六甲陰中，伏而守一，則五兵不能犯之也。能守一者，行萬里，入軍旅，涉大川，不須卜日擇時，起工移徙，入新屋舍，皆不復按堪輿星歷，而不避太歲太陰將軍、月建煞耗之神，年命之忌，終不復值殃咎也。先賢歷試有驗之道也。」 \\n 抱朴子曰：「玄一之道，亦要法也。無所不辟，與真一同功。吾內篇第一名之為暢玄者，正以此也。守玄一復易於守真一。真一有姓字長短服色目〔一七〕，玄一但此見之。初求之於日中，所謂知白守黑，欲死不得者也。然先當百日潔齋，乃可候求得之耳，亦不過三四日得之，得之守之，則不復去矣。守玄一，并思其身，分為三人，三人已見，又轉益之，可至數十人，皆如己身，隱之顯之，皆自有口訣，此所謂分形之道。左君及薊子訓葛仙公〔一八〕所以能一日至數十處，及有客座上，有一主人與客語，門中又有一主人迎客，而水側又有一主人投釣，賓不能別何者為真主人也。師言守一兼修明鏡〔一九〕，其鏡道成〔二十〕則能分形為數十人，衣服面貌，皆如一也。」 \\n 抱朴子曰：「師言欲長生〔二一〕，當勤服大藥〔二二〕，欲得通神，當金水分形。形分則自見其身中之三魂七魄，而天靈地祇，皆可接見，山川之神，皆可使役也。」 \\n 抱朴子曰：「生可惜也，死可畏也。然長生養性辟死者，亦未有不始於勤〔二三〕，而終成於久視也。道成之後，略無所為也。未成之閒，無不為也。採掘草木之藥，劬勞山澤之中，煎餌治作，皆用筋力，登危涉險，夙夜不怠，非有至志，不能久也。及欲金丹成而昇天，然其大藥物，皆用錢直，不可卒辦。當復由於耕牧商販以索資，累年積勤，然後可合。及於合作之日，當復齋潔清淨，斷絕人事。有諸不易，而當復加之以思神守一，卻惡衛身，常如人君之治國〔二四〕，戎將之待敵，乃可為得長生之功也。以聰明大智，任經世濟俗之器，而修此事，乃可必得耳。淺近庸人，雖有志好，不能克終矣。故一人之身，一國之象也。胸腹之位，猶宮室也。四肢之列，猶郊境也。骨節之分，猶百官也。神猶君也，血猶臣也，氣猶民也。故知治身，則能治國也。夫愛其民所以安其國，養其氣所以全其身。民散則國亡，氣竭即身死，死者不可生也，亡者不可存也。是以至人消未起之患，治未病之疾，醫之於無事之前，不追之於既逝之後。民難養而易危也，氣難清而易濁也。故審威德所以保社稷，割嗜慾所以固血氣。然後真一存焉，三七守焉〔二五〕，百害卻焉，年命延矣。」 \\n 抱朴子曰：「師言服金丹大藥，雖未去世，百邪不近也。若但服草木及小小餌八石〔二六〕，適可令疾除命益耳，不足以禳外來之禍也。或為鬼所冒犯，或為大山神之所輕淩，或為精魅所侵犯，唯有守真一，可以一切不畏此輩也。次則有帶神符。若了不知此二事以求長生，危矣哉。四門而閉其三，盜猶得入，況盡開者邪？」 \\n 校　釋 \\n 〔一〕　人能知一萬事畢　莊子天地篇：「記曰，通於一而萬事畢」。太平經聖君秘旨云：「子知一，萬事畢矣」。此皆道家知一之論也。 \\n 〔二〕　道起於一　老子云：「道生一」。淮南子原道篇：「道者，一立而萬物生矣」。此皆道、一關係之說也。 \\n 〔三〕　天得一以清地得一以寧人得一以生神得一以靈　天地神三句，語見老子。今本老子，無「人得一以生」句。太平經聖君秘旨云：「天不守一失其清，地不守一失其寧，神不守一不生成，人不守一不活生」。 \\n 〔四〕　昔黃帝東到青丘過風山至以劾召萬神　雲笈七籤卷一百軒轅本紀所載無「過風山」，「三皇內文」作「三皇內文大字」。 \\n 〔五〕　南到圓隴陰建木　案御覽七十九「圓隴」作「負隴」，「陰」作「蔭」。校勘記云：「陰」亦得讀為「蔭」。明案雲笈七籤一百作「南至五芝玄澗登圓壟蔭建木」。 \\n 〔六〕　觀百靈之所登　「靈」原作「令」。校勘記云：御覽七十九「百令」作「百靈」。明案軒轅本紀「令」亦作「靈」，當作「靈」，今據訂正。 \\n 〔七〕　採若乾之華　案御覽引「乾」作「戟」，誤。軒轅本紀「華」作「芝」。小注云：一云花。 \\n 〔八〕　飲丹巒之水　「巒」原作「轡」。校勘記云：書鈔十六、御覽七十九「丹轡」作「丹巒」。明案軒轅本紀亦作「丹巒」，蓋「轡」為「巒」之形訛，今據改。 \\n 〔九〕　西見中黃子受九加之方　案軒轅本紀「九加」作「九茄」。小注：一云至崆峒山，見中黃真人。 \\n 〔一十〕過崆峒從廣成子受自然之經　「崆峒」原作「洞庭」，「自然」原作「自成」。校勘記云：御覽七十九作「過崆峒」，檢莊子等書載廣成子事，無作洞庭者也。明案軒轅本紀作登崆峒山見廣成子問至道，廣成子授以自然經一卷。作「崆峒」是。自成經當作自然經，後遐覽篇著錄自然經一卷，御覽七十九引正作「自然之經」，並據訂正。 \\n 〔一一〕北到洪隄至受神芝圖　案軒轅本紀云受神芝圖七十二卷。 \\n 〔一二〕還陟王屋得神丹金訣記　「屋」原作「室」。校補：「王室」當作「王屋」，極言篇云，黃帝陟王屋而受丹經，即此事也。明案軒轅本紀作陟王屋山得九鼎神丹注訣，「室」字誤，今據改。 \\n 〔一三〕守形卻惡　「惡」原作「遠」。孫校「遠」刻本作「惡」。明案「卻遠」當作「卻惡」，蓋下文云，「道術諸經，所思存念作，可以卻惡防身」，又云，「思神守一，卻惡衛身」，「卻惡」言「眾惡遠迸」，慎校本、寶顏堂本正作「卻惡」，並可為證。「遠」字誤，今據正。 \\n 〔一四〕含影藏形及守形無生九變十二化二十四生等　案以上所云之道術，皆有成書。後遐覽篇著錄含景圖、守形圖、九變經、十二化經、二十四生經各一卷。 \\n 〔一五〕即出中庭視輔星　輔星，星名。晉書天文志中宮，輔星傅乎開陽，所以佐斗成功，丞相之象也。 \\n 〔一六〕握固守一　老子云：骨弱筋柔而握固。 \\n 〔一七〕真一有姓字長短服色目　孫校：「目」刻本作「日」。 \\n 〔一八〕左君及薊子訓葛仙公　案左君，後漢書方術傳：左慈，字元放，廬江人。魏文帝典論：廬江左慈知補導之術。薊子訓，建安中，客在濟陰，有神異之道，見後漢書本傳。葛玄，字孝先，從左慈受九丹金液經，為鄭思遠師，崇道者呼為仙公。參前金丹篇及葛洪神仙傳。 \\n 〔一九〕兼修明鏡　案明鏡為方術之一。後遐覽篇著錄明鏡經一卷。 \\n 〔二十〕其鏡道成　孫校：刻本無「成」字。校勘記：藏本無「成」字。 \\n 〔二一〕師言欲長生　校勘記：御覽八百八十六「欲」下有「求」字。 \\n 〔二二〕當勤服大藥　「勤」上原無「當」字。校勘記云：藝文類聚七十九、御覽八百八十六「勤」上有「當」字。案下文有「當」，明此亦有「當」。明案校勘記之說是，今據補。 \\n 〔二三〕亦未有不始於勤　孫校：「勤」藏本作「弱」。明案作「弱」，誤。 \\n 〔二四〕常如人君之治國　案「常」崇文本作「當」。 \\n 〔二五〕三七守焉　三七，三魂七魄。 \\n 〔二六〕若但服草木及小小餌八石　案慎校本、寶顏堂本僅一「小」字，不重。 \\n  \\n   \\n  "}
{"章节": "抱朴子內篇卷之十九   遐覽", "正文": "  \\n 抱朴子內篇卷之十九　遐覽 \\n 　 \\n  \\n 或曰：「鄙人面牆〔一〕，拘繫儒教，獨知有五經三史百氏之言〔二〕，及浮華之詩賦，無益之短文，盡思守此，既有年矣。既生值多難之運，亂靡有定，干戈戚揚，藝文不貴，徒消工夫，苦意極思，攻微索隱，竟不能祿在其中〔三〕，免此壟畝；又有損於精思，無益於年命，二毛告暮〔四〕，素志衰頹，正欲反迷，以尋生道，倉卒罔極，無所趨向，若涉大川，不如攸濟。先生既窮觀墳典，又兼綜奇祕，不審道書，凡有幾卷，願告篇目。」 \\n 抱朴子曰：「余亦與子同斯疾者也。昔者幸遇明師鄭君〔五〕，但恨弟子不慧〔六〕，不足以鑽至堅極彌高耳〔七〕。於時雖充門人之灑掃，既才識短淺，又年尚少壯，意思不專，俗情未盡，不能大有所得，以為巨恨耳。鄭君時年出八十，先髮鬢班白，數年閒又黑，顏色豐悅〔八〕，能引強弩射百步，步行日數百里，飲酒二斗不醉。每上山，體力輕便，登危越險，年少追之，多所不及。飲食與凡人不異，不見其絕穀。余問先隨之弟子黃章，言鄭君嘗從豫章還，於掘溝浦中，連值大風。又聞前多劫賊，同侶攀留鄭君，以須後伴，人人皆以糧少，鄭君推米以卹諸人，己不復食，五十日亦不飢。又不見其所施為，不知以何事也。火下細書〔九〕，過少年人。性解音律，善鼓琴，閑坐〔一十〕，侍坐數人，口答諮問，言不輟響，而耳並料聽〔一一〕，左右操絃者，教遣長短，無毫釐差過也。余晚充鄭君門人，請見方書，告余曰：要道不過尺素，上足以度世，不用多也。然博涉之後，遠勝於不見矣。既悟人意，又可得淺近之術，以防初學未成者諸患也。乃先以道家訓教戒書不要者近百卷，稍稍示余。余亦多所先見，先見者頗以其中疑事諮問之。鄭君言：君有甄事之才，可教也。然君所知者，雖多未精〔一二〕，又意在於外學，不能專一，未中以經深涉遠耳，今自當以佳書相示也。又許漸得短書縑素所寫者〔一三〕，積年之中，合集所見〔一四〕，當出二百許卷，終不可得也〔一五〕。他弟子皆親僕使之役，採薪耕田，唯余尪羸，不堪他勞，然無以自效，常親掃除，拂拭床几，磨墨執燭，及與鄭君繕寫故書而已。見待余同於先進者，語余曰，雜道書卷卷有佳事，但當校其精粗，而擇所施行，不事盡諳誦，以妨日月而勞意思耳。若金丹一成，則此輩一切不用也〔一六〕。亦或當有所教授，宜得本末，先後淺始，以勸進學者，無所希准階由也。鄭君亦不肯先令人寫其書〔一七〕，皆當決其意〔一八〕，雖久借之，然莫有敢盜寫一字者也。鄭君本大儒士也，晚而好道，由以禮記尚書教授不絕。其體望高亮，風格方整，接見之者皆肅然。每有諮問，常待其溫顏，不敢輕銳也〔一九〕。書在余處者，久之一月〔二十〕，足以大有所寫，以不敢竊寫者，政以鄭君聰慜，邂逅知之，失其意則更以小喪大也。然於求受之初，復所不敢，為斟酌時有所請耳。是以徒知飲河，而不得滿腹〔二一〕。然弟子五十餘人，唯余見受金丹之經及三皇內文枕中五行記，其餘人乃有不得一觀此書之首題者矣。他書雖不具得，皆疏其名，今將為子說之，後生好書者，可以廣索也。 \\n 道經有三皇內文天地人三卷〔二二〕、元文上中下三卷、混成經二卷、玄錄二卷、九生經、二十四生經〔二三〕、九仙經、靈卜仙經、十二化經〔二四〕、九變經、老君玉歷真經、墨子枕中五行記五卷〔二五〕、溫寶經、息民經、自然經、陰陽經、養生書一百五卷、太平經五十卷〔二六〕、九敬經〔二七〕、甲乙經一百七十卷〔二八〕、青龍經、中黃經、太清經、通明經、按摩經、道引經十卷、元陽子經、玄女經、素女經〔二九〕、彭祖經、陳赦經、子都經〔三十〕、張虛經、天門子經〔三一〕、容成經、入山經〔三二〕、內寶經、四規經、明鏡經〔三三〕、日月臨鏡經、五言經、柱中經、靈寶皇子心經、龍蹻經〔三四〕、正機經、平衡經、飛龜振經〔三五〕、鹿盧蹻經、蹈形記、守形圖、坐亡圖、觀臥引圖、含景圖、觀天圖、木芝圖、菌芝圖、肉芝圖、石芝圖、大魄雜芝圖、五嶽經五卷、隱守記、東井圖、虛元經、牽牛中經、王彌記〔三六〕、臘成記、六安記、鶴鳴記、平都記、定心記、龜文經、山陽記、玉策記、八史圖、入室經、〔三七〕左右契、玉歷經、昇天儀、九奇經、更生經、四衿經十卷、食日月精經、食六氣經、丹一經、胎息經〔三八〕、行氣治病經、勝中經十卷、百守攝提經、丹壺經〔三九〕、岷山經、魏伯陽內經〔四十〕、日月廚食經、步三罡六紀經、入軍經、六陰玉女經、四君要用經、金鴈經、三十六水經、白虎七變經、道家地行仙經、黃白要經、八公黃白經、天師神器經〔四一〕、枕中黃白經五卷、白子變化經、〔四二〕移災經、厭禍經、中黃經〔四三〕、文人經、涓子天地人經、崔文子肘後經〔四四〕、神光占方來經〔四五〕、水仙經、尸解經、中遁經、李君包天經、包元經、黃庭經〔四六〕、淵體經、太素經、華蓋經、行廚經、微言三卷、內視經、文始先生經、歷藏延年經、南闊記〔四七〕、協龍子記七卷、九宮五卷、三五中經、宣常經、節解經〔四八〕、鄒陽子經、玄洞經十卷、玄示經十卷、箕山經十卷、鹿臺經、小僮經、河洛內記七卷、舉形道成經〔四九〕五卷、道機經五卷、見鬼記、無極經、宮氏經、真人玉胎經、道根經、候命圖、反胎胞經、枕中清記、幻化經、詢化經、金華山經〔五０〕、鳳網經、召命經、保神記、鬼谷經、淩霄子安神記、去丘子黃山公記、王子五行要真經〔五一〕、小餌經、鴻寶經、鄒生延命經〔五二〕、安魂記、皇道經、九陰經、雜集書錄、銀函玉匱記金板經、黃老仙錄、原都經、玄元經、日精經、渾成經、三尸集、呼身神治百病經、收山鬼老魅治邪精經三卷、入五毒中記、休糧經三卷、採神藥治作秘法三卷、登名山渡江海敕地神法三卷、趙太白囊中要五卷、入溫氣疫病大禁七卷〔五三〕、收治百鬼召五岳丞太山主者記三卷、興利宮宅官舍法五卷、斷虎狼禁山林記、召百里蟲蛇記、萬畢高丘先生法三卷、王喬養性治身經三卷、服食禁忌經、立功益筭經、道士奪筭律三卷、移門子記、鬼兵法、立亡術、練形記五卷、郤公道要、角里先生長生集、少君道意十卷、樊英石壁文三卷、思靈經三卷、龍首經〔五四〕、荊山記、孔安仙淵赤斧子大覽七卷、董君地仙卻老要記、李先生口訣肘後二卷。凡有不言卷數者，皆一卷也。 \\n 其次有諸符，則有自來符、金光符、太玄符三卷、通天符、五精符、石室符、玉策符、枕中符、小童符、九靈符、六君符、玄都符、黃帝符、少千三十六將軍符、延命神符、天水神符、四十九真符、天水符、青龍符、白虎符、朱雀符、玄武符、朱胎符、七機符、九天發兵符、九天符、老經符、七符、大捍厄符、玄子符、武孝經燕君龍虎三囊辟兵符、包元符、沈羲符、禹蹻符、消災符、八卦符、監乾符、雷電符、萬畢符、八威五勝符、威喜符、巨勝符、採女符、玄精符、玉歷符、北臺符、陰陽大鎮符、枕中符、治百病符十卷、厭怪符十卷、壺公符二十卷、九臺符九卷、六甲通靈符十卷、六陰行廚龍胎石室三金五木防終符合五百卷、軍火召治符、玉斧符十卷，此皆大符也。其餘小小，不可具記。」抱朴子曰：「鄭君言符出於老君，皆天文也〔五五〕。老君能通於神明，符皆神明所授。今人用之少驗者，由於出來歷久，傳寫之多誤故也。又信心不篤，施用之亦不行。又譬之於書字，則符誤者，不但無益，將能有害也。書字人知之，猶尚寫之多誤。故諺曰，書三寫，魚成魯，虛成虎〔五六〕，此之謂也。七與士，但以倨勾長短之閒為異耳〔五七〕。然今符上字不可讀，誤不可覺，故莫知其不定也。世閒又有受體使術，用符獨效者，亦如人有使麝香便能芳者，自然不可得傳也。雖爾，必得不誤之符，正心用之。但當不及真體使之者速效耳，皆自有益也。凡為道士求長生，志在藥中耳，符劍可以卻鬼辟邪而已。諸大符乃云行用之可以得仙者，亦不可專據也。昔吳世有介象者，能讀符文，知誤之與否〔五八〕。有人試取治百病雜符及諸厭劾符，去其籤題以示象，皆一一據名之。其有誤者，便為人定之。自是以來，莫有能知者也。」 \\n 或問：「仙藥之大者，莫先於金丹，既聞命矣，敢問符書之屬，不審最神乎？」抱朴子曰：「余聞鄭君言，道書之重者，莫過於三皇內文〔五九〕五岳真形圖也。古人仙官至人，尊祕此道，非有仙名者，不可授也。受之四十年一傳，傳之歃血而盟，委質為約。諸名山五岳，皆有此書〔六十〕，但藏之於石室幽隱之地，應得道者，入山精誠思之，則山神自開山，令人見之。如帛仲理者〔六一〕，於山中得之，自立壇委絹，常畫一本而去也。有此書，常置清潔之處。每有所為，必先白之，如奉君父。其經曰，家有三皇文，辟邪〔六二〕惡鬼，溫疫氣，橫殃飛禍。若有困病垂死，其信道心至者，以此書與持之，必不死也。其乳婦難艱絕氣者持之，兒即生矣。道士欲求長生，持此書入山，辟虎狼山精，五毒百邪，皆不敢近人。可以涉江海，卻蛟龍，止風波。得其法，可以變化起工〔六三〕。不問地擇日，家無殃咎。若欲立新宅及冢墓，即寫地皇文數十通，以布著地，明日視之，有黃色所著者，便於其上起工，家必富昌。又因他人葬時，寫人皇文，并書己姓名著紙裏，竊內人冢中，勿令人知之，令人無飛禍盜賊也。有謀議己者，必反自中傷。又此文先潔齋百日，乃可以召天神司命及太歲，日遊五岳四瀆，社廟之神，皆見形如人，可問以吉凶安危，及病者之禍祟所由也。又有十八字以著衣中，遠涉江海，終無風波之慮也。又家有五嶽真形圖，能辟兵凶逆，人欲害之者，皆還反受其殃。道士時有得之者，若不能行仁義慈心，而不精不正，即禍至滅家，不可輕也。 \\n 其變化之術，大者唯有墨子五行記，本有五卷。昔劉君安未仙去時，鈔取其要，以為一卷。其法用藥用符，乃能令人飛行上下，隱淪無方，含笑即為婦人，蹙面即為老翁，踞地即為小兒，執杖即成林木，種物即生瓜果可食，畫地為河，撮壤成山，坐致行廚，興雲起火，無所不作也。其次有玉女隱微一卷，亦化形為飛禽走獸〔六四〕，及金木玉石，興雲致雨方百里，雪亦如之，渡大水不用舟梁，分形為千人，因風高飛，出入無閒，能吐氣七色，坐見八極，及地下之物，放光萬丈，冥室自明，亦大術也。然當步諸星數十，曲折難識，少能譜之〔六五〕。其淮南鴻寶萬畢〔六六〕，皆無及此書者也。又有白虎七變法，取三月三日所殺白虎頭皮，生駞血、虎血〔六七〕，紫綬，履組，流萍，以三月三日合種之。初生草似胡麻，有實，即取此實種之，一生輒一異。凡七種之，則用其實合之，亦可以移形易貌，飛沈在意，與墨子及玉女隱微略同，過此不足論也。」 \\n 遐覽者，欲令好道者知異書之名目也。鄭君不徒明五經、知仙道而已，兼綜九宮三奇〔六八〕、推步天文、河洛讖記，莫不精研。太安元年〔六九〕，知季世之亂，江南將鼎沸〔七十〕，乃負笈持仙藥之撲〔七一〕，將入室弟子，東投霍山，莫知所在〔七二〕。 \\n 校　釋 \\n 〔一〕　鄙人面牆　面牆，此謂面向牆而學。後漢書和熹鄧皇后紀云：面牆術學，不識臧否。 \\n 〔二〕　五經三史百氏之言　案易、書、詩、禮、春秋，謂之五經。三史，此謂史記、漢書、東觀漢記。百氏之言，諸子百家之說。 \\n 〔三〕　竟不能祿在其中　論語衛靈公篇：學也祿在其中矣。 \\n 〔四〕　二毛告暮　二毛，白髮黑髮相間，下文所謂「髮鬢班白」者。禮記檀弓下：陳大宰嚭曰，古之侵伐者，不獲二毛。 \\n 〔五〕　幸遇明師鄭君　鄭君，鄭隱，見前黃白篇注。 \\n 〔六〕　但恨弟子不慧　「弟子」原作「子弟」。孫校云：「子弟」當作「弟子」。明案孫校是，今據正。 \\n 〔七〕　不足以鑽至堅極彌高耳　論語子罕篇：「仰之彌高，鑽之彌堅」。蓋顏回讚嘆其師孔丘之辭。 \\n 〔八〕　數年閒又黑顏色豐悅　校勘記：御覽六百七十作「數年間復黑，又顏色豐澤」。 \\n 〔九〕　火下細書　校勘記：御覽六百七十「火下」作「燈下」。 \\n 〔一十〕善鼓琴閑坐　校勘記：御覽六百七十「善鼓琴閑坐」作「閑夜鼓琴」。 \\n 〔一一〕耳並料聽　孫校：刻本「料」作「聰」。案寶顏堂本作「聰」。 \\n 〔一二〕雖多未精　校勘記：御覽六百七十作「雖多而未精」。 \\n 〔一三〕又許漸得短書縑素所寫者　校勘記：「又許」御覽六百七十作「久許」。 \\n 〔一四〕合集所見　校勘記：御覽六百七十「集」作「積」。明案影宋本御覽仍作「集」。 \\n 〔一五〕終不可得也　校勘記：御覽六百七十作「不可頓得了也」。案影宋本御覽作「經不可頓得了也」。 \\n 〔一六〕此輩一切不用也　校勘記：御覽六百七十「此輩」作「此書等」。 \\n 〔一七〕不肯先令人寫其書　校勘記：御覽六百七十「先」作「悉」。 \\n 〔一八〕皆當決其意　案魯藩本、慎校本、御覽引「決」皆作「訣」。「決」與「訣」通。 \\n 〔一九〕不敢輕銳也　校勘記：御覽六百七十「銳」作「脫」。 \\n 〔二十〕久之一月　檢藏本、魯藩本、慎校本、寶顏堂本等「之」皆作「或」，案作「或」於義為長。 \\n 〔二一〕徒知飲河而不得滿腹　莊子逍遙遊篇：「偃鼠飲河，不過滿腹」。抱朴所言，意在不敢貪求。 \\n 〔二二〕道經有三皇內文天地人三卷　「天地人」原作「天文」。孫校：天文之「文」，刻本作「地人」二字。校補：刻本近是。下文載有地皇文人皇文。雜應篇云，或以三皇天文召司命司危五岳之君。三皇天文者，即三皇內文中天皇文也。蓋天皇文、地皇文、人皇文各一卷，共三卷。明案慎校本、柏筠堂本作「三皇內文天地人三卷」，是，今據訂正。前地真篇云，昔黃帝受三皇內文；又本篇云，道書之重者，莫過於三皇內文；明正統道藏有三皇內文遺秘三卷。 \\n 〔二三〕二十四生經　明正統道藏有二十四生圖經一卷。 \\n 〔二四〕十二化經　孫校：藏本無「十」字，非。 \\n 〔二五〕墨子枕中五行記五卷　本篇下文云：其變化之術，大者唯有墨子五行記。其法用藥用符，乃能令人飛行上下，隱淪無方；又能畫地為河，撮土成山，等等。神仙傳劉政傳所言墨子五行記略相似。 \\n 〔二六〕太平經五十卷　後漢書襄楷傳載于吉神書百七十卷，號太平青領書。唐李賢注：神書，即道家太平經也。其經以甲、乙、丙、丁、戊、己、庚、辛、壬、癸為部，每部一十七卷。而抱朴子著錄太平經僅五十卷，未曉何故？下文又著錄甲乙經一百七十卷，蓋非晉皇甫謐所撰之醫經，乃于吉神書一百七十卷爾！清姚振宗三國藝文志以為甲乙經一百七十卷即後漢于吉太平清領書。然則太平經五十卷，抑為包元太平經歟！ \\n 〔二七〕九敬經　原校：「敬」一作「都」。 \\n 〔二八〕甲乙經一百七十卷　參見前太平經條注。 \\n 〔二九〕玄女經素女經　本書極言篇云：黃帝論道養則資玄素二女。隋書經籍志醫方素女祕道經并玄女經一卷。明正統道藏洞真部眾術類有黃帝授三子玄女經，實言嫁娶選擇吉日良辰法。雙楳景闇叢書有素女經一卷。 \\n 〔三十〕子都經　神仙傳云：巫炎，字子都，漢武帝時人，有陰道之術。 \\n 〔三一〕天門子經　明案葛洪神仙傳云：天門子者，姓王名剛，明補養之要。其經曰，「陽生立於寅，純木之精；陰生立於申，純金之精。夫以木投金，無往不傷，故陰能疲陽」云云，至「明木之畏於金也」一大段，即是天門子經之遺文。 \\n 〔三二〕入山經　孫校：「山」當作「內」。 \\n 〔三三〕四規經明鏡經　校補：當作「四規明鏡經」。上「經」字蓋涉上下諸「經」字而衍。四規，鏡名。四規明鏡經與日月臨鏡經皆論鏡之用法，見雜應篇。 \\n 〔三四〕龍蹻經　明正統道藏正一部有上清太上開天龍蹻經五卷。 \\n 〔三五〕正機經平衡經飛龜振經　以上三經，參見辨問篇注。 \\n 〔三六〕王彌記　孫校：藏本「王」作「玉」。 \\n 〔三七〕入室經　校勘記：榮案盧本作八寶經。明案慎校本、寶顏堂本亦作八寶經。 \\n 〔三八〕胎息經　前對俗篇云：仙經謂還精胎息，延壽無極。明正統道藏洞神部有胎息經一卷，幻真先生注。 \\n 〔三九〕丹壺經　原校：「壺」一作「臺」。 \\n 〔四十〕魏伯陽內經　魏伯陽，後漢會稽人，著周易參同契，論鍊丹之意。見葛洪神仙傳。 \\n 〔四一〕天師神器經　原校：「器」一作「氣」。 \\n 〔四二〕白子變化經　原校：「白」一作「帛」。 \\n 〔四三〕厭禍經中黃經　中黃經前已著錄，此複出。 \\n 〔四四〕崔文子肘後經　原校：「肘後」一作「時候」。 \\n 〔四五〕神光占方來經　原校：「光」一作「仙」。 \\n 〔四六〕黃庭經　黃庭經見列仙傳朱璜傳。黃庭內景經及黃庭外景經，諸史多著錄。明正統道藏洞玄部有注本多種。 \\n 〔四七〕南闊記　原校：「闊」一作「闕」。明案慎校本、寶顏堂本、崇文本作「南闕記」，小注云，「闕」一作「關」。 \\n 〔四八〕節解經　疑即老子節解。 \\n 〔四九〕舉形道成經　原校：「道」一作「通」。 \\n 〔五十〕金華山經　孫校：藏本「金」作「今」。明案「今」字誤，蓋無山名今華者。御覽四十七引抱朴子云：「左元放言，金華山可以合神丹，免五兵洪水之害」（佚文）。可見金華山為道家煉丹之勝地，故撰經。 \\n 〔五一〕王子五行要真經　孫校：藏本「王」作「玉」。 \\n 〔五二〕鄒生延命經　案漢書劉向傳云：淮南有鄒衍重道延命方。後人依託為鄒生延命經歟！ \\n 〔五三〕入溫氣疫病大禁七卷　「入」原作「人」。孫校：「人」當作「入」，「大」藏本作「太」。校勘記：榮案盧本作「入」。明案慎校本、寶顏堂本、崇文本亦皆作「入」，雜應篇有「入瘟疫秘禁法」，今校正。 \\n 〔五四〕龍首經　明正統道藏洞真部有黃帝龍首經二卷。 \\n 〔五五〕皆天文也　孫校：「皆」疑當作「者」。 \\n 〔五六〕魚成魯虛成虎　孫校：意林「虛」作「帝」。校勘記：書鈔一百一、御覽六百十八亦作「帝」。 \\n 〔五七〕但以倨勾長短之閒為異耳　孫校：「倨」舊誤作「鋸」，今校正。 \\n 〔五八〕吳世有介象者能讀符文知誤之與否　介象，字元則，吳時會稽人，善度世禁氣之術，又能讀符文，無謬誤者。見神仙傳。 \\n 〔五九〕莫過於三皇內文　「文」上原無「內」字。校勘記：御覽六百七十二作「三皇內文」。校補：有「內」字是也。上文廣載道經，有三皇內文。登涉篇云，上士入山持三皇內文及五嶽真形圖；地真篇受三皇內文，並其證。下文「家有三皇文」，「文」上亦脫「內」字。明案當有「內」字，今據補。 \\n 〔六十〕皆有此書　校勘記：御覽六百七十二作「有此書者」。 \\n 〔六一〕如帛仲理者　帛和，字仲理，見前勤求篇注。 \\n 〔六二〕家有三皇文辟邪　校勘記：御覽六百七十二作「文者辟群邪」。明案影宋本御覽「文」下有「者」字，「辟」下無「群」字。 \\n 〔六三〕可以變化起工　孫校：「工」藏本作「功」。 \\n 〔六四〕亦化形為飛禽走獸　校勘記：「亦化形」御覽六百七十二作「可化形」。 \\n 〔六五〕少能譜之　校勘記：「譜」榮案盧本作「詣」。明案魯藩本作「諳」。 \\n 〔六六〕淮南鴻寶萬畢　淮南鴻寶萬畢，漢淮南王劉安集賓客所作，其書論變化之術。隋書經籍志五行家梁有淮南萬畢術一卷。其書已亡，今存輯佚本。 \\n 〔六七〕所殺白虎頭皮生駞血虎血　校勘記：御覽九百十九約此文云，殺鴨血等，引在鴨門，今此無鴨字，必有脫誤。 \\n 〔六八〕兼綜九宮三奇　九宮，八卦之宮及北辰所居之中央，謂之九宮。後漢書張衡傳：雜之以九宮。李賢注引易乾鑿度曰，太一取其數以行九宮。本篇前已著錄九宮五卷。三奇，星名，即三台；三台六星，兩兩而居，一曰三奇。 \\n 〔六九〕太安元年　太安，晉惠帝年號。 \\n 〔七十〕知季世之亂江南將鼎沸　校勘記：御覽六百七十二「季世」作「李辰」（明案影宋本御覽作季辰，「季」乃「李」之形訛）。案晉書張昌傳：太安二年，昌易姓名為李辰，即其人也。作李晨，與昌本名尤相應。 \\n 〔七一〕乃負笈持仙藥之撲　孫校：「撲」當作「樸」。 \\n 〔七二〕莫知所在　魯藩本、慎校本、寶顏堂本、崇文本「在」下並有「焉」字。 \\n  \\n   \\n  "}
{"章节": "抱朴子內篇卷之二十   袪惑", "正文": "  \\n 抱朴子內篇卷之二十　袪惑 \\n 　 \\n  \\n 抱朴子曰：「凡探明珠，不於合浦之淵〔一〕，不得驪龍之夜光也〔二〕。採美玉，不於荊山之岫〔三〕，不得連城之尺璧也〔四〕。承師問道，不得其人，委去則遲遲冀於有獲，守之則終已竟無所成，虛費事妨功，後雖痛悔，亦不及已。世閒淺近之事，猶不可坐知，況神仙之事乎？雖聖雖明，莫由自曉，非可以歷思得也，非可以觸類求也。誠須所師，必深必博，猶涉滄海而挹水，造長林而伐木，獨以力劣為患，豈以物少為憂哉？夫虎豹之所餘，乃狸鼠之所爭也〔五〕。陶朱之所棄〔六〕，乃原顏之所無也〔七〕。所從學者，不得遠識淵潭之門，而值孤陋寡聞之人，彼所知素狹，源短流促，倒裝與人，則靳靳不捨〔八〕，分損以授，則淺薄無奇能，其所寶宿已不精〔九〕，若復料其粗者以教人，亦安能有所成乎？譬如假穀於夷齊之門，〔一十〕告寒於黔婁之家〔一一〕，所得者不過橡栗縕褐〔一二〕，必無太牢之膳、錦衣狐裘矣。或有守事庸師，終不覺悟。或有幸值知者，不能勤求，此失之於不覺，不可追者也。知人之淺深，實復未易。古人之難〔一三〕，誠有以也。白石似玉，姦佞似賢。賢者愈自隱蔽，有而如無，奸人愈自衒沽，虛而類實，非至明者，何以分之？彼之守求庸師而不去者，非知其無知而故不止也，誠以為足事故也。見達人而不能奉之者〔一四〕，非知其實深而不能請之也，誠以為無異也。夫能知要道者，無欲於物也，不狥世譽也，亦何肯自摽顯於流俗哉〔一五〕？而淺薄之徒，率多誇誕自稱說，以厲色希聲飾其虛妄，足以眩惑晚學，而敢為大言。乃云，已登名山，見仙人。倉卒聞之，不能清澄檢校之者，鮮覺其偽也。余昔數見雜散道士輩，走貴人之門，專令從者作為空名，云其已四五百歲矣。人適問之年紀，佯不聞也，含笑俯仰，云八九十。須臾自言，我曾在華陰山斷穀五十年，復於嵩山少室四十年，復在泰山六十年，復與某人在箕山五十年，為同人遍說所歷，正爾，欲令人計合之，已數百歲人也。於是彼好之家，莫不煙起霧合，輻輳其門矣。 \\n 又術士或有偶受體自然，見鬼神，頗能內占，知人將來及已過之事，而實不能有禍福之損益也。譬如蓍龜耳。凡人見其小驗，便呼為神人，謂之必無所不知。不爾者，或長於符水禁祝之法，治邪有效，而未必曉於不死之道也。或修行雜術，能見鬼怪，無益於年命。問之以金丹之道，則率皆不知也。因此細驗之，多行欺誑世人，以收財利，無所不為矣。此等與彼穿窬之盜，異途而同歸者也。夫託之於空言，不如著之於行事之有徵也，將為晚覺後學，說其比故，可徵之偽物焉。 \\n 昔有古強者，服草木之方，又頗行容成玄素之法〔一六〕，年八十許，尚聰明不大羸老，時人便謂之為仙人，或謂之千載翁者。揚州稽使君〔一七〕聞而試迎之於宜都。既至，而咽嗚掣縮，似若所知實遠，而未皆吐盡者。於是好事者，因以聽聲而響集，望形而影附，雲萃霧合，競稱歎之〔一八〕，饋餉相屬，常餘金錢。雖欒李之見重於往漢〔一九〕，不足加也。常服天門冬不廢，則知其體中未嘗有金丹大藥也。而強曾略涉書記，頗識古事。自言已四千歲，敢為虛言，言之不怍。云已見堯舜禹湯，說之皆了了如實也〔二十〕。世云堯眉八采，不然也，直兩眉頭甚豎，似八字耳。堯為人長大美髭髯，飲酒一日中二斛餘，世人因加之云千鐘〔二一〕，實不能也，我自數見其大醉也。雖是聖人，然年老治事，轉不及少壯時。及見去四凶〔二二〕，舉元凱〔二三〕，賴用舜耳。舜是孤煢小家兒耳，然有異才，隱耕歷山，漁于雷澤，陶于海濱〔二四〕，時人未有能賞其奇者。我見之所在以德化民，其目又有重瞳子，知其大貴之相，常勸勉慰勞之。善崇高尚，莫憂不富貴，火德已終，黃精將起，誕承歷數，非子而誰！然其父至頑，其弟殊惡，恒以殺舜為事。吾常諫諭曰，此兒當興卿門宗，四海將受其賜，不但卿家，不可取次也。俄而受禪，嘗憶吾言之有徵也。又云：孔子母年十六七時，吾相之當生貴子，及生仲尼，真異人也，長九尺六寸，其顙似堯，其項似皋陶，其肩似子產，自腰以下不及禹三寸。雖然，貧苦孤微，然為兒童便好俎豆之事。吾知之必當成就。及其長大，高談驚人，遠近從之受學者，著錄數千人。我喜聽其語，數往從之，但恨我不學，不能與之覆疏耳。常勸我讀易云，此良書也，丘竊好之，韋編三絕，鐵撾三折〔二五〕，今乃大悟。魯哀公十四年，西狩獲麟，麟死。孔子以問吾，吾語之，言此非善祥也。孔子乃愴然而泣。後得惡夢，乃欲得見吾。時四月中盛熱，不能往，尋聞之病七日而沒，於今髣彿記其顏色也。又云：秦始皇將我到彭城，引出周時鼎。吾告秦始皇，言此鼎是神物也。有德則自出，無道則淪亡。君但修己，此必自來，不可以力致也。始皇當時大有怪吾之色，而牽之果不得出也。乃謝吾曰，君固是遠見理人也。又說漢高祖項羽皆分明，如此事類，不可具記。時人各共識之，以為戲笑。然凡人聞之，皆信其言。又強轉惛耄，廢忘事幾。稽使君曾以一玉卮與強〔二六〕，後忽語稽曰，昔安期先生以此物相遺。強後病於壽春黃整家而死。整疑其化去。一年許，試鑿其棺視之，其尸宛在矣。此皆有名無實，使世閒不信天下有仙，皆坐此輩以偽亂真也。 \\n 成都太守吳文，說五原有蔡誕者，好道而不得佳師要事，廢棄家業，但晝夜誦詠黃庭、太清中經、觀天節詳之屬，諸家不急之書，口不輟誦，謂之道盡於此。然竟不知所施用者，徒美其浮華之說而愚人。又教之但讀千遍，自得其意，為此積久，家中患苦之，坐消衣食，而不能有異，己亦慚忿，無以自解，於是棄家，言仙道成矣。因走之異界深山中，又不曉採掘諸草木藥可以辟穀者，但行賣薪以易衣食，如是三年，飢凍辛苦，人或識之，而詭不知也。久不堪而還家，黑瘦而骨立，不似人。其家問之，從何處來，竟不得仙邪？因欺家云，吾未能昇天，但為地仙也。又初成位卑，應給諸仙先達者，當以漸遷耳。向者為老君牧數頭龍，一班龍五色最好，是老君常所乘者，令吾守視之，不勤，但與後進諸仙共博戲，忽失此龍，龍遂不知所在。為此罪見責，送吾付崑崙山下，芸鋤草三四頃，並皆生細，而中多荒穢，治之勤苦不可論，法當十年乃得原。會偓佺子王喬諸仙來按行〔二七〕，吾守請之，並為吾作力，且自放歸，當更自修理求去，於是遂老死矣。初誕還云，從崑崙來，諸親故競共問之〔二八〕，崑崙何似？〔二九〕答云：天不問其高幾里，要於仰視之，去天不過十數丈也。〔三十〕上有木禾，高四丈九尺，其穗盈車，有珠玉樹沙棠琅玕碧瑰之樹，玉李玉瓜玉桃，其實形如世閒桃李，但為光明洞徹而堅〔三一〕，須以玉井水洗之，便軟而可食。每風起，珠玉之樹，枝條花葉，互相扣擊，自成五音，清哀動心。吾見謫失志，聞此莫不愴然含悲。又見崑崙山上，一面輒有四百四十門，門廣四里，內有五城十二樓，樓下有青龍白虎，蜲蛇長百餘里，其中口牙〔三二〕皆如三百斛船，大蜂一丈，其毒煞象。又有神獸，名獅子辟邪、三鹿焦羊，銅頭鐵額、長牙鑿齒之屬，三十六種，盡知其名，則天下惡鬼惡獸，不敢犯人也。其神則有無頭子、倒景君、翕鹿公、中黃先生、與六門大夫。張陽字子淵，浹備玉闕〔三三〕，自不帶老君竹使符左右契者，不得入也。五河皆出山隅，弱水遶之，鴻毛不浮，飛鳥不過，唯仙人乃得越之。其上神鳥神馬，幽昌、鷦〈明鳥〉、騰黃、吉光之輩〔三四〕，皆能人語而不死，真濟濟快仙府也，恨吾不得善周旋其上耳。於時聞誕此言了了，多信之者。 \\n 又河東蒲阪有項〈曼，中“又改方”〉都〔三五〕者，與一子入山學仙，十年而歸家，家人問其故。〈曼，中“又改方”〉都〔三六〕曰：在山中三年精思，有仙人來迎我，共乘龍而昇天。良久，低頭視地，窈窈冥冥，上未有所至，而去地已絕遠。龍行甚疾，頭昂尾低，令人在其脊上，危怖嶮巇。及到天上，先過紫府，金床玉几，晃晃昱昱，真貴處也。仙人但以流霞一盃與我，飲之輒不飢渴。忽然思家，到天帝前，謁拜失儀，見斥來還，令當更自修積〔三七〕，乃可得更復矣〔三八〕。昔淮南王劉安昇天見上帝，而箕坐大言，自稱寡人，遂見謫守天廚三年，吾何人哉！河東因號〈曼，中“又改方”〉都為斥仙人。世多此輩，種類非一，不可不詳也。此妄語乃爾，而人猶有不覺其虛者，況其微茫欺誑，頗因事類之象似者而加益之，非至明者，倉卒安能辨哉？ \\n 乃復有假託作前世有名之道士者，如白和者〔三九〕，傳言已八千七百歲〔四十〕，時出俗閒，忽然自去，不知其在〔四一〕。其洛中有道士〔四二〕，已博涉眾事，洽鍊術數者，以諸疑難諮問和，和皆尋聲為論釋，皆無疑礙，故為遠識。人但不知其年壽，信能近千年不啻耳〔四三〕。後忽去，不知所在。有一人於河北自稱為白和，於是遠近競往奉事之，大得致遺至當。而白和子弟，聞和再出，大喜，故往見之，乃定非也。此人因亡走矣。 \\n 五經四部，並已陳之芻狗，既往之糟粕。所謂『跡』者，足之自出而非足也。『書』者聖人之所作而非聖也，而儒者萬里負笈以尋其師；況長生之道，真人所重，可不勤求足問者哉？然不可不精簡其真偽也！余恐古強、蔡誕、項〈曼，中“又改方”〉都、白和之不絕於世閒，好事者省余此書，可以少加沙汰其善否矣。又仙經云：仙人目瞳皆方〔四四〕。洛中見之白仲理者〔四五〕，為余說其瞳正方，如此果是異人也。」 \\n 校　釋 \\n 〔一〕　合浦之淵　合浦，在今廣東省合浦縣，濱南海，古時著名產珠地。 \\n 〔二〕　驪龍之夜光　驪，純黑色。驪龍之夜光，黑龍頷下之明珠。 \\n 〔三〕　荊山之岫　荊山，在湖北省荊州。相傳卞和得玉於荊山。岫，音袖，山穴。爾雅釋山：山有穴為岫。 \\n 〔四〕　連城之尺璧　言璧之貴，價值連城。趙惠文王得楚和氏璧，秦昭王願以十五城請易璧。見史記藺相如傳。 \\n 〔五〕　乃狸鼠之所爭也　校勘記：御覽六百五十九「爭」作「飫」。 \\n 〔六〕　陶朱之所棄　陶朱，見前論仙篇注。 \\n 〔七〕　乃原顏之所無也　校勘記：御覽六百五十九「顏」作「憲」。案原，原憲；顏，顏回，皆孔丘弟子而家貧者。 \\n 〔八〕　則靳靳不捨　靳靳，吝惜貌。 \\n 〔九〕　則淺薄無奇能其所寶宿已不精　案慎校本、寶顏堂本、崇文本並無「能」字，「宿」作「秘」。 \\n 〔一十〕假穀於夷齊之門　夷，伯夷；齊，叔齊，殷孤竹君之二子。武王平殷，伯夷叔齊恥食周粟，逃隱首陽山餓死，見史記伯夷列傳。此處言夷、齊之門，無穀可貸。 \\n 〔一一〕黔婁　黔婁家貧，見前論仙篇注。 \\n 〔一二〕橡栗縕褐　橡栗，言粗惡之食。莊子盜跖篇：晝拾橡栗，暮棲木上。大戴禮記曾子制言篇：聚橡栗藜藿而食之。縕褐，粗賤之衣。 \\n 〔一三〕古人之難　孫校：「之難」當作「難之」。 \\n 〔一四〕見達人而不能奉之者　校勘記：「見達人」藏本作「見達者」。 \\n 〔一五〕亦何肯自摽顯於流俗哉　摽顯，猶標榜之意。 \\n 〔一六〕容成玄素之法　容成，容成公；玄，玄女；素，素女。其法，指導養之術。 \\n 〔一七〕揚州稽使君　孫校：揚當作廣，稽當作嵇，謂嵇含也。外篇自敘云廣州刺史，與晉書洪傳同。又含傳不云為揚州，皆可證也。 \\n 〔一八〕競稱歎之　孫校：藏本「競稱」作「竟守」。明案慎校本、寶顏堂本、崇文本「競稱歎之」作「竟守事之」。 \\n 〔一九〕欒李之見重於往漢　欒，欒大；李，李少君，皆漢武帝時方士。見史記封禪書。 \\n 〔二十〕說之皆了了如實也　「了了」原作「萬萬」。校勘記云：御覽三百六十五「萬萬」作「了了」。校補：作「了了」是也。下文云，聞誕此言了了。論仙篇云，目察百步，不能了了。黃白篇云，夜臥即便見天文及四鄰了了。是本書多用了了連語。今本作「萬萬」，蓋「了了」誤作「万万」，又轉寫作「萬萬」也。明案：「萬萬」當作「了了」，今據校正。 \\n 〔二一〕堯為人至因加之云千鐘　案孔叢子儒服篇云：「堯舜千鍾，孔子百觚」。傅玄敘酒賦：「唐堯千鍾竭」。蓋虛增酒量故也。 \\n 〔二二〕及見去四凶　四凶，堯時四凶族。左傳文公十八年：堯流四凶族，渾敦、窮奇、檮杌、饕餮，投諸四裔。 \\n 〔二三〕舉元凱　元，善也，有八元；凱與愷通，和也，有八凱。左傳文公十八年：昔高陽氏有才子八人，蒼舒、隤敳、檮戭、大臨、尨降、庭堅、仲容、叔達，謂之八愷。高辛氏有才子八人，伯奮、仲堪、叔獻、季仲、伯虎、仲熊、叔豹、季貍，謂之八元。 \\n 〔二四〕陶于海濱　史記五帝本紀作「陶河濱」。唐張守節正義云：於曹州濱河作瓦器也。 \\n 〔二五〕孔丘讀易韋編三絕鐵撾三折　原校：「撾」一作「擿」。明案孔丘讀易韋編三絕鐵撾三折，見論語比考讖。 \\n 〔二六〕稽使君曾以一玉卮與強　校勘記：御覽七百六十作「嵇使君以玉匕與強」，引在匕門，當不誤也。卮可一而匕必雙，御覽少「一」字，亦「匕」不誤之證。 \\n 〔二七〕會偓佺子王喬諸仙來按行　偓佺者，槐山採藥翁也，好食松實，以松子遺堯云。見列仙傳。王喬，王子喬，見前論仙篇注。 \\n 〔二八〕諸親故競共問之　孫校：「競」藏本作「竟」。 \\n 〔二九〕崑崙何似　「似」原作「以」。孫校：「以」疑作「似」。校勘記：御覽三十八「以」作「似」。明案當作「似」，今據校正。 \\n 〔三十〕去天不過十數丈也　校勘記：御覽三十八「丈」作「里」。 \\n 〔三一〕但為光明洞徹而堅　校補：類聚八十六引無「為」字。 \\n 〔三二〕其中口牙　校勘記：御覽八百九十一作「其口中牙」。 \\n 〔三三〕浹備玉闕　「浹」原作「俠」。校補：「俠」當作「浹」。省煩篇云，浹人事，備王道。廣譬篇云，粗理不可浹全。辭義篇云，人事靡細而不浹，王道無微而不備。荀子禮論篇云，方皇周挾。楊注：「挾」讀為「浹」，帀也。明案校補之說是，今據訂正。 \\n 〔三四〕幽昌鷦〈明鳥〉騰黃吉光之輩　孫校：「〈明鳥〉」舊誤作「鷴」，今校正。明案寶顏堂本、崇文本「之輩」作「之屬」。幽昌、鷦〈明鳥〉，皆神鳥名。鷦〈明鳥〉一作焦明。說文鷫字云：五方神鳥也，東方發明，南方焦明，西方鷫鷞，北方幽昌，中央鳳皇。騰黃、吉光，皆神馬名，見前對俗篇注。 \\n 〔三五〕河東蒲阪有項〈曼，中“又改方”〉都　案項〈曼，中“又改方”〉都好道學仙，見論衡道虛篇。 \\n 〔三六〕〈曼，中“又改方”〉都　「〈曼，中“又改方”〉」下原無「都」字。孫校：「〈曼，中“又改方”〉」下當有「都」字。今據補。 \\n 〔三七〕令當更自修積　「當」原作「常」。校補：「常」疑係「當」字之誤。明案魯藩本、慎校本、寶顏堂本、崇文本「常」皆作「當」，蓋「常」乃「當」之形訛，今據校正。 \\n 〔三八〕乃可得更復矣　孫校：「復」舊誤作「後」，今校正。 \\n 〔三九〕如白和者　白，或作「帛」。神仙傳：帛和，字仲理，遼東人。太平御覽六百六十一道部引真人傳曰：馬明生者，齊國臨淄人也，本姓帛，名和，字君賢。參神仙傳馬鳴生。是有兩帛和。 \\n 〔四十〕傳言已八千七百歲　校補：黃氏日抄引作七千八百歲。 \\n 〔四一〕不知其在　孫校：當衍「不知」二字。 \\n 〔四二〕其洛中有道士　孫校：當衍「其」字。 \\n 〔四三〕信能近千年不啻耳　孫校：當衍「啻」字。 \\n 〔四四〕仙人目瞳皆方　案慎校本、寶顏堂本、崇文本「皆方」作為「正方」。 \\n 〔四五〕洛中見之白仲理者　孫校：「見之」當作「之見」。白，前遐覽篇作「帛」。 \\n  \\n   \\n  "}
{"章节": "附錄一", "正文": "  \\n 附錄一 \\n 　 \\n 抱朴子內篇佚文 \\n 余手校抱朴子，因繙檢群書所引見，往往有今本所無者。隨見隨錄，省並複重，得百四十五事。輒依本書大例，以其言神仙黃白事者，為內篇佚文。其餘駮難通釋，為外篇佚文。各一卷。長白繼昌。（明案此錄係嚴可均代輯，見鐵橋漫稿卷六，參全晉文卷一百一十七） \\n 葛仙翁為丹書符投江中，順流而下。次投一符，逆流而上。次又投一符，不上不下，停住，而水中向二符皆還就之。舊寫本北堂書鈔一百三。 \\n 魏武帝以左慈為妖妄，欲殺之，使軍人收之。慈故欲見而不去。欲拷之，而獄中有七慈，形狀如一，不知何者為真。以白武帝。帝使人盡殺之。須臾，六慈盡化為札，而一慈徑出，走赴羊群。舊寫本北堂書鈔一百四札篇，又御覽六百六。 \\n 魏武收左慈，慈走入市。吏傳言慈一目眇，葛巾單衣。於是一市皆然也。御覽七百四十。 \\n 城陽郤儉少時行獵，墮空冢中飢餓。見冢中先有大龜，數數廻轉，所向無常，張口吞氣，或俛或仰。儉亦素聞龜能導引，乃試隨龜所為，遂不復飢。百餘日，頗苦極。後人有偶窺冢中，見儉而出之。後竟能咽氣斷穀。魏王召御覽作拘，又作棄。置土室中，閉試之，一年不食，顏色悅澤，氣力自若。藝文類聚七十七，御覽七百二十，又九百三十一。 \\n 吳世有姚光者，有火術。吳主躬臨試之。積荻數千束，光坐其上，又以數千束荻累之。因猛風燔之，火盡，謂光當已化為煙燼。而光恬然端坐灰中，振衣而起，把一卷書，吳主取而視之，不能解也。藝文類聚八十、又八十二。御覽八百七十一，又一千。 \\n 李南乘赤馬行，道逢他人乘白馬者，白馬先鳴，赤馬應之。南謂從者曰，彼白馬言汝今當見一黃馬左目盲者，是吾子，可令使駛，行相及也。從者不信。須臾行二里，果逢所乘黃馬而左目盲。南之赤馬先鳴，而盲馬應之。問其子，疑作人。果向白馬子也。藝文類聚九十三，御覽八百九十七。 \\n 王業疏疑當作為字。荊州卒，白虎三頭匍匐於輀下。舊寫本北堂書鈔三十五，此據嚴氏覆校補。 \\n 案使者甘宗全晉文一百十七宗作崇。所奏西域事云，外國方士能神祝者，臨淵禹步吹氣，龍即浮出，其初出乃長十數丈。于是方士更一吹之，一吹則龍輒一縮。至長數寸，方士乃掇取著壺中。壺中或有四五龍，以少水養之，以疏物塞壺口。國常患旱災。于是方士聞餘國有少雨屢旱處，輒齎龍往賣之，一龍直金數十斤。舉國會斂以顧之直畢。乃發壺出一龍，著淵潭之中。因復禹步吹之，一吹一長，輒長數十丈，須臾而雲雨四集矣。藝文類聚九十六，御覽十一，七百三十六，九百二十九。 \\n 天陵偃蓋之松，大谷倒生之柏，皆為天齊其長，地等其久。藝文類聚八十八，此據嚴氏覆校補。 \\n 薺麥大蒜，仲夏而枯。藝文類聚八十二，御覽九百八十。 \\n 若士所食，必此草也。又海中有蛤蜊螺蚌之類，未加煮炙，凡人所不能噉，況君子與若士乎？藝文類聚九十七，御覽九百四十二。 \\n 青雲芝生於名山之陰，大青石間。青蓋三重，上有雲氣覆之。味辛甘，以陰乾食之，令人壽千歲不老，能乘雲通天見鬼神。藝文類聚九十八。案此以下十九條疑仙藥篇佚文。 \\n 黃龍芝生於神山之中，狀如黃龍。味辛甘，以四時採，陰乾治。日食一合，壽萬年，令人光澤。同上 \\n 金蘭芝生於名山之陰，金石之間。上有水蓋，莖出。疑作赤。入秋旬求之，飲其中水，壽千歲，耳目聰明。同上 \\n 蒼山岑石之中赤雲芝，狀如人豎，豎如連鼓。其色如澤，以夏採之。陰乾食之，令人乘雲，能上天觀見八極，通見神明，延壽萬年。同上 \\n 丹芝生於名山之陰，崑崙之山，大谷源泉，金石之中。同上 \\n 火芝常以夏採之，葉上赤，下莖青。赤松子服之，常在西王母前，隨風上下，往來東西。同上 \\n 人芝生名山之陰，青蓋白莖。治乾食，日半合，則使人壽，入水可久也。同上 \\n 月精芝秋生山陽石上，莖青上赤。味辛苦，盛以銅物，十月食之，壽萬歲。同上 \\n 黑芝生於山之陰，大谷中，白蓋赤莖。味甘，秋採之，陰乾。日食，令人身輕齒堅，與天地無極。同上 \\n 火芝案上已有火芝，疑有一誤。生於名山陽，其色黃澤，大如車蓋。同上 \\n 金芝生於金石之中，青蓋莖。味甘辛，以秋取，陰乾治食。令人身有光，壽萬歲。同上 \\n 萬年芝令人不老，延壽九千。同上 \\n 夜光芝出於名山之陰，大谷源泉中金石閒。上有浮雲翔其上，有五色，有目如兩日。同上 \\n 白雲芝生於名山之陰，白石上，有白雲覆之，白蓋二重。味辛甘，小苦。以秋採之，陰乾治食，日一合，不中風雷，令人色澤光也。同上 \\n 雲母芝生於名山之陰，青蓋赤莖。味甘，以季秋竹刀採之，陰乾治食，使人身光，壽千歲，醮以牛脯。同上 \\n 葉芝生於名山之陽，及出央山大谷源泉水中。赤蓋白莖，上有兩葉三實。同上。葉當作華。 \\n 鬼芝青蓋長莖，陰乾屑之，日食五合，所見神明，令人長生。同上 \\n 有自然之龍，有蛇蠋化成之龍。初學記三十、白孔六帖九十五、御覽九百二十九。 \\n 田地既有自然之鱓，而有荇莖芩根土龍之屬化為鱓。御覽九百三十七，又一千引{艹琴}根化為蘚，當即此。 \\n 龜蛇潛蟄則食氣，夏恣口而甚瘦，冬穴蟄而大肥。初學記三十。案對俗篇云：龍蛇蛟螭狙猬鼉蟸，皆能竟冬不食。不食之時，乃肥於食時也。語意同而文全異。此當是佚文。 \\n 黃帝醫經有蝦蟆圖，言月生始二日，蝦蟆始生，人亦不可針灸其處。御覽四。 \\n 歷陽有彭祖仙室，請雨必得。御覽十一。 \\n 左元放言，金華山可以合神丹，免五兵洪水之害。御覽四十七。 \\n 崑崙及蓬萊，其上鳥獸飲玉井，皆長生不死也。御覽二十。井下脫泉字。 \\n 上古無諡，始於周家耳。黃帝諡，蓋後人追為之。諡取其法法當作治世時行跡而已，非黃帝群臣之作也。俗人通自不信仙，寧肯以仙諡黃帝乎？御覽五百六十二。 \\n 吳景帝時，戍將於江陵又作廣陵掘冢，取板治城。後發一大冢，內有重閤石扉，皆樞轉開閉，四周徼道通事，當作車。且廣高可乘馬。又鑄銅為人數十枚，又作十數頭。長五尺，皆大冠衣，執劍列侍。靈坐皆刻銅人，背後石壁。言殿中將將下脫軍字。或言侍郎，似王公冢也。破其棺。棺中有人，鬢毛班白鮮明，面體如生人。棺中有雲母，厚尺許，白玉璧三十雙以藉身又作尸。兵人舉出死人以倚冢壁。一玉長一尺，形似冬瓜，從死人懷中出墮地。兩耳及鼻孔中，皆有黃金，大如棗許。此等等當作則骨骸三字。有假物而不朽之效也。御覽五百五十八，八百五，八百六，八百八，八百十，又八百十三。 \\n 專心憑師，依法行道，濟身度世，利在永亨，事師盡敬，得道為期，承間候色也。不盡力明師道，有罪不可除也。學道得明師事之，害亂不得發也。御覽六百五十九。 \\n 道林子有五種尸解符，今太玄陰生符，及是一病解者。御覽六百六十四。 \\n 薛振，字季和，燕代人。周武王時，學道於鍾山北河，經七試而不過者，由淫泆鄙滯敗其試耳。御覽六百六十六。 \\n 郭文舉，河內軹縣人。入陸渾山學道，獨能無情，意不生也。同上 \\n 范零子，少好仙道，如此積年。後遇司馬季主。季主同入常山，積七年，入石室當有脫文甕。季主出行，懇戒之曰，慎勿開。零子忽發視之。季主還，乃遣歸。後復召至，使守一銅匱，又戒勿發。零子復發之。季主乃遣之，遂不得道。同上。石室下脫北東角有石五字。 \\n 馮良者，南陽人，少作縣吏。年三十為尉佐史，迎督郵，自恥無志，乃毀車殺牛裂敗衣。尋去從師，受詩傳禮易，復學道術占候。遊十五年，乃還。州郡禮辟不就。詔特舉賢良高第。平道委此句有脫誤，平當作半。還家。年六十七，棄世東度入山，在鹿跡洞中。同上 \\n 安丘望之，字仲都，京兆長陵人也。修尚黃老。漢成帝從疑作重。或此下有脫文。其道德，常宗師之。愈自損退。成帝詣之，若值望之章醮，則待事畢然後往。老子章句有安丘之學。望之忽病篤，弟子公沙都與與當作輿。於庭樹下，望之曉然病有痊。時冬月，鼻聞李香，開目則見雙赤李著枯枝。望之仰手承李，自墜掌中。因食李，所苦盡除，身輕目明，遂去，莫知何在也。同上 \\n 家有三皇圖，必先齋戒百日，乃君至此句疑有脫誤。君至當作召致。天地五嶽社稷之神，后聖君命清虛小有真人，撰集上仙真籙，總名為上清一本作真正法，以慴萬邪。百年再授于人，須齋戒方得。御覽六百六十七。案此條齋戒方得下復引三元品經靈寶赤書太素玉籙經云云，疑非抱朴子文，未敢錄之。 \\n 李阿者，行道逢奔車，阿兩腳中車，腳即折。弟子古強一作古弼，誤。神仙傳作古強，祛惑篇亦有其人。見之驚怖。阿須臾取斷腳相續如故也。御覽七百三十六。案此條疑是道意篇佚文。 \\n 葛仙公每飲酒醉，常入門前陂中，竟日乃出。會從吳主到荊州，還大風，仙公船沒。吳主謂其已死。須臾從水上來，衣履不濕，而有酒色，云昨為伍子胥召，設酒不能便歸，以淹留也。御覽八百四十五。案首三語與釋滯篇異，非即彼文也。神仙傳載船沒事，亦與此文異。 \\n 軫星逐鬼，張星拘魂，東井還魂也。御覽八百八十六。 \\n 伍被記八公造淮南王安，初為老公，不見通。須臾皆成少年。御覽八百八十八。 \\n 韓子治以地黃甘草，哺五十歲老馬，以生三駒，又百三十歲乃死。御覽八百九十七。 \\n 南方水牛，無冬夏常臥水中。御覽八百九十九。 \\n 以鸛血塗金丹一丸，內衣中，以指物，隨口變化。御覽九百二十五。 \\n 胡麻好者，一夕蒸之，如炊。須曝乾復蒸，細篩，白蜜和丸，如雞子大，日二枚。一年，顏色美，身體滑；二年，白髮黑；三年，齒落更生；四年，入水不濡；五年，入火不燋；六年，走及奔馬。或蜜水和作餅如糖狀，炙食一餅。御覽九百八十九。 \\n 中經曰：鉤吻狼毒，太陰之精氣，主殺，故入口令人死。御覽九百九十。 \\n 抱朴子內篇序 \\n 洪體乏超逸晉書作進趣。之才，偶好無為之業。假令奮翅則能淩厲玄霄，騁足則能追風躡景，猶故晉書無此字。欲戢勁翮於鷦鷯晉書作鷃。之群，藏逸跡於跛驢之伍，豈況大塊禀我以尋常之短羽，造化假我於晉書作以。至駑之蹇足，以晉書無此字。自卜者審，不能者止。晉書有又字。豈敢力蒼蠅而慕沖天之舉，策跛鱉而追飛兔之軌，飾嫫母之陋醜晉書作篤陋，求媒揚晉書作陽。之美談，推沙礫之賤質，索千金於和肆哉！ \\n 夫以晉書無此字。焦僥之步，而企及夸父之蹤，近才所以躓閡藏本作閔，晉書作礙。也。以晉書無此字。要離之羸，而強赴扛鼎之契，原校或作勢，晉書作勢。秦人所以斷筋也。是以望絕於榮華之途，而志安乎窮否晉書作圮。之域。藜藿有八珍之甘，而晉書無此字。蓬蓽有藻梲之樂也。故權貴之家，雖咫尺弗從也。知道之士，雖艱遠必造也。 \\n 考覽奇書，既不少矣，率多隱語，難可卒解。自非至精，不能尋究，自非篤勤，不能悉見也。道士淵晉書作宏。博洽聞者寡，而意斷妄說者眾。至於時有好事者，欲有所修為，倉卒不知所從，而意之所疑，又無可晉書作足。諮問。晉書無此字。今為此書，粗舉長生之理，甚至妙者，不得宣之於翰墨。蓋麤言較略，以示一隅。冀悱憤之徒省之，可以思過半矣，豈為暗塞必能窮微暢遠乎！聊論其所先舉原校：先舉一本作「先覺者」。晉書作「先覺者」。耳。 \\n 世儒徒知服膺周孔，桎梏皆死，晉書無此四字。莫信神仙之事，謂為妖妄之說，見余此書，晉書無「事」至「此」共十字。不特大笑之。晉書作「不但大而笑之」。又將謗毀真正，故不以合於此下舊衍「世字」，今校刪。余所箸子書之數，而別為此一部，名曰內篇，凡二十卷，與外篇各起次第也。晉書「故不」至「第也」作「故予所著子，言黃白之事，名曰內篇，其餘駁難通釋，名曰外篇，大凡內外一百一十六篇」，蓋史家刪改之耳。雖不足以藏晉書「以藏」作「藏諸」名山石室，晉書無此二字。且欲緘之金匱，以示識者。晉書止此，無下三十一字。其不可與言者，不令見也。貴使來世好長生者，有以釋其惑，豈求信於不信者乎！謹序。藏本作葛洪稚川謹序。後人所增。 \\n 抱朴子外篇自敘 \\n 抱朴子者，姓葛，名洪，字稚川，丹陽句容人也。其先葛天氏，蓋古之有天下者也，後降為列國，因以為姓焉。 \\n 洪曩祖為荊州刺史，王莽之篡，君恥事國賊，棄官而歸，與東郡太守翟義共起兵，將以誅莽，為莽所敗，遇赦免禍，遂稱疾自絕於世。莽以君宗強，慮終有變，乃徙君於琅邪。 \\n 君之子浦廬，起兵以佐光武，有大功。光武踐祚，以廬為車騎，又遷驃騎大將軍，封下邳僮縣侯，食邑五千戶。開國初，侯之弟文，隨侯征討，屢有大捷。侯比上書為文藏本作文為，從舊寫本乙轉。訟功，而官以文私從兄行，無軍名，遂不為論。侯曰：弟與我同冒矢石，瘡痍周身，傷失右眼，不得尺寸之報，吾乃重金累紫，何心以安？乃自表乞轉封於弟。書至上請報。漢朝欲成君高義，故特聽焉。文辭不獲已受爵，即第為驃騎營立宅舍於博望里，于今基兆石礎存焉。又分割租秩，以供奉吏士，給如二君焉。驃騎殷勤止之而不從。驃騎曰：此更煩役國人，何以為讓？乃託他行，遂南渡江，而家于句容。子弟躬耕，以典籍自娛。文累使奉迎驃騎，驃騎終不還。又令人守護博望宅舍，以冀驃騎之反，至于累世無居之者。 \\n 洪祖父學無不涉，究測精微，文藝之高，一時莫倫，有經國之藏本作史，從舊寫本改。才。仕吳，歷宰海鹽臨安山陰三縣，入為吏部侍郎、御史中丞、廬陵太守、吏部尚書、太子少傅、中書、大鴻臚、侍中、光祿勳、輔吳將軍，封吳壽縣侯。 \\n 洪父以孝友聞，行為士表，方冊所載，罔不窮覽。仕吳五官郎、中正，建城南昌二縣令，中書郎、廷尉平、中護軍、拜會稽太守未辭，而晉軍順流，西境不守。博簡秉文經武之才，朝野之論，僉然推君，於是轉為五郡赴警。大都督給親兵五千，總統征軍，戍遏疆場。天之所壞，人不能支，故主欽若，九有同賓。藏本作實，從舊寫本改。君以故官赴除郎中，稍遷至大中大夫，歷位大中正、肥鄉令，藏本無正字，肥作肐，從舊寫本補改。縣戶二萬，舉州最治，德化尤異，恩洽刑清，野有頌聲，路無姦跡，不佃公田，越界如市，秋毫之贈，不入于門，紙筆之用，皆出私財，刑厝而禁止，不言而化行。以疾去官，發詔見用為吳王郎中令，正色弼違，進可替不，舉善彈枉，軍國肅雍。遷邵陵太守，卒於官。 \\n 洪者，君之第三子也。生晚，為二親所嬌饒，不早見督以書史。年十有三，而慈父見背，夙失庭訓，飢塞困瘁，躬執耕穡，承星履草，密勿疇襲。又累遭兵火，先人典籍蕩盡，農隙之暇無所讀。乃負笈徒步行借，又卒於一家，少得全部之書。益破功日伐薪賣之，以給紙筆，就營田園處，以柴火寫書。坐此之故，不得早涉藝文。常乏紙，每所寫，反覆有字，人尠能讀也。年十六，始讀孝經論語詩易。貧乏無以遠尋師友，孤陋寡聞，明淺思短，大義多所不通。但貪廣覽，於眾書乃無不暗誦精持，曾所披涉，自正經諸史百家之言，下至短雜文章，近萬卷。既性闇善忘，又少文，意志不專，所識者甚薄，亦不免惑。而著述時猶得有所引用，竟不成純儒，不中為傳授之師。其河洛圖緯，一視便止，不得留意也。不喜星書、及算術、九宮、三棋、太一、飛符之屬，了不從焉，由其苦人而少氣味也。晚學風角、望氣、三元、遁甲、六壬、太一之法，粗知其旨，又不研精。亦計此輩率是為人用之事，同出身情，無急以此自勞役，不如省子書之有益，遂又廢焉。案別錄藝文志，眾有萬三千二百九十九卷，而魏代以來，群文滋長，倍於往者，乃自知所未見之多也。江表書籍，通同不具。昔欲藏本作故，從舊寫本改。詣京師，索奇異，而正值大亂，半道而還，每自藏本作具，從舊寫本改。嘆恨。今齒近不惑，素志衰穨，但含損之又損，為乎無為，偶耕藪澤，苟存性命耳。博涉之業，於是日沮矣。 \\n 洪之為人也，有脫文而騃野，性鈍口訥，形貌醜陋，而終不辯自矜飾也。冠履垢{敝大}，衣或繿縷，而或不恥焉。俗之服用，俄而屢改。或忽廣領而大帶，或促身本作身促，從意林乙轉。而修袖，或長裾曳地，或短不蔽腳。洪期於守常，不隨世變，言則率實，杜絕嘲戲，不得其人，終日默然。故邦人咸稱之為抱朴之士，是以洪著書，因以自號焉。 \\n 洪禀性尪羸，兼之多疾，貧無車馬，不堪徒行，行亦性所不好。又患{敝大}俗，捨本逐末，交游過差，故遂撫筆閑居，守靜蓽門，而無趨從之所。藏本作趨所之從，今從舊寫本改。至於權豪之徒，雖在密跡，而莫或相識焉。衣不辟寒，室不免漏，食不充虛，名不出戶，不能憂也。貧無僮僕，籬落頓決，荊棘叢於庭宇，蓬莠塞乎階霤，披榛出門，排草入室，論者以為意遠忽近，而不恕藏本作怒，從舊寫本改。其乏役也。不曉謁有脫文。以故初不修見官長，至於弔大喪，省困疾，乃心欲自勉強，令無不必至，而居疾少健，恒復不周，每見譏責於論者，洪引咎而不恤也。意苟無餘，而病使心違，顧不媿己而已，亦何理於人之不見亮乎？唯明鑒之士，乃恕其信抱朴，非以養高也。 \\n 世人多慕豫親之好，推闇室藏本作至，從舊寫本改。之密，洪以為知人甚未易，上聖之所難，浮雜之交，口合神疕，舊寫本作離。無益有損，雖不能如朱公叔一切絕之，且必須清澄詳悉，乃處意焉。又為此見憎者甚眾而不改也。馳逐苟達，側立勢門者，又共疾洪之異於己而見疵毀，謂洪為慠物輕俗。而洪之為人，信心而行，毀譽皆置於不聞。藏本置作之，舊寫本作毀譽之皆如不聞，今從盧本。至患近人，或恃其所長而輕人所短。洪忝為儒者之末，每與人言，常度其所知而論之，不強引之以造彼所不聞也。及與學士有所辯識，每舉綱領，若值惜短，難解心義。藏本作家，從舊寫本改。但粗說意之與向，使足以發寤而已，不致苦理，使彼率不得自還也。彼靜心者存舊寫本存字空白，疑是衍文。詳而思之，則多自覺而得之者焉。度不可藏本無不字，從舊寫本補。與言者，雖或有問，常辭以不知，以免辭費之過也。 \\n 洪性深不好干煩官長，自少及長，曾救知己之抑者數人，不得已藏本無已字，從舊寫本補。有言於在位者。然其人皆不知洪之恤也，不忍見其陷於非理，密自營之耳。其餘雖親至者，在事秉勢，與洪無惜者，終不以片言半字少累之也。至於糧用窮匱，急合湯藥，則喚求朋類，或見濟，亦不讓也。受人之施，必皆久久漸有以報之，不令覺也。非類則不妄受其饋致焉。洪所食有旬日之儲，則分以濟人之乏，若殊自不足，亦不割己也。不為皎皎之細行，不治察察之小廉。村里凡人之謂舊寫本謂字空白，疑有誤。良守善者，用舊寫本用字空白，疑有誤。時或齎酒餚候洪，雖非儔匹，亦不拒也。後有以答之，亦不登時也。洪嘗謂史雲不食於昆弟，華生治潔於昵客，蓋邀名之偽行，非廊廟之遠量也。洪尤疾無義之人，不勤農桑之本業，而慕非義之姦利。持鄉論者，則賣選舉以取謝。有威勢者，則解符疏以索財。或有有字當誤，舊寫本空白。罪人之賂，或當作而。枉有理之家，或為逋逃之藪，而饗亡命之人，疑作入。或挾使民丁以妨本作妨以，從下文乙轉。公役，或強收錢物以求貴價，或占錮市肆，奪百姓之利，或割人田地，劫孤弱之業，愡恫官府之閒，以窺掊克之益，內以誇妻妾，外以釣名位，其如此者，不與交焉。由是俗人憎洪疾己，自然疏絕。故巷無車馬之跡，堂無異志之賓，庭可設雀羅，而几筵積塵焉。 \\n 洪自有識以逮藏本作逮以，從舊寫本乙轉。將老，口不及人之非，不說人之私，乃自然也。雖僕豎有其所短所羞之事，不以戲之也。未嘗論評人物之優劣，不喜訶譴人交舊寫本作又人。之好惡。或為尊長所逼問，辭不獲已，其論人也，則獨舉彼體中之勝事而已。其論文也，則撮其所得之佳者，而不指摘其病累。故無毀譽之怨。貴人時或問官吏民甲乙何如。其清高閑舊寫本作賢。能者，洪指說其快事；其貪暴闇塞者，對以偶不識悉。洪由此頗見譏責，以顧護太多，不能明辯臧否，使皂白區分，而洪終不敢改也。每見世人有好論人物者，比方倫匹，未必當允，而褒貶與奪，或失準格。見譽者自謂已分，未必信德也；見侵者則恨之入骨，劇於血讎。洪益以為戒，遂不復言及士人矣。雖門宗子弟，其稱兩皆以付邦族，不為輕乎當作平，舊寫本作評。其價數也。或以譏洪。洪答曰：我身在我者也，法當易知。設令有人問我，使自比古人，及同時令我自求輩，則我實不能自知可與誰為匹也，況非我安可為取而而字，從舊寫本補。評定之耶？漢末俗{敝大}，朋黨分部，許子將之徒，以口舌取戒，爭訟論議，門宗成讎。故汝南人士無復定價，而有月旦之評。魏武帝深亦疾之，欲取其首，爾乃奔波亡走，殆至屠滅。前鑒不遠，可以得師矣。且人之未易知也，雖父兄不必盡子弟也。同乎我者遽是乎？異於我者遽非乎？或有始無卒，唐堯公旦仲尼季札，皆有不全得之恨，無以近人信其嘍嘍管見熒舊寫本作螢。燭之明，而輕評人藏本作人評，從舊寫本乙轉。物，是皆賣賣字疑舊寫本空白。彼上聖大賢乎？ \\n 昔大安中，石冰作亂，六州之地，柯振葉藏本作鎮業，從舊寫本改。靡，違正黨逆，義軍大都督邀洪為將兵都尉，累見敦迫。既桑梓恐虜，禍深憂大，古人有急疾之義。又畏軍法，不敢任志。遂募合數百人，與諸軍旅進。曾攻賊之別將，破之日，錢帛山積，珍玩蔽地。諸軍莫不放兵收拾財物，繼轂連擔。洪獨約令所領，不得妄離行陣。士有摭得眾者，洪即斬之以徇。於是無敢委杖。而果有伏賊數百，出傷諸軍。諸軍悉發，無部隊，皆人馬負重，無復戰心，遂致驚亂，死傷狼藉，殆欲不振。獨洪軍整齊轂張，無所損傷，以救諸軍之大崩，洪有力焉。後別戰，斬賊小帥，多獲甲首，而獻捷幕府。於是大都督加洪伏波將軍。例給布百匹，諸將多封閉之，或送還家。而洪分賜將士，及施知故之貧者。餘之十匹，又徑以市肉酤酒，以饗將吏。于時竊擅一日之美談焉。 \\n 事平，洪投戈釋甲，徑詣洛陽，欲廣尋異書，了不論戰功。竊慕魯連不受聊城之金，包胥不納存楚之賞，成功不處之義焉。正遇上國大亂，北道不通，而陳敏又反於江東，歸塗隔塞。會有故人譙國嵇君道，本作居道，從意林及晉書改，下放此。見用為廣州刺史，乃表請洪為參軍，雖非所樂，然利可避地於南，故黽勉就焉。見遣先行催兵，而君道於後遇害，遂停廣州，頻為節將見邀用，皆不就。永惟富貴可以漸得，而不可頓合，其閒屑屑亦足以勞人。且榮位勢利，譬如寄客，既非常物，又其去不可得留也。隆隆者絕，赫赫者滅，有若春華，須臾凋落。得之不喜，失之安悲？悔吝百端，憂懼兢戰，不可勝言，不足為也。且自度性篤嬾而才至短，以篤嬾而御短才，雖翕肩屈膝，趨走風塵，猶必不辦，大致名位而免患累，況不能乎？未若修松喬之道，在我而已，不由於人焉。將登名山，服食養性，非有廢也。事不兼濟，自非藏本作不，從舊寫本改。絕棄世務，則曷緣修習玄靜哉？且知之誠難，亦不得惜問而與人議也。是以車馬之跡，不經貴勢之域；藏本作貴世之域，從舊寫本改。片字之書，不交在位之家。又士林之中，雖不可出，而見造之賓，意不能拒，妨人所作，不得專一。乃嘆曰，山林之中無道也。而古之修道者，必入山林者，誠欲以違遠讙譁，使心不亂也。今將遂本志，委桑梓，適嵩岳，以尋方平梁公之軌。先所作子書內外篇，幸已用功夫，聊復撰次，以示將來云爾。 \\n 洪年十五六時，所作詩賦雜文，當時自謂可行於代。本脫於代二字，從意林補。至于弱冠，更詳省之，殊多不稱意，天才未必為增也，直所覽差廣，而覺妍媸之別。於是大有所製，棄十不存一。今除所作子書，但雜尚餘百所卷，猶未盡損益之理，而多慘憤，不遑復料護之。他人文成，便呼藏本作手便，從舊寫本改。快意。余才鈍思遲，實不能尔。藏本作示，從舊寫本改。作文章每一更字，輒自轉勝，但患嬾，又所作多，不能數省之耳。 \\n 洪年二十餘，乃計作細碎小文，妨棄功日，未若立一家之言，乃草創子書。會遇兵亂，流離播越，有所亡失，連在道路，不復投筆十餘年，至建武中乃定，凡著內篇二十卷，外篇五十卷，碑頌詩賦百卷，軍書檄移章表箋記三十卷。又撰俗所不列者為神僊傳十卷，又撰高尚藏本作上，今從舊寫本。不仕者為隱逸傳十卷，又抄五經七史百家之言，兵事方伎短雜奇要三百一十卷，別有目錄。其內篇言神僊方藥鬼怪變化養生延年禳邪卻禍之事，屬道家。其外篇言人閒得失，世事臧否，屬儒家。洪見魏文帝典論藏本作典目，從舊寫本改。自敘，末藏本作未，從舊寫本改。及彈棋擊劍之事，有意於略說所知，而實不數少所便能，不可虛自稱揚，今將具言，所不閑焉。 \\n 洪體鈍性駑，寡所玩好，自總髮垂髫，有脫句。又擲瓦手搏，不及兒童之群，未曾鬥雞鶩走狗馬。見人博戲，了不目眄，或強牽引觀之，殊不入神，有若晝睡。是以至今不知棋局上有幾道，樗蒲齒名。亦念此輩末伎，亂意思而妨日月，在位有損政事，儒者則廢講誦，凡民則忘稼穡，商人則失貨財。至於勝負未分，交爭都市，心熱於中，顏愁於外，名之為樂，而實煎悴。喪廉恥之操，興爭競之端，相取重貨，密結怨隙。昔宋閔公吳太子致碎首之禍，生叛亂之變，覆滅七國，幾傾天朝，作戒百代，其鑒明矣。每觀戲者，慚恚交集，手足相交，醜詈相加，絕交壞友，往往有焉。怨不在大，亦不在小，多召悔吝，不足為也。仲尼雖有晝寢之戒，以洪較之，洪實未許其賢於晝寢。何者，晝寢但無益，而未有怨恨之憂，鬥訟之變。聖者猶韋編三絕，以勤經業，凡才近人，安得兼修。惟諸戲盡不如示一尺之書，故因本不喜而不為，蓋此俗人所親焉。 \\n 少嘗學射，但力少不能挽強，若顏高之弓耳。意為射既在六藝，又可以禦寇辟劫，及取鳥獸，是以習之。昔在軍旅，曾手射追騎，應弦而倒，殺二賊一馬，遂以得免死。又曾受刀楯及單刀雙戟，皆有口訣要術，以待取人，乃有秘法，其巧入神。若以此道與不曉者對，便可以當全獨勝，所向無前矣。晚又學七尺杖術，可以入白刃，取大戟。然亦是不急之末學，知之譬如麟角鳳距，何必用之？過藏本脫過字，從舊寫本補。此已往，未之或知。 \\n 洪少有定志，決不出身。每覽巢許子州北人石戶二姜兩袁法真子龍之傳，嘗廢書前席，慕其為人。念精治五經，著一部子書，令後世知其為文儒而已。後州郡及車騎大將軍辟，皆不就。薦名琅邪王丞相府。昔起義兵，賊平之後，了不修名，詣府論功，主者永無賞報之冀。晉王應天順人，撥亂反正，結皇綱於垂絕，修宗廟之廢祀，念先朝之滯賞，並無報以勸來。洪隨例就彼。庚寅詔書，賜爵關中侯，食句容之邑二百戶。竊謂藏本作詔，從舊寫本改。討賊以救桑梓，勞不足錄，金紫之命，非其始願，本欲遠慕魯連，近引田疇，上書固辭，以遂微志。適有大例，同不見許。昔仲由讓應受之賜，而沮為善。醜虜未夷，天下多事，國家方欲明賞必罰，以彰憲典，小子豈敢苟潔區區之懦志，而距弘通之大制，故遂息意而恭承詔命焉。 \\n 洪既著自敘之篇。或人難曰：昔王充年在耳順，道窮望絕，懼身名之偕滅，故自紀終篇。先生以始立之盛，值乎有道之運，方將解申公之束帛，登穆藏本作枚，從舊寫本改。生之蒲輪，耀藻九五，絕聲昆吾，何憾芬芳之不揚，而務老生之彼務。洪答曰：夫二儀彌邈，而人居若寓，以朝菌之耀秀，不移晷而殄瘁，類春華之暫榮，未改旬而凋墜，雖飛飆之經霄，激電之乍照，未必速也。夫期頤猶奔星之騰煙，藏本作炯，從舊寫本改。黃髮如激箭之過隙，況或未萌藏本作明，從舊寫本改。而殞籜，逆秋而零瘁者哉？故項子有含穗之嘆，揚烏有夙折之哀。歷覽遠古逸倫之士，或以文藝而龍躍，或以武功而虎踞，高勳著於盟府，德音被乎管絃，形器雖沈鑠於淵壤，美談飄颻而日載，故雖千百代，猶穆如也。余以庸陋，沈抑婆娑，用不合時，行舛於世，發音則響與俗乖，抗足則跡與眾迕，內無金張之援，外乏彈冠之友，循塗雖坦，而足無騏驎，六虛雖曠，而翼非大鵬，上不能鷹揚匡國，下無以顯親垂名，美不寄於良史，聲不附乎鍾鼎。故因著述之餘，而為自敘之篇，雖無補於窮達，亦賴將來之有述焉。 \\n 晉書葛洪傳 \\n 葛洪，字稚川，丹陽句容人也。祖系，吳大鴻臚。父悌，吳平後，入晉為邵陵太守。 \\n 洪少好學，家貧，躬自伐薪，以貿紙筆，夜輒寫書誦習，以儒學知名。性寡欲，無所愛翫，不知棋局幾道，摴蒱齒名。為人木訥，不好榮利，閉門卻掃，未嘗交游。於餘杭山見何幼道、郭文舉，目擊而已，各無所言。時或尋書問義，不遠數千里，崎嶇冒涉，期於必得。遂究覽典籍，尤好神仙導養之法。從祖玄，吳時學道得仙，號曰葛仙公，以其煉丹秘術授弟子鄭隱。洪就隱學，悉得其法焉。後師事南海太守上黨鮑玄。玄亦內學，逆占將來，見洪深重之，以女妻洪。洪傳玄業，兼綜練醫術，凡所著撰，皆精覈是非，而才章富贍。太安中，石冰作亂。吳興太守顧秘為義軍都督，與周玘等起兵討之。秘檄洪為將兵都尉，攻冰別率，破之，遷伏波將軍。冰平，洪不論功賞，徑至洛陽，欲搜求異書，以廣其學。洪見天下已亂，欲避地南土，乃參廣州刺史稽含軍事。及含遇害，遂停南土多年，征鎮檄命，一無所就。後還鄉里，禮辟皆不赴。元帝為丞相，辟為掾，以平賊功，賜爵關內侯。咸和初，司徒導召補州主簿，轉司徒掾，遷諮議參軍。干寶深相親友，薦洪才堪國史。選為散騎常侍，領大著作，洪固辭不就。以年老，欲煉丹以祈遐壽。聞交阯出丹，求為句漏令。帝以洪資高，不許。洪曰：「非欲為榮，以有丹耳。」帝從之。洪遂將子姪俱行，至廣州，刺史鄧嶽留不聽去，洪乃止羅浮山煉丹。嶽表補東官太守，又辭不就。嶽乃以洪兄子望為記室參軍。在山積年，優游閉養，著述不輟。其自序曰：「洪體乏進趣之才，偶好無為之業。假令奮翅則能陵厲玄霄，騁足則能追風躡景，猶欲戢勁翮於鷦鷃之群，藏逸跡於跛驢之伍，豈況大塊禀我以尋常之短羽，造化假我以至駑之蹇足？自卜者審，不能者止，又豈敢力蒼蠅而慕沖天之舉，策跛鼈而追飛兔之軌。飾嫫母之篤陋，求媒陽之美談，推沙礫之賤質，索千金於和肆哉？夫僬僥之步而企及夸父之蹤，近才所以躓礙也。要離之羸而強赴扛鼎之勢，秦人所以斷筋也。是以望絕於榮華之塗，而志安乎窮圮之域。藜藿有八珍之甘，蓬蓽有藻梲之樂也。故權貴之家，雖咫尺弗從也；知道之士，雖艱遠必造也。考覽奇書，既不少矣，率多隱語，難可卒解。自非至精，不能尋究；自非篤勤，不能悉見也。道士弘博洽聞者寡，而意斷妄說者眾。至於時有好事者欲有所修為，倉卒不知所從，而意之所疑，又無足諮。今為此書，粗舉長生之理。甚至妙者不得宣之於翰墨。蓋粗言較略，以示一隅，冀悱憤之徒省之，可以思過半矣。豈謂闇塞，必能窮微暢遠乎？聊論其所先覺者耳。世儒徒知服膺周孔，莫信神仙之書，不但大而笑之，又將謗毀真正。故予所著子，言黃白之事，名曰內篇；其餘駮難通釋，名曰外篇。大凡內外一百一十六篇。雖不足藏諸名山，且欲緘之金匱，以示識者。」自號抱朴子，因以名書。其餘所著碑誄詩賦百卷，移檄章表三十卷，神仙良吏隱逸集異等傳各十卷，又抄五經史漢百家之言方技雜事三百一十卷，金匱藥方一百卷，肘後要急方四卷。 \\n 洪博聞深洽，江左絕倫，著述篇章，富於班馬。又精辯玄賾，析理入微。後忽與嶽疏云：當遠行尋師，剋期便發。嶽得疏，狼狽往別。而洪坐至日中，兀然若睡而卒。嶽至，遂不及見，時年八十一。 \\n 〔注〕　明案：葛洪年壽，約有三說。晉書本傳、吳士鑑等晉書斠注以及余嘉錫疑年錄稽疑見輔仁學誌十卷，一、二合期。其他道書如唐王松年仙苑編珠引馬樞道學傳、元張天雨玄品錄等，皆謂卒年八十一，此一說也。劉汝霖東晉南北朝學術編年據太平寰宇記一百六十引袁彥伯羅浮記稱卒時年六十一，斷言洪壽六十一。侯□□等中國思想通史第三卷謂太平寰宇記所載六十一較為可信。陳國符道藏源流考亦謂洪卒年六十一之說為是，此又一說也。錢賓四撰葛洪年歷，見一九四六年十二月三日之中央日報文史周刊第二十九期。謂洪壽殆不出六十，此第三說也。復案抱朴子外篇佚文云：昔太安二年，京邑始亂，余年二十一。以此上推，葛洪生於晉武帝太康四年（公元二八三），了無疑義。唯卒年之說不一。若謂八十一，當卒於東晉哀帝興寧元年；（三六三）若謂六十一，當卒於東晉康帝建元元年（三四三）。但檢葛洪撰之神仙傳云：平仲節于晉穆帝永和元年（三四五）五月一日去世。則葛洪之死，當在穆帝永和元年之後，康帝建元元年非其卒歲明矣。覈諸所載，當以八十一說為可信。 \\n  \\n   \\n  "}
{"章节": "附錄二", "正文": "  \\n 附錄二 \\n 　 \\n 新校正抱朴子內篇序 \\n 諸子多有宋元以來及近人校正刊本。唯抱朴子僅明盧舜治本行世。五柳居陶大使曾假之於予，增刊入漢魏叢書，其所訛脫，亦未暇校訂也。道藏本較完善，但見者頗尠。予所藏又有天一閣鈔本內篇太半部，及盧學士文弨手校明刻本。顧茂才廣圻有葉林宗家鈔本及明嘉靖時瀋藩刊本，大略皆與藏本相同。爰合以校訂，釐其錯簡，改其誤字，而此書始可省讀。 \\n 考稚川自序暨隋唐史志，俱分內外篇，一屬道家，一屬儒家。而盧本兼刻，改并卷第，輒總題之為抱朴子。遂致諸家書目，牽連入錄，不能分晰，亦可病也。今所校正，欲使別行，以復舊觀。 \\n 嘉慶壬申，繼觀察昌司漕江安，駐節石城，與方制府維甸時相過從。觀察敦素好古，兼通道釋二典，思搜羅放佚，嘉惠後學。如宋代刊板官庫，及明人書帕之例。適予及方制府顧茂才校定是書，因先以內篇付梓人。今年觀察擢臬關中，印本就正，庶其始終商搉焉。江寧道藏在朝天宮，仍借來覆審一過，書中多依之。有依別本校改者，則注明藏本作某。其更定錯簡，及尋按詞義，旁據他書，勘正各條，亦一一注明，以諗後人。第十七卷登涉篇諸符，各本縮寫，多失形似，今全從道藏影摹，俾傳其真云。癸酉歲十月陽湖孫星衍撰。 \\n 抱朴子內篇目錄 \\n 暢玄卷第一仙藥卷第十一　論仙卷第二辨問卷第十二　對俗卷第三極言卷第十三　金丹卷第四勤求卷第十四　至理卷第五雜應卷第十五　微旨卷第六黃白卷第十六　塞難卷第七登涉卷第十七　釋滯卷第八地真卷第十八　道意卷第九遐覽卷第十九　明本卷第十袪惑卷第二十 \\n 右目錄依道藏本定。按抱朴子內篇敘云，別為此一部名曰內篇，凡二十卷，與外篇各起次第也。又外篇自敘云，凡著內篇二十卷，外篇五十卷。又云，其內篇言神仙方藥、鬼怪變化、養生延年、禳邪卻禍之事，屬道家。其外篇言人閒得失、世事臧否、屬儒家。隋書經籍志內篇亦屬道家，與外篇分行。道藏雖并收外篇，原未合為一部。觀其內篇之後，外篇之前，以抱朴子別旨一種閒隔之，可曉然矣。明人刻此書，從道藏取出，而不知其為三種，遂總名曰抱朴子，非也。今校刊內篇二十卷，不連外篇，以復葛氏之舊，兼正明人之誤。舊唐書經籍志及各家書目俱為二十卷。隋志二十一卷，音一卷者，或加序目及音為二十二卷也。音久不傳。道藏序在第一卷前，故不復列數云。或疑別旨既自為一種，何以不見於自敘。考道藏所收，又有抱朴子養生論及稚川真人較證術一卷，抱朴子神仙金汋經三卷，葛稚川金木萬靈論，俱不見於自敘。然則別旨，正同斯例，蓋皆非稚川所撰也。嘉慶十六年十月五松居士孫星衍敘錄。 \\n 校刊抱朴子內篇序 \\n 道家宗旨，清淨沖虛而已。其弊或流為權謀，或流為放誕，無所謂金丹仙藥、黃白玄素、吐納導引、禁祝符籙之術也。 \\n 秦漢方士，絕不附會老子。即依託黃帝，亦非道家之說。漢書藝文志以黃帝諸篇，分屬道家神仙，蓋本七略。七略又本於別錄。劉子政固誦習鴻寶，篤信神仙者，而典校秘書，仍別方技於諸子之外，不相殽也。 \\n 東漢之季，桓帝好神仙，祠老子。張陵之子衡，使人為祭酒，主以老子五千文都習。神仙之附會道家，實昉於此。抱朴子內篇，古之神仙家言也。雖自以內篇屬之道家，然所舉仙經神符，多至二百八十二種，絕無道家諸子。且謂老子泛論較略，莊子文子關尹喜之徒，祖述黃老，永無至言，去神仙千億里。尋其旨趣，與道家判然不同。又後世學仙者，奉魏伯陽為正宗。是書偶及伯陽內篇之名，並無一語稱述，惟神仙傳中言參同契假爻象以說作丹之意而已。是稚川之學，匪特與道家異，併與後世神仙家無幾微之合。 \\n 余嘗謂漢之仙術，元與黃老分途。魏晉之世，玄言日盛，經術多歧。道家自詭於儒，神仙遂溷於道。然第假借其名，不易其實也。迨及宋元，乃緣參同爐火而言內丹，鍊養陰陽，混合元氣，斥服食胎息為小道，金石符祝為旁門，黃白玄素為邪術，惟以性命交修，為谷神不死，羽化登真之訣。其說旁涉禪宗，兼附易理，襲微重妙，且欲併儒釋而一之。自是而漢晉相傳神仙之說，盡變無餘，名實交溷矣。然則葛氏之書，墨守師傳，不矜妙悟。譬之儒者說經，其神仙家之漢學乎！ \\n 孫伯淵漕司，篤好古義，兼綜九流，以明刻抱朴子及天一閣鈔本錯亂脫誤，手自校讎，復屬余與顧澗薲各以家藏諸本，參證他書，覆校數過，伯淵敘錄篇目，將以刊行。余因舉神仙與道家者流，古今分合之故，論次為序，覽者或有考焉。嘉慶十七年七月甲戌桐城方維甸撰。 \\n 按明刻抱朴子於內篇之後，附入別旨一篇，專論吐納導引，與內篇本意不合，辭義亦甚淺近，不似晉人手筆。考之稚川自敘，本無此書。隋唐諸志，皆不著錄。惟宋史藝文志道家有抱朴子別旨二卷。注云，不知作者。亦不謂為稚川所著也。晚出之書，元不可信。且今本五百六十餘言，不盈一卷，併非宋元舊本。故削去之，不復附於篇末云。維甸又跋。 \\n 葛洪撰述書目表 \\n 抱朴子內篇二十卷　抱朴子內篇序。抱朴子外篇自敘。隋志作二十一卷。今存。 \\n 抱朴子外篇五十卷　自敘。隋志作三十卷，並云梁有五十一卷。今存。 \\n 碑頌詩賦百卷　自敘。晉書本傳頌作誄。仙苑編珠引陳馬樞道學傳同。 \\n 軍書檄移章表箋記三十卷　自敘。本傳作檄移章表。 \\n 神仙傳十卷　自敘。本傳。今存。 \\n 隱逸傳十卷　自敘。本傳。 \\n 兵事方伎短雜奇要三百一十卷　自敘。本傳作方伎雜事。 \\n 金匱藥方一百卷　本傳。 \\n 玉函方一百卷　抱朴子雜應篇。疑即前金匱藥方。 \\n 肘後要急方四卷　本傳。雜應篇作救卒方三卷。隋志作肘後方六卷。舊唐志作肘後救卒方四卷。四庫全書目錄作肘後備急方八卷。今存。道藏正一部肘後備急方八卷，誤題作葛仙翁。 \\n 神仙服食藥方十卷　隋志。 \\n 太清神仙服食經五卷　新唐志。 \\n 服食方四卷　唐釋法琳辨正論卷九。 \\n 玉函煎方五卷　隋志。 \\n 黑髮酒方一卷　崇文總目。通志略。 \\n 渾天論　晉書天文志。文廷式補晉書藝文志。（簡稱補晉志） \\n 幙阜山記一卷　補晉志。 \\n 潮說　補晉志。略見于外篇佚文。 \\n 兵法孤虛月時秘要法一卷　新唐志。 \\n 陰符十德經一卷　新唐志。 \\n 抱朴子軍術　補晉志。云此外篇中佚篇也，嚴可均全晉文輯得四十二條。今別錄其目。 \\n 金木萬靈訣一卷　宋志通志略。今存道藏洞神部眾術類。蓋刪改金丹篇而成。 \\n 太清玉碑子一卷　宋志。葛洪與鄭思遠問答。今存道藏洞神部眾術類。 \\n 大丹問答一卷　今存道藏洞神部眾術類。 \\n 還丹肘後訣三卷　今存道藏洞神部眾術類。 \\n 四家要訣一卷　通志略。集劉向、陵陽子、抱朴子、狐剛子所記煉丹事。 \\n 抱朴子養生論一卷　宋志。今存道藏洞神部方法類。 \\n 稚川真人校證術一卷　今存道藏洞神部眾術類。 \\n 神仙金汋經三卷　通志略不著撰人。今存道藏洞神部眾術類。 \\n 嚴可均曰：抱朴子養生論，前半即地真篇也，後半與極言篇相輔。稚川真人校證術是後人所演。神仙金汋經三卷，其中下二卷，即金丹篇也。見鐵橋漫稿卷六代繼蓮龕為抱朴子敘。孫詒讓札迻十抱朴子微旨條云：金汋經，晉宋間人依傅抱朴子假託為之。 \\n 要用字苑一卷　舊唐志。顏氏家訓書證篇作字苑。馬國翰有輯佚本。 \\n 史記鈔十四卷　新唐志。 \\n 漢書鈔三十卷　隋志。 \\n 後漢書鈔三十卷　舊唐志。 \\n 良吏傳十卷　本傳。 \\n 集異傳十卷　本傳。 \\n 西京雜記六卷　舊唐志。四庫全書簡明目錄子部十二云：舊本或題漢劉歆撰，或題晉葛洪撰，實則梁吳均撰。但余嘉錫四庫提要辨證子部七考定為葛洪作。今存。 \\n 漢武內傳一卷　隋志不著撰人。文廷式補晉志云：日本見在書目題葛洪，今從之。余嘉錫四庫提要辨證子部七考定為晉葛洪撰。今存道藏洞真部記傳類。 \\n 老子道德經序訣二卷　舊唐志。 \\n 修撰莊子十七卷　釋法琳辨正論。補晉志。 \\n 喪服變除一卷　隋志。 \\n 遯甲肘後立成囊中秘一卷　隋志。登涉篇作囊中立成。 \\n 遯甲返覆圖一卷　隋志。 \\n 遯甲要用四卷　隋志。 \\n 遯甲秘要一卷　隋志。 \\n 遯甲要一卷　隋志。 \\n 三元遯甲圖三卷　舊唐志。 \\n 龜決二卷　隋志。 \\n 周易雜占十卷　隋志。 \\n 抱朴君書　隋志集部。 \\n 序房內秘術一卷　隋志稱葛氏撰。新唐志。或即葛洪。　太一真君固命歌一卷　宋志。 \\n 抱朴子別旨一篇　通志略。今存道藏太清部。蓋後人掇輯吐納導引之訣而成，殆與胎息術相類。 \\n 胎息要訣一卷　通志略。 \\n 胎息術一卷　補晉志。 \\n 郭文傳　補晉志。明案：郭文，字文舉，河內軹人。與葛洪同時亦遭世亂而隱者。先洪卒。見晉書隱逸本傳。 \\n 五金龍虎歌一卷　崇文總目。 \\n 五嶽真形圖文一卷　崇文總目。 \\n 老子戒經一卷　通志略。 \\n 關中記一卷　宋志。玉海引中興書目。 \\n 馬陰二君內傳一卷　宋志。 \\n 隱淪雜訣一卷　宋志。明案抱朴子雜應篇答問隱淪之道，或為雜訣之所本。 \\n 元始上真眾仙記一卷　宋志。今存道藏洞真部譜籙類。劉師培讀道藏記云：此書「次行題葛洪枕中記五字，中誌各仙官位號及治所，即今所傳枕中記也」。明案道藏洞神部方法類另有枕中記一卷，言養生接命之術，與眾仙記內容迥異。通志略著錄唐孫思邈枕中記一卷，未知孰是。四庫全書總目提要云：枕中書一卷，舊本題晉葛洪撰。考隋、唐、宋蓺文志但有墨子枕中記及枕中素書，而無葛洪枕中書。此本（枕中書）一名元始上真眾仙記。余嘉錫四庫提要辨證卷十九謂枕中書提到許穆與許玉斧，而洪當長于穆，許玉斧更其後輩，二人之去世，洪皆不及見，安得取而著之書中。是枕中書（上真眾仙記）之「不出於（葛）洪亦明矣」。余先生之說是。 \\n 抱朴子玉策記　補晉志。 \\n 明案此蓋抱朴子引玉策記，非葛洪所撰之玉策記也。徐堅初學記卷二十九狐第十三條引抱朴子玉策記曰：「狐及狸狼，皆壽八百歲，滿三百歲暫變為人形」。正是抱朴子對俗篇引玉策記之語（參校敦煌殘卷文字）。遐覽篇已著錄玉策記一卷，足徵葛洪曾見其書。而初學記始誤以玉策記屬抱朴子。嚴可均鐵橋漫稿卷六云此記恐後人依託之書。亦不確。余意並非後人有意假託，實乃唐人徐堅輩誤題耳。而初學記始誤以玉策記屬抱朴子。嚴可均鐵橋漫稿卷六云此記恐後人依託之書。亦不確。余意並非後人有意假託，實乃唐人徐堅輩誤題耳。 \\n  \\n   \\n  "}
