{"章节": "棋经（宋）张拟", "正文": "  \\n 棋经十三篇 \\n （宋）张拟 \\n 　 \\n  \\n  \\n 《传》曰：“饱食终日，无所用心，不有博弈者乎？”言谭《新论》曰：“世有围棋之戏，或言是兵法之类。上者，远其疏张，置以会围，因而成得道之胜；中者，则务相绝遮要，以争便求利，故胜负狐疑，须计数以定；下者，则守边隅，趍作罫以自生于小地。”春秋而下，代有其人，则弈棋之道，从来尚矣。今取胜败之要，分十三篇，有与兵法合者，亦附于中云尔。 \\n ○棋局篇第一 \\n 夫万物之数，从一而起，局之路三百六十有一。一者，生数之主，据其极而运四方也。三百六十，以象周天之数；分而为四，以象四时；隅各九十路，以象其日；外周七十二路，以象其候。枯棋三百六十，白黑相半，以法阴阳。局之线道谓之枰，线道之间谓之罫。局方而静，棋圆而动。自古及今，弈者无同局，曰“日日新”。故宜用意深而存虑精，以求其胜负之由，则至其所未至矣。 \\n ○得算篇第二 \\n 棋者，以正合其势，以权制其敌。故计定于内而势成于外，战未合而算胜者，得算多也。算不胜者，得算少也。战已合而不知胜负者，无算也。《兵法》曰：“多算胜，少算不胜，而况于无算乎！”由此观之，胜负见矣。 \\n ○权舆篇第三 \\n 权舆者，弈棋布置，务守网格。先于四隅分定势子，然后坼二、斜飞，下势子一等。立二可以坼三，立三可以坼四，与势子相望可以坼五。近不必比，远不必乖。此皆古人之论，后学之规，舍此改作，未之或知。《书》云：“靡不有初，鲜克有终。” \\n ○合战篇第四 \\n 博弈之道，贵乎谨严。高者在腹，下者在边，中者占角，此棋家之常。然法曰：“宁输数子，勿失一先。”有先而后，有后而先，击左则视右，攻后则瞻前。两生勿断，皆活勿连。阔不可太疏，密不可太促。与其恋子以求生，不若弃之而取势。与其无事而强行，不若因之而自补。彼众我寡，先谋其生；我众彼寡，务张其势。善胜敌者不争，善阵者不战，善战者不败，善败者不乱。夫棋始以正合，终以奇胜。必也四顾其地牢不可破，方可出人不意，掩人不备。凡敌无事而自补者，有侵绝之意也；弃小而不救者，有图大之心也。随手而下者，无谋之人也。不思而应者，取败之道也。《诗》云：“惴惴小心，如临于谷。” \\n ○虚实篇第五 \\n 夫弈棋绪多则势分，势分则难救。投棋勿逼，逼则使彼实而我虚。虚则易攻，实则难破，临时变通，宜勿执。《传》曰：“见可而进，知难而退。” \\n ○自知篇第六 \\n 夫智者见于未萌，愚者暗于成事。故知己之害而图彼之利者胜，知可以战不可以战者胜，识众寡之用者胜，以虞待不虞者胜，以逸待劳者胜，不战而屈人棋者胜。《老子》曰：“自知者明。” \\n ○审局篇第七 \\n 夫弈棋布势，务相接连，自始至终，着着求先。临局交争，雌雄未决，毫厘不可以差焉。局势已赢，专精求生；局势已弱，锐意侵绰。沿边而走，虽得其生者败。弱而不伏者愈屈，躁而求胜者多败。两势相围，先蹙其外，势孤援寡则勿走，是故，棋有不走之走，不下之下。误人者多方，成功者一路而已。能审局者则多胜矣。《易》曰：“穷则变，变则通，通则久。” \\n ○度情篇第八 \\n 人生而静，其情难见，感物而动，然后可辨。推之于棋，胜败可得而先验。法曰：“夫持重而廉者多得，轻易而贪者多丧，不争而自保者多胜，务杀而不顾者多败。”因败而思者，其势进；战胜而骄者，其势退。求己弊而不求人之弊者，益；攻其敌而不知敌之攻己者，损。目凝一局者其思周，心役他事者其虑散。行远而正者吉，机浅而诈者凶，能自畏敌者强，谓人莫己若者亡，意旁通者高，心执一者卑。语默有常，使敌难量；动静无度，招人所恶。《诗》云：“他人有心，予忖度之。” \\n ○斜正篇第九 \\n 或曰：“棋以变诈为务，劫杀为名，岂非诡道耶？”予曰：“不然。《易》曰：‘师出以律，否臧凶兵。’本不尚诈谋，言诡道者，乃战国纵横之说。棋虽小道，实与兵合。故棋之品甚繁，而弈之者不一。得品之下者，举无思虑，动则变诈，或用手以影其势，或发言以泄其机；得品之上者则异于是，皆沉思而远虑，因形而用权，神游局内，意在子先，图胜于无胜，灭行于未然。岂敢假言词喋喋，手势翩翩者哉？《传》曰：“正而不谲。”其是之谓也。 \\n ○洞微篇第十 \\n 凡棋有益之而损者，有损之而益者；有侵而利者，有侵而害者；有宜左投者，有宜右投者；有先着者，有后着者；有紧{山辟}者，有慢行者。粘子勿前，弃子思后。有始近而终远者，有始少而终多者。欲强外先攻内，欲实东先击西。路虚而无眼则先觑，无害于他棋则做劫；饶路则宜疏，受路则勿战。择地而侵，无碍则进。此皆棋家之幽微也，不可不知。大《易》曰：“非天下之至精，其孰能与于此？” \\n ○名数篇第十一 \\n 夫弈者，凡下一子，皆有定名。棋之形势、死生、存亡，因名而可见。有冲，有斡，有绰，有约，有飞，有关，有札，有粘，有顶，有尖，有觑，有门，有打，有断，有行，有立，有捺，有点，有聚，有跷，有夹，有拶，有{山辟}，有刺，有勒，有扑，有征，有劫，有持，有杀，有松，有盘。用棋之名，三十有二。围棋之人，意在万周。临局变化，远近纵横，我不得而前知也。用倖取胜，难逃此名。《传》曰：“必也，正名乎！”棋亦谓欤? \\n ○品格篇第十二 \\n 夫围棋之品有九：一曰入神，二曰坐照，三曰具体，四曰通幽，五曰用智，六曰小巧，七曰斗力，八曰若愚，九曰守拙。九品之外，不可胜计，未能入格，今不复云。《传》曰：“生而知之者，上也；学而知之者，次也；困而学之，又其次也。” \\n ○杂说篇第十三 \\n 夫棋，边不如角，角不如腹。约轻于捺，捺轻于{山辟}。夹有虚实，打有情伪。逢绰多约，遇拶多粘。大眼可赢小眼，斜行不如正行。两关对直则先觑，前途有碍则勿征。施行末成，不可先动。角盘曲四，局终乃亡。直四板六，皆是活棋。花聚透点，多无生路。十字不可先纽，势子在心，勿打角图。弈不欲数，数则怠，怠则不精。弈不欲疏，疏则忘，忘则多失。胜不言，败不语，振廉让之风者，乃君子也。起忿怒之色者，小人也。高者无亢，卑者无怯，气和而韵舒者，有喜其将胜也；色变者，忧其将败也。赧莫赧于易，耻莫耻于盗，妙莫妙于用松，昏莫昏于覆劫。凡棋，直行三则改，方聚四则非。胜而路多，名曰赢局；败而无路，名曰输筹。皆筹为溢，停路为吊。打筹不得过三，淘子不限其数。劫有金井、辘轳，有无休之势，有交递之图，弈棋者不可不知也。凡棋有敌手，有半先，有先两，有桃花五，有北斗七。夫棋，有无之相生，远近之相成，强弱之相形，利害之相倾，不可不察也。是以安而不泰，存而不骄；安而泰则危，存而骄则亡。《易》曰：“君子安而不忘危，存而不忘亡。” \\n ○跋 \\n 我朝善弈显名天下者，昔年待诏老刘宗，今日刘仲甫、杨中隐，以至王琬、孙侁、郭范、李百祥辈，从皆能诵此十三篇，体其常而生其变也。古人谓：“犹盘中去圆，横斜曲直，系于临时，不可尽知。而必可知者，是圆不绊出于盘也。”《棋经》，盘也；弈者，圆也。士君子无所用心，则可欢焉。 \\n  \\n   \\n   \\n  "}
