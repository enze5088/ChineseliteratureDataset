{"章节": "笔法记（旧题五代）荆浩 撰", "正文": "  \\n 笔法记 \\n 　 \\n  \\n （旧题五代）荆浩撰 \\n  \\n 太行山有洪谷，其间数亩之田，吾常耕而食之。有日登神镇山四望，回迹入大岩扉，苔径露水，怪石祥烟，疾进其处，皆古松也。中独围大者，皮老苍藓，翔鳞乘空，蟠虬之势，欲附云汉。成林者，爽气重荣；不能者，抱节自屈。或回根出土，或偃截巨流，挂岸盘溪，披苔裂石。因惊其异，遍而赏之。明日携笔复就写之，凡数万本，方如其真。 \\n 明年春，来于石鼓岩间，遇一叟。因问，具以其来所由而答之。 \\n 叟曰：\"子知笔法乎？\" \\n 曰：\"叟，仪形野人也，岂知笔法邪？\" \\n 叟曰：\"子岂知吾所怀耶？\"闻而惭骇。 \\n 叟曰：\"少年好学，终可成也。夫画有六要：一曰气，二曰韵，三曰思，四曰景，五曰笔，六曰墨。\" \\n 曰：\"画者，华也。但贵似得真，岂此挠矣。\" \\n 叟曰：\"不然。画者，画也。度物象而取其真。物之华，取其华；物之实，取其实。不可执华为实。若不知术，苟似，可也；图真，不可及也。\" \\n 曰：\"何以为似？何以为真？\" \\n 叟曰：\"似者，得其形，遗其气。真者，气质俱盛，凡气传于华，遗于象，象之死也。\" \\n 谢曰：\"故知书画者，名贤之所学也。耕生知其非本，玩笔取与，终无所成。惭惠受要，定画不能。\" \\n 叟曰：\"嗜欲者，生之贼也。名贤纵乐琴书图画，代去杂欲。子既亲善，但期终始所学，勿为进退。图画之要，与子备言：气者，心随笔运，取象不惑。韵者，隐迹立形，备仪不俗。思者，删拔大要，凝想形物。景者，制度时因，搜妙创真。笔者，虽依法则，运转变通，不质不形，如飞如动。墨者，高低晕淡，品物浅深，文采自然，似非因笔。\" \\n 复曰：\"神、妙、奇、巧。神者，亡有所为，任运成象。妙者，思经天地，万类性情，文理合仪，品物流笔。奇者，荡迹不测，与真景或乖异，致其理偏，得此者亦为有笔无思。巧者，雕缀小媚，假合大经，强写文章，增邈气象，此谓实不足而华有余。 \\n \"凡笔有四势，谓筋、肉、骨、气。笔绝而不断，谓之筋。起伏成实，谓之肉。生死刚正，谓之骨。迹画不败，谓之气。故知墨大质者，失其体；色微者，败正气；筋死者，无肉；迹断者，无筋；苟媚者，无骨。 \\n \"夫病有二：一曰无形，二曰有形。有形病者，花木不时，屋小人大，或树高于山，桥不登于岸，可度形之类也。是如此之病，尚可改图。无形之病，气韵俱泯，物象全乖，笔墨虽行，类同死物，以斯格拙，不可删修。 \\n \"子既好写云林山水，须明物象之源。夫木之为生，为受其性。松之生也，枉而不曲遇，加密如疏，非青非翠，从微自直，萌心不低。势既独高，枝低复偃，倒挂未坠于地下，分层似叠于林间，如君子之德风也。有画如飞龙蟠虬，狂生枝叶者，非松之气韵也。柏之生也，动而多屈，繁而不华，捧节有章，文转随日，叶如结线，枝似衣麻。有画如蛇如素，心虚逆转，亦非也。其有揪、桐、椿、栎、榆、柳、桑、槐，形质皆异，其如远思即合，一一分明也。 \\n \"山水之象，气势相生。故尖曰峰，平曰顶，圆曰峦，相连曰岭，有穴曰岫，峻壁曰崖，崖间崖下曰岩，路通山中曰谷，不通曰峪，峪中有水曰溪，山夹水曰涧。其上峰峦虽异，其下岗岭相连，掩映林泉，依稀远近。夫画山水，无此象亦非也。有画流水，下笔多狂，文如断线，无片浪高低者，亦非也。夫雾云烟霭，轻重有时，势或因风，象皆不定，须去其繁章，采其大要。先能知此是非，然后受其笔法。\" \\n 曰：\"自古学人，孰为备矣？\" \\n 叟曰：\"得之者少。谢赫品陆之为胜，今已难遇亲踪。张僧繇所遗之图，甚亏其理。夫随类赋彩，自古有能；如水晕墨章，兴我唐代。故张璪员外树石，气韵俱盛，笔墨积微；真思卓然，不贵五彩；旷古绝今，未之有也。麴庭与白云尊师，气象幽妙，俱得其元，动用逸常，深不可测。王右丞笔墨宛丽，气韵高清，巧写象成，亦动真思。李将军理深思远，笔迹甚精，虽巧而华，大亏墨彩。项容山人树石顽涩。稜角无（足追），用墨独得玄门，用笔全无其骨，然于放逸，不失真元气象，无大创巧媚。吴道子笔胜于象，骨气自高，树不言图，亦恨无墨。陈员外及僧道芬以下，粗升凡俗，作用无奇，笔墨之行，甚有行迹。今示子之径，不能备词。\" \\n 遂取前写者异松图呈之。叟曰：\"肉笔无法，筋骨皆不相转，异松何之能用？我既教子笔法，乃资素数幅，命对而写之。\" \\n 叟曰：\"尔之手，我之心。吾闻察其言而知其行。子能与吾言咏之乎？\" \\n 谢曰：\"乃知教化，圣贤之职也。禄与不禄，而不能去。善恶之迹，感而应之。诱进若此，敢不恭命。\"因成古松，赞曰： \\n 不凋不荣，惟彼贞松。 \\n 势高而险，屈节以恭。 \\n 叶张翠盖，枝盘赤龙。 \\n 下有蔓草，幽阴蒙茸。 \\n 如何得生，势近云峰。 \\n 仰其擢干，偃举千重。 \\n 巍巍溪中，翠晕烟笼。 \\n 奇枝倒挂，徘徊变通。 \\n 下接凡木，和而不同。 \\n 以贵诗赋，君子之风。 \\n 风清非歇，幽音凝空。 \\n 叟嗟异久之，曰：\"愿子勤之，可忘笔墨而有真景。吾之所居，即石鼓岩间，所字即石鼓岩子也。\" \\n 曰：\"愿从传之。\" \\n 叟曰：\"不必然也。\"遂亟辞而去。别日访之而无踪。后习其笔术，尝重所传。今进修集，以为图画之轨辙耳。 \\n  \\n   \\n   \\n  "}
