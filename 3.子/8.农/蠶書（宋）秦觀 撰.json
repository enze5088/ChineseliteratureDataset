{"章节": "蠶書（宋）秦觀 撰", "正文": "  \\n   \\n   \\n 蠶書 \\n （宋）秦觀撰 \\n 此文本来源于“古典小说之家” \\n   \\n   \\n  \\n 子閒居婦善蠶從婦論蠶作蠶書 \\n 考之禹貢揚梁幽雍不貢繭物兖篚織文徐篚玄纎縞荆篚玄纁璣組豫篚纎纊青篚檿絲皆繭物也而桑土既蠶獨言於兖然則九州蠶事兖為最乎予游濟河之間見蠶者豫事時作一婦不蠶比屋詈之故知兖人可為蠶師今予所書有與吴中蠶家不同者皆得兖人也 \\n 種變 \\n 臘之日聚蠶種沃以牛溲浴于川毋傷其籍廼縣之始雷卧之五日色青六日白七日蠶已蠶尚卧而不傷 \\n 時食 \\n 蠶生明日桑或柘葉風戾以食之寸二十分晝夜五食九日不食一日一夜謂之初眠又七日再眠如初既食葉寸十分晝夜六食又七日三眠如再又七日若五日不食二日謂之眠食半葉晝夜八食又三日健食乃食全葉晝夜十食不三日遂繭凡眠已初食布葉勿擲擲則蠶驚毋食二葉 \\n 制居 \\n 種變方尺及乎將繭乃方四丈織萑葦範以蒼筤竹長七尺廣五尺以為筐建四木宫梁之以為槌縣筐中間九寸凡槌十縣以居食蠶時分其居糞其葉餘必時去之萑葉為籬勿密屈槀之長二尺者自後茨之為簇以居繭蠶凡繭七日而採之居蠶欲温居繭欲凉故以萑鋪繭寒之以風以緩蛾變 \\n 化治 \\n 常令煑繭之鼎湯如蟹眼必以筯其緒附于先引謂之餵頭毋過三系則系麤不及則脆其審舉之凡系自鼎道錢眼升于鏁星星應車動以過添梯乃至于車 \\n 錢眼 \\n 為版長過鼎面廣三寸厚九黍中其厚挿大錢一出其端横之鼎耳後鎮以石緒總錢眼而上之謂之錢眼 \\n 鎻星 \\n 為三蘆管管長四寸樞以圓木建兩竹夾鼎耳縳樞于竹中管之轉以車下直錢眼謂之鎻星 \\n 添梯 \\n 車之左端置環繩其前尺有五寸當車牀左足之上建柄長寸有半匼柄為鼓鼓生其寅以受環繩繩應車運如環無端鼓因以旋鼓上為魚魚半出鼓其出之中建柄半寸上承添梯添梯者二尺五寸片竹也其上揉竹為鈎以防系竅左端以應柄對鼓為耳方其穿以閑添梯故車運以牽環繩繩簇鼓鼓以舞魚魚振添梯故系不過偏 \\n 車 \\n 卧種如轆轤必活其兩輻以利脫系 \\n 禱神 \\n 卧種之日升香以禱天駟先蠶也割雞設醴以禱婦人寓氏公主葢蠶神也毋治堰毋誅草毋沃灰毋室入外人四者神實惡之 \\n 戎治 \\n 唐史載于闐初無桑蠶丐鄰國不肯出其王即求婚許之將迎乃告曰國無帛可持蠶自為衣女聞置蠶帽絮中闗守不敢驗自是始有蠶女刻石約無殺蠶蛾飛盡乃得治繭言蠶為衣則治繭可為絲矣世傳繭之未蛾而竅者不可為絲頃見鄰家誤以竅繭雜全繭治之皆成系焉疑蛾蛻之繭也欲以為絲而其中空不復可治嗚呼世有知于闐治絲法者肯以教人則貸蠶之死可勝計哉予作蠶書哀蠶有功而不免故録唐史所載以俟博物者 \\n  \\n 　"}
