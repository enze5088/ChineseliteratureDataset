{"章节": "卷一", "正文": "  \\n 卷一 \\n 　 \\n  \\n ○过秦上（事势） \\n 秦孝公据崤函之固，拥雍州之地，君臣固守以窥周室，有席卷天下，包举宇内，囊括四海之意，并吞八荒之心。当是时也，商君佐之，内立法度，务耕织，修守战之具，外连衡而斗诸侯。於是秦人拱手而取西河之外。 \\n 孝公既没，惠文、武、昭襄王蒙故业，因遗策，南取汉中，西举巴、蜀，东割膏腴之地，北收要害之郡。诸侯恐惧，会盟而谋弱秦，不爱珍器重宝、肥饶之地，以致天下之士，合从缔交，相与为一。当此之时，齐有孟尝，赵有平原，楚有春申，魏有信陵。此四君者，皆明智而忠信，宽厚而爱人，尊贤而重士，约从离衡，兼韩、魏、燕、赵、宋、卫、中山之众。於是六国之士，有宁越、徐尚、苏秦、杜赫之属为之谋，齐明、周最、陈轸、召滑、楼缓、翟景、苏后、乐毅之徒通其意，吴起、孙膑、带佗、倪良、王寥、田忌、廉颇、赵奢之朋制其兵。尝以十倍之地，百万之师，仰关而攻秦。秦人开关延敌，九国之师逡巡而不敢进。秦无亡矢遗镞之费，而天下已困矣。於是从教约解，争割地而赂秦。秦有馀力而制其弊，追亡逐北，伏尸百万，流血漂橹，因利乘便，宰割天下，分裂山河，疆国请伏，弱国入朝。 \\n 施及孝文王、庄襄王，享国之日浅，国家无事。 \\n 及至始皇，奋六世之馀烈，振长策而御宇内，吞二周而亡诸侯，履至尊而制六合，执敲朴而鞭笞天下，威振四海。南取百越之地，以为桂林、象郡；百越之君，俯首系项，委命下吏，乃使蒙恬北筑长城而守藩篱，却匈奴七百馀里，胡人不敢南下而牧马，士不敢弯弓而报怨。於是废先王之道，焚百家之言，以愚黔首。堕名城，杀豪俊，收天下之兵，聚之咸阳，销锋镝，铸以为金人十二，以弱天下之民。然后践华为城，因河为池，据亿丈之高，临不测之渊以为固。良将劲弩，守要害之处；信臣精卒，陈利兵而谁何。天下已定，始皇之心，自以为关中之固，金城千里，子孙帝王万世之业也。 \\n 始皇既没，馀威振於殊俗。然而陈涉，瓮牖绳枢之子，氓隶之人，而迁徙之徒也。才能不及中人，非有仲尼、墨翟之贤，陶朱、猗顿之富，蹑足行伍之间，俯起阡陌之中，率疲弊之卒，将数百之众，转而攻秦。斩木为兵，揭干为旗，天下云合响应，赢粮而景从，山东豪杰并起而亡秦族矣。 \\n 且夫天下非小弱也，雍州之地、崤函之固，自若也。陈涉之位，非尊於齐、楚、燕、赵、韩、魏、宋、卫、中山之君也；鉏耰棘矜，不銛於钩戟长铩也；谪戍之众非亢於九国之师也；深谋远虑，行军用兵之道，非及乡时之士也。然而成败异变、功业相反，何也？试使山东之国与陈涉度长絜大，比权量力，则不可同年而语矣。然秦以区区之地，至万乘之势，序八州而朝同列，百有馀年矣。然后以六合为家，崤函为宫。一夫作难而七庙堕，身死人手，为天下笑者，何也？仁心不施，而攻守之势异也。 \\n ○过秦下（事势） \\n 秦灭周祀，并海内，兼诸侯，南面称帝，以四海养。天下之士，斐然向风。若是，何也？曰：近古而无王者久矣。周室卑微，五霸既灭，令不行於天下，是以诸侯力正，强凌弱，众暴寡，兵革不休，士民罢弊。今秦南面而王天下，是上有天子也。即元元之民冀得安其性命，莫不虚心而仰上。当此之时，专威定功，安危之本，在於此矣。 \\n 秦王怀贪鄙之心，行自奋之智，不信功臣，不亲士民，废王道而立私爱，焚文书而酷刑法，先诈力而后仁义，以暴虐为天下始。夫并兼者高诈力，安危者贵顺权，以此言之，取与攻守不同术也。秦虽离战国而王天下，其道不易，其政不改，是其所以取之也，孤独而有之，故其亡可立而待也。借使秦王论上世之事，并殷周之迹，以制御其政，后虽有淫骄之主，犹未有倾危之患也。故三王之建天下，名号显美，功业长久。 \\n 今秦二世立，天下莫不引领而观其政。夫寒者利裋褐，而饥者甘糟糠。天下嚣嚣，新主之资也。此言劳民之易为仁也。向使二世有庸主之行而任忠贤，臣主一心而忧海内之患，缟素而正先帝之过；裂地分民以封功臣之后，建国立君以礼天下；虚囹圄而免刑戮，去收孥污秽之罪，使各反其乡里；发仓廪，散财币，以振孤独穷困之士；轻赋少事，以佐百姓之急；约法省刑，以持其后，使天下之人皆得自新，更节修行，各慎其身；塞万民之望，而以盛德与天下，天下息矣。即四海之内皆欢然各自安乐其处，惟恐有变。虽有狡害之民，无离上之心，则不轨之臣无以饰其智，而暴乱之奸弭矣。二世不行此术，而重以无道：坏宗庙与民，更始作阿房之宫；繁刑严诛，吏治刻深；赏罚不当，赋敛无度。天下多事，吏不能纪；百姓困穷而主不收恤。然后奸伪并起，而上下相遁，蒙罪者众，刑僇相望於道，而天下苦之。自群卿以下至於众庶，人怀自危之心，亲处穷苦之实，咸不安其位，故易动也。是以陈涉不用汤、武之贤，不藉公侯之尊，奋臂於大泽而天下响应者，其民危也。 \\n 故先王者，见终始之变，知存亡之由，是以牧民之道，务在安之而已矣。下虽有逆行之臣，必无响应之助，故曰“安民可与为义，而危民易与为非”，此之谓也。贵为天子，富有四海，身在於戮者，正之非也，是二世之过也。 \\n 秦兼诸侯山东三十馀郡，修津关，据险塞，缮甲兵而守之。然陈涉率散乱之众数百，奋臂大呼，不用弓戟之兵，鉏耰白梃，望屋而食，横行天下。秦人阻险不守，关梁不闭，长戟不刺，强弩不射。楚师深入，战於鸿门，曾无藩篱之难。於是山东诸侯并起，豪俊相立。秦使章邯将而东征，章邯因其三军之众，要市於外，以谋其上。群臣之不相信，可见於此矣。 \\n 子婴立，而遂不悟。借使子婴有庸主之材而仅得中佐，山东虽乱，三秦之地可全而有，宗庙之祀宜未绝也。秦地被山带河以为固，四塞之国也。自缪公以来至於秦王二十馀君，常为诸侯雄。此岂世贤哉？其势居然也。且天下尝昔日同心并力攻秦矣，然困於险阻而不能进，岂勇力智慧不足哉？形不利、势不便也。秦离小邑，伐并大城，守险塞而军，高{畾土}毋战，闭关据阨，荷戟而守之。诸侯起於匹夫，以利会，非有素王之行也。其交未亲，其民未附，名曰亡秦，其实利之也。彼见秦阻之难犯，必退师。案土息民以待其弊，承解诛罢以令国君，不患不得意於海内。贵为天子，富有四海，而身为禽者，其求败非也。 \\n 秦王足己而不问，遂过而不变。二世受之，因而不改，暴虐以重祸。子婴孤立无亲，危弱无辅。三主之惑，终身不悟，亡不宜亦宜乎？当此时也，世非无深谋远虑知化之士也，然所不敢尽忠拂过者，秦俗多忌讳之禁也，忠言未卒於口，而身糜没矣。故使天下之士倾耳而听，重足而立，阖口而不言。是以三主失道，而忠臣不谏，智士不谋也。天下已乱，奸臣不上闻，岂不悲哉！先王知壅蔽之伤国也，故置公卿、大夫、士，以饰法设刑而天下治。其强也，禁暴诛乱而天下服；其弱也，五霸征而诸侯从；其削也，内守外附而社稷存。故秦之盛也，繁法严刑而无下震；及其衰也，百姓怨而海内叛矣。故周王序得其道，千馀载不绝；秦本末并失，故不能长。由是观之，安危之统相去远矣。 \\n 鄙谚曰：“前事之不忘，后事之师也。”是以君子为国，观之上古，验之当世，参之人事，察盛衰之理，审权势之宜，去就有序，变化应时，故旷日长久而社稷安矣。 \\n ○宗首（事势） \\n 今或亲弟谋为东帝，亲兄之子西向而击，今吴又见告矣。天子春秋鼎盛，行义未过，德泽有加焉，犹尚若此，况莫大诸侯权势十此者乎？ \\n 然而天下少安者，何也？大国之王幼在怀衽，汉所置傅相方握其事。数年之后，诸侯王大抵皆冠，血气方刚，汉之所置傅归休而不肯住，汉所置相称病而赐罢，彼自丞尉以上遍置其私人，如此有异淮南、济北之为耶！此时而乃欲为治安，虽尧舜不能。臣故曰：时且过矣，上弗蚤图，疑且岁闻所不欲焉。 \\n 黄帝曰：“日中必熭，操刀必割。”今令此道顺而全安甚易，弗肯早为，已乃堕骨肉之属而抗刭之，岂有异秦之季世乎？且谓天何？权不甚奇而数制人，岂可得也！夫以天子之位，用天下之力，乘今之时，因天子助，尚惮以危为安，以乱为治，假设陛下居齐桓之处，将不合诸侯匡天下乎？至此则陛下误甚矣。时且失矣，心窃踊⻊翟，离今春难为。天倾，时倾，足力倾，能孰视而弗肯理以倾时之失，岂不靡哉！可以良天下而称，特以为此籍也。窃为陛下痛之，甚在上幸少留计焉。 \\n ○数宁（事势） \\n 臣窃惟事势，可为痛惜者一，可为流涕者二，可为长大息者六。若其它倍理而伤道者，难遍以疏举。进言者皆曰“天下已安矣”，臣独曰“未安”；或者曰“天下已治矣”，臣独曰“未治”。恐逆意触死罪，虽然，诚不安，诚不治，故不敢顾身，敢不昧死以闻。夫曰天下安且治者，非至愚无知，因谀者耳，皆非事实知治乱之体者也。夫抱火措之积薪之下而寝其上，火未及燃，因谓之安，偷安者也。方今之势，何以异此！夫本末舛逆，首尾横决，国制抢攘，非有纪也，胡可谓治！陛下何不一令以数日之间令臣得熟数之於前，因陈治安之策，陛下试择焉何甚伤哉！ \\n 射猎之娱与安危之机，孰急也？臣闻之：自禹已下五百岁而汤起，自汤已下五百馀年而武王起。故圣王之起，大以五百为纪。自武王已下过五百岁矣，圣王不起，何怪矣。及秦始皇帝，似是而卒非也，终於无状。及今天下集於陛下，臣观宽大知通，窃曰：足以操乱业，握危势。若今之贤也。明通以足，天纪又当，天宜请陛下为之矣。然又未也者，又将谁须也？使为治，劳知虑，苦身体，乏驰骋钟鼓之乐，勿为可也。乐与今同耳，因加以常安，四望无患。因诸侯附亲轨道，致忠而信上耳。因上不疑，其臣无族罪，兵革不动，民长保首领耳。因德穷至远，近者匈奴，远者四荒，苟人迹之所能及，皆乡风慕义，乐为臣子耳。因天下富足，资财有馀，人及十年之食耳。因民素朴顺而乐从令耳。因官事甚约，狱讼盗贼可令鲜有耳。大数既得，则天下顺治，海内之气清和咸理，则万生遂茂。晏子曰：“唯以政顺乎神，为可以益寿。”发子曰：“至治之极，父无死子，兄无死弟，涂无襁褓之葬，各以其顺终。”谷食之法，固百以是，则至尊之寿轻百年耳。古者五帝皆逾百岁，以此言信之。因王为明帝，股肱则为明臣，名誉之美垂无穷耳；礼：祖有功，宗有德。始取天下为功，始治天下为德。因顾成之庙为天下太宗，承太祖与天下，与汉长亡极耳。因卑不疑尊，践不逾贵，尊卑贵贱，明若白黑，则天下之众不疑眩耳；因经纪本於天地，政法倚於四时，后世无变故，无易常，袭迹而长久耳。臣窃以为建久安之势，成长治之业，以承祖庙，以奉六亲，至孝也；以宰天下，以治群生，神民咸亿，社稷久飨，至仁也；立经陈纪，轻重周得，后可以为万世法程，后虽有愚幼不肖之嗣，犹得蒙业而安，至明也。寿并五帝，泽施至远，於陛下何损哉！以陛下之明通，因使少知治体者得佐下风，致此治非有难也。陛下何不一为之，及其具可素陈於前，愿幸无忽。 \\n 臣谨稽之天地，验之往古，案之当时之务，日夜念此至孰也，独太息悲愤，非时敢忽也。虽使禹舜生而为陛下，无以易此？为之有数，必万全无伤，臣敢以寸断。陛下幸试召大臣有职者使计之，有能以为不便天子、不利天下者，臣请死。 \\n ○藩伤（事势） \\n 夫树国必审相疑之势，下数被其殃，上数爽其忧。凶饥数动，彼必将有怪者生焉。祸之所杂，岂可预知！故甚非所以安主上，非所以活大臣者也，甚非所以全爱子者也。 \\n 既已令之为藩臣矣，为人臣下矣，而厚其力，重其权，使有骄心而难服从也，何异於善砥镆铘而予射子？自祸必矣。爱之固故使饱粱肉之味，玩金石之声；臣民之众，土地之博，足以奉养宿卫其身。然而权力不足以徼幸，势不足以行逆，故无骄心，无邪行。奉法畏令，听从必顺，长生安乐，而无上下相疑之祸。活大臣，全爱子，孰精於此！ \\n 且藩国与制，力非独少也。制令：其有子，以国其子；未有子者，建分以须之，子生而立。其身以子，夫将何失？於实无丧，而葆国无患，子孙世世与汉相须，长沙可以久矣。所谓生死而肉白骨，何以厚此？ \\n ○藩强（事势） \\n 窃迹前事，大抵强者先反。淮阴王楚最强，则最先反；韩王信倚胡，则又反；贯高因赵资，则又反；陈豨兵精强，则又反；彭越用梁，则又反；黥布用淮南，则又反；卢绾国北最弱，则最后反。长沙乃才二万五千户耳，力不足以行逆，则少功而最完，势疏而最忠。全骨肉时长沙无故者，非独性异人也，其形势然矣。 \\n 曩令樊、郦、绛、灌据数十城而王，今虽以残亡可也；令韩信、黥布、鼓越之伦为彻侯而居，虽至今存可也。然则天下大计可知已。欲诸王皆忠附，则莫若令如长沙；欲勿令菹醢，则莫若令如樊、郦、绛、灌；欲天下之治安，天子之无忧，莫如众建诸侯而少其力。力少则易使以义，国小则无邪心。若与臣下相残，与骨肉相饮茹，天下虽危无伤也，则莫如循今之故而勿燮。 \\n 以前观之，其国最大者反最先□□□□□□ \\n ○大都（事势） \\n 昔楚灵王问范无宇曰：“我欲大城陈、蔡、叶与不羹，赋车各千乘焉，亦足以当晋矣，又加之以楚，诸侯其来朝乎？”范无宇曰：“不可。臣闻大都疑国，大臣疑主，乱之媒也。都疑则交争，臣疑则并令，祸之深者也。今大城陈、蔡、叶与不羹，或不充，不足以威晋；若充之以资财，实之以重禄之臣，是轻本而重末也。臣闻‘尾大不掉，末大必折’，此岂不施威诸侯之心哉？然终为楚国大患者，必此四城也。”灵王弗听，果城孙、蔡、叶与不羹，实之以兵车，充之以大臣。是岁也，诸侯果朝。居数年，陈、蔡、叶与不羹或奉公子弃疾内作难，楚国云乱，王遂死於乾溪于守亥之井。为计若此，岂不痛也哉！悲夫！本细末大，驰必至心。时乎！时乎！可痛惜者此也。 \\n 天下之势方病大尰：一胫之大几如要，一指之大几如股，臣闻‘尾大不掉，未大必折’，恶病也。平居不可屈信，一二指搐，身固无聊也。失今弗治，必为锢疾，后虽有扁鹊，弗能为已。悲夫！枝拱苟大，弛必至心，此所以窃为陛下患也。病非徒尰也，又苦⻊殳盭。元王之子，帝之从弟也；今之王者，从弟之子也。惠王之子，亲兄之子也；今之王者，兄子之子也。亲者或无分地以安天下，疏者或专大权以偪天子。臣故曰“非徒病尰也，又苦⻊殳盭”也。可痛者，此病是也。 \\n ○等齐（事势） \\n 诸侯王所在之宫卫，织履蹲夷，以皇帝所在宫法论之；郎中、谒者受谒取告，以官皇帝之法予之；事诸侯王或不廉洁平端，以事皇帝之法罪之。曰：一用汉法，事诸侯王乃事皇帝也。谁是则诸侯之王乃将至尊也。然则，天子之与诸侯王，宜撰然齐等若是乎？天子之相，号为丞相，黄金之印；诸侯之相，号为丞相，黄金之印，而尊无异等，秩加二千石之上。天子列卿秩二千石，诸侯列卿秩二千石，则臣已同矣。人主登臣而尊，今臣既同，则法恶得不齐？天子卫御，号为大仆，银印，秩二千石；诸侯之御，号为大仆，银印，秩二千石，则御已齐矣。御既已齐，则车饰恶得不齐？天子亲，号云太后；诸侯亲，号云太后。天子妃号曰后，诸侯妃号曰后，然则诸侯何损而天子何加焉？妻既已同，则夫何以异？天子宫门曰司马，阑入者为城旦；诸侯宫门曰司马，阑入者为城旦。殿门俱为殿门，阑入之罪亦俱弃市。宫墙门卫同名，其严一等，罪已钧矣。天子之言曰令，令甲令乙是也；诸侯之言曰令，令仪之言是也。天子卑号皆称陛下，诸侯卑号称陛下。天子车曰乘舆，诸侯车曰称舆，乘舆等也。衣被次齐贡死经纬也，苟工巧而志欲之，唯冒上轶主次也。然则所谓主者安居？臣者安在？ \\n 人之情不异，面目状貌同类，贵贱之别，非人天根著於形容也。所持以别贵贱、明尊卑者，等级、势力、衣服、号令也。乱且不息滑漫无纪；天性则同，人事无别。然则所谓臣臣主主者非有相临之具、尊卑之经也，持面形而异之耳。近习乎形貌，然后能识，则疏远无所放，众庶无以期，则下恶能不疑其上？君臣同伦，异等同服，则上恶能不眩其下？孔子曰：长民者衣服不贰，从容有常，以齐其民，则民德一。”《诗》云：“彼都人士，狐裘黄裳，”“行归於周，万民之望。”孔子曰：“为上可望而知也，为下可类而志也，则君不疑於其臣，而臣不惑於其君。”而此之不行，沐渎无W界J，可谓长大息者此也。 \\n ○服疑（事势） \\n 衣服疑者，是谓争先；厚泽疑者，是谓争赏；权力疑者，是谓争强；等级无限，是谓争尊。彼人者，近则冀幸，疑则比争。是以等级分明，则下不得疑；权力绝尤，则臣无冀志。故天子之於其下也，加五等已往，则以为臣例；臣之於下也，加五等已往，则以为仆。仆则亦臣礼也，然称仆不敢称臣者，尊天子，避嫌疑也。 \\n 制服之道，取至适至和以予民，至美至神进之帝。奇服文章，以等上下而差贵贱。是以高下异则名号异，则权力异，则事势异，则旗章异，则符瑞异，则礼宠异，则秩禄异，则冠履异，则衣带异，则环佩异，则车马异，则妻妾异，则泽厚异，则宫室异，则床席异，则器皿异，则食饮异，则祭祀异，则死丧异。故高则此品周高，下则此品周下。加人者品此临之，埤人者品此承之。迁则品此者进，绌则品此者损。贵周丰，贱周谦；贵践有级，服位有等。等级既设，各处其检，人循其度。擅退则让，上僣则诛。建法以习之，设官以牧之。是以天下见其服而知贵贱，望其章而知其势，使人定其心，各著其目。 \\n 故众多而天下不眩，传远而天下识祗。卑尊已著，上下已分，则人伦法矣。於是主之与臣，若日之与星以。臣不几可以疑主，贱不几可以冒贵。下不凌等则上位尊，臣不逾级则主位安。谨守伦纪，则乱无由生。 \\n ○益壤（事势） \\n 陛下即不为千载之治安，如今之势，岂过一传哉？诸侯犹且人恣而不制也，至其相与，特以纵横之约相亲耳。汉法令不可得行矣，犹且槁立而服强也。今淮阳之比大诸侯，仅过黑子之比於面耳，岂足以为楚御哉？而陛下所恃以为藩捍者，以代淮阳耳。代北边与强匈奴为邻，仅自见矣。唯皇太子之所恃者，亦以之二国耳。今淮阳之所有，适足以饵大国耳。方今制在陛下，制国命子，适足以饵大国，岂可谓工哉？ \\n 人主之行异布衣。布衣者，饰小行，竞小廉，以自托於乡党邑里。人主者，天下安、社稷固不耳。故黄帝者，炎帝之兄也。炎帝无道，黄帝伐之涿鹿之野，血流漂杵，诛炎帝而兼其地，天下乃治。高皇帝瓜分天下，以王功臣，反者如蝟毛而起。高皇帝以为不可，剽去不义诸侯，空其国。择良日，立诸子洛阳上东门之外，诸子毕王，而天下乃安。故大人者，不怵小廉，不牵小行，故立大便以成大功。 \\n 今淮南地远者或数千里，越诸侯而县属於汉，其苦之甚矣，其欲有卒也类良有，所至逋走而归诸侯，殆不少矣。此终非可久以为奉地也。陛下岂如蚤便其势，且令他人守郡，岂如令子？臣之愚计，愿陛下举淮南之地以益淮阳，梁即有后，割淮阳北边二三列城与东郡以益梁，即无后患。代可徙而都睢阳，梁起新郑以北，著之河，淮阳包陈以南，捷之江，则大诸侯之有异心者，破胆而不敢谋。今所恃者，代、淮阳二国耳，皇太子亦恃之。如臣计，梁足以捍齐、赵，淮阳足以禁吴、楚，则陛下高枕而卧，终无山东之忧矣。臣窃以为此二世之利也。若使淮南久县属汉，特以恣奸人耳，惟陛下幸少留意，省臣昧死以闻。 \\n 臣谊窃昧死，原得伏前陈施，下臣谊所以为治安，陛下幸以少须臾之间听，以验之於事，未有妨损也。臣闻圣主言问其臣，而不自造事，故为人臣得毕尽其愚忠，惟陛下财幸。 \\n  \\n   \\n  "}
{"章节": "卷二", "正文": "  \\n 卷二 \\n 　 \\n  \\n ○权重 \\n 诸侯势足以专制，力足以行逆，虽令冠处女，勿谓无敢；势不足以专制，力不足以行逆，虽生夏育，有仇雠之怨，犹之无伤也。然天下当今恬然者，遇诸侯之俱少也。后不至数岁，诸侯皆冠，陛下且见之矣。岂不苦哉！力当能为而不为，畜乱宿祸，高拱而不忧，其纷也宜也，甚可谓不知且不仁。 \\n 夫秦自逆日夜深惟，苦心竭力，危在存亡，以除六国之忧。今陛下力制天下，颐指而如意，而故称六国之祸，难以言知矣。苟身常无患，但为祸未在所制也。乱媒日长，孰视而不定，万年之后，传之老母弱子，使曹、勃不宁制，可谓仁乎！ \\n ○五美（事势） \\n 海内之势，如身之使臂，臂之使指，莫不从制。诸侯之君敢自杀不敢反，志知必菹醢耳。不敢有异心，辐凑并进而归命天子。天下无可以徼幸之权，无起祸召乱之业，虽在细民，且知其安，故天下咸知陛下之明。 \\n 割地定制，齐为若干国，赵、楚为若干国，制既各有理矣。於是齐悼惠王之子孙王之，分地尽而止，赵幽王、楚元王之子孙，亦各以次受其祖之分地，燕、吴、淮南佗国皆然。其分地众而子孙少者，建以为国，空而置之，须其子孙生者，举使君之。诸侯之地其削颇入汉者，为徙其侯国及封其子孙於彼也，所以数偿之。故一寸之地，一人之众天子无所利焉，诚以定治而已，故天下咸知陛下之廉。 \\n 经制一定，宗室子孙虑不王。制定之后，下无倍背之心，上无诛代之志，上下欢亲，诸侯顺附，故天下咸知陛下之仁。 \\n 地制一定，则帝道还明，而臣心还正；法立而不犯，令行而不逆；贯高、利几之谋不生，栈奇、启章之计不萌，细民乡善，大臣致顺，上使然也，故天下咸知陛下之义。 \\n 地制一定，卧赤子天下之上而安，植遗腹，朝委裘，而天下不乱，社稷长安，宗庙久尊，传之后世，不知其所穷。故当时大治，后世诵圣。 \\n 一动而五美附，陛下谁惮而久不为此？ \\n ○制不定 \\n 炎帝者，黄帝同父母弟也，各有天下之半。黄帝行道，而炎帝不听，故战涿鹿之野，血流漂杵。夫地制不得，自黄帝而以困。 \\n 以高皇帝之明圣威武也，既抚天下，即天子之位，而大臣为逆者，乃几十发。以帝之势，身劳於兵间，纷然几无下者数矣。淮阴侯、韩王信、陈豨、彭越、黥布及卢绾皆功臣也，所尝爱信也，所爱化而为雠，所信反而为寇，可不怪也？地理蚤定，岂有此变！ \\n 陛下即位以来，济北一反，淮南为逆，今吴有见告，皆其薄者也。莫大诸侯澹然而未有故者，天下非有固定之术也，特赖其尚幼，伦猥之数也。且异姓负强而动者，汉已幸而胜之矣，又不易其所以然。同姓袭是迹而处，骨肉相动，又既有征矣，其势尽又复然。殃祸之变，未知所移，长此安穷！明帝尚不能以安，后世奈何？ \\n 屠牛坦一朝解十二牛，而芒刃不顿者，所排击，所剥割，皆象理也。然至髋髀之所，非斤则斧矣。仁义恩厚者，此人主之芒刃也；权势法制，此人主之斤斧也。势已定，权已足矣，乃以仁义恩厚因而泽之，故德布而天下有慕志。今诸侯王皆众髋髀也，释斤斧之制，而欲婴以芒刃，臣以为刃不折则缺耳。胡不用之淮南、济北？势不可也。 \\n ○审微（事势） \\n 善不可谓小而无益，不善不可谓小而无伤。非以小善为一足以利天下，小不善为一足以乱国家也。当夫轻始而傲微，则其流而令於大乱，是故子民者谨焉。 \\n 彼人也，登高则望，临深则窥。人之性非窥且望也，势使然也。夫事有逐奸，势有召祸。老聃曰：“为之於未有，治之於未乱。”管仲曰：“备患於未形。”上也。语曰：‘焰焰弗灭，炎炎奈何；萌芽不伐，且折斧柯。’智禁於微，次也。事之适乱，如地形之惑人也：机渐而往，俄而东西易面，人不自知也。故墨子见衢路而哭之，悲一跬而缪千里也。 \\n 昔者，卫侯朝於周，周行人问其名，曰：“卫侯辟强。”周行人还之，曰：“启强、辟强，天子之号也，诸侯弗得用。”卫侯更其名曰“”，然后受之。故善守上下之陛者，虽空名弗使逾焉。 \\n 古者周礼：天子葬用隧，诸侯县下。周襄王出逃伯斗，晋文公率师诛贼，定周国之乱，复襄王之位。於是襄王赏以南阳之地，文公辞南阳，请即死得以隧下。襄王弗听，曰：“周国虽微，未之或代也。天子用隧，伯父用隧，是二天子也。以地为少，馀请益之。”文公乃退。 \\n 礼：天子之乐宫县，诸侯之乐轩县，大夫直县，士有琴瑟。叔孙于奚者，卫之大夫也；曲县者，卫君之乐体也；繁缨者，君之驾饰也。齐人攻卫，叔孙于奚率师逆之，大败齐师。卫於是赏以温叔孙于奚辞温，而请曲县、繁缨以朝，卫君许之。孔子闻之，曰：“惜乎！不如多与之邑。夫乐者，所以载国；国者，所以载君。彼乐亡而礼从之，礼亡而政从之，政亡而国从之，国亡而君从之。惜乎！不如多与之邑。” \\n 宓子治亶父。於是齐人攻鲁，道亶父。始，父老请曰：“麦已熟矣，今迫齐寇，民人出自艾傅郭者归，可以益食，且不资寇。”三请，宓子弗听。俄而，麦毕还乎齐寇。季孙闻之，怒，使人让宓子曰：“岂不可哀哉！民乎，寒耕熟耘，曾弗得食也。弗知犹可，闻或以告，而夫子弗听。”宓子蹴然曰：：“今年无麦，明年可树。令不耕者得获，是乐有寇也。且一岁之麦，於鲁不加强，丧之不加弱。令民有自取之心，其创必数年不息。”季孙闻之，惭曰：“使穴可入，吾岂忍见宓子哉！” \\n 故明者之感奸由也蚤，其除乱谋也远，故邪不前达。 \\n ○阶级（事势） \\n 人主之尊，辟无异堂。阶陛九级者，堂高大几六尺矣。若堂无陛级者，堂高治不过尺矣。天子如堂，群臣如陛，众庶如地，此其辟也。故陛五级上，廉远地则高高，陛亡级，廉近地则堂卑。高者难攀，卑者易陵，理势然也。故古者圣王制为列等，内有公卿、大夫、士，外有公、侯、伯、子、男，然后有官师、小吏，施及庶人，等级分明，而天子加焉，故其尊不可及也。 \\n 鄙谚曰：“欲投鼠而忌其器。”此善喻也。鼠近於器，尚惮而弗投，恐伤器也，况乎贵大臣之近於主上乎！廉耻礼节，以治君子，故有赐死而无戮辱。是以系、缚、榜、笞、髡、刖、黥、劓之罪，不及士大夫，以其离主上不远也。礼，不敢齿君之路马，蹴其刍者有罪，见君之几杖则起，遭君之乘舆则下，入正门则趋；君之宠臣虽或有过，刑戮不加其身，尊君之势也。此则所以为主上豫远不敬也，所以体貌群臣而厉其节也。今自王侯、三公之贵，皆天子之所改容而礼也。古天子之所谓伯父、伯舅也，今与众庶、徒隶同黥、劓、髡、刖、笞、傌、弃市之法，然则堂下不亡陛乎？被戮辱者不太迫乎？廉耻不行也，大臣无乃握重权，大官而有徒隶无耻之心乎？夫望夷之事，二世见当以重法者，投鼠而不忌器之习也。 \\n 臣闻之曰：“履虽鲜弗以加枕，冠虽弊弗以苴履。”夫尝以在贵宠之位，天子改容而尝体貌之矣，吏民尝俯伏以敬畏之矣。今而有过，令废之可也，退之可也，赐之死可也；若夫束缚之，系绁之，输之司空，编之徒官，司寇、牢正、徒长、小吏骂詈而榜笞之，殆非所以令众庶之见也。夫卑贱者习知尊贵者之事，一旦吾亦乃可以加也，非所以习天下也，非尊尊贵贵之化也。夫天子之所尝宠，众庶之所尝宠，死而死尔，贱人安宜得此而顿辱之哉！ \\n 豫让事中行之君，智伯伐中行，灭之。豫让移事智伯。及赵灭智伯，豫让衅面变容，吸炭变声，必报襄子。五起而弗中，襄子一夕而五易卧。人问豫让，让曰：“中行众人畜我，我故众人事之；智伯国士遇我，故为之国士用。”故此一豫让也，反君事雠，行若狗彘，已而折节致忠，行出乎烈士，人主使然也。故人主遇其大臣如遇犬马，彼将犬马自如也；如遇官徒，彼将官徒自为也。顽顿无耻，奊苟无节，廉耻不立，且不自好，则苟若而可，见利则逝，见便则夺。主上有败，则困而推之矣；主上有患，则吾苟免而已，立而观之耳；有便吾身者，则欺卖而利之耳。人主将何便於此？群下至众而主至少也，所托财器职业者率於群下也。但无耻，但苟安，则主罢病。 \\n 故古者，礼不及庶人，刑不至君子，所以厉宠臣之节也。古者大臣有坐不廉而废者，不谓曰不廉，曰“簠簋不饰”；坐秽污姑妇姊姨母，男女无别者，不谓污秽，曰“帷簿不修”；坐罢软不胜任者，不谓罢软，曰：“下官不职”。故贵大臣定有其罪矣，犹未斥然至以呼之也，尚迁就而为之讳也。故其在大谴大诃域者，闻谴诃则白冠氂缨，盘水加剑，造清室而请其罪尔，上弗使执缚系引而行也。其中罪者，闻命而自驰，上不使人颈盭而加也。其有大罪者，闻令则北面再拜，跪而自裁，上不使人捽抑而刑也，曰：“子大夫自有过耳，吾遇子有礼矣。”遇之有礼，故群臣自喜；厉以廉耻，故人务节行。上设廉耻礼义以遇其臣，而君臣不以节行而报其上者，即非人类也。 \\n 故化成俗定，则为人臣者，主尔忘身，国丑忘家，公丑忘私，利不苟就，害不苟去，唯义所在，主上之化也。故父兄之臣，诚死宗庙；法度之臣，诚死社稷；辅翼之臣，诚死君上；守卫捍敌之臣，诚死城郭封境。故曰“圣人有金城”者，比物比志也。彼且为我死，故吾得与之俱生；彼且为我亡，故吾德与之俱存；夫将为我危，故吾得与之皆安。顾行而忘利，守节而服义，故可以托不御之权，可以托五尺之孤。此厉廉耻、行礼义之所致也，主上何丧焉？此之不为，而顾彼之行，故曰可为长大息者也。 \\n   \\n  "}
{"章节": "卷三", "正文": "  \\n 卷三 \\n 　 \\n  \\n ○俗激（事势） \\n 大臣之俗，特以牍书不报，小期会不答耳，以为大故，以为大故不可矣。天下之大指，举之而激。俗流失，世坏败矣，因恬弗不知怪，大故也。加刀笔之吏，务在筐箱，而不知大体，陛下又弗自忧，故如哉！ \\n 夫邪俗日长，民相然席於无廉丑，行义非循也。岂且为人子背其父，为人臣因忠於主哉？岂为人弟欺其兄，为人下因信其上哉？陛下虽有权柄事业，将何寄之？管子曰：“四维：一曰礼，二曰义，三曰廉，四曰丑。”“四维不张，国乃灭亡。”云使管子愚无识人也则可，使管子而少知治体，则是岂不可为寒心？今世以侈靡相竞，而上无制度，弃礼义、损廉丑，日甚，可谓月异而岁不同矣。逐利乎不耳，虑念非顾行也。今其甚者，刭父矣，贼大母矣，踝妪矣，刺兄矣。盗者虑探柱下之金，掇寝户之帘，搴两庙之器，白昼大都之中剽吏而夺之金，矫伪者出十几拾万石粟，赋六百馀万钱，乘传而行郡诸侯，此靡无行义之尤至者已。其馀猖蹶而趋之者，乃豕羊驱而往。是类管子谓“四维不张”者也与！窃为陛下惜之。 \\n 以臣之意吏，虑不动於耳目，以为是特适然耳。夫移风易俗，使天下移心而向道，类非俗吏之所能为也。陛下又不自忧，窃为陛下惜之。夫立君臣，等上下，使父子有礼，六亲有纪，此非天之所设也。夫人之所设，弗为特此植则僵，不循则坏。秦灭四维不张，故君臣乖而相攘，上下乱僣而无差，父子六亲殃僇而失其宜，奸人并起，万民离畔，凡十三岁而社稷为墟。今而四维犹未备也，故奸人冀幸，而众下疑惑矣！岂如今定经制，今主主臣臣，上下有差，父子六亲各得其宜，奸人无所冀幸，群众信上而不疑惑哉！此业一定，世世常安而后有所持循矣。若夫经制不定，是犹渡江河无维楫，中流而遇风波也，船必覆败矣。悲夫！备不豫具之也，可不察乎？ \\n ○时变（事势） \\n 秦国失理，天下大败。众揜寡，知欺愚，勇劫惧，壮凌衰；攻击奋者为贤，贵人善突盗者为折，诸侯设诌而相饬，设诈而相绍者为知。天下乱至矣！是以大贤起之，威振海内，德从天下。曩之为秦者，今转而为汉矣。 \\n 今者何如，进取之时去矣，并兼之势过矣。胡以孝弟循顺为？善书而为吏耳。胡以行义节为？家富而出官耳。骄耻偏而为祭尊，黥劓者攘臂而为政。行虽狗彘也，苟家富财足，隐机盱视而为天子耳。唯告罪昆弟，欺突伯父，逆於父母乎，然钱财多也，衣服修也，我何妨为世之基公。唯爱季母，妻公之接女乎，车马严也，走犬良也。矫诬而家美，盗贼而财多，何伤？欲交，吾择贵宠者而交之；欲势，择吏权者而使之。取妇嫁子，非有权势，吾不与婚姻；非有贵戚，不与兄弟；非富大家，不与出人。因何也？今俗侈靡以出伦踰等相骄，以富过其事相竞。今世贵空爵而贱良，俗靡而尊奸；富民不为奸而贫为里侮也，廉吏释官而归为邑笑；居官敢行奸而富为贤吏，家处者犯法为利为材士。故兄劝其弟，父劝其子，则俗之邪至於此矣！ \\n 商君违礼义，弃伦理，并心於进取，行之二岁，秦俗日败。秦人有子，家富子壮则出分，家贫子壮则出赘。假父耰鉏杖篲，耳虑有德色矣；母取瓢碗箕帚，虑立谇语。抱哺其子，与公并踞；妇姑不相说，则反唇而睨。其慈子嗜利而轻简父母也，虑非有伦理也，其不同禽兽仅焉耳。然犹并心而赴时者，曰功成而败义耳。蹶六国，兼天下，求得矣，然不知反廉耻之节、仁义之厚，信并兼之法，遂进取之业，凡十三岁而社稷为墟。不知守成之数、得失之亡术也，悲夫！ \\n ○瑰玮（事势） \\n 天下有瑰政於此：予民而民愈贫，衣民而民愈寒，使民乐而民愈苦，使民知而民愈不知避县网，甚可瑰也！今有玮术於此：夺民而民益富也，不衣民而民益暖，苦民而民益乐，使民愚而民愈不罗县网。陛下无意少听其数乎？ \\n 夫雕文刻镂周用之物繁多，纤微苦窳之器日变而起，民弃完坚而务雕镂纤巧以相竞高。作之宜一日，今十日不轻能成。用一岁，今半岁而弊。作之费日挟功，用之易弊，不耕而多食农人之食，是天下之所以困贫而不足也。故以末予民，民大贫；以本予民，民大富。 \\n 黼黻文绣纂组害女工。且夫百人作之，不能衣一人，方且万里不轻能具天下之力，势安得不寒？世之俗侈相耀，人慕其所不如，悚迫於俗，愿其所未至，以相竞高，而上非有制度也。今虽刑馀鬻妾下贱，衣服得过诸侯，拟天子，是使天下公得冒主而夫人务侈也。冒主务侈，则天下寒而衣服不足矣。故以文绣衣民而民愈寒；以褫民，民必暖而有馀布帛之饶矣。 \\n 夫奇巧末技、商贩游食之民，形佚乐而心县愆，志苟得而行淫侈，则用不足而蓄积少矣。即遇凶旱，必先困穷迫身，则苦饥甚焉。今驱民而归之农，皆著於本，则天下各食於力。末技、游食之民转而缘南亩，则民安性劝业而无县愆之心，无苟得之志，行恭俭蓄积而人乐其所矣。故曰“苦民而民益乐”也。 \\n 世淫侈矣，饰知巧以相诈利者为知士，敢犯法禁、昧大奸者为识理，故邪人务而日形，奸诈繁而不可止，罪人积下众多而无时已。君臣相冒，上下无辨，此生於无制度也。今去淫侈之俗，行节俭之术，使车舆有度，衣服器械各有制数。制数已定，故君臣绝尤，而上下分明矣。擅遏则让，上僣者诛，故淫侈不得生，知巧诈谋无为起，奸邪盗贼自为止，则民离罪远矣。知巧诈谋不起，所谓“愚”。故曰“使民愚而民愈不罗县网”。 \\n 此四者，使君臣相冒，上下无别，天下困贫，奸诈盗贼并起，罪人蓄箦无已者也，故不可不急速救也。 \\n ○孽产子（事势） \\n 民卖产子，得为之绣衣、编丝履、偏诸缘，入之闲中，是古者天子后之服也，后之所以庙而不以燕也，而众庶得以衣孽妾。白縠之表，薄纨之里，緁以偏诸，美者黼绣，是古者天子之服也，今贵富人大贾者丧资，若兄弟召客者得以被墙。古者以天下奉一帝一后而节适，今贵富人大贾屋壁得为帝服，贾妇优倡下贱同产子得为后饰，然而天下不屈者，殆未有也。且主帝之身自衣皂绨，而靡贾侈贵，墙得被绣，帝以衣其贱，后以缘其领，孽妾以缘其履：此臣之所谓踳也。 \\n 且试观事理，夫百人作之，不能衣一人也，欲天下之无寒，胡可得也？一人耕之，十人聚而食之，欲天下之无饥，胡可得也？饥寒切於民之肌肤，欲其无为奸邪盗贼，不可得也。国已素屈矣，奸邪盗贼特须时尔，岁适不为，如云而起耳。若夫不为见室满胡可胜抚也？夫錞此而有安上者，殆未有也。 \\n 今也平居，则无茈施，不敬而素宽，有故必困。然而献计者类曰“无动为大”耳。夫“无动”而可以振天下之败者，何等也？曰：为大夫治，可也；若为大乱，岂若其小？悲夫！俗至不敬也，至无等也，至冒其上也，进计者，犹曰“无为”，可为长大息者此也。 \\n ○铜布 \\n 铜布於下，为天下灾，何以言之？铜布於下，则民铸钱者，大抵必杂以铅铁焉，黥罪日繁，此一祸也。铜布於下，伪钱无止，钱用不信，民愈相疑，此二祸也。铜布於下，采铜者弃其田畴，家铸者损其农事，谷不为则邻於饥，此三祸也。故不禁铸钱，则钱常乱，黥罪日积，是陷阱也。且农事不为，有疑为灾，故民铸钱不可不禁。上禁铸钱，必以死罪。铸钱者禁，则钱必还重；钱重则盗铸钱者起，则死罪又复积矣，铜使之然也。故铜布於下，其祸博矣。 \\n 今博祸可除，七福可致。何谓七福？上收铜勿令布下，则民不铸钱，黥罪不积，一。铜不布下，则伪钱不繁，民不相疑，二。铜不布下，不得采铜，不得铸钱，则民反耕田矣，三。铜不布下，毕归於上，上挟铜积以御轻重，钱轻则以术敛之，钱重则以术散之，则钱必治矣，四。挟铜之积，以铸兵器，以假贵臣，小大多少，各有制度，以别贵贱，以差上下，则等级明矣，五。挟铜之积，以临万货，以调盈虚，以收畸羡，则官必富，而末民困矣，六。挟铜之积，制吾弃财，以与匈奴逐争其民，则敌必怀矣。此谓之“七福”。 \\n 故善为天下者，因祸而为福，转败而为功。今顾退七福而行博祸，可为长太息者，此其一也。 \\n ○壹通 \\n 所谓建武关、函谷、临晋关者，大抵为备山东诸侯也。天下之制在陛下，今大诸侯多其力，因建关而备之，若秦时之备六国也。岂若定地势使无可备之患，因行兼爱无私之道，罢关一通，示天下无以区区独有关中者。所为禁游宦诸侯及无得出马关者，岂不曰“诸侯得众则权益重，其国众车骑则力益多”？故明为之法，无资诸侯。於臣之计，疏山东，孽诸侯，不令似一家者，其精於此矣。岂若一定地制，令诸侯之民，人骑二马，不足以为患，益以万夫不足以为害。今不定大理，数起禁，不服人心，害兼覆之义，不便。 \\n 天子都长安，而以淮南东南边为奉地，弥道数千，不轻输致。郡或乃越诸侯而有免侯之地，於远方调均发征，又且必同。大国包小国为境，小国阔大国而为都，小大驳跞，远近无衰。天子诸侯封畔之无经也，至无状也。以藩国资强敌，以列侯饵篡夫，至不得也。陛下奈何久不正此？ \\n ○属远（事势） \\n 古者天子地方千里，中之而为都，输将繇使，其远者不出五百里而至；公侯地百里，中之而为都，输将繇使，远者不出五十里而至。输将者不苦其繇，繇使者不伤其费。故远方人安其居，士民皆有欢乐其上，此天下之所以长久也。 \\n 及秦而不然。秦不能分尺寸之地，欲尽自有之耳。输将起海上而来，一钱之贱耳，十钱之费弗，轻能致也。上之所得者甚少，而民毒苦之甚深，故陈胜一动而天下不振。 \\n 今汉越两诸侯之中分，而乃以庐江之为奉地，虽秦之远边过此不远矣。令此不输将不奉主，非奉地义也，尚安用此而久县其心哉！若令此如奉地之义，是复秦之迹也，窃以为不便。夫淮南窳民贫乡也，繇使长安者，自悉以补，行中道而衣，行胜已嬴弊矣，强提荷弊衣而生。虑非假贷，自诣非有以所闻也。履蹻不数易，不足以至，钱用之费称此，苦甚。窃以所闻县令丞相归休者，虑非甚强也，不见得从者。夫行数千里，绝诸侯之地而县属汉，其势终不可久。汉往者家号泣而送之；其来繇使者，家号泣而遣之，俱不相欲也。其苦属汉而欲王，类至甚也。逋遁而归诸侯者，类不少矣。陛下不如蚤定，毋以资奸人。 \\n ○亲疏危乱（事势） \\n 陛下有所不为矣，臣将不敢不毕陈事制。假设令天下如曩也，淮阴侯尚王楚，黥布王淮南，彭越王梁，韩信王韩，张敖王赵，贯高为相，卢绾王燕，陈豨在代，令六七诸公皆无恙，案其国而居，当是时，陛下即天子之位，试能自安乎哉？臣有以知陛下之不能也。天下殽乱，高皇帝与诸公并肩而起，非有侧室之势以豫席之也。诸公率幸者乃得为中涓，其次仅得为舍人。高皇帝南面称帝，诸公皆为臣，材之不逮至远也。高皇帝五年即天子之位，割膏腴之地以王有功之臣，多者百馀城，少者乃三四十县，德至渥也。然其后十年之间，反者九起，几危天下者五六。陛下之与诸公也，非亲角材而臣之也，又非身亲封王之也，自高皇帝不能以是一岁为安，陛下独安能以是自安也。 \\n 然尚有可诿者曰：疏。臣请试言其亲者。假令齐悼惠王王齐，元王王楚，中子王赵，幽王王淮阳，共王王梁，灵王王燕，厉王王淮南，六七贵人皆无恙，各案其国而居，当是时，陛下即天子之位，能为治乎？臣又窃知陛下之不能也。诸侯王虽名为人臣，实皆布衣昆弟之心，虑无不帝制而天子自为者。擅爵人，赦死罪，甚者或戴黄屋。汉法非立，汉令非行也。虽离道如淮南王者，令之安肯听？召之焉可致？幸而至，法安可得加？动一亲戚，天下环视而起，天下安可得制也？陛下之臣虽有悍如冯敬者，适启其口，匕首已陷於胸矣。陛下虽贤，谁与领诸侯？此所谓亲也者，故疏必危，亲必乱。陛下之因今以为治安，奈何知其必且危乱也，然且吟而坚控守之，为何如制以纟靡相县。臣能令知乱如今利百金□□□□□□ \\n ○忧民（事势） \\n 王者之法：民三年耕而馀一年之食，九年而馀三年之食，三十岁而民有十年之蓄。故禹水九年，汤旱七年，甚也野无青草，而民无饥色，道无乞人。岁复之后，犹禁陈耕。古之为天下，诚有具也。王者之法：国无九年之蓄，谓之不足；无六年之蓄，谓之急；无三年之蓄，曰国非国也。 \\n 今汉兴三十年矣，百天下愈屈，食至寡也。陛下不省耶？未获年，富人不贷，贫民且饥；天时不收，请卖爵鬻子，既或闻耳。曩顷不雨，令人寒心。一雨尔，虑若更生。天下无蓄若此，甚极也。其在王法谓之何？必须困至乃虑，穷至乃图，不亦晚乎！窃伏念之，愈使人悲。 \\n 然则所谓国无人者，何谓也？有天下而欲其安者，岂不在於陛下者哉？上弗自忧，将以谁偷？五岁小康，十岁一凶，三十岁而一大康，盖曰大数也。自人人相食，至於今若干年矣。即不幸有方二三千里之旱，天下何以相救？卒然边境有数十万众聚，天下将何以馈之矣？兵旱相乘，民填沟壑，剽盗攻击者兴继而起，中国失救，外敌必骇，一日而及，此之必然。且用事之人未必此省，为人上弗自省忧，魄然事困，乃惊而督下曰：“此天也，可奈何？”事既无如，忧之何及？方今始秋，时可善为，陛下少闲，可使臣谊从丞相、御史计之。臣义诏所自用秩二千石上虽幸使义计勿厚疏殆无伤也有时矣。 \\n ○解县（事势） \\n 天下之势方倒县，窃愿陛下省之也。凡天子者，天下之首也，何也？上也。蛮夷者，天下之足也，何也？下也。蛮夷徵令，是主上之操也；天子共贡，是臣下之礼也。足反居上，首顾居下，是倒县之势也。天下倒县，莫之能解，犹为国有人乎？非特倒县而已也，又虑躄，且病痱。夫躄者一面病，痱者一方痛。今西为上流，东为下流，故陇西为上，东海为下，则北境一倒也，西郡、北郡，虽有长爵不轻得复，五尺以上不轻得息，苦甚矣。中地左戍，延行数千里，粮食馈饟难也。斥候者望烽燧而不敢卧，将吏戍者或介胄而睡，而匈奴欺侮侵掠未知息时。於焉信威广德难。臣故曰“一方病矣。”医能治之，而上弗肯使也。天下倒县甚苦矣，窃为陛下惜之。 \\n 进谏者类以为是困不可解也，无具甚矣。陛下肯幸听臣之计，请陛下举中国之祸而从之匈奴，中国乘其威而富强，匈奴伏其辜而残亡，系单于之颈而制其命，伏中行说而笞其背，举匈奴之众唯上之令。杀之乎，生之乎，次也。陛下威惮大信，德义广远，据天下而必固，称高号诚所诚宜，俯视中国，仰望四夷，莫不如志矣。然后退斋三日，以报高庙，令天下无愚智男女，皆曰：“皇帝果大圣也。”胡忍以陛下之明，承天下之资，而久为戎人欺傲若此，可谓国无人矣。 \\n ○威不信（事势） \\n 古之正义，东西南北，苟舟车之所达，人迹之所至，莫不率服，而后云天子；德厚焉，泽湛焉，而后称帝；又加美焉，而后称皇。今称号甚美，而实不出长城。彼非特不服也，又大不敬。边长不宁，中长不静，譬如伏虎，见便必动，将何时已？昔高帝起布衣而服九州，今陛下杖九州而不行於凶奴，窃为陛下不足，且事势有甚逆者焉。其义尤要。 \\n 天子者，天下之首也，何也？上也。蛮夷者，天下之足也，何也？下也。蛮夷徵令，是主上之操也；天了共贡，是臣下之礼也。足反居上，首顾居下，是倒植之势也。天下之势倒植矣，莫之能理，犹为国有人乎？德可远施，威可远加，舟车所至，可使如志，而特扪然数百，里而威令不信，可为流涕者此也。 \\n   \\n  "}
{"章节": "卷四", "正文": "  \\n 卷四 \\n 　 \\n 书名:新书作者:贾谊 \\n 回目录 \\n ○匈奴（事势） \\n 窃料匈奴控弦大率六万骑，五口而出介卒一人，五六三十，此即户口三十万耳，未及汉千石大县也。而敢岁言侵盗，屡欲亢礼，妨害帝义，甚非道也。陛下何不使能者一试理此，将为陛下以耀蝉之术振之。为此立一官，置一吏，以主匈奴。诚能此者，虽以千石居之可也。陛下肯听其事，计设令中国日治，匈奴日危。大国大富，匈奴适亡。吒犬马行，理势然也。将必以匈奴之众，为汉臣民，制之令千家而为一国，列处之塞外，自陇西延至辽东，各有分地以卫边，使备月氏、灌窳之变，皆属之置郡。然后罢戎休边，民天下之兵。帝之威德，内行外信，四荒悦服，则愚臣之志快矣。不然，帝威不遂，心与嘿嘿。窃闻匈奴当今遂羸，此其示武昧利之时也，而建隆义渠、东胡诸国，又颇来降。以臣之愚，匈奴且动，疑将一材而出奇，厚贽以责汉，不大兴不已。旁午走急数十万之众，积於北方，天下安得食而馈之？临事而重困，则难为工矣，陛下何不蚤图？ \\n 建图者曰：“匈奴不敬，辞言不顺，负其众庶，时为寇盗，挠边境，扰中国，数行不义，为我狡猾，为此奈何？”对曰：“臣闻伯国战智，王者战义，帝者战德。故汤祝网而汉阴降，舜舞干羽而三苗服。今汉帝中国也，宜以厚德怀服四夷，举明义博示远方，则舟车之所至，人迹之所及，莫不为畜，又且孰敢忄分然不承帝意？ \\n 臣为陛下建三表，设五饵，以此与单于争其民，则下匈奴犹振槁也。夫无道之人，何宜敢捍此其久？陛下肯幸用臣之计，臣且以事势谕天子之信，使匈奴大众之信陛下也。为通言耳，必行而弗易，梦中许人，觉且不背其信；陛下已诺，若日出之灼灼。故闻君一言，虽有微远，其志不疑；仇雠之人，其心不殆。若此则信谕矣，所图莫不行矣，一表。臣又且以事势谕陛下之爱，令匈奴之自视也，苟胡面而戎状者，其自以为见爱於天子也，犹若子之遌慈母也。若此则爱谕矣，一表。臣又且谕陛下之好，令胡人之自视也，苟其技之所长与其所工，一可当天子之意。若此则好谕矣，一表。爱人之状，好人之技，仁道也；信为大操，帝义也。爱好有实，已诺可期，十死一生，彼必将至。此谓“三表”。 \\n 凡赏於国，此不可以均。赏均则国窾，而赏薄不足以动人。故善赏者，踔之，驳轹之，从而时厚之。令视之足见也，诵之足语也，乃可倾一国之心。陛下幸听臣之计，则国有馀财。匈奴之来者，家长已上固必衣绣，家少者必衣文锦，将为银车五乘，大雕画之，驾四马，载绿盖，从数骑，御骖乘，且虽单于之出入也，不轻都此矣。令匈奴降者，时时得此而赐之耳。一国闻之者、见之者，希心而相告，人人冀幸，以为吾至亦可以得此，将以坏其目，一饵。匈奴之使至者，若大人降者也，大众之所聚也，上必有所召，赐食焉。饭物故四五盛，美胾炙，肉具醯醢，方数尺於前，令一人坐此，胡人欲观者，固百数在旁。得赐者之喜也，且笑且饭，味皆所嗜而所未尝得也。令来者时时得此而飨之耳。一国闻之者、见之者，垂涎而相告，人悇憛其所自，以吾至亦将得此，将以坏其口，一饵。降者之杰也，若使者至也，上必使人有所召客焉。令得召其知识，胡人之欲观者勿禁。令妇人傅白墨黑，绣衣而侍其堂者二三十人，或薄或揜，为其胡戏以相饭。上使乐府幸假之倡乐，吹箫鼓鞀，倒挈面者更进，舞者、蹈者时作，少闲击鼓，舞其偶人。莫时乃为戎乐，携手胥强上客之后，妇人先后扶侍之者固十馀人，令使降者时或得此而乐之耳。一国闻之者、见之者，希盱相告，人人忣々唯恐其后来至也，将以此坏其耳，一饵。凡降者，陛下之所召幸，若所以约致也。陛下必有时所富，必令此有高堂邃宇，善厨处，大囷京，厩有编马，库有阵车，奴婢、诸婴儿、畜生具。令此时大具召胡客，飨胡使，上幸令官助之具，假之乐。令此其居处乐虞、囷京之畜，皆过其故王，虑出其单于或，时时赐此而为家耳。匈奴一国倾心而冀，人人忣々惟恐其后来至也，将以此坏其腹，一饵。於来降者，上必时时而有所召幸，拊循而后得入官。夫胡大人难亲也，若上於胡婴儿召贵人子好可爱者，上必召幸大数十人，为此绣衣好阏，且出则从，居则更侍。上即飨胡人也，大觳抵也，客胡使也，力士武士固近侍旁，胡婴儿得近侍侧，故贵人更进得佐酒前，上乃幸自御此薄，使付酒钱，时人偶之。为间则出绣衣，具带服宾馀，时以赐之。上即幸拊胡婴儿，捣遒之，戏弄之，乃授炙幸自啖之，出好衣，闲且自为赣之。上起，胡婴儿或前或后，胡贵人既得奉酒，出则服衣佩绶，贵人而立於前，令数人得此而居耳。一国闻者、见者，希盱而欲，人人忣々惟恐其后来至也。将以此坏其心，一饵。故牵其耳、牵其目、牵其口、牵其腹，四者已牵，又引其心，安得不来？下胡抑抎也。此谓五饵。 \\n 若夫大变之应，大约以权决塞，因宜而行，不可豫形。尊翁主，重相室，多其长吏，众门大夫皆谋士也，必足之财。且用吾人，且用其尊，观其限，窥其谋，中外符节适绚拘也。夫或人且安得久悍若此！故三表已谕，五饵既明，则匈奴之中乖而相疑矣，使单于寝不聊寐，饭失其口，挥剑挟弓而蹲穹卢之隅，左视右视，以为尽仇也。彼其群臣，虽欲毋走，若虎在后；众欲无来，恐或轩之，此谓势然。其贵人之见单于，犹迕虎狼也；其南面而归汉也，犹弱子之慕慈母也。其众人之见将吏，犹噩迕仇雠也；南乡而欲走汉，犹水流下也。将使单于无臣之使，无民之守，夫恶得不系颈稽颡，请归陛下之义哉！此谓战德。彼匈奴见略，且引而远去。连此有数。 \\n 夫关市者，固匈奴所犯滑而深求也，愿上遣使厚与之和，以不得已许之大市。使者反，因於要险之所，多为凿开，众而延之，关吏卒使足以自守。大每一关，屠沽者、卖饭食者，羹臛膹炙者，每物各一二百人，则胡人著於长城下矣。是王将强北之，必攻其王矣。以匈奴之饥，饭羹啗膹炙，喗滪多饮酒，此则亡竭可立待也。赐大而愈饥，财尽而愈困，汉者所希心而慕也。匈奴贵人，以其千人至者，显其二三；以其万人至者，显其十馀人。夫显荣者，招民之机也，故远期五岁，近期三年之内，匈奴亡矣。此谓德胜。 \\n 或曰：“建三表，明五饵，盛资翁主，禽敌国而后止，费至多也，恶得财用而足之？”对曰：“请无敢费御府铢金尺帛，然而臣有馀资。”问曰：“何以？”对曰：“国有二族，方乱天下，甚於匈奴之为边患也。使上下踳逆，天下窾贫，盗贼、罪人蓄积无已，此二族为祟也。上去二族，弗使乱国，天下治富矣。臣赐二族，使祟匈奴，过足言者。” \\n 或曰：“天子不怵，人民悹之。”曰：“苟或非天子民，尚岂天子也？《诗》曰：‘普天之下，莫非王土；率土之滨，莫非王臣。’王者，天子也。苟舟车之所至，人迹之所及，虽蛮貊戎狄，孰非天子之作哉？而慉渠颇率天子之民，以不听天子，则慉渠大罪也。今天子自为怀其民，天子之理也，岂有怵人之民哉？” \\n ○势卑（事势） \\n 匈奴侵甚、侮甚，遇天子至不敬也，为天下患，至无已也。以汉而岁致金絮缯彩，是入贡职於蛮夷也，顾为戎人诸侯也。势既卑辱，而祸且不息，长此何穷！陛下胡忍以帝皇之号持居此宾？ \\n 窃料匈奴之众，不过汉一千石大县，以天下之大，而困於一县之正，甚窃为执事羞之。陛下有意，胡不使臣一试理此？夫胡人於古小诸侯之所铚权而服也，奚宜敢悍若此？以臣为属国之官，以主匈奴。因幸行臣之计，半岁之内，休屠饭失其口矣；少假之间，休屠系颈以草，膝行顿颡，请归陛下之义。唯上财幸。而后复罢履属国之官，臣赐归伏田卢，不复污末廷，则忠臣之志快矣。今不獦猛敌而且獦田彘，不搏反寇而搏蓄菟，所獦得毋小，所搏得毋不急乎？繁细是虞，不图大患，非所以为安。 \\n ○淮难（事势） \\n 窃恐陛下接王淮南子，曾不与如臣者孰计之也。淮南王来入赴。□□□□□□千乘之启陛下为顿颡谢罪皇太后之前，淮南王曾不谯让，敷留之罪无加身者。舍人横制等室之门，陛下追而赦之，吏曾不捕。王人於天子国横行不辜而无谴，乃赐美人多载黄金而归。侯邑之在其国者，毕徙之他所。陛下於淮南王不可谓薄矣。然而淮南王，天子之法咫蹂促而弗用也，皇帝之令咫批倾而不行，天下孰不知？天子选功臣有识者，以为之相吏，王堇不踏蹴而逐耳，无不称病而走者，天下孰弗知？日接持怨言以诽谤陛下之为，皇太后之馈赐逆抑而不受，天子使者奉诏而弗得见，僵卧以发诏书，天下孰不知？聚罪人奇狡少年，通栈奇之徒，启章之等而谋为东帝，天下孰弗知？淮南王罪已明，陛下赦其死罪，解之严道以为之神，其人自病死，陛下何负？天下大指孰能以王之死为不当？陛下无负也！ \\n 如是，咫淮南王罪人之身也，淮南子，罪人之子也。奉尊罪人之子，适足以负谤於天下耳，无解细於前事。且人不以肉为心则已，若以肉为心，人之心可知也。今淮南子少壮，闻父辱状，是立咫焉泣洽衿，卧咫泣交项。肠至腰肘如缪维耳，岂能须臾忘哉！是而不如是，非人也。陛下制天下之命，而淮南王至如此极，其子舍陛下而更安所归其怨尔？特曰势未便，事未发，舍乱而不敢言。若诚其心，岂能忘陛下哉？白公胜所为父报仇者，报大父与诸伯父、叔父也。令尹子西、司马子綦皆亲群父也，无不尽伤。昔者白公之为乱也，非欲取国代王也，为发愤快志尔，故欲皆首以冲仇人之匈，固为要俱靡而已耳，固非冀生也。 \\n 今淮南土虽小，黥布用之耳，汉存特幸耳。夫擅仇人，足以危汉之资，於策安便？虽割而为四，四子一心未异也。豫让为智伯报赵襄子，五起而不取者，无他，资力少也。子胥之报楚也，有吴之众也；白公成乱也，有白公之众也。阖闾富，故能使专诸刺吴王僚；燕太子丹富，故能使荆轲杀秦王政。今陛下将尊不亿之人，予之众，积之财，此非有白公、子胥之报於广都之中者，即疑有专诸、荆轲起两柱之间，其策安便哉！此所谓假贼兵为虎翼者，愿陛下留意计之。 \\n ○无蓄（事势） \\n 禹有十年之蓄，故免九年之水；汤有十年之积，故胜七岁之旱。夫蓄积者，天下之大命也，苟粟多而财有馀，何向而不济？以攻则取，以守则固，以战则胜，怀柔附远，何招而不至？管子曰：“仓廪实，知礼节；衣食足，知荣辱。”民非足也，而可治之者，自古及今，未之尝闻。古人曰：“一夫不耕，或为之饥；一妇不织，或为之寒。”生之有时而用之无节，则物力必屈。古之为天下者至悉也，故其蓄积足恃。今背本而以末，食者甚众，是天下大残。从生之害者甚盛，是天下之大贼也。汰流、淫佚、侈磨之俗日以长，是天下之大祟也。残贼公行，莫之或止；大命贬败，莫之振救。何计者也，事情安所取？生之者甚少而靡之者甚众，天下之势，何以不危？汉之为汉，几四十岁矣，公私之积，犹可哀痛也。故失时不雨，民且狼顾矣；岁恶不入，请卖爵鬻子，既或闻耳矣，安有为天下阽危若此而上不惊者！ \\n 世之有饥荒，天下之矣常也，禹汤被之。即不幸有方二三千里之旱，国何以相恤？卒然边境有急，数十百万之众，国何以馈之矣？兵旱相乘，天下大屈，勇力者聚徒而横击，罢夫羸老易子孙而齩其骨。故法未必通也，远方之疑者并举而争起矣，为人上者乃试而图之，岂将有及乎？可以为富安天下，而直以为此廪廪也，窃为陛下惜之。 \\n 王制曰：“国无九年之蓄，谓之不足；无六年之蓄，谓之急；无三年之蓄，国非其国也。”其王制若此之迫也，陛下奈何不使吏计所以为此？可以流涕者又是也。 \\n ○铸钱（事势） \\n 迺者窃闻吏复铸钱者，民人抵罪，多者一县百数，少者十数。家属、知识及吏之所疑，击囚、榜笞及夯走者，类甚不少。仆未之得验，然其刑必然。抵过罪者，固乃始耳。此无息时，事甚不少，於上大不便，原陛下幸勿勿！ \\n 法使天下公得顾租铸钱，敢杂以铜铅铁为它巧者，其罪黥。然铸钱之情，非淆铅铁及以杂铜也，不可得赢；而淆之甚微，又易为，无异盬羹之易，而其利甚厚，张法虽公铸铜锡，而铸者情必奸伪也。名曰顾租公铸，法也，而实皆黥罪也。有法若此，上将何赖焉？ \\n 夫事有召祸而法有起奸，今令细民操造币之势，各隐呆其家而公铸作，因欲禁其大利微奸，虽黥罪日报，其势不止。为民设阱，孰积於是？上早图之，民势且尽矣！曩禁铸钱，死罪积下；今公铸钱，黥罪积下。虽少异乎，未甚也。民方陷溺，上且弗救乎？ \\n 且世民用钱，县异而郡不同；或用轻钱，百加若干；轻小异行，或用重钱，平称不受。法钱不立，吏急而一之乎，则吏烦苛而民弗任，且力不能而势不可施；纵而弗苛乎，则郡县将使天下操权族，异而市肆不同，小大异用，钱文大乱。夫苟非其术，则何向而可哉？ \\n 夫农事不为而采铜日蕃，释其耒耨，冶熔炉炭，奸钱日繁，正钱日亡，善人怵而为奸邪，愿民陷而之刑僇，黥罪繁积，吏民且日斗矣，将甚不祥，奈何而忽？国知患此，吏议必曰“禁之”。禁之不得其术，其伤必大，何以圉之？令禁铸钱，钱必还重，四钱之粟，必还二钱耳；重则盗铸钱如云而起，则弃市之罪又不足以禁矣。奸不胜而法禁数溃，铜使之然也。 \\n 回目录 \\n 全文书名作者 \\n (c)2010Baidu免责声明此内容系百度根据您的指令自动搜索的结果，不代表百度赞成被搜索网站的内容或立场 \\n   \\n  "}
{"章节": "卷五", "正文": "  \\n 卷五 \\n 　 \\n  \\n ○傅职（连语） \\n 或称《春秋》，而为之耸善而仰恶，以革劝其心。教之《礼》，使知上下之则宜。或称《诗》，而为之广道显德，以驯明其志。教之《乐》，以疏其秽，而填其浮气。教之语，使明於上世而知先王之务明德於民也。教之故志，使知废兴者，而戒惧焉。教之任术，使能纪万官之职任，而知治化之仪。教之训典，使知族类疏戚，而隐比训焉。此所谓学太子以圣人之德者也。 \\n 或明惠施以道之忠，明长复以道之信，明度量以道之义，明等级以道之礼，明恭俭以道之孝，明敬戒以道之事，明慈爱以道之仁，明亻闲雅以道之文，明除害以道之武，明精直以道之伐，明正德以道之赏，明斋肃以道之敬，此所谓教太子也。 \\n 左右前后，莫非贤人以辅相之，搃威仪以先后之，摄体貌以左右之，制义行以宣翼之，章恭敬以监行之，勤劳以劝之，孝顺以内之，敦笃以固之，忠信以发之，德言以扬之。此所谓顺者也。此傅人之道也，非贤者不能行。 \\n 天子不谕於先圣人之德，不知君国畜民之道，不见礼义之正，不察应事之理，不博古人之典传，不亻闲於威仪之数，《诗》、《书》、《礼》、《乐》无经，天子学业之不法：凡此其属，太师之任也。古者齐太公职之。 \\n 天子不恩於亲戚，不惠於庶民，无礼於大臣，不忠於刑狱，无经於百官，不哀於丧，不敬於祭，不直於戎事，不信於诸侯，不诚於赏罚，不厚於德，不强於行，赐予侈於左右近臣，吝授於疏远卑贱，不能惩忿忘欲，大行、大礼、大义、大道，不从太师之教：凡此其属，太傅之任也。古者鲁周公职之。 \\n 天子处位不端，受业不敬，教诲讽诵《诗》、《书》、《礼》、《乐》之不经、不法、不古，言语不序，音声不中律，将学趋让，进退即席不以礼，登降揖让无容，视瞻、俯仰、周旋无节，咳唾数顾，趋行不得，色不比顺，隐琴肆瑟：凡此其属，太保之任也。古者燕召公职之。 \\n 天子燕业反其学，左右之习诡其师；答远方诸侯、遇贵大人，不知大雅之辞；答左右近臣，不知已诺之适；亻闲问小诵之不博不习：凡此其属，少师之任也。古者史佚职之。 \\n 天子居处，出入不以礼，衣服冠带不以制，御器在侧不以度，杂彩从美不以彰德，忿怒说喜不以义，赋与噍让不以节，小行、小礼、小义、小道，不从少师之教：凡此其属，少傅之任也。 \\n 天子居处燕私，安而易，乐而湛，夜漏屏人而数，饮酒而醉，食肉而饱，饱而强食，饥而馁，暑而暍，寒而懦，寝而莫宥，坐而莫侍，行而莫先莫后；帝自为开户，自取玩好，自执器皿，亟顾还面，而器御之不举不臧，折毁丧伤：凡此其属，少保之任也。 \\n 干戚戈羽之舞，管籥琴瑟之会，号呼歌谣声音不中律，燕乐《雅》《讼》逆乐序：凡此其属，诏工之任也。 \\n 不知日月之不时节，不知先王之讳与国之大忌，不知风雨雷电之眚：凡此其属，太史之任也。 \\n ○保傅（连语） \\n 殷为天子三十馀世而周受之，周为天子三十馀世而秦受之，秦为天子二世而亡。人性非甚相远也，何殷、周之君有道而长也，而秦无道之暴也？其故可知也。 \\n 古之王者，太子初生固举以礼，使士负之，有司斋肃端冕，见之南郊，见於天也。过阙则下，过庙则趋，孝子之道也。故自为赤子而教固以行矣。昔者周成王幼在襁褓之中，召公为太保，周公为太傅，太公为太师。保，保其身体；傅，傅之德义；师，道之教训：三公之职也。於是为置三少，皆上大夫也，曰少保、少傅、少师，是与太子燕者也。故咳，三公、三少固明孝仁礼义，以道习之，逐去邪人，不使见恶行。於是皆选天下之端士、教悌博闻有道术者，以卫翼之，使与太子居处出入。故太子初生而见正事，闻正言，行正道，左右前后皆正人也。习与正人居之，不能无正也，犹生长於楚，不能不楚言也；故择其所嗜，必先受业，乃得尝之；择其所乐，必先有习，乃得为之。孔子曰：“少成若天性，习贯如自然。”是殷、周之所以长有道也。 \\n 及太子少长，知好色，则入於学。学者，所学之官也。《学礼》曰：“帝入东学，上亲而贵仁，则亲疏有序而恩相及。；帝入南学，上齿而贵信，则长幼有差而民不诬矣。帝入西学，上贤而贵德，则贤智在位而功不遗矣。帝入北学，上贵而尊爵，则贵贱有等而下不逾矣。帝入太学，承师问道，退习而考於太傅，太傅罚其不则而匡其不及，则德智长而理道得矣。此五学者既成於上则百姓黎民化辑於下矣。”学成治就，是殷、周所以长有道也。 \\n 及太子既冠成人，免於保傅之严，则有司直之史，有彻膳之宰。太子有过，史必书之，史之义，不得书过则死。过书而宰收其膳，宰之义，不得收膳即死。於是有进善之旌，有诽谤之木，有敢谏之鼓，瞽史诵诗，工诵箴谏，大夫进谋，士傅民语。习与智长，故切而不愧；化与心成，故中道若性。是殷、周之所以长有道也。 \\n 三代之礼：天子春朝朝日，秋幕夕月，所以明有敬也；春秋入学，坐国老，执酱而亲馈之，所以明有孝也；行以鸾和，步中《采荠》，趋中《肆夏》，所以明有度也；其於禽兽也，见其生不忍其死，闻其声不尝其肉，故远庖厨，所以长恩，且明有仁也。食以礼，收以乐。失度，则史书之，工诵之，三公进而读之，宰夫减其膳，是天子不得为非也。 \\n 《明堂之位》曰：“笃仁而好学，多闻而道顺。天子疑则问，应而不穷者谓之道。道者，道天子以道者也，常立於前，是周公也。诚立而敦断，辅善而相义者谓之辅。辅者，辅天子之意者也，常立於左，是太公也。洁廉而切直，匡过而谏邪者谓之拂。拂者，拂天子之过者也，常立於右，是召公也。博B闻W强Q记，捷给而善对者谓之承。承者，承天子之遗忘者也，常立於后，是史佚也。”故成王中立听朝，则四圣维之，是以虑无失计而举无过事。殷、周之所以长久者，其辅翼灭子有此具也。 \\n 及秦而不然：其俗固非贵辞让也，所上者告讦也；固非贵礼义也，所上者刑罚也。使赵高傅胡亥而教之狱，所习者非斩劓人，则夷人之三族也。故今日即位，明日射人，忠谏者谓之诽谤，深为之计者谓之妖言，其视杀人若艾草菅然。岂胡亥之性恶哉？其所以集道之者非理故也。 \\n 鄙谚曰：“不习为吏，而视已事。”又曰：“前车覆而后车戒。”夫殷、周之所以长久者，其已事可知也，然而不能从，是不法圣智也。秦之亟绝者，其轨迹可见也，然而不避，是后车又覆也。夫存亡之反，治乱之机，其要在是矣。天下之命，县於太子；太子之善，在於蚤谕教与选左右。心未滥而先谕教，则化易成也；夫开於道术，知义理之指，则教之功也。若其服习积贯，则左右而已矣。夫胡越之人，生而同声，嗜欲不异，及其长而成俗也，累数译而不能相通，行有虽死而不相为者，则教习然也。臣故曰：“选左右、蚤谕教最急。”夫教得而左右正，则太子正矣，太子正而天下定矣。《书》曰：“一人有庆，兆民赖之。”此时务也。 \\n ○连语（连语） \\n 纣，天子之后也，有天下而宜然。苟背道弃义，释敬慎而行骄肆，则天下之人，其离之若崩，其背之也不约而若期。夫为人主者，诚奈何而不慎哉？纣将与武王战，纣陈其卒，左臆右臆，鼓之不进，皆还其刃，顾以乡纣也。纣走还於寝庙之上，身斗而死，左右弗肯助也。纣之官卫舆纣之躯，弃之玉门之外。民观之者皆进蹴之，蹈其腹，蹶其肾，践其肺，履其肝。周武王乃使人帷而守之，民之观者搴帷而入，提石之者犹未肯止。可悲也！夫执为民主，直与民为仇，殃忿若此！夫民尚践盘其躯，而况有其民政教乎！羞甚！臣窃闻之曰：“善不可谓小而无益，不善不可谓小而无伤。”夫牛之为胎也，细若鼷鼠。纣损天下，自象箸始。故小恶大恶一类也，过败虽小，皆纣之罪也。周谚曰：“前车覆而后车戒。”今前车已覆矣，而后车不知戒，不可不察也。 \\n 梁尝有疑狱，群臣半以为当罪，半以为不当，虽梁王亦疑。梁王曰：“陶之朱叟，以布衣而富侔国，是必有奇智。”乃召朱公而问之曰：“梁有疑狱，吏半以为当罪，半以为不当，虽寡人亦疑焉，为吾决是奈何？”朱公曰：“臣鄙人也，不知当狱。然臣家有二白璧，其色相如也，其径相如也，其泽相如也。然其价也，一者千金，一者五百金。”王曰：“径与色、泽皆相如也，一者千金，一者五百金，何也？”朱公曰：“侧而视之，其一者厚倍之，是以千金。”王曰：“善。”故狱疑则从去，赏疑则从予，梁国说。以臣谊窃观之，墙薄咫亟坏，缯薄咫亟裂，器薄咫亟毁，酒薄咫亟酸。夫薄而可以旷日持久者，殆未有也。故有国畜民施政教者，臣窃以为厚之而可耳。 \\n 抑臣又窃闻之曰：有上主者，有中主者，有下主者。上主者，可引而上，不可引而下；下主者，可以引而下，不可引而上；中主者，可引而上，可引而下。故上主者，尧、舜是也。夏禹、契、后稷与之为善则行，鲧、驩兜欲引而为恶则诛。故可与为善，而不可与为恶。下主者，桀、纣是也，虽侈、恶来进与为恶则行，比干、龙逢欲引而为善则诛。故可与为恶，而不可与为善。所谓中主者，齐桓公是也。得管仲、隰朋则九合诸侯，任竖貂、易牙则饿死胡宫，虫流而不得葬。故材性乃上主也，贤人必合，而不肖人必离，国家必治，无可忧者也。若材性下主也，邪人必合，贤正必远，坐而须亡耳，又不可胜忧矣。故其可忧者，唯中主尔，又似练丝，染之蓝则青，染之缁则黑，得善佐则存，无善佐则亡，此其不可不忧者耳。《诗》云：“芃芃棫朴，薪之槱之；济济辟王，左右趋之。”此言左右日以善趋也，故臣窃以为练左右急也。 \\n ○辅佐（连语） \\n 大相上承大义而启治道，总百官之要，以调天下之宜；正身行，广教化，修礼乐，以美风俗；兼领而和一之，以合治安。故天下失宜，国家不治，则大相之任也。上执政职。 \\n 大拂秉义立诚，以翼上志；直议正辞，以持上行；批天下之患，匡诸侯之过。令或郁而不通，臣或盭而不义，大拂之任也。中执政职。 \\n 大辅闻善则以献，知善则以献，明号令，正法则，颁度量，论贤良，次官职，以时巡循，使百吏敬率其业。故经义不衷，贤不肖失序，大辅之任也。下执事职。 \\n 道行典知变化，以为规是非，明利害，掌仆及舆马之度，羽旄旌旗之制，步骤徐疾之节，春夏秋冬马之伦色；居车之容，登降之礼，见规宜论，见过则之间。故职不率义，则道行之任也。 \\n 调讯典博闻，以掌驷乘，领时从，比贤能，天子出则为车右，坐立则为位，承圣帝之德，畜民之道，礼义之正，应事之理，则职以箴；刑狱之衷，赏罚之诚，已诺之信，百官之经，丧祭之共，戎事之诫，身行之强，则职以谂；遇大臣之敬，遇小臣之惠，坐立之端，言默之序，音声之适，揖让之容，俯仰之节，立事之色，则职以证；出入不从礼，衣服不从制，御器不以度，迎送非其章，忿说忘其义，取予失其节，安易而乐湛，则职以谏。故善不彻，过不闻，侍从不谏，则调讯之任也。 \\n 典方典容仪，以掌诸侯、远方之君，譔之班爵、列位、轨伍之约，朝觐、宗遇、会同、享聘、贡职之数；辨其民人之众寡，政之治乱。率德道顺、僻淫犯禁之差第；天子巡狩，则先循於其方。故或有功德而弗举，或有淫僻犯禁而不知，典方之任也。 \\n 奉常典天，以掌宗庙社稷之祀，天神地祗人鬼，凡山川四望国之诸祭，吉凶妖祥占相之事；序礼乐丧纪，国之礼仪，毕居其宜，以识宗室；观民风俗，审诗商，修宪命，禁邪言，息淫声；於四时之交，有事於南郊，以报祈天明。故历天事不得，事鬼神不序，经礼仪人伦不正，奉常之任也。 \\n 祧师典春，以掌国之众庶、四民之序，以礼义伦理教训人民。方春三月，缓施生遂，动作百物，是时有事於皇考祖考□□□□□□。 \\n ○问孝 \\n 原阙 \\n  \\n   \\n  "}
{"章节": "卷六", "正文": "  \\n 卷六 \\n 　 \\n ○礼 \\n 昔周文王使太公望傅太子发，太子嗜鲍鱼，而太公弗与，太公曰：“礼，鲍鱼不登於俎，岂有非礼而可以养太子哉？”寻常之室无奥剽之位，则父子不别；六尺之舆无左右之义，则君臣不明。寻常之室、六尺之舆，处无礼，即上下踳逆，父子悖乱，而况其大者乎？故道德仁义，非礼不成；教训正俗，非礼不备；分争辨讼，非礼不决；君臣、上下、父子、兄弟，非礼不定；宦学事师，非礼不亲；班朝治军、莅官行法，非礼威严不行；祷祠祭祀、供给鬼神，非礼不诚不庄。是以君子恭敬、撙节、退让以明礼。 \\n 礼者，所以固国家，定社稷，使君无失其民者也。主主臣臣，礼之正也；威德在君，礼之分也；尊卑、大小、强弱有位，礼之数也。礼：天子爱天下，诸侯爱境内，大夫爱官属，士庶各爱其家。失爱不仁，过爱不义。故礼者，所以守尊卑之经、强弱之称者也。礼：天子适诸侯之宫，诸侯不敢自阼阶。阼附者，主之阶也。天子适诸侯，诸侯不敢有宫，不敢为主人礼也。君仁臣忠，父慈子孝，兄爱弟敬，夫和妻柔，姑慈妇听，礼之至也。君惠则不厉，臣忠则不贰，父慈则教，子孝则协，兄爱则友，弟敬则顺，夫和则义，妻柔则正，姑慈则从，妇听则婉，礼之质也。 \\n 礼者，臣下所以承其上也。故《诗》云：“一发五豝，吁嗟乎虞。”驺者，天子之囿也。虞者，囿之司兽者也。天子佐舆十乘，以明贵也。二牲而食，以优饱也。虞人翼五豝以待一发，所以复中也。人臣於是所尊敬，不敢以节待，敬之至也。甚尊其主，敬慎其所掌职，而志厚尽矣。作此诗者，以其事深见良臣顺上之志也。良臣顺上之志者，可谓义矣。故其叹之也长，曰“吁嗟乎”。虽古之善为人臣者，亦若此而已。 \\n 礼者，所以节义而没不遝。故飨饮之礼，先爵於卑贱而后贵者始羞，淆膳下浃而乐人始奏。觞不下遍，君不尝羞；淆不下浃，上不举乐。故礼者，所以恤下也。由余曰：“干肉不腐，则左右亲；苞苴时有，筐篚时至，则群臣附；官无蔚藏，腌陈时发，则载其上”《诗》曰：“投我以木瓜，报之以琼琚；匪报也，永以为好也。”上少投之，则下以躯偿矣；弗敢谓报，原长以为好。古之蓄其下者，其施报如此。 \\n 国无九年之蓄，谓之不足；无六年之蓄，谓之急；无三年之蓄，国非其国也。民三年耕，必馀一年之食；九年而馀三年之食；三十岁相通，而有十年之积。虽有凶旱水溢，民无饥馑。然后天子备味而食，日举以乐。诸侯食珍不失，钟鼓之县可使乐也。乐也者，上下同之。故礼，国有饥人，人主不飧；国有冻人，人主不裘；报囚之日，人主不举乐。岁凶谷不登，台扉不涂，榭彻干侯，马不食谷，驰道不除，食减膳，飨祭有阙。故礼者，自行之义，养民之道也。受计之礼，主所亲拜者二：闻生民之数则拜之，闻登谷则拜之。《诗》曰：“君子乐胥，受天之祜。”胥者，相也。祜，大福也。夫忧民之忧者，民必忧其忧；乐民之乐者，民亦乐其乐。与士民若此者，受天之福矣。 \\n 礼，圣王之於禽兽也，见其生不忍见其死，闻其声不尝其肉，隐弗忍也。故远庖厨，仁之至也。不合围，不掩群，不射宿，不涸泽。豺不祭兽，不田猎；獭不祭鱼，不设网罟；鹰隼不鸷，眭而不逮，不出植罗；草木不零落，斧斤不入山林；昆虫不蛰，不以火田。不麛，不卵，不刳胎，不殀夭，鱼肉不入庙门，鸟兽不成毫毛不登庖厨。取之有时，用之有节，则物蕃多。汤曰：“昔蛛蝥作罟，不高顺、不用命者，宁丁我网。”其惮害物也如是。《诗》曰：“王在灵囿，麀鹿攸伏。麀鹿濯濯，白鸟皜々。王在灵沼，於仞鱼跃。”言德至也。圣主所在，鱼鳖禽兽犹得其所，况於人民乎！ \\n 故仁人行其礼，则天下安而万理得矣。逮至德渥泽洽，调和大畅，则天清澈，地富煴，物时熟，民心不挟诈贼，气脉淳化。攫齧捕拏之兽鲜，毒蠚猛虭之虫密，毒山不蕃，草木少薄矣，铄乎大仁之化也。 \\n ○容经（连语） \\n 志有四兴：朝迁之志，渊然清以严；祭祀之志，谕然思以和；军旅之志，怫然愠然精以厉；丧纪之志，漻然氵愁然忧以湫。四志形中，四色发外。维如□□□□□□。志色之经。 \\n 容有四起：朝廷之容，师师然翼翼然整以敬；祭礼之容，遂遂然粥粥然敬以婉；军旅之容，湢然肃然固以猛；丧纪之容，怮然慑然若不还。（容经） \\n 视有四则：朝廷之视，端氵不平衡；祭祀之视，视如有将；军旅之视，固植虎张；丧纪之视，下氵不垂纲。（视经） \\n 言有四术：言敬以和，朝廷之言也；文言有序，祭祀之言也；屏气折声，军旅之言也；言若不足，丧纪之言也。（言经） \\n 固颐正视，平肩正背，臂如抱鼓，足间二寸，端面摄缨，端股整足。体不摇肘曰经立，因以微磬曰共立，因以磬折曰肃立，因以垂佩曰卑立。（立容） \\n 坐以经立之容，胻不差而足不跌。视平衡曰经坐，微俯视尊者之膝曰共坐，俯首视不出寻常之内曰肃坐，废首低肘曰卑坐。（坐容） \\n 行以微磬之容，臂不摇掉，肩不上下，身似不则，从然而任。（行容） \\n 趋以微磬之容，飘然翼然，肩状若氵不，足如射箭。（趋容） \\n 旋以微磬之容，其始动也，穆如惊倏；其固复也，旄如濯丝。（跘旋之容） \\n 跪以微磬之容，揄右而下，进左而起，手有抑扬，各尊其纪。（跪容） \\n 拜以磬折之容，吉事上左，凶事上右，随前以举，项衡以下，宁速无迟，背项之状如屋之氐。（拜容） \\n 拜而未起。（伏容） \\n 坐乘以经坐之容，手抚式，视五旅，欲无顾，顾不过毂。小礼动，中礼式，大礼下。（坐车之容） \\n 立乘以经立之容，右持绥而左臂诎，存剑之纬，欲顾，顾不过毂。小礼据，中礼式，大礼下。（立车之容） \\n 礼，介者不拜，兵车不式，不顾不言。反抑式以应武容也。（兵车之容） \\n 若夫立而跂，坐而蹁，怠懈，志骄傲，视数顾，容色不比，动静不以度，妄咳唾，疾言嗟，气不顺，皆禁也。 \\n 古者年九岁入就小学，蹍小节焉，业小道焉；束发就大学，蹍大节焉，业大道焉。是以邪放非辟，无因入之焉。谚曰：“君子重袭，小人无由入；正人十倍，邪辟无由来。”古之人其谨於所近乎？《诗》曰：“芃芃棫朴，薪之槱之。济济辟王，左右趋之。”此言左右日以善趋也。 \\n 古者圣王居有法则，动有文章，位执戒辅，鸣玉以行。鸣玉者，佩玉也。上有双珩，下有双璜，冲牙蠙珠以纳其间，琚瑀以杂之。行以《采荠》，趋以《肆夏》，步中规，折中矩。登车则马行而鸾鸣，鸾鸣而和应，声曰和，和则敬。故《诗》曰：“和鸾噰々，万福攸同。”言动以纪度，则万福之所聚也。故曰：明君在位可畏，施舍可爱，进退可度，周旋可则，容貌可观，作事可法，德行可象，声气可乐，动作有文，言语有章，以承其上，以接其等，以临其下，以畜其民。故为之上者敬而信之，等者亲而重之，下者畏而爱之，民者肃而乐之。是以上下和协而土民顺一。故能宗揖其国以藩卫天子，而行义足法。夫有威而可畏谓之威，有仪而可象谓之文。富不可为量，多不可为数。故《诗》曰：“威仪棣棣，不可选也。”棣棣，富也。不可选，众也。言接君臣、上下、父子、兄弟、内外、大小品事之各有容志也。 \\n 子赣由其家来，谒於孔子。孔子正颜，举杖磬折而立，曰：“子之大亲毋乃不宁乎？”放杖而立，曰：“子之兄弟亦得无恙乎？”曳杖倍下而行，曰：“妻子家中得毋病乎？”故身之倨佝，手之高下，颜色声气，各有宜称，所以明尊卑，别疏戚也。 \\n 子路见孔子之背，磬折举褎，曰：“唯由也见。”孔子闻之，曰：“由也，何以遗亡也？”故过犹不及，有馀犹不足也。 \\n 语曰：“沉乎明王，执中履衡。”言秉中适而据乎宜，故威胜德则淳，德胜威则施。威之与德，文若缪纆，且畏且怀，君道正矣。“质胜文则野，文胜质则史，文质彬彬，然后君子。” \\n 龙也者，人主之辟也。亢龙往而不返，故《易》曰“有悔”。悔者，凶也。潜龙入而不能出，故曰：“勿用”。勿用者，不可也。龙之神也，其惟兹龙乎？能与细细，能与巨巨，能与高高，能与下下。吾故曰：龙变无常，能幽能章。故圣人者，在小不宝，在大不宨；狎而不能作，习而不能顺；姚不惽，卒不妄；饶裕不赢，迫不自丧；明是审非，察中居宜。此之谓有威仪。 \\n 古之为路舆也，盖圆以象天，二十八橑以象列宿，轸方以象地，三十辐以象月。故仰则观天文，俯则察地理，前视则睹鸾和之声，侧视则听四时之运。此舆教之道也。 \\n 人主太浅则知闇，太博则业厌，二者异失同败，其伤必至。故师傅之道，既美其施，又慎其齐。适疾徐，任多少，造而勿趣，稍而勿苦，省其所省，而堪其所堪。故力不劳而身大盛，此圣人之化也。 \\n ○春秋（连语） \\n 楚惠王食寒菹而得蛭，因遂吞之，腹有疾而不能食。令尹入问，曰：“王安得此疾？”王曰：“我食寒菹而得蛭，念谴之而不行其罪乎，是法废而威不立也，谴而行其诛，则疱宰、监食者，法皆当死，心又弗忍也。故吾恐蛭之见也，遂吞之。”令尹避席，再拜而贺曰：“臣闻‘皇天无亲，惟德是辅。’王有仁德，天之所奉也，病不为伤。”是昔也，惠王之后而蛭出，故其久病心腹之积皆愈。故天之视听，不可谓不察。 \\n 卫懿公喜鹤，鹤有饰以文绣者，赋敛繁多而不顾其民，贵优而轻大臣。群臣，或谏，则面叱之。及翟伐卫，寇挟城堞矣，卫君垂泪而拜其臣民曰：“寇迫矣，士民其勉之！”士民曰：“君亦使君之贵优，将君之爱鹤，以为君战矣。我侪，弃人也，安能守战？”乃溃门而出走。翟寇遂入，卫君奔死，遂丧其国。故贤主者，不以草木禽兽妨害人民，进忠正而远邪伪，故民顺附而臣下为用。今释人民而爱鸟兽，远忠道而贵优笑，反甚矣。人主之为人主也，举错而不偾者，杖贤也。今倍其所主而弃其所杖，其偾仆也，不亦宜乎？语曰：“祸出者祸反，恶人者人亦恶之。”管子曰：“不行其野，不违其马。”此违其马者也。 \\n 邹穆公有令，食凫雁者必以秕，毋敢以粟。於是仓毋秕而求易於民，二石粟而一石秕。吏以请曰：“以秕食雁，为无费也。今求秕於民，二石粟而易一石秕，以秕食雁，则费甚矣。请以粟食之。”公曰：“去！非而所知也。夫百姓煦牛而耕，曝背而耘，苦勤而不敢惰者，岂为鸟兽也哉？粟米，人之上食也，奈何其以养鸟也？且汝知小计而不知大会。周谚曰：‘囊漏贮中’，而独弗闻与？夫君者，民之父母也，取仓之粟，移之与民，此非吾粟乎？鸟苟食邹之秕，不害邹之粟而已。粟之在仓与其在民，於吾何择？”邹民闻之，皆知其私积之与公家为一体也。 \\n 楚王欲淫邹君，乃遗之技乐美女四人。穆公朝观，而夕毕以妻死事之孤，故妇人年弗称者弗蓄，节於身而弗众也。王舆不衣皮帛，御马不食禾菽，无淫僻之事，无骄燕之行，食不众味，衣不杂采，自刻以广民，亲贤以定国，亲民如子。邹国之治，路不拾遗，臣下顺从，若手之投心。是故以邹子之细，鲁、卫不敢经，齐、楚不能胁。邹穆公死，邹之百姓若失慈父，行哭三月。四境之邻于邹者，士民乡方而道哭，抱手而忧行。酤家不雠其酒，屠者罢列而归，傲童不讴歌，舂筑者不相杵，妇女抉珠，丈夫释玦靬，琴瑟无音，期年而后始复。故爱出者爱反，福往者福来。《易》曰：“鸣鹤在阴，其子和之。”其此之谓乎！故曰：天子有道，守在四夷；诸侯有道，守在四邻。 \\n 宋康王时，有爵生鹯於城之陬，使史占之，曰：“小而生大，必伯於天下。”康王大喜。於是灭滕，伐诸侯，取淮之城，乃愈自信，欲霸之亟成。故射天笞地，伐社稷而焚之，曰威服天地鬼神；骂国老之谏者为无头之棺，以视有勇；剖伛者之背，斫朝涉之胫，国人大骇。齐王闻而伐之，民散城不守，王乃逃於郳侯之馆，遂得而死。故见祥而为不可，祥反为祸。 \\n 晋文公出畋，前驱还白：“前有大蛇，高若堤，横道而处。”文公曰：“还车而归。”其御曰：“臣闻：‘祥则迎之，见娇则凌之。’今前有妖，请以从吾者攻之。”文公曰：“不可。吾闻之曰：天子梦恶则修道，诸侯梦恶则修政，大夫梦恶则修官，庶人梦恶则修身。若是，则祸不至。今我有失行，而天招以夭我，我若攻之，是逆天命也。”乃归，斋宿而请於庙曰：“孤实不佞，不能尊道，吾罪一；执政不贤，左右不良，吾罪二；饬政不谨，民人不信，吾罪三；本务不修，以咎百姓，吾罪四；斋肃不庄，粢盛不洁，吾罪五。请兴贤遂能而章德行善，以道百姓，毋复前过。”乃退而修政。居三月，而梦天诛大蛇，曰：“尔何敢当明君之路！”文公觉，使人视之，蛇已鱼烂矣。文公大说，信其道而行之不解，遂至於伯。故曰：见妖而迎以德，妖反为福也。 \\n 楚怀王心矜好高人，无道而欲有伯王之号，铸金以象诸侯人君，令大国之王编而先马，梁王御，宋王骖乘，周、召、毕、陈、滕、薛、卫、中山之君，皆象使随而趋。诸侯闻之，以为不宜，故兴师而伐之。楚王见士民为用之不劝也，乃徵役万人，且掘国人之墓。国人闻之振动，昼旅而夜乱。齐人袭之，楚师乃溃。怀王逃适秦，克尹杀之西河，为天下笑。此好矜不让之罪也，不亦羞乎？ \\n 齐桓公之始伯也，翟人伐燕，桓公为燕北伐翟，乃至於孤竹，反，而使燕君复召公之职。桓公归，燕君送桓公入齐地百六十六里。桓公问於管仲曰：“礼，诸侯相送，固出境乎？”管仲曰：“非天子不出境。”桓公曰：“然则燕君畏而失礼也，寡人恐后世之以寡人能存燕而朝之也！”乃下车而令燕君还车，乃剖燕君所至而与之，遂沟以为境而后去。诸侯闻桓公之义，口不言而心皆服矣。故九合诸侯，莫不乐听；扶兴天子，莫不劝从。诚退让人，人孰弗戴也？ \\n 二世胡亥之为公子，昆弟数人，诏置酒飨群臣，召诸子赐食先罢。胡亥下陛，视群臣陈履状善者，因行践败而去。诸侯闻之，莫不大息。及二世即位，皆知天下之弃之也。 \\n 孙叔敖之为婴儿也，出游而还，忧而不食。其母问其故。泣而对曰：“今日吾见两头蛇，恐去死无日矣。”其母曰：“今蛇安在？”曰：“吾闻见两头蛇者死，吾恐他人又见，吾已埋之也。”其母曰：“无忧，汝不死。吾闻之，有阴德者，天报以福。”人闻之，皆谕其能仁也。及为令尹，未治而国人信之。 \\n   \\n  "}
{"章节": "卷七", "正文": "  \\n 卷七 \\n 　 \\n  \\n ○先醒（连语） \\n 怀王问於贾君曰：“人之谓知道者先生，何也？” \\n 贾君对曰：“此博号也，大者在人主，中者在卿大夫，下者在布衣之士。乃其正名，非为先生也，为先醒也。彼世主不学道理，则嘿然惽於得失，不知治乱存亡之所由，忳々然犹醉也。而贤主者学问不倦，好道不厌，惠然独先乃学道理矣。故未治也知所以治，未乱也知所以乱，未安也知所以安，未危也知所以危。故昭然先寤乎所以存亡矣。故曰‘先醒’，辟犹俱醉而独先发也。故世主有先醒者，有后醒者，有不醒者。 \\n 昔楚庄王即位，自静三年，以讲得失。乃退辟邪而进忠正，能者任事而后在高位，内领国政，辟草而施教，百姓富，民恒一，路不拾遗，国无狱讼。当是时也，周室坏微，天子失制矣，宋、郑无道，欺昧诸侯。庄王围宋伐郑，郑伯肉袒牵羊，奉簪而献国。庄王曰：‘古之伐者，乱则整之，服则舍之，非利之也。’遂弗受。乃与晋人战於两棠，大克晋人，会诸侯於汉阳，申天子之辟禁，而诸侯说服。庄王归，过申侯之邑。申侯进饭，日中而王不食。申侯请罪曰：‘臣斋而具，食甚洁。日中而不饭，臣敢请罪。’庄王喟然叹曰：‘非子之罪也！吾闻之曰：其君贤君也，而又有师者王；其君中君也，而有师者伯；其君下君也，而群臣又莫若者亡。今我下君也，而群臣又莫若不谷，恐亡无日也。吾闻之，世不绝贤。天下有贤，而我独不得，若吾生者，何以食为？’故庄王战服大国，义从诸侯，戚然忧恐，圣智在身而自错不肖，思得贤佐，日中忘饭，可谓明君矣。此之谓‘先寤所以存亡’，此先醒者也。 \\n 昔宋昭公出亡至於境，喟然叹曰：‘呜呼！吾知所以亡矣！吾被服而立，侍御者数百人，无不曰吾君丽者；吾发政举事，朝臣千人，无不曰吾君圣者。外内不闻吾过，吾是以至此，吾困宜矣。’於是革心易行，衣苴布，食馂，昼学道而夕讲之。二年，美闻於宋。宋人车徒迎而复位，卒为贤君，谥为昭公。既亡矣，而乃寤所以存，此后醒者也。 \\n 昔者虢君骄恣自伐，谄谀亲贵，谏臣诘逐，政治踳乱，国人不服。晋师伐之，虢人不守，虢君出走，至於泽中。曰：‘吾渴而欲饮。’其御乃进清酒。曰：‘吾饥而欲食。’御进腶脯、梁糗。虢君喜，曰：‘何给也？’御曰：‘储之久矣。’曰：‘何故储之？’对曰：‘为君出亡而道饥渴也。’君曰：‘知寡人亡邪？’对曰：‘知之。’曰：‘知之，何以不谏？’对曰：‘君好谄谀而恶至言，臣愿谏，恐先虢亡。’虢君作色而怒。御谢曰：‘臣之言过也。’为间，君曰：‘吾之亡者，诚何也？’其御曰：‘君弗知耶？君之所以亡者，以大贤也。’虢君曰：‘贤，人之所以存也。乃亡，何也？’对曰：‘天下之君皆不肖，夫疾吾君之独贤也，故亡。’虢君喜，据式而笑，曰：‘嗟，贤固若是苦耶！’遂徒行而於山中居，饥倦，枕御膝而卧。御以块自易，逃行而去。君遂饿死，为禽兽食。此已亡矣，犹不寤所以亡，此不醒者也。 \\n 故先醒者，当时而伯；后醒者，三年而复；不醒者，枕土而死，为虎狼食。呜呼！戒之哉！” \\n ○耳痺（连语） \\n 窃闻之曰：目见正而口言枉则害，阳言吉错之民而凶则败，倍道则死，障光则晦，无神而逆人则天必败其事。 \\n 故昔者，楚平王有臣曰伍子胥，王杀其父而无罪，奔走而之吴，曰：“父死而不死，则非父之子也；死而非补，则过计也；与吾死而不一明，不若举天地以成名。”於是纡身而否，乃适阖闾，治味以求亲。阖闾甚而安之，说其谋，果其举，反其德，用而任吴国之政也。民保命而不失，岁时熟而不凶，五官公而不私，上下调而无尤，天下服而无御，四境静而无虞。然后，忿心发怒，出凶言，阴必死。提邦以伐楚，五战而五胜，伏尸数十万。城郢之门，执高库之兵，伤五藏之实，毁十龙之钟，挞平王之墓。昭王失国而奔，妻生虏而入吴。故楚平王怀阴贼，杀无罪，殃既至乎此矣。 \\n 子胥发郁冒忿，辅阖闾而行大虐。还十五年，阖闾没而夫差点即位，乃与越人战江上，栖之会稽。越王之穷至乎吃山草，饮腑水，易子而食。於是，履甓戴璧，号唫告毋罪，呼皇天，使大夫种行成於吴王。吴王将许，子胥曰：“不可！越国之俗，勤劳而不愠，好乱而无礼，谿徼而轻绝，好诅而倍盟。放此类者，鸟兽之侪徒，狐狸之丑类也，生之为患，杀之无咎，请无与成。”大夫种拊心嗥啼，沫泣而言信，割白马而为牲，指九天而为证，请妇人为妾，丈夫为臣，百世名宝因间官为积，孤身为关内诸侯，世为忠臣。吴王不忍，缩师与成，还，谋而伐齐。子胥进争不听，忠言不用。越既得成，称善累德，以求民心。於是，上帝降祸，绝吴命乎直江。君臣乖而不调，置社稷而分裂，容台振而掩败，犬群嗥而入渊，彘衔菹而适奥，燕雀剖而虺蛇生，食菹而蛭口，浴清水而遇虿。伍子胥见事之不可为也，何笼而自投水，目抉而珥东门，身鸱夷而浮江。怀贼行逆，深报而殃不辜，祸至乎身矣！越於是果逆谋负约，袭邦剉夫差，兼吴而拊。事济功成，范蠡负石而蹈五湖，大夫种{折系}领谢室，渠如处车裂回泉。自此之后，句践不乐，忧悲荐至，内崩而死。 \\n 故天之诛伐，不可为广虚幽间，攸远无人；虽重袭石中而居，其必知之乎！若诛伐顺理而当辜，杀三军而无咎；诛杀不当辜，杀一匹夫，其罪闻皇天。故曰：天之处高，其听卑，其牧芒，其视察。故凡自行，不可不谨慎也。 \\n ○谕诚（连语） \\n 汤见设网者四面张，祝曰：“自天下者，自地出者，自四方至者，皆罗我网。”汤曰：“嘻！尽之矣。非桀其孰能如此？”令去三面，舍一面，而教之祝曰：“蛛蝥作网，今之人修绪。欲左者左，欲右者右，欲高者高，欲下者下。吾请受其犯命者。”士民闻之，曰：“汤之德及于禽兽矣，而况我乎！”於是，下亲其上。 \\n 楚昭王当房而立，愀然有寒色，曰：“寡人朝饥馑时，酒二，重裘而立，犹忄朁然有寒气，将奈我元元之百姓何？”是日也，出府之裘以衣寒者，出仓之粟以赈饥者。居二年，阖闾袭郢，昭王奔隋。诸当房之赐者，请还，致死於寇。阖闾一夕而十徙卧，不能赖楚，曳师而去。昭王乃复，当房之德也。 \\n 昔楚昭王与吴人战。楚军败，昭王走，屦决背而行失之，行三十步，复旋取屦。及至於隋，左右问曰：“王何曾惜一踦屦乎？”昭王曰：“楚国虽贫，岂爱一踦哉？思与偕反也。”自是之后，楚国之俗无相弃者。 \\n 文王昼卧，梦人登城而呼己曰：“我东北陬之枯骨也，速以王礼葬我。”文王曰：“诺！”觉，召吏视之，信有焉。文王曰：“速以人君礼葬之。”吏曰：“此无主矣，请以五大夫。”文王曰：“吾梦中己许之矣，奈何其倍之也！”士民闻之，曰：“我君不以梦之故而倍枯骨，况於生人乎？”於是，下信其上。 \\n 豫让事中行之君，智伯灭中行氏，豫让徙事智伯。及赵襄子破智伯，豫让剂面而变容，吞炭而为哑，乞其妻所而妻弗识。乃伏刺襄子，五起而弗中。襄子患之，食不甘味，一夕而五易卧，见不全身。人谓豫让曰：“子不死中行而反事其雠，何无可耻之甚也？今必碎身靡躯以为智伯，何其与前异也？”豫让曰：“我事中行之君，与帷而衣之，与关而枕之。夫众人畜我，我故众人事之。及智伯分吾以服衣，馅吾以鼎实，举袂而为礼。是以国士遇我，我故国士报之。”故曰：“士为知己者死，女为悦己者容”，非冗言也，故在主而已。 \\n ○退让（连语） \\n 梁大夫宋就者，为边县令，与楚邻界。梁之边亭与楚之边亭皆种瓜，各有数。梁之边亭劬力而数灌，其瓜美；楚窳而希灌，其瓜恶。楚令固以梁瓜之美，怒其亭瓜之恶也。楚亭恶梁瓜之贤己，因夜往，窃搔梁亭之瓜，皆有死焦者矣。梁亭觉之，因请其尉，亦欲窃往，报搔楚亭之瓜。尉以请，宋就曰：“恶！是何言也！是讲怨分祸之道也。恶！何称之甚也！若我教子，必诲莫令人往，窃为楚亭夜善灌其瓜，令勿知也。”於是，梁亭乃每夜往，窃灌楚亭之瓜。楚亭旦而行瓜，则此已灌矣，瓜日以美，楚亭怪而察之，则乃梁亭也。楚令闻之大悦，具以闻。楚王闻之，恕然丑以志自惽也。告吏曰：“微搔瓜，得无他罪乎？”说梁之阴让也，乃谢以重币，而请交於梁王。楚王时则称说梁王以为信，故梁、楚之驩由宋就始。语曰：“转败而为功，因祸而为福。”老子曰：“报怨以德。”此之谓乎？夫人既不善，胡足效哉？ \\n 翟王使使至楚，楚王欲夸之，故飨客於章华之台上。上者三休，而乃至其上。楚王曰：“翟国亦有此台乎？”使者曰：“否。翟，窭国也，恶见此台也？翟王之自为室也，堂高三尺，壤陛三絫，茆茨弗翦，采椽弗刮。且翟王犹以作之者大苦，居之者大佚。翟国恶见此台也！”楚王愧。 \\n ○君道（连语） \\n 纣作梏数千，睨诸侯之不谄己者，杖而梏之。文王桎梏於羑里，七年而后得免。及武王克殷，既定，令殷之民投撤桎梏而流之於河。民输梏者以手撤之，弗敢坠也；跪之入水，弗敢投也。曰：“昔者，文王鬻常拥此。”故爱思文王，犹敬其梏，况於其法教乎！ \\n 《诗》曰：“济济多士，文王以宁。”言辅翼贤正，则身必已安也。又曰：“弗识弗知，顺帝之则。”言士民说其德义，则效而象之也。文王志之所在，意之所欲，百姓不爱其死，不惮其劳，从之如集。《诗》曰：“经始灵台”，“庶民攻之，不日成之。经始勿亟，庶民子来。”文王有志为台，令近规之，民闻之者，裹粮而至，问业而作之，日日以众。故弗趋而疾，弗期而成。命其台曰“灵台”，命其囿曰“灵囿”，谓其沼曰“灵沼”，爱敬之至也。《诗》曰：“王在灵囿，麀鹿攸伏。麀鹿濯濯，白鸟皜々。王在灵沼，于仞鱼跃。”文王之泽，下被禽兽，洽於鱼鳖，咸若攸乐，而况士民乎！ \\n 《诗》曰：“恺悌君子，民之父母。”言圣王之德也。《易》曰：“鸣鹤在阴，其子和之。”言士民之报也。《书》曰：“大道亶亶，其去身不远，人皆有之，舜独以之。”夫射而不中者，不求之鹄，而反修之於己。君国子民者，反求之己，而君道备矣。 \\n   \\n  "}
{"章节": "卷八", "正文": "  \\n 卷八 \\n 　 \\n  \\n ○官人（连语） \\n 王者官人有六等：一曰师，二曰友，三曰大臣，四曰左右，五曰侍御，六曰厮役。 \\n 知足以为源泉，行足以为表仪；问焉则应，求焉则得；入人之家足以重人之家，入人之国足以重人之国者，谓之师。知足以为礲砺，行足以为辅助，仁足以访议；明於进贤，敢於退不肖；内相匡正，外相扬美者，谓之友。知足以谋国事，行足以为民率，仁足以合上下之欢；国有法则退而守之，君有难则进而死之；职之所守，君不得以阿私托者，大臣也。修身正行不怍于乡曲，道语谈说不怍于朝廷；智能不困於事业，服一介之使，能合两君之欢；执戟居前，能举君之失过，不难以死持之者，左右也。不贪於财，不淫於色；事君不敢有二心，居君旁不敢洩君之谋；君有失过，虽不能正谏以其死持之，憔悴有忧色，不劝听从者，侍御也。柔色伛偻，唯谀之行，唯言之听，以睚眦之间事君者，厮役也。 \\n 故与师为国者帝，与友为国者王，与大臣为国者伯，与左右为国者强，与侍御为国者若存若亡，与厮役为国者亡可立待也。 \\n 取师之礼，黜位而朝之。取友之礼，以身先焉。取大臣之礼，皮币先焉。取左右之礼，使使者先焉。取侍御之礼，以令至焉。取厮役之礼，以令召矣。 \\n 师至，则清朝而侍，小事不进。友至，则清殿而侍，声乐技艺之人不并见。大臣奏事，则俳优侏儒逃隐，声乐技艺之人不并奏。左右在侧，声乐不见。侍御者在侧，子女不杂处。 \\n 故君乐雅乐，则友、大臣可以侍；君乐燕乐，则左右、侍御者可以侍；君开北房，从薰服之乐，则厮役从。清晨听治，罢朝而论议，从容泽燕。夕时开北房，从薰服之乐。是以听治、论议、从容泽燕，矜庄皆殊序，然后而帝王之业可得而行也。 \\n ○劝学（连语） \\n 谓门人学者：舜何人也？我何人也？夫启耳目，载心意，从立移徙，与我同性。而舜独有贤圣之名，明君子之实；而我曾无邻里之闻、宽狥之智者。独何与？然则舜黾勉而加志，我儃僈而弗省耳。 \\n 夫以西施之美而蒙不洁，则过之者莫不睨而掩鼻。尝试傅白黛黑，榆铗陂，杂芷若，虻虱视，益口笑，佳能佻志，从容为说焉。则虽王公大人，孰能无悇憛养心而巅一视之？今以二三子材，而蒙愚惑之智，予恐过之有掩鼻之容也。 \\n 昔者南荣跦丑圣道之忘乎己，故步涉山川，坌冒楚棘，弥道千馀，百舍重茧，而不敢久息。既遇老聃，噩若慈父，雁行避景，夔立蛇进，而后敢问。见教一高言，若饥十日而得大牢焉。是达若天地，行生后世。 \\n 今夫子之达佚乎老聃，而诸子之材避荣跦，而无千里之远、重茧之患。亲与巨贤连席而坐，对膝相视，从容谈语，无问不应，是夫降大命以达吾德也。吾闻之曰：时难得而易失也。学者勉之乎！天禄不重。 \\n ○道术（连语） \\n 曰：“数闻道之名矣，而未知其实也，请问道者何谓也？” \\n 对曰：“道者，所道接物也，其本者谓之虚，其末者谓之术。虚者，言其精微也，平素而无设诸也；术也者，所从制物也，动静之数也。凡此皆道也。” \\n 曰：“请问虚之接物何如？” \\n 对曰：“镜义而居，无执不臧，美恶毕至，各得其当；衡虚无私，平静而处，轻重毕悬，各得其所。明主者，南面而正，清虚而静，令名自命，令物自定，如鉴之应，如衡之称。有衅和之，有端随之，物鞠其极，而以当施之。此虚之接物也。” \\n 曰：“请问术之接物何如？” \\n 对曰：“人主仁而境内和矣，故其士民莫弗亲也；人主义而境内理矣，故其士民莫弗顺也；人主有礼而境内肃矣，故其士民莫弗敬也；人主有信而境内贞矣，故其士民莫弗信也；人主公而境内服矣，故其士民莫弗戴也；人主法而境内轨矣，故其士民莫弗辅也。举贤则民化善，使能则官职治；英俊在位则主尊，羽翼胜任则民显；操德而固则威立，教顺而必则令行；周听则不蔽，稽验则不惶；明好恶则民心化，密事端则人主神。术者，接物之队。凡权重者心谨於事，令行者必谨於言，则过败鲜矣。此术之接物之道也。其为原无屈，其应变无极，故圣人尊之。夫道之详，不可胜述也。” \\n 曰：“请问品善之体何如？” \\n 对曰：“亲爱利子谓之慈，反慈为嚚；子爱利亲谓之孝，反孝为孽；爱利出中谓之忠，反忠为倍；心省恤人谓之惠，反惠为困；兄敬爱弟谓之友，反友为；弟敬爱兄谓之悌，反悌为敖；接遇慎容谓之恭，反恭为媟；接遇肃正谓之敬，反敬为嫚；言行抱一谓之贞，反贞为伪；期果言当谓之信，反信为慢；衷理不辟谓之端，反端为趽；据当不倾谓之平，反平为险；行善决菀谓之清，反清为；辞利刻谦谓之廉，反廉为贪；兼覆无私谓之公，反公为私；方直不曲谓之正，反正为邪；以人自观谓之度，反度为妄；以己量人谓之恕，反恕为荒；恻隐怜人谓之慈，反慈为忍；厚志隐行谓之洁，反洁为汰；施行得理谓之德，反德为怨；放理洁静谓之行，反行为污；功遂自却谓之退，反退为戟；厚人自薄谓之让，反让为冒；心兼爱人谓之仁，反仁为戾；行充其宜谓之义，反义为懵；刃刂柔得道谓之和，反和为乖；合得密周谓之调，反调为盭；优贤不逮谓之宽，反宽为阨；包众容易谓之裕，反裕为褊；欣忄熏可安谓之煴，反煴为鸷；安柔不苛谓之良，反良为齧；缘法循理谓之轨，反轨为易；袭当缘道谓之道，反道为辟；广较自敛谓之俭，反俭为侈；费弗过适谓之节，反节为靡；田幼银勉善谓之慎，反慎为怠；忠恶勿道谓之戒，反戒为傲；深知祸福谓之知，反知为愚；亟见窕察谓之慧，反慧为童；动有文体谓之礼，反礼为滥；容服有义谓之仪，反仪为诡；行归而过谓之顺，反顺为逆；动静摄次谓之比，反比为错；容志审道谓之亻闲，反亻闲为野；辞令就得谓之雅，反雅为陋。论物明辩谓之辩，反辩为讷；纤微皆审谓之察，反察为旄；言动可畏谓之威，反威为圂；临制不犯谓之严，反严为；仁义修立谓之任，反任为欺；伏义诚必谓之节，反节为罢；持节不恐谓之勇，反勇为怯；信理遂惔谓之敢，反敢为揜；志操精果谓之诚，反诚为殆；克行遂节谓之必，反必为怚。凡此品也，善之体也，所为道也。” \\n 故守道者谓之士，乐道者谓之君子；知道者谓之明，行道者谓之贤，且明且贤，此谓圣人。 \\n ○六术（连语） \\n 德有六理。何谓六理？道、德、性、神、明、命，此六者德之理也。六理无不生也，已生而六理存乎所生之内。是以阴阳、天地、人尽以六理为内度，内度成业，故谓之六法。六法藏内，变流而外遂，外遂六术，故谓之六行。是以阴阳各有六月之节，而天地有六合之事，人有仁、义、礼、智、信之行，行和则乐兴，乐兴则六，此之谓六行。阴阳、天地之动也，不失六律，故能合六法；人谨修六行，则亦可以合六法矣。 \\n 然而，人虽有六行，微细难识，唯先王能审之，凡人弗能自至。是故必待先王之教，乃知所从事。是以先王为天下设教，因人所有，以之为训；道人之情，以之为真。是故内法六法，外体六行，以兴《诗》、《书》、《易》、《春秋》、《礼》、《乐》六者之术以为大义，谓之六艺。令人缘之以自修，修成则得六行矣。六行不正，反合六法。艺之所以六者，法六法而体六行故也，故曰六则备矣。 \\n 六者非独为六艺本也，他事亦皆以六为度。声音之道以六为首，以阴阳之节为度。是故一岁十二月，分而为阴阳，阴阳各六月。是以声音之器十二钟，钟当一月，其六钟阴声，六钟阳声，声之术，律是而出，故谓之六律。六律和五声之调，以发阴阳、天地、人之清声，而内合中、六法之道。是故五声宫、商、角、徵、羽，唱和相应而调和，调和而成理谓之音。声五也，必六而备，故曰声与音六。夫律之者，象测之也，所测者六，故曰六律。 \\n 人之戚属以六为法。人有六亲，六亲始曰父；父有二子，二子为昆弟兄；昆弟又有子，子从父而昆弟，故为从父昆弟；从父昆弟又有子，子从祖而昆弟，故为从祖昆弟，从祖昆弟又有子，子从曾祖而昆弟，故为从曾祖昆弟；从曾祖昆弟又有子，子为族兄弟，备於六，此之谓六亲。亲之始於一人，世世别离，分为六亲。亲戚非六，则失本末之度，是故六为制而止矣。六亲有次，不可相逾，相逾则宗族扰乱，不能相亲。是故先王设为昭穆三庙以禁其乱。何为三庙？上室为昭，中室为穆，下室为孙嗣令子。各以其次，上下更居；三庙以别，亲疏有制。丧服称亲疏以为重轻，亲者重，疏者轻，故复有粗衰、齐衰、大红、细红、緦麻，备六，各服其所当服。夫服则有殊，此先王之所以禁乱也。 \\n 数度之道，以六为法。数加於少而度出於居，数度之始，始於微细。有形之物，莫细於毫。是故立一毫以为度始，十毫为发，十发为厘，十厘为分，十分为寸，十寸为尺，备於六，故先王以为天下事用也。 \\n 事之以六为法者，不可胜数也。此所言六，以效事之尺，尽以六为度者谓六理，可谓阴阳之六节，可谓天地之法，可谓人之六行。 \\n ○道德说（连语） \\n 德有六理。何谓六理？曰：道、德、性、神、明、命，此六者德之理也。诸生者，皆生於德之所生；而能象人德者，独玉也。象德体六理，尽见於玉也，各有状，是故以玉效德之六理。泽者，鉴也，谓之道；腒如窃膏谓之德；湛而润、厚而胶谓之性；康若泺流谓之神；光辉谓之明；礐乎坚哉谓之命。此之谓六理。鉴生空窍，而通之以道。德生理，通之以六德之华离状。六德者，德之有六理。理，离状也。性生气而通以晓，神生变而通之以化，明生识而通之以知，命生形而通之以定。 \\n 德有六美。何谓六美？有道、有仁、有义、有忠、有信、有密，此六者德之美也。道者，德之本也；仁者，德之出也；义者，德之理也；忠者，德之厚也；信者，德之固也；密者，德之高也。 \\n 六理、六美，德之所以生阴阳、天地、人与万物也。固为所生者法也。故曰：道此之谓道，德此之谓德，行此之谓行。所谓行此者，德也。是故著此竹帛请之《书》。《书》者，此之著者也；《诗》者，此之志者也；《易》者，此之占者也；《春秋》者，此之纪者也；《礼》者，此之体者也；《乐》者，此之乐者也。祭祀鬼神，为此福者也；博学辩议，为此辞者也。 \\n 道者无形，平和而神。道有载物者，毕以顺理适行，故物有清而泽。泽者，鉴也。鉴以道之神。模贯物形，道达空窍，奉一出入为先，故谓之鉴。鉴者，所以能也。见者，目也。道德施物，精微而为目。是故物之始形也，分先而为目，目成也形乃从。是以人及有因之在气，莫精於目。目清而润泽若濡，无毳秽杂焉，故能见也。由此观之，目足以明道德之润泽矣，故曰“泽者，鉴也”，“生空窍，通之以道”。 \\n 德者，离无而之有。故润则腒然浊而始形矣，故六理发焉。六理所以为变而生也，所生有理。然则物得润以生，故谓润德。德者变及物理之所出也。夫变者，道之颂也。道冰而为德，神载於德。德者，道之泽也。道虽神，必载於德，而颂乃有所因，以发动变化而为变。变及诸生之理，皆道之化也，各有条理以载於德。德受道之化，而发之各不同状。德润，故曰“如膏，谓之德”，“德生理，通之以六德之毕离状”。 \\n 性者，道德造物。物有形，而道德之神专而为一气，明其润益厚矣。浊而胶相连，在物之中，为物莫生，气皆集焉，故谓之性。性，神气之所会也。性立，则神气晓晓然发而通行於外矣，与外物之感相应，故曰“润厚而胶谓之性”，“性生气，通之以晓。” \\n 神者，道、德、神、气发於性也，康若泺流不可物效也。变化无所不为，物理及诸变之起，皆神之所化也，故曰“康若泺流谓之神”，“神生变，通之以化”。 \\n 明者，神气在内则无光而为知，明则有辉於外矣。外内通一，则为得失，事理是非，皆职於知，故曰“光辉谓之明”，“明生识，通之以知”。 \\n 命者，物皆得道德之施以生，则泽、润、性、气、神、明，及形体之位分、数度，各有极量指奏矣。此皆所受其道德，非以嗜欲取舍然也。其受此具也，礐然有定矣，不可得辞也，故曰命。命者，不得毋生，生则有形，形而道、德、性、神、明因载於物形，故曰“礐坚谓之命”，“命生形，通之以定”。 \\n 物所道始谓之道，所得以生谓之德。德之有也，以道为本，故曰“道者，德之本也”。德生物又养物，则物安利矣。安利物者，仁行也。仁行出於德，故曰“仁者，德之出也”。德生理，理立则有宜，适之谓义。义者，理也，故曰“义者，德之理也”。德生物，又养长之而弗离也，得以安利。德之遇物也忠厚，故曰“忠者，德之厚也”。德之忠厚也，信固而不易，此德之常也。故曰“信者，德之固也”。德生於道而有理，守理则合於道，与道理密而弗离也，故能畜物养物。物莫不仰恃德，此德之高，故曰“密者，德之高也”。道而勿失，则有道矣；得而守之，则有德矣；行有无休，则行成矣。故曰“道此之谓道，德此之谓德，行此之谓行”。诸此言者，尽德变；变也者，理也。 \\n 《书》者，著德之理於竹帛而陈之令人观焉，以著所从事，故曰“《书》者，此之著者也”。《诗》者，志德之理而明其指，令人缘之以自成也，故曰“《诗》者，此之志者也”。《易》者，察人之循德之理与弗循而占其吉凶，故曰“《易》者，此之占者也”。《春秋》者，守往事之合德之理与不合而纪其成败，以为来事师法，故曰“《春秋》者，此之纪者也”。《礼》者，体德理而为之节文，成人事，故曰“《礼》者，此之体者也”。《乐》者，《书》、《诗》、《易》春秋》、《礼》五者之道备，则合於德矣。合则欢然大乐矣，故曰“《乐》者，此之乐者也”。人能修德之理，则安利之谓福。莫不慕福，弗能必得，而人心以为鬼神以与於利害。是故具犠牲、俎豆、粢盛，斋戒而祭鬼神，欲以佐成福，故曰“祭祀鬼神，为此福者也。”德之理尽施於人，其在人也，内而难见。是以先王举德之颂而为辞语，以明其理；陈之天下，令人观焉；垂之后世，辩议以审察之，以转相告。是故弟子随师而问，受传学以达其知，而明其辞以立诚，故曰“博学辩议，为此辞职者也”。 \\n 德毕施物，物虽有之，微细难识。夫玉者，真德象也。六理在玉，明而易见也。是以举玉以谕，物之所受於德者，与玉一体也。 \\n   \\n  "}
{"章节": "卷九", "正文": "  \\n 卷九 \\n 　 \\n  \\n ○大政上 \\n 闻之於政也，民无不为本也。国以为本，君以为本，吏以为本。故国以民为安危，君以民为威侮，吏以民为贵贱。此之谓民无不为本也。闻之於政也，民无不为命也。国以为命，君以为命，吏以为命，故国以民为存亡，君以民为盲明，吏以民为贤不肖。此之谓民无不为命也。闻之於政也，民无不为功也。故国以为功，君以为功，吏以为功。国以民为兴坏，君以民为强弱，吏以民为能不能。此之谓民无不为功也。闻之於政也，民无不为力也。故国以为力，君以为力，吏以为力。故夫战之胜也，民欲胜也；攻之得也，民欲得也；守之存也，民欲存也。故率民而守，而民不欲存，则莫能以存矣；故率民而攻，民不欲得，则莫能以得矣；故率民而战，民不欲胜，则莫能以胜矣。故其民之为其上也，接敌而喜，进而不可止，敌人必骇，战由此胜也。夫民之於其上也，接而惧，必走去，战由此败也。故夫灾与福也，非粹在天也，又在士民也。呜呼！戒之戒之！夫士民之志，不可不要也。呜呼！戒之戒之！ \\n 行之善也，粹以为福己矣；行之恶也，粹以为灾己矣。故受天之福者，天不攻焉；被天之灾，则亦毋怨天矣，行自为取之也。知善而弗行，谓之不明；知恶而弗改，必受天殃。天有常福，必与有德；天有常灾，必与夺民时。故夫民者，至贱而不可简也，至愚而不可欺也。故自古至於今，与民为仇者，有迟有速，而民必胜之。知善而弗行谓之狂，知恶而不改谓之惑。故夫狂与惑者，圣王之戒也，而君子之愧也。呜呼！戒之戒之！岂其以狂与惑者自为分？明君而君子乎，闻善而行之如争，闻恶而改之如雠，然后祸灾可离，然后保福也。戒之戒之！ \\n 诛赏之慎焉，故与其杀不辜也，宁失於有罪也。故夫罪也者，疑则附之去已；夫功也者，疑则附之与已。则此毋有无罪而见诛，毋有有功而无赏者矣。戒之哉！戒之哉！诛赏之慎焉，故古之立刑也，以禁不肖，以起怠惰之民也。是以一罪疑则弗遂诛也，故不肖得改也；故一功疑则必弗倍也，故愚民可劝也。是以上有仁誉而下有治名。疑罪从去，仁也；疑功从予，信也。戒之哉！戒之哉！慎其下，故诛而不忌，赏而不曲，不反民之罪而重之，不灭民之功而弃之。故上为非，则谏而止之，以道纪之；下为非，则矜而恕之，道而赦之，柔而假之。故虽有不肖民，化而则之。故虽昔者之帝王，其所贵其臣者，如此而已矣。 \\n 人臣之道，思善则献之於上，闻善则献之於上，知善则献之上。夫民者，唯君者有之，为人臣者助君理之。故夫为人臣者，以富乐民为功，以贫苦民为罪。故君以知贤为明，吏以爱民为忠。故臣忠则君明，此之谓圣王。故官有假而德无假，位有卑而义无卑。故位下而义高者，虽卑，贵也；位高而义下者，虽贵，必穷。呜呼！戒之哉！戒之哉！行道不能，穷困及之。 \\n 夫一出而不可反者，言也；一见而不可得掩者，行也。故夫言与行者，知愚之表也，贤不肖之别也。是以智者慎言慎行，以为身福；愚者易言易行，以为身灾。故君子言必可行也，然后言之；行必可言也，然后行之。呜呼！戒之哉！戒之哉！行之者在身，命之者在人，此福灾之本也。道者，福之本；祥者，福之荣也。无道者必失福之本，不祥者必失福之乐。故行而不缘道者，其言必不顾义矣。故纣自谓天也，桀自谓天子也，已灭之后，民以相骂也。以此观之，则位不足以为尊，而号不足以为荣矣。故君子之贵也，士民贵之，故谓之贵也；故君子富也，士民乐之，故谓之富也。故君子之贵也，与民以福，故士民贵之；故君子之富也，与民以财，故士民乐之。故君子富贵也，至於子孙而衰，则士民皆曰：“何君子之道衰之数也？”不肖暴者，祸及其身，则士民皆曰：“何天诛之迟也？” \\n 夫民者，万世之本也，不可欺。凡居於上位者，简士苦民者，是谓愚；敬士爱民者，是谓智。夫愚智者，士民命之也。故夫民者，大族也，民不可不畏也。故夫民者，多力而不可适也。呜呼！戒之哉！戒之哉！与民为敌者，民必胜之。君能为善，则吏必能为善矣；吏能为善，则民必能为善矣。故民之不善也，吏之罪也；吏之不善也，君之过也。呜呼！戒之！戒之！故夫士民者，率之以道，然后士民道也；率之以义，然后士民义也；率之以忠，然后士民忠也；率之以信，然后士民信也。故为人君者，其出令也，其如声；士民学之，其如响；曲折而从君，其如景矣。呜呼！戒之哉！戒之哉！君乡善於此，则佚佚然协，民皆乡善於彼矣，犹景之象形也；君为恶於此，则啍々然协，民皆为恶於彼矣，犹响之应声也。故是以圣王而君子乎，执事而临民者，日戒慎一日，则士民亦日戒慎一日矣，以道先民也。 \\n 道者，圣王之行也；文者，圣王之辞也；恭敬者，圣王之容也；忠信者，圣王之教也。圣人也者，贤智之师也；仁义者，明君之性也。故尧、舜、禹、汤之治天下也，所谓明君也，士民乐之，皆即位百年然后崩，士民犹以为大数也。桀、纣所谓暴乱之君也，士民苦之，皆即位数十年而灭，士民犹以为大久也。故夫诸侯者，士民皆爱之，则国必兴矣；士民皆苦之，则国必亡矣。故夫士民者，国家之所树而诸侯之本也，不可轻也。呜呼！轻本不祥，实为身殃。戒之哉！戒之哉！ \\n ○大政下 \\n 易使喜、难使怒者，宜为君。识人之功而忘人之罪者，宜为贵。故曰：刑罚不可以慈民，简泄不可以得士。故欲以刑罚慈民，辟其犹以鞭狎狗也，虽久弗亲矣；故欲以简泄得士，辟其犹以弧怵鸟也，虽久弗得矣。故夫士者，弗敬则弗至；故夫民者，弗爱则弗附。故欲求士必至、民必附，惟恭与敬、忠与信，古今毋易矣。渚泽有枯水，而国无枯士矣。故有不能求士之君，而无不可得之士；故有不能治民之吏，而无不可治之民。故君明而吏贤矣，吏贤而民治矣。故见其民而知其吏，见其吏而知其君矣。故君功见於选吏，吏功见於治民，故观之其上者犹其下，而上睹矣，此道之谓也。故治国家者，行道之谓，国家必宁；信道而以伪，国家必空。故政不可不慎也，而吏不可不选也，而道不可离也。呜呼！戒之哉！离道而灾至矣。 \\n 无世而无圣，或不得知也；无国而无士，或弗能得也。故世未尝无圣也，而圣不得圣王则弗起也；国未尝无士也，不得君子则弗助也。上圣明，则士暗饰矣。故圣王在上位，则士百里而有一人，则犹无有也。故王者衰，则士没矣。故暴乱位上，则千里而有一人，则犹比肩也。故国者有不幸而无明君；君明也，则国无不幸而无贤士矣。故自古而至於今，泽有无水，国无无士。故士易得而难求也，易致而难留也。故求士而不以道，周遍境内不能得一人焉。故求士而以道，则国中多有之。此之谓士易得而难求也。故待士而以敬，则士必居矣；待士而不以道，则士必去矣。此之谓士易致而难留也。 \\n 王者有易政而无易国，有易吏而无易民。故因是国也而为安，因是民也而为治。故汤以桀之乱民为治，武王以纣之北卒为强。故民之治乱在於吏，国之安危在於政。故是以明君之於政也慎之，於吏也选之，然后国兴也。故君能为善，则吏必能为善矣；吏能为善，则民必能为善矣。故民之不善也，失之者吏也；故民之善者，吏之功也。故吏之不善也，失之者君也；故吏之善者，君之功也。是故君明而吏贤，吏贤而民治矣。故苟上好之，其下必化之，此道之谓也。 \\n 夫民之为言也，螟也；萌之为言也，盲也。故惟上之所扶而以之，民无不化也。故曰：民、萌。民、萌哉，直言其意而为之名也。夫民者，贤、不肖之材也，贤、不肖皆具焉。故贤人得焉，不肖者伏焉，技能输焉，忠信饬焉。故民者，积愚也。故夫民者虽愚也，明上选吏焉，必使民与焉。故士民誉之，则明上察之，见归而举之；故士民苦之，则明上察之，见非而去之。故王者取吏不妄，必使民唱，然后和之。故夫民者，吏之程也，察吏於民，然后随之。夫民至卑也，使之取吏焉，必取其爱焉。故十人爱之有归，则十人之吏也；百人爱之有归，则百人之吏也；千人爱之有归，则千人之吏也；万人爱之有归，则万人之吏也。故万人之吏，选卿相焉。 \\n 夫民者，诸侯之本也；教者，政之本也；道者，教之本也。有道，然后教也；有教，然后政治也；政治，然后民劝之；民劝之，然后国丰富也。故国丰且富，然后君乐也。忠，臣之功也；臣之忠者，君之明也。臣忠君明，此之谓政之纲也。故国也者，行政之纲，然后国臧也。故君之信在於所信，所信不信，虽欲论信也，终身不信矣。故所信不可不慎也。事君之道，不过於事父，故不肖者之事父也，不可以事君；事长之道，不过於事兄，故不肖者之事兄也，不可以事长；使下之道，不过於使弟，故不肖者之使弟也，不可以使下；交接之道，不过於为身，故不肖者之为身也，不可以接友；慈民之道，不过於爱其子，故不肖者之爱其子，不可以慈民；居官之道，不过於居家，故不肖者之於家也，不可以居官。夫道者，行之於父，则行之於君矣；行之於兄，则行之於长矣；行之於弟，则行之於下矣；行之於身，则行之於友矣；行之於子，则行之於民矣；行之於家，则行之於官矣。故士则未仕而能以试矣。圣王选举也，以为表也。问之，然后知其言；谋焉，然后知其极；任之以事，然后知其信。故古圣王、君子不素距人，以此为明察也。 \\n 国之治政，在诸侯、大夫、士，察之理，在其与徒。君必择其臣，而臣必择其所与。故察明者贤乎人之辞，不出於室，而无不见也；察明者乘人，不出其官，而无所不入也。故王者居於中国，不出其国，而明於天下之政。何也？则贤人之辞也。不离其位，而境内亲之者，谓之人为之行之也。故爱人之道，言之者谓之其府；故爱人之道，行之者谓之其礼。故忠诸侯者，无以易敬士也；忠君子者，无以易爱民也。诸侯不得士，则不能兴矣；故君子不得民，则不能称矣。故士能言道而弗能行者，谓之器；能行道而弗能言者，谓之用；能言而能行之者，谓之实。故君子讯其器，任其用，乘其实，而治安兴矣。呜呼！人耳人耳！ \\n 诸侯即位享国，社稷血食，而政有命，国无君也；官有政长而民有所属，而政有命，国无吏也；官驾百乘而食食千人，政有命，国无人也。何也？君之为言也，道也。故君也者，道之所出也。贤人不举而不肖人不去，此君无道也，故政谓此国无君也。吏之为言，理也。故吏也者，理之所出也。上为非而不敢谏，下为善而不知劝，此吏无理也，故政谓此国无吏也。官驾百乘而食食千人，近侧者不足以问谏，而由朝假不足以考度，故政谓此国无人也。呜呼！悲哉！君者，群也。无人谁据？无据必蹶，政谓此国素亡也。 \\n ○修正语上 \\n 黄帝曰：“道若川谷之水，其出无已，其行无止。”故服人而不为仇，分人而不譐者，其惟道矣。故播之於天下而不忘者，其惟道矣。是以道高比於天，道明比於日，道安比於山。故言之者见谓智，学之者见谓贤，守之者见谓信，乐之者见谓仁，行之者见谓圣人。故惟道不可窃也，不可以为虚也。故黄帝职道义，经天地，纪人伦，序万物，以信与仁为天下先。然后，济东海，入江内，取绿图，西济积石，涉流沙，登於昆仑。於是，还居中国，以平天下天下太平，唯躬道而已。 \\n 帝颛顼曰：“至道不可过也，至义不可易也。”是故以后者复迹也。故上缘黄帝之道而行之，学黄帝之道而赏之，弗加弗损，天下亦平也。 \\n 颛顼曰：“功莫美於去恶而为善，罪莫大於去善而为恶。故非吾善善而已矣，善缘善也；非恶恶而已也，恶缘恶也。吾日慎一日，其此已也。” \\n 帝喾曰：“缘道者之辞而与道已，缘巧者之事而学为巧已，行仁者之操而与为仁已。”故节仁之器以修其财，而身专其美矣。故上缘黄帝之道而明之，学帝颛顼之道而行之，而天下亦平矣。 \\n 帝喾曰：“德莫高於博爱人，而政莫高於博利人。故政莫大於信，治莫大於仁。吾慎此而矣。” \\n 帝尧曰：“吾存心於先古，加志於穷民，痛万姓之罹罪，忧众生之不遂也。故一民或饥，曰此我饥之也；一民或寒，曰此我寒之也；一民有罪，曰此我陷之也。”仁行而义立，德博而化富，故不赏而民劝，不罚而民治，先恕而后行，是故德音远也。是故尧教化及雕题、蜀、越，抚交趾，身涉流沙，地封独山，西见王母，训及大夏、渠叟，北中幽都，及狗国与人身，而鸟面及焦侥，好贤而隐不还，强於行而菑於志，率以仁而恕，至此而已矣。 \\n 帝舜曰：“吾尽吾敬以事吾上，故见谓忠焉；吾尽吾敬以接吾敌，故见谓信焉；吾尽吾敬以使吾下，故见谓仁焉。是以见爱亲於天下之人，而归乐於天下之民，而见贵信於天下之君。故吾取之以敬也，吾得之以敬也。”故欲明道而谕教，唯以敬者为忠必服之。 \\n 大禹之治天下也，诸侯万人而禹一皆知其国，其士万人而禹一皆知其体。故大禹岂能一见而知之也？岂能一闻而识之也？诸侯朝会而禹亲报之，故是以禹一皆知其国也；其士月朝而禹亲见之，故是以禹一皆知其体也。然且大禹其犹大恐，诸侯会，则问於诸侯曰：“诸侯以寡人为骄乎？”朔日，士朝，则问於士曰：“诸侯大夫以寡人为汰乎？其闻寡人之汰耶，而不以语寡人者，此教寡人残道也，灭天下之教也。故寡人之所怨於人者，莫大於此也。” \\n 大禹曰：“民无食也，则我弗能使也；功成而不利於民，我弗能劝也。”故鬟河而导之九牧，凿江而导之九路，澄五湖而定东海，民劳矣而弗苦者，功成而利於民也。禹尝昼不暇食，夜不暇寝矣。方是时也，忧务故也。故禹与士民同务，故不自言其信，而信谕矣。故治天下，以信为之也。 \\n 汤曰：“学圣王之道者，譬其如日；静思而独居，譬其若火。夫人舍学圣王之道而静居独思，譬其若去日之明於庭，而就火之光於室也，然可以小见而不可以大知。”是故明君而君子，贵尚学道而贱下独思也。故诸君得贤而举之，得贤而与之，譬其若登山乎；得不肖而举之，得不肖而与之，譬其若下渊乎。故登山而望，其何不临而何不见？陵迟而入渊，其孰不陷溺？是以明君慎其举，而君子慎其与。然后，福可必归，灾可必去也。 \\n 汤曰：“药食尝於卑，然后至於贵；药言献於贵，然后闻於卑。”故药食尝於卑然后至於贵，教也；药言献於贵然后闻於卑，道也。故使人味食然后食者，其得味也多；若使人味言然后闻者，其得言也少。故以是明上之於言也，必自也听之，必自也择之，必自也聚之，必自也藏之，必自也行之。故道以数取之为明，以数行之为章，以数施之万姓为臧。是故求道者不以目而以心，取道者不以手而以耳，致道者以言，入道者以忠，积道者以信，树道者以人。故人主有欲治安之心而无治安之政者，虽欲治安显荣也，弗得矣。故治安不可以虚成也，显荣不可以虚得也。故明君敬士、察吏、爱民以参其极，非此者，则四美不附矣。 \\n ○修政语下 \\n 周文王问於粥子曰：“闻问君子将入其职，则其於民也何如？”粥子对曰：“唯。疑。请以上世之政诏於君王。政曰：君子将入其职，则其於民也，旭旭然如日之始出也。”周文王曰：“受命矣。”曰：“君子既入其职，则其於民也何若？”对曰：“君子既入其职，则其於民也，暯々然如日之正中。”周文王曰：“受命矣。”曰：“君子既去其职，则其於民也何若？”对曰：“君子既去其职，则其於民也，暗暗然如日之已入也。故君子将入而旭旭者，义先闻也；既入而暯々者，民保其福也；既去而暗暗者，民失其教也。”周文王曰：“受命矣。” \\n 周武王问於粥子曰：“寡人愿守而必存，攻而必得，战而必胜，则吾为此奈何？”粥子曰：“唯。疑。攻守而战乎同器，而和与严其备也。故曰：和可以守而严可以守，而严不若和之固也。和可以攻而严可以攻，而严不若和之得也；和可以战而严可以战，而严不若和之胜也。则唯由和而可也。故诸侯发政施令，政平於人者，谓之文政矣；诸侯接士而使吏，礼恭於人者，谓之文礼矣；诸侯听狱断刑，仁於治，陈於行。其由此守而不存、攻而不得、战而不胜者，自古而至於今，自天地之辟也，未之尝闻也。今也，君王欲守而必存，攻而必得，战而必胜，则唯由此也为可也。”周武王曰：“受命矣。” \\n 周武王问於王子旦曰：“敢问治有必成而战有必胜乎？攻有必得而守有必存乎？”王子旦对曰：“有。政曰：诸侯政平於内而威於外矣，君子行修於身而信於舆人矣。治民民治而荣於名矣。故诸侯凡有治心者，必修之以道而与之以敬，然后能以成也；凡有战心者，必修之以政而兴之以义，然后能以胜也；凡有攻心者，必结之以约而谕之以信，然后能以得也；凡有守心者，必固之以和而谕之以爱，然后能有存也。”周武王曰：“受命矣。”师尚父曰：“吾闻之於政也，曰：天下圹々，一人有之；万民藂丛，一人理之。故天下者，非一家之有也，有道者之有也。故夫天下者，唯有道者理之，唯有道者纪之，唯有道者使之，唯有道者宜处而久之。故夫天下者，难得而易失也，难常而易忘也。故守天下者，非以道则弗得而长也。故夫道者，万世之宝也。”周武王曰：“受命矣。” \\n 周成王年六岁，即位享国，亲以其身见於粥子之家而问焉，曰：“昔者先王与帝修道而道修，寡人之望也，亦愿以教，敢问兴国之道奈何？”粥子对曰：“唯。疑。请以上世之政诏於君王。政曰：兴国之道，君思善则行之，君闻善则行之，君知善则行之。位敬而常之，行信而长之，则兴国之道也。”周成王曰：“受命矣。” \\n 周成王曰“敢问於道之要奈何？”粥子对曰：“唯。疑。请以上世之政诏於君王。政曰：为人下者敬而肃，为人上者恭而仁，为人君者敬士爱民，以终其身。此道之要也。”周成王曰：“受命矣。” \\n 周成王曰：“敢问治国之道若何？”粥子曰：“唯。疑。请以上世之政诏於君王。政曰：治国之道，上忠於主，而中敬其士，而下爱其民。故上忠其主者，非以道义则无以入忠也；而中敬其士，不以礼节无以谕敬也；下爱其民，非以忠信则无以谕爱也。故忠信行於民，而礼节谕於士，道义入於上，则治国之道也。虽治天下者，由此而已。”周成王曰：“受命矣。” \\n 周成王曰：“寡人闻之，有上人者，有下人者，有贤人者，有不肖人者，有智人者，有愚人者。敢问上下之人，何以为异？”粥子对曰：“唯。疑。请以上世之政诏於君王。政曰：凡人者，若贱若贵，若幼若老，闻道志而藏之，知道善而行之，上人矣；闻道而弗取藏也，知道而弗取行也，则谓之下人也。故夫行者善则谓之贤人矣，行者恶则谓之不肖矣。故失言者善则谓之智矣，言者不善则谓之愚矣。故智、愚之人有其辞矣，贤、不肖之人别其行矣，上下之人等其志矣。”周成王曰：“受命矣。” \\n 周成王曰：“寡人闻之：圣王在上位，使民富且寿云。若夫富则可为也，若夫寿则不在天乎？”粥子曰：“唯。疑。请以上世之政诏於君王。政曰：圣王在上位，则天下不死军兵之事。故诸侯不私相攻，而民不私相斗阋，不私相杀也，故圣王在上位，则民免於一死而得一生矣。圣王在上，则君积於道，而吏积於德，而民积於用力。故妇人为其所衣，丈夫为其所食，则民无冻馁矣。故圣王在上，则民免於二死而得二生矣。圣王在上，则君积於仁，而吏积於爱，而民积於顺，则刑罚废矣，而民无夭遏之诛。故圣王在上，则民免於三死而得三生矣。圣王在上，则使民有时，而用之有节，则民无厉疾。故圣王在上，则民免於四死而得四生矣。故圣王在上，则使盈境内兴贤良，以禁邪恶。故贤人必用而不肖人不作，则已得其命矣。故夫富且寿者，圣王之功也。”周成王曰：受命矣。” \\n   \\n  "}
{"章节": "卷十", "正文": "  \\n 卷十 \\n 　 \\n ○礼容语上 \\n （原阙） \\n ○礼容语下（杂事） \\n 鲁叔孙昭子聘於宋，宋元公与之燕，饮酒，乐。昭子右坐，歌终而语，因相泣也。乐祁曰：“过哉！君。非哀所也。”已而告人曰：“今兹，君与叔孙其皆死乎？吾闻之，哀乐而乐哀，皆丧心也。心之精爽是谓魂魄，魂魄已失，何以能久？且吾闻之，主民者不可以媮，媮必死。今君与叔孙其语皆媮，死日不远矣。”居六月，宋元公薨。间一月，叔孙婼卒。 \\n 晋叔向聘於周，发币大夫及单靖公。靖公享之俭而敬，宾礼赠贿同，是礼而从，享燕无私，送不过郊，语说《昊天有成命》。 \\n 既而叔向告人曰：“吾闻之曰：一姓不再兴。今周有单子以为臣，周其复兴乎？昔史佚有言，曰：‘动莫若敬，居莫若俭，德莫若让，事莫若资。’今单子皆有焉。夫宫室不崇，器无虫镂，俭也；身恭除洁，外内肃给，敬也；燕好享赐，虽欢不逾等，让也；宾之礼事，称上而差，资也。若是而加之以无私，重之以不侈，能辟怨矣。居俭动敬，德让事资，而能辟怨，以为卿佐，其有不兴乎？夫《昊天有成命》，颂之盛德也。其诗曰：‘昊天有成命，二后受之，成王不敢康，夙夜基命宥谧。’谧者，宁也，亿也；命者，制令也；基者，经也，势也；夙，早也；康，安也；后，王也；二后，文王、武王。成王者，武王之子，文王之孙也。文王有大德而功未就，武王有大功面治未成。及成王承嗣，仁以临民，故称‘昊天’焉。不敢怠安，蚤兴夜寐，以继文王之业。布文陈纪，经制度，设犠牲，使四海之内懿然葆德，各遵基道，故曰‘有成’。承顺武王之功，奉扬文王之德，九州之民、四荒之国，歌谣文武之烈，累九译而请朝，致贡职以供祀，故曰‘二后受之’。方是时也，天地调和，神民顺亿，鬼不厉祟，民不谤怨，故曰‘宥谧’。成王质仁圣哲，能明其先，能承其亲，不敢惰懈，以安天下，以敬民人。今单子美说其志也，以佐王室，吾故曰‘周其复兴乎’。”故周平王既崩以后，周室稍稍衰弱不坠，当单子之佐政也，天子加尊，周室加兴。 \\n 晋之三卿，郄锜、郄犨、郄至，从晋厉公会晋诸侯於加陵，周单襄公在会。晋厉公视远步高。郄锜见单子，其语犯；郄犨见，其语讦；郄至见，其语伐；齐国佐见，其语尽。 \\n 单襄公告鲁成公曰：“晋将有乱，其君与三郄其当之乎？”鲁侯曰：“寡人固晋而强其君，今君曰‘将有乱’，敢问天道乎？意人故也？” \\n 对曰：“吾非诸史也，焉知天道？吾见晋君之容，而听三郄之语矣，殆必有祸矣。君子目以正体，足以从之，是以观容而知其心。今晋侯视远而足高，目不在体，而足不步目，其心必异矣。体目不相从，何以能久？夫合诸侯，国之大事也，於是观存亡之徵焉。故国将有福，其君步言视听，必皆得适顺善，则可以知德矣。视远曰绝其义，足高曰弃其德，言爽曰反其信，听淫曰离其名。夫目以处义，足以践德，口以庇信，耳以听名者矣，故不可不慎也。偏亡者有咎，既亡则国从之。今晋侯无一可焉，吾是以云。夫郄氏，晋之宠人也。是族在晋有三卿五大夫，贵矣，亦可以戒惧矣。今郄伯之语犯，郄叔讦，郄季伐；犯则凌人，讦则诬人，伐则掩人。有是宠也，而益之以三怨，其谁能忍之？齐国武子亦将有祸。齐，乱国也。立於淫乱之朝，而好尽言以暴人过，怨之本也。惟善人能受尽言，今齐既乱，其能善乎？” \\n 居二年，晋杀三卿。明年，厉公弑於东门。是岁也，齐人果杀国武子。 \\n 《诗》曰：“敬之敬之，天惟显思，命不易哉！毋曰高高在上，陟降厥士，日监在兹。维予小子，不聪敬止，日就月将，学有缉熙於光明。佛时仔肩，视我显德行。”故弗顺弗敬，天下不定，忘敬而怠，人必乘之。呜呼！戒之哉！ \\n ○胎教（杂事） \\n 《易》曰：“正其本，而万物理。失之毫釐，差以千里。”故君子慎始。《春秋》之元，《诗》之关雎，《礼》之《冠》、婚，《易》之《乾》、《坤》，皆慎始敬云尔。 \\n 素成，谨为子孙婚妻嫁女，必择孝悌世世有行义者。如是，则子孙慈孝，不敢淫暴，党无不善，三族辅之。故凤凰生而有仁义之意，虎狼生而有贪戾之心，两者不等，各以其母。呜呼！戒之哉！无养乳虎，将伤天下。故“素成”，胎教之道，书之玉版，藏之金柜，置之宗庙，以为后世戒。 \\n 青史氏之《记》曰：“古者胎教之道，王后有身，七月而就蒌室，太师持铜而御户左，太宰持斗而御户右，太卜持蓍龟而御堂下，诸官皆以其职御於门内。比三月者，王后所求声音非礼乐，则太师抚乐而称不习；所求滋味者非正味，则太宰荷斗而不敢煎调，而曰不敢以侍王太子。太子生而立，太师吹铜曰声中某律，太宰曰滋味上某，太卜曰命云某。 \\n 然后，为王太子悬弧之礼义。东方之弧以梧，梧者，东方之草，春木也；其牲以鸡，鸡者，东方之牲也。南方之弧以柳，柳者，南方之草，夏木也；其牲以狗，狗者，南方之牲也。中央之弧以桑，桑者，中央之木也；其牲以牛，牛者，中央之牲也。西方之弧以棘，棘者，西方之草也，秋木也；其牲以羊，羊者，西方之牲也。北方之弧以枣，枣者，北方之草，冬木也；其牲以彘，彘者，北方之牲也。五弧五分矢，东方射东方，南方射南方，中央射中央，西方射西方，北方射北方，皆三射。其四弧具，其馀各二分矢，悬诸国四通门之左；中央之弧亦具，馀二分矢，悬诸社稷门之左。 \\n 然后，卜王太子名，上毋取於天，下毋取於土，毋取於名山通谷，毋悖於乡俗。是故君子名难知而易讳也，此所以养隐之道也。 \\n 正之礼者，王太子无羞臣，领臣之子也，故谓领臣之子也。身朝王者，妻朝后，之子朝王太子，是谓臣之子也。此正礼胎教也。周妃后妊成王於身，立而不跛，坐而不讠差，独处不倨，虽怒不骂，胎教之谓也。成王生，仁者养之，孝者襁之，四贤傍之。成王有知，而选太公为师，周公为傅，前有与计而后有与虑也。是以封於泰山，而禅梁父，朝诸侯，一天下。由此观之，主左右不可不练也。 \\n 昔禹以夏王，而桀以夏亡；汤以殷王，而纣以殷亡；阖闾以吴战胜无敌，而夫差以之见禽於越；文公以晋伯，而厉公以见杀於匠丽之宫；威王以齐强於天下，而简公以杀於檀台；穆公以秦显名尊号，而二世以劫於望夷之宫。其所以君王同而功迹不等者，所在异也。 \\n 故成王处襁褓之中朝诸侯，周公用事也。武灵王五十而弑於沙丘，任李兑也。齐桓公得管仲，九合诸侯，一匡天下，称为义主；失管仲，任竖刁，而身死不葬，为天下笑。一人之身荣辱具施焉者，在所任也。故魏有公子无忌而削地复，赵任蔺相如而秦兵不敢出，安陵任周瞻而国独立，楚有申包胥而昭王反复，齐有陈单而襄王得其国。由此观之，无贤佐俊士，能成功立名、安危继绝者，未之有也。是以国不务大而务得民心，佐不务多而务得贤者；得民心而民往之，得贤者而贤者归之。 \\n 文王请除炮烙之刑而殷民徙，汤去张网者之三面而二垂至，越王不颓旧冢而吴人服，以其所为顺於人也。故同声则处异而相应，意和则未见而相亲，贤者立於本朝，而天下之士相率而趋之。何以知其然也？管仲者，桓公之雠也。鲍叔以为贤於己而进之桓公，七十言说乃听，遂使桓公除仇雠之心，而委之国政焉。桓公垂拱无事而朝诸侯，鲍叔之力也。管仲之所以走桓公而无自危之心者，同声於鲍叔也。 \\n 卫灵公时，蘧伯玉贤而不用，弥子瑕不肖而任事。史鱿患之，数言蘧伯玉贤，而不听。病且死，谓其子曰：“我即死，治丧於北堂。吾生不能进蘧伯玉而退弥子瑕，是不能正君也。生不能正君者，死不当成礼，死而置尸於北堂，於我足矣。”灵公往吊，问其故，其子以父言闻。灵公戚然易容而寤，曰：“吾失矣！”立召蘧伯玉而进之，召弥子瑕而退之，徙丧於堂，成礼而后去。卫国以治，史鱿之力也。夫生进贤而退不肖，死且未止，又以尸谏，可谓忠不衰矣。 \\n 纣杀王子比干，而箕子被发而佯狂；陈灵公杀泄冶，而邓元去陈以族徙。自是之后，殷并於周，陈亡於楚，以其杀比干与泄冶，而失箕子与邓元也。燕昭王得郭隗，而邹衍、乐毅自齐、魏至，於是举兵而攻齐，栖闵王於莒。燕度地计众，不与齐均也。然而，所以能信意至於此者，由得士故也。故无常安之国，无宜治之民；得贤者显昌，失贤者危亡。自古及今，未有不然者也。 \\n 鉴所以照形也，往古所以知今也。未知恶古之所以危亡，不务袭迹於其所以安存，则未有异於却走而求及前人也。太公知之，故国微子后，而封比干之墓。夫圣人之於圣者之死，尚如此其厚也，况当世存者乎？其弗失可知矣。 \\n ○立后义（杂事） \\n 古之圣帝将立世子，则帝自朝服升自阼阶上，西乡於妃。妃抱世子自房出，东乡。太史奉书西上堂，当两阶之间，北面立，曰世子名曰某者参。帝执礼称辞，命世子曰度大祖、大宗与社稷於子者参。其命也，妃曰不敢者再；於三命，曰谨受命。拜而退。太史以告太祝，太祝以告太祖、太宗与社稷。太史出，以告太宰，太宰以告州伯，州伯命藏之州府。凡诸贵已下至於百姓男女，无敢与世子同名者。以此防民，百姓犹有争为君者。 \\n 夫势明则民定而出於一道，故人皆争为宰相而不奸为世子，非宰相尊而世子卑也，不可以智求，不可以力争也。今以为知子莫如父，故疾死置后者，恣父之所以。比使亲戚不相亲，兄弟不相爱，乱天下之纪，使天下之俗失所尊敬而不让，其道莫经於此。疾死致后复以嫡长子，如此则亲戚相爱也，兄弟不争，此天下之至义也。民之不争，亦惟学王宫国君室也。 \\n 殷汤放桀，武王弑纣，此天下之所同闻也。为人臣而放其君，为人下而弑其上，天下之至逆也；而所以有天下者，以为天下开利除害，以义继之也。故声名称於天下而传於后世，隐其恶而扬其德美，立其功烈而传之於久远，故天下皆称圣帝至治。其道之下，当天下之散乱，以强凌弱，众暴寡，智治愚，士卒罢弊，死於甲兵，老弱骚动，不得治产业，以天下之无天子也。 \\n 高皇帝起於布衣而兼有天下，臣万方诸侯，为天下辟，兴利除害，寝天下之兵，天下之至德也。而天下莫能明高皇帝之德美，定功烈而施之於后世也。故天下犹行弊世德与时其功烈风俗也。夫帝王者，莫不相时而立仪，度务而制事，以驯其时也。欲变古易常者，不死必亡。此圣人之所制也。恶民更之，故拘为书，使结之也，所以闻於后世也。 \\n   \\n  "}
