{"章节": "童蒙训（宋）吕本中", "正文": " \\n 童蒙训 \\n 　 \\n  \\n 提要 \\n  \\n 《童蒙训》三卷，宋吕本中撰。本中有《春秋集解》，已著录。是书其家塾训课之本也。本中北宋故家，及见元祐遗老，师友传授，具有渊源。故其所记多正论格言，大抵皆根本经训，务切实用。於立身从政之道，深有所裨。中间如申颜、李潜、田腴、张琪、侯无可诸人，其事迹史多失传，赖此犹可以考见大略。固不仅为幼学启迪之资矣。考朱子《答吕祖谦书》，有舍人丈所著《童蒙训》极论诗文必以苏黄为法之语，此本无之。其他书所引论诗诸说，亦皆不见於书内。故何焯跋疑其但节录要语而成，已非原本。然删削旧文，不过简其精华，除其枝蔓，何以近语录者全存，近诗话者全汰？以意推求，殆洛、蜀之党既分，传是书者轻词章而重道学，不欲以眉山绪论错杂其间，遂刊除其论文之语，定为此本欤。其书初刊於长沙，又刊於龙溪，讹舛颇甚。嘉定乙亥，婺州守邱寿隽重校刊之，有楼昉所为跋。後绍定己丑，眉山李埴守郡，得本於提刑吕祖烈，复锓木於玉山堂。今所传本，即明人依宋椠翻雕。行款字画，一仍其旧，最为善本。今亦悉从之焉。  \\n  \\n 　 \\n 卷上 \\n  \\n 学问当以《孝经》《论语》《中庸》《大学》《孟子》为本，熟味详究，然后通求之《诗》《书》《易》《春秋》，必有得也。既自做得主张，则诸子百家长处皆为吾用矣。 \\n  \\n 孔子以前，异端未作，虽政有污隆，而教无他说，故《诗》《书》所载，但说治乱大概。至孔子后，邪说并起，故圣人与弟子讲学，皆深切显明，《论语》《大学》、《中庸》皆可考也。其后孟子又能发明推广之。 \\n  \\n 大程先生名颢，字伯淳，以进士得官。正献公为中丞，荐之朝，用为御史。论新法不合，罢去。泰陵即位，以宗正丞召，未受命，卒于家。其门人共谥为明道先生。先生尝以董仲舒“正其义不谋其利，明其道不计其功”为合于圣人，仲舒之学度越诸子者以此，故门人以先生学之所就，以明道见其志焉。 \\n  \\n 小程先生名颐，字正叔，举进士，殿试不中，不复再试。元祐初，正献公与司马温公同荐，遂得召用，侍讲禁中。旋又罢去，遂不复用。绍圣中，贬涪州。元符还洛。大观间卒于家。学者谓之广平先生。后居伊阳，又谓之伊川先生。二程先生自小刻励，推明道要，以圣学为己任，学者靡然从之，当时谓之“二程”。 \\n  \\n 二程始从周茂叔先生为穷理之学，后更自光大。茂叔名敦颐，有《太极图说》传于世，其辞虽约，然用志高远可见也。正献公在侍从时，闻其名，力荐之，自常调除转运判官。茂叔以启谢正献公云：“在薄宦有四方之游，于高贤无一日之雅。” \\n  \\n 张戩天祺与弟载子厚，关中人，关中谓之“二张”。笃行不苟，为一时师表，二程之表叔也。子厚推明圣学，亦多资于二程者。吕大临与叔兄弟、后来苏昞等皆从之学，学者称子厚为横渠先生。天祺之为御史，用正献公荐也。二程与横渠，从学者既盛，当时亦名其学为“张程”云。 \\n  \\n 荥阳公年二十一，时正献公使入太学，在胡先生席下，与伊川先生邻斋。伊川长荥阳公才数岁，公察其议论，大异，首以师礼事之。其后杨应之国宝、邢和叔恕、左司公待制皆师尊之，自后学者遂众，实自荥阳公发之也。 \\n  \\n 关中始有申颜者，特立独行，人皆敬之，出行市肆，人皆为之起，从而化之者众。其后二张更大发明学问渊源。伊川先生尝至关中，关中学者皆从之游，致恭尽礼。伊川叹“洛中学者弗及也”。 \\n  \\n 伊川先生尝识杨学士应之于江南，常称其伟度高识绝人远甚。杨学士是时犹未师伊川也。 \\n  \\n 安定胡先生之主湖州学也，天下之人谓之湖学，学者最盛。先生使学者各治一事，如边事、河事之类。各居一斋，日夕讲究。其后从学者多为时用，盖先生教人，务有实效，不为虚言也。是时孙公莘老名觉，顾公子敦名临，最为高弟。 \\n  \\n 正献公之在侍从也，专以荐贤为务，如孙莘老觉、李公择常、王正仲存、顾子敦临、程伯淳颢、张天祺戩等，皆为一时显人。 \\n  \\n 正献公既荐常秩，后差改节，尝对伯淳有悔荐之意。伯淳曰：“愿侍郎宁百受人欺，不可使好贤之心少替。”公敬纳焉。 \\n  \\n 荥阳公尝说：“杨十七学士应之乐善少比，闻一善言，必书而记之。”荥阳公尝书于壁云：“惟天子为能备物，惟圣人为能备德。”应之遽取笔录记之。 \\n  \\n 杨应之劲挺不屈，自为布衣，以至官于朝，未尝有求于人，亦未尝假人以言色也。笃信好学，至死不变。荥阳公尝赠之以诗云：“独抱遗经唐处士，差强人意汉将军。”应之，元祐间用范丞相尧夫荐馆职，不就试，除太学博士。出为成都转运判官，有属官与之辩论，应之嘉其直，即荐之朝。其自成都召为校书郎，有远房舅在蜀中，官满，贫不能归，应之尽以成都所得数百千遗之。其自立如此。 \\n  \\n 邵尧夫先生受学于李挺之之才，李之才受学于穆修伯长，穆伯长受学于陈抟希夷。其所传先天之学，具见于《易图》与《皇极经世》，故程伯淳作《尧夫墓志》云：“推其源流，远有端绪。”震，东方也；巽，南方也；离，南方之卦之类，此入用之位。如天地定位，乾南而坤北，山泽雷风水火相对，即先天之位。先生既没，其学不传，人能知其名，而不知其用也。尝欲传其学于伊川，伊川不肯。一日，与伊川同坐，闻雷声，问伊川曰：“雷从何方起？”伊川云：“从起处起。”盖不领其意。先生既没，元祐间，谥康节。 \\n  \\n 邵康节以十二万四千五百年为一会，自开辟至尧时，正当十二万年之中数，故先生名雍，字尧夫。名雍，取“黎民于变时雍”也。字尧夫，取当尧时中数也。“四千五百年”，数未详。其居洛阳，亦取天地之中。 \\n  \\n 邵康节居卫州之共城，后居洛阳。有商州太守赵郎中者，康节与之有旧，尝往从之。时章惇子厚作令商州，赵厚遇之。一日，赵请康节与章同会，章豪俊自许，议论纵横，不知敬康节也。语次，因及洛中牡丹之盛，赵守因谓章曰：“先生，洛人也，知花为甚详。”康节因言：“洛人以见根柭而知花之高下者，知花之上也；见枝叶而知高下者，知花之次也；见蓓蕾而知高下者，知花之下也。如长官所说，乃知花之下也。”章默然惭服。赵因谓章：“先生，学问渊源，世之师表，公不惜从之学，则日有进益矣。”章因从先生游，欲传数学。先生谓章：“须十年不仕宦乃可学。”盖不之许也。 \\n  \\n 虔州人李潜君行先生，笃行自守，不交当世。年五十馀，监泗州僧伽塔，人弗知也。右丞范公彝叟为发运使，始深知之，力荐于朝，除太学博士、校书郎。绍圣中，为求去，知蕲州，遂请老。君行之学，专以经书、《论语》、《孟子》为正，舍此皆不取。如“七世之庙，可以观德，”则专守七庙，其他言庙数不同者，皆无取也。“昊天有成命，郊祀天地也，”则是合祭天地无疑也，其言南北郊，其言圜丘郊禘异礼，皆不取也。其学简而易明，以行己为本，不为空言。东莱公与叔父舜从皆与之游。 \\n  \\n 君行先生尝言：“学者当以经书、《论语》、《孟子》如秤相似，以称量众说，其轻重等者正也，其不等者不正也。” \\n  \\n 田腴诚伯，笃实士，东莱公与叔父舜从之交游也。尝从横渠学，后从君行游。诚伯每三年治一经，学问通贯，当时无及之者。深不取佛学。建中靖国间，用曾子开内翰荐，除太学正。崇宁初罢去。诚伯叔父明之，亦老儒也，然专读经书，不读子史，以为非圣人之言，不足治也。诚伯以为不然，曰：“‘博学而详说之，将以反说约也。’如不遍览，非博学详说之谓。” \\n  \\n 徐积仲车先生，山阳人，小许榜登科。初从安定胡先生学，潜心力行，不复仕进。其学以至诚为本，积思《六经》，而喜为文词，老而不衰。先生自言：“初见安定先生，退，头容少偏。安定忽厉声云：‘头容直。’某因自思，不独头容直，心亦要直也。自此不敢有邪心。后因具公裳以见贵官，又自思云：‘见贵官尚必用公裳，岂有朝夕见母而不具公裳者乎？’遂晨夕具公裳揖母。”先生事母至孝，山阳人化之。 \\n  \\n 先生尝为文训励学者云：“仲车先生一日升堂训诸生曰：‘诸君欲为君子，而使劳己之力，费己之财，如此而不为君子犹可也；不劳己之力，不费己之财，诸君何不为君子！乡人贱之，父母恶之，如此而不为君子犹可也；父母欲之，乡人荣之，诸君何不为君子！’又曰：‘言其所善，行其所善，思其所善，如此而不为君子，未之有也；言其不善，行其不善，思其不善，如此而不为小人，未之有也。’” \\n  \\n 元符三年，荥阳公自和州谪居，起知单州，道过山阳，因出过市桥，桥坏，堕水而不伤焉。仲车先生年几七十矣，作《我敬诗》赠公云：“我敬吕公，以其德齿。敬之爱之，何时已已。美哉吕公，文在其中。见乎外者，古人之风。惟贤有德，神相其祉。何以祝公？勿药有喜。”诗后批云：“前日之事，桥梁腐败，人乘蹉跌，而公晏然无伤，固有神明阴相其德。愿为本朝自重，生民自重。” \\n  \\n 熙宁初，荥阳公监陈留税务，时汪辅之居陈留，恃才傲物，独敬重公。横渠先生闻之，语人云：“于蛮貊之邦行矣，于吕原明见之。” \\n  \\n 正献公尝称荥阳公于张文潜云：“此子不欺暗室。” \\n  \\n 荥阳公之监陈留税也，章枢密质夫楶知县事，雅敬爱公。一日，因语次暴陵折公，公不为动。质夫笑曰：“公诚厚德可服，某适来相试耳。” \\n  \\n 元祐中，荥阳公在经筵，除司谏，姚舍人辉中勔当制，词云：“道学至于无心，立行至于无愧，心若止水，退然渊静。”当时谓之实录。建中靖国元年，丰相之稷迁礼部尚书，荐荥阳公自代，词云：“心与道潜，湛然渊静，所居则躁人化，闻风则薄夫敦。” \\n  \\n 荥阳公入太学，时二十一岁矣。胡先生实主学，与黄右丞安中履、邢尚书和叔恕同斋舍。时安中二十六岁，为斋长，和叔十九岁。安中方精专读书，早晨经书每授五百遍，饭后史书可诵者百遍，夜读子书每授三百遍。每读书，危坐不动，句句分明。和叔时虽少，当世时务无不通晓，当世人材无不遍知。 \\n  \\n 荥阳公教学者，读书须要字字分明，仍每句最下一字尤要令声重则记牢。 \\n  \\n 正献公简重清静，出于天性，冬月不附火，夏月不用扇，声色华耀，视之漠然也。范公内翰淳夫祖禹，实公之婿，性酷似公。后荥阳公长婿赵仲长演，严重有法，亦实似公焉。 \\n  \\n 正献公教子既有法，而申国鲁夫人，简肃公讳宗道之女，闺门之内，举动皆有法则。荥阳公年十岁，夫人命对正献公则不得坐，命之坐则坐，不问不得对。诸子出入，不得入酒肆茶肆。每诸妇侍立，诸女少者则从妇傍。 \\n  \\n 正献公年三十馀，通判颖州，欧阳交忠公知州事。焦伯强千之方从欧阳公学，正献公请伯强处书室，命荥阳公从学焉。其后，正献公罢归京师，请伯强同行，欧阳公有送行诗，所谓“有能掇之行，可谓仁者勇”者也。伯强性耿介不苟，危坐终日，不妄笑语。每诸生有不至，则召之坐，面切责之，不少假借。荥阳公幼时，申公与夫人严毅如此，就师傅而得伯强，其后有成，非偶然也。荥阳公尝言：“中人以下，内无贤父兄，外无严师友，而能有成者，未之有也。” \\n  \\n 正献公年三十馀，通判颍州，已有重名。范文正公以资政殿学士知青州，过颍，来复谒公，呼公谓之曰：“太傅，近朱者赤，近墨者黑，欧阳永叔在此，太傅宜频近笔研。”申国夫人在厅，事后闻其语，尝举以教荥阳公焉。前辈规劝恳切，出于至诚，类如此也。 \\n  \\n 荥阳公尝言：“世人喜言‘无好人’三字者，可谓自贼者也。包孝肃公尹京时，民有自言：‘有以白金百两寄我者，死矣。予其子，其子不肯受。愿召其子予之。’尹召其子，其子辞曰：‘亡父未尝以白金委人也。’两人相让久之。”公因言：“观此事而言无好人者，亦可以少愧矣。‘人皆可以为尧舜，’盖观于此而知之。” \\n  \\n 荥阳公张夫人，待制讳昷之之女也，自少每事有法，亦鲁简肃公外孙也。张公性严毅不屈，全类简肃，简肃深爱之，家事一委张公。夫人，张公幼女，最钟爱，然居常至微细事，教之必有法度，如饮食之类，饭羹许更益，鱼肉不更进也。时张公已为待制、河北都转运使矣。及夫人嫁吕氏，夫人之母，申国夫人姊也，一日来视女，见舍后有锅釜之类，大不乐，谓申国夫人曰：“岂可使小儿辈私作饮食，坏家法耶？”其严如此。 \\n  \\n 叔父舜从，既与东莱公从当世贤士大夫游，尝训子弟曰：“某幸得从贤士大夫游，过相推重，然某自省所为，才免禽兽之行而已，未能便合人之理也，何得士大夫过相与耶？”因思前辈自警修省如此。 \\n  \\n 正献公交游，本中不能尽知之。其显者，范蜀公、司马温公、王荆公、刘原甫也。荥阳公交游，则二程、二张、孙莘老、李公择、王正仲、顾子敦、杨应之、范醇夫、黄安中、邢和叔、王圣美也。东莱公交游，则李君行、田明之、田诚伯、吴坦求、陈端诚、田承君、陈莹中、张才叔、龚彦和及彦和之弟大壮也。 \\n  \\n 张横渠诗云：“若要居仁宅，先须入礼门。”温公作《横渠哀词》曰：“教人学虽博，要以礼为先。”伊川先生云：“子厚以礼教学者，最善先有所据守。”然则横渠之教，以礼为本也。后程门高弟张绎思叔作《伊川祭文》云：“在昔诸儒，各行其志，或得于数，或观于礼，学者趋之，世济其美。独吾先生，淡乎无味，得道之真，死其乃已。”或得于数，盖指康节。或观于礼，谓横渠也。明道作《邵康节墓志》云：“昔七十子学于仲尼，其传可见者，惟曾子所以告子思，子思所以授孟子者尔。其馀门人，各以己之所宜者为学，虽同尊圣人，所因而入者，门户则众矣。况后此千馀岁，师道不立，学者莫知所从来。独先生之学为有传也。先生得之于李挺之，挺之得之于穆伯长，推其源流，远有端绪。今穆、李之言，及其行事，概可见矣，而先生醇一不杂，汪洋浩大，乃其所自得者多矣。然而名其学者。岂所谓门户虽众，各有所因而入者欤？语成德者，昔难其居，若先生之道，就所至而论之，可谓安且成矣。”观此志文，明道所以处康节者无馀蕴矣。 \\n  \\n 李公择尚书尝与荥阳公诸贤讲论，行己须先诚实，只如书帖言语之类，不情缪敬，尽须削去，如未尝瞻仰而言瞻仰，未尝怀渴而言怀渴，须尽去之，以立其诚。 \\n  \\n 伊川尝言：“今僧家读一卷经，便要一卷经中道理受用。儒者读书，却只闲读了，都无用处。” \\n  \\n 顾公子敦内翰尝语东莱公云：“学者须习不动心，事绪之来，每每自试，久久之间，果能不动，则必自知，曰我不动矣。”由此观之，前辈所以自立，非徒然也。 \\n  \\n 陈莹中右司尝言：“学者须常自试，以观己之力量进否。《易》曰：‘或跃在渊。’自试也，此圣学也。” \\n  \\n 绍圣中，顾公子敦被谪，过京师，东莱公与叔父往见之。子敦再三讲论行己如何云：“守至正以俟天命，观时要以养学术。” \\n  \\n 刘公待制器之尝为本中言：“少时就洛中师事司马公，从之者二年。临别，问公所以为学之道。公曰：‘本于至诚。’器之因效颜子之问孔子，曰：‘请问其目。’公曰：‘从不妄语始。’器之自此专守此言，不敢失坠。后任磁州司法，吴守礼为河北转运使，严明守法，官吏畏之，吴与器之尊人有旧，相待颇异众。器之不以为喜。一日，有人告磁州司户赃污于转运使者，吴亲至磁州，欲按其事，召器之至驿舍堂中。器之心不喜，曰：‘常时相待少异，我已自不喜，况今召我至堂中，人得无疑我乎？’吴因问：‘司户赃污如何？’器之对曰：‘不知。’吴因不悦，曰：‘与公有契，所以相问，何不以诚告？’明日，吴阅视仓库，召司户者谓曰：‘人诉尔有赃，本欲来按尔，今刘司法言尔无之。姑去，且谨视仓库，俟北京回，仓库不如法，必按无疑也。’于是众方知器之长者。然器之心常不自快，曰：‘司户实有赃，而我不以诚告，吾其违司马公教乎？’后因读扬子云‘君子避碍，通诸理’，然后意方释然。言不必信，如此而后可。” \\n  \\n 器之尝为予言：“当官处事，须权轻重，务合道理，毋使偏重可也，夫是之谓中。”因言：“元祐间，尝谒见冯当世宣徽。当世言：‘熙宁初，与陈旸叔、吕宝臣同任枢密。旸叔聪明少比，遇事之来，迎刃而解。而吕宝臣尤善称停事，每事之来，必称停轻重，令必得所而后已也。事经宝臣处划者，人情事理无不允当。’”器之因极言“称停”二字最吾辈当今所宜致力，二字不可不详思熟讲也。宝臣，盖惠穆公也。 \\n  \\n 杨应之学士言：“后生学问，聪明强记不足畏，惟思索寻究者为可畏耳。” \\n  \\n 伊川先生言：“人有三不幸：少年登高科，一不幸；席父兄之势为美官，二不幸；有高才，能文章，三不幸也。” \\n  \\n 近世故家，惟晁氏因以道申戒，子弟皆有法度，群居相处，呼外姓尊长，必曰某姓第几叔若兄，诸姑尊姑之夫，必曰某姓姑夫，某姓尊姑夫，未尝敢呼字也。其言父党交游，必曰某姓几丈，亦未尝敢呼字也。当时故家旧族皆不能若是。 \\n  \\n 顷见陈莹中与关止叔沼、与荥阳公书问，其言前辈与公之交游，必平缺书云“某公某官”，如称器之，则曰“待制刘公”之类。其与己同等，则必斥姓名，示不敢尊也，如曰游酢、谢良佐云。此皆可以为后生法。 \\n  \\n 张才叔庭坚专务以直道进退，不求苟得。君子创业垂统，为可继也。若夫成功，则天也。才叔之学，盖主于此。 \\n  \\n 张思叔因读《孟子》“志士不忘在沟壑，勇士不忘丧其元”，慨然有得，盖能守此，则无不可为之事。 \\n  \\n 后生学问，且须理会《曲礼》、《少仪》、《仪礼》等，学洒扫应对进退之事，及先理会《尔雅》训诂等文字，然后可以语上。下学而上达，自此脱然有得，自然度越诸子也。不如此，则是躐等，犯分陵节，终不能成。“孰先传焉，孰后倦焉”，不可不察也。 \\n  \\n 吕与叔尝作诗曰：“文如元凯徒成癖，赋若相如止类俳。惟有孔门无一事，只传颜氏得心斋。” \\n  \\n 横渠《读诗》诗云：“置心平易始得《诗》。”杨丈中立云：“知此诗，则可以读三百篇矣。” \\n  \\n 韩公持国维，闲居颍昌，伊川先生常自洛中往访之，时范右丞彝叟纯礼亦居颍昌，持国尝戏作诗示二公云：“闲门读《易》程夫子，清坐焚香范使君。顾我未能忘世味，绿尊红妓对西曛。” \\n  \\n 龚殿院彦和夬，清介自立，少有重名。元祐间，佥判瀛州，与弟大壮同行。大壮尤特立不群。曾子宣帅瀛，欲见不可得。一日，径过彦和，邀其弟出。不可辞也，遂出相见。即为置酒，从容终日乃去。因题诗壁间，其两句云：“自惭太守非何武，得向河间见两龚。”近日贵人如曾子宣之能下士，亦难及也。绍圣中，彦和为监察御史，未能去。大壮力劝其兄早求罢，彦和遂去。大壮不幸早卒，虽彦和之弟，实畏友也。 \\n  \\n 李君行先生自虔州入京，至泗州，其子弟请先往。君行问其故，曰：“科场近，欲先至京师，贯开封户籍取应。”君行不许，曰：“汝虔州人，而贯开封户籍，欲求事君而先欺君，可乎？宁缓数年，不可行也。” \\n  \\n 正献公幼时，未尝博戏。人或问其故，公曰：“取之伤廉，与之伤义。” \\n  \\n 荥阳公尝言：“孙莘老、李公择之为友，友也。” \\n  \\n 荥阳公尝言：“吕吉甫尝称李公择有乐正子之好善。” \\n  \\n 荥阳公尝言：“所在有乡先生处，则一方人自别，盖渐染使之然也。人岂可以不择乡就士哉！” \\n  \\n 侯叔献者，少有声名。熙宁初，屡来求见正献公。荥阳公因为公言：“叔献可比赵清献。”正献深不以为然，云：“赵清献自守一世，方成就如此。后生有多少事，岂可便比前辈？”既而叔献果建水事求进。 \\n  \\n 姜潜至之，仁宗朝老儒先生也，不喜人作诗，云：“招悔吝，损心气。” \\n  \\n 明道先生尝至禅寺，方饭，见趋进揖逊之盛，叹曰：“三代威仪，尽在是矣。” \\n  \\n 正献公为枢密副使，年六十馀矣。尝问太仆寺丞吴公传正安持己之所宜修，传正曰：“毋敝精神于蹇浅。”荥阳公以为，传正之对，不中正献之病，正献清净不作，为患于太简也。本中后思得正献问传正时，年六十馀矣，位为执政，当时人士皆师尊之。传正，公所奖进，年才三十馀，而公见之，犹相与讲究，望其切磋，后来所无也。荥阳公独论其问答当否，而不言下问为正献公之难，盖前辈风俗纯一，习与性成，不以是为难能也。 \\n  \\n 正献公每时节必问诸生有何进益。 \\n  \\n 荥阳公尝言：“少时与叔祖同见欧阳文忠公，至客次，与叔祖商议见欧阳公叙契分、求纳拜之语。及见欧阳公，既叙契分，即端立受拜，如当子侄之礼。公退，而谓叔祖曰：“观欧阳公礼数，乃知吾辈不如前辈远矣。”  \\n  \\n 　 \\n 卷中 \\n  \\n 本中尝问荥阳公曰：兄弟之生相去或数日，或月十日，其为尊卑也微矣。而圣人直如是分别长幼，何也？公曰：不特圣人直重先后之序，如天之四时，分毫顷刻皆有次序，此是物理自然，不可易也。 \\n  \\n 荥阳公为人处事皆有长久之计，求方便之道，只如病中风人，口不能言手不能书而养疾者，乃问所欲，病者既不能答，适足增苦。故公尝教人每事作一牌子，如饮食衣裳寒热之类，及常所服药常所作事（常所服药如理中圆之类，常所作事如梳头洗手之类及作某亲等书），病者取牌子以示人，则可减大半之苦。凡公为人处事每如是也。 \\n  \\n 王尚书敏仲古每事必为人求方便之道。如河朔旧日北使经由州郡，每北使将至，民间假贷供张之具至烦扰。敏仲奉使即言之朝，乞令河朔入使经由处，皆支官钱置什物，储之别库，专待入使。自此河朔无复假贷之扰矣。王公临事每如此也。 \\n  \\n 荥阳公与诸父自少官守生未尝干人。举荐以为后生之戒。仲父舜从守官会稽，人或讥其不求知者。仲父对词甚好，云：勤于职事，其它不敢不慎，乃所以求知也。 \\n  \\n 本中往年每事前辈先生长者，论当世邪正善恶是是非非，无不精尽。至于前辈行事得失、文字工拙及汉唐先儒解释经义，或有未至，后生敢略议及之者，必作色痛裁折之曰：先儒得失前辈是非，岂后生所知！杨十七学士应之兄弟，晁丈以道规矩最严。故凡后生尝亲近此诸老者，皆有敦厚之风，无浮薄之过。 \\n  \\n 前辈士大夫专以风节为己任，其于褒贬取予甚严。故其所立实有过人者。近年以来风节不立，士大夫节操一日不如一日。夏侯旄节夫京师人，年长本中以倍，本中犹及与之交，崇宁初召任诸州牧，授学制既盼，即日寻医去。后任西京幕官罢任，当改官以举将一人安惇也，不肯用，卒不改官，浮沈京师，至死不屈。唐丈名恕字处厚，崇宁初任荆南知县。新法既行，致仕不出者几三十年。范丈正平子夷，忠宣公之子。忠宣公当国，子夷是时官当入远，不肯用父恩例，卒授远地，后为祥符尉。当绍圣初与中贵人争打量地界，与辨曲直不屈，得罪去。刘丈跂斯、立蹈，皆丞相莘老子，登高科以文学知名，仕州县自处约甚，人不知其为宰相子也。汪革信民，政和间诸公熟闻其名，除国子博士，欲渐用之，竟辞不受。谢逸无逸，临川人州郡欲以八行荐，坚却之。凡此诸公皆卓然自立一时，不愧古人！尔来流俗，不复以此为贵矣。 \\n  \\n 韩魏公留守北京，有幕官每夜必出游宴，同官皆欲谮之，虑公不听。一日相约至日晚见公议急事，乞召幕官，久之不至，众方欲白公所以，公佯惊曰：某忘记早来某官尝白某早出见一亲识矣。其宽大容人之过如此。又尝久使，一使臣求去参选，公不遣。如是数年，使臣怨公不遣，则白公：某参选方是作官，久留公门，止是奴仆耳。公笑屏人谓曰：汝亦尝记某年月日私窃官银数十两置怀袖中否？独吾知之，他人不知也。吾所以不遣汝者，正恐汝当官不自慎，必败官尔。使臣愧谢。公之宽弘大度服人如此。 \\n  \\n 崇宁初本中始问杨中立先生于关止叔。止叔称杨先生学有自得，有力量，尝言常人所以畏死者，以世人皆畏死，习以成风，遂畏死耳。如习俗皆不畏死，则亦不畏死也。凡如此，皆讲学未明知之未易而然。 \\n  \\n 东莱公尝言凡众人日夕所说之话，如赵丈仲长，诸公都无此话也；众人所作之事，如杨公应之、李公君行，诸公都不做众人做底事也。 \\n  \\n 李公公择每令子妇诸女侍侧，为说孟子大义。 \\n  \\n 唐充之广仁每称前辈说后生，不能忍诟，不足以为人，闻人密论不能容受而轻泄之者，不足以为人。 \\n  \\n 陈公莹中闽人也，而专主北人，以北人而后可以有为。南人轻险易变，必不可以有为。 \\n  \\n 待制叔祖都不说梦，云：既妄也，何用说为。 \\n  \\n 明道先生尝语杨丈中立云：某作县处，凡坐起等处并贴视民如伤四字，要常观省。又言某常愧此四字。 \\n  \\n 明道先生言：人心不同，各如其面。所不同者，皆私心也。至于公则不然。 \\n  \\n 陈公莹中言：人之为恶，虽至于谋反大逆，若有一念悔心，使临刑之际说我悔也，便须赦他，便须用他。 \\n  \\n 荥阳公尝言：后生初学且须理会气象。气象好时百事是当。气象者辞令容止轻重疾徐足以见之矣。不唯君子小人于此焉分，亦贵贱寿夭之所由定也。 \\n  \\n 荥阳公尝言：朝廷奖用言者，固是美意，然听言之际，亦不可不审。若事事听从不加考核，则是信谗用谮，非纳善言也。如欧阳叔弼最为静默，自正献当国，常患不来，而刘器之乃攻叔弼以为奔竟权门。器之号当世贤者，犹差误如此，况他人乎？以此知听言之道，不可不审也。 \\n  \\n 崇宁初荥阳公谪居符离，赵公仲长讳演，公之长婿也，时时自汝阴来省公。公之外弟杨公讳瑰宝，亦以上书谪监符离酒税，杨公事公如亲兄，赵公事公如严父，两人日夕在公侧。公疾病，赵公执药床下，屏气问疾，未尝不移时也。公命之去然后去。杨公慷慨，独立于当世，未尝少屈。赵公谨厚笃实，动法古人，两人皆一时之英也。饶德操节、黎介然确、汪信民革时皆在符离，每公疾病少间，则必来见公而退，从杨公赵公及公之子孙游焉。亦一时之盛也。赵公每与公子弟及外宾客语，但称荥阳公曰公，其尊之如此。杨公与他人语，称荥阳公但曰内兄，或曰侍讲，未尝敢字称也。盖荥阳公中表，惟杨氏兄弟尽事亲事长之道，可为后生法。 \\n  \\n 荥阳公为郡处令，公帑多，蓄鳆鱼诸干物及筍干蕈干以侍宾客，以减鸡鸭等生命也。 \\n  \\n 徐仲车先生畜犬孳生至数十，不肯与人。人或问之，云不忍使其母子相离。 \\n  \\n 孙丈元忠，学士朴正献公所荐馆职也，尝为本中言：某尝对侍讲讥笑程正叔，一日侍讲责某云，正叔有多少好事，公都不说，只拣他疑似处非笑他，何也？某因释然心服。后不敢复深议正叔。今世之士如孙丈之服义亦少有也。侍讲谓荥阳公也。 \\n  \\n 荥阳公尝言少年为学，唯拣书最有益。才拣便记得精，便理会得子细。又尝言读书编类，语言相似者，事做一处，便见优劣是非。 \\n  \\n 荥阳公尝说攻其恶，无攻人之恶。盖自攻其已恶。日夜且自检点，丝毫不尽不慊于心矣。岂有工夫点检他人耶？ \\n  \\n 或问荥阳公为小人所詈辱，当何以处之？公曰：上焉者知人与己本一。何者为詈，何者为辱，自无忿怒心也；下焉者且自思曰：我是何等人，彼为何等人，若是答他，却与此人等也。如此自处，忿心必自消也。 \\n  \\n 荥阳公尝说王介甫解经皆随文生义，更无含蓄。学者读之更无可以消详处，更无可以致思量处。 \\n  \\n 田诚伯常力闢释氏轮回之说曰：君子职当为善。  \\n 　 \\n 卷下 \\n  \\n 荥阳公尝言孝子事亲，须事事躬亲，不可委之使令也。尝说谷梁言天子亲耕以共粢盛，王后亲蚕以共祭服，国非无良农工女也，以为人之尽事其祖祢，不若以己所自亲者也。此说最尽事亲之道。又说为人子者视于无形，听于无声，心未尝顷刻离亲也。事亲如天，顷刻离亲则有时而违天，天不可得而违也。 \\n  \\n 范文正公爱养士类，无所不至。然有乱法败众者，亦未尝假借。尝帅陕西日，有士子怒一厅妓以甆瓦剓其面，涅之以墨。妓诉之官，公即追士子致之法杖之曰：尔既坏人一生，却当坏尔一生也。人无不服公处事之当。 \\n  \\n 荥阳公尝大书治人事天莫若啬于所坐壁上，修养家以此为养生要术。然事事保慎常令有余，持身保家安邦之道不起于此不止养生也。老子之论亦当于理矣。 \\n  \\n 焦伯强千之先生尝称东汉（闕）一节至颜子（闕）荥阳公不以为然。列子称狐父之盗食爰旌目，爰旌目义不食其食，两手据地而呕之不出喀喀然，遂伏而死。狐父之人则盗矣，而食非盗也。以人之盗因谓食为盗而不敢食，是失名实者也。 \\n  \\n 易曰君子以俭德避难，不可荣以禄。大抵居困否之世，惟贫与贱则可以免。苟居权宠拥富厚，鲜有不及者。季札谓晏平仲子速纳邑与政。无邑无政，乃免于难。晏子因陈桓子以纳政与邑，是以免栾高之难。大抵春秋之世以无邑与政为可以免，齐与晏子邶殿，其鄙六十，卒不受也。曰：庆氏之邑足欲故亡，吾邑不足欲也，益之以邶殿，乃足欲，足欲亡无日矣。与子雅邑，辞多受少；与子尾邑，受而稍致之。公以为忠而有宠。卫与公孙免余邑六十，辞曰：宁子唯多邑故死。臣惧死之速及也。公固与之，受其半。郑子张有疾，归邑于公而使黜官簿祭，尽归其余邑，曰：吾闻之生于乱世，贵而能贫民无求焉可以后亡，敬共事君，与二三子生，在敬戒不在富也。此皆古人辞尊居卑辞富居贫，处乱世自全之道，可以为万世贪冒不厌，以致破家亡国者之至戒也。 \\n  \\n 荥阳公尝言：子产有数事失君子气象者，如言民不可逞，度不可改。又曰子宁以他规我。如此之类全无君子气象。又言：张良说汉祖诈秦卒，大不类子房平日所为。外高祖侍郎晋阳王公讳子融，尝编集京师世家家法善者以遗子孙。 \\n  \\n 前辈尝有编类国朝以来名臣行状墓志，取其行事之善者别录出之以自警戒，亦乐取诸人以为善之义也。 \\n  \\n 京师曹氏诸贵族卑幼不见尊长三日必拜。 \\n  \\n 元符末叔祖待制公坐元祐党人贬道州，末至先遣人赁屋两间。时公亦挈家往，既至，屋窄陋甚，更益一间，以公状申郡守，不敢往见。是时上皇即位，已议褒用矣。韩原伯川先贬道州，公以俱在谪籍，不敢相见。既原伯与公俱复官内徙，原伯先受命，往见公，亦不敢与相见，以为未受复官命也。前辈慎事如此，其亦能远祸矣。然且不免，则亦命也。 \\n  \\n 苏子由崇宁初居颖昌时，方以元祐党籍为罪，深居自守，不复与人相见，逍遥自处，终日默坐。如是者几十年以至于没。亦人所难能也。 \\n  \\n 崇宁间张公芸叟既贬复归，闭门自守，不交人物，时时独游山寺，芒鞋道服，跨一羸马，所至从容。饮食一瓯淡面，更无他物。人皆服其清德，后生取法焉。 \\n  \\n 崇宁间饶德操节、黎介然确、汪信民革，同寓宿州，论文会课，时时作诗，亦有略诋及时事者。荥阳公闻之，深不以为然。时公疾病方愈，为作麦熟缲丝等曲诗，歌咏当世以讽止饶黎诸公。诸公得诗惭惧，遽诣公谢，且皆和公诗如公之意，自此不复有前作矣。 \\n  \\n 张琪（闕）美京畿人久游太学诸生多称之。擢第后守官卫州。陈公莹中为郡，颇厚待琪，礼遇独异众人。琪深感公恩意，然亦不能晓独异之意。崇宁间琪官宿州，诸公贵人数欲招致之，琪感陈公见待，终不肯进。盖琪之为人贤而差弱，陈公所以异待之者，欲以坚其意也。琪终能自守。前辈成就人，委曲如此。教亦多术矣。 \\n  \\n 刘器之论当时人物，多云弱，实中世人之病。大抵承平之久，人皆偷安畏死，辟事因循苟且而致然耳。 \\n  \\n 绍圣崇宁间诸公迁贬相继，然往往自处不甚介意。龚彦和夬贬化州，徒步径往，以扇乞钱，不以为难也。张才叔庭坚贬象州，所居屋才一间，上漏下湿，屋中间以箔隔之，家人处箔内，才叔蹑屐端坐于箔外，日看佛书，了无厌色。凡此诸公皆平昔绝无富贵念，故遇事自然如此。如使世念不忘富贵之心，尚在遇事艰难，纵欲坚忍，亦必有不怿之容，勉强之色矣。邹志完侍郎尝称才叔，云是天地间和气薰蒸所成，欲往相近，先觉和气袭人也。 \\n  \\n 丰公相之稷清节自守，一意直道，更无他说，而未尝绝物。张才叔盖师法之。相之元祐间与荥阳公同在经筵，有女之丧，荥阳公问之，曰：以公定力如此，必无过戚。相之云：正为未能如此。 \\n  \\n 李君行先生绍圣中致仕归虔州，元符庚辰岁诸公既还朝廷，君行驿召赐对，管勾宗子学，比国子司业，盖有阴沮之恐在要地者。伊川先生尝问从学者：李君行何以复出？从学者对曰：李司业承朝廷美意，不得不出，然且归矣。君行既至京师，即引疾得归。 \\n  \\n 伊川先生尝有门弟子日赴歌会过差，先生闻之大不乐，以为如此绝人理，去禽兽无几尔。 \\n  \\n 正献公作相时，每月以上尊分遗亲旧。杨十七学士应之，公之甥也，月送两壶。杨学士得酒，即送酒家易常酒数壶，欲饮酒即取之。东莱公以为杨学士英气伟度，必不以唇舌间沾玩上尊滋味为美也，得酒贵多，不问美恶，过人远矣。 \\n  \\n 李君行先生之长子格笃行博学，克肖其父，而长于四六表章。早岁登科，绍圣中知江宁府上元县，荥阳公知太平府。李以启事贺公，其略有云：知府侍讲，蕴命世之雄才，赋经邦之远器。令问令望，起韦平旧相之家；嘉谋嘉猷，翊舜禹重熙之代。危诚独立，直已不回，从容进退之仪，挺达始终之节。李寻以病不起，学士大夫惜之。 \\n  \\n 国语：公父文伯之母告季康子：君子能劳，后世有继。又谓其子：圣王之处民也，择瘠土而处之，劳其民而用之，故长王天下。又曰：民劳则思，思则善心生。逸则淫，淫则忘善，忘善则恶心生。沃土之民不才，淫也；瘠土之民莫不饷义，劳也。左传亦言民生在勤，勤则不匮。以此知勤劳者立身为善之本，不勤不劳万事不举。今夫细民能勤劳者必无冻馁之患，虽不亲人，人亦任之常。懒惰者必有饥寒之忧，虽欲亲人，人不用也。公父文伯之母与左传所记，皆故家遗俗相传之语，其必自圣人出也。然则后生处身居业，其可不以勤劳为先而懒惰自弃其身哉？ \\n  \\n 元祐末李君行先生与杨应之学士同在京师，安静自守，诸公以其不附已不甚肯进用。赵公君锡无愧为中丞当荐御史，问荥阳公所当荐者，公以应之为对。无愧亦不能用，更举杨畏子安为御史，杨畏后反攻无愧。绍圣初应之病卒，苏子由罢知汝州，李君行先生往见之，与之论当世事，子由恨知君行之晚。当时议者谓杨李二公如在，言路必不肯委靡自已。纵无所举办，亦必极言而去也。 \\n  \\n 司马温公既辞宥密之命，名冠一时，士无贤不肖皆所归重，而两程先生、孙莘老、李公择诸公尤推重正献。已而二公同居洛中。熙宁末正献起知河阳，明道以诗送行曰：晓日都门飐旆旌，晚风铙吹入三城。知公再为苍生起，不是寻常刺史行。又与温公同饯正献，复有诗与温公云：二龙闲卧洛波清，此日都门独饯行。愿得贤人均出处，始知深意在苍生。盖以二公出处无异，且恐温公以不出为高也。及正献公自河阳乞在京宫祠，神庙大喜召还，遂登枢府。人或问二程以二公出处为有优劣，二程先生曰：正不如此。吕公世臣也，不得不归见上；司马公争臣也，不得不退处。盖自熙宁初正人端士相继屏伏，上意常不乐，以为诸贤不肯为我用，故正献求在京宫祠，以明不然，上意始大喜。 \\n  \\n 元祐间伊川先生既归洛中，寄范公淳父书云：丞相久留左右所助一意正道者，实在原明尔。（原明荥阳公字也）伊川尝言：杨应之在交游中英气伟度过绝于人，未见其比，可望以托吾道者。应之乐善尚德而论议不苟。以富文忠公处事犹不免有心，如孙威敏操行不能端一，石守道行多诡激，特以两人附己，乃荐威敏代己，荐守道可任台谏。又如刘原父文学绝人而喜讪韩富亦加摈抑。凡此之类，未免有心，况常人乎？虽然毫发之失生于心术，其流之敝有不可胜言者。岂不要贤师友以正救其微邪？此应之之论也。 \\n  \\n 太宗真宗朝雎阳有戚先生者，名同文字同文，有至行，乡人皆化之。雎阳初建学，同文实主之。范文正与嵇内翰颖之父皆尝师事焉。戚纶其后也。所居门前有大井，每至上元夜即坐井旁，恐游人坠井，守之至夜深则掩井而后归寝。尝有人盗其所衣衫者，同文适见之，喻盗弟将去，然自此慎勿复然，坏汝行止，悔无及也。盗惭谢而去。同文竟以衫予之。南康学中至今有戚先生祠堂。 \\n  \\n 范文正公初从戚先生学，志趣特异，初在学中未知己范氏子，人或告之，归问其母，信然，曰：吾既范氏子，难受朱氏资给。因力辞之。贫甚，日糴粟米一升煮熟放冷，以刀画四段，为一日食。有道人怜之，授以烧金法，并以金一两遗之，又留金一两，谓之曰：候吾子来予之。明年道人之子来取金，文正取道人所授金法并金二两皆封完未尝动也，并以遗之。其励行如此。后登科封赠朱氏父，然后归姓。 \\n  \\n 师友渊源必有所自，未有无因而然。如周茂叔先生官守南安军，为守所不礼。两程之父太中公自虔州差摄南安倅，与茂叔相善，力庇护之。其后两程皆师事茂叔。 \\n  \\n 陕西侯无可先生，二程之舅，贤豪独立，与申颜先生为友。申先生死，侯先生倾家所有予之。 \\n  \\n 关止叔尝言伊川门弟子且是信得及师说。 \\n  \\n 陈莹中尝作青沈文送其侄孙几叟云：予元丰乙丑夏为礼部贡院点检官，适与校书郎范公淳夫同舍。公尝论颜子之不迁不贰，唯伯淳能之。予问公曰：伯淳谁也？公默然久之，曰：不知有伯淳耶？予谢曰：生长东南，实未知也。时予年二十九矣。自是以来，常以寡陋自愧。得其传者如杨中立先生，亦未之识也云云。所谓责沈者叶公沈诸梁也。叶公问孔子于子路，子路不对。叶公当世贤者，鲁有仲尼而不知，宜乎子路之不对也。莹中以谓世有伯淳而己不知，宜自责者也。今世之人闻己所不知其不愠而发谤骂者几希矣，况能自责日夜以为愧乎！莹中之所以超绝古今特立独行而不顾，非偶然也。 \\n  \\n 莹中为都司，上曾子宣论日录书云：目今观之成哀之世，使大臣之门有负恩之士，则汉之宗社未至危亡。然则为大臣者不欺其君尽忠之士，亦安忍负其门哉。如此等语，皆足以立懦夫之志矣。其后上吕吉甫书：列子有言世以生人为行人，则死人为归人矣。行而不知归，失家者也。此御寇未了之语。生死无时而不一，四大无时而不离，何待死乃为归乎。其生也心归，其死也形化。归而待化，复何俟于言哉。其精识远见，殆過古人。此蓋誘吉甫使之為善，老子所謂常善救人者也。 \\n  \\n 高郵守晁仲約，有大賊過城下，欲攻城。守醵民金與賊，賊乃去。范文正公富鄭公同在政府，鄭公建議守不能死守，乃以金與賊，失節當誅。范公以為守能醵金却賊為有功，縱不欲賞，安可誅耶。既退，富公慍曰：方今患法不舉，方欲舉法而多方沮之，何以整衆？范公密告云：祖宗以來未嘗輕殺臣下，此盛德之事。奈何輕壞之？且吾與公在此同寮之間，同心者幾人？雖上意亦未定也，而輕道人主以殺戮臣下。他日手滑，雖吾輩亦未敢自保也。富公曰：聞高郵人欲食守肉。范公曰：高郵守既能為民却賊，民感戴之不暇，豈有欲食守肉之理。仁廟卒從范公議。明日富公稱疾不出。仁廟問宰執：富弼何以不出？范曰：必是為爭高郵事。上曰：富弼非卿門人耶？范曰：富弼雖與臣相知，然弼為人守義不回心不安者，不肯從也。此正是弼好處。上曰：此却是卿好處。後范富俱罷政，富以事召至京師，譖之者甚衆。或以為富公有不臣之意，至京城不得見者累日。富公甚恐懼，且悔建議高郵之非，歎曰：范六丈真聖人，與吾淺見不同！ \\n  \\n 滎陽公嘗榜文中子數語於家中壁上，云：子之室酒不絶。注云：用有節，禮不缺也。 \\n  \\n 周恭叔行已嘗言：見吕與叔博士，説必有事焉，而勿正心勿忘勿助長也。浩然之氣充塞天地，雖難得而言非虚無也，必有事焉。但正其名而取之，則失之矣。又不可忘之也，忘之者不芸苗者也。正其名而取之者，非苗者也。 \\n  \\n 伊川先生嘗言：成王不當賜魯以天子禮樂。使周公在，必不受也。故曰魯之郊禘非禮也。周公其衰矣，後世儒者以為周公能為人臣所不能為之功，故賜人臣不得用之禮樂，此尤傷教害義也。為人臣如周公始可，故曰不以舜之所以事堯事君，不敬其君者也。 \\n  \\n 范正平子夷堯夫，丞相之子，賢者也。能世其家。嘗言其家家學：不卑小官，居一官便思盡心治一官之事。只此便是學聖人也。若以為州縣之職徒勞人爾，非所以學聖人也。 \\n  \\n 周恭叔又説先生教人為學，當自格物始。格物者，窮理之謂也。欲窮理，直須思始得。思之有悟處始可。不然所學者恐有限也。恭叔又言：隂陽不測之謂神（横渠先生云两在故不测），仁者見之謂之仁，知者見之謂之知。然則聖人之道，仁知者皆不能測也。一隂一陽之謂道，仁，且知夫子所以既聖也。乾坤之於易，猶隂陽之於道，仁知之於聖也。故曰乾坤其易之縕耶，乾坤成列，而易立乎其中矣。乾坤毁則無以見易，易不可見，則乾坤或幾乎息矣。 \\n  \\n 李君行先生説武王數紂之罪曰：郊社不修，宗廟不享。歴觀諸書，皆以郊對社。蓋郊者所以祭天，社者所以祭地也。南郊北郊五帝之類，皆出於周禮。聖人書中不見也。嚴父配天之禮，蓋始自周公。若自古有之，則孔子何得言則周公其人也。列爵惟五分，土惟三，蓋至周始定。若夏商以前俱如此，則書為妄也。因言吾徒學聖人者，當自用意看易詩書春秋論語孟子孝經而已。中心既有所主，則散看諸書，方圓輕重之來，必為規矩權衡所正也。又言史書尚可，最是莊老，讀時大段害道。 \\n  \\n 萬物皆備於我矣，反身而誠富有之大業，至誠無息日新之盛德也。 \\n  \\n 田腴誠伯嘗説他用心多使氣勝心，毎心有所不善者，常使氣勝之。且云自知如此，未得為善也。 \\n  \\n 誠伯又言讀書須是盡去某人説某人説之心，然後經可窮矣。 \\n  \\n 李君行先生學問，以去利欲為本。利欲去則誠心存矣。李君行先生説年二十餘時，見安退處士劉師正解春秋文字，甚愛之，從他觀其文，他亦不惜也。後於楚州聚學，他一日見訪，問曰：李君在此何欲？答曰：為大人令去應舉令及第後歸，今次以朞服礙，却欲且就此處修學，以俟後次應舉也。劉曰：不然，夫不可得而久者在父母之左右也。君行於是便歸鄉。然則劉師正者，君行之師與。又云嘗語君行：今之人所以為學者，某却不會如此為學。 \\n  \\n 徐仲車先生少年時為母置膳，先過一賣肉家中，心欲買他肉，遂先於市中買他物，而别路於歸，途為順且亦有賣肉者。因自念言：心中已許買他家肉，若捨而之他，能不欺心乎？遂迂道買肉而歸。且云：已之行信自此始也。又言少年時逐日以衫帽揖母，一日當見貴官，乃用幞頭襴衫。因自念言天下之尊，無逾父母，今反不若見貴官？自明日以幞頭襴衫往揖母焉。家人之見者莫不笑之，既久亦不笑也。且云：己之行敬自此始也。 \\n  \\n 徐仲車見門人，多於空中書一正字。且云：於安定處得此一字，亦用不盡。徐仲車説：以信解誠，不能盡誠。至誠無息，信豈能盡之乎？ \\n  \\n 伊川先生嘗説：楊子雲云聖人之言逺如天，賢人之言近如地，是不然也。當為他易數字曰：聖人之言其逺如天，其近如地。其逺者，須謂之逺。其近者，須謂之近也。 \\n  \\n 范辯叔説：今太學長貳博士居此住者，皆利於養資考求外進也。為之學生者，皆利於歲月而應舉也。上下以利相聚，其能長育人才乎！此於本亦已錯了，更不須言也。 \\n  \\n 田誠伯説：仲弓問子桑伯子，子曰可也簡，仲弓未以為然也。乃曰居敬而行簡，以臨其民，不亦可乎。居簡而行簡，無乃太簡乎。子曰雍之言然。仲弓未以聖人之言為然而問之，而聖人以仲弓之言為然也。學聖人者，如仲弓可也。且云見君行如此説。 \\n  \\n 誠伯説公羊不知聖人之意也，故其立言多傷教害義，至如母以子貴，子以母貴，及人臣無將，將則必誅，此二者尤甚。至令西漢時尊崇丁傳，及誅大臣以為將謀惡者，蓋用公羊之説也。其為天下後世害甚矣。 \\n  \\n 李朴先之説臨離洛時，請教於先生，先生言：當養浩然之氣。語先之云：觀張子厚所作西銘，能養浩然之氣者也。 \\n  \\n 先之説以舉業育人才，不知要作何使用。 \\n  \\n 誠伯説近世學者恐無有如橫渠先生者也。正叔其次也。又云：向日因看正蒙書，似有箇所得處。又云：每見與叔中庸解，便想見其為人。由是觀之，誠伯師橫渠也。 \\n  \\n 劉元承元禮嘗師事伊川，説紀侯大去其國。大者紀侯之名也，齊師未入境而已去之，則罪不在齊侯也，故不書齊侯焉。又見伊川先生説，仲尼曰惜乎出境乃免，須終身不反始可免罪。 \\n  \\n 宿州高朝奉説他師事伊川先生，嘗見先生説義者宜也，知者知此者也，禮者節文此者也。皆訓詁得盡。惟仁字，古今人訓詁不盡。或以謂仁者愛也，愛雖仁之一端，然喜怒哀懼愛惡欲情也，非性也。故孟子云：仁者人也。 \\n  \\n 樂文仲説眉浩學士事，亦好常見人寫字不端正，必須勸戒之。或人問之，曰：每事無不端正，則心自正矣。 \\n  \\n 陳正端誠説：王輔嗣王介甫有大段不通處，須要説應故也。田明之説易，所以尤多過者，須要説無應故也。易中自説上下敵應，剛柔相應之類甚多，豈得謂之無應？但不可執定耳。 \\n  \\n 又説：邵堯夫先生説孟子雖不説易，然精於易者也。且云能説可以仕則仕，可以止則止，及禹稷顔子易地則皆然。非精於易，豈及此乎？ \\n  \\n 李君行説他每日常多只讀易書詩春秋孝經，間讀孟子。 \\n  \\n 田明之説他常只讀易論語孟子老子楊子，如莊子未暇讀也。 \\n  \\n 呉叔揚紹聖中嘗説：世人多欲勝於學，故無所不為。惟陳瑩中學勝於欲，故有所不為。且云瑩中，今諸公非不知他，但不可得而用也。 \\n  \\n 又説字説，詩字從言從寺，詩者法度之言也。説詩者不以文害辭，不以辭害志，惟詩不可拘以法度。若必以寺為法度，則侍者法度之人，峙者法度之山，痔者法度之病也。古之置字者，詩也峙也侍也痔也，特以其聲相近取耳。又説今之學者必要一其説，是不知聖人之意也。无妄之往何之矣，言无妄之世，往無所之也。无妄之往得志，言无妄而往，則可以得志也。其言无妄之往，則一其所以為无妄之往，則異也。 \\n  \\n 任淳夫説莊子儵忽混沌之説，郭象只以為者敗之解之。則解經者何用多言。 \\n  \\n 范子夷説其祖作外任官時，與京中人書居京慎勿竊論，曲直不同。任言官時，取小名受大禍，因言吾徒相見，正當論行已立身之事耳。 \\n  \\n 又説仲尼聖人也，才作陪臣。顔子大賢也，簞食瓢飲。後之人不及孔子顔子逺矣，而常嘆仕宦不達，何愚之甚。若能以自己官爵比方孔顔，僥倖甚矣。 \\n  \\n 又説凡人為事須是由衷方可，若矯飾為之恐不免。有變時任誠而已。雖時有失，亦不覆藏使人不知，但改之而已。 \\n  \\n 李君行田明之俱説，讀書須是不要看别人解者。聖人之言易曉，看傳解則愈惑矣。田誠伯説不然，須是先看古人解説，但不當有所執，擇其善者從之。若都不看，不知用多少工夫方可到先儒見處也。 \\n  \\n 陳端誠説易須是説到可行處始可。 \\n  \\n 陳瑩中説：書曰惟彼陶唐，有此冀方，今失厥道，亂其紀綱，蓋堯授舜，舜授禹，禹授啓，三聖一賢相繼，未始失道也。至太康失邦，故上推陶唐而云。今失厥道，自堯至太康百二十年矣。 \\n  \\n 又説大舜有大焉善，與人同舍己從人，樂取於人以為善，自耕稼陶漁以至為帝，無非取於人者。取諸人以為善，是與人為善者也。故君子莫大乎與人為善，夫能如是，故能養其大體，而為大人，故能格君心之非，而使天下利見，故能言動以為法則。後之人急急然唯欲已為是也，恐其畔己以利誘之，以害敺之，天下終不以為然，而自以為過天下，何愚之甚。 \\n  \\n 又説安而行之，聖人也，自非聖人，皆利而行之者也。何也？欲遷善逺罪，是利於善也。欲忠於君，是利於忠也。欲孝於父，是利於孝也。其餘皆然。今之學者不能見其近者小者，而妄意談其大者逺者，故終汗漫而無成也。 \\n  \\n 陳瑩中説學者非獨為己而已也，將以為人也。自王介甫解經，止尚高論，故使學者棄民絶物，管仲晏嬰霸者之佐一也。桓公殺公子糾，管仲不能死，有三歸反坫，官事不攝，可謂違禮之極矣。崔杼弑君，晏子從容於其間，成禮而後去，可謂有節矣。然孔子之稱晏子則曰：善與人交，久而敬之而已。及稱管仲則曰：如其仁，如其仁。豈不以管仲功及天下所濟者廣，而晏子獨善其身而已哉！ \\n 又説隂陽災異之説，雖儒者不可泥此，亦不可全廢。王介甫不用此。若為政依介甫之意，是不畏天者也。（已上皆绍圣中语） \\n  \\n 前邵倅呉朝奉説，近世士大夫太不以節操為事。因説與他立節，非一朝一夕所能為，蓋在平日之所養也。他甚然之。時李自明在坐，云：此事閑時説時甚易，在於臨事時，要執得定耳。因言昔人有自諫官以言事，被責時兼判國子監，乃與諸生往賀焉。蓋嘉祐以前，以言事被責為榮也。既見，顔色慘沮，殆不能説話。昔人尚如此，他人未易能也。呉因言自小讀書，用得工夫不正，當立節非素養不能。若學得不正，則所養亦非也。 \\n  \\n 陳瑩中又説：學者非止讀誦語言，撰綴文詞而已，將以求吾之放心也。故大畜之卦曰：君子以多識前言往行，以畜其德。所謂識者，識其是非也、識其邪正也。夫如是，故能畜其德。所以言天在山中者，前言往行，無有紀極。故取天之象焉。 \\n  \\n 瑩中説：今有人曰仕宦顯達者，使天下謂之賢人則不可，使天下謂之不賢人，則可矣。使天下謂之賢人，是自取其善而歸過於其君也，使天下謂之不賢，是自取其惡而歸美於其君也。曰是不然，此乃李斯分謗之説也。不能盡受其惡名，使惡名不及於君，是李斯而已，何况天下謂之不賢，未必不為其君之累也。 \\n  \\n 又説范子思所知所守過於其兄，范氏家學便有使處。又説孔子以柔文剛，故内有聖德，而外與人同也。孟子以剛文剛，故自信其道而不為人屈也。衆人以剛文柔，故色厲而内荏也。却説與他楊子之書唯是，説到孟子之書，如自得之發於面，平旦之氣養浩然之氣之類，皆自得處。孔子則并自得處亦無。 \\n  \\n 又説學者非特習於誦數，發於文章而已。將以學古人之所為也。自荆公之學興，此道壞矣。又説，凡欲解經，必先反諸其身，而安措之天下而可行，然後為之説焉。縱未能盡聖人之心，亦庶幾矣。若不如是，雖辭辯通暢，亦未免乎鑿也。今有語人曰：冬日飲水夏日飲湯，何也？冬日隂在外陽在内，陽在内則内熱，故令人思水。夏日陽在外隂在内，隂在内則内寒，故令人思湯。雖甚辯者不能破其説也。然反諸其身而不安也，措之天下而不可行也。嗚呼，學者能如是用心，豈曰小補之哉。莊子曰道之真以治身，其緒餘土苴以治天下國家，曰：是不然。禮記曰誠者非獨成已也，將以成物也。我之所得者不能盡推於人，非聖人之道也。但行之一身有先後耳。孟子曰：窮則獨善其身，達則兼善天下。方其窮也，獨善一身之道，乃兼善天下之道。及其達也，兼善天下之道，乃獨善一身之道也。施於一身而非有餘也，施於天下而非不足也，是之謂聖人之道。學聖人者不能以孔子孟子為心，而專以莊周為我之書為説，烏在其學聖人也。 \\n  \\n 瑩中説，為學日益，為道日損。尋常人便説作兩事，失之逺矣。蓋語學則益道則損，二卦未嘗偏廢也。所損者懲忿窒慾，所益者見善則遷，有過則改也。若用此説方始可行，不然則虚語也。又云：胡先生在邇英講損益卦，專以損上益下，損下益上為説。  \\n  \\n 　 \\n 跋 \\n  \\n 昉兒時侍鄉長老，嘗從旁竊闚所謂吕氏童蒙訓者。其間格言至論，粗可記者一二。稍長務鑽（闕）舉子業而親舊，几案上亦不復有此（闕）矣。世道之升降於此可占也。客授金華太守丘公，先生語次及之，且曰：“昔先公每以訓子姪。”某初在傅，日誦習焉。將求善本刻之學宫，或太史祠中，使流布於世。昉因從臾成之曰：“書出於吕氏，刻於祠堂，宜也。”會公有民曹之命，迺出錢五萬以從初約。吕兄巽（闕）家所臧本最為精密，前此長沙郡龍溪學皆嘗鋟木，而譌舛特甚。丘公所誦習者，未知何所從得也。初舍人吕公以正獻長孫，逮事元祐遺老與諸名勝游，淵源所漸者逺（闕）。轉徙流落之餘，中原文獻與之俱南（闕）。即疇昔所聞見者，輯為是編。倉部既手寫而臧之，巽伯又是正而刋之，庶幾可以傳矣。書之所載，自立身行已、讀書取友、撫世醻物、仕州縣、立朝廷、綱條本末，皆有稽据，大要欲學者反躬抑志，循序務本，切近篤實，不累於虚驕，不騖於高逺，由成已以至成物，豈特施之童蒙而已哉。雖推之天下國家可也，巽伯屬記始末，因輙附所聞於其後，是亦丘公之志焉。爾公名壽雋，字真長，文定公之嫡長子云。 \\n  \\n 嘉定乙亥中秋日四明樓昉謹書  \\n 　 \\n 此文本取材自钱建文制作电子书 \\n 　"}
