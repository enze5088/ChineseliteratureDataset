{"章节": "八阵总述（晋）马隆", "正文": "　 \\n  \\n  \\n 　 \\n 八阵总述 \\n （晋）马隆 \\n 　 \\n 　 \\n 治兵以信，求聖以奇。 \\n 信不可易，戰無常規。 \\n 可握則握，可施則施。 \\n 千變萬化，敵莫能知。 \\n 　 \\n  \\n 〈匹陳贊〉 \\n 動則為奇，靜則為陣。陳者陣列，戰則不盡。分苦均勞，佚輪輒定。有兵前守，後隊勿進。 \\n  \\n  \\n 〈天陳贊〉 \\n 天陳十六，內方外圓。四面風衝，其形象天。為陳之主，為兵之先。潛用三軍，其形不偏。 \\n  \\n  \\n 〈地陳贊〉 \\n 地陳十二，其形正方。雲生四角，衝軸相當。其體莫測，動用無疆。獨立不可，配之於陽。 \\n  \\n  \\n 〈風陳贊〉 \\n 風無正形，附之於天。變而為蛇，其意漸玄。風能鼓動，萬物驚焉；蛇能圍繞，三軍懼焉。 \\n  \\n  \\n 〈雲陳贊〉 \\n 雲附於地，則知無形。變為翔鳥，其狀乃成。鳥能突擊，雲能晦冥。千變萬化，金革之聲。 \\n  \\n  \\n 〈飛龍〉 \\n 天地後衝，龍變其中。有手有足，有背有胸。潛則不測，動則無窮。陣形亦然，象名其龍。 \\n  \\n  \\n 〈翔鳥〉 \\n 鷙鳥擊搏，必先翱翔。勢凌霄漢，飛禽伏藏。審而下之，下必有傷。一夫突擊，三軍莫當。 \\n  \\n  \\n 〈蛇蟠〉 \\n 風為蛇蟠，蛇吞天真。勢欲圍繞，性能屈伸。四季之中，與虎為鄰。後變常山，首尾相因。 \\n  \\n  \\n 〈虎翼〉 \\n 天地前衝，變為虎翼。伏虎將搏，盛其威力。淮陰用之，變化無極，垓下之會，魯公莫測。 \\n  \\n  \\n 〈奇兵贊〉 \\n 古之奇兵，兵在孫內。今人奇兵，兵在孫外。兵體無形，形露必潰。審而為之，百戰不昧。 \\n  \\n  \\n 〈合而為一，離而為八〉 \\n 合而為一，平川如城。散而為八，逐地之形。混混沌沌，如環無窮。紛紛紜紜，莫知所終。合則天居兩端，地居其中。散則一陰一陽，兩兩相沖。勿為事先，動而輒從。 \\n  \\n  \\n 〈游軍〉 \\n 游軍之形，乍動乍靜。避實擊虛，視羸撓盛。結陳趨地，斷繞四徑。後賢審之，勢無常定。 \\n  \\n  \\n 〈金革〉 \\n 金有五、革有五。退則聽金，進則聽鼓。鼓以增氣，金以抑怒。握其機關，戰不失度。 \\n  \\n  \\n 〈[革兆]鼓〉 \\n 紅塵戰深，向刃相臨。勝負未決，人懷懼心。乍奔乍背，或縱或擒。行伍交錯，整在[革兆]音。 \\n  \\n  \\n 〈麾角〉 \\n 麾法有五，光目條流。角音有五，初警末收。麾者指揮，角者警覺。臨機變化，慎勿交錯。 \\n  \\n  \\n 〈兵體〉 \\n 上兵伐謀，其下用師。棄本逐末，聖人不為。利物禁暴，隨時禁衰，蓋不得已。聖人用之，英雄為將，夕惕乾乾，其形不偏；樂與身後，勞與身先。小人偏勝，君子兩全。爭者逆德，不有破軍，必有亡國，握機為陳，動則為賊。後賢審之，勿以為惑。「夫樂殺人者，不得志於天下。」聖人之言，以戒來者。"}
