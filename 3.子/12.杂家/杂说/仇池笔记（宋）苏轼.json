{"章节": "仇池笔记（宋）苏轼", "正文": " \\n 仇池笔记 \\n  \\n （宋）苏轼 \\n 　 \\n 简介 \\n 《仇池笔记》，宋苏轼着。二卷。是书为其《东坡志林》姊妹篇，其内容风格俱与《志林》略同。故明赵开美序云：「《笔记》于《志林》，表里书也。」内容涉及当代人物轶事、个人生活记录，大抵兴到即写，自成妙绪。但《四库全书总目》以为书中个别条目不类苏轼语，「疑好事者集其杂帖为之，未必出轼之手」，然「亦可以备考证也」。涵芬楼本夏敬观语亦持此说。此书最早载于南宋曾慥《类说》。明万历赵开美继其父刊《志林》，又从《类说》中将此书录出刊刻，「其与《志林》并见者，得三十六则，去其文而存其题，庶无复辞」（见赵序）。后《四库全书》所收及昆山徐氏传是楼钞本皆从赵本录出。民国初，涵芬楼铅印本以钞本《类说》为底本，于赵本有所订正。 \\n 苏轼(1037-1101)，字子瞻，一字仲和，自号东坡居士，眉山（今属四川）人。宋仁宗嘉佑二年(1057)登进士第。英宗治平二年(1065)，判登闻鼓院，寻试馆职，除直史馆。三年，父洵卒，护丧归蜀。神宗熙宁二年(1069)，服除，判官告院兼判尚书祠部，权开封府判官。四年，倅杭州。后历知密州、徐州、湖州。乌台诗案狱起，贬黄州团练副使。七年，移汝州团练副使。八年，知登州。寻除起居舍人。哲宗元佑元年(1086)，迁中书舍人，改翰林学士。后又知杭州、潁州、扬州、定州。绍圣元年(1094)，贬惠州。四年，贬儋州。元符三年(1100)，北归。徽宗建中靖国元年，卒于常州。苏轼一生着作甚丰，有《东坡全集》、《东坡乐府》、《东坡易传》、《东坡全传》等。（以上按《中国文学大辞典》，上海辞书出版社，2000年及孔凡礼之《仇池笔记》点校说明） \\n 是次录文，据孔凡礼整理之《仇池笔记》(见于《全宋笔记》第一编第九册，大象出版社，2003年)。该书是以涵芬楼本为底本，以明万历茅维刊《苏文忠公全集》（苏集）为主校本，间参曾氏《类说》宋刻本、明万历商濬所刊《东坡先生志林》（商本），亦略及有关资料。网络版并将赵本删文存题之条目增设超连结，连接到本馆《东坡志林》相关处，方便读者检阅。 \\n 　 \\n 序 \\n 《笔记》于《志林》，表里书也。先大夫既已序《志林》而刻之矣。玆于曾公《类说》中，复得此两卷，其与《志林》并见者，得三十六则，去其文而存其题，庶无复辞，亦不废若原书，此余刻《笔记》意也。窃谓长公才具七斗，游戏翰墨皆成文章，故片纸只字，无非断圭折璧。才既高而节复峻，此足以起忮矣，况复呶呶不胜。其睥睨一世，则侧目而揶揄之者，固将甘心焉？而相公厮坏，殆以柄国者为鳖矣。士固可杀不可辱也，议新法未必伤柄人之心，然此等语不足以彻髓耶！夫荆公固士也，学虽僻而奈何辱之哉？乌台之狱，岂尽人尤也乎！刻《笔记》。万历壬寅孟夏日，海虞清常道人赵开美识。 \\n 　 \\n 卷上 \\n 论文选 \\n 舟中读《文选》，恨其编次无法，去取失当。齐、梁文字衰陋，萧统尤为卑弱，如李陵五言皆伪。今日观渊明集，可喜者甚多，而独取数篇。渊明作《闲情赋》，所谓《国风》好色而不淫，正使不及《周南》，与屈原所陈何异？而统大讥之，此小儿强作解事也。 \\n 三殇 \\n 李善注《文选》本末详备，所谓五臣者，真俚儒荒陋者也。谢瞻《张子房》诗云：「苛慝暴三殇。」此《礼》所谓上中下三殇，言秦无道，戮及幼穉。而注乃谓「苛政猛于虎，吾父、吾夫、吾子皆死」。谓夫、谓父为殇。此类甚多。 \\n 日月蚀 \\n 玉川子《月蚀》诗，以蚀者月中虾蟆也。梅圣俞作《日蚀》诗云：「食日者，三足乌也。」此因俚说以寓意也。《战国策》：「日月辉于外，其贼在内。」则俚说亦当矣。 \\n 中宫太一 \\n 杜子美诗云：「自平中宫吕太一。」举世不晓其义，而妄者以为唐有平中官。偶读《玄宗实录》，有中宫太一叛于广南。杜诗云「自平中宫吕太一」，下文又有南海取珠之句。见书不广，轻改文字，鲜不为笑。 \\n 八阵图诗 \\n 予尝梦杜子美云：「世人误会《八阵图》诗『江流石不转，遗恨失吞吴』，以为先主、武侯欲与关羽复仇，故恨不灭吴，非也。我意本为吴、蜀脣齿之国，不当相图，晋能取蜀者，以蜀有吞吴之意，此为恨耳。」 \\n 不忮之诚信于异类 \\n 予少时书室前，竹柏杂花，众鸟巢于上。武阳君恶杀生，婢仆不得捕取。数年间，鸟有巢于低枝，其鷇可俯而窥也。此无它，不忮之诚，信于异类。 \\n 阳关三叠 \\n 旧传《阳关三叠》，今歌者每句再叠而已，若通一首，又是四叠，皆非是。每句三唱以应三叠，则丛然无复节奏。有文勋者，得古本《阳关》，每句皆再唱，而第一句不叠，乃知唐本三叠如此。乐天诗云：「相逢且莫推辞醉，听唱阳关第四声。」注：「第四声：劝君更尽一杯酒。」以此验之，若一句再叠，则此句为第五声。今为第四，则一句不叠审矣。 \\n 磨蜴为身宫见《志林》一卷 \\n 治齿治目见《志林》一卷 \\n 老子解 \\n 子由寄《老子新解》。使战国时有此书，则无商鞅、韩非，使汉初有此书，则孔、老为一，晋、宋间有此书，则佛、老不为二。 \\n 三豪诗 \\n 石介作《三豪》诗云：「曼卿豪于诗，永叔豪于辞，师雄豪于歌。」永叔亦赠杜默师雄诗云：「赠之三豪篇，而我滥一名。」默歌少见于世，有云「学海波中老龙，夫子门前大虫」，皆此类语。永叔不诮者，此公恶争名，且为介讳也。默豪气正是江东学究饮私酒，食瘴死牛肉，醉饱后所发也。作诗狂怪，至卢仝、马异极矣，若更求奇，便作杜默矣。 \\n 万花会 \\n 扬州芍药为天下冠。蔡京为守，始作万花会，用花十余万枝。既困诸邑，吏缘为奸，予首罢之。万花本洛阳故事，亦为民害。钱惟演作留守，始置驿贡洛花，有识鄙之。此宫妾爱君之意也。 \\n 弄胡孙见《志林》四卷 \\n 治大风方见《志林》三卷 \\n 酒名 \\n 退之诗云：「且可勤买抛青春。」《国史补》云：「酒有郢之富水春，乌程之若下春，荥阳之土窟春，富平之石冻春，剑南之烧春。」杜子美诗云：「闻道云安麯米春。」裴铏《传奇》亦有酒名松醪春，乃知唐人名酒多以春。 \\n 论诗 \\n 唐末五代文物衰尽，诗有贯休，书有亚栖，村俗之气，大率相似。苏子美家有长史书，云：「隔帘歌已俊，对坐貌弥精。」语既凡恶，而字无法，真亚栖之流。曾子固编《李太白集》而有《赠僧怀素草书歌》及《笑已乎》数首，皆贯休以下，格调卑陋。子固号有知识者，故深可怪。如白乐天赠徐凝、退之赠贾岛，皆世俗无知者所讬，不足多怪。 \\n 禁同省往来见《志林》二卷 \\n 刘原父语见《志林》一卷 \\n 谿洞画李师中像 \\n 郭祥正尝从章惇入梅山谿洞中，见洞主苏甘家有画像，事之甚严，云：「桂府李大夫也。」问其名，曰：「此岂可名哉！」叩头称死罪数四，卒不敢名。徐考其年月，则李师中诚之也，尝为提刑，权桂府耳。夷獠乃尔畏信之。 \\n 韩玉汝李金吾 \\n 韩缜为秦州，以贼杀不辜去官。秦人语曰：「宁逢乳虎，莫逢韩玉汝。」孙临最滑稽，或问：「莫逢韩玉汝，当以何对？」临曰：「可怕李金吾。」 \\n 舒公封荆公 \\n 王介甫先封舒公，改封荆公。《诗》曰：「戎狄是膺，荆舒是惩。」识者曰：「宰相不学之过也。」 \\n 以意改书 \\n 近世人轻以意改书，鄙贱之人，好恶多同，从而和之，遂使古书日就舛讹。孔子曰：「吾犹及史之阙文也。」蜀本《庄子》云：「用志不分，乃疑于神。」此与《易》「阴疑于阳」、《礼》「使人疑女于夫子」同。今四方本皆作「凝」。陶潜诗：「采菊东篱下，悠然见南山。」采菊之次，偶见南山，境与意会。今皆作「望南山」。杜子美云：「白鸥没浩荡。」盖灭没于烟波间。而宋敏求云「鸥不解『没』」，改作「波」。二诗改此两字，觉一篇神气索然。 \\n 书秋雨诗 \\n 人马正卿作太学正，有气节，学生不喜，博士亦忌之。予少时偶至斋，书杜子美《秋雨叹》一篇壁上，初无意也。正卿即日辞归，至今白首固穷守节。 \\n 杜子美诗 \\n 余在岐山，见秦州进一马，騣如牛，项下重胡倒立，毛生肉端，蕃人云此肉骏。乃知《邓公骢马行》「肉骏碨礧连钱动」，当作「肉騣」。《悲陈陶》云：「四方义士同日死。」此房琯之败也。《唐书》作陈涛，未知孰是？琯既败，犹欲持重有所伺，而中人促战，遂大败。故后篇云：「焉得附书与我军，忍待明年莫仓卒。」《北征》诗曰：「桓桓陈将军，仗钺奋忠烈。」谓陈玄礼也。佐玄宗平内难，又从幸蜀，建诛国忠之策。《洗兵马》云：「张公一生江海客。」此张镐也。明皇虽诛萧至忠，常怀之，侯君集云「蹭蹬至此」，至忠亦蹭蹬者耶！故杜子美亦哀之，云：「赫赫萧京兆，今为时所怜。」《后出塞》诗云：「我本良家子，出师亦多门。跃马三十年，恐负明主恩。坐见幽州骑，长驱河洛昏。中夜间道归，故里但荒村。恶名幸脱免，穷老无儿孙。」详味此诗，盖禄山反时，其将有脱身归国而禄山杀其妻子者。不出姓名，可恨也。《忆昔》诗云：「关中小儿坏纲纪。」谓李辅国也。「张后不乐上为忙」，谓肃宗张皇后也。「为留猛士守未央」，谓郭子仪夺兵柄，入宿卫也。 \\n 子美诗外有事在 \\n 杜子美自许稷与契，人未必许也。然其诗云：「舜举十六相，身尊道何高。秦时用商鞅，法令如牛毛。」此是稷、契辈人口中语也。又云：「知名未足称，局促商山翁。」又云：「王侯与蝼蚁，同尽随丘墟。愿闻第一义，回向心地初。」乃知子美诗外尚有事在也。 \\n 归去来词见《志林》三卷 \\n 孟郊诗见《志林》三卷，并见《论贫士》则中 \\n 白乐天诗 \\n 白乐天为王涯所谗，谪江州司马。甘露之祸，乐天有诗云：「当君白首同归日，是我青山独往时。」不知者以为幸祸，乐天岂幸人之祸者哉？盖悲之也。 \\n 成相 \\n 孙卿子书有韵语者，其言鄙近，多云「成相」，莫晓其义。《前汉．艺文志》诗赋类中有《成相杂词》十一篇，则成相者，古讴谣之名也。疑所谓「邻有丧，舂不相」者，又《乐记》云「治乱以相」，亦恐由此得名。 \\n 拟作 \\n 刘子玄辨《文选》所载李陵与苏武书，并齐、梁文士拟作。予因悟陵与武五言亦后人拟作。《列女传》蔡琰二诗，其诗明白感慨，颇类《木兰诗》，东京无此格也。建安七子犹含蓄，不尽发见，况伯喈女乎？琰之流离，必在父殁之后。董卓既诛，伯喈乃遇祸。此诗乃云「董卓所驱虏入胡」，尤知其非真也。盖范晔荒浅，遂载之本传。 \\n 姜多食损智 \\n 王介甫多思而喜凿，时出一新说，已而悟其非，又出一说以解之，是以其学多说。尝与刘贡父食，曰：「孔子不撤姜食，何也？」贡父曰：「《本草》言姜食多损智。道非明民，将以愚之。孔子以道教人者，故不撤姜食，所以愚之也。」介甫欣然而笑，久之乃悟其戏也。贡父虽戏言，王氏之学实大类此。 \\n 石墨 \\n 陆士衡与士龙书云：「登铜雀台，得曹公所藏石墨数瓮，今分寄一螺。」《大业拾遗》：「宫中以蛾绿画眉。」亦石墨之类也。沈存中帅鄜延，以石烛作墨，坚重而黑，在松烟之上。曹公所藏，岂此物也耶？ \\n 桃笙 \\n 柳子厚诗云：「盛时一失贵反贱，桃笙葵扇安可常。」不知桃笙为何物。因阅《方言》，宋、魏之间，簟谓之笙，乃悟桃笙以桃竹为簟也。 \\n 池鱼见《志林》三卷 \\n 耳白于面见《志林》三卷 \\n 如梦词 \\n 泗州雍熙塔下，余戏作《如梦令》两阕云：「水垢何曾相受，细看两俱无有。寄语揩背人，尽日劳君挥肘。轻手，轻手，居士本来无垢。」又云：「自净方能洗彼，我自汗流呀气。寄语澡浴人，且共肉身游戏。但洗，但洗，本为人间一切。」此本唐庄宗制，名《忆仙婆》，嫌其不雅驯，改为《如梦》。庄宗词云：「如梦，如梦，和泪出门相送。」取以为名云。 \\n 论物理 \\n 舒州医人李惟熙，善论物理，云：「菱芡皆水物，菱寒而芡暖者，菱花开背日，芡花开向日故也。」又曰：「桃、杏双仁辄杀人者，其花本五出，六出必双。草木花皆五出，惟雪花六出，此殆阴阳之理。今桃、杏六出双仁皆杀人者，失常故也。」 \\n 木螙 \\n 木实之螙者必不沙烂，烂者必不螙而能浮，不浮亦杀人。常考其理，既沙烂散，则不能蕴蓄而生虫，瓜至甘而不螙者，以其沙也。 \\n 小儿吸蟾蜍气见《志林》三卷 \\n 奴为祟见《志林》三卷 \\n 附语见《志林》二卷 \\n 晋人书 \\n 唐太宗购晋人书，有二王以下富千轴，皆在秘府。武后时，为张易之兄弟所攘窃，遂流落人间，多在王涯、张延赏家。涯败，军人劫夺金玉轴而弃其书。余于李玮都尉家见晋人数帖，皆有小印「涯」字，意其为王氏物也。有谢尚、谢鲲、王衍等字，皆奇。夷甫独超然，若羣鹤耸翅欲飞而未起也。 \\n 隐者杨朴见《志林》二卷 \\n 古镜 \\n 元丰中，余自齐安过古黄州，获一镜，其背铭云：「汉有善铜出白阳，取为镜，清而明。」左龙右虎辅之。其字如菽，大篆，款甚精妙。白阳，疑白水之阳也。其铜黑色如漆，照人微小。古镜皆然，此道家聚形之法也。 \\n 剖桃核得雄黄见《志林》三卷 \\n 砑光帽 \\n 徐倅李陶有子年十七八，忽咏《落花》诗云：「流水难穷目，斜阳易断肠。谁同砑光帽，一曲舞山香。」父惊问之，若有物凭附者。云：「西王母宴羣仙，有舞者戴砑光帽，帽上簪花，舞山香一曲，曲未终，花皆落去。」 \\n 戴松鬭牛 \\n 有藏戴松鬭牛者，以锦囊系肘自随，出与客观。旁有牧童曰：「鬭牛力在前，尾入两股间。今画鬭而尾掉，何也？」黄荃画飞鴈，头足皆展。或曰：「飞鸟缩头则展足，缩足则展头，无两展者。」验之信然。 \\n 鹅有二能 \\n 钱塘人喜杀，日屠百鹅。予自湖上夜归，屠者之门百鹅皆号，声振衢路，若有所诉。鹅能警盗，亦能却蛇，其粪杀蛇。蜀人园池养鹅，蛇即远去。有二能而不能免死，又有祈雨之厄。悲夫，安得人如逸少乎！ \\n 戒杀 \\n 水族痴暗，人轻杀之。或云不能偿怨，是乃欺善怕恶。李公择云：「鸡有雌而卵者，抱之，虽能破{左壳右鸟}而出，不数日辄死。此卵可食，非杀也。」予曰：「凡能动者，皆佛子也。竹蝨，初如涂粉竹叶上，久乃能动。百千为曹，无非佛子。梁武水陆画像，六道外者，以淡墨作人畜禽鱼等形，惘惘然于空中，乃是佛子流浪，陋劣之极。至于湿生如竹蝨者犹不可得，但若存若亡于冥间耳。而谓水族鸡卵可杀乎？但一起杀念，地狱已具，不必在其能诉与不能诉也。」 \\n 论医 \\n 医之难明，古今所病也。至虚有盛候，而大实有羸状，疑似之间，便有死生之异。士大夫多秘所患以求痊，验医能否，使索病于冥漠之中，辨虚实冷暖于疑似之间。医不幸而失，终不肯自谓失也，巧饰遂非以全其名。间有谨愿者虽惑主人之言，亦参以所见，两存而杂治。吾平生求医，盖于平时默验其工拙。有疾求疗，必尽告以所患，使医了然知患之所以然，然后诊之。虚实冷暖，先定于中，脉之疑似，不能惑也。故虽中医，治吾疾尝愈，吾求疾愈而已，岂以困医为事哉！ \\n 黎子见《志林》一卷 \\n 服井花水见《志林》一卷 \\n 费孝先卦影见《志林》三卷 \\n 看茶啜墨 \\n 真松煤远烟，自有龙麝气。世之嗜者如滕达道、苏浩然、吕行甫，暇日晴暖，研墨水数合，弄笔之余，乃啜饮之。蔡君谟嗜茶，老病不能饮，但把玩而已。看茶啜墨，亦事之可笑者也。 \\n 正献公焚圣语 \\n 杜正献公为相，蔡君谟、孙之翰为谏官，屡乞出外。仁宗曰：「卿等审欲得郡，当具所欲奏来。」于是蔡除福州，孙除安州。正献公曰：「谏官无故出，终非美事，乞且依旧。」上可之，退书圣语。时陈恭公为执政，不肯书，曰：「吾初不闻。」正献惧，遂焚之，由此罢相。议者谓正献当明日奏留，不当遽焚其书也。 \\n 贾婆婆见《志林》三卷 \\n 世有显人 \\n 李士衡之父豪恣不法，诛死。士衡进用，王钦若欲言之而未有路。会真宗论时文之敝，因言：「路振，文人也，然不识体。」上曰：「何也？」曰：「李士衡父诛死，而振为赠诰，曰『世有显人』。」上颔之。士衡以故不大用。 \\n 论柳宗元见《志林》四卷 \\n 论金土同价 \\n 齐高帝云：「当使金土同价。」意则善矣，然物岂有此理哉！孟子曰：「物之不齐，物之情也，巨屦小屦同价，人岂为之哉？」孟子亦自忘此言，为菽粟如水火之论。金不可贱如土，犹土之不可贵如金也。尧之民比屋可封，桀之民比屋可诛。若信此说，则尧时诸侯满天下，桀时大辟徧四海也。 \\n 青苗钱见《志林》一卷 \\n 巫蛊 \\n 汉武帝恶巫蛊如仇雠。盖夫妇、君臣、父子之间嗷嗷然不聊生矣。然《史记．封禅书》：「丁夫人、洛阳虞初等以方祠诅匈奴、大宛。」己且为巫蛊，何以责臣下，此最可笑。 \\n 字谜 \\n 鲍明远诗有《字谜》三首。「飞泉仰流」者，旧说是井字。又「乾之一九，只立无偶，坤之六二，宛然双宿」，云是桑字。又「头如刀，尾如鈎，中间横，四角六抽，右面负两刃，左边双属牛」，乃龟字也。 \\n 论墨 \\n 今世论墨，惟取其光。光而不黑，是为弃墨。黑而不光，索然无神气，亦复安用。要使其光清而不浮，湛湛然如小儿目睛乃佳。 \\n 佛菩萨语 \\n 济南龙山镇监税宋保国出其所集王荆公《华严解》。余曰：「《华严》有八十卷，今独解其一，何也？」曰：「公谓我此佛语，至深妙，他皆菩萨语耳。」曰：「予于藏经中取佛语数句杂菩萨语中，复取菩萨语数句杂佛语中，子能识其非是乎？」曰：「不能也。」曰：「非独子不能，荆公亦不能也。予昔在岐下，闻汧阳猪肉至美，使人往致之。使者醉，猪夜逸，买他猪以偿，吾不知也。客皆大诧，以为非他产所及。已而事败，客皆大惭。今荆公之猪未败耳。屠者买肉，倡者唱歌，或因以悟。子若一念清净，墙壁瓦砾皆说无上法，而云佛语深妙、菩萨不及，岂非梦中语乎？」保国曰：「唯。」 \\n 李赤诗 \\n 姑熟堂下《十咏》，怪其语不类太白。王平甫云：「此李赤诗也。赤自比李白，故名赤。后为厕鬼所惑，死。」今观其诗止于此，以太白自比，其心疾已久矣，岂厕鬼之罪耶！ \\n 论茶 \\n 除烦去腻，不可缺茶，然暗中损人不少。吾有一法，每食已以浓茶漱口，烦腻既出，而脾胃不知。肉在齿间，消缩脱去，不烦挑刺，而齿性便漱濯，缘此坚密。率皆用中下茶，其上者亦不常有，数日一啜，不为害也，此大有理。 \\n 鲁直诗文 \\n 黄鲁直诗文如蝤蛑、江瑶柱，格韵高绝，盘飡尽废；然不可多食，多食则发风动气。 \\n 论漆 \\n 漆畏蟹。予尝使工作漆器，工以蒸饼洁手而食之，宛转如中毒状，急以蟹黄食之，乃苏。墨入漆最善，然以少蟹黄败之乃可，不尔，即坚顽不可用也。 \\n 二红饭 \\n 今年东坡收大麦二十余石，卖之价甚贱，而粳米适尽，故日夜课奴婢舂以为饭，嚼之啧啧有声。小儿女相调，云是嚼蝨子。然日中腹饥，用浆水淘食之，自然甘酸浮滑，有西北村落气味。今日复令庖人杂小豆作饭，尤有味。老妻大笑曰：「此新样二红饭也。」 \\n 大禹周公 \\n 东坡将别，乞一言于徐仲车。曰：「自古皆有功，独称大禹之功；自古皆有才，独称周公之才。以其有德以将之故耳。」 \\n 　 \\n 卷下 \\n 论设醴 \\n 楚元王为穆生设醴，王戊即位，忘设。穆生遂谢病去，申公、白公独留。戊稍淫暴，二人谏不听，赭衣杂舂于市。申公愧之归鲁，而赵绾、王臧言于武帝，以蒲轮召，卒坐绾、臧事病免。穆生远引于未然之前，申公睠恋于既然之后，谓祸福皆天，不可避绝者，未必然也。 \\n 服松脂 \\n 松脂以镇定者为良。细布袋盛渍水中，沸汤煮之，浮水面者，罩篱掠取投新水中，久煮不出者弃不用。入白茯苓末，杵罗为末，每日取三钱匕着口中，用少熟水漱，仍如常法揩齿，更啜少熟水咽之，仍漱齿。牢牙，驻颜，乌须也。 \\n 孔北海 \\n 王巩云：「张安道说苏子瞻比予孔北海、诸葛孔明。孔明吾岂敢望，北海或似之，然不至若是之惷也。」北海以忠义气节冠天下，其势足与曹操相轩轾，决非两立者。北海以一死捍汉，岂所谓轻于鸿毛者，何名为惷哉？ \\n 梁贾见《志林》三卷 \\n 鸡唱 \\n 光、黄人二三月羣聚讴歌，不中音律，宛转如鸡鸣耳。与宫人唱漏微相似，但极鄙野。《汉官仪》：「宫中不畜鸡，汝南出长鸣鸡，卫士候于朱雀门外，专传鸡唱。」又应劭曰：「今《鸡鸣歌》。」《晋太康地道记》曰：「后汉卫士习此曲，于阙下歌之，今《鸡唱》是也。」颜师古不考古本，妄破此说，今余所闻，岂《鸡唱》之遗音乎？今土人谓之山歌云。 \\n 晋卿墨 \\n 王晋卿造墨用黄金丹砂，墨成，价与金等。三衢蔡瑫自烟煤胶外，一物不用，特以和剂有法，甚黑而光，殆不减晋卿。胡人谓犀黑暗、象白暗，可以名墨，亦可以名茶。 \\n 徐仲车二反 \\n 徐积字仲车，古之独行，于陵仲子不能过。然其诗文则怪而放，如玉川子，此一反也。耳聩甚，画地为字乃始通；终日面壁坐，不与人接，而四方事无不知，此二反也。 \\n 论汉武帝见《志林》四卷 \\n 硬黄临二王书 \\n 王会稽父子书存于世者，盖一二数。唐人薛、褚之流，硬黄临仿，亦足为法。 \\n 鲁直诗 \\n 读鲁直诗如见鲁仲连、李太白，不敢复论鄙事。虽若不入用，不无补于世也。 \\n 宝应民见《志林》二卷 \\n 佛受戒平寃 \\n 李如损之妹既笄，发病，见前世寃对日月笞之，遂归诚佛法。梦中见佛与受戒，平遣寃者。李因蔬食不嫁。 \\n 君谟书 \\n 仆尝论蔡君谟书为本朝第一，议者多以为不然。或谓君谟书为弱，殊非知书者。若江南李主，外险而中实无有，此真所谓弱者。以李主为劲，则宜以君谟为弱。 \\n 张子野诗 \\n 张子野诗笔老妙，歌词乃余波耳。《湖州西溪》云：「浮萍破处见山影，野艇归来闻草声。」和予诗云：「愁似鳏鱼知夜永，懒同蝴蝶为春忙。」若此之类，皆可追配古人；而世俗但称其古歌词。唐周昉画人物入神品，世亦但知有周昉士女，可谓未见好德如好色者欤！ \\n 林擒诗 \\n 儿子迈幼作《林擒》诗云：「熟颗无风时自落，半腮迎日鬭鲜红。」于等辈号有思致者。又诗云：「叶随流水归何处，牛带寒鸦过晚村。」此亦可人。 \\n 凤咮砚 \\n 仆好用凤咮石砚，论者多异同。盖少得真者，黯然滩石乱之耳。唐彦猷以青州红丝石为甲，或云惟堪作骰盆，盖未见佳者。 \\n 李十八草书 \\n 刘十五论李十八草书，谓之鹦哥娇，意谓鹦鹉能言，不过数句，大率杂以鸟语。十八后稍进，以书问仆：「近日比旧何如？」仆答曰：「可作秦吉了矣。」 \\n 杨凝式书 \\n 唐末五代文章卑泥，字画从之，而杨凝式笔迹雄强，往往与颜、柳相上下。今世多称李建中、宋宣献。此二人书，仆所不解，宋寒而李俗，殆是浪得名耳。惟蔡君谟书姿格既高，而学亦至，当为本朝第一。 \\n 杜甫诗 \\n 杜甫诗固无敌，然自「致远」已下句，甚村陋也。世人雷同，不复讥评，过矣，然亦不能掩其美也。 \\n 与昙秀倡和 \\n 余在广陵，送客山光寺。昙秀作诗云：「扁舟乘兴到山光，古寺临流胜气藏。惭愧南风知我意，吹将草木作天香。」余和云：「闹里清游借隙光，醉时真境发天藏。梦回拾得吹来句，十里南风草木香。」 \\n 与可拾诗 \\n 余昔对欧公诵文与可诗云：「美人却扇坐，羞落庭下花。」公曰：「世间元有此句，与可拾得耳。」 \\n 论董秦 \\n 玉川子《月蚀》诗云：「岁星主福禄，官爵奉董秦。」详味此语，当是无功而享厚禄者。秦本忠臣，天宝末屡立战功，亦颇知义。代宗时，吐蕃犯阙徵兵，秦即日赴难，或劝择日，答曰：「君父在难，乃择日耶？」后汙朱泚伪命，诛。考其终始，非无功而享禄者，不知玉川子何以有此句。 \\n 乐天烧丹见《志林》一卷 \\n 盘游饭谷董羹 \\n 江南人好作盘游饭，鲜脯鲙炙无不有，埋在饭中，里谚曰「掘得窖子」。罗浮颖老取凡饮食杂烹之，名谷董羹。诗人陆道士出一联云：「投醪谷董羹锅内，掘窖盘游饭碗中。」 \\n 参寥诗见《志林》一卷 \\n 煮猪头颂 \\n 净洗锅，浅着水，深压柴头莫教起。黄豕贱如土，富者不肯吃，贫者不解煮。有时自家打一碗，自饱自知君莫管。 \\n ?草诗 \\n 杜子美有《除?草》一篇，蜀中谓之毛?，毛芒可畏触之如蜂虿。治风疹，以此草点之，一身失去。叶背紫者入药。杜诗注云：「?，音潜，山韭也。」 \\n 采艾 \\n 端午日日未出时，以意求艾似人者，采之以灸，殊效。一书中见之，忘其为何书也。艾未有真似人者，于明暗间以意命之而已。万法皆妄，无一真者，此何疑也。 \\n 治内障眼 \\n 《本草》云：「熟地黄、麦门冬、车前子相杂，治内障眼有效。」屡试信然。其法，细捣罗，蜜为丸，如桐子大。三药皆难捣罗和合，异常甘香，真奇药也。露蜂房、蛇蜕皮、乱发，各烧灰存性，取钱匕酒服，治疮久不合。 \\n 潘谷墨 \\n 潘谷墨既精妙，而价不二。一日，忽取欠墨钱券焚之，饮酒三日，发狂赴井死。人下视之，趺坐井中，尚持数珠也。 \\n 雪堂义尊 \\n 元佑中，驸马都尉王晋卿置墨十数品杂研之，作数十字，以观色之浅深。若果佳，当捣和为一品。昔在黄州，邻近四五州送酒，合置一器，谓之雪堂义尊。今又为雪堂义墨耶！ \\n 颜鲁公临逸少字 \\n 颜真卿写碑，唯《东方朔画赞》最为清雄。后见逸少本，乃知鲁公字临此，虽大小相悬而意良是。非自得于书，未易为之言也。 \\n 欧公书 \\n 欧公用尖笔作方阔字，神釆秀发，膏润无穷。后人见之，如见其清粹丰颊，进趣裕如也。 \\n 荆公书 \\n 王荆公书得无法之法，然不可学，学之则无法。仆书作意为之，颇似蔡君谟，稍得意则似杨风子，更放则似言法华。 \\n 真人之心 \\n 道家云：「心不离田，手不离宅。」又云：「真人之心，若珠在渊。众人之心，若瓢在水。」 \\n 搬运法 \\n 扬州有武官侍其者，官于二广十余年，终不染瘴。面红腻，腰足轻快，初不服药。每日五更起坐，两足相向，热摩涌泉穴无数，以汗出为度。欧公平日不信仙佛，笑人行气。晚年云：「数年来足疮一点，痛不可忍。近有人传一法，用之三日，不觉失去。」其法，重足坐，闭目握固，缩谷道，摇飐两足，如气毬状。气极即休，气平复为之，日八九度，得暇则为，乃搬运捷法也。文忠痛已即止，若不废，当有益。 \\n 勤修善果 \\n 佛言：「三千大千世界，犹如空华乱起乱灭。」而况我在空华起灭之中，寄此须臾，贵贱、寿夭、得失、贤愚，所计几何？惟有勤修善果以升神明，照遣虚妄以识知本性，最为着身要事也。 \\n 众狗不悦 \\n 惠州市寥落，然每日杀一羊，不敢与在官者争买。时嘱屠者买其脊，骨间亦有微肉，熟煑熟漉，若不熟，则泡水不除，随意用酒薄点盐炙微焦食之。终日摘剔，得微肉于牙綮问，如食蟹螯。率三五日一食，甚觉有补。子由三年堂庖所食刍豢，灭齿而不得骨，岂复知此味乎！此虽戏语，极可施用，用此法，则众狗不悦矣。 \\n 三老人问年见《志林》二卷 \\n 梦韩魏公 \\n 夜梦登合江楼，月色如银，韩魏公跨鹤来，曰：「被命同领剧曹，故来相报。」他日北归中原，当不久也。 \\n 真一酒 \\n 余在白鹤新居，邓道士忽叩门，时已三鼓，家人尽寝，月色如霜。其后有伟人，衣桄榔叶，手携斗酒，丰神英发如吕洞宾，曰：「子尝真一酒乎？」就坐，三人各饮数杯，击节高歌合江楼下。海风振水，大鱼皆出。袖出一书授余，乃真一法及修养九事，其末云「九霞仙人李靖书」。既去，恍然。 \\n 法报化三身见《志林》二卷 \\n 蒸豚诗 \\n 王中令既平蜀，饥甚，入一村寺。主僧醉甚，箕踞，公欲斩之。僧应对不惧，公奇之。公求蔬食，云有肉无蔬。餽蒸猪头甚美，公喜，问：「止能饭酒肉耶，尚有他技也？」僧言：「能诗。」公令赋蒸豚，立成云：「觜长毛短浅含膔，久向山中食药苗。蒸处已将蕉叶裹，熟时兼用杏浆浇。红鲜雅称金盘饤，熟软真堪玉筯挑。若把毡根来比并，毡根自合吃藤条。」公大喜，与紫衣师号。 \\n 儋耳地狱见《志林》二卷 \\n 五谷耗地气 \\n 吾昔有田在蕲水，仅种一斗，得稻十斛。问其故，云：「连山皆野草散木，不生五谷，地气不耗，故发如此。」以是知五谷耗地气为最甚。王莽末，天下旱蝗，黄金一斤易粟一斗。至汉建武二年，野蚕成茧，被于山泽，至五年渐少，而农事益修。盖土不生谷，地气无所耗，蕴蓄日久，发而为野蚕旅谷，其理甚明。凡地不生草木者，多产金锡，亦其理也。书此，以为卫生之方。 \\n 论菊 \\n 菊黄中之色香味和正，花叶根实，皆长生药也。北方随秋早晚，大略至菊有黄华乃开。岭南冬至乃盛，地暖，百卉造化无时，而菊独后开。考其理，菊性介烈，不与百卉并盛衰，须霜降乃发，岭南尝以冬至微霜也。仙姿高洁如此，宜其通灵也。 \\n 本秀二僧见《志林》二卷 \\n 梅询非君子见《志林》四卷 \\n 吴育不相见《志林》四卷，并上条，见真宗仁宗之信任内 \\n 时无英雄竖子成名见《志林》一卷 \\n 永洛之役 \\n 张舜民云：「永洛之役，李舜举、李稷、徐禧皆在围中。上以手诏赐西人云，若能保全吏士，当尽复侵地。诏未至而舜举等已死。」圣意可谓重一士而轻千里，惜此等不被其赐也，哀哉！ \\n 二李优劣 \\n 中官李舜举死于永洛。将死，以故纸半幅书曰：「臣舜举死无所恨，但愿陛下勿轻此贼。」使一健黠者间走以闻。时李稷亦将死，书纸尾曰：「臣稷千苦万屈。」上为一恸。然二人优劣贤不肖，已可见矣。 \\n 太尉足香 \\n 方李宪用事，士大夫或奴事之，穆衍、孙路至为执袍带。王中正盛时，俞充令妻执板以侑酒。彭孙本一劫盗，招出，气陵公卿。韩持国至诣其第，出妓饮，酒酣慢持国，持国不敢对。然尝为李宪濯足，曰：「太尉足何香也！」宪以足踏其头，曰：「奴谄不太甚乎！」孙在许下，私捉逃军三百人役之。予时将乞许，觊至郡斩讫乃奏，会除潁乃止。 \\n 西征途中诗 \\n 张舜民通练西事，稍能诗，从高遵裕西征回，途中作诗曰：「灵州城下千株柳，总被官军砍作薪。他日玉关归去后，将何攀折赠行人。」「青冈峡里韦州路，十去从军九不回。白骨似山山似雪，将军莫上望乡台。」为李察所奏，贬郴州盐税。舜民云：「官军围灵州不下，粮尽而返。西人城上问官军汉人兀捺否，答曰兀捺，城上皆笑。」兀捺者，惭愧也。 \\n 招高丽见《志林》三卷 \\n 易书论语说 \\n 孔壁、汲冢竹简科斗，皆漆书也，终于蠹坏。编钟、石鼓益坚，古人为不朽之计至矣。然其妙意所以不坠者，特以人传之耳。《易》言：「神而明之，存乎其人。」吾作《易》、《书》、《论语说》，亦粗备矣。呜呼，又何以多为！ \\n 太极真人见《志林》三卷 \\n 论金盐 \\n 王莽败时，省中黄金三十万斤。陈平用肆万斤间楚，董卓郿坞金亦多，其余赐三五十斤者不可胜数。近世金不以斤计，虽人主，未有以百金与人者，何古多今少也！凿山披沙无虚日，金为何往哉？颇疑宝货神不可知，复归山泽耶。尝闻盐亦然。峡中大宁监日有定数，若大商覆舟，则盐泉顿增。乃知寻常便液之出，不拘远近，皆归本原也。 \\n 放生池碑 \\n 湖州有《放生池碑》，载其所上肃宗表云：「一日三朝，大明天子之孝；问安视膳，不改家人之礼。」鲁公知肃宗有愧于此乎？孰谓公区区于放生哉！ \\n 三騣马 \\n 唐李将军思训作《明皇摘瓜图》，嘉陵山水，帝乘赤骠，起三騣，与诸王嫔御十数骑出飞仙岭下。初见平陆，马皆若惊，而帝马见小桥不进，正作此状，不知三騣谓何。今乃见岑参诗有《卫驾赤骠歌》，曰：「赤髯胡雏金剪刀，平时剪出三騣高。」乃知唐御马皆剪治，而三騣其饰也。 \\n 诵金刚经见《志林》二卷 \\n 神清洞 \\n 曹焕游嵩山，中途遇道士盘礴石上，揖曰：「汝非苏辙之壻曹焕乎？」顾其侣，曰：「何人？」曰：「老刘道士寓此，未尝与人语。」道士曰：「苏辙，欧永叔门人，汝以永叔为何等人？」焕曰：「文章忠义为天下第一。」道士曰：「所知者如是而已。我永叔同年也，此袍得之永叔，盖尝破而不补，未尝垢而洗也。近得书甚安。汝岂不知神清洞事乎？汝与我以某年某月某日同集某处，我当以某月某日化于石上。」复坐，不复语。焕亦行入山，果如期化于石上。 \\n 论杜甫杜鹃诗 \\n 南都王谊伯谓杜子美诗，历五季兵火，多舛缺；且如「西川有杜鹃，东川无杜鹃，涪、万无杜鹃，云安有杜鹃」，盖是题下注，断自「我昔游锦城」为首句。谊伯为误矣。子美诗备诸家体，岂可以文害词、词害意耶？原其意，类皆有感，亦《诗》之比兴、《离骚》之法。按《百物志》，杜鹃生子，寄之他巢，百鸟为饲之。胡江东所谓「杜宇昔为蜀帝王，化禽飞去旧城荒」。此鸟至微，知有尊，故子美云「重是古帝魂」，又曰「礼若奉至尊」，讥当时刺史禽鸟有不若也。明皇以后，天步多棘，刺史能造次不忘君者可数也。严武在蜀，虽横敛刻剥，实资中原，是「西川有杜鹃」耳。其废王命，擅军旅，绝贡赋，如克逊在梓州为朝廷忧，是「东川无杜鹃」耳。涪、万、云安刺史，微不可考，凡其承君者为有也，怀贰者为无也。谊伯又云：「子美不应叠用韵。」子美自我作古，叠韵何害于为诗。 \\n 轑釜见《志林》四卷 \\n 论淳于髠 \\n 淳于髠一斗亦醉，一石亦醉。至于州闾之间，男女杂坐，几于劝矣，何讽之有？盖有微意。以多少之无常，知饮酒之非我，观变识妄，平生之嗜亦少衰矣。是以讬于放荡之言，而能规荒主长夜之饮，世未有识其趣者。 \\n 竹雌雄 \\n 竹有雌雄，雌者多笋，故种竹当种雌。自根以上至梢一节发者为雌。物无逃于阴阳，信哉！ \\n 戒杀 \\n 余少年不杀，未能断也，近年始能不杀猪羊。惜嗜蟹，每见饷者，皆放之江中，虽在江无活理，庶几求一活。即使不活，亦愈于烹煎也。亲遭患难，不异鸡鸭之在庖厨，不忍以口腹之故，使有生之类受无量怖苦耳。犹恨未能忘食味，食自死物可也。 \\n 广利王召 \\n 余一日醉卧，有鱼头鬼身者自海中来，云：「广利王请端明。」予披褐履革，黄冠而去，亦不知身步入水中，但闻风雷声。有顷，豁然明白，真所谓水晶宫殿也。其下骊目、夜光、文犀、尺璧、南金、火齐，不可仰视。珊瑚、琥珀，不知几多也。广利佩剑冠服而出，从二青衣。余曰：「海上逐客，重烦邀命。」有顷，东华真人、南溟夫人造焉，出鲛绡丈余，命余题诗。余赋曰：「天地虽虚廓，惟海为最大。圣王皆祀事，位尊河伯拜。祝融为异号，恍惚聚百怪。三气变流光，万里风云快。灵旗摇虹纛，赤虬喷滂湃。家近玉皇楼，彤光照无W界J。若得明月珠，可偿逐客债。」写竟，进广利，诸仙迎，咸称妙。独广利旁一冠簪者，谓之鳖相公，进言：「苏轼不避忌讳，祝融字犯王讳。」王大怒。余退而叹曰：「到处被相公厮坏。」 \\n 夏敬观跋 \\n 右《仇池笔记》二卷，旧题宋苏轼撰，亦宋人所裒集，非轼所手定也。赵开美既刊《志林》，又取此书于曾慥《类说》中刻之，去其与《志林》并见者三十六则，但存其题，详见赵序。今钞本《类说》列第十卷。凡上下二卷，共百三十八则。四库所收，从赵本录出，凡载全文者九十二，去文存题者三十四。昆山徐氏传是楼钞本亦然，疑所见乃赵氏刊版既佚后不全之本。此本取自钞本《类说》，增全文九，存题三，并见《志林》者实有三十七则，与赵刻去文存题三十六则之数又不符。或赵氏检对《志林》有漏略耶？玆以三本对校，以正盌脱之误。其见于商刻《志林》中者，往往视此为详，殆商刻集自原文，此则已经曾慥删削，间有足以订正讹误者，因亦刺取之，其无关订讹者，不入校语，以存《类说》之旧焉。己未仲春，新建夏敬观跋。"}
