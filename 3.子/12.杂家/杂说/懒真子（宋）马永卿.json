{"章节": "提要", "正文": "　 \\n 懒真子 \\n  \\n  \\n   \\n  \\n  \\n  \\n  \\n  \\n 提要提要 \\n  \\n  \\n  \\n  \\n 《懒真子》五卷，宋马永卿撰。是编乃其杂记之书，然亦多述刘安世语。又开卷冠以司马光事，书中亦多称光，盖其渊源所自出也。《宋史·艺文志》著录，晁、陈二家书目乃皆不载。然袁文为建炎、绍兴间人，王楙为庆元、嘉泰间人，费衮为绍熙、开禧间人。文《瓮牖闲评》驳其中印文五字一条，楙《野客丛书》驳其中承露囊一条，衮《梁溪漫志》驳其汉太公无名、母媪无姓一条，是其书未尝不行于世，特二家偶遗之耳。其书末称绍兴六年，盖成于南渡以后。中间颇及杂事，而考证之文为多。如据《汉书》王嘉封事，谓“书无教逸欲有邦”，“教”当作“敖”。谓陶潜《游斜川》诗“开岁倏五十”当作“五日”，与殷晋安别诗本十韵，传本误脱一韵，东坡亦误和九韵。谓杜甫诗虬须十八九字出《汉书·丙吉传》。谓韩愈《感二鸟赋序》，贞元十一年误作十五年。又考正曹成王碑衍文讹字及《笺释句读》，谓前汉百官表少府之遵官，据《唐·百官志》当作导官。谓成元英《庄子疏》不知其时已有县令，误读县为悬，解为高名令闻。谓古者席面之宾乃称客，列座之宾皆称旅，引《左传》为证。谓二十八宿中亢、氐、觜三星《韵略》皆误音。谓赐酺始赵武灵王。谓河鼓之河当作何。谓唐中兴颂复复指期，复复字本《汉书·匡衡传》。皆引据确凿，不同臆说。其谓《离骚》正则灵均乃小名小字，虽无所考，亦足以备一解。惟颇参杂以二氏，至谓韩愈亦深明佛理，是亦安世之学，喜谈禅悦之余派，存而不论可矣。 \\n  \\n  \\n  \\n 　 \\n  \\n  \\n  \\n  "}
{"章节": "卷第一", "正文": "　 \\n 懒真子 \\n  \\n  \\n   \\n  \\n  \\n  \\n  \\n  \\n 卷第一卷第一 \\n  \\n  \\n  \\n 温公之任崇福，春夏多在洛，秋冬在夏县。每日与本县从学者十许人讲书，用一大竹筒，筒中贮竹签，上书学生姓名。讲后一日，即抽签，令讲；讲不通，则公微数责之。公每五日作一暖讲，一杯、一饭、一面、一肉、一菜而已。温公先垄在鸣条山，坟所有余庆寺。公一日省坟，止寺中，有父老五六辈上谒云：“欲献薄礼。”乃用瓦盆盛粟米饭，瓦罐盛菜羹，真饭土簋、啜土铏也。公享之如太牢。既毕，复前启曰：“某等闻端明在县，日为诸生讲书，村人不及往听，今幸略说。”公即取纸笔，书《庶人章》讲之。既已，复前白曰：“自《天子章》以下，各有《毛诗》两句，此独无有，何也？”公默然，少许，谢曰：“某平生虑不及此，当思其所以奉答。”村父笑而去，每见人曰：“我讲书曾难倒司马端明。”公闻之，不介意。 \\n 庐州东林寺有画须菩提像，如人许大，梵相奇古，笔法简易，真奇画也。题曰：“戊辰岁樵人王翰作。”此乃本朝开宝四年画也。南唐自显德五年用中原正朔，然南唐士大夫以为耻，故江南寺观中碑多不题年号，后但书甲子而已。后戊辰七年，岁次乙亥，遂收江南。 \\n 仆友人陈师黯子直尝谓仆云：“汉诸儒所传《六经》，与今所行《六经》不同，互有得失，不可以偏辞论也。王嘉奏封事曰：臣闻咎繇戒帝舜曰：‘亡敖佚，欲有国，兢兢业业，一日二日万几。’师古曰：‘《虞书·咎繇谟》之辞也。言有国之人不可敖慢佚欲，但当戒慎危惧，以理万事之几也。敖音傲。’”今《尚书》乃作“无教逸，欲有邦”，恐“敖”字转写作“教”字耳。若谓天子教诸侯逸欲，恐非是也。仆曰：《书·序》：“科斗书废已久，时人无能知者，为隶古更，定以竹简写之。”所写讹，或有此理。 \\n 自唐以来呼太常卿为“乐卿”，或云太常礼乐之司，故有此名。然不呼为“礼卿”，何也？然此二字古有之：《前汉·食货志》武帝“置赏官，名曰武功爵”，第八级曰“乐卿”，故后之文人因取二字用之，亦自无害耳。 \\n 元城先生有言：《魏徵传》称：帝仆所为碑，停叔玉昏，顾其家衰矣。此言非也。郑公之德，国史可传，何赖于碑而停叔玉昏？乃天以佑魏氏也。且房、杜何如人也，以子尚主，遂败其家。仆后考魏氏之谱，郑公四子：叔玉、叔瑜、叔琬、叔珪，而叔瑜生华，华生商，商生明，明生冯，冯生謩，至此五世矣。使其家尚主，而其祸或若房、杜，岂有再振之理？故先生曰“停叔玉昏，乃天以佑魏氏也”，信哉！ \\n 《杜牧传》称牧仕宦不合意，而从兄悰位将相，怏怏不平，卒年五十。仆以《杜氏家谱》考之：襄阳杜氏，出自当阳侯预，而佑盖其后也。佑生三子：师损、式方、从郁。师损三子：诠、愉、羔。式方五子：惮、憓、悰、恂、慆。从郁二子：牧、颛。群从中悰官最高，而牧名最著。岂以富贵声名不可兼乎？杜氏凡五房：一京兆杜氏，二杜陵杜氏，三襄阳杜氏，四洹水杜氏，五濮阳杜氏。而杜甫一派不在五派之中，岂以其仕宦不达而诸杜不通谱系乎？何家谱之见遗也。《唐史》称杜不通襄州襄阳人，晋征南将军预远裔。审言生闲，闲生甫，由此言之，则甫、佑同出于预，而家谱不载。未详。 \\n 陕府平陆主簿张贻孙子训尝问仆鱼袋制度，仆曰：今之鱼袋，乃古之鱼符也。必以鱼者，盖分左右可以合符，而唐人用袋盛此鱼，今人乃以鱼为袋之饰，非古制也。《唐·车服志》曰：随身鱼符，左一右一。左者进内，右者随身，皆盛以袋。三品以上饰以金，五品以上饰以银。景云中，诏衣紫者以金饰之，衣绯者以银饰之。谓之章服，盖有据也。 \\n 天道远矣。汉再受天命，其兆见于孝景程姬之事。然长沙定王发，凡十有五子，并载于王子诸侯年表：元光六年七月乙巳受封者四人，元朔四年三月乙丑受封者六人，元朔五年三月癸丑受封者一人，其年六月壬子受封者四人。内舂陵侯买乃其一也。而舂陵侯者，乃光武之祖也。舂陵节侯买卒，戴侯熊渠嗣；卒，孝侯仁嗣；卒，侯敞嗣。建武二年，立敞子祉为城阳王，盖以祉者，舂陵之正统也，故光武立为王。然则国之兴废，岂偶然哉？仆以光武出于舂陵买之后，而长沙定王发，本传中不载，其详因备载之。 \\n 张子训尝问仆曰：“蒙恬造笔，然则古无笔乎？”仆曰：“非也。古非无笔，但用兔毛，自恬始耳。《尔雅》曰：‘不律谓之笔。’史载笔诗云‘贻我彤管’，‘夫子绝笔获麟’。《庄子云》：‘舐笔和墨。’是知其来远矣。但古笔多以竹，如今木匠所用木斗竹笔，故其字从竹。又或以毛但能染墨成字，即谓之‘笔’。至蒙恬乃以兔毛，故《毛颖传》备载之。” \\n 田敬仲、田稚孟、田湣、田须无、田无宇、田开、田乞、田常，“五世之后，并为正卿”，谓田无宇也；“八世之后，莫之与京”，谓田常也。自齐桓公十四年陈公子完来奔，岁在己酉，至简公四年田常弑其君，凡一百九十二年，其事始验。《史记》但云“旧敬仲完世家”，不谓之齐，不与其簒也，与《庄子·胠箧篇》同义。 \\n 元城先生尝言：古之史出于一人之手，故寓意深远。且如《前汉书》，每同列传者，亦各有意。杨王孙，武帝时人；胡建，昭帝时人；朱云，元帝时人；梅福，成帝时人；云敞，平帝时人。为一列传，盖五人者皆不得其中，然其用意，则皆可取。王孙裸葬，虽非圣人之道，然其意在于矫厚葬也；胡建为军正丞，不上请而擅斩御史，然其意在于明军法也；朱云以区区口舌斩师傅，然其意在于去佞臣也；梅福以疏远小臣而言及于骨肉权臣之间，然其意在于尊王室也；云敞犯死救师，虽非中道，然忠义所激耳，稍近其中。故《叙传》云：“王孙裸葬，建乃斩将，云廷讦禹，福逾注云：“远也。”刺凤，是谓狂狷，敞近其衷。注云：“中也。””言此五人皆狂狷不得中道，独敞近于中耳。此其所以为一列传。 \\n 世言“五角六张”，此古语也。尝记开元中有人献俳文于明皇，其略云：“说甚三皇五帝，不如来告三郎。既是千年一遇，且莫五角六张。”“三郎”谓明皇也。明皇兄弟六人，一人早亡，故明皇为太子时号“五王宅”。宁王、薛王，明皇兄也；申王、岐王，明皇弟也，故谓之“三郎”。“五角六张”，谓五日遇角宿，六日遇张宿。此两日作事多不成，然一年之中，不过三四日。绍兴癸丑岁只三日：四月五日角，七月二十六日张，十月二十五日角。多不过四日，他皆仿此。 \\n 王禹玉，年二十许，就扬州秋解试，《瑚琏赋》官韵“端木赐为宗庙之器”。满场中多第二韵用“木”字，云“唯彼圣人，粤有端木”。而禹玉独于第六韵用之：“上睎颜氏，愿为可铸之金；下笑宰予，耻作不雕之木。”则其奇巧亦异矣哉。 \\n 世所传《五柳集》数本不同，谨按：渊明乙丑生，至乙巳岁赋《归去来》，是时四十一矣。今《游斜川诗》或云辛丑岁，则方三十七岁；或云辛酉岁，则已五十七；而诗云：“开岁倏五十。”皆非也。若云“开岁倏五日”，则正序所谓正月五日，言开岁倏忽五日耳。近得庐山东林旧本，作“五日”，宜以为正。又旧“气和天象澄”作“此象”，讹耳。集中如此类极多，今特举此一篇。 \\n 《诗》、《书》之序，旧同在一处，不与本篇相连，如《尧典》、《舜典》以下，《关雎》、《葛覃》以下，并一简牍而书之，至孔安国乃移之，故曰《书序》。序所以作者之意昭然易见，宜相附近，故引之各冠其篇首。后毛公为《诗传》，亦复如是。故《逸书》、《逸诗》之名可以见者，缘与今所存之序同此一处故也。若各冠其篇者，则亡之矣。盖其余则简编众多，故或逸之，今之《逸书》、《逸诗》是也。 \\n “成汤既没，太甲元年。”注云：“太甲，太丁之子，汤之孙也。太丁未立而卒，及汤没，而太甲立，称元年。”“惟元祀十有二月乙丑，伊尹祠于先王。”注云：“成汤崩逾月，太甲即位，奠殡而告。”据此文意，则成汤之后，中间别无君也。然《孟子》云：“汤崩，太丁未立，外丙二年，仲壬四年，太甲颠覆汤之典刑，伊尹放之于桐。”据此，则中间又有两君矣。《史记》：“汤崩，太丁未立而卒，于是乃立太丁之弟外丙，是为帝外丙。外丙即位二年崩，立外丙之弟仲壬，是为帝仲壬。帝仲壬即位四年崩，伊尹乃立太丁之子太甲。太甲，成汤适长孙也。”以此考之，然则《书》所谓“成汤既没，太甲元年”者，盖为伊尹欲明言成汤之德以训嗣王，故须先言成汤既没，非谓中间无二君也。而注误认此语，遂失之，当以《孟子》、《史记》为正。 \\n 五柳《与殷晋安别诗》旧本十韵，第九韵云：“才华不隐世，江湖多贱贫。”第十韵云：“脱有经过便，念来存故人。”今世有本无第十韵，故东坡诗《送张中》亦止于“贫”字，云“不救归装贫”。又今本云：“游好非久长，一遇尽因勤。”而旧本云：“游好非少长，一遇定因勤。”盖其意云：吾与子非少时长时游从也，但今一相遇，故定交耳。此语最妙，识者自知之。 \\n 唐秘书省吏凡六十七人，典书四人，楷书十人，令史四人，书令史九人，亭长六人，掌故八人，熟纸匠十人，装潢匠六人，笔匠六人。且世但知乡村之吏谓之“亭长”，殊不知唐诸司多有之。《尚书省志》云：“以亭长启闭传禁约。”则知三省亦有也。然装潢恐是今之表背匠，然谓之潢，其义未详。 \\n 元祐中，东坡知贡举日，并行诗赋、经义，《书》题中“出而难任人，蛮夷率服”。注云：“任，佞也。难者，拒之使不得进也。难任人，则忠信昭而四夷服。”东坡习大科日曾作《忠信昭而四夷服论》，而新经与注意同。当时举子谓东坡故与金陵异说，以为难于任人则得贤者，故四夷服。及东坡见说，怒曰：“举子至不识字。”辄以“难”去声为“难”平声，尽黜之，惟作“难”去声字者皆得。盖东坡原不曾见新经，而举子未尝读注故也。闻之于柴慎微。 \\n 古今之事有可资一笑者，太公八十遇文王，世所知也。然宋玉《楚词》云：“太公九十乃显荣兮，诚未遇其匡。”合东方朔云：“太公体行仁义，七十有二，乃设用于文武。”噫！太公老矣，方得东方朔减了八岁，却被宋玉展了十岁。此事真可绝倒。 \\n 古人吟诗，绝不草草，至于命题，各有深意。老杜《独酌》诗云：“步屧深林晚，开樽独酌迟。仰蜂粘落絮，行蚁上枯梨。”《徐步》诗云：“整履步青芜，荒庭日欲晡。芹泥随燕嘴，花蕊上蜂须。”且独酌则无献酬也，徐步则非奔走也，以故蜂蚁之类微细之物皆能见之。若夫与客对谈，急趋而过，则何睱视详至于是哉？仆尝以此理问仆舅氏，舅氏曰：“《东山》之诗盖尝言之：‘伊威在室，蟏蛸在户。町畽鹿场，熠耀宵行。’此物寻常亦有之，但人独居闲时乃见之耳。杜诗之源，出于此。” \\n “吴兴老释子，野雪盖精庐。诗名徒自振，道心常晏如。想子栖禅夜，见月东峰初。清磬落岩谷，焚香满空虚。夙慕端成旧，未识岂为疏。愿以碧云思，方君怨别余。茂苑繁华地，流水野僧居。何当一游咏，倚阁吟踌蹰。”右苏州《招昼公》诗。昼公，即皎然也，居于湖。旧说皎然欲见韦苏州，恐诗体不合，遂作古诗投之。苏州一见，大不满意。继而皎然复献旧诗，苏州大称赏曰：“几误失大名，何不止以所长见示，而辄希老夫之意？”且苏州诗格如此高古，而皎然卒然效之，宜乎不逮也。士欲迎合者，以此少戒。 \\n 同州澄城县有“九龙庙”，然只一妃耳。土人云：“冯瀛王之女也。”夏县司马才仲戏题诗云：“身既事十主，女亦妃九龙。”过客读之，无不一笑。才仲名棫，兄才叔，名槱，皆温公之侄孙，豪杰之士，咸未四十而卒。文季每言及之，必惨然也。 \\n 圣人之言何其远哉，虽弟子皆可与闻，而又择其中尤可与言者言之。仲尼之弟子皆孝也，而曾子为上首，故孔子与之言《孝经》。佛之弟子皆解空也，而须菩提为上首，故佛与之言《金刚经》，余弟子不与也。 \\n 《楚辞·山鬼》曰：“若有人兮山之阿，被薜荔兮带女萝。既含睇兮又宜笑，子慕予兮善窈窕。”仆读至此，始悟《庄子》之言曰：“西施捧心而颦，邻人效之，皆弃而走。”且美人之容，或笑或颦，无不佳者，如屈子以笑为宜，而庄子以颦为美也。若丑人则颦固增丑状，而笑亦不宜矣。屈、庄皆方外人，而言世间事，曲尽其妙，然亦不害为道人也。 \\n 襄、邓之间多隐君子。仆为淅川令，日与一老士人郑正字楚老往还。楚老之言可取者极多，今但记其论天一说。楚老之言曰：古今言天者多矣，皆无所考据，独一说简易可信。《列子》之言曰：“终日在天中行止。”张湛注曰：“自地以上，皆天也。”此言可信。仆初未信其言，俄被差为金州考试官，行金房道中，过外朝、鸡鸣、马息、女娲诸岭，高至十里或二十里，然则自下望之，岂不在天中行乎？后又观《抱朴子》言：“自地以上四十里，则乘刚气而行。盖自此以上，愈高愈清，则为神灵之所居，三光之所县，盖天积气耳，非若形质而有拘碍，但愈高则愈远耳。”若曰自地至天凡若干里，仆不信也。 \\n 杜工部《送重表侄王砯评事》诗云：“秦王时在坐，真气惊户牖。”又云：“次问最少年，虬须十八九。”然“十八九”三字，乃出于《丙吉传》云：“武帝曾孙在掖庭外家者，至今十八九矣。”其语盖出于此，始信老杜用事若出天成，其大略如此，今特举此一篇。 \\n 县尉呼为“少府”者，古官名也。《汉·百官表》云：大司农供军国之用，少府则奉养天子，名曰“禁钱”，府是别藏，少者小也，故称少府，以亚大司农也。盖国朝之初，县多惟令、尉，令既呼“明府”，故尉呼“少府”，以亚于县令。 \\n 东坡至黄州，邀一隐士相见，但视传舍，不言而去。东坡曰：“岂非以身世为传舍相戒乎？”因赠以诗，末云：“士廉岂识桃椎妙，妄意称量未必然。”此盖用朱桃椎故事也。高士廉备礼请见，与之语，不答，瞪目而去。士廉再拜曰：“祭酒其使我以无事治蜀耶？”乃简条目，州遂大治。东坡用事之切当如此，皆取隐士相见不言之意也。 \\n 今之契丹谓中国为汉者，盖有说也。《西域传》载武帝《轮台诏》曰：“匈奴缚马前后足，言秦人我丐若马。”注：“谓中国人为秦人，习故言也。”故今契丹谓中国为“汉”，亦由是也。 \\n 《郑吉传》云：“威振西域，并护西北道，故号都护。”“中西域而立幕府，治乌垒城，镇抚诸国，诛伐怀集之。汉之号令班西域矣，始自张直，成于郑吉。”仆以《西域传》考之，乌垒去龟兹国三百五十里，而乌垒去阳关二千七百三十八里，于西域为中。然乌垒户百一十，口千二百，胜兵三百人，而西域五十余国，咸听指挥，盖汉积威之所致也。始信女骞以三五胡人守中国一大郡，而人不敢图者，良有以夫。 \\n 沈传师《游岳麓寺》诗云：“承明年老辄自论，乞得湘守东南奔。”盖用严助故事也。严助为会稽太守，数年不闻问，赐书曰制诏会稽太守君厌承明之庐劳侍从之事。今以《传师传》考之：穆宗时，“召入翰林为学士，改中书舍人。翰林阙承旨，次当传师，穆宗欲面命，辞曰：‘学士院长参天子密议，次为宰相，臣自知必不能，愿治人一方，为陛下长养之。’因称疾出。遂以本官兼史职。俄出为湖南观察使”。故传师于诗以见其志。 \\n 元城先生曰：某之北归，与东坡同途，两舟相衔，未尝一日不相见。尝记东坡自言少年时与其父并弟同读富郑公《使北语录》，至于说大辽国主，云：用兵则士马物故，国家受其害；爵赏日加，人臣受其利。故凡北朝之臣劝用兵者，乃自为计，非为北朝计也。辽主明知利害所在，故不用兵。三人皆叹其言，以为明白而切中事机。时老苏谓二子曰：“古人有此意否？”东坡对曰：“严安亦有此意，但不如此明白。”老苏笑以为然。 \\n  \\n  \\n 　 \\n  \\n  \\n  \\n  "}
{"章节": "卷第二", "正文": "　 \\n 懒真子 \\n  \\n  \\n   \\n  \\n  \\n  \\n  \\n  \\n 卷第二卷第二 \\n  \\n  \\n  \\n 仁宗皇帝道德如古帝王，然禅学亦自高远。仆游阿育王山，见皇祐中所赐大觉禅师怀琏御书五十三卷，而偈、颂极多。内有一颂留怀琏住京师云：“虚空本无碍，智解来作祟。山即如如体，不落偏中位。”又有一颂，后作一圆相，下注两行云：“道着丧身失命，道不着瞒肝佛性。”仰窥见解，实历代祖师之上。宜乎身居九重，道超万物，外则不为奸邪所蔽，内则不为声色所惑，而享永年。推其绪余，燕及天下；昆虫草木，咸受上赐。故《宸奎阁记》云：“古今通佛法者，一人而已。”至哉言乎！ \\n 本朝宰相衔带译经润文使，盖本于唐也。显庆元年正月，玄奘法师在大慈恩寺翻译西天所得梵本经论。时有黄门侍郎薛元超、中书侍郎李义府问“古来译仪式如何”，师答云：“苻坚时，昙摩瞿译，中书侍郎赵整执笔。姚兴时，鸠摩罗什译，安城侯姚嵩执笔。后魏时，菩提留支译，侍中崔光执笔。贞观中，波罗颇那译，左仆射房玄龄、赵郡王李孝恭、太子詹事杜正伦、太府卿萧璟等监阅。今独无此。”正月壬辰勅曰：“大慈恩寺僧玄奘所翻经论，既新传译，文义须精，宜令太子太傅尚书左仆射燕国公于志宁、中书令来济、礼部尚书许敬宗、黄门侍郎薛元超、中书侍郎李义府、杜正伦时为看阅，有不稳当处，即随事润色之。”右出《藏经·三藏法师传》。 \\n 关中隐士骆耕耕道常言：“修养之士，当书《月令》置坐左右，夏至宜节嗜欲，冬至宜禁嗜欲。盖一阳初生，其气微矣，如草木萌生，易于伤伐，故当禁之，不特节也。且嗜欲四时皆损人，但冬夏二至，阴阳争之时，大损人耳。”仆曰：不独《月令》如此，唐柳公度年八十，有强力，人问其术，对曰：“吾平生未尝以脾胃熟生物、暖冷物，以元气佐喜怒。”此亦可为座右铭也。耕道曰然。 \\n 旧说载：王禹玉久在翰苑，曾有诗云：“晨光未动晓骖催，又向坛头饮社杯。自笑治聋终不是，明年强健更重来。”或曰：“古人之诗有此意乎？”仆曰：“白乐天《为忠州刺史九日题涂溪》云：‘蕃草席铺枫岸叶，竹枝歌送菊花杯。明年尚作南宾守，或值重阳更一来。’亦此意也。但古人作诗必有所拟，谓之‘神仙换骨法’，然非深于此道者，亦不能也。” \\n 六一先生作事，皆寓深意。公生于景德之四年，至庆历五年坐言者论张氏事，责知滁州，时方年三十九矣。未及强仕之年，已有醉翁之号，其意深矣。后韩魏公同在政府，六一长魏公一岁，魏公诸事颇从之。至议推尊濮安懿王，同朝俱攻六一，故六一遗令托魏公作墓志。墓志中盛言初议推尊时，乃政府熟议，共入文字，欲令魏公承当此事，以破后世之惑耳。或云：张氏事虽下六一千百辈人，犹且不为。至若推尊，则遽亡前朝盛德，而大违典礼，故诸公攻之，不少贷也。然六一深以此事为然，故于《五代史·义儿传》极致意焉。噫！人心不同，犹其面也。此言得之。 \\n 温公熙宁、元丰间，尝往来于陕、洛之间，从者才三两人，跨驴道上，人不知其温公也。每过州县，不使人知。一日，自洛趋陕，时陕守刘仲通讳航，元城先生之父也，知公之来，使人迓之，公已从城外过天阳津矣。刘遽使以酒四樽遗之，公不受。来使告云：“若不受，必重得罪。”公不得已，受两壶。行三十里，至张店镇，乃古傅岩故地，于镇官处借人，复还之。后因于陕之使宅建“四公堂”，谓召公、傅公、姚公、温公，此四公者，皆陕中故事也。唐姚中令，陕之硖石人，今陕县道中路旁有姚氏墓碑，徐峤之书并撰。 \\n 仆少时在高邮学，读《送穷文》至“五鬼相与张眼吐舌，跳踉偃仆，抵掌顿脚，失笑相顾”，仆不觉大笑。时同舍王抃彦法问曰：“何矧？”笑至甚为矧。仆曰：“岂退之真见鬼乎？”彦法曰：“此乃髑髅之深颦蹙頞，盖想当然耳。且古人作文，必有所拟，此拟扬子云《逐贫赋》也。”仆后以此言问于舅氏张奉议从圣，舅氏曰：“不然。规矩，方圆之至也，若与规矩合，则方圆自然同也。若学问至古人，自然与古人同，不必拟也。譬如善射，后矢续前矢；善马，后足及前足，同一理也。”昨日读韩文，忽忆此话，今三十年矣，抚卷惊叹者久之。 \\n 诗人之言，为用固寡，然大有益于世者，若《长恨歌》是也。明皇、太真之事，本有新台之恶，而歌云：“杨家有女初长成，养在深闺人不识。”故世人罕知其为寿王瑁之妃也。《春秋》为尊者讳，此歌真得之。 \\n 谥之曰“灵”，盖有二义。《谥法》曰：“德之精明曰灵。乱而不损曰灵。”若周灵王、卫灵公是美谥也；若楚灵王、汉灵帝是恶谥也。《庄子》曰：“灵公之为灵也，久矣。”此褒之也。《汉·赞》之曰“灵帝之为灵也优哉”，此贬之也。故曰：此一字兼美恶两谥。 \\n 唐世士大夫崇尚家法，柳氏为冠，公绰唱之，仲郢和之，其余名士亦各修整。旧传：柳氏出一婢。婢至宿卫韩金吾家，未成券，闻主翁于厅事上买绫，自以手取视之，且与驵侩议价。婢于窗隙偶见，因作中风状，仆地。其家怪问之，婢云：“我正以此疾，故出柳宅也。”因出，外舍问曰：“汝有此疾，几何时也？”婢曰：“不然。我曾伏事柳家郎君，岂忍伏事卖绢牙郎也？”其标韵如此，想是柳家家法清高，不为尘垢卑贱，故婢化之，乃至如此。虽今士大夫妻有此见识者，少矣。哀哉！闻之于田亘元邈。 \\n 仆友王彦法，善谈名理，尝谓世人但知韩退之不好佛，反不知此老深明此意。观其《送高闲上人序》云：“今闲师浮屠氏，一死生，解外胶，是其为心，必泊然无所起；其于世，必淡然无所嗜。泊与淡相遭，颓随委靡，溃败不可收拾。”观此言语，乃深得历代祖师向上休歇一路，其所见处大胜裴休。且休尝为《圆觉经序》，考其造诣，不及退之远甚。唐士大夫中，裴休最号为奉佛，退之最号为毁佛，两人所得浅深乃相反如此，始知循名失实，世间如此者多矣。彦法名抃，高邮人，慕清献之为人，卒于布衣。仆今日偶读《圆觉经序》，因追书之。 \\n 退之《感二鸟赋》云：“贞元十五年五月戊辰，愈东归。”又云：“读书著文自七岁至今，凡二十二年。”以文集详考之，是年乃贞元十一年也。今按贞元十一年退之年二十八，是年三上书宰相，不遇而出关，故曰“自七岁至今，凡二十二年”。至十二年七月从董晋平汴州，至十五年二月晋薨。退之护丧归葬洛阳，半道闻汴州乱。退之既至洛阳，径走彭城，省视其家，遂复在徐州节度使张建封幕下。是年五月作《董晋行状》，其后书云：“贞元十五年五月十八日，故吏前汴、宋、亳、永等州观察推官将仕郎秘书省校书郎韩愈状。”是时退之年三十二，则知作《感二鸟赋》时贞元十一年明矣，但后人误书十五年也。 \\n 杜牧之《华萼楼》诗云：“千秋佳节名空在，承露丝囊世已无。唯有紫苔偏称意，年年因得上金铺。”“金铺”出《甘泉赋》云：“排玉户而扬金铺。”注云：“金铺，门首也。言风之所至，排门飏铺，击鼓锾钮。”盖此楼久无人登，而苔藓生其门上矣。汉以金盘承露，而唐以丝囊。丝囊可以承乎？此不可解。 \\n 襄、邓之间多隐君子。仆尝记陕州夏县士人乐举明远尝云：“二十四气其名皆可解，独小满、芒种说者不一。”仆因问之，明远曰：“皆谓麦也。小满，四月中，谓麦之气至此，方小满而未熟也；芒种，五月节，‘种’读如‘种类’之‘种’，谓种之有芒者，麦也，至是当熟矣。”仆因记《周礼》：稻人“泽草所生，种之芒种”。注云：“泽草之所生，其地可芒种，种稻麦也。”仆近为老农，始知过五月节，则稻不可种。所谓芒种五月节者，谓麦至是而始可收，稻过是而不可种矣。古人名节之意，所以告农候之早晚深矣。 \\n 《庄子》之言，有与人意合者，今辄记之。《庄子》之言曰：“地非不广且大也，今之所用容足耳。然侧足而垫之，致黄泉。”解之者曰：垫者，掘也。地亦大矣，人之所用，不过容足。若使侧足之外，掘至黄泉，则人战栗不能行矣。仆因从而解之曰：所以然者，以足外无余地也。今有人廉也，而人以为贪；正也，而人以为淫。何也？以廉正之外，无余地也。若云伯夷之廉也，柳下惠之正也，则人无不信者，以有余地也。故曰：君子能为可信，不能使人之必信。人若未信，当求之己，不可求之人。 \\n 政和中，仆为邓州淅川县令，与顺阳主簿张持执权同为金州考试官。毕，同途而归，至均州界中，宿于临汉江一寺。寺前水分两股，行十余里复合。主僧年六十余，极善谈论。因言股河，主僧曰：“不独江汉如此，天汉亦复如是。”因取《天汉图》相示：天汉起于东方，经箕尾之间，谓之汉津，乃分为二道：其南道则经傅说星、天籥星、弁星、河鼓星；其北道则经龟星、南斗魁星、左旗下至天津，而合为一道。故知股河，天地皆然也。仆曰：“凡水之行，前遇堆阜，则左右分流，遂如股之状。今天汉乃水象，亦有高卑坳平之状乎？”其僧笑曰：“吾不知也。”后有知星者亦不能答。 \\n 天下之事有一可笑者，今辄记之。子路在弟子中号为好勇，天下之至刚强人也；而卫弥子瑕者，至以色悦人，天下之至柔弱人也，然同为友婿。故《孟子》曰：“弥子之妻，与子路之妻，兄弟也。弥子谓子路曰：‘夫子主我，卫卿可得也。’”夷考其时，正卫灵公之时，何二人赋性之殊也？《尔雅》曰：“两婿相谓为亚。”注云：“今江东人呼同门为僚婿，严助传呼友婿。江北人呼连袂，又呼连襟。” \\n “壮士感恩起，变服不变姓。朋友改旧观，僮仆生新敬。”右孟东野《赠韩退之为行军司马》诗。以《传》考之，非也。东野卒于元和九年，时退之为史馆修撰，至元和十二年冬，乃以右庶子为彰义军行军司马，而东野不及见也。前诗乃退之从董晋入汴州为汴州观察推官时诗也。退之年二十五及第，四五年不得官，至贞元十二年乃为董相从事，故有“旧观新敬”之语。其后为中书舍人，左迁右庶子，乃为行军司马，位望隆盛久矣，何“新敬”之说哉。 \\n 《曹成王碑》句读差讹，说不可解；又为人转易其字，故愈不可解。仆旧得柴慎微善本，今是正之。一本云：“观察使残虚使将国良戎界，良以武冈叛。”柴本作：“初，观察使虚使将国良戎界。”本无“残”字。盖虚使其将国良，往戎界，故良不往，以武冈叛也。又一本云：“披安三县，咏其州，斩伪刺史。”柴本“咏”字作“訹”，披音，鹿非反。盖言披剥安州之三县，故以威名訹惧其州人，使斩其不当为刺史者。盖当时刺史，李希烈之党也。 \\n 今之僧尼戒谍云“知月黑白大小”及“结解夏之制”，皆五印度之法也。中国以月晦为一月，而天竺以月满为一月。《唐西域记》云：“月生至满谓之白月，月亏至晦谓之黑月。”又其十二月所建，各以所直二十八宿名之，如中国建寅之类是也。故夏三月，自四月十六日至五月十五日，谓之额沙茶月，即鬼宿名也；自五月十六日至六月十五日，谓之室罗伐挐月，即柳星名也；自六月十六日至七月十五日，谓之婆达罗钵陁月，即翼星名也。黑月或十四日或十五日，月有大小故也。故中国节气与印度递争半月，中国以二十九日为小尽，印度以十四日为小尽；中国之十六日，乃印度之初一日也。然结解夏之制，宜如《西域记》用四月十六日，盖四月十五日乃属道瑟吒月，乃印度四月尽日也。仆因读《藏经》，故谩录出之。 \\n 《陇石》诗云：“旊大瓶瓮小，所任各有宜。”《考工记》“抟埴之工陶旊”，注云：“旊，读如甫始之甫。”郑元谓旊读如放，《音义》甫冈切，《韵略》：“甫两切，与昉同音。”注云：“抟埴工。”以此考之，则旊者乃抟埴之工耳，非器也。而退之乃言“旊大瓶瓮小”者，何也？《考工记》：“旊人为簋，实一觳，崇直，厚半寸，唇寸，豆实三而成觳，崇尺。”注：“觳受斗二升，豆实四升。”故云“豆实三而成觳”。然则旊人所作器，大者不过能容斗二升，小者不过能容四升耳。《考工记》前作“陶旊”，后作“旊人”，当以后为正。 \\n 退之《石鼓歌》云：“镌功勒成告万世，凿石作鼓隳嵯峨。从臣才艺咸第一，简选撰刻留山阿。”或云：此乃退之自况也。淮西之碑，君相独委退之，故于此见意。此说非也。元和元年，退之自江陵法曹征为博士，时有故人在右辅，上言祭酒，乞奏朝廷，以十橐驼载十石鼓安太学，其事不从。后六年，退之为东都分司郎官，及为河南令，始为此诗。歌中备载此事明甚。后元和十二年春，退之始被命为《淮西碑》，前歌乃其讖也。又云“日消月铄就埋没”，而《淮西碑》亦竟磨灭，恐亦讖也。 \\n 《曹成王碑》云：“王姓李氏，讳皋，字子兰，谥曰成。其先王明，以太宗子国曹。”又云：“太支十三，曹于弟季；或亡或微，曹始就事。”今按：曹王明之母杨氏，乃齐王元吉之妃也，后太宗以明出继元吉后，此人伦之大恶也。故退之为国讳，既言“其先王明，以太宗子国曹”，又云“太支十三，曹于弟季”。其言“弟季”，尤有深意，盖元吉之变在于蚤年，及其暮年，乃有曹王，故曰弟季，盖非东昏奴之比也。前辈用意，皆出忠厚，诚可法哉。 \\n 李方叔初名豸，从东坡游。东坡曰：“《五经》中无公名，独《左氏》曰：‘庶有豸乎？’乃音直氏切，故后人以为虫豸之豸。又《周礼》：‘供具絼。’亦音治，乃牛鼻绳也。独《玉篇》有此豸字。非《五经》不可用，今宜易名曰‘廌’。”方叔遂用之。秦少游见而嘲之曰：“昔为有脚之豸乎？今作无头之廌乎？”豸以况狐，廌以况箭，方叔仓卒无以答之，终身以为恨。 \\n 长安慈恩寺塔有唐新进士题名，虽妍媸不同，然皆高古有法度，后人不能及也。宣和初，本路漕柳瑊集而刻之石，亦为奇玩，然不载雁塔本末。仆读《藏经》，因谩记之。唐玄奘法师贞观三年八月往五印度取经，至十九年正月复至京师，得如来舍利一百五十粒，梵本六百五十七部，始居洪福寺翻译。至二十二年，皇太子治为文德皇后于宫城南晋昌里建太慈恩寺。寺成，令玄奘居之。永徽二年，师乃于寺造砖浮屠以藏梵本，恐火灾也。所以谓之雁塔者，用西域故事也。王舍城之中有僧娑窣堵波。僧娑者，唐言雁也；窣堵波者，唐言塔也。师至王舍城，尝礼是塔，因问其因缘，云：“昔此地有伽蓝，依小乘食三净食。三净食者，谓雁也、犊也、鹿也。一日，众僧无食，仰见群雁翔飞，辄戏言曰：‘今日众僧阙供摩萨埵宜知。’好施谓之萨埵。其引前者应声而堕。众僧欲泣，遂依大乘，更不食三净，仍建塔，以雁埋其下。”故师因此名塔。先是，师先翻《瑜珈师地论》，成，进御，太宗制《大唐三藏圣教序》，时皇太子治又制《述圣记》。有宏福寺僧怀仁，集王右军字勒二文于碑。及雁塔成，禇遂良乃书二帝序记，安二碑于塔上，其后遂为游人咸集之地。故章八元诗云：“七层突兀在虚空，四十门开面面风。却讶乌飞平地上，自惊人语半天中。回梯暗路如穿洞，绝顶初攀似出笼。落日凤城佳气合，满城春睡雨蒙蒙。”此诗人所脍炙，然未若少陵之高致也。杜诗人所易见，此更不录。 \\n 唐人欲作《寒食》诗，欲押“饧”字，以无出处，遂不用。殊不知出于《六经》及《楚辞》也。《周礼》：“小师掌教箫。”注云：“箫，编小竹管，如今卖饴饧者所吹也。管如篴，并而吹之。”《招魂》曰：“粔巨籹密饵，有餦餭些。”注云：“餦餭，饧也。”但战国时谓之餦餭，至后汉时乃谓之饧耳。 \\n 尚书谓之八座，其来久矣，然学者少究其源。或以六曹二丞为八座，或以六曹二仆为八座，皆非也。此事载于《晋书·职官志》甚详，今录于左。汉光武以三公曹主岁尽考课诸州郡事，改常侍曹为吏部曹，主选举祠祀事，民曹主缮修功作盐池园苑事，客曹主护驾羌胡朝贺事，二千石曹主治地者。 \\n 得一序石刻，题云“前乡贡进士韩愈撰”，乃知作此文时年未三十，故能豪放如此。今按退之年二十五及第，后三试博学宏辞科，皆被黜落，故曰四举于礼部乃一得，三选于吏部卒无成，继而以乡贡进士三上书宰相，复不遇，即出关，时年二十八矣。且以退之文辞宏放如此而被黜，何哉？盖唐人之文，皆尚华丽妥贴，而退之乃聱牙如此，宜乎点额也。 \\n  \\n  \\n 　 \\n  \\n  \\n  \\n  "}
{"章节": "卷第三", "正文": "　 \\n 懒真子 \\n  \\n  \\n   \\n  \\n  \\n  \\n  \\n  \\n 卷第三卷第三 \\n  \\n  \\n  \\n 艺祖既平江南，诏以兵器尽纳扬州，不得支动，号曰“禁库”。方腊作乱，童贯出征，许于逐州军选练兵仗。既开禁库，两房将士望见所贮弓挺直，大喜曰：“此良弓也！”因出试之，宛然如新。是日，弓数千张立尽。噫！自开宝之乙亥至宣和之辛丑，一百四十七年而胶漆不脱，可谓异矣。女真犯阙，东南起勤王之师。仆时为江都丞，帅臣翁彦国令扬州作院造神臂弓，限一月成，皆不可用。当时识者以为国初之弓限一年成，而今成于旬日之间，宜乎美恶之相绝也。仆考《考工记》，然后知弓非一年不可用也。“弓人为弓，取六材必以其时”。“凡为弓，冬析干，春液角，夏治筋，秋合三材。寒奠体，冰析灂，春被弦”。则一年之事。郑氏注云：“期年乃可用。”且三代之时，百工传氏，孙袭祖业，子受父训，故其利害如此详尽。我艺祖奋起于五代之后，而制作之妙远合三代，不亦圣谟之宏远乎？ \\n 洛中邵康节先生，术数既高，而心术亦自过人。所居有圭窦、瓮牗。圭窦者，墙上凿门，上锐下方，如圭之状；瓮牗者，以败瓮口安于室之东西，用赤白纸糊之，象日月也。其所居谓之“安乐窝”。先生以春秋天色温凉之时，乘安车，驾黄牛，出游于诸公家。诸公皆欲其来，各置安乐窝一所。先生将至，其家无老少、妇女、良贱，咸迓于门。迎入窝，争前问劳，且听先生之言。凡其家妇姑、妯娌、婢妾有争竞，经时不能决者，自陈于前，先生逐一为分别之，人人皆得其欢心。于是酒肴竞进，厌饮数日，徐游一家，月余乃归。非独见其心术之妙，亦可想见洛中士风之美。闻之于司马文仲楫。 \\n 《前汉·百官表》“少府”之属官凡五十余人，有導官掌米谷以奉至尊。然学者多疑“導”字之义。仆考《唐·百官志》導官令“掌導择米麦，凡九谷皆随精粗，考其耗损而供”。然《汉》“導”字下从“寸”，《唐》“（缺）”字下从“禾”。今按：《韵略》：“瑞禾一茎六穗谓之（缺）。”恐唐以瑞禾名官也。仆尝以此问舅氏，笑云：“此盖读司马长卿《封禅书》误耳。《书》云：‘导一茎六穗于包。’注云：‘导，择也。一茎六穗，谓嘉禾之米也。’后人误以瑞禾为（缺），遂并官名失之，可一笑也。”舅氏张文林相茂实，端方不偶，卒于铨曹。 \\n 前汉初，去古未远，风俗质略，故太上皇无名，母媪无姓。然《唐·宰相世系表》叙刘氏所出云：“昔士会适秦，归晋，有子留于秦，自为刘氏。秦灭魏，徙大梁，生清。徙沛，生仁，号丰公。生煓，煓音端。字执加，生四子：伯、仲、邦、交。邦，汉高帝也。”噫！高皇之父，汉史不载其名，而唐史乃载之。此事亦可一笑。 \\n 《唐史·韩退之传》：“擢监察御史，上疏极谏宫市，德宗怒，贬阳山令。”此说非也。集中自载《御史台论天灾人饥状》，故退之《寄三学士》诗云：“是年京师旱，田亩少所收。适会除御史，诚当得言秋。拜疏诣阁门，为忠宁自谋。上陈人疾苦，无令绝其喉；下言畿甸内，根本理宜优。积雪验丰熟，幸宽待麦麰。天子恻然感，司空叹绸缪。谓言即施设，乃返迁炎州。”以此验之，其不因宫市明矣。然退之所论，亦一时常事，而遽得罪者，盖疏中有云“此皆群臣之所未言，陛下之所未知”，故执政者恶之，遽遭贬也。既贬，未几有“八司马”之事。使退之不贬，与刘、柳辈俱陷党中，则终身禁锢矣。或云：退之岂与柳、刘辈同乎？仆曰：退之前诗又云：“同官尽才俊，偏善柳与刘。”使其不去，未必不落党中，然则阳山之贬，其天相哉？司空谓杜佑也，《宰相年表》十九年二月“佑检校司空”。 \\n 俗谚云：“一絇丝能得几时络。”以喻小人之逐目前之乐也。然“絇”字当作“緰”。《太玄经》“络之次五”曰：“蜘蛛之务，不如蚕一緰之利。”緰，音七侯反，与絇同音。今以《太玄》证之，故絇当作緰。 \\n 唐时，前辈多自重，而后辈亦尊仰前辈而师事之，此风最为淳厚。杜工部于《苏端薛复筵简薛华醉歌》首云：“文章有神交有道，端复得之名誉早。”又云：“坐中薛华善醉歌，醉歌自作风格老。”一篇之中，直呼三人之名，想见当世士人一经老杜品题，即有声价。故当世愿得其品题，不以呼名为耻也。近世士大夫，老幼不复敦笃，虽前辈诗中亦不敢斥后进之名，而后进亦不复尊仰前辈，可胜叹哉！ \\n 陈待制邦先字应贤，初任差作试官，发解进士程文中犯圣祖讳，冲替。问之，云：“因用《庄子》‘饰小说以干县令。’而《疏》云：‘县字，古悬字，多不著心。悬，高也，谓求高名令闻也。’”然仆以上下文考之：“揭竿累以守鲵鲋，其于得大鱼亦难矣。饰小说以干县令，其于大道亦远矣。”盖“揭竿累”以譬“饰小说”也，“守鲵鲋”以譬“干县令”也。彼成玄英肤浅，不知《庄子》之时已有县令，故为是说。《史记·庄子列传》：庄子“与梁惠王、齐宣王同时”。《史记·年表》“秦孝公十二年”：并诸小乡聚为大县，县一令。是年乃梁惠王之二十二年也，且周尝往来于楚、魏之间，所谓监河侯，乃西河上一县令也，时但以“侯”称之耳。而《疏》乃以为魏文侯，不知与惠王之时相去远矣。且监河侯云“我得邑金”，是以知为县令也。若晋申公巫臣为邢大夫，而其子称邢侯之类是也。 \\n 唐人字画见于经幢碑刻文字者，其楷法往往多造精妙，非今人所能及。盖唐世以此取士，而吏部以此为选官之法，故世竞学之，遂至于妙。《唐·选举志》云：“凡择人之法有四：一曰身，体貎丰伟；二曰言，言辞辩正；三曰书，楷法遒美；四曰判，文理优长。”或曰：此敝政也，岂可以字画取人乎！难之者曰：“今之士人于此状貎奇伟，言辞辩博，判断公事既极优长，而更加以字画遒美，有欧、虞、禇、薛、颜、柳之法，士大夫能全此美者，亦自难得，况铨选之间乎？”闻之者皆服。 \\n 天圣中，邓州秋举，旧例主文到县，乡中长上率后进见主文。是年，主文乃唐州一职官，年老，须鬓皓然。说贽，见有轻薄后生前曰：“举人所系甚大，愿先生无渴睡。”既引试，赋《桐始华》，以“姑洗之月，桐始华矣”依次用韵。满场阁笔不下，乃复至帘前启曰：“前日无状后进辄以妄言仰渎先生，果蒙以难韵见困，愿易之。”主文曰：“老人渴睡，不能卒易，可来日再见访。”诸生诺而退。是夜，主文遂遁去，车运司云：“邓州满场曳白。”是年遂罢举。闻之于南阳老儒李亿。亿又云：“昔待监司极小，又士人多自重，不肯妄求，故多老于选调。” \\n 今印榜文额有“之”字者，盖其来久矣。太初元年夏五月正，历以正月为岁首，色尚黄，数用五。注云：“汉用土数五，五谓印文也。若丞相，曰‘丞相之印章’；诸卿及守相，印文不足五字者，以‘之’字足之。”仆仕于陕洛之间，多见古印。于蒲氏见“廷尉之印章”，于司马氏见“军曲侯丞印”，此皆太初以后五字印也。后世不然，印文榜额有三字者足成四字，有五字者足成六字，但取其端正耳，非字本意。 \\n 五柳《与子俨等疏》云“汝等虽不同生”，又云“况共父之人”，则知五子非一母。或云：以五柳之清高，恐无庶出，但前后嫡母耳。仆以《责子》诗考之，正自不然。诗云：“白发被两鬓，肌肤不复实。虽有五男儿，总不好纸笔。阿舒已二八，懒堕固无匹。阿宣行志学，而不爱文术。雍端年十三，不识六与七。通子垂九龄，但觅梨与栗。天运苟如此，且进杯中物。”且雍、端二子，皆年十三，则其庶出可知也已。噫！先生清德如此，而乃有如夫人，亦可一笑。醒轩云：“安知雍、端非双生子？” \\n 富郑公留守西京日，因府园牡丹盛开，召文潞公、司马端眀、楚建中、刘凡邵先生同会。是时，牡丹一栏凡数百本，坐客曰：“此花有数乎？且请先生筮之。”既毕，曰：“凡若干朵。”使人数之，如先生言。又问曰：“此花几时开，尽请再筮之。”先生再三揲蓍，坐客固已疑之。先生沉吟良久，曰：“此花命尽来日午时。”坐客皆不答，温公神色尤不佳，但仰视屋。郑公因曰：“来日食后可会于此，以验先生之言。”坐客曰：“诺。”次日食罢，花尚无恙。洎烹茶之际，忽然群马厩中逸出，与坐客马相蹄啮，奔出花丛中。既定，花尽毁折矣。于是洛中逾服先生之言。先生家有“传易堂”，有《皇极经世集》行于世。然先生自得之妙，世不可传矣。闻之于司马文季朴。 \\n 元城先生尝言：异哉，卢杞之为人也，不独愧见父祖，又且愧见其子也。卢氏，唐甲族也，而怀慎一派为盛。怀慎以清德相玄宗，号为名相。而生东都留台弈，弈骂禄山被害，在《忠义传》。弈生杞，相德宗，败乱天下，在《奸臣传》。杞生元辅，《元辅传》云：“端静介正，能绍其祖。故历显剧任，而人不以杞之恶为异。”亦附《忠义传》。故曰：杞不独愧见其父祖，又且愧见其子也。元城先生刘待制安世字器之云。 \\n “葭灰秋吹季月管，日出卯南晖景短。友生招我佛寺行，正直万株红叶满。光华闪壁见神鬼，赫赫炎官张火伞。然云烧树火实骈，金乌下啄頳虬卵。魂翻眼晕忘处所，赤气冲融无间断。有如流传上古时，九龙照烛乾坤旱。”右韩退之《游青龙寺》诗。仆旧读此诗，以为此言乃喻画壁之状。后见《长安志》云：“青龙寺有柿万株。”此盖言柿熟之状。“火伞”、“頳虬卵”、“赤气冲融”、“九龙照烛”，皆其似也。青龙寺在长安城中，白乐天《新昌新居》诗云：“丹凤楼当后，青龙寺在前。”以此可知。长安诸寺多柿，故郑虔知慈恩寺，有柿叶数屋，取之学书。仆仕于关陕，行村落间，常见柿连数里，欲作一诗，竟不能奇，每嗟“火伞”等语，诚为善喻。 \\n 东坡诗云：“剩欲去为汤饼客，却愁错写弄麞书。”“弄麞”乃李林甫事。“汤饼”，人皆以为眀皇王后故事，非也。刘禹锡《赠进士张盥》诗云：“忆尔悬弧日，余为座上宾。举箸食汤饼，祝辞添麒麟。”东坡正用此诗，故谓之“汤饼客”也。必食汤饼者，则世所谓长命面者也。 \\n 古今之语大都相同，但其字各别耳。古所谓“阿堵”者，乃今所谓“兀底”也。王衍口不言钱，家人欲试之，以钱绕床不能行，因曰：“去阿堵物！”谓口不言去却钱，但云去却兀底尔。如“传神写照，正在阿堵中”，盖当时以手指眼，谓在兀底中尔。后人遂以钱为“阿堵物”，眼为“阿堵中”，皆非是。盖此两“阿堵”，同一意也。然“去”有两音：一邱据反，乃去来之去；世常从此音，非也，当作口举反。《韵略》云：“撤也。”然此义亦非也。苏武掘鼠所去草实而食之，乃鼠所藏者也。盖衍之意，以谓此钱不当置于此，当屏藏之于他处也。 \\n 蔡忠怀确持正少年，尝梦为执政，仍有人告之曰：“俟汝父作状元时，汝为执政也。”持正觉而笑曰：“鬼物乃相戏乎！吾父老矣，方致仕闲居，乃云作状元，何也？”后持正果作执政。一日，侍殿上听唱进士第，状元乃黄裳也。持正不觉失惊，且叹梦之可信也。持正父名黄裳，乃泉州人，清正恬退，以故老于铨曹。尝为建阳令，及替，囊无建阳一物，至今父老能道之。最后以赞善大夫为镇安军节度推官。镇安，陈州也。官满，贫不能归，故忠怀遂为陈州人。此闻之于忠怀之孙橝子正。仆问子正：“为幕职而带赞善大夫，何也？”子正云：“此祖宗时官制，盖以久次而得之，自不可解。” \\n 仆仕于关中，尝见一方寸古印，印文云“关外侯印”。其字作古隶，气象颇类《受禅碑》。仆意必汉末时物也，然疑只闻有“关内侯”，不闻有“关外侯”。后于《魏志》见之：建安二十三年，始置名位侯十二级，以赏军功，关外侯乃其一也。注云：“今人虚封，盖始于此。” \\n 扬州检法寇中大庠，河朔人也。好为大言，以屈座人。一日，于客次中问坐客云：“《左传》‘山木如市，弗加于山；鱼盐蜃蛤，弗加于海。’注云：‘如在山海，贾不加贵。’何也？”庠乃以此八字平分作两句，故座客卒然不能答，庠意气甚自得。时仆为江都丞，独后至，见诸人默然，庠复举前语问仆。笑曰：“此乃一句，何为分为两句也？”庠笑曰：“果然谩不得。”盖晏子之意，以谓陈氏施私恩以收人心，故低价以授与民，是以山木鱼盐之类，虽在齐国，如在山海之中，不加贵也。“贾”读如“价”，非“商贾”之“贾”。 \\n 今之同席者皆谓之“客”，非也。古席面谓之“客”，列座谓之“旅”；主谓之“献”，客谓之“酬”。故“宋享晋楚之大夫，赵孟为客”注云：“客，一座所尊也。”“季氏饮大夫酒，臧纥为客。既献，臧孙命北面重席，新樽洁之。召悼子，降逆之。大夫皆起，及旅，而召公鉏”注云：“献酬礼毕而通行为旅。”然则古者主先献客，客复酬之，然后同席皆饮；不如今之时，不待献酬，而同席皆饮也。 \\n 韩退之《上宰相书》云：“四举于礼部乃一得，三选于吏部卒无成；九品之位其可望，一亩之宅其可怀。”仆尝怪：贞元七年，兵部侍郎陆贽知礼部贡举，退之是时及第。八年四月，贽拜相，而退之以宰相门生连三年试于吏部而不得，何也？十年十二月，贽罢为太子宾客。十一年，退之于正月、二月、三月连三上书于贾耽辈，不亦疏乎？只取辱耳。后世之士，可以为戒。 \\n 本朝取士之路多矣，得人之盛，无如进士，盖有一榜有宰相数人者，古无有也。太平五年，苏易简下李沆、向敏中、寇准、王旦；咸平五年，王曾下王随、章得象；淳化三年，孙向下丁谓、王钦若、张士逊；庆历三年，杨置下王珪、韩绛、王安石、吕公著、韩缜、苏颂；元丰八年，焦蹈下白时中、郑居中、刘正夫。其余名臣，不可胜数。此进士得人之明效大验也。或曰：不然，以本朝崇尚进士，故天下英才皆入此科。若云非此科不得人，则失之矣。唐开元以前，未尝尚进士科，故天下名士杂出他涂。开元以后，始尊崇之，故当时名士中此科者，十常七八。以此卜之，可以见矣。 \\n 佛果禅师川勤，极善禅，纚纚可听。尝云：“阎浮提雨清净水，具诸天相。方时大旱，雨时忽降，莫知其价，此兜率天上雨摩尼也。方欲收禾，霖雨不止，实害人命，此阿修罗中雨兵仗也。甘雨得时，人皆饱足，此护世城中雨美膳也。但名不同，其实一也。”坐客云：“经中所言，皆譬喻也，岂有雨宝珠等事乎？”仆曰：“不然。雨金、雨血、雨土，皆班班载于前史，何况六合外事，其有无不可悬料也。”坐客咸以为然。其上因缘出《华严经》第十五卷。 \\n 二十八宿，今《韵略》所呼与世俗所呼往往不同。《韵略》宿音绣，亢音刚，氐音低，觜音訾，皆非也。何以言之？二十八宿，谓之二十八舍，又谓之二十八次。次也，舍也，皆有止宿之意。今乃音绣，此何理？《尔雅》云：“寿星，角亢也。”注云：“数起角亢，列宿之长。”故有高亢之义，今乃音刚，非也。《尔雅》：“天根，氐也。”注云：“角亢下系于氐，若木之有根。”其义如《周礼》“四圭有邸”、《汉书》“诸侯上邸”之邸，音低误矣。西方白虎，而觜参为虎首，故有觜之义，音訾误矣。彼《韵略》不知，但欲异于俗，不知害于义也。学者当如其字呼之。 \\n 国初号令，犹有汉唐之遗风。大中祥符元年正月三日，天书降，大赦改元，东都赐酺三日。此盖汉遗事也。汉律，三人以上无故饮酒，罚金四两。故汉以赐酺为惠泽，令得群饮酒也。酺，音蒲，注曰：“王德布于天下，而令聚饮食为酺。”或问：“赐酺起于汉乎？”仆对曰：“《赵世家》载：武灵王行赏大赦，置酒酺五日。则自战国时已如此矣。”祥符诏书圣祖殿有刻石。 \\n 吾祖仆射忠肃公亮知荆南府日，常苦嗣续寡少。因闻玉泉山顶有道人草庵其上，号白骨观。道人年八十矣，宴坐庵中，常想自身表里洞达，惟见白骨，以观他人亦复如是，如此五十年矣。忠肃因使人问讯，亦不答；赠遗，亦不受。频频如此，亦略受。公继而入山访之，道人亦喜，因请出山，暂至府第，延之正寝安下，经月乃归。一日，忠肃梦道人策杖径入正寝，方惊愕间，梦觉。且叹讶之，急使人往问讯，曰昨夕已迁化矣。既茶毗，骨有舍利。后遂生给事子山仲南，两岁已能趺坐，方学语时，但言凡所见人，皆是白骨。后至七岁，已往渐不见。噫！其性移矣。给事学佛有见处，古君子也。仆以此语长芦了老，了老云：“吾门谓之空门，今作白骨观，已自堕落，况有人诱引之乎！”仆以此言为然。 \\n 俗说以人嚏喷为人说，此盖古语也。《终风》之诗曰：“寤言不寐，愿言则嚏。”笺云：“言我愿思也。嚏，当为不敢嚏咳，我真忧悼而不能寐，如思我心如是，我则嚏也。今俗人嚏云人道我，此乃古之遗语也。”《汉·艺文志》杂占十八家三百一十卷内“《嚏耳鸣杂占》十六卷”，注云：“嚏，丁计反。”然则嚏、耳鸣皆有吉凶，今则此术亡矣。 \\n 山涛见王衍曰：“何物老妪，生宁馨儿？”宁作去声，馨音亨，今南人尚言之，犹言“恁地”也。前宋废帝悖逆，太后怒语侍者曰：“将刀来剖我腹，那得生宁馨儿！”此两“宁馨”，同为一意。 \\n 仆仕于关中，于士人王毖君求家见一古物，似玉，长短广狭正如中指，上有四字，非篆非隶，上二字乃“正月”字也，下二字不可认。问之君求，云：“前汉刚卯字也。”汉人以正月卯日作佩之，铭其一面曰“正月刚卯”，乃知今人立春或戴春胜、春幡，亦古制也。盖刚者，强也；卯者，刘也；正月佩之，尊国姓也。与陈汤所谓强汉者同义。 \\n 《兰亭序》在南朝文章中少其伦比。或云：丝即是弦，竹即是管，今叠四字，故遗之。然此四字，乃出《张禹传》云：“身居大第，后堂理丝竹管弦。”始知右军之言有所本也。且《文选》中在《兰亭》下者多矣，此盖昭眀之误耳。 \\n 蔡忠怀确持正，其父本泉州人，晚年为陈州幕官，遂不复归。持正年二十许岁时，家苦贫，衣服稍敝。一日，与郡士人张湜师是同行，张亦贫儒也。俄有道人至，注视持正久之，因谩问曰：“先生能相乎？”曰：“然。”又问曰：“何如？”曰：“先辈状貎极似李德裕。”持正以为戏己，因戏问曰：“为相乎？”曰：“然。”“南迁乎？”曰：“然。”复相师是，曰：“当为卿监。家五十口时”，指持正云：“公当死矣。”道人既去，二人大笑曰：“狂哉道人，以吾二人贫儒，故相戏耳。”后持正谪新州，凡五年。一日，得师是书云“以为司农无补，然阖门五十口居京师，食贫，近蒙恩守汝州”，持正读至此，忽忆道人之言，遂不复读。数日得疾而卒。闻之于忠怀之孙橝子正。 \\n 有客问仆曰：“古今太守一也，而汉时太守赫赫如此，何也？”仆曰：“汉郡极大，又属吏皆所自除，故其势炎炎，非后世比。只此会稽郡考之：县二十六，吴即苏州也；乌伤即婺州也；毗陵即常州也；山阴即越州也；由拳注云‘古之槜李’，即秀州也；大末，衢州也；乌程，湖州也；余杭，杭州也；鄞，明州也。以此考之，即今浙东西之地，乃汉一郡尔，宜乎朱买臣等为之，气焰赫赫如此也。” \\n 《前汉》凡三处载召平：《萧何传》，召平即东陵侯也；《项羽传》，召平即广陵人也；《齐悼惠王传》，齐相召平，不知何许人，为魏勃所绐至自杀，乃曰：“嗟乎！道家之言，当断不断，反受其乱。”仆顷在海州，常与任景初、陈子直论之。景初曰：“此必非东陵侯。且淮阴侯在萧何术中，而东陵常为何画策，其术高矣，必不为勃所绐。”子直曰：“不然。夫为人画策则工，若自为计多拙，故曰傍观者审，当局者迷。”二人争论不已。仆从傍解之曰：“谓之非东陵侯，既无所据；必为东陵侯，恐受屈。”子直曰：“独广陵召平不在论中，何也？”仆因大笑曰：“仆广陵人也，上不敢望东陵，下不肯为齐相。况仆平生处已常在于才与不才之间，宜乎不在论中也。”子直由此号余为“广陵召平”。 \\n 仆自南渡以来，始信前人言之可信也。盖北人长于骑射，其所以取胜，独以马耳。故一人复有两马，此古法也。《北征》诗云：“阴风西北来，惨澹随回鹘。其王愿助顺，其俗喜驰突。送兵五千人，驱马一万匹。”是知一人有两马也。中国若不修马政，岂能胜之？盖用兵之法，弓、马必有副。《诗》云“交韔二弓”，畏毁折也，与两马同意。 \\n 元城先生与仆论唐十一族事。先生曰：“甘露之事，盖亦疏矣。考其时乃太和九年十一月二十一日也，是时，李训谋以甘露降于禁中，诏百官入贺，因此欲杀宦官耳。十一月末岂甘露降之时耶？其谋之疏，想见大抵色色如此。吾意宦官知此谋久矣，故不可得而杀。且天下之事，有大于死者乎？凡可以救死者，无不为也。若当时只贬黜之，其祸未必至此；今乃以死逼人，而疏略如此，宜其败也。《易》曰：‘君不密则失臣，臣不密则失身，几事不密则害成。’圣人之言，信矣。” \\n  \\n  \\n 　 \\n  \\n  \\n  \\n  "}
{"章节": "卷第四", "正文": "　 \\n 懒真子 \\n  \\n  \\n   \\n  \\n  \\n  \\n  \\n  \\n 卷第四卷第四 \\n  \\n  \\n  \\n 章圣皇帝东封，礼成，幸曲阜县，谒先圣庙，时丁晋公扈从。前一日，与同辈两三人先驰至庙，省视馔具，因入后殿，乃孔子妃也。问于孔氏族，孔氏之妃何姓，延祐、延渥同对曰：“孔子年十九娶于宋之其官氏女，而生伯鱼，伯鱼年五十而卒，时孔子七十矣。”次日，上至妃殿，亦问其姓。众人未及对，晋公以延祐之言对。上曰：“出何典据？”晋公错愕不及答。延祐徐前曰：“出《孔子家语》。”时扈从者皆以此事为耻。闻之于舒州下寨老儒俞汝平。 \\n “清时有味是无能，闲爱孤云静爱僧。独把一麾江海去，乐游原上望昭陵。”右杜牧之自尚书郎出为郡守之作，其意深矣。盖乐游原者，汉宣帝之寝庙在焉，昭陵即唐太宗之陵也。牧之之意，盖自伤不遇宣帝、太宗之时，而远为郡守也。藉使意不出此，以景趣为意，亦自不凡，况感寓之深乎！此其所以不可及也。 \\n 元城先生与仆论《礼记·内则》“鸡鸣而起，适父母之所”，仆曰：“不亦太早乎？”先生正色曰：“不然。礼事父与君，一等一体。父召无诺，君命召无诺；父前子名，君前臣名。今朝谒者必以鸡鸣而起，适君之所，而人不以为早，盖以刑驱其后也。今世俗薄恶，故事父母之礼得已而已尔。若士人畏犯义如犯刑，则今人可为古人矣。”仆闻其言，至今愧之。 \\n 余中行老、朱服行中、邵刚刚中、叶唐懿中夫、何执中伯通、王汉之彦昭，彦昭常于期集处自叹曰：“某独不幸，名字无中字，故为第六。”行老应之曰：“只为贤不中。”时以为名答。 \\n 阳翟涧上丈人陈恬叔易，一日忽改名钦命。或者疑之，曰：“岂非钦若王之休命，而有仕宦之意乎？”叔易曰：“不然。吾正以时人不畏天，故欲钦崇天道，永保天命。” \\n 建中间，京西都运宋乔年以遗逸举授文林。李方叔以诗嘲之曰：“文林换却山林兴，谁道山人索价高。”晁以道嘲之曰：“处士何人为作牙，尽携猿鹤到京华。今朝老子成长笑，六六峰前只一家。”闻之于王元道敦古。 \\n 淳化二年，均州武当山道士邓若拙善出神。尝至一处，见二仙官议曰：“来春进士榜有宰相三人，而一人极低，如何？”一人曰：“高下不可易也，独科甲可易耳，不若以第二甲为第一甲。”道士既觉，与其徒言之。明年唱名，上意适有宫中之喜，因谓近臣曰：“第一甲多放几人，言止即止。”遂唱第一甲，上意亦忽忽忘之，至三百人方悟。是年孙何榜三百五十三人，而第一甲三百二人，第二甲五十一人，丁谓第四人，王钦若第十一人，张士逊第二百六十人。后士逊三人入相。致仕归乡，游武当山，若拙弟子常为公言之。仆为邓州淅川令日，闻之于郧乡士人刘可道。 \\n 仆尝问元城先生：“先儒注《太玄经》，每首之下必列二十八宿，何也？”先生曰：“周天二十八宿，三百六十五度四分度之一。而《太玄经》凡七百二十九赞，乃此数也。”仆曰：“七百二十九赞分而为二，合三百六十四度有半而不相应，何也？”先生曰：“扬氏之意，以谓其半不可合也。故有踦赞、嬴赞，以应周天之数。汉之正统，以象岁也；莽之僣窃，乃闰位也。故先儒于踦赞、嬴赞之下，注‘以为水火之闰’，而《王莽传·赞》所称‘余分闰位’者，盖谓是。”噫！子云之数深矣。 \\n 《同年小录》载小名小字，或问：“有故事乎？”或曰：“始于司马犬子。”仆曰：“不然。《离骚经》曰：‘皇览揆予于初度兮，肇锡予以嘉名。名予曰正则兮，字予曰灵均。’且屈原字平，而正则、灵均，则其小字小名也。所谓‘皇’者，三闾称其父也。后人遂以皇览为进御之书，误矣。” \\n 《唐·外戚传》云：“外家之成败，视主德之何如耳。”至哉此言也。明皇之宠太真极矣，故有马嵬之事。故《老子》云：“甚爱必大费。”《孟子》云：“不仁者，以其所不爱及其所爱。”惟老杜于此事殊为得体，诗云：“不闻商周衰，中自诛褒妲。”谓若此事自出于明皇之意，与夫“君王掩面救不得”相去远矣。 \\n 仆友司马文季朴极知星，尝云：“《前汉·天文志》：牵牛为牺牲，其北河鼓，大星，上将；左右星，左右将。此说非也。且何鼓乃牵牛也，今分为二，则失之矣。《尔雅》云：‘何鼓谓之牵牛。’注云：‘今荆楚人呼牵牛为担鼓。担者，何也。’盖此星状如鼓，左右两星若担鼓之状，故谓之何鼓。何者，如‘何天之休’之‘何’，人但见何鼓在天潢之间，故易谓河，非也。” \\n 仆为夏县令，寄居司马文季朴家。出藏先圣画像示仆，传云王摩诘笔也。仆因令善工摹之，眼中神彩殊不相类，使人意不满。画象上长下短，其背微偻，以传考之，想当然尔。《庄子》载：老莱弟子出薪，遇仲尼，反以告曰：“有人于此，修上而超下，末偻而后耳，视若营四海。”注云：“长上而促下，耳却近后而上偻。末偻，谓背微曲也。”然此皆可画。若夫“视若营四海”，乃圣人忧天下之容，非摩诘不能作。 \\n 关中名医骆耕耕道曰：《庄子》之言，有于孙真人医方相合者。五苓散，五味而以木猪苓为主，故曰五苓。《庄子》之言曰：“药也，其实堇也，桔梗也，鸡壅也，豕零也，是时为帝者也。”郭注云：“当其所须则无贱，非其时则无贵。”故此数种，若当其时而用之则为主，故曰是时为帝者也。疏云：“药无贵贱，愈病则良。”斯得之矣。故药有一君、二臣、三佐、四使。且如治风，则以堇为君，堇，乌头也。去水则豕零为君，豕零，水猪零也。他皆类此。彼俗医乃以《本草》所录上品药为君，中品药为臣，下品药为佐使，可一笑也。 \\n “祸福茫茫不可思，大都早退是先知。当君白首同归日，是我青山独往时。”“顾索素琴应不暇，忆牵黄犬定难期。蛟龙作醢麟为脯，何似泥中拽尾龟。”右白乐天《游玉泉寺》诗。李训、郑注初用事，公知其必败，辄自刑部侍郎乞分司而归。时宰相王涯好琴，舒元舆好猎，故及之，而“拽尾龟”所以自喻也。龙醢事见《左氏》，麟脯事见《列仙传》。 \\n 《晋史》乃唐时文士所为，但托之御撰耳。《天文志》云：“天聪明自我民聪明。”以民为人，且太宗不应自避其名。又“洛书乾曜度”，以乾为甄，则太宗又不应为太子承乾避名也。以此足见乃当时臣下所为尔。臣下之文驾其名于人主，已为失矣；而人主傲然受之而不辞，两胥失矣。 \\n 仆之故友柴慎微尝云：开元太平宰相七人，五人出太平公主门下，谓岑羲、窦怀真、萧至忠、崔湜、陆象先也；二人明皇自用，谓张说、郭元振也。且象先贤者也，何为预五人之列？按《象先传》：太平公主欲相崔湜，湜力荐象先于主，故遂相之。噫！象先何为交结崔湜也。开元元年七月，太平公主既败，而宰相出门下者如岑羲等四人皆被诛，独象先免。使其不幸，与四人者皆死，岂不痛哉！然则士大夫之所处，宜以此为戒。 \\n 老杜《遣闷》诗云：“家家养乌鬼，顿顿食黄鱼。”所说不同。《笔谈》以为鸬鹚，能捕黄鱼，非也。黄鱼极大，至数百斤，小者亦数十斤，故诗云：“日见巴东峡，黄鱼出浪新。脂膏兼饲犬，长大不容身。”又有《白小》诗云：“白小群分命，天然二寸鱼。细微沾水族，风俗当园蔬。”盖言鱼大小之不同也。仆亲见一峡中士人夏侯节立夫言：“乌鬼，猪也。峡中人家多事鬼，家养一猪，非祭鬼不用，故于猪群中特呼‘乌鬼’以别之。”此言良是。仆又见浙人呼海错为虾菜，每食不可阙，始悟“风俗当园蔬”之意。 \\n 始元五年春正月，夏阳男子张延年诣北阙，自称卫太子。然《隽不疑传》云“本夏阳人，姓成名方遂”，且“廷尉逮诏乡里识之者张宗禄等”，则人识之者多矣，不应如此差舛。然若以纪传不相照，误立两姓名，则《不疑传》末又云“一姓张名延年”，则是当时廷尉验问之时，一人已有两姓名矣，则是非未可定也，故史家于此微见其意。初，不疑缚送诏狱之时，已自云：“卫太子得罪先帝，亡不即死，今来自诣，此罪人也。”天子与大将军闻而嘉之。史著此语，亦欲后人推原其意耳。 \\n 汉时送葬之礼极厚。武帝之葬，昭帝幼弱，霍光不学，取金钱、财物、鸟兽、鱼鳖、牛马、虎豹、生禽凡百九十物，尽瘗藏之，又以后宫守园陵，于是园妾自此始矣。后世因之，遂不复变。白乐天有《园陵妾》诗，读者伤之。 \\n 今之阙角谓之“觚棱”，盖取其有四棱也。仆友柴慎微云：“觚，酒器也，可容二升，腹与足皆有四棱。汉宫阙取其制以为角隅，安兽处也，故曰‘上觚棱而栖金爵’。爵、觚，皆酒器名，其腹之四棱，削之可以为圆，故《汉书》曰‘破觚为圜’。” \\n 南方朱鸟。盖未为鹑首，午为鹑火，已为鹑尾。天道左旋，二十八宿右转，而朱鸟之首在西，故先曰未，次曰午，卒曰已也。然南方七宿之中，四宿为朱鸟之象。《汉·天文志》：柳为鸟咮，星为鸟颈，张为鸟啄，翼为鸟翼。或问：“朱鸟而独取于鹑，何也？”仆对曰：“朱鸟之象，止于翼宿，而不言尾，有似于鹑，故以名之。”然谓之鹑尾者，尝问元城先生，先生曰：“盖以翼为尾云故。《甘氏星经》云：‘鸟之斗，竦其尾；鹑之斗，竦其翼。’以此知之。” \\n 柴慎微言：“《春秋》载二百四十二年之事，其为简册无几耳，故多从省文。后世妄行穿凿，故其说不胜繁芜。且如成十四年，‘秋，叔孙侨如如齐逆女’。‘九月，侨如以夫人妇姜氏至自齐’。《左氏》曰：‘称族，尊君命也。’‘舍族，尊夫人也。’殊不知乃经之省文也，经中若此书者多矣。成十八年‘公孙归父如晋’，‘归父还自晋，至笙，遂奔齐’，昭十三年‘晋人执季孙意如以归’，十四年‘意如至自晋’，二十三年‘晋人执我行人叔孙舍’，二十四年‘叔孙舍至自晋’，皆省文也。譬之水性本清，尘泥汨之则浊也；若复去之，则水性明矣。今读《春秋》者，但不为诸家所汨，则圣人之意见矣。” \\n 古人重谱系，故虽世胄绵远，可以考究。渊明《命子》诗云：“天集有汉，眷于愍侯。赫赫愍侯，运当攀龙。抚剑风迈，显兹武功。泰誓山河，启土开封。”今按《汉书·高帝功臣表》：开封愍侯陶舍以左司马从汉破代，封侯。昔高帝与功臣盟云：“使黄河如带，泰山若砺，国以永存，爰及苖裔。”所谓泰誓山河，谓此盟也。高帝功臣百有二十人，舍其一也。又云：“亹亹丞相，允迪前从。浑浑长源，郁郁洪河。群川载导，众条载罗。时有语默，运同隆窊。”此盖谓陶青也。今按《汉·高帝功臣表》：开封愍侯陶舍，封十一年薨；十二年夷侯青嗣，四十八年薨。《汉·百官表》：孝景二年“六月，丞相嘉薨。八月癸未，御史大夫陶青为丞相”。七年“六月乙巳，丞相青免。太尉周亚夫为丞相”。所谓“群川众条”，以喻枝泒之分散也；“语默隆窊”，以言自陶青后未有显者也。渊明乃长沙公之曾孙，然《侃传》不载世家，独于此见之。后世累经乱离，谱籍散亡。然又士大夫因循灭裂不如古人，所以家谱不传于世，惜哉！ \\n 亳州祁家极收本朝前辈书帖。仆尝见其家所收孙宣公奭书尺有云：“行李鼎来。”盖古之“行李”，乃今之“行使”也。鲁僖公之三十年，烛之武见秦伯曰：“若舍郑以为东道主，行李之往来，共其困乏。”注云：“行李，使人也。”鲁襄公之八年，郑及楚平晋，责曰：“君有楚命，亦不使一个行李告于寡君。”注云：“一个，独使也。行李，行人也。”然古之“李”字，从“山”下“人”、“人”下“子”，作“（缺）”，后人乃转作“李”也。“一个行李”谓“一介行使”，今人以“行李”为随行之物，失之远矣。 \\n 司马温公祖茔在陕府夏县之西二十四里，地名“鸣条”，山有坟，寺曰“余庆”，山下即温公之祖居也。仆为夏县令日，屡至其处。及十许里有涑水，故温公号“涑水先生”。鸣条山即汤与桀战之地，去解州安邑县五十里，乃桀之都也。吕相《绝秦书》曰：“伐我涑川，俘我王官。”以此见秦、晋两国境上二邑也。涑川即涑水也。王官属今河中府虞乡县，唐末司空表圣隐于王官谷，有天柱峰、休休亭，乃一绝境也。 \\n 韩退之三上宰相书，但著月日而无年。今按李汉云：“公生于大历戊申。”而退之书云：“今有生人二十八年矣。”大历三年戊申至贞元十一年乙亥，退之时年二十八。以《宰相年表》考之，是年宰相乃贾耽、卢迈、赵憬也，但不知退之所上为何人耳。且以前乡贡进士上书，而文格大与当时不同，非贤相不能举也，岂耽辈所能识哉？ \\n 今之士人简尺中，或以“解茩”字易“邂逅”字，非也。《离骚经》云：“制芰荷以为衣兮。”王逸注云：“芰，蓤也。秦人作‘薢茩’。薢音皆，茩音苟。”仆仕于关、陕之间，不闻此呼，正恐王逸别有义尔。后又读《尔雅》“薢茩芵茪”，注云：“芵，明也。或云蓤也，关西谓之薢茩。”以仆所见，芵茪者，即今之草芵明也。其叶初出，可以为茹，其子可以治目疾。盖谓可以解去垢秽，或恐以此得名。又《尔雅》云：“蓤，厥攗。”注云：“蓤也，今水中芰。”然则蓤自有正名，不谓之薢茩明矣。或曰：然则王逸、郭璞皆误乎？仆曰：“古者信以传信，疑以传疑。郭璞多引用《离骚》注，故承王逸之疑。而多出此注，所以广异闻也，学者幸再考之。” \\n “夜梦神官与我言，罗缕道妙角与根。提携陬维口澜翻，百二十刻须臾间。”右退之《记梦》诗，殊为难解。仆尝考之，此乃言二十八宿之分野也。《尔雅》曰：“寿星，角亢也。”注云：“数起高亢，列宿之长。”又曰：“天根，氐也。”注云：“下系于氐，若木之有根。”“娵訾之口，营室东壁也。”注云：“营室东壁，星四方似口，故以名之。”所谓“百二十刻”者，盖浑天仪之法，二十八宿，从右逆行，经十二辰之舍次，每辰十二刻，故云百二十刻。所谓“壮非少者哦七言，六字常语一字难”者，只上所谓哦字也，退之欲神其字，故隐其语。 \\n 元城先生与仆论十五国风次序，仆曰：“《·王黍离》在《邺》、《鄘》、《卫》之后，且天子可在诸侯后乎？”先生曰：“非诸侯也，盖存二代之后也。周既灭商，分其畿内为三国，即邺、鄘、卫是也。自纣城以北谓之邺，南谓之鄘，东谓之卫。故邺以封纣子武庚也；鄘，管叔尹之；卫，蔡叔尹之，以监商民，谓之三监。武王崩，三监畔，周公诛之，尽以其地封康叔，故《邺诗》十九篇，《鄘诗》十篇，共二十九篇，皆《卫诗》也。序诗者以其地本商之畿内，故在于《王·黍离》上，且列为三国，而独不谓之卫，其意深矣。”以毛、郑不出此意，故备载之。 \\n 鄱阳湖水连南康军江一带，至冬湖水落，鱼尽入深潭中。土人集船数百艘，以竹竿搅潭中，以金鼓振动之，候鱼惊出，即入大网中，多不能脱。惟大赤鲤鱼最能跃，出至高丈余后，入他网中，则不能复跃矣，盖不能三跃也。故禹门化龙者，是大赤鲤鱼，他鱼不能也。杜子美《观打鱼歌》云：“绵州江水之东津，鲂鱼泼泼色如银。鱼人溠溠沉大网，载江一拥数百鳞。众鱼常材尽却弃，赤鱼腾出如有神。”仆亲见捕鱼，故知此诗之工。 \\n 亳州士人祁家，多收本朝前辈书帖，内有李西台所书小词，中“罗敷”作“罗紨”。初亦疑之，后读《汉书》，昌邑王贺妻十六人，生十一人男、十一人女。其妻中一人严罗紨，纣音敷，乃执金吾严延年长孙之女。罗紨生女曰持辔，乃十一中一人也。盖采桑女之名偶同耳。 \\n 自古中国与边方战多用弩。晁错上疏曰：“劲弩长戟，射疏及远，则匈奴之弓弗能格也；游弩往来，什伍俱前，则匈奴之兵弗能当也。”平城之歌曰：“不能控弩。”李陵以连弩射单于，马隆用弩阵取凉州，盖中国各用所长。夫骑射，契丹所长也；弩车，中国所长也。盖车能作阵而骑不可突，弩能远而入深，可以胜弓，且得其矢，而契丹不可用。近世独不用弩，当讲求之。 \\n 《孝经序》云：“鲁史《春秋》，学开五传。”韩退之云：“《春秋》五传束高阁。”然今独有三家。今按《前汉·艺文志序》云：《春秋》分为五注，云左氏、公羊氏、谷梁氏、邹氏、夹氏，而邹氏、夹氏有录无书，乃知二氏特有名尔。然《王阳传》称能为驺氏《春秋》，何也？岂非至后汉之初，此书亦亡乎？故曰有录无书。前汉“邹”、“驺”同音通用。 \\n 《韩退之列传》云：“从愈游者，若孟郊、张籍，亦皆有名于时。”以仆观之，郊、籍非辈行也。东野乃退之朋友，张籍乃退之为汴宋观察推官日所解进士也，而李翱、皇甫湜则从退之学问者也。故诗云：“东野窥禹穴，李翱观涛江。”又云：“东野动惊俗，天葩吐奇芬。张籍学古淡，轩昻避鸡群。”故于东野则称字，而于群弟子则称名，若孔子称蘧伯玉、子产、回也、由也之类。而《唐史》乃使东野与群弟子同附于退之传之后，而世人不知，遂皆称为韩门弟子，误矣。 \\n 老杜《赠李潮八分歌》云：“秦有李斯汉蔡邕，中间作者寂不闻。峄山之碑野火烧，枣木传刻肥失真。苦县光和尚骨立，书贵瘦硬方通神。”“峄山之碑”至于“苦县光和”人多未详，王内翰亦不解。谨按：老子，苦人也，今为亳州卫真县。县有明道宫，宫中有汉光和年中所立碑，蔡邕所书。仆大观中为永城主簿日，缘檄到县，得见之。字画劲拔，真奇笔也。且杜工部时已非峄山真笔，况于今乎？然今所传摹本亦自奇绝，想见真刻奇伟哉。 \\n 涑水先生一私印曰“程伯休甫之后”，盖出于《司马迁传》，曰：“重黎世序天地。其在周，程伯休甫其后也。当宣王时，官失其守，而为司马氏。”故涑水引用之耳。伯休甫者，其字也。古字一字多矣，如袁丝、房乔、颜籀之类，三字无之。独本朝有刘伯贡父、刘中原父。或云二人本字贡甫、原甫，以犯高鲁王讳，故去“甫”而加“伯”、“中”，时人因并三字呼之。此说非也。六一先生作《原甫墓志》云：“公讳敞，字中原父，姓刘氏。”“熙宁元年四月八日卒。”以此可知，彼但见钱穆甫以避讳，人或呼为钱穆，或呼为穆四，遂并二刘失之误矣。 \\n 《曹成王碑》句法严古，不可猝解，今取其尤者笺之。“大选江州，群能著直略反职。王亲教之，抟徒官反力勾卒。羸越之法，曹诛五畀必利反。”今释于此：著职者，各安守其职也。抟力者，结集其力也。勾卒者，伍相勾连也。羸越之法，“羸”当为“嬴”，谓秦商君、越勾践教兵之法。曹诛五畀者，曹，朋曹也；若有罪，则凡与之为朋曹者，咸诛之。五，什伍也，凡有所获，则分而畀其什伍之兵也。盖利害相及，则战不敢溃，而居不敢盗，此乃勾卒嬴越之法。或曰：羸，谓衰羸也；越，谓超越也；凡战，罚其衰羸，赏其超越也。然无勾卒之义，当从前说。 \\n “日临公馆静，画满地图雄。剑阁星桥北，松州雪岭东。华夷山不断，吴蜀水相通。兴与烟霞会，清樽幸不空。”右杜工部《严公厅咏蜀道画图》。是时，武跋扈，微有割据之意，故公于诗讽之。云“山不断”、“水相通”，以言蜀道不可割据也。幕下有益于东道者，如此。 \\n 鲁臧武仲名纥，孔子之父，鄹人。纥，乃叔梁纥也。皆音恨发反，而世人多呼为核。有一小说：唐萧颖士轻薄，有同人误呼武仲名，因曰：“汝纥字也不识。”或以为瞎字也，不识误矣。 \\n 亳州永城县之七十里有芒砀山，山有岩曰紫气，此盖高帝避难所也，复有梁孝王墓。仆尝与宿州知录邵渡同游，入隧道中百余步，至皇堂。如五间七架屋许大，周回有石门子十许，上镌作内臣宫女状。中有大石柱四，所以悬棺，棺不复见矣。入时必用油圈以为烛。其中盛夏极凉，如暮秋。时山下有居民数百家，今谓之保安镇，盖当时守冢之遗种也。土人呼墓为梁王避暑宫，故老云：“前数年，时有人入其中，常得黄金而出，今不复有矣。”《孝王传》云：未死“财以钜万计，不可胜数。及死，府藏余黄金尚四十余舆，他财物称是。”想见当时送葬之物厚矣。魏武帝置发冢中郎、摸金校尉，如此冢盖无不发者。然古人作事奇伟可惊，非后世比也。 \\n  \\n  \\n 　 \\n  \\n  \\n  \\n  "}
{"章节": "卷第五", "正文": "　 \\n 懒真子 \\n  \\n  \\n   \\n  \\n  \\n  \\n  \\n  \\n 卷第五卷第五 \\n  \\n  \\n  \\n 绍兴三年夏六月，明州阿育王山住持净昙，以宸奎阁所藏仁宗御书诣行在。所献书凡五十三轴，字体有三：一曰真书，二曰飞白，三曰梵书。其上二书世多见之，而梵书亦自奇古可骇愕也。又有团绢扇三柄，皆有御书。一长柄者三尺许，恐是打扇，用白藤缚柄。而三扇皆以青笺纸为上下承萼，制度极草草，今中产之民所耻也。大哉，仁宗之盛德也！ \\n 《唐史》载：郑虔集当世事著书八十余篇，目其书为《荟蕞》。老杜《哀故著作郎贬台州司户荥阳郑公虔》诗云：“荟蕞何技痒。”又按《韵略》：荟，乌外切，草多貌，如“荟兮蔚兮”之荟。蕞，徂外切，小也，如“蕞尔国”之“蕞”。虔自谓其书虽多，而皆碎小之事也。后人乃误呼为《会粹》，意为会取其纯粹也，失之远矣。盖名士目所著书多自贬，若《鸡肋》、《脞说》之类，皆是意也。“技痒”者，谓人有技艺不能自忍，如人之痒也，老杜以谓虔私撰国史，亦不能自忍尔。“蕞”一音在外切，小也，两音一意。 \\n 楚子问齐师之言曰：“君处北海，寡人处南海，唯是风马牛不相及也。不虞君之涉吾地也，何故？”注云：“马牛之风佚，盖末界之微事，故以取论。”然注意未甚明白。仆后以此事问元城先生，曰：“此极易解，乃丑诋之辞尔。齐、楚相去南北如此远离，马牛之病风者，犹不相及。今汝人也，而辄入吾地，何也？”仆始悟其说，即《书》所谓“马牛其风”，注云“马牛其有风佚”，此两“风”字同为一意。 \\n 仆读《史记》，因叹曰：“天道远矣。吁，可畏也！”秦昭王四十八年，始皇生于邯郸，年十三即位，是岁甲寅。然是年丰沛，已生汉高皇帝矣。后十五年己巳，项羽生；二十七年，始皇南巡会稽，时年已二十三矣。其年七月，始皇崩。二世元年九月，沛公起沛，时年三十九；项羽起会稽，时年二十四。汉元年，高帝至灞上，时年四十二。十二月，羽继至，遂杀子婴而灭秦。高帝在位十二年，五十三而崩，时岁在丙午。噫！消长倚伏，其运密矣。 \\n 政和中，仆仕关中，于同官蒲氏家，乃宗孟之后，见汉印文云“辑濯丞印”。文奇古，非隶非篆，在汉印中最佳。辑濯，乃水衡属官。“辑”读如“楫”，“濯”读如“棹”，盖船官也，水衡掌上林。上林有船官，而楫濯有令丞，此盖丞印也。然皆太初元年已前所刻，太初已后皆五字故也。 \\n 元城先生尝与仆论魏丞相不能救盖宽饶之死，今追录之。神爵二年九月，司隶校尉盖宽饶有罪下有司，自杀。三年三月丙午，丞相相薨。识者以谓有天道焉，且相尝谓“次公醒而狂”，且以字呼之，是必平日朋友也。平日以狂待之，则宣帝之怒，相必无一言以救之。宣帝初下其书中二千石议也，执金吾议以为大逆不道。然则中二千石共议以为大逆不道，独执金吾一人耳。《百官表》神爵二年，南阳太守贤为执金吾，不知贤者何人也，必丑邪恶正，尝为盖司隶所劾者也。贤不足道也，独相号为贤相，又与宽饶彼此皆儒者，平日交友，独不能为地，相可责哉！ \\n 《礼记》载：曾子数子夏之罪云：“吾昔与女从夫子于洙泗之间，退而老于西河之上，使西河之人疑汝于夫子，汝罪三也。”注云：“言其不称师也。”盖古之君子言必称师，示有所授，且不忘本也。故《子张》一篇载群弟子之语，子夏之言十一，而未尝称师；曾子之言五，而三称曰“吾闻诸夫子”，则子夏为曾子所罪，固其宜矣。《礼记》“乐正子春曰：吾闻诸曾子，曾子闻诸夫子”，盖曾子称师，故子春亦称师也。又知古人注解，各有所本，不若后人妄意穿凿也。 \\n 渊明之为县令，盖谓贫尔，非为酒也。聊欲弦歌，以为三径之资。盖欲得公田之利，以为三径闲居之资用尔，非谓旋创田园也。旧本云：公田之利过足为润，后人以其好酒，遂有公田种秫之说。且仲秋至冬，在官八十余日，此非种秫时也。故凡本传所载，与《归去来辞序》不同者，当以序为正。 \\n 高邮老儒黄移忠彦和，仆幼稚常师之。尝谓：孟子去齐，三宿而出画，读如昼夜之昼，非也。《史记·田单传》后载“燕初入齐，闻画邑人王蠋贤”，刘熙注云：“齐西南近邑，音获。”故孟子三宿而出，时人以为濡滞。 \\n 今之书尺称人之德美，继之曰“不佞”。不佞，意谓不敢谄佞，非也。《左氏·昭公二十一年》载奋扬之言曰“臣不佞”，注云：“佞，才也。”汉文帝曰：“寡人不佞。”注云：“才也。”《论语》云：“不有祝鮀之佞。”注亦云“才也”。古人“佞”能通用，故佞训“才”。《左氏》载祝鮀之言行极备，盖卫之君子也。卫之宋朝姿貌甚美，卫灵公夫人南子通之。孔子之意，盖为无祝鮀之才，而有宋朝之容，则取死之道，故曰“难乎免于今之世矣”。 \\n 仆友孙亚之自呼曰“雅”，朱耆卿自呼曰“刑”。或问：有故事乎？仆曰：“孟施舍之养，勇也。”又曰：“舍岂能为必胜哉？”注曰：“施舍自呼其名。”但曰舍，盖其好勇而气急也，恐起于此。 \\n 仆任夏县令，一日，会客于莲塘上，时苦蛙声。坐中有州官，乃长安人，以微言相戏，妄谓仆：“南人食此也。”仆答曰：“此是长安故事。”客曰：“未闻也。”仆取《东方朔传》示之，客始伏。武帝欲籍阿城以南，盩厔以东，宜春以西，为上林苑，朔谏以谓：此“地土宜姜芋，水多（缺）鱼，贫者得以人给家足，无饥寒之忧。”师方曰：“（缺）即蛙字，似虾蟆而小，长脚，盖人亦取食之。” \\n 仆尝与陈子真、查仲本论“将无同”。仲本曰：“此极易解，谓言至无处皆同也。”子真曰：“不然。晋人谓将为初，初无同处，言各异也。”仆曰：“请以唐时一事证之：霍王元轨与处士刘平为布衣交。或问王所长于平，曰：‘王无所长。’问者不解，平曰：‘人有所短，则见所长。’盖阮瞻之意，以谓有同则有异；今初无同，何况于异乎？此言为最妙，故当时谓之‘三语掾’。”二子皆肯之。 \\n 扬州天长道中地名甘泉，有大古冢如山，未到三十里已见之，土人呼为“琉璃王冢”。按：广陵王胥，武帝子也，都于广陵。后至宣帝时，坐谋不轨，赐死，谥曰厉。后人误以刘厉为琉璃尔。汉制：天子、诸侯即位，即立太子，起陵冢，故能如此高大。胥虽以罪死，尚葬其中，故胥且死，谓太子霸曰：“上遇我厚，今负之甚，我死骸骨当暴，幸而得葬，薄之无厚也。”旁有居民数十家，地名“甘泉”，或恐胥僭拟云。 \\n 文房四物见于传记者，若纸、笔、墨皆有据；至于砚，即不见之。独前汉张彭祖少与上同研席书。又薛宣思省吏职，下至笔研，皆为设方略。盖古无“砚”字，古人诸事简易，凡研墨不必砚，但可研处只为之尔。矛盾、螭蚴载于前世，不若今世事事冗长，故只为之研，不谓之砚。然任缉之《北征记》：孔子庙中有石砚一枚，乃夫子平生物。非经史，不足信。 \\n 荆公字解“妙”字云：“为少为女，为无妄少女，即不以外伤内者也。”人多以此言为质，殊不知此乃郭象语也。《庄子》云：“绰约若处子。”注云：“处子不以外伤内。”公之言盖出于此。 \\n 退之以毛颖为中山人者，盖出于右军《经》云：“唯赵国毫中用。”盖赵国平原广泽，无杂木，唯有细草，是以兔肥；肥则毫长而锐，此良笔也。 \\n 《孟子》云“有楚大夫于此，欲其子之齐语也”，又云“引而置之庄岳之间数年”。盖庄岳乃齐国繁会之地，孟子在齐久，故知其处。今以《左传》考之，可见庄岳之地。襄公二十八年，齐乱，十一月丁亥，庆封“伐西门，弗克；伐南门，克之；又伐内宫，弗克；又陈于岳。”注云：“岳，里名也。”哀公六年夏六月戊辰，陈乞、鲍叔以甲入于公宫。国夏、高张“乘如公，战于庄，败”，注云：“庄，六轨之道也。”以最繁会，故可令学齐语。 \\n 古以“右”为上，且以“左”相言之，谓非正相，如辅佐之“佐”耳。《左氏传》：薛宰之言“仲虺居薛，以为汤左相”。又“齐崔杼立景公而相之，庆封为左相”。盖伊尹者，汤之相也，而仲虺特辅佐伊尹耳，故曰左相。崔杼、庆封，亦复如此。故汉孝惠时，王陵为右丞相；王陵既免，徙平为右丞相。文帝初立，周勃功高，陈平谢病，上“视平病，问之。平曰：‘高帝时，勃功不如臣；及诛诸吕，臣功不如勃。愿以相逊勃。’于是以太尉勃为右丞相，位第一；平为左丞相，位第二”。非独如此，周昌自御史大夫左迁为赵相，黄霸以财入官两府不与右职，与此同类。今人亦以降为左迁。 \\n 古人姓名有不可解者。文公十八年季文子云“高阳氏有才子八人”，注云：“高阳，颛顼帝号也。八人，其苖裔。”“苍舒、隤敳、梼戭、大临、尨降、庭坚、仲容、叔逵。”注云：“此即垂、益、禹、皋陶之伦。庭坚，皋陶字也。”然有可疑者：文公五年，楚灭六、蓼，臧文仲闻六灭，曰：“皋陶庭坚，不祀忽诸。”注云：“六、蓼，皆皋陶后也。”且既云庭坚即皋陶字，则文仲不应既曰“皋陶”，又曰“庭坚”也。若据其意，则皋陶、庭坚又似两人。山谷老人名“庭坚”，字“鲁直”，其义不可解。或云慕季文子之逐莒仆，故曰“鲁直”。 \\n 《唐史》载：崔湜执政时年三十八，尝暮出端门，缓辔讽诗。张说见之，叹曰：“文与位固可及，其年不可及也！”仆初读此，谓说之年迟暮，与湜相去绝矣。及以二人本传考之，相去才四岁尔。今按《宰相年表》：湜执政时，乃景龙二年戊申，推而上之，生于咸宁二年之辛未。《张说传》称说开元十八年卒，年六十四。推而上之，乃生于乾封二年之丁卯；至景龙二年戊申，说本年四十二岁，而叹慕之如此，藉使宋广平见之，必无此语。广平尝见萧至忠出太平公主第，谓至忠曰：“非所望于萧傅。”非独不慕，且以为戒。 \\n 眉山苏氏《文集》著《权书》、《衡论》。《衡论》，世皆知出处，独《权书》人少知之。汉哀帝时，欲辞匈奴使不来朝，黄门郎扬雄上书谏曰：“高皇后尝怒匈奴，群臣廷议，樊哙请以十万众横行匈奴中，季布曰：‘哙可斩也！’于是大臣权书遗之。”注曰：“以权道为书，顺辞以答之。”“权书”之名盖出于此。衡取其平，权取其变；衡为一定之论，权乃变通之书。 \\n 柴慎微云：淮阴信可谓忠矣，汉待之何其薄也。《赞》曰：天下既定，命韩信申军法。此乃信为淮阴侯在长安奉朝请时也。汉五年二月，汉王即皇帝位；六年十二月，执信于陈；十二年九月，伏诛。且信之长安也。汉实囚之，而乃能为汉申军法，即其忠可知矣。盖汉实畏其能，故信卒不免。田肯有云“陛下已得韩信，又治关中”，则知此两事，乃当时安危存亡之机。且信之声名，使人畏之如此，其不亡何待？ \\n 李百药父与友陆人等共读徐陵文，有“刈琅邪之稻”之语，叹不得其事。百药进曰：“《春秋》‘鄅子籍稻’，杜预谓在琅邪。”客大惊，号奇童。今按：昭公十八年《传》“鄅人籍稻”注云：“鄅，妘姓国也。其君自籍稻，盖履行之。”昭公十八年经书“邾人入鄅”注云：“鄅国，今琅邪开阳县也。”盖“籍”当呼为“典籍”之“籍”，谓履行之而记其数也。周之六月，夏之四月，稻方生也，而徐陵以为刈，非矣。 \\n 《庄子》之疏，有可以一大笑者。《徐无鬼》语武侯相马曰：“直者中绳，曲者中钩，圆者中规，方者中矩。”谓马步骤回旋，中规矩钩绳也。故东野后以御见庄公，进退中绳，左右旋中矩，同一意也。《疏》乃以直为马齿，曲为马项，方为马头，圆为马眼。且世间岂有四方马头乎？故可以一大笑。 \\n 《唐中兴颂》云：“复复指期。”或云：以复两京，故曰复复。非也，此两字出《汉书》。今按《匡衡传》云：“所更或不可行而复复之。”注云：“下复扶目反。”又“何武为九卿时，奏言宜置三公官，又与翟方进共奏罢刺史，更置甘州牧。后皆复复故。”注云：“依其旧也。下复扶目反。”盖上音服，下音福，谓复如故也。唐《中兴颂》宜亦如此读之。 \\n “玉子纹楸一路饶，偏宜檐竹雨萧萧。羸形暗去春泉长，猛势横来野火烧。守道还如周伏柱，鏖兵不愧霍嫖姚。得年七十更万日，与子同于局上消。”右杜牧之《赠国手王逄》诗。或云此真赠国手诗也，棋贪必败，怯又无功。“羸形暗去”，则不贪也；“猛势横来”，则不怯也；“周伏柱”以喻不贪，“霍嫖姚”以喻不怯，故曰高棋诗也。杜牧尝云：“棋于贪勇之际，所得多矣。”“七十更万日”者，牧之是时年四十二三，得至七十，犹有万日。 \\n 韩魏公父谏议大夫国华，尝仕于蜀。蜀中士人胡广善相术，见谏议而奇之曰：“是必生贵子，请纳女焉。”后谏议出守泉州，祥符元年戊申岁七月二日生魏公于泉州州宅。仆与韩氏交游，尝见谏议、胡夫人画像，皆奇伟，宜其生贵人也。世言魏公世居河朔，故其状貌奇伟，而有厚重之德。然生于泉州，故为人亦微任术数，深不可测，有闽之风，皆其土风然也。闻者以为然。 \\n 或问汉臣朝服，仆云：张敞议云：“敞备皂衣二十余年。”注云：“虽有五等服，至朝皆着皂衣。”又谷永书云：“擢之皂衣之吏，厕之诤臣之末。”则知汉朝之服皆皂衣也。《周礼》衮冕九章，鷩冕七章，毳冕五章，絺冕三章，元冕衣无文、裳刺黻而已。故曰：卿大夫之服，自元冕而下如孤之服，则皂衣者，乃周之卿大夫元冕也。汉之皂衣，盖本于此。 \\n 《金陵》诗云：“岁晚苍官聊自保，日高青女尚横陈。”苍官谓松也，青女谓霜也，言日高而松上霜犹不消也。“横陈”出《楞严经》，六欲界中云：“我无欲应女行事，当横陈时，味如嚼蜡。”以言道人处世间，虽有欲而无味也。盖荆公自谓如苍官自保，但青女横陈不能已耳。此言近于雅谑，殊有深意。 \\n 元城先生尝论及汉高帝功臣曰“屠狗贩缯之徒”，呼“缯”字与“饧”相近，后检《汉·灌婴传》注，云“帛之总名”而已。今按《韵略》：缯，慈陵切。注云：“帛也。增，咨登切。”则世人以缯为增，诚非也。《尚书》“厥篚玄纤缟”注云：“玄，黑缯也；缟，白缯也。”释音云：“似陵反。”《礼运》云：“瘗缯。”注云：“弊帛曰缯。”释音“似仍反”。《左氏》：卫文公大帛之冠。注云：“大帛，厚缯。”“缯，疾陵切。”《晋书·地理志》：“缯，才陵反。”以诸音义考之，当以疾陵为正。 \\n 许、洛之间极多奇士。宣和中，崔朝奉鶠德符监洛阳稻田公务。一日，送客于会节园。官客佐拘入会，节以为景华御苑，德符不知也。晚春，复骑瘠马，与老兵由园内，坐梅下哦诗，其间有曰：“去年白玉花，结子深林间。少憩藉清影，低颗遂微酸。”次日，佐入园，见地有马粪，知是崔朝奉。是时，府官事佐恐不及，而德符未尝谒之，因此劾奏擅入御苑作践，遂勒停。德符传食于诸人家，久之，敛钱复归阳翟。闻之田元邈云。 \\n 洛中士人张起宗，字起宗，以教小童为生，居于会节园侧，年四十余。一日，行于内，前见有西来行李甚盛，问之，曰：“文枢密知成都回也。”姬侍皆骑马，锦绣兰麝，溢人眼鼻。起宗自叹曰：“我丙午生相远如此。”傍有瞽卜辄曰：“秀才，我与汝算命。”因与藉地，卜者出算子约百余布地上，几长丈余，凡关两时，曰：“好笑诸事不同。但三十年后，有某星临某所，两人皆同，当并案而食者九个月。”起宗后七十余岁，时文公亦居于洛。起宗视其交游饮宴者，皆一时贵人，辄自疑曰：“余安得并案而食乎？”一日，公独游会节园，问其下曰：“吾适来，闻园侧教学者甚人？”对曰：“老张先生。”曰：“请来。”及见，大喜，问其甲子，又与之同，因呼为会节先生。公每召客，必预；召赴人会，无先生则不往。公为主人，则拐于左；公为客，则拐于右。并案而食者，将及九月。公之子及甫知河阳府，公往视之。公所居私第地名东田，有小姬四人，谓之东田小藉，共升大车随行。祖于城西，有伶人素不平之，因为口号曰：“东田小藉，已登油壁之车；会节先生，暂别玳筵之宴。”坐客微笑。自此潞公复归洛，不复召之矣。瞽之言异哉！闻之于司马文季朴。 \\n 苏秀道中有地名五木，出佳酒，故人以“五木”名之。然白乐天为杭州太守日，有诗序云：“钱湖州以箬下酒，李苏州以五酘酒相次寄到。”诗云：“劳将箬下忘忧物，寄与江城爱酒翁。铛脚三州何处会，瓮头一盏几时同。倾如竹叶盈樽绿，饮作桃花上面红。莫怪殷勤最相忆，曾陪西省与南宫。”仆尝以此问于仆之七舅氏，云：“‘酘’字与‘羖’同意，乃今之羊羔儿酒也。详其诗意，当以五羔为之。以是酒名，故从‘酉’云。乐天诗云‘竹叶盈樽绿’，谓箬下酒，取竹有绿之意也。‘桃花上面红’，谓五酘酒，取桃花五叶也。后人不知，转其名为五木，盖失之矣。”仆检韵中“酘”字乃窦同音，注云：“重酿酒也。”恐“酘”难转而为“木”。 \\n 温公私第在县宇之西北数十里，质朴而严洁，去市不远，如在山林中。厅事前有棣华斋，乃诸弟子肄业之所也。转斋而东，有柳坞，水四环之，待月亭及竹阁西东水亭也。巫咸榭乃附县城为之，正对巫咸山。后有赐书阁，贮三朝所赐之书籍。诸处榜额皆公染指书，其法以第二指尖抵第一指头，指头上节微屈，染墨书之。字亦尺许大，如世所见“公生明”字，惟巫咸榭字差大尔。园圃在宅之东，温公尝宿于阁下，东畔小阁侍吏唯一老仆。一更二点即令老仆先睡，看书至夜分，乃自罨火灭烛而睡。至五更初，公即自起，发烛点灯著述，夜夜如此。天明，即入宅起居其兄，且或坐于床前问劳，话毕即回阁下。 \\n 驸马都尉之名，起于三国，故何晏尚魏公主，谓之驸马都尉。然不独官名以驸马给之，盖御马之副，谓之驸马，从而给之，示亲爱也。故杜预尚晋文帝妹高陆公主，至武帝践祚，拜镇南大将军，给追锋车第二驸马。且晏如傅粉，宜为禁严。若预乃瘿如瓠尔，何至妻帝之女也。始信前古帝婿唯择人材，不专以貌也。后世浸失此意，惜哉！ \\n 后汉以来方书中有五石散，又谓之寒食散。论者曰：“服金石人不可食热物，服之则两热相激，故名谓之寒食。”则可也。然《晋史》载裴秀服寒食散，当饮热酒而饮冷酒，薨，年四十八。据此则又是不可饮冷物也。后问一名医，答云：“食物则宜冷，而酒则热耳。”仆初不信，后读《千金方》第二十五卷：“解五石毒，一切冷食，唯酒须令温。”然则《裴秀传》所谓“当饮热酒”亦非。 \\n 王元道尝言：《陕西于仙姑传》云：“得道术，能不食，年约三十许，不知其实年也。”陕西提刑阳翟李熙民逸老，正直刚毅人也，闻人所传，甚异，乃往青平军自验之。既见，道貌高古，不觉心服。因曰：“欲献茶一杯，可乎？”姑曰：“不食茶久矣，今勉强一啜。”既食，少顷垂两手出，玉雪如也；须臾，所食之茶从十指甲出，凝于地，色犹不变。逸老令就地刮取，且使尝之，香味如故，因大奇之。 \\n 绍兴六年夏，仆与年兄何元章会于钱塘江上。余因举东坡诗云：“天外黑风吹海立，浙东飞雨过江来。”元章云：“立字最为有力，乃水踊起之貌。老杜《三大礼赋》云：‘九天之云下垂，四海之水欲立。’东坡之意，盖出于此。或者妄易‘立’为‘至’，只可一笑。” \\n  \\n  \\n  \\n 　 \\n  \\n  \\n  \\n  "}
