{"章节": " 三秦記（東漢）辛氏", "正文": " \\n 三秦記 \\n  \\n （東漢）辛氏 \\n  \\n 山陵 \\n 秦名天子冡曰長山漢曰陵故通名山陵 \\n 地市 \\n 驪山始皇陵作地市生死人交易市平不得欺死人云秦王地市有斷馬利 \\n 太白山 \\n 太白山不知高幾許俗云武功太白去天三百山下軍行不得鳴鼓角鳴鼓角則疾風暴雨兼至也 \\n 隴坂 \\n 隴西關其阪九迴不知高幾里欲上者七曰乃越高處可容百餘家下處數十萬户其上有淸水四注俗歌曰隴頭流水鳴聲幽咽遙望秦川肝腸斷絶去長安千里望秦川如帶關中人上隴者還望故鄉悲思而歌則有絶死者 \\n 沙角 \\n 河西有沙角山峰崿危峻逾於石山其沙粒麄色黄有如乾糒又山之陽有一泉云是沙井綿歴今古沙不填足人欲登峰必步下入穴即有鼓角之音震動人足 \\n 温泉 \\n 驪山湯泉舊説以牲祭乃得入可以去疾消病俗云秦始皇與神女遊而忤其旨神女唾之則生瘡始皇怖謝神女為出温泉而洗除後人因以為驗 \\n 蘭池 \\n 秦始皇作蘭池引渭水東西二百里南北二十里築土為蓬萊山刻石為鯨魚長二百丈 \\n 城赤色 \\n 長安城中地皆黒壤今城赤何也且堅如石如金父老相傳云蓋鑿龍首山中土以為城及諸城闕亦然 \\n 織錦城 \\n 梁山宫在好畤城皆文石名織錦城 \\n 未央 \\n 未央一名紫微宫 \\n 桂宫 \\n 未央宫漸臺西有桂宫中有明光殿皆金玉珠璣為簾箔綴明月珠金砌玉階晝夜光明 \\n 豹林谷 \\n 在子午谷 \\n 鳳闕 \\n 柏梁臺有銅鳳因名鳳闕 \\n 韋曲 \\n 在皇子陂之西 \\n 杜門 \\n 即靑門 \\n 子午 \\n 子午長安正南山名 \\n 始平 \\n 長安城北有始平原數百里無山川湖水其民井汲巢居井深五十丈有伯夷墓人採薇可常食或云夷齊食三年顔色如故 \\n 白鹿 \\n 周平王東遷有白鹿遊於此原以是得名葢泰運之象 \\n 桃林 \\n 桃林塞在長安東四百里若有軍馬經過好行則牧華山休息林下惡行則決河漫延人馬不得過矣 \\n  \\n 　"}
