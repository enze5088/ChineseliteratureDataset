{"章节": "丹阳记（南朝宋）山谦之", "正文": " \\n 丹阳记 \\n  \\n （南朝宋）山谦之 \\n  \\n ●慈母山 \\n 江宁县南三十里，有慈母山，积石临江，生箫管竹。目伶伦采竹嶰谷，其后惟此竿见珍，故历代常给乐府。而俗呼鼓吹山。今慈湖戍常禁采之，王裘洞萧即称此也。其竹圆致，异于众处。 \\n ●烈洲 \\n 江宁烈洲，吴旧津所也。内有小水，堪泊船，商客多停以避烈风，故以名焉。王浚伐吴，宿于此。简文为相时，会桓玄之所也。亦曰漂洲。洲上有山，山形似栗伏滔，《北征赋》谓之烈洲。 \\n ●蒋山 \\n 京师南北，并有连领，而蒋山独隆崛峻异。其形象龙，实阳都之镇也。 \\n ●新亭 \\n 京师三亭。新亭，吴旧亭也。故基沦毁，隆安中，丹阳尹司马恢移创今地。谢石创征，三吴缙绅创冶亭，并太元中。 \\n ●石城 \\n 石头城，吴时悉土坞。义熙初，始加砖累甓，因山以为城，因江以为池。地形险固，尤有奇势。亦谓之石首城也。 \\n ●蒋陵 \\n 蒋陵因山以为名，吴大帝陵也。 \\n ●张侯桥 \\n 大长安道西张侯桥者，本张子布宅处也。 \\n  \\n 　"}
