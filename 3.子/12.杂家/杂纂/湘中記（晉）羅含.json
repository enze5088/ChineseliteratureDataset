{"章节": "湘中記（晉）羅含", "正文": " \\n 湘中記 \\n  \\n （晉）羅含 \\n  \\n 九疑在營道縣與北山相似行者疑惑故名之 \\n 衡山近望如陣雲沿湘千里九向九背 \\n 衡山九疑皆有舜廟太守至官常遣户曹致祀則如聞絃歌之聲 \\n 湘水至淸雖深五六丈見底了了然其石子如樗蒲大五色鮮明白沙如霜雪赤岸若朝霞 \\n 營水渄水觀水祁水舂水永水來水渌水連水瀏水溈水汨水資水皆注湘 \\n 曲江縣有銀山山常多素霧 \\n 屈潭之左玉笥山屈平之放棲於此山而作九歌 \\n 宿當軫翼度應機衡故曰衡山山有錦石斐然成文衡山有懸泉滴瀝嵓間聲泠泠如絃有白鶴迴翔其上如舞 \\n 衡陽縣東二十里有酃湖周二十里深八尺湛然綠色土人取以釀酒其味醇美 \\n 益陽有昭潭其下無底湘水最深處也或謂周昭王南征不復沒於此潭因以為名 \\n 都溪又西北流入營水謂之菁口 \\n 郴縣南有義帝廟百姓祭之 \\n 文斤山上有石床方高一丈四面緑竹扶疎常隨風委拂 \\n 臨水經臨賀縣東又南至郡左合賀水 \\n 君山有地道楂渚對岸古城孫權遣程普所立 \\n 耒陽縣北有蔡倫宅宅西有一石臼云是倫舂紙臼也 \\n 祝融峯上有青玉壇方五丈有盖香峯行道處 \\n  \\n 　"}
