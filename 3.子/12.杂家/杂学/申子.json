{"章节": "申子", "正文": "  \\n 申子 \\n 　 \\n  \\n 明君治國，三寸之篋運而天下定，方寸之基正而天下治。 \\n 妒妻不難破家，亂臣不難破國。一妻擅夫，眾妻皆亂；一臣專君，眾臣皆蔽。 \\n 智均不相使，力均不相勝。 \\n 鼓不預五音而為五音主。 \\n 百世有聖人，猶隨踵而生；千里有賢者，是比肩而立。 \\n 韓昭侯謂申子曰：「法度甚不易行也。」申子曰：「法者，見功而與貴，因能而受官。今君設法度而聽左右之請，此所以難行也。」昭侯曰：「吾自今以來知行法矣。」 \\n 申子曰：「上明，見人備之；其不明，見人惑之。其知，見人飾之；其不知，見人匿之。其無欲，見人伺之；其有欲，見人餌之。故曰：吾無從知之，惟無為可以規之。」 \\n 慎而言也，人且知女；慎而行也，人且隨女。而有知見也，人且匿女；而無知見也，人且意女。女有知也，人且臧女；女無知也，人且行女。故曰：惟無為可以規之。 \\n 獨視者謂明，獨聽者謂聰。能獨斷者，故可以為天下主。 \\n 失之數而求之信，則疑矣。 \\n 治不踰官，雖知不言。 \\n 韓昭釐侯視所以祠廟之牲，其豕小，昭釐侯令官更之。官以是豕來也。昭釐侯曰：「是非嚮者之豕邪？」官無以對。命吏罪之。從者曰：「君王何以知之？」君曰：「吾以其耳也。」申不害聞之，曰：「何以知其聾？以其耳之聽也。何以知其盲？以其目之明也。何以知其狂？以其言之當也。故曰：去聽無以聞則聰，去視無以見則明，去智無以知則公。去三者不任則治，三者任則亂。」以此言耳目心智之不足恃也。耳目心智，其所以知識甚闕，其所以聞見甚淺。以淺闕博居天下、安殊俗、治萬民，其說固不行。十里之間而耳不能聽，帷牆之外而目不能見，三畝之宮而心不能知。其以東至開梧，南撫多，西服壽靡，北懷儋耳，若之何哉？故君人者，不可不察此。〔至〕仁忘仁，至德不德。無言無思，靜以待時。時至而應，心暇者勝。凡應之理，清淨公素，而正始卒；焉此治紀，無唱有和，無先有隨。古之王者，其所為少，其所因多。因者，君術也；為者，臣道也。為則擾矣，因則靜矣。因冬為寒，因夏為暑，君奚事哉？故曰：君道無知無為，而賢於有知有為，則得之矣。 \\n 明君治國而晦，晦而行，行而止。止，故一言正而天下治，一言倚而天下靡。 \\n 君之所以尊者令。令之不行，是無君也。故明君慎之。 \\n 天道無私，是謂恆正。天道恆正，是以清明。 \\n 地道不作，是以常靜。帝以是正方。舉事為之，乃有恆常之道。 \\n 君必明法正義，若懸權衡以稱輕重，所以一群臣也。 \\n 堯之治也，善明法察令而已。聖君任法而不任智，任數而不任說。黃帝之治天下，置法而不變，使民安樂其法也。 \\n 昔七十九代之君，法制不一，號令不同，然而俱王天下，何也？必當國富而粟多也。 \\n 豈不知鏡設精無為而美惡自備矣。 \\n 疑言無成。 \\n 四海之內，六合之間，曰奚貴？曰貴土。土，食之本也。 \\n 子曰：丘少好學，晚而聞道，此以博矣。 \\n 子張見魯哀公，七日不見禮，托僕夫而去，曰：「臣聞君好〔士〕，（日）〔百〕舍重趼來見。七日而不禮。君之好士也，有似葉公子高之好龍也。葉公子高好龍，居室雕文以象龍，天龍聞而下之，窺頸于牖，拖尾于堂。葉公見之，棄而（而）還走，失其魂魄。是葉公非好龍也，好夫似龍而非龍者也。今臣聞君好士，不遠千里而見君。七日不禮，君非好士也。」子張以告夫子，子曰：「彼好夫〔似〕士而非士者也。」 \\n  \\n   \\n   \\n  "}
