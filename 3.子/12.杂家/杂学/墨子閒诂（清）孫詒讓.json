{"章节": "墨子閒詁卷一", "正文": "  \\n 墨子閒詁卷一 \\n 　 \\n  \\n 親士第一 \\n  \\n 畢沅云：「眾經音義云：『倉頡篇曰：親，愛也，近也』。說文解字云：『士，從一，從十，孔子曰：推十合一為士』。玉篇云：『傳曰：通古今，辯然不，謂之士』，此與脩身篇無稱『子墨子云』，疑翟所著也。」案：畢說未塙。此書文多闕失，或稱「子墨子曰」，或否，疑多非古本之舊，未可據以定為墨子所自著之書也。又此篇所論，大抵尚賢篇之餘義，亦似不當為第一篇。後人因其持論尚正，與儒言相近，遂舉以冠首耳。以馬總意林所引校之，則唐以前本已如是矣。 \\n  \\n 入國而不存其士，則亡國矣。說文子部云：「存，恤問也。」見賢而不急，則緩其君矣。非賢無急，非士無與慮國。說文思部云「慮，謀思也。」緩賢忘士，而能以其國存者，未曾有也。 \\n  \\n 昔者文公出走而正天下，畢云：「正，讀如征。」王念孫云「畢讀非也，爾雅曰：『正，長也。』晉文為諸侯盟主，故曰『正天下』，與下『霸諸侯』對文。又廣雅『正，君也』。尚賢篇曰：『堯、舜、禹、湯、文、武之所以王天下正諸侯者』。凡墨子書言正天下正諸侯者，非訓為長，即訓為君，皆非征伐之謂。」案：王說是也。呂氏春秋順民篇云：「湯克夏而正天下」，高誘注云：「正，治也」，亦非。桓公去國而霸諸侯，越王句踐遇吳王之醜，蘇時學云：「醜，猶恥也。」詒讓案：呂氏春秋不侵篇「欲醜之以辭」，高注云：「醜，或作恥。」而尚攝中國之賢君，畢云：「尚與上通。攝，合也，謂合諸侯。郭璞注爾雅云：『聶，合』，攝同聶。」案：畢說未允。攝當與懾通，左襄十一年傳云：「武震以攝威之」，韓詩外傳云：「上攝萬乘，下不敢敖乎匹夫」，此義與彼同，謂越王之威足以懾中國賢君也。三子之能達名成功於天下也，皆於其國抑而大醜也。畢云：「猶曰安其大醜。廣雅云：『抑，安也』」。俞樾云：「抑之言屈抑也。抑而大醜，與達名成功相對，言於其國則抑而大醜，於天下則達名成功，正見其由屈抑而達，下文所謂敗而有以成也。畢注於文義未得。」案：俞說是也。太上無敗，畢云：「李善文選注云：『河上公注老子云：太上，謂太古無名之君也』。」案：太上，對其次為文，謂等之最居上者，不論時代今古也。畢引老子注義，與此不相當。其次敗而有以成，此之謂用民。言以親士，故能用其民也。 \\n  \\n 吾聞之曰：「非無安居也，我無安心也；非無足財也，我無足心也。」畢云：「言不肯苟安，如好利之不知足。」是故君子自難而易彼，畢云「言自處於難，即躬自厚而薄責人之義」。眾人自易而難彼。君子進不敗其志，內究其情，「內」下畢增「不」字，云：「舊脫此字，據上文增。疚、究同，猶云內省不疚。」俞云：「『內』當作『〈彳內〉』，即退字也。進不敗其志，退究其情，正相對成文，所謂大行不加，窮居不損也。因『退』從或體作『〈彳內〉』，又闕壞而作『內』，畢氏遂據上句增入『不』字，殊失其旨。」案：俞說近是。雖雜庸民，終無怨心，畢云：「言遺佚不怨。」彼有自信者也。是故為其所難者，必得其所欲焉，未聞為其所欲，而免其所惡者也。是故偪臣傷君，國語周語韋昭注云：「偪，迫也。」偪臣，謂貴臣權重迫君。然此與「諂下」同舉，而對「弗弗之臣」為文，則不當云偪臣。「偪」，疑「佞」之訛。諂下傷上。畢云：「言佞人病國與偪臣同。」君必有弗弗之臣，弗讀為咈，說文口部云：「咈，違也。」上必有詻詻之下。廣雅釋訓云：「詻詻，語也。」周禮保氏鄭康成注云：「軍旅之容，暨暨詻詻。」莊子人閒世篇釋文引崔譔云：「逆擊曰詻」。案「詻」，洪頤烜謂與「諤」同，近是，詳後。畢云：「禮記云『言容詻詻』，鄭君注云：『教令嚴也。』說文云：『論，訟也。』玉篇云『魚格切』。」分議者延延，而支苟者詻詻，畢云：「『支苟』二字疑誤。」洪頤烜云：「延延，長也。『支苟』，當是『致敬』之訛。詻詻，與諤諤同。言分議者皆延延以念久長，而致敬者又諤諤以盡其誠，即上文所謂『上必有詻詻之下』也。」蘇云：「『支苟』二字，疑『敬』字之訛。」俞云：「『支苟』，乃『〈禾｛支只｝〉〈禾句又〉』二字之假音，說文禾部『〈禾句又〉，〈禾｛支只｝〉〈禾句又〉也。徐鍇曰，〈禾｛支只｝〉〈禾句又〉，不伸之意。』然則〈禾｛支只｝〉〈禾句又〉者詻詻，殆謂在下位者，或為上所淩壓，而不得申，亦必詻詻然自伸其意而後已，上文所謂『上必有詻詻之下』是也。」案：洪謂「苟」為「敬」字之訛，是也。而以「支」為「致」，則未塙。俞說尤誤。以文義推之，「支」疑當為「交」，形近而訛。經說上篇「圜規寫交也」，今本「交」亦誤「支」，是其證。敬讀為儆。交儆，謂交相儆戒也，「苟」即「敬」之壞字。國語楚語「左史倚相，見申公子亹曰：唯子老耄，故欲見以交儆子」，韋注云：「交，夾也。」焉可以長生保國。王云：「『焉』字下屬為句。焉，猶乃也。言如是乃可以長生保國也。」臣下重其爵位而不言，近臣則喑，畢云：「當為『瘖』，說文云：『瘖，不能言也。』『喑，宋齊謂兒泣不止曰喑』，非此義。玉篇云：『瘖，於深切，不能言』，『喑，於金、於甘二切，啼極無聲也』。則作『喑』亦是。」詒讓案：喑、瘖字同，尚賢下篇有瘖字。晏子諫下篇云：「近臣嘿，遠臣瘖」，又云：「朝居嚴，則下無言，下無言，則上無聞矣。下無言，則吾謂之瘖，上無聞，則吾謂之聾」，說苑正諫篇「晏子云：下無言則謂之喑」，「喑」即「瘖」也。又穀梁文六年，傳云「下闇則上聾」，闇與喑、瘖字亦通。遠臣則吟，范望太玄經注云：「吟，猶噏也」。文選蘇子卿古詩，李善注引倉頡篇云：「吟，歎也。」畢云：「與『噤』音義同。史記『蒯通曰：吟而不言』，索隱云：『吟，音戶蔭反，又音琴』。」怨結於民心，蘇云：「喑、吟、心為韻。」諂諛在側，善議障塞，蘇云「側、塞亦為韻」。則國危矣。桀紂不以其無天下之士邪？殺其身而喪天下。故曰：歸國寶畢云：歸，讀如『齊人歸女樂』之『歸』。」不若獻賢而進士。 \\n  \\n 今有五錐，說文金部云：「錐，銳也。」釋名釋用器云：「錐，利也。」此其銛，畢云：「史記集解云：『徐廣曰，思廉反。駰案漢書音義曰：銛謂利』。」銛者必先挫；有五刀，此其錯，廣雅釋詁云：「錯，磨也」。畢云：「言磨錯之利。」錯者必先靡。「〈石靡〉」之假字，今省作「磨」，謂銷磨也。畢云：「挫、靡為韻，靡字麻聲。」是以甘井近竭，招木近伐，畢云：「招與喬音相近，竭、伐為韻。」案：畢說是也。經說下篇，橋衡之「橋」亦作「招」，可證。靈龜近灼，神蛇近暴。畢云：「灼、暴為韻。」俞云：「四『近』字皆『先』字之誤。上文曰『今有五錐，此其銛，銛者必先挫；有五刀，此其錯，錯者必先靡。』然則甘井四喻，正承上文而言，亦必是『先』字明矣。『先』，篆書作『（）』，『近』字，古文作『｛止斤｝』，篆書作為『（）』，兩形相似而誤」案：俞說是也。意林引此二句，「近」正作「先」。莊子山木篇亦云：「直木先伐，甘井先竭」。暴蛇者蓋以求雨。淮南子齊俗訓云：「犧牛粹毛，宜於廟牲，其於以致雨，不若黑蜧」，許慎注云：「黑蜧，神蛇也，潛於神淵，能興雲雨。」春秋繁露求雨篇云：「春旱求雨，暴巫聚蛇。」是故比干之殪，其抗也；抗、亢，聲類同。莊子刻意篇云：「刻意尚行，離世異俗，高論怨誹，為亢而已矣」，釋文「李頤云：『窮高曰亢』。」蘇云：「抗，猶抗直。」孟賁之殺，其勇也；孟子公孫丑篇，偽孫奭疏，引皇甫謐帝王世紀云：「秦武王好多力之人，齊孟賁之徒並歸焉。孟賁生拔牛角。」史記范雎傳，集解引許慎、漢書東方朔傳顏師古注，並云孟賁衛人。案：依世紀說，則賁在墨子後，此文蓋後人所增竄。西施之沈，其美也；蘇云：「案吳越春秋逸篇云：『吳亡後，越浮西施於江，令隨鴟夷以終。』其言與此合，是吳亡西施亦死也。墨子書記當時事必有據，後世乃有五湖隨范蠡之說，誣矣。」詒讓案：吳越春秋逸文，見楊慎丹鉛錄引修文殿御覽。吳起之裂，其事也。淮南子繆稱訓云「吳起刻削而車裂」，亦見氾論訓及韓詩外傳一、呂氏春秋執一篇高注。史記本傳不云車裂，蓋文不具。畢云「謂事功」。蘇云「墨子嘗見楚惠王，而吳起之死當悼王二十一年，上距惠王之卒已五十一年，疑墨子不及見此事，此蓋門弟子之詞也。」汪中說同。案：魯問篇，墨子及見田齊大公和，和受命為諸侯，當楚悼王十六年，距起之死僅五年耳。況非樂上篇說齊康公興樂萬，康公之薨復在起死後二年。然則此書雖多後人增益，而吳起之死非墨子所不及見，明矣。蘇說攷之未審。故彼人者，寡不死其所長，故曰：太盛難守也。 \\n  \\n 故雖有賢君，不愛無功之臣，雖有慈父，不愛無益之子。是故不勝其任而處其位，非此位之人也；不勝其爵而處其祿，非此祿之主也。良弓難張，然可以及高入深；良馬難乘，然可以任重致遠；良才難令，然可以致君見尊。是故江河不惡小谷之滿己也，說文谷部云「泉出通川為谷。」爾雅釋水云：「水注川曰谿，注谿曰谷。」故能大。聖人者，事無辭也，物無違也，故能為天下器。是故江河之水，非一源之水也；畢本作「非一水之源也」，云：「舊云非一源也，據初學記，江引此增二字，裘引此與舊同，藝文類聚引作『非一水之源』，北堂書鈔引作『非一源之水』。古無『源』字，本書脩身云『原濁者流不清』，只作『原』，此類俗寫亂之，非舊文也。」王云：「此本作『江河之水，非一源之水也』，今本脫『之水』二字，而『一源』二字則不誤。北堂書鈔衣冠部三、初學記器物部，引此並作『非一源之水』。初學記地部中，引作『非一源之流』，『流』字雖誤，而『一源』二字仍與今本同。畢謂初學記作『一水之源』，誤也。太平御覽服章部十一，引作『江河之水非一源，千鎰之裘非一狐』，皆節去下二字，而『一源』二字亦與今本同。其藝文類聚衣冠部引作『非一水之源』者，傳寫誤耳。」案：王說是也，今據補正。千鎰之裘，畢云：「鎰，從金，俗寫。本書貴義云：『待女以千益』，只作『益』。文選注云：『賈逵國語注曰：一溢，二十四兩』。漢書食貨志云：『黃金以溢為名』，孟康曰：『二十兩為溢也』。」案：貴義篇本作「千盆」，非「益」字，畢誤。非一狐之白也。玉藻云：「君衣狐白裘。」淮南子說山訓云：「天下無粹白之狐，而有粹白之裘，掇之眾白也。」晏子春秋外篇云：「景公賜晏子狐白之裘，玄豹之茈，其貲千金。」漢書匡衡傳，顏注云：「狐白，謂狐腋下之皮，其毛純白，集以為裘，輕柔難得，故貴也。」夫惡有同方取不取同而已者乎？畢云：「惡讀如烏，言聖人之與士同方相合，猶江河同源相得，烏有不取諸此而自止者。」俞云：「『取不』二字，傳寫誤倒，『而』字當在『取同』二字之上，『已』當為人己之『己』。此文本云『夫惡有同方不取，而取同己者乎』。同方，謂同道也；同己，謂與己意同也。聖人但取其與道同，不必其與己意同，故曰『夫惡有同方不取，而取同己者乎。』傳寫錯誤，遂不可讀，畢曲為之說，非是。」案：俞說近是。蓋非兼王之道也。是故天地不昭昭，說文日部云：「昭，日明也。」中庸，鄭注云：「昭昭，猶耿耿，小明也。」大水不潦潦，畢云：「說文云：『潦，雨大貌。』然此義與明瞭同。老子云『水至清則無魚也』。」大火不燎燎，王德不堯堯者，畢云：「說文云『堯，高也，從垚在兀上，高遠也。』白虎通云：『堯猶嶢嶢，至高之貌』。」乃千人之長也。此與上云「王德」不相冢，疑上句「者」字，當為「若」，「若乃」連讀為更端之詞，下三語即承此言之。其直如矢，其平如砥，不足以覆萬物。是故谿陝者速涸，說文谷部云：「谿，山瀆無所通者」，阜部云：「陝，隘也。」俗作「陿」、「狹」，非。畢云：「說文云：『涸，渴也』，讀若狐貈之貈。」逝淺者速竭，王引之云：「『逝』『淺』二字，義不相屬，『逝』當為『遊』，俗書『游』字作『遊』，與『逝』相似而誤，『遊』即『流』字也。曲禮注『士視得旁遊目五步之中』，釋文『遊』作『游』，云『徐音流』。流淺與谿陝對文。」俞云「逝當讀為澨，古字通也。詩有杕之杜篇『噬肯適我』，釋文曰『噬，韓詩作逝』。然則『逝』之通作『澨』，猶『逝』之通作『噬』也。成十五年左傳『則決睢澨』。楚辭湘夫人篇『夕濟兮三澨』。杜預、王逸注並曰『澨，水涯』。澨淺與谿陝對文，因假『逝』為『澨』，其義遂晦。」案：王說近是。墝埆者畢云：「『墝埆』當為『磽确』，磬石也，見說文。俗寫從土。何休公羊學曰：『墝埆不生五穀』。」其地不育，王者淳澤，不出宮中，淮南子齊俗訓，高注云：「淳，厚也。」則不能流國矣。脩身第二 \\n  \\n 畢云：「脩治之字從彡，從肉者脩脯字，經典假借多用此。」 \\n  \\n 君子戰雖有陳，而勇為本焉；喪雖有禮，而哀為本焉；士雖有學，而行為本焉。俞云：「『君子』二字衍文也。此蓋以『戰雖有陳』，『喪雖有禮』二句，起『士雖有學』一句，若冠以『君子』二字，則既言君子不必又言士矣。馬總意林作『君子雖有學，行為本焉；戰雖有陳，勇為本焉；喪雖有禮，哀為本焉』，與今本不同。然有『君子』字，即無『士』字，亦可知今本既言君子又言士之誤矣。士雖有學，與君子雖有學，文異而義同。」案：說苑建本篇載孔子語，與此略同。「君子」似非衍文，亦見家語六本篇。是故置本不安者，無務豐末；置與植通，詩商頌那「置我鞉鼓」，鄭箋云：「置讀曰植。」方言云：「植，立也。」俞云：「『者』，衍字也。下文『近者不親，無務來遠；親戚不附，無務外交；事無終始，無務多業；舉物而闇，無務博聞』，上句並無『者』字，是其證。」近者不親，無務來遠；親戚不附，曲禮云：「兄弟親戚，稱其慈也」，孔穎達疏云：「親指族內，戚言族外。」案：古多稱父母為親戚，詳兼愛下篇。此則似通內外族姻言之，與孔義同。無務外交；事無終始，無務多業；爾雅釋詁云：「業，事也。」舉物而闇，無務博聞。是故先王之治天下也，必察邇來遠。君子察邇而邇脩者也。見不脩行，畢讀句。見毀，畢讀句。而反之身者也，此以怨省而行脩矣。譖慝之言，無入之耳；「之」，畢本訛「于」，今據道藏本正，王校同。畢云：「玉篇云：『慝，他得切，惡也。』經典多此字，古只作『匿』。」王云：「譖慝，即讒慝。僖二十八年左傳『閒執讒慝之口』，是也。讒與譖古字通，故小雅巷伯篇『取彼譖人』，緇衣注及後漢書馬援傳，並引作『取彼讒人』。無入之耳，言不聽讒慝之言也。故下文曰『雖有詆訐之民，無所依矣』。」批扞之聲，廣雅釋詁云：「批，擊也。」易林睽之賁云：「批捍之言，我心不快」，批扞即批捍也。畢云：「說文云：『扞，忮也。』玉篇云：『忓，古安切，又胡旦切，擾也』」無出之口；殺傷人之孩，畢云：「當讀如根荄。」無存之心，雖有詆訐之民，畢云：「說文云：『詆，訶也；訐，面相斥罪也。』玉篇云：『詆，都禮切；訐，居謁切，攻人之陰私也』。」無所依矣。故君子力事日彊，願欲日逾，逾，當讀為偷，同聲假借字，此與「力事日彊」文相對。禮記表記云：「君子莊敬日強，安肆日偷，」，鄭注云：「偷，苟且也。」此義與彼正同。設壯日盛。畢云：「『設壯』，疑作為『飾莊』。」君子之道也，貧則見廉，富則見義，畢云：「義字當為『羛』，說文云：『墨翟書「義」從弗』，則漢時本如此。今書『義』字，皆俗改也。」王引之云：「『弗』，於聲義均有未協，『弗』當作『（）』，『（）』，古文『我』字，與『弗』相似，故訛作『弗』耳。周晉姜鼎銘，『我』字作『（）』，是其明證。羛之從（）聲，與義之從我聲，一也。說文『我』字下，重文未載，古文作『（）』，故於此亦不知為『（）』字之訛。蓋鍾鼎古篆，漢人亦不能遍識也。」生則見愛，死則見哀，四行者不可虛假，反之身者也。藏於心者無以竭愛，動於身者無以竭恭，出於口者無以竭馴。馴，猶雅馴。史記五帝本紀云：「不雅馴」，張守節正義云：「馴，訓也」。案：馴、訓字通。周禮地官敘官，鄭眾注云：「訓讀為馴」，訓與爾雅釋訓義同，謂出口者皆典雅之言。暢之四支，說文肉部云：「胑，體四胑也，或作肢」。支，即肢之省。易坤文言云：「美在其中，而暢於四支」，孔穎達疏云：「四支，猶言手足。」接之肌膚，小爾雅廣詁云：「接，達也」，亦與挾通。儀禮鄉射禮，鄭注云：「古文『挾』皆作『接』，俗作「浹」，義並同。呂氏春秋諭威篇云：「其藏於民心，捷於肌膚也，深痛疾固」，高注云：「捷，養也。」案：捷、接字亦通，高失其義。華髮隳顛，道藏本，「顛」作「巔」，非。後漢書邊讓傳，李賢注云：「華髮，白首也。」畢云：「『隳』字當為『墮』」。詒讓案：說文髟部云：「鬌，髮墮也」，頁部云：「顛，頂也。」墮與鬌通，墮顛即禿頂。新序雜事篇云：「齊宣王謂閭丘卬曰：士亦華髮墮顛，而後可用耳」。而猶弗舍者，其唯聖人乎！ \\n  \\n 志不彊者智不達，言不信者行不果。畢云：「文選注云：『許君注淮南子云：果，成也。』」據財不能以分人者，不足與友；守道不篤、遍物不博、俞云：「遍，亦辯也。儀禮鄉飲酒禮『眾賓辯有脯醢』，燕禮『大夫辯受酬』，少牢饋食禮『辯擩于三豆』，今文『辯』皆作『遍』，是『辯』與『遍』通用。物言遍，是非言辯，文異而義同。」辯是非不察者，不足與游。本不固者末必幾，畢云：「廣雅云：『幾，微也。』或『尗』字之假音，說文云：『尗，木之曲頭，止不能上也』。」王云：「爾雅『幾，危也』，言木本不固者，其末必危也。畢引廣雅『幾，微也』，已非塙詁，又引說文，以『幾』作為『尗』，則失之愈遠矣。」雄而不脩者畢云：「雄猶勇」。其後必惰，原濁者流不清，行不信者名必秏。畢云：「舊從『耒』，非。玉篇云『秏，可到切，減也，敗也。』詩云『秏斁下士』。」又云：「耗，正作秏。」名不徒生，而譽不自長，功成名遂，名譽不可虛假，反之身者也。務言而緩行，雖辯必不聽；多力而伐功，雖勞必不圖。蘇云：「圖，謀也。春秋傳曰：『勞之不圖，報於何有』。」慧者心辯而不繁說，多力而不伐功，此以名譽揚天下，言無務為多而務為智，無務為文而務為察。故彼智無察，畢云：「『彼』當為『非』。」在身而情，當為「惰」，形近而誤，上云「雄而不脩者，其後必惰。」反其路者也。「路」當為「務」，即冢上「務為智」、「務為察」而言，謂違反其所當務之事。明鬼下篇云：「今執無鬼者曰，鬼神者固無有，則此反聖王之務」，此義與彼同。畢讀「在身而情，反其路者也」九字句，云「言非智無察，則所欲反其道。說文云：『情，人之陰气有欲者』」，失之。善無主於心者不留，行莫辯於身者不立。名不可簡而成也，譽不可巧而立也，君子以身戴行者也。戴、載古通，春秋隱十年經「伐戴」，穀梁作「伐載」。釋名釋姿容云：「戴，載也。」思利尋焉，儀禮有司徹，賈公彥疏引服虔左傳注云：「尋之言重也，溫也。」畢云：「尋，習」。忘名忽焉，可以為士於天下者，未嘗有也。所染第三 \\n  \\n 畢云：「呂氏春秋有當染篇，文略同。」蘇云：「篇中言中山尚、宋康，皆墨子後事，而禽子為墨子弟子，至與傅說並稱，此必非墨子之言，蓋亦出於門弟子。汪中云：宋康之滅在楚惠王卒後一百五十七年，墨子蓋嘗見染絲者而歎之，為墨之學者增成其說耳。」案：此篇固不出墨子，但中山尚疑即桓公，時代正與墨子相及，蘇說未審。 \\n  \\n 子墨子言見染絲者而歎，曰：「言」字疑衍。公羊隱十一年，何休注云：「稱子冠氏上者，著其為師也，其不冠子者他師。」列子天瑞篇，張注云：「載子於姓上者，首章是弟子之所記故也。」染於蒼則蒼，廣雅釋器云：「蒼、青也。」染於黃則黃，韓詩外傳云：「藍有青，而絲假之，青於藍；地有黃，而絲假之，黃於地。」淮南子說林訓云：「墨子見練絲而泣之，為其可以黃，可以黑」。所入者變，其色亦變，五入必，考工記鍾氏「染羽，三入為纁，五入為緅，七入為緇」，鄭注云：「玄，其六入者與？」爾雅釋器云：「一染謂之縓，再染謂之赬，三染謂之纁。」必，讀為畢。左隱元年傳「同軌畢至」，白虎通義崩薨篇，引「畢」作「必」，是其證。言五入畢，而為五色也，高誘云：「一入一色。」畢云：「一本無『必』字。」而已則為五色矣！畢云：「呂氏春秋無『則』字，後漢書注，引作『五入之則為五色』，太平御覽引作『五入則為五色。』」故染不可不慎也！」治要作「可不慎耶」。 \\n  \\n 非獨染絲然也，國亦有染。畢云：「太平御覽、吳淑事類賦，俱作『治國亦然』，有節文。舜染於許由、高誘云：「許由，陽城人，堯聘之不至。」伯陽，畢云：「高誘注呂氏春秋云：『伯陽蓋老子也，舜時師之者也』。楊倞注荀子云：『老子姓李，字伯陽，號聃，著書五千言』。案：此云舜染，則非聃也。」詒讓案：呂氏春秋本味篇云：「堯、舜得伯陽、續耳，然後成」，注云：「伯陽、續耳皆賢人，堯用之以成功也。」御覽八十一，引尸子云：「舜事親養老為天下法，其遊也，得六人，曰雒陶、方回、續耳、伯陽、東不識、秦不空，皆一國之賢者也。」陶潛聖賢群輔錄，引皇甫謐逸士傳「舜友七子」，亦有伯陽，韓非子說疑篇作「晉伯陽」，漢書古今人表作「柏陽」，北堂書鈔四十九引尸子，作「柏楊」。此伯陽自是舜時賢人，高以為老子，繆。禹染於皋陶、伯益，湯染於伊尹仲虺，高誘云：「仲虺居薛，為湯之左相。」武王染於太公、周公。此四王者所染當，高誘云：「所從染得其人，故曰當。」故王天下，立為天子，功名蔽天地。高誘云：「蔽，猶極也。」舉天下之仁義顯人，必稱此四王者。高誘云：「稱美其德，以為喻也。」夏桀染於干辛、畢云：「呂氏春秋云：『夏桀染於羊辛』，又慎大云：『桀為無道，干辛任威，陵轢諸侯，以及兆民』，高誘曰：『干辛，桀之諛臣』。說苑云：『桀用干莘』。班固古今人表云：『干辛、崇侯，與之為惡則行』。表又作『干莘』，同說苑。」詒讓案：呂氏春秋知度篇云：「桀用羊辛。」漢書，顏注云：「干莘，桀之勇人也。」抱朴子良規篇亦作「干辛」。推哆，畢云：「本書明鬼云：『王手禽推哆大戲』，下又云：『推哆大戲，主別兕虎，指畫殺人』，古今人表作『雅侈』。」詒讓案：「推哆」，晏子春秋諫上篇、賈子新書連語篇，作「推侈」。韓子說疑篇，又作「侯侈」，淮南子主術訓，又作「推移」，惟抱朴子良規篇作「推哆」，與此同。殷紂染於崇侯、惡來，高誘云：「崇國侯爵，名虎。惡來，嬴姓，飛廉之子，紂之諛臣。」史記秦本記云：「蜚廉生惡來，惡來有力，蜚廉善走，父子俱以材力事殷紂。周武王之伐紂，並殺惡來。」厲王染於厲公長父、治要作「文」，誤。畢云「呂氏春秋『厲』作『虢』，注云『虢、榮二卿士』。」洪云：「案荀子成相篇楊倞注，引墨子作『〈立厲〉公長父』。呂氏春秋當染篇『厲王染於虢公長父。『〈立厲〉』即『虢』字之訛，今本作『厲』字。又後人所改。」蘇云：「厲公，虢君謚。」詒讓案：荀子成相篇云：「孰公長父之難，厲王流於彘」，楊注引此云「〈立厲〉公與孰公不同」，不知孰是。或曰孰公長父即詩云「皇父」也，「孰」或作「郭」。案：荀子別本作「郭」，與呂覽合，是也。虢、郭古通。洪以「〈立厲〉」為「虢」之訛，亦近是。蘇以「厲」為虢公謚，未塙。竹書記年「厲王三年，淮夷侵洛，王命虢公長父伐之，不克。」後漢書東夷傳作「虢仲」，今本紀年出於摭拾，未知足據否？榮夷終，呂氏春秋當染同。國語周語「厲王說榮夷公，為卿士」，韋注云：「榮，國名，夷，謚也。」書敘有榮伯。史記周本紀集解，引馬融云：「榮伯，周同姓，畿內諸侯為卿大夫也。」夷公蓋榮伯之後。畢云：「『終』，一本作『公』，史記『厲王好利，近榮夷公』。」蘇云：「『終』，或榮夷公名。」幽王染於傅公夷、治要作「幾」。蘇云：「傅公夷，無攷。國語，惠王時有傅氏，注曰：『傅氏，貍姓也，在周為傅氏』。」蔡公穀。畢云：「『蔡』，一本作『祭』。呂氏春秋作『虢公鼓』、『祭公敦』。」詒讓案：高誘謂虢公鼓即虢石父，見國語晉語、鄭語，未知是否？蘇云：「蔡公穀，呂覽作『祭公敦』，竊謂當從呂覽作『祭公』為是。祭為周畿內國，周公少子所封，自文公謀父以下，世為卿士於周，隱元年所書『祭伯來』者，即其後也。若蔡，當幽王時唯有釐侯所事，不聞更有名穀者。」案：蘇說是也。此四王者，所染不當，故國殘身死，為天下僇。高誘云「不當者，不得其人。僇，辱也。」「僇」，治要作「戮」。畢云：「此戮字假音。」舉天下不義辱人，必稱此四王者。舊本「稱」下脫「此」字，今據道藏本補，與上文及治要合，呂氏春秋當染亦同。高誘云：「稱其惡以為戒也。」齊桓染於管仲、鮑叔，晉文染於舅犯、高偃，齊桓、晉文下，治要並有「公」字。畢云：「未詳。呂氏春秋『高』作『卻』，疑當為『郤』。晉有郤氏。」王云：「『高』當為『｛高早｝』，『｛高早｝』即城郭之『郭』，形與『高』相近，因訛為『高』。賈子過秦篇『據億丈之｛高早｝』，今本『｛高早｝』訛作『高』。墨子多古字，後人不識，故傳寫多誤耳。左傳晉大夫卜偃，晉語作『郭偃』，韋注曰：『郭偃，晉大夫卜偃也』。商子更法篇、韓子南面篇並與晉語同。呂氏春秋作『郤偃』，『郤』即『郭』之訛，非郤氏之『郤』也。太平御覽治道部一，引呂氏春秋正作『郭偃』。梁玉繩云：『高與郭，聲之轉也。』」俞云：「高亦可讀如郭，詩綿篇，毛傳曰：『王之郭門曰皋門』，郭偃之為高偃，猶『郭門』之為『皋門』也。」楚莊染於孫叔、左宣十一年傳「楚令尹蒍艾獵城沂」，孔穎達疏，引服虔云：「艾獵，蒍賈之子孫叔敖也。」洪适隸釋漢孫叔敖碑云「楚相孫君，諱饒，字叔敖」，不知何據。沈尹，畢云：「呂氏春秋作『沈尹蒸』，又贊能有沈尹莖，楚莊王欲以為令尹，沈尹莖辭曰：期思之鄙人，有孫叔敖者，聖人也。又尊師云：『楚莊師孫叔敖、沈申巫』，高誘曰：『沈，縣大夫』，新序作『沈尹竺』。案申、尹、莖、巫、竺皆字之誤。」李惇云：「宣十二年左傳『邲之戰，孫叔敖令尹也，而將中軍者為沈尹』，注云：「沈」或作「寢」，寢，縣也。』韓詩外傳所載楚樊姬事，與淮南子、新序正同，但淮南、新序並曰虞邱子，惟外傳則曰沈令尹，乃知沈尹即虞邱子。令尹者其官，沈者其氏或食邑也。」案：李說是也。沈尹莖呂氏春秋察傳篇又作「沈尹筮」，字形並相近，未知孰為正也。至余知古渚宮舊事，作沈尹華，以呂氏春秋去宥篇攷之，乃楚威王臣，蓋誤并為一也。吳闔閭染於伍員、「閭」，呂氏春秋當染篇作「廬」。左昭二十七年傳、史記吳世家同。此及後非攻中篇並作「閭」，與史記十二諸侯年表、淮南子泰族訓、吳越春秋同。文義，當染作「文之儀」。畢云：「呂氏春秋尊師云：『吳王闔閭師伍子胥、文之儀』，高誘曰『文，氏，之儀，名』。案：彼有『之』字者，如庾公差，孟子云：『之斯』；專諸史記云：「『設諸』，音之緩急。」越句踐染於范蠡、高誘云：「范蠡，楚三戶人也，字少伯。」大夫種。畢云：「高誘注呂氏春秋云：『大夫種，文氏，字子禽，楚之鄒人』。」詒讓案：文選豪士賦序，李注引吳越春秋云：「文種者，楚南郢人也，姓文，字少禽」，太平寰宇記說同。呂覽注「鄒」，即「郢」之訛。此五君者所染當，舊脫「者」字，今據治要增，與呂氏春秋合。故霸諸侯，功名傳於後世。治要無「功」字。范吉射染於長柳朔、王胜，治要「長」作「張」。畢云：「呂氏春秋『長』作『張』，『胜』作『生』字。高誘注云：『吉射，晉范獻子鞅之子，昭子也。張柳朔、王生二人者，吉射家臣也』。」詒讓案：左哀五年傳「初，范氏之臣王生惡張柳朔，言諸昭子，使為柏人」，此長柳朔、王胜，即張柳朔、王生，呂覽與左傳同。長柳，古複姓，漢書藝文志有長柳占夢。但據左傳，則朔、生乃范氏之賢臣，朔并死范氏之難，與此書異，或所聞不同。中行寅染於籍秦、高彊，畢云：「呂氏春秋作「黃藉秦」，非。高誘注云：『寅，晉大夫中行穆子之子，荀字也。黃藉秦高彊，其家臣。高彊，齊子尾之子，奔晉，為中行氏之臣』。史記索隱云：「系本：籍秦，晉大夫籍游之孫，籍談之子』。」詒讓案：呂覽注「荀子」當作「荀文子」，即寅謚也，見定八年左傳。吳夫差染於王孫雒﹑「雒」，畢校改「雄」，云：「舊誤作『雒』。」盧文弨云：「今外傳、吳語『王孫雄』，舊宋本作『王孫雒』，墨子所染篇同。吳越春秋夫差內傳、句踐伐吳外傳、越絕請糴內傳，皆作『王孫駱』。說苑雜言篇作『公孫雒」，唯呂氏春秋當染篇作『王孫雄』。史記越世家作『公孫雄』，宋公序作國語補音，定作『雄』字，且為之說曰『漢改『洛』為『雒』，疑「雒」字非吳人所名』。今按宋說殊誤，周禮職方氏『豫州其川熒雒』，春秋文八年經書『公子遂會雒戎』，傳作『伊雒之戎』，宣三年傳『楚子伐陸渾之戎，遂至于雒』，是漢以前本有『雒』字，豈東京創製此字乎！以『駱』字證之，則『雒』字是矣。」顧廣圻校同。王云：「盧說是也。隸書『雄』字或作『〈右隹〉』，與『雒』相似，故『雒』訛為『雄』。困學紀聞左氏類引國語、呂氏春秋，並作『雒』。韓子說疑篇，有吳王孫頟，『頟』即『雒』之訛，則其字之本作『雒』益明矣。」太宰嚭，定四年左傳云：「伯州犁之孫嚭為吳太宰。」畢云：「高誘注呂氏春秋云：『嚭，晉伯宗之孫，楚州犁之子』。」詒讓案：嚭為伯州犁孫，史記吳世家、越絕書、吳越春秋、杜預春秋釋例，說並同，唯高誘呂氏春秋當染、重言兩篇注，以為州犁之子，誤也。國語吳語韋注，誤與高同。知伯搖染於智國、張武，畢云；「『搖』，一本作『瑤』。」詒讓案：呂氏春秋當染，亦作「瑤」。高誘注云：「智瑤，宣子申之子，襄子也。國、武二人，其家臣。」國語晉語云：「三卿宴於藍臺，知襄子戲韓康子而侮段規，知伯國聞之，諫曰：主不備，難必至矣！」韋注云：「伯國，晉大夫知氏之族。」左哀二十三年傳「晉荀瑤伐齊，將戰，長武子請卜」。杜注云：「武子，晉大夫。」案：知國、張武，蓋即知伯國、長武子也。長、張字通。淮南子人閒訓云：「張武教智伯奪韓、魏之地，而擒於晉陽。」中山尚染於魏義、偃長，畢云：「『偃』，呂氏春秋作『椻』。高誘注云：『尚，魏公子牟之後，魏得中山以邑之。義、長，其二臣』。」蘇云：「中山為魏之別封，非春秋時之鮮虞也。魏文侯滅中山而封其少子摯，至赧王二十年，為趙武靈王所滅，其君有武公、桓公，見世本。此名尚者，當為最後之君。」案：中山，即春秋之鮮虞。左傳定四年始見於傳。其初亡於魏，文侯十七年使樂羊圍中山，三年滅之，以其地封子擊，後擊立為太子，改封次子摯。後中山復國，又亡於趙，則惠文王四年滅之，並見史記魏、趙世家及樂毅傳。據水經滱水酈道元注，及太平御覽百六十一引十三州志，並謂中山桓公為魏所滅，則尚或即桓公，墨子猶及見之。高、蘇以為魏別封，非也。至列子仲尼篇、莊子讓王篇、呂氏春秋審為篇、淮南子道應訓，並云魏中山公子牟。高誘、張湛皆謂魏伐中山，以邑子牟，然魏牟與趙平原君、秦魏冉范雎同時，其時中山入趙已久，安得尚屬魏？則牟所封，必非鮮虞之中山，而尚亦必非牟後，殆無疑義。張湛又以子牟為魏文侯子，蓋掍牟與摯為一人，其說尤謬，則楊倞已疑之矣。畢引高說，而不審校其時代，亦其疏也。宋康染於唐鞅、佃不禮。「佃」，道藏本作「伷」，非。畢云：「呂氏春秋『佃』作『田』，是，『禮』作『禋』，誤。」詒讓案：宋王偃為齊湣王所滅，謚康，見國策宋策。呂氏春秋作宋康王，荀子王霸篇又作宋獻。佃不禮，荀子解蔽篇楊注引，亦作田不禋。漢書古今人表有田不禮，則似據趙世家也。呂氏春秋淫辭篇云：「宋王謂其相唐鞅曰：『寡人所殺戮者眾矣，而群臣愈不畏，其故何也』？唐鞅對曰：『王之所罪，盡不善者也，罪不善，善者故為不畏。王欲群臣之畏也，不若無辨其善與不善，而時罪之，若此則群臣畏矣。』居無幾何，宋君殺唐鞅。」荀子解蔽篇亦云：「唐鞅蔽於欲權而逐戴子」，又云：「唐鞅戮於宋」，皆其事也。史記趙世家，載趙主父使田不禮相太子章，後為李兌所殺事，當宋康之末年，或即一人先仕宋而後仕趙與？蘇云：「宋康之亡，當楚頃襄王十一年，上去楚惠王之卒一百四十三年，此不獨與墨子時世不值，且與中山之亡相距止數年，而皆在孟子之後，孟子言方千里者九，則中山未亡；言宋王行仁政，則宋亦未亡。若此書為墨子自著，則墨子時世更在孟子之後，不知孟子之闢墨子，正在墨學方盛之時，其必不然也審矣。」此六君者所染不當，故國家殘亡，畢云：「『家』，呂氏春秋作『皆』。」身為刑戮，宗廟破滅，絕無後類，荀子禮論篇云：「先祖者，類之本也。」楊注云：「類，種也。」逸周書嘗麥篇云：「殷無類於冀州。」君臣離散，民人流亡，舉天下之貪暴苛擾者，畢云：「『擾』，『〈扌夒〉』字之誤，經典通用此。」必稱此六君也。凡君之所以安者何也？以其行理也，廣雅釋詁云：「理，道也。」行理性於染當。畢云：「『性』當為『生』，一本作『在』，誤。」詒讓案：治要及呂氏春秋並作「生」。故善為君者，勞於論人，高誘云：「論猶擇也。」而佚於治官。「佚」，治要作「逸」。不能為君者，傷形費神，愁心勞意，然國逾危，身逾辱。「逾」，治要並作「愈」。呂氏春秋當染同。高誘云：「愈，益也。」此六君者，非不重其國愛其身也，以不知要故也。高誘云：「不知所行之要約也。」不知要者，所染不當也。高誘云：「所從染不得其人也。」 \\n  \\n 非獨國有染也，士亦有染。以後至篇末，與呂氏春秋當染篇文絕異。其友皆好仁義，淳謹畏令，則家日益、身日安、名日榮，處官得其理矣，畢云：「理猶治。」詒讓案：理亦道也。則段干木、畢云：「呂氏春秋云：『田子方學于子貢，段干木學于子夏』。」詒讓案：呂覽尊師篇又云：「段干木，晉國之大駔也，學于子夏。」史記老子傳集解云：「段干是魏邑名也，魏世家有段干木本，蓋因邑為姓。」風俗通氏姓注云：「姓段名干木」，恐或失之矣。禽子、詳公輸篇。畢云：「呂氏春秋云『禽滑釐學于墨子，許犯學于禽滑釐』。此稱禽子，則墨子門人小子之文矣」。傅說之徒傅說，見尚賢中篇。此與段干木、禽子並舉，似不類，疑後人所增竄也。是也。其友皆好矜奮，荀子正名篇云：「有兼聽之明，而無奮矜之容」，又子道篇，楊注云：「奮，振矜也。」創作比周，左文十八年傳云：「頑嚚不友，是與比周」，杜注云：「比，近也。周，密也。」則家日損、身日危、名日辱，處官失其理矣，則子西、易牙、豎刀之徒是也。蘇云：「春秋時子西有三，一為鄭公孫夏，一為楚鬥宜申，一為楚公子申。茲所舉，蓋鬥宜申也。」畢云：「經傳或作『豎貂』，此作『刀』者，『貂』省文舊作『刁』，非。玉篇云『刀，丁ㄠ切，亦姓，俗作刁』。」案：論語憲問篇「或問子西，曰：彼哉彼哉」，集解「馬融云子西，鄭大夫，或曰楚令尹子西。」此子西或亦斥楚公子申。蘇說未塙。易牙、豎刀並見公羊僖十八年傳。左僖二年傳作「寺人貂」，杜注云：「寺人，奄官豎貂也」，貂、刀字通。詩曰「必擇所堪。畢云「『堪』當為『媅』字假音。」王云：「媅訓為樂，與染義無涉。『堪』當讀為湛，湛與漸漬之漸同，說文作『瀸』，云『漬也』。月令『湛熾必絜』，鄭注曰『湛，漬也。』內則說八珍之漬云：『湛，諸美酒』，注曰：『湛，亦漬也』。考工記鍾氏『以朱湛丹秫』，注曰：『鄭司農云：湛，漬也。玄謂湛讀如漸車帷裳之漸』，是湛與漸同，湛、漬皆染也。楚辭七諫『日漸染而不自知兮』，王注曰：『稍漬為漸，汙變為染。』考工記鍾氏注曰：『漬亦染也。』必擇所湛，猶云必擇所染耳。荀子勸學篇曰：『蘭槐之根是為茞，其漸之滫中，君子不近，庶人不服，其質非不美也，所漸者然也』。晏子春秋雜篇曰：『今夫蘭本三年而成，湛之苦酒，則君子不近，庶人不佩，湛之麋醢，而賈匹馬矣。非蘭本美也，所湛然也。願子之必求所湛』。說苑雜言篇曰：『今夫蘭本三年，湛之以鹿醢，既成，則易以匹馬，非蘭本美也。願子詳其所湛，既得所湛，亦求所湛。』義並與墨子同。」案：王說是也。蘇云：「此蓋逸詩。」必謹所堪」者，此之謂也。法儀第四 \\n  \\n 畢云：「法，說文云『灋，刑也，平之如水，從水、廌，所以觸不直者去之，法今文省。』此借為法度之義。儀，義如渾天儀之儀。說文云『檥，榦也』，儀與檥音相近。又說文云『儀，度也』，亦通」。詒讓案：爾雅釋詁云「儀，榦也」，與說文「檥」說解同。管子形勢解篇云「法度者萬民之儀表也」。此篇所論，蓋天志之餘義。 \\n  \\n 子墨子曰：「天下從事者不可以無法儀，無法儀而其事能成者無有也。舊本脫，今據群書治要增。雖至士之為將相者，皆有法，雖至百工從事者，亦皆有法，百工為方以矩，為圓以規，直以繩，正以縣。畢云：「此縣挂正字。」詒讓案：考工記輿人云「圜者中規，方者中矩，立者中縣，衡者中水。」莊子馬蹄篇云「匠人曰：我善治木，曲者中鉤，直者應繩」，即此義。無巧工不巧工，皆以此五者為法。俞云：「『五』當作『四』，上文『百工為方以矩，為圓以規，直以繩，正以縣』，並無五者。」詒讓案：以考工記校之，疑上文或當有「平以水」三字，蓋本有五者，而脫其一與？巧者能中之，畢云「史記索隱云『倉頡篇云：中，得也。』」不巧者雖不能中，放依以從事，畢云：「說文云『仿，相似也。』放與仿同。」猶逾己。畢云「猶勝于己。」故百工從事，皆有法所度。治要無「所」字。下同。今大者治天下，其次治大國，而無法所度，此不若百工，辯也。」畢云：「說文云『辯，治也。』」 \\n  \\n 然則奚以為治法而可？當皆法其父母奚若？當與嘗通，嘗試也。詳天志下篇。王引之云：「當並與儻同。」畢云：「奚若與何如同。」天下之為父母者眾，而仁者寡，若皆法其父母，此法不仁也。法不仁，不可以為法。當皆法其學奚若？學謂師也。天下之為學者眾，而仁者寡，若皆法其學，此法不仁也。法不仁，不可以為法。當皆法其君奚若？天下之為君者眾，而仁者寡，若皆法其君，此法不仁也。法不仁不可以為法。故父母、學、君三者，莫可以為治法。下舊有「而可」二字。王云：「既言莫可以為治法，則不當更有『而可』二字，此涉下句而衍。」案：王說是也，今據刪。 \\n  \\n 然則奚以為治法而可？故曰莫若法天。天之行廣而無私，其施厚而不德，治要作「息」。其明久而不衰，故聖王法之。既以天為法，動作有為必度於天，天之所欲則為之，天所不欲則止。然而天何欲何惡者也？天必欲人之相愛相利，而不欲人之相惡相賊也。奚以知天之欲人之相愛相利，而不欲人之相惡相賊也？以其兼而愛之、兼而利之也。奚以知天兼而愛之、兼而利之也？治要「知天」下有「之」字。以其兼而有之、兼而食之也。今天下無大小國，「大小」，治要作為「小大」。皆天之邑也。人無幼長貴賤，皆天之臣也。此以莫不犓羊、畢云：「當云牛羊。」豢犬豬，畢云：「說文云『犓，以芻莖養牛也』，『豢，以穀圈養豕也。』玉篇云『犓，則俱切，今作芻』。陸德明莊子音義云『司馬云：牛羊曰芻，犬豕曰豢。』」蘇云：「案：『犓』乃『芻』『牛』兩字而誤合為一者，文當云『芻牛羊』。」絜為酒醴粢盛，畢云：「『潔』字正作『絜』。說文云『秶，稷也』，『粢，稻餅也』。然則『粢盛』之字作『齍』。以敬事天，此不為兼而有之、兼而食之邪！天苟兼而有食之，夫奚說以不欲人之相愛相利也！故曰愛人利人者，天必福之；惡人賊人者，天必禍之。曰殺不辜者，得不祥焉。夫奚說人為其相殺而天與禍乎！是以知天欲人相愛相利，舊本無「知」字，治要同。王云：「『是以』下有『知』字，而今本脫之，則文義不明。上文曰『奚以知天之欲人之相愛相利，而不欲人之相惡相賊也』，奚以知，正與是以知相應。」案：王說是也，今據增。而不欲人相惡相賊也。 \\n  \\n 昔之聖王禹湯文武，兼愛天下之百姓，畢云：「舊脫『愛』字，以意增。」率以尊天事鬼，其利人多，故天福之，使立為天子，天下諸侯皆賓事之。廣雅釋詁云「賓，敬也。」暴王桀紂幽厲，兼惡天下之百姓，率以詬天侮鬼，廣雅釋詁云：「詬，罵也」。左昭十三年傳「楚靈王投龜詬天而呼」，釋文云：「詬，詈辱也。」其賊人多，「其賊」，舊本作「賊其。」俞云：「按當作『其賊人多』，與上文『其利人多，故天福之』相對。」案：俞校是也，今據乙。故天禍之，使遂失其國家，遂與隊通，易震「遂泥」。釋文云「『遂』，荀本作『隊』，俗作『墜』，義同。淮南子天文訓高注云「隊，隕也。」身死為僇於天下，「僇」，治要作「戮」。大學「辟則為天下僇矣」，孔穎達疏云「僇謂刑僇也。」荀子非相篇云「為天下大僇」，楊注云「僇與戮同」。後世子孫毀之，至今不息。故為不善以得禍者，桀、紂、幽、厲是也，愛人利人以得福者，禹湯文武是也。愛人利人以得福者有矣，惡人賊人以得禍者亦有矣。七患第五 \\n  \\n 以下二篇所論皆節用之餘義。 \\n  \\n 子墨子曰：「國有七患。七患者何？城郭溝池不可守，而治宮室，一患也；邊國至境畢云：「當為『竟』。本書耕柱云：『楚四竟之田』，只作『竟』。」洪云：「『邊』當是『適』字之訛，古『敵』字多作『適』。言敵國至境，而四鄰莫救，故可患也。」四鄰莫救，二患也；先盡民力無用之功，賞賜無能之人，民力盡於無用，財寶虛於待客，三患也；仕者持祿，游者愛佼，舊本「持」訛「待」，「愛佼」訛「憂反」。群書治要引「待」作「持」，「反」作「佼」。王云：「『待』當為『持』，『憂反』當為『愛交』。呂氏春秋慎大篇注『持猶守也』。言仕者守其祿，游者愛其交，皆為己而不為國家也。管子明法篇曰：『小臣持祿養交，不以官為事』。晏子春秋問篇曰：『士者持祿，游者養交』。養交與愛交同意。今本『持』作『待』，『愛交』作『憂反』，則義不可通。逸周書大開篇『禱無愛玉』，今本『愛』訛作『憂』。隸書『交』字或作『友』，與『反』相似而訛也。」俞云：「王說是矣，然以『憂』為『愛』字之誤，恐未必然。古書多言持祿養交，尟言持祿愛交者。且持養二字同義，荀子勸學篇『除其害者以持養之』，榮辱篇『以相群居，以相持養』，議兵篇『高爵豐祿以持養之』，呂氏春秋長見篇『申侯伯善持養吾意』，並以『持養』連文。墨子天志篇亦云：『持養其萬民』。然則此文既云持祿，必云養交，不當云愛交也。墨子原文蓋本作『恙交』，『恙』即『養』之假字，古同聲通用，後人不達假借之旨，改其字作『憂』，而墨子原文不可復見矣。」案：王校是也，今據正。「佼」即「交」，字通，今從治要正。管子七臣七主篇云：「好佼友而行私請」，又明法篇云：「以黨舉官，則民務佼而不求用」，明法解云：「群臣相推以美名，相假以功伐，務多其佼，而不為主用」，並以「佼」為「交」。此云愛佼，猶管子云好佼、務佼也。韓非子三守篇云：「群臣持祿養交」，荀子臣道篇云：「偷合苟容，以之持祿養交而已耳」，諸書並云持祿，與此書同，而養交之文，則與此書微異。俞校必欲改「憂」為「恙」，以傅合之，則又求之太深，恐未塙。君脩法討臣，臣懾而不敢拂，舊本「臣」字不重，今據群書治要補。「拂」，治要作「咈」。案：「咈」正字，「拂」假字。說文手部云：「拂，過擊也」，口部云：「咈，違也。」荀子臣道篇云：「事暴君者，有補削無撟拂」，楊注云：「拂，違也。」賈子保傅篇云：「潔廉而切直，匡過而諫邪者謂之拂。拂者，拂天子之過者也。」書堯典「咈哉」，偽孔傳云：「咈，戾也。」四患也；君自以為聖智而不問事，自以為安彊而無守備，四鄰謀之不知戒，五患也；所信者不忠，所忠者不信，上句「信」字舊本訛「言」，又無兩「者」字，今據群書治要補正。六患也；畜種菽粟「畜」治要作「蓄」，字通。畢云：「『菽』正為『尗』。」不足以食之，大臣不足以事之，畢云：「舊脫『以』字，一本有。」詒讓案：群書治要亦有「以」字。荀子正名篇，楊注云：「事，任使也。」賞賜不能喜，誅罰不能威，七患也。以七患居國，必無社稷；「無」，疑當為「亡」。畢云：「國、稷為韻。」以七患守城，敵至國傾。畢云：「城傾為韻。」七患之所當，國必有殃。畢云：「當、殃為韻。」 \\n  \\n 凡五穀者，民之所仰也，君之所以為養也，故民無仰則君無養，畢云：「仰、養為韻。」民無食則不可事，畢云：「食、事為韻」。故食不可不務也，地不可不力也，用不可不節也。「力」，畢本作為「立」，云「立、節為韻。」案：畢本訛，今據道藏本及明刻本正。王云：「畢說非也。古音『立』在緝部，『節』在質部，則立、節非韻。原本『立』作『力』，『力』在職部，力、節亦非韻。」五穀盡收，則五味盡御於主，獨斷云：「御者進也，凡飲食入於口曰御」。不盡收則不盡御。白虎通義諫諍篇云：「陰陽不調，五穀不熟，故王者為不盡味而食之。」畢云：「主、御為韻。」王云：古音『主』在厚部，『御』在御部，則主、御非韻。」一穀不收謂之饉，二穀不收謂之旱，俞云：「按旱者不雨也，不得為二穀不收之名。疑『旱』乃『罕』字之誤。一穀不收謂之饉，二穀不收謂之罕。饉也，罕也，皆稀少之謂。饉猶僅也，故襄二十四年穀梁傳作『一穀不升謂之嗛』。嗛，猶歉也。然二穀不收謂之罕，其義正一律矣。」三穀不收謂之凶，四穀不收謂之餽，畢云：「漢書食貨志云：『負擔餽饟』，師古曰：『餽亦饋字，言須饋餉』。」邵晉涵云：「餽與匱通。鄭注月令曰：『匱，乏也。』」王云：「須餽餉不得謂之餽，畢說非，邵說是也。」五穀不收謂之饑。畢云：「太平御覽引作『飢』，誤。此飢餓字。」又畢本此下增「五穀不熟，謂之大侵」八字，云：「八字舊脫，據藝文類聚增。穀梁傳云：『一穀不升謂之嗛，二穀不升謂之饑，三穀不升謂之饉，四穀不升謂之康，五穀不升謂之大侵。』爾雅云『穀不孰為饑，蔬不孰為饉，果不孰為荒』，與此異。」王云：「既言五穀不收謂之饑，則不得又言五穀不熟謂之大侵。藝文類聚百穀部引墨子『五穀不孰，謂之大侵』者，乃涉上文引穀梁傳『五穀不升謂之大侵』而衍，故太平御覽時序部二十、百穀部一，引墨子皆無此八字。墨子所記本與穀梁傳不同，不可強合也。下文『饑則盡無祿』，畢依類聚於『饑』下增『大侵』二字，亦御覽所無。」案：王說是也。釋慧苑華嚴經音義二，引「饑」亦作「飢」，下無「五穀不孰」八字。歲饉，則仕者大夫以下皆損祿五分之一。旱，則損五分之二。凶，則損五分之三。餽，則損五分之四。饑，畢據藝文類聚增大侵」二字，誤，今不從。則盡無祿稟食而已矣。稟食，謂有稍食而無祿也。說文｛亠回｝部云：「稟，賜穀也。」周禮司士，鄭注云：「食，稍食也。」又宮正注云：「稍食祿稟。」故凶饑存乎國，人君徹鼎食五分之五，曲禮鄭注云：「徹，去也。」五分之五，義不可通，疑當作五分之三。玉藻云：「諸侯日食特牲，朔月少牢。」此五鼎則少牢也。以禮經攷之，蓋羊一、豕二、倫膚三、魚四、腊五，五者各一鼎，徹其三者，去其牢肉，則唯食魚腊，不特殺也。白虎通義諫諍篇云：「禮曰：一穀不升徹鶉鷃，二穀不升徹鳧雁，三穀不升徹雉兔，四穀不升損囿獸，五穀不升不備三牲。」白虎通蓋據天子而言。故云三牲。大荒不特殺，則不止不備而已。大夫徹縣，周禮小胥云：「卿大夫判縣」，鄭注謂左右縣。曲禮云：「大夫無故不徹縣」，孔疏云：「徹亦去也。」士不入學，周書糴匡篇云：「成年，餘子務藝；年儉，餘子務穡。」是不入學也。君朝之衣不革制，君朝之衣，天子皮弁服，諸侯則冠弁服也。周禮司服云：「眡朝則皮弁服」，鄭注云：「視朝，視內外朝之事。皮弁之服，十五升白布衣，積素以為裳」，又「凡甸冠弁服」，注云：「冠弁委貌，其服緇布衣，亦積素以為裳，諸侯以為視朝之服」，是也。周書大匡篇云：「大荒祭服漱不制。」朝服輕於祭服，不制明矣。蘇云：「革，改也。」諸侯之客，四鄰之使，雍食而不盛，畢云：「『雍食』，疑一『饔』字。說文云：『饔，孰食也』。」王云：「『雍食』當為『雍飧』。周官外饔『凡賓客之飧，饔饗食之事』，鄭注曰：『飧，客始至之禮。饔，既將幣之禮。』飧饔即饔飧也。饔、雍古字通。」案：王說是也。糴匡篇云：「年儉，賓祭以中盛；年饑，則勤而不賓；大荒，賓旅設位有賜」，與此略同。徹驂騑，畢云：「高誘注呂氏春秋云：『在中曰服，在邊曰騑。』」塗不芸，穀梁襄二十四年傳云：「大侵之禮，廷道不除。」范甯注云「廷內道路不修除也。」畢云：「『塗』俗寫從土，本書非攻中云：『涂道之脩遠』，只作『涂』。芸，〈耒芸〉省文。」馬不食粟，婢妾不衣帛，此告不足之至也。 \\n  \\n 今有負其子而汲者，隊其子於井中，畢云：「此『墜』正字。說文云：『隊，從高隊也。』井讀如阱。」案：阱不當云汲，畢誤。其母必從而道之。蘇云：「道與導同，謂引也。」今歲凶、民饑、道餓，重其子此疚於隊，畢云：「言重于其子。」王引之云：「『重其子此疚於隊』，當作『此疚重於隊其子。』疚，病也。言此病較之隊其子者為尤重也。今本顛倒，不成文義。」案：王說是也，蘇說同。其可無察邪？故時年歲善，畢云：「說文云『秊，穀孰也，故曰時年。』」案：年歲連讀，年即歲也，畢非。則民仁且良；時年歲凶，則民吝且惡。夫民何常此之有？句。為者疾，食者眾，則歲無豐。俞云：「『疾』當為『寡』。為之者寡，食之者眾，則雖有豐年不足以供之，故歲無豐也。今作『為者疾』，則不可通矣，蓋後人據大學以改之，而不知其非也。」案：俞說未塙，此疑當作「為者疾，食者寡，則歲無凶。為者緩，食者眾，則歲無豐。」此上文咸以歲善與歲凶對舉，是其證。今本脫「食者寡」至「為者緩」十字，文義遂舛牾不合矣。故曰財不足則反之時，食不足則反之用。故先民以時生財。禮記坊記，鄭注云：「先民，謂上古之君也。」書伊訓孔疏引賈逵國語注云：「先民，古賢人也。」固本而用財，則財足。故雖上世之聖王，豈能使五穀常收，而旱水不至哉？然而無凍餓之民者何也？其力時急，而自養儉也。故夏書曰：『禹七年水』，殷書曰：『湯五年旱』，畢云：「管子權數云：『管子曰：湯七年旱，禹五年水』，與此文互異。莊子秋水云：『湯之時八年七旱』。荀子王霸云：『禹十年水，湯七年旱。』賈誼新書憂民云：『禹有十年之蓄，故免九年之水。湯有十年之積，故勝七年之旱』。淮南子主術云：『湯之時七年旱』，又異。」詒讓案：呂氏春秋順民篇云：「昔者湯克夏而正天下，天大旱，五年不收，湯乃以身禱於桑林。」與此書所言正合。王充論衡感虛篇亦云：「書傳言湯遭七年旱，或言五年」，是古書本有二說也。此其離凶餓甚矣，畢云：「離讀如羅。」詒讓案：「凶餓」當作「凶饑」，即冢上三穀四穀不收而言。下云「不可以待凶饑」又云「民見凶饑則亡」，皆其證也。此涉下凍餓而誤。然而民不凍餓者何也？其生財密，其用之節也。 \\n  \\n 故倉無備粟，不可以待凶饑。「倉」，舊本訛作「食」，俞云：「『食』乃『倉』字之誤，『倉無備粟』與下句「庫無備兵』文正相對，若作『食』字，失其旨矣。下文云『食者國之寶也，兵者國之爪也』，『食』字即此文『粟』字，不得據彼而疑此文當作『食』也。」案：俞校是也，今據正。庫無備兵，雖有義不能征無義。城郭不備全，不可以自守。心無備慮，不可以應卒。是若慶忌無去之心，不能輕出。要離殺吳王子慶忌，見呂氏春秋忠廉篇，高注云：「慶忌者，吳王僚之子也，有力捷疾，而人皆畏之，無能殺之者。」案：淮南子說山訓高注及吳越春秋闔閭內傳，並以慶忌為王僚子，惟淮南詮言訓許注以為僚之弟子，未知孰是。畢云：「言慶忌雖勇，猶輕出致死。昔吳王患慶忌之在鄰國，恐合諸侯來伐，要離詐以負罪出奔，戮妻子，斷右手，如衛，求見慶忌，與東之吳，渡江中流，順風而剌慶忌。事見吳越春秋闔閭內傳。」蘇云：「『去』下，據上文當脫『備』字。」夫桀無待湯之備，故放；紂無待武之備，故殺。王引之云：「禦敵謂之待。魯語『帥大讎以憚小國，其誰云待之』，楚語『其獨何力以待之』，韋注並云：『待，禦也。』」桀、紂貴為天子，富有天下，然而皆滅亡於百里之君者何也？孟子公孫丑篇云：「湯以七十里，文王以百里。」有富貴而不為備也。故備者國之重也，食者國之寶也，兵者國之爪也，城者所以自守也，畢云：「寶、爪、守為韻。」此三者國之具也。故曰以其極賞，周書命訓篇云：「極賞則民賈其上，賈其上則民無讓，無讓則不順」。以賜無功，虛其府庫，以備車馬衣裘奇怪，苦其役徒，以治宮室觀樂，死又厚為棺槨，畢云：「舊作為『槨』，俗寫。」多為衣裘，生時治臺榭，畢云：「當為『謝』。荀子王霸云：『臺謝甚高』，楊倞曰：『謝，榭同。』陸德明左氏音義云：『榭，本亦作謝』，知古無榭字。」死又脩墳墓，故民苦於外，府庫單於內，畢云：「史記云：『王之威亦單矣』，集解云：『徐廣曰：單亦作殫』。索隱云：『按單音丹。單，盡也』。」上不厭其樂，下不堪其苦。故國離寇敵則傷，畢云：「離讀如羅。」民見凶饑則亡，此皆備不具之罪也。且夫食者，聖人之所寶也。故周書曰：「國無三年之食者，國非其國也；家無三年之食者，子非其子也。」此之謂國備。」畢云：「周書云：『夏箴曰：小人無兼年之食，遇天饑，妻子非其有也；大夫無兼年之食，遇天饑，臣妾輿馬非其有也；國無兼年之食，遇天饑，百姓非其有也。』墨蓋夏教，故義略同。」案：畢據周書文傳篇文，此文亦本夏箴而與文傳小異。攷穀梁莊二十八年傳云：「國無三年之畜，曰國非其國也」，與此文略同。疑先秦所傳夏箴文本如是也。又御覽五百八十八，引古廣百官箴敘云：「墨子著書稱夏箴之辭」，蓋即指此。若然，此書當亦稱夏箴，與周書同，而今本脫之。辭過第六 \\n  \\n 畢云：「辭受之字從受，經典假借用此。過，謂宮室衣服飲食舟車蓄私五者之過也。」詒讓案：此篇與節用篇文意略同，群書治要引，并入七患篇，此疑後人妄分，非古本也。 \\n  \\n 子墨子曰：「古之民畢云：「太平御覽引，作『上古之民』。」未知為宮室時，畢云：「舊脫『室』字，據太平御覽增。」詒讓案：趙蕤長短經適變篇引，亦有「室」字。禮運云：「昔者先王未有宮室，冬則居營窟，夏則居橧巢。」就陵阜而居。穴而處，「穴」上疑脫一字。下潤濕傷民，故聖王作為宮室。畢云：「『王』，太平御覽引作『人』。」為宮室之法，畢云；「太平御覽引作『制』。」曰：『室高足以辟潤濕，謂堂基之高。舊本脫「室」字，今據群書治要補。「辟」，治要、長短經並作「避」。「濕」字治要無。畢云：「辟，避字假音。」邊足以圉風寒，畢云：「『邊』，太平御覽引作『中』，非。『圉』，李善注左思賦引作『御』，太平御覽引作『禦』。玉篇云：『圉，禁也』。」上足以待雪霜雨露，王引之云：「待，禦也。節用篇『待』作『圉』，圉即禦字也。」宮牆之高禮記儒行鄭注云：「宮謂牆垣也。」畢云：「太平御覽引作『牆高』二字。」足以別男女之禮。』謹此則止，畢云：「謹，廑字假音。」凡費財勞力，不加利者，不為也。舊本脫「凡」字，今據治要補。畢云：「此下舊接『是故聖王作為宮室』云云，今移。」役，畢云：「當云『以其常役』，上脫三字。」脩其城郭，則民勞而不傷；以其常正，蘇云：「正同征。」收其租稅，則民費而不病。道藏本「則民」作「民則」。民所苦者非此也，苦於厚作歛於百姓。舊本此三十九字在「作誨婦人治之」下，盧文弨校云：「當在此。」畢據移正。王云：「作斂，與籍斂同。籍，古讀若昨，節用上篇『其籍斂厚』。」是故聖王作為宮室，便於生，治要作「使上」二字，誤。畢云：「太平御覽引作『以便生』。」不以為觀樂也；作為衣服帶履，便於身，治要作「使身」，誤。不以為辟怪也。畢云：「辟，僻字假音。」故節於身，誨於民，是以天下之民可得而治，長短經作「故天下之人」，無「可得而治」四字。財用可得而足。長短經有「也」字。當今之主，長短經作「王」。其為宮室則與此異矣。必厚作斂於百姓，治要、長短經並無「作」字。暴奪民衣食之財以為宮室臺榭曲直之望、青黃刻鏤之飾。畢云：「已上六句太平御覽節。」為宮室若此，故左右皆法象之。長短經「法」下有「而」字。是以其財不足以待凶饑，振孤寡，「振」，舊本作「脤」，俗字，今據治要正。故國貧而民難治也。長短經「治」作「理」，蓋避唐諱改。君實欲天下之治而惡其亂也，「實」，治要作「誠」。當為宮室不可不節。王引之云：「當猶則也。」 \\n  \\n 古之民未知為衣服時，衣皮帶茭，畢云：「『衣皮』，藝文類聚引作『衣皮毛』，非。說文云：『茭，乾芻』。」王云：「乾芻非可帶之物，畢說非也。說文『茭，竹索也』，其草索則謂之茭。尚賢篇曰：『傅說被褐帶索』，謂草索也。此言帶茭，猶彼言帶索矣。」詒讓案：禮運說上古，云：「未有麻絲，衣其羽皮。」帶茭，疑即喪服之茭帶。傳云：「絞帶者，繩帶也。」冬則不輕而溫，長短經作「煖」。案：下文輕煖常見，似是。夏則不輕而凊。曲禮「冬溫而夏凊」，釋文云：「凊，七性反，字從冫，秋冷也。本或作水旁，非也。」說文仌部云「凊，寒也。」聖王以為不中人之情，「情」，治要作為「溫凊」二字，誤。故作誨婦人長短經「作」上有「聖人」二字，與下文同。但上已云聖王，則此不當重復，恐不足據也。治絲麻畢云：「『治』下舊有『役脩其城郭』云云四十八字，今移前。」梱布絹，畢云：「『梱』字當為『稛』。說文云：『絭，束也。』」詒讓案：非樂上作「綑布縿」，非命下作「梱布縿」，此「梱」或當為「捆」，亦「稛」之假字。「絹」當為「綃」，綃與繰通，故彼二篇又誤作「縿」，詳非樂篇。以為民衣。為衣服之法：『冬則練帛之中，說文糸部云：「練，湅繒也。繒，帛也。」畢云：「中讀去聲。」案：畢說非也，中即中衣，凡上服以內之衣，通稱中衣。深衣鄭目錄云「大夫以上，祭服中衣用素」，練帛即素也。詩唐風揚之水，孔穎達疏云：「中衣者，朝祭服之裏衣也，其制如深衣。」儀禮聘禮賈疏云「凡服四時不同，假令冬有裘，襯身有禪衫，又有襦絝，襦絝之上有裘，裘上有裼衣，禓衣之上有上服，皮弁祭服之等。若夏以絺綌，絺綌之上則有中衣，中衣之上加以上服也。」案：裼衣，亦通謂之中衣。冬或服裘，或服袍襺，皆有中衣。「中」，經典亦作「衷」。說文衣部云：「衷，裏褻衣。」穀梁宣九年傳云：「或衣其衣，或衷其襦」，范注云：「衷者，襦在裏也。」是對文衷為裏衣，散文則通言衣，故節用中篇云：「冬服紺緅之衣，足以為輕且暖。」足以為輕且煖；畢云：「文選注引作『煗』。」詒讓案：後文「煗」字兩見。說文火部煖、煗並訓溫也。長短經仍作「煖」。夏則絺綌之中，說文糸部云：「絺，細葛也。綌，粗葛也。」禮家說以絺綌上加中衣，此即以絺綌為中衣，則內衣通得謂之中也。足以為輕且凊。』舊本脫「煖」至「且」十二字，畢本據北堂書鈔增「煖夏則絺綌輕且」七個字。王云：「『夏則絺綌輕且凊』，本作『夏則絺綌之中，足以為輕且凊』，與『冬則練帛之中，足以為輕且煖』對文。北堂書鈔衣冠部三，引作『冬則練帛輕且煖，夏則絺綌輕且凊』，省文也。若下二句內，獨少『之中足以為』五字，則與上二句不對矣。群書治要所引上下皆有此五字，當據補。」案：王校是也。長短經引云：「夏則絺〈糹郄，去“阝”〉，足以為輕凊」，亦有「足以為」三字。謹此則止。故聖人之為衣服，舊本脫「之」字，今據治要補。適身體，和肌膚畢云：「北堂書鈔引云：『以適身體，以和肌膚。』」而足矣，非榮耳目而觀愚民也。長短經「非」下有「以」字。當是之時，堅車良馬不知貴也，刻鏤文采不知喜也。何則？其所道之然。故民衣食之財，家足以待旱水凶饑者何也？得其所以自養之情，而不感於外也。「感」，治要同。案：當為「惑」之誤。「也」字，治要無。是以其民儉而易治，長短經引「儉」上有「用」字。其君用財節而易贍也。畢云：「呂氏春秋適音云：『不充則不詹』，高誘曰：『詹，足也。詹讀如澹然無為之澹』。文選注云：『許君注淮南子云：澹，足也。古無，從貝字，此俗寫』。」府庫實滿，足以待不然，不然，謂非常之變也。漢書司馬相如傳「發巴蜀之士各五百人以奉幣，衛使者不然」，顏注引張揖云：「不然之變也。」治要作「不極」，蘇云：「『不然』疑當作『不時』」，並誤。兵革不頓，襄四年左傳「甲兵不頓」，杜注云：「頓，壞也。」士民不勞，足以征不服，故霸王之業可行於天下矣。當今之主，舊本作為「王」，長短經同，今據治要正，與上下文合。其為衣服，則與此異矣。冬則輕煗，治要作「煖」，下同。夏則輕凊，皆已具矣，必厚作斂於百姓，長短經無「作」字。暴奪民衣食之財，以為錦繡文采靡曼之衣，舊本倒作「衣之」。俞云：「『衣之』當作『之衣』，此十字一句讀。」詒讓案：長短經正作「以為文彩靡曼之衣」，今據乙。小爾雅廣言云：「靡，細也。」漢書韓信傳「靡衣媮食」，顏注云「靡，輕麗也。」文選七發，李注云：「曼，輕細也。」鑄金以為鉤，珠玉以為珮，大戴禮記保傅篇云：「玉佩上有蔥衡，下有雙璜，衝牙蚍珠，以納其間，琚瑀以雜之。」「珮」，治要作「佩」，長短經同。畢云：「當為『佩』，古無此字。」女工作文采，男工作刻鏤，以為身服。治要作「以身服之。」此非云益煗之情也，俞云：「情，猶實也。煗之情，猶言煗之實。云益者，有益也。廣雅釋詁曰：『云，有也。』『此非云益煗之情』，猶曰『此非有益煖之實』，上文曰『冬則輕煗，夏則輕凊』，而此獨言煗者，衣固以煗為主耳。」單財勞力單，亦盡也，詳上篇。畢歸之於無用也。舊本脫，今據治要增。以此觀之，「以」，長短經作「由」。其為衣服，非為身體，皆為觀好。長短經下有「也」字，是以其民淫僻而難治，其君奢侈而難諫也。夫以奢侈之君御好淫僻之民，治要、長短經並無「好」字。欲國無亂不可得也。君實欲天下之治而惡其亂，「實」，治要作「誠」。當為衣服不可不節。 \\n  \\n 古之民未知為飲食時，治要無「時」字。素食而分處，素食，謂食草木。管子七臣七主篇云：「果蓏素食當十石。」素，疏之假字。淮南子主術訓云：「夏取果蓏，秋畜疏食」，「疏」，俗作「蔬」。月令「取蔬食」，鄭注云：「草木之實為蔬食。」禮運說上古，云：「未有火化，食草木之實」，即此素食也。故聖人作誨，男耕稼樹藝，畢云：「古只作『埶』，說文云：『埶，種也。從坴。（），持而種之。』」以為民食。其為食也，足以增氣充虛，彊體適腹而已矣。呂氏春秋重己篇云：「昔先聖王之為飲食酏醴也，足以適味充虛而已矣。」故其用財節，其自養儉，民富國治。治要「故」字在「民富」上。今則不然，厚作斂於百姓，治要無「作」字。以為美食芻豢，蒸炙魚鱉，蒸與烝通，毛詩小雅瓠葉，傳云：「炕火曰炙。」禮記禮運鄭注云：「炙，貫之火上。」治要無「魚鱉」二字。畢云：「太平御覽引此「炙」作「庖」，「鱉」作「鱉」。大國累百器，小國累十器，前方丈，畢本作「美食方丈」，云：「舊作『前方丈』三字，今據文選注兩引改『美食方丈』。太平御覽作『前則方丈』。」案：畢據文選七命及應璩與從弟君苗君冑書注所引校也。王云：「『美食』二字與上文相複，畢改非也。群書治要引作『前方丈』，則魏徵所見本正與今本同。文選注引作『美食方丈』者，此以上文之『美食』與下文之『方丈』連引，而節去芻豢以下十七字，乃是約舉其詞，不得據彼以改此也。太平御覽治道部八，引作『前則方丈』，句法較為完足。」詒讓案：孟子盡心篇云：「食前方丈」，趙岐注云：「極五味之鐉食，列於前方一丈。」目不能遍視，手不能遍操，口不能遍味，冬則凍冰，夏則飾饐。畢云：「飾，若覆食之幂是也。饐，說文云：『飯傷濕也。』」洪云：「案飾饐與涷冰對文，皆言其食味之壞。『飾饐』當作『餲饐』。爾雅釋器『食饐謂之餲』，郭璞注：『飯穢臭。』論語鄉黨『食饐而餲』，孔注『饐餲，臭味變也』。『飾』本作『飭』，『餲』『飭』字形相近。」俞說同。張文虎云：「覆食之幂，義不當為飾。飾饐。群書治要引作餕饐，是也。玉藻『日中而餕』，注云：『餕，食朝之餘也。』論語，鄭注云：『食餘曰餕』，餕饐者，謂食餘而致壞也。」案：洪說近是。「飾」，治要作「餕」，則疑「酸」之借字。荀子正名篇云：「香臭芬鬱腥臊酒酸奇臭，以鼻異」，楊注云：「酸，暑浥之酸氣也」於此義亦得通。張望文生訓，不足據。人君為飲食如此，故左右象之，是以富貴者奢侈，孤寡者凍餒畢云：「當為『餧』，說文云：『餧，饑也。』」雖欲無亂，畢云：「舊本脫『雖』字，據太平御覽增。」不可得也。君實欲天下治而惡其亂，「實」，治要作「誠」，「治」上，王校增「之」字。當為食飲當作「飲食」。不可不節。 \\n  \\n 古之民未為知舟車時，重任不移，遠道不至，故聖王作為舟車，以便民之事。其為舟車也，全固輕利，畢云：「『全』，太平御覽引作『完』。」詒讓案：治要引，亦作「完」，意林同。可以任重致遠，其為用財少，而為利多，是以民樂而利之。法令不急而行，「令」，治要作「禁」。「法」上，舊本有「故」字。王云：「上『故』字涉下『故』字而衍，群書治要無。」民不勞而上足用，畢云：「『上』舊作『止』，一本如此。」詒讓案：治要亦作「上」。「足」下，治要有「以」字。故民歸之。當今之主，其為舟車與此異矣。全固輕利皆已具，「全」，治要亦作「完」。「具」下有「矣」字。必厚作斂於百姓，以飾舟車，治要作「以為舟車飾」。飾車以文采，飾舟以刻鏤。女子廢其紡織而脩文采，故民寒，男子離其耕稼而脩刻鏤，故民饑。治要作「飢」，下同。人君為舟車若此，故左右象之，是以其民饑寒並至，故為姦蒞。治要作「邪」。姦袤多則刑罰深，此句首，舊本無「姦蒞」二字。王云：「舊本兩『姦蒞』，脫其一，則義不可通。今據群書治要補。」刑罰深則國亂。治要「國」上衍「固」字。畢云：「太平御覽引云：『而國亂矣。』」君實欲天下之治而惡其亂，「實」，治要作「誠」。當為舟車不可不節。 \\n  \\n 凡回於天地之間，「回」字訛，蘇云：「當作『同』」，亦未塙。包於四海之內，天壤之情，陰陽之和，莫不有也，雖至聖不能更也，何以知其然？聖人有傳，天地也，則曰上下；四時也，則曰陰陽；人情也，則曰男女；禽獸也，則曰牡牝雄雌也。真天壤之情，雖有先王不能更也。雖上世至聖，必蓄私不以傷行，私，謂妾媵私人。顧云：「晏子春秋內篇諫下『古聖王畜私不傷行』。」故民無怨，宮無拘女，故天下無寡夫。小爾雅廣義云：「凡無妻無夫，通謂之寡，寡夫曰索。」左襄二十七年傳云：「齊崔杼生成及彊而寡」，杜注云「偏喪曰寡。寡，特也。」內無拘女，外無寡夫，故天下之民眾。當今之君畢云：「上俱作『主』。」其蓄私也，大國拘女累千，小國累百，是以天下之男多寡無妻，女多拘無夫，男女失時，畢云：「『女』，舊作『子』，一本如此。」故民少，君實欲民之眾而惡其寡，當蓄私不可不節。 \\n  \\n 凡此五者，聖人之所儉節也，小人之所淫佚也，儉節則昌，淫佚則亡，此五者不可不節。夫婦節而天地和，風雨節而五穀孰，衣服節而肌膚和。」三辯第七 \\n  \\n 畢云：「此辯聖王雖用樂，而治不在此。三者，謂堯舜及湯及武王也。」詒讓案：此篇所論蓋非樂之餘義。 \\n  \\n 程繁畢云：「太平御覽引作程子。」詒讓案：公孟篇亦作「程子」，蓋兼治儒墨之學者。問於子墨子曰：「夫子曰舊本無此三字，王云：「『聖王』上當有『夫子曰』三字，而今本脫之，則文義不明。下文『今夫子曰：聖王不為樂』，是其證。」案：王說是也，今據增。『聖王不為樂』。昔諸侯倦於聽治，息於鐘鼓之樂；鐘鼓謂金奏。士大夫倦於聽治，息於竽瑟之樂；周禮小胥云：「卿大夫判縣，士特縣。」曲禮云「大夫無故不徹縣，士無故不徹琴瑟」，孔穎達疏以為不命之士，若命士，則特縣。若然，士大夫之樂亦有鐘鼓。攷賈子新書審微篇云：「大夫直縣，士有琴瑟」，公羊隱五年何注引魯詩傳云：「大夫士曰琴瑟。」白虎通義禮樂篇云：「詩傳曰：大夫士琴瑟也。大夫士北面之臣，非專事子民，故但琴瑟而已。」曲禮疏引春秋說題辭，亦謂「樂無大夫士制」。此書義蓋與魯詩、春秋緯略同。農夫春耕夏耘，畢云：「說文云：『〈耒員〉，除苗間穢也，〈耒芸〉或字』，此省文。」秋斂冬藏，畢云「古只作『臧』。」息於聆缶之樂。畢云『聆』當為『瓴』。『聆缶』，太平御覽引作為『吟謠』，是也。『缶』是『〈搖，去“扌”〉』字之壞。」王云：「今本墨子作『聆缶』者，『聆』乃『〈瓦令〉』字之訛，『〈瓦令〉』即『瓴』字也，但移瓦於左，移令於右耳。北堂書鈔樂部七缶下，鈔本太平御覽樂部三及二十二缶下引墨子，並作『吟』缶』。『吟』亦『〈瓦令〉』之訛。蓋墨子書『瓴』字本作『〈瓦令〉』，故今本訛作『聆』，諸類書訛作『吟』，而缶字則皆不訛也。其刻本御覽作『吟謠』者，後人不知『吟』為『〈瓦令〉』之訛，遂改『吟缶』為『吟謠』耳。上文云：『諸侯息於鐘鼓，上大夫息於竽瑟』，此云：『農夫息於〈瓦令〉缶』，鐘鼓，竽瑟、〈瓦令〉缶皆樂器也。淮南精神篇『叩盆拊瓴相和而歌』，盆即缶也。若吟謠則非樂器，不得言吟謠之樂矣。」案：王說是也。說文瓦部云：「瓴，｛雝缶｝也，似缾者」。又缶部云：「缶，瓦器，所以盛酒漿，秦人鼓之以節歌。」詩陳風宛丘篇「坎其擊缶」，毛傳云：「盎謂之缶」，爾雅釋器同，郭注云：「盆也」史記李斯傳云：「擊甕叩缻，真秦之聲也。」瓴、甕同物，缻即缶之俗。今夫子曰：『聖王不為樂』，此譬之猶馬駕而不稅，方言云：「稅，舍車也。趙、宋、陳、魏之閒謂之稅」，郭璞注云：「稅猶脫也。」畢云：「太平御覽作『脫』，同。」弓張而不弛，無乃非有血氣者之所不能至邪？」俞云：「『非』字衍文。」 \\n  \\n 子墨子曰：「昔者堯舜有茅茨者，畢云：「『茅茨』舊作『第期』，今據太平御覽改。」俞云：「茅茨土階，是言古明堂之儉，不得云且以為禮、且以為樂也。下文曰：『周成王之治天下也，不若武王；武王之治天下也，不若成湯；成湯之治天下也，不若堯、舜。故其樂逾繁者，其治逾寡』，然則其說堯﹑舜，亦當以樂言，不當以宮室言也，疑後人不達第期之義，而臆改之，未可為據，仍當從原文，而闕其疑。」案：俞說非也。若第期專以樂言，則下文不當云且以為禮。畢校不誤。詩小雅甫田，鄭箋云：「茨，屋蓋也」，孔疏云：「墨子稱茅茨不翦，謂以茅覆屋。」且以為禮，且以為樂；湯放桀於大水，蘇云：「案列女傳云『流於海，死於南巢之山』，尚書大傳云『國君之國也，吾聞海外有人，與其屬五百人去』，與此言合。」環天下自立以為王，事成功立，無大後患，因先王之樂，又自作樂，命曰護，又脩九招；畢云：「『脩』舊作『循』，今以意改。已上十六字舊脫，今據太平御覽增。呂氏春秋云：『湯命伊伊作為大護，歌晨露，脩九招、六列。』」案：道藏本雖亦有脫文，然尚有「自作樂命曰九招」七字，則未全脫也，畢說未審，風俗通義聲音篇云：「湯作護。護言救民也」，藝文類聚帝王部引春秋元命苞云：「湯之時民大樂其救於患害，故護者救也」，白虎通義禮樂篇云：「湯曰大護者，言湯承衰能護民之急也」，公羊隱五年，何注云：「殷曰大護，殷時民樂，大其護己也」，並與此同。周禮大司樂「護」作「濩」，漢書禮樂志同「護」，「濩」字亦通。九招，即書皋陶謨「簫韶九成」，舜樂也。史記夏本紀云：「禹興九招之樂」，呂氏春秋古樂篇云：「嚳作九招，舜令質修之。」山海經大荒西經云：「啟始歌九招」，周禮大司樂作「九｛殸石｝」。招、韶、｛殸石｝字並通。武王勝殷殺紂，環天下自立以為王，事成功立，無大後患，因先王之樂，又自作樂，命曰象；畢云；「呂氏春秋云：『周公為三象』，乃成王之樂。此云象又是武王作，未詳。」案：毛詩周頌序云：「維清，奏象舞也」，鄭箋云：「象，用兵時刺伐之舞，武王制焉。」禮記文王世子「下管象」，鄭注云：「象，周武王伐紂之樂。」春秋繁露三代改制質文篇云：「文王作武樂，武王作象樂，周公作汋樂。」淮南子氾論訓云：「周武象。」高注云：「武王樂也。」白虎通義禮樂篇云：「周公曰酌，武王曰象者，象太平而作樂，示已太平也，合曰大武。」此皆以象為武王所作。畢專據呂覽古樂篇以疑此書，殊為失攷。周禮大司樂六樂有大武而無象，則大武自為周之正樂，象蓋舞之小者。周頌孔疏謂象舞象文王之事，大武象武王之事，大武之樂亦為象，傅合武、象為一，非也。左襄二十九年傳云「見舞象箾南籥者」，杜注云「象箾舞所執，文王之樂」，杜又以象為文王樂，史記吳世家集解引賈逵、詩周頌疏引服虔，說並同，蓋皆傳聞之異。周成王因先王之樂，又自作樂，命曰騶虞。王云：「御覽引作『周成王因先王之樂，又自作樂，命曰騶吾』，是也。上文云：『湯因先王之樂，又自作樂，命曰護。武王因先王之樂，又自作樂，命曰象』，即其證。今本脫去『又自作樂』四字，則義不可通。困學紀聞所引已同。今本書傳中，『騶虞』字多作『騶吾』，故困學紀聞詩類引墨子尚作『騶吾』，今作『騶虞』者，後人依經典改之。」案：王說是也，今據增。鈔本御覽樂部三引此書，「騶虞」又作「鄒吾」，字並通。詩召南有騶虞篇，蓋作於成王時，故墨子以為成王之樂。凡詩皆可入樂也。周禮大司樂「大射令奏騶虞」，鄭注云：「騶虞，樂章名。」周成王之治天下也，不若武王，武王之治天下也，不若成湯，成湯之治天下也，不若堯舜。故其樂逾繁者，其治逾寡。自此觀之，樂非所以治天下也。」 \\n  \\n 程繁曰：「子曰：『聖王無樂』，此亦樂已，若之何其謂聖王無樂也？」 \\n  \\n 子墨子曰：「聖王之命也，命與令義同。蘇云：「此下有闕文誤字。」多寡之。此疑當作「多者寡之」。言凡物病其多者，則務寡之。食之利也，以知饑而食之者智也，因為無智矣。今聖有樂而少，此亦無也。」畢云：「言人所以生者，食之利，但必以知饑而食之，否則非智。今聖人雖用樂而少，此亦無違于聖人。『無』下疑有脫字。」案：畢說非也。「因」，當作「固」，「今聖」下當有「王」字。此言食為人之利，然人饑知食，不足為智，若因饑知食而謂之為智，則所知甚淺，固為無智矣，以喻聖王雖作樂而少，猶之無樂也。末句「無」下似無脫字。 \\n  \\n  \\n  \\n   \\n  "}
{"章节": "墨子閒詁卷二", "正文": "  \\n 墨子閒詁卷二 \\n 　 \\n  \\n 尚賢上第八 \\n  \\n 經典釋文敘錄引鄭康成書贊云：「尚者上也。」淮南子氾論訓云「兼愛、上賢、右鬼、非命，墨子之所立也，而楊子非之。」漢書藝文志亦作「上賢」。畢云：「說文云：『賢，多才也。』玉篇云：『有善行也。』尚與上同。」 \\n  \\n 子墨子言曰：「今者王公大人為政於國家者，「今者」，舊本作「古者」。王云：「此謂今之王公大人，非謂古也。『古者』，當依群書治要作『今者』，義見下文。」案：王說是也，今據正。禮運云：「大人世及以為國」，鄭注云：「大人，諸侯也。」孔疏云：「易革卦，大人虎變，對君子豹變，故大人為天子。」相見禮云：「與大人言，言事君」，對士又云事君，故以大人為卿大夫。皆欲國家之富，人民之眾，刑政之治，然而不得富而得貧，不得眾而得寡，不得治而得亂，則是本失其所欲，得其所惡，是其故何也？」 \\n  \\n 子墨子言曰：「是在王公大人為政於國家者，不能以尚賢事能為政也。蘇云：「『事』當作『使』，二字形近而訛。」案：事、使義同。漢書高帝紀如淳注云「事謂役使也」。非訛字。是故國有賢良之士眾，則國家之治厚，賢良之士寡，則國家之治薄。故大人之務，將在於眾賢而己。」 \\n  \\n 曰：「然則眾賢之術將柰何哉？」 \\n  \\n 子墨子言曰：「譬若欲眾其國之善射御之士者，必將富之，貴之，敬之，譽之，然后國之善射御之士，「后」，群書治要作「後」，下同。將可得而眾也。王引之云：「此將字猶乃也，與上將字異義。」況又有賢良之士厚乎德行，辯乎言談，博乎道術者乎，此固國家之珍，而社稷之佐也，畢云：「『佐』當為『左』。」鈕樹玉云：「佐字見漢刻石門頌。」亦必且富之，貴之，敬之，譽之，然后國之良士，亦將可得而眾也。「后」，道藏本作「後」。 \\n  \\n 是故古者聖王之為政也，舊本脫「也」字，今據治要補。言曰：「不義不富，不義不貴，不義不親，不義不近。」治要「不富」「不貴」「不親」「不近」，並在「不義」上。是以國之富貴人聞之，皆退而謀曰：『始我所恃者，富貴也，今上舉義不辟貧賤，治要作「避」，下並同。蘇云：「辟，讀如避，下同。」然則我不可不為義。』親者聞之，亦退而謀曰：『始我所恃者親也，今上舉義不辟疏，「疏」上舊本有「親」字，治要同。王云：「『親』字涉上文而衍，『不避疏』義，見上下文。」案：王說是也，今據刪。然則我不可不為義。』近者聞之，亦退而謀曰：『始我所恃者近也，今上舉義不避遠，舊本作「近」，治要作「遠近」。王云「『近』字涉上文而誤，『近』當為『遠』。不辟遠，見下文。」案：王說是也，今據正。蓋故書本衍一「近」字，後人誤刪「遠」存「近」，遂不可通。然則我不可不為義。』遠者聞之，亦退而謀曰：『我始以遠為無恃，今上舉義不辟遠，然則我不可不為義。』逮至遠鄙郊外之臣，遠鄙，即下四鄙，謂都鄙縣鄙也。書文侯之命孔疏引鄭注云：「鄙，邊邑也。」周禮載師，杜子春注云：「五十里為近郊，百里為遠郊」，又引司馬法云：「王國百里為郊。」門庭庶子，說文广部云：「庭，宮中也。」周禮宮伯，掌王宮之士庶子凡在版者。」鄭眾注云「庶子，宿衛之官。」鄭康成云：「王宮之士，謂王宮中諸吏之適子也。庶子，其支庶也。」案：士庶子，即公族及卿大夫之子宿衛宮中者也。新序雜事二（一）云：「楚莊王中庶子曰；臣尚衣冠御郎十三年矣。」蓋凡宿衛位署，皆在路寢內外朝門庭之閒，故此書謂之門庭庶子。新序云：「御郎」，郎謂郎門，即路寢門也。凡宿衛子弟，已命者謂之士，未命者謂之庶子，說詳周禮正義。國中之眾、周禮鄉大夫鄭注云：「國中，城郭中也。」四鄙之萌人漢書劉向傳，顏注云：「萌與甿同，無知之貌。」管子山國軌篇，尹注云：「萌，田民也。」一切經音義云：「萌，古文氓同。」史記三王世家「姦巧邊萌」，索隱云：「萌一作甿。」說文民部云：「氓，民也，讀若盲」，又「甿，田民也。」畢云：「『萌』，氓字之假音也。」聞之，皆競為義。是其故何也？曰：上之所以使下者，一物也，下之所以事上者，一術也。譬之富者畢云：「『富』，舊作『異』，一本如此。」有高牆深宮，牆立既，「牆立既」，疑當作「宮牆既立」。「宮」字涉上而脫，「既立」又誤作為「立既」，遂不可通。謹上為鑿一門，「謹上」，疑當為「謹止」。辭過篇云「謹此則止」，謹止為鑿一門，「謹」與「僅」通。言於牆閒纔開一門，不敢多為門戶也。有盜人入，闔其自入而求之，畢云：「自入，言所從入之門。」盜其無自出。是其故何也？則上得要也。 \\n  \\n （一）原誤作「雜事一」，據新序改。 \\n  \\n 故古者聖王之為政，列德而尚賢，小爾雅廣詁云「列，次也。」國語周語，韋注云：「列，位次也。」雖在農與工肆之人，論語子張篇云：「百工居肆，以成其事。」有能則舉之，高予之爵，重予之祿，任之以事，斷予之令，禮記樂記，鄭注云：「斷，決也。」謂其令必行。曰：「爵位不高則民弗敬，蓄祿不厚則民不信，政令不斷則民不畏」，舉三者授之賢者，非為賢賜也，欲其事之成。故當是時，治要無此二字。以德就列，論語季氏篇云：「陳力就列」，集解引馬融云：「當陳其才力，度已所任，以就其位。」亦釋列為位。以官服事，周禮大司徒，鄭眾注云：「服事，謂為公家服事者。」以勞殿賞，「殿」，治要作「受」。畢云：「『殿』讀如奔而殿。」俞云：「畢讀非也。論功行賞勞者當在前，安得反云殿乎？殿者，定也，殿與定一聲之轉，文選江賦注曰：『澱與淀古字通。』殿之與定，猶澱之與淀也。詩采菽篇『殿天下之邦』，毛傳曰：『殿，鎮也。』鎮即有定義。爾雅廣言『殿，填也』。填與奠通。禮記檀弓篇『主人既祖填池』，鄭注：『填池當為奠徹』，是也。奠亦定也。周官司士職曰『以久奠食』，此云：『以勞殿賞』，句法一律，殿、奠文異而義同。」量功而分祿。故官無常貴，而民無終賤，「終」，治要作「恒」。有能則舉之，無能則下之，舉公義，辟私怨，「辟」，治要亦作「避」。畢云：「辟，讀如辟舉之辟。」俞云：「畢說非也。豈有私怨者，不問其賢否而概辟舉之乎？小爾雅廣言『辟，除也。』辟私怨，謂惟公義是舉，而私怨在所不問，故除去之也。又禮記郊特牲篇『有由辟焉』，鄭注曰：『辟，讀為弭。』此辟字或從鄭讀，亦通。」此若言之謂也。王云：「若，亦此也。古人自有複語。管子山國軏篇曰『此若言何謂也？』地數篇曰：『此若言可得聞乎？』輕重丁篇曰：『此若言曷謂也？』此書節葬篇曰：『以此若三聖王者觀之』，又曰『以此若三國者觀之』，皆並用此若二字。」故古者堯舉舜於服澤之陽，畢云：「未詳其地。『服』與『蒲』，音之緩急，或即蒲澤，今蒲州府。」詒讓案：文選曲水詩序，李注引帝王世紀云：「堯求賢而四嶽薦舜，堯乃命于順澤之陽。」疑即本此書。史記五帝本紀「就時於負夏」，集解引鄭玄云：「負夏，衛地。」孟子離婁篇「舜生於諸馮，遷於負夏」，趙注云：「諸馮、負夏皆地名。負海也。」案：服澤疑即負夏。趙岐云：「負海」，必有所本。授之政，天下平；禹舉益於陰方之中，畢云：「未詳其地。」授之政，九州成；蘇云：「成與平為韻。」湯舉伊尹於庖廚之中，史記殷本記「阿衡欲奸湯而無由，乃為有莘氏媵臣，負鼎俎，以滋味說湯。」畢云：「韓非子云『上古有湯，至聖也。伊尹，至智也，然且七十說而不受，身執鼎俎為庖宰，昵近習親，湯乃僅知其賢而舉之。』文選注云：『魯連子曰：伊尹負鼎佩刀以干湯得意，故尊為宰舍。』又云：『文子曰：伊尹負鼎而干湯』。」授之政，其謀得；文王舉閎夭泰顛於罝罔之中，書君奭云：「惟文王尚克修和我有夏。亦惟有若虢叔，有若閎夭，有若散宜生，有若泰顛，有若南宮括。」偽孔傳云：「閎、泰氏，夭、顛名。」詩周南兔罝敘云：「兔罝，后妃之化也。關雎之化行，則莫不好德，賢人眾多也。」毛傳云：「兔罝，兔罟也。」畢云：「事未詳，或以詩兔罝，有公侯腹心之詩而為說，恐此詩即賦閎夭泰顛事。古者書傳未湮，翟必有據。」蘇云：「罝，即詩所謂兔罝，當為閎夭而作。泰顛，當即太公望也。罝屬夭，則罔屬顛，與太公釣渭遇文王事亦合。迨馬融注十亂，以泰顛與太公望並舉，後世以為二人。然文王諸臣，自以太公為稱首。書君奭篇唯以泰顛與諸臣並舉，而不及太公。逸周書克殷篇亦然。若使果為二人，豈容都不道及？是顛即望無疑也。」案：罝罔通稱，蘇分屬二人，非也。太顛即太公，乃宋吳仁傑之謬說。攷詩大雅綿，孔疏引鄭君奭注云：「不及呂望太師也，教文王以大德謙不以自比焉。」是馬、鄭並以泰顛與太公非一人。周書克殷篇有泰顛又有尚父，尤有塙證。吳說不足據，蘇從之，傎矣。授之政，西土服。蘇云：「服與得為韻。」故當是時，雖在於厚祿尊位之臣，莫不敬懼而施，畢云：「下疑脫一字。」俞云：「畢非也。施當讀為惕，尚書盤庚篇『不惕予一人』，白虎通號篇引作『不施予一人』，是也。敬懼而施，即敬懼而惕，文義已足，非有闕文。」雖在農與工肆之人，莫不競勸而尚意。「意」，疑當為「悳」，形近而訛。「悳」正字，「德」假借字。故士者所以為輔相承嗣也。大戴禮記曾子立事篇云：「使子猶使臣也，使弟猶使承嗣也」，盧辯注云：「承嗣，謂冢子也。」孔廣森云：「承，丞也，左傳曰：請承嗣，讀為司丞。司者官之偏貳，故弟視之臣則私臣，自所謁除也，可以子視之。」案：孔說是也。此云：「輔相承嗣」，中篇云：「承嗣輔佐」，承嗣亦皆非嗣子。承當與文王世子「師保疑丞」之丞同。大戴禮記保傅篇以道、充、弼、承為四聖，云「博聞強記，接給而善對者謂之承」，承者，承天子之遺忘者也。書益稷「欽四鄰」，孔疏引鄭康成云：「四近，謂左輔右弼，前疑後承。」文王世子孔疏引尚書大傳「承」作「丞」。此承義並與彼同。故得士則謀不困，體不勞，名立而功成，美章而惡不生，舊本作「名立而功，業彰而惡不生。」王云：「群書治要引作『名立而功成，美章而惡不生』，是也。功成與名立對文，惡不生與美彰對文，今本脫『成』字，『美』字又訛作『業』，則文不對，而句亦不協矣。『美』『業』字形相似，故訛。漢書賈誼傳『一動而五美附』，今本『美』訛作『業』。」案：王說是也，今據補正。則由得士也。」 \\n  \\n 是故子墨子言曰：「得意賢士不可不舉，不得意賢士不可不舉，尚欲祖述堯舜禹湯之道，王引之云：「尚與儻同。」案：王說未塙。「尚」疑與「上」同，下篇云「上欲中聖人之道。」將不可以不尚賢。夫尚賢者，政之本也。」尚賢中第九 \\n  \\n 子墨子言曰：「今王公大人之君人民，主社稷，治國家，欲脩保而勿失，故不察尚賢為政之本也。畢云：「『故』，一本作『胡』。」蘇云：「『胡』是也，下同。」詒讓案：下文兩見，一作「胡」，一作「故」。盧云：「當云『尚賢之為政本』。」王云：「盧說非也。下文曰：『胡不察尚賢為政之本也？且以尚賢為政之本者，亦豈獨子墨子之言哉！』與此文同一例。則不得倒『之』字於『為政』上矣。故與胡同，故下文又曰：『故不察尚賢為政之本也。』管子侈靡篇『公將有行，故不送公。』亦以『故』為『胡』。」何以知尚賢之為政本也？曰自貴且智者，為政乎愚且賤者，則治；自愚賤者，為政乎貴且智者，則亂。「愚」下。依上文亦當有「且」字。是以知尚賢之為政本也。故古者聖王甚尊尚賢而任使能，不黨父兄，不偏貴富，不嬖顏色，賢者舉而上之，富而貴之，以為官長；不肖者抑而廢之，貧而賤之以為徒役，是以民皆勸其賞，畏其罰，相率而為賢。者以賢者眾，而不肖者寡，俞云：「『相率而為賢』絕句，『者』字乃『是』字之誤，屬下讀。惟其相率而為賢，是以賢者眾而不肖者寡也。兩句皆用『是以』字，古人行文不避重複，今誤作『相率而為賢者』，則是民之相率為賢，以賢者眾而不肖者寡之故，於義不可通矣。」此謂進賢。畢云：「『謂』，一本作『為』。」詒讓案：「進賢」，依上文當作「尚賢。」然後聖人聽其言，跡其行，察其所能，而慎予官，此謂事能。事與使同，詳上篇，上文作「使能」。故可使治國者，使治國，可使長官者，使長官，可使治邑者，使治邑。凡所使治國家，官府，邑里，此皆國之賢者也。 \\n  \\n 賢者之治國也，畢云：「『國』下，一本有『家』字。」詒讓案：道藏本「國」下有「者」字。蚤朝晏退，畢云：「『蚤』字同『早』。」聽獄治政，是以國家治而刑法正。賢者之長官也，夜寢夙興，收斂關市、山林、澤梁之利，以實官府，是以官府實而財不散。賢者之治邑也，蚤出莫入，耕稼、樹藝、聚菽粟，是以菽粟多而民足乎食。故國家治則刑法正，官府實則萬民富。上有以絜為酒醴栥盛，以祭祀天鬼；外有以為皮幣，與四鄰諸侯交接，內有以食飢息勞，「飢」，舊本作「饑」，今依道藏本正。將養其萬民。俞云：「『將』當作『持』。持養乃古人恒言，詳見七患篇。此作將養，形似而誤。天志中篇正作『內有以食飢息勞，持養其萬民』，可據以訂正。非命上篇『將養老弱』，亦持養之誤。」外有以懷天下之賢人。王云：「『外有以』三字，涉上文『外有以為皮幣』而衍。下文曰：『內者萬民親之，賢人歸之』，是養民與懷賢皆內事非外事也。」是故上者天鬼富之，外者諸侯與之，內者萬民親之，賢人歸之，以此謀事則得，舉事則成，入守則固，出誅則疆。故唯昔三代聖王堯、舜、禹、湯、文、武，之所以王天下正諸侯者，正，長也，義詳親士篇。此亦其法已。 \\n  \\n 既曰若法，未知所以行之術，則事猶若未成，畢云：「若猶順。」王云：「『曰』者，『有』之壞字也。若法此法也。言既有此法，而無術以行之，則事猶然未成也。畢以若法為順法，失之。若與此同義，猶若即猶然。」俞云：「王非也。『曰』字乃『云』字之誤。云者有也，說見辭過篇。『既云若法』，即既有此法，淺人不達『云』字之義，謂是『云曰』之『云』，疑本書皆用『曰』字，此不當用作『云』字，故改『云』作『曰』耳。」是以必為置三本。何謂三本？曰爵位不高則民不敬也，蓄祿不厚則民不信也，政令不斷則民不畏也。故古聖王高予之爵，重予之祿，任之以事，斷予之令，夫豈為其臣賜哉，欲其事之成也。詩曰：『告女憂卹，誨女予爵，舊本「爵」誤「鬱」，盧以意改為「序爵」，畢從之。王云：「『鬱』為『爵』之訛，『予』則非訛字也。上文言『古聖王高予之爵，重予之祿』，下文言『今王公大人之用賢，高予之爵，而祿不從』，此引詩『誨女予爵』，正與上下文『予』字同義，則不得改「予」為『序』矣。毛詩作『告爾憂恤，誨爾序爵，誰能執熱，逝不以濯。』今墨子兩『爾』字皆作『女』，『序』作『予』，『誰』作『孰』，『逝』作『鮮』，『以』作『用』，是墨子所見詩固有異文也。」案：王說是也。王應麟詩攷引亦作「序爵」，盧蓋兼據彼文。然王攷多以意改，未必宋本「予」果作「序」也，今不據改。毛詩大雅桑柔，傳云：「濯所以救熱也，禮亦所以救亂也」，鄭箋云「恤亦憂也，逝猶去也。我語女以憂天下之憂，教女以次序賢能之爵，其為之當如手持熱物之用濯。謂治國之道，當用賢者。」孰能執熱，鮮不用濯。』詩攷引「孰」作「誰」，蓋亦王氏所改。蘇云：「案詩大雅桑柔篇『孰』作『誰』，『鮮』作『逝』，『用』作『以』。」則此語古者國君諸侯之不可以不執善，承嗣輔佐也。王云：「善，謂善待此承嗣輔佐之人，即上文所云：『高予之爵，重予之祿，任之以事，斷予之令也。』蓋『善』上不當有『執』字，涉上下文『執熱』而衍。」案：王說非也。執猶親密也。曲禮云：「執友稱其仁也」，鄭注云：「執友，志同者。」呂氏春秋遇合篇云：「故嫫母執乎黃帝」，列女傳辯通篇齊鍾離春傳云：「衒嫁不售，流弃莫執」，執並與親義相近。此執善亦言親善也。譬之猶執熱之有濯也。將休其手焉。爾雅釋詁云：「休，息也。」古者聖王唯毋得賢人而使之，「唯」，舊本作「惟」，今據王校改。「毋」，畢本改「毌」，云「『毌』讀如貫習之貫。」王云：「畢改非也。毋，語詞耳，本無意義。唯毋得賢人而使之者，唯得賢人而使之也。若讀毋為貫習之貫，則文不成義矣。下篇曰：『今唯毋以尚賢為政其國家百姓，使國之為善者勸，為暴者沮』，又曰：『然昔吾所以貴堯、舜、禹、湯、文、武之道者，何故以哉。以其唯毋臨眾發政而治民，使天下之為善者可而勸也。為暴者可而沮也。』尚同中篇曰：『上唯毋立而為政乎國家，為民正長，曰人可賞吾將賞之。若苟上下不同義，上之所賞，則眾之所非。上唯毋立而為政乎國家，為民正長，曰人可罰吾將罰之。若苟上下不同義，上之所罰，則眾之所譽。』下篇曰：『故唯毋以聖王為聰耳明目為？豈能一視而通見千里之外哉，一聽而通聞千里之外哉。』非攻中篇曰：『今師徒唯毋興起，冬行恐寒，夏行恐暑，此不可以冬夏為者也。春則廢民耕稼樹藝，秋則廢民穫斂。今唯毋廢一時，則百姓飢寒凍餒而死者，不可勝數。』節用上篇曰：『且大人唯毋興師以及伐鄰國，久者終年，速者數月，男女久不相見，此所以寡人之道也。』節葬下篇曰：『今雖毋法孰厚葬久喪者言，以為事乎國家。』又曰：『今唯無以厚葬久喪者為政。』天志中篇曰：『故唯毋明乎順天之意，奉而光施之天下，則刑政治，萬民和國家富，財用足，百姓皆得煖衣飽食，便寧無憂。』非樂上篇曰：『今王公大人，雖無造為樂器，以為事乎國家。』又曰：『今王公大人，唯毋處高臺厚榭之上而視之』又曰：『今王公大人，唯毋為樂，虧奪民衣食之財，以拊樂如此多也。』又曰：『今唯毋在乎王公大人說樂而聽之，即必不能蚤朝晏退，聽獄治政』，『今唯毋在乎士君子說樂而聽之，即必不能竭股肱之力，亶其思慮之智，內治官府，外收斂關市山林澤梁之利，以實倉廩府庫』，『今唯毋在乎農夫說樂而聽之，即必不能蚤出暮入耕稼樹藝，多聚菽粟』，『今唯毋在乎婦人說樂而聽之，即必不能夙興夜寐，紡績織紝，多治麻絲葛緒綑布繰。』以上諸篇其字或作『毋』，或作『無』，皆是語詞，非有實義也。孟康注漢書貨殖傳曰：『無，發聲助也。』管子立政九敗解篇曰：『人君唯毋聽寢兵，則群臣賓客莫敢言兵；人君唯毋聽兼愛之說，則視天下之民如其民，視國如吾國；人君唯無好全生，則群生皆全其生，而生又養；人君唯無聽私議自貴，則民退靜隱伏，窟穴就山，非世閒上，輕爵祿而賤有司；人君唯無好金玉貨財，必欲得其所好，則必易之以大官尊位，尊爵重祿；人君唯毋聽群徒比周，則群臣朋黨，蔽美揚惡；人君唯毋聽觀樂玩好，則敗；人君唯毋聽請謁任譽，則群臣皆相為請；人君唯無聽諂諛飾過之言，則敗。』以上諸條其字或作為『毋』，或作『無』，並與墨子同義。」案：王說是也，洪說同，蘇疑「毋」為「務」字之假借，非。般爵以貴之，畢云：「般，讀如頒賜之頒。」裂地以封之，終身不厭。賢人唯毋得明君而事之，竭四肢之力以任君之事，終身不倦。若有美善則歸之上，是以美善在上而所怨謗在下，寧樂在君，畢云：「當為『寧』，經典通用此。」憂慼在臣，故古者聖王之為政若此。 \\n  \\n 今王公大人亦欲效人以尚賢使能為政，效人，謂效古人之為政也。高予之爵，而祿不從也。夫高爵而無祿，民不信也。曰：『此非中實愛我也，假藉而用我也。』漢書薛宣朱博傳贊「假借用權」，宋祁校云：「『借』，蕭該謂本作『藉』字」，大戴禮記衛將軍文子篇云：「使其臣如藉。」畢云：「古無『借』字，只用『藉』。說文序有假借字，從人，俗寫亂之。」夫假藉之民，將豈能親其上哉！故先王言曰：『貪於政者畢云：「『貪』，舊作『食』，一本如此。「不能分人以事，厚於貨者不能分人以祿。』事則不與，祲則不分，請問天下之賢人將何自至乎王公大人之側哉？若苟賢者不至乎王公大人之側，則此不肖者在左右也。不肖者在左右，則其所譽不當賢，而所罰不當暴，王公大人尊此以為政乎國家，則賞亦必不當賢，而罰亦必不當暴。若苟賞不當賢而罰不當暴，則是為賢者不勸而為暴者不沮矣。是以入則不慈孝父母，國語齊語云：「不慈孝於父母，不長弟於鄉里。」王引之云：「賈子道術篇云：『親愛利子謂之慈，子愛利親謂之孝』，孝與慈不同，而同取愛利之義，故孝於父母亦可謂之孝慈。莊子漁父篇曰：『事親則慈孝』。」出則不長弟鄉里，居處無節，出入無度，節、度義同。非命上篇云：「坐處不度，出入無節。」男女無別。使治官府則盜竊，守城則倍畔，君有難則不死，出亡則不從，使斷獄則不中，分財則不均，與謀事不得，舉事不成，入守不固，出誅不彊。故雖昔者三代暴王上文云：「故唯昔三代聖王堯舜禹湯文武，之所以王天下正諸侯者。」王引之云：「雖即唯也。古字通。」桀紂幽厲之所以失措其國家，傾覆其社稷者，王云：「『措』字義不可通，當是『損』字之誤。大戴記曾子立事篇曰：『諸侯曰旦思其四封之內，戰戰恐惟失損之』，損讀為抎，故非命篇作『失抎』，說文『抎，有所失也。』」已此故也。畢云：「古字『以』、『已』通，一本作『以』，非。」何則？皆以明小物而不明大物也。周禮大司徒鄭注云：「物猶事也。」 \\n  \\n 今王公大人，有一衣裳不能制也，必藉良工；有一牛羊不能殺也，必藉良宰。呂氏春秋不苟篇「與良宰遺之」，高注云：「宰謂膳宰。」故當若之二物者，王公大人未知以尚賢使能為政也。王云「『未知』，當作「未嘗不知』，義見上下文。」蘇云：「『未知』，當作『未有不知』。」詒讓案：「未」疑「本」之誤。逮至其國家之亂，社稷之危，則不知使能以治之，蘇云：「『使能』上，當脫『尚賢』二字。」親戚則使之，無故富貴、面目佼好則使之。詩陳風月出篇「佼人僚兮」，釋文云：「佼字又作姣，好也。」畢云：「佼，姣字假音。說文云：『姣，好也。』玉篇云：『姣音狡，妖媚也』。」俞云：「『無故富貴』義不可通，『無』乃衍字。『故富貴』，謂本來富貴者也，不問其賢否，而惟故富貴者是使，則非尚賢之謂矣。上文曰：『故古者聖王甚尊尚賢而任使能，不黨父兄，不偏富貴，不嬖顏色』，此云：『親戚則使之』，是黨父兄矣；『故富貴、面目佼好則使之』，是偏富貴而嬖顏色矣。後人不達『故富貴』之義，而妄加『無』字，殊失其旨。下篇同。」案：「無故富貴」，中下兩篇屢見，群書治要引同。「無」，似非衍文，俞說未塙。竊疑「故」當為「攻」，即「功」之借字。下篇云：「其所賞者，已無故矣」，「故」亦「攻」之訛，可以互證。夫無故富貴、面目佼好則使之，豈必智且有慧哉！說文心部云：「慧，儇也。」王云：「『智且慧』與前『貴且智』『愚且賤』，文同一例。『慧』上不當有『有』字，蓋後人所加。」若使之治國家，則此使不智慧者治國家也，國家之亂既可得而知已。且夫王公大人有所愛其色而使，據下文，下當有「之」字。其心不察其知而與其愛。是故不能治百人者，使處乎千人之官，不能治千人者，使處乎萬人之官。此其故何也？曰處若官者爵高而祿厚，故愛其色而使之焉。「處若」，舊本倒。王云：「『若』與『故』義不相屬，『若處官者』，當為『處若官者」，若官，此官也，言以處此官者，爵高而祿厚，故特用其所愛也。下文曰『雖日夜相接以治若官』，是其證，若與此同義，說見上文。」夫不能治千人者，使處乎萬人之官，則此官什倍也。夫治之法將日至者也，日以治之，日不什脩，小爾雅廣言云「脩，長也」，什脩，謂十倍其長。知以治之，知不什益，而予官什倍，則此治一而棄其九矣。雖日夜相接以治若官，官猶若不治，此其故何也？則王公大人不明乎以尚賢使能為政也。故以尚賢使能為政而治者，夫若言之謂也，王云：「夫，亦此也。」詒讓案：此夫對吾為文，疑當訓彼，漢書賈誼傳，顏注云「夫，猶彼人耳。」以下賢為政而亂者，「下賢」下，當有「不使能」之語，而今脫之，若吾言之謂也。「若吾言」，疑亦當作「吾若言」。 \\n  \\n 今王公大人中實將欲治其國家，欲脩保而勿失，胡不察尚賢為政之本也？且以尚賢為政之本者，亦豈獨子墨子之言哉！此聖王之道，先王之書距年之言也。畢云：「『距年』，下篇作『豎年』，猶云遠年。」案：畢說未塙。傳曰：『求聖君哲人，以裨輔而身』，國語晉語云：「裨輔先君」，韋注云：「裨，補也。」此下篇云：「晞夫聖武，知人以屏輔爾身」，文義較詳備，此約述之。裨輔不當有聖君，「君」蓋亦「武」之訛。蘇云：「伊訓云：『敷求哲人，俾輔于爾後嗣』，與此略同。」詒讓案：伊訓偽孔傳云：「布求賢智，使師輔於爾嗣王，言仁及後世。」湯誓曰：『書敘云：「伊尹相湯伐桀，升自陑，遂與桀戰于鳴條之野，作湯誓。」今湯誓無此文，偽古文摭此為湯誥，謬。聿求元聖，與之戮力同心，湯誥偽孔傳云：「聿，遂也。大聖陳力謂伊尹。」孔疏云：「戮力猶勉力也。」案：說文力部云：「戮，并力也。」戮，戮之借字。以治天下。』蘇云：「今書湯誥篇無『同心』以下六字。」則此言聖之不失以尚賢使能為政也。「聖」下，當有「王」字。故古者聖王唯能審以尚賢使能為政，無異物雜焉，天下皆得其利。道藏本作「列」。案：上篇云：「列德而尚賢」，又云：「以德就列」，則此云：「皆得其列」，或謂尊卑賢否皆得其等列，無僭越也，此義亦得通。而不及作「利」之長，故今不據改。古者舜耕歷山，史記五帝本紀同。畢云：「史記集解云：『鄭玄曰：在河東。』水經注云：『河東郡南有歷山，謂之歷觀，舜所耕處也。有舜井，媯、汭二水出焉。』二說在今山西永濟縣。高誘注淮南子云：『歷山在泲陰成陽也。一曰濟南歷城山也。』水經注又云：『周處風土記曰：記云：耕於歷山，而始寧剡二縣界上，舜所耕田，於山下多柞樹，吳越之閒名柞為櫪，故曰歷山』，與鄭說異。括地志云『蒲州河東縣歷山南有舜井。』又云：『越州餘姚縣有歷山舜井，濮州雷澤縣有歷山舜井，二所又有姚墟，云生舜處也。及媯州歷山舜井，皆云舜所耕處，未詳也。』案：說各不同。」陶河瀕，呂氏春秋慎人篇云：「陶於河濱」，高注云：「陶作瓦器。」史記五帝本紀「瀕」亦作「濱」。畢云：「此古『濱』字，見說文。史記集解云：『皇甫謐曰：濟陰，定陶西南陶丘亭是也。』正義曰：『按於曹州濱河作瓦器也。括地志云陶城在蒲州河東縣北三十里，即舜所都也，南去歷山不遠，或耕或陶，所在則可，何必定陶方得為陶也？舜之陶也，斯或一焉。』按：守節說本水經注，是也。雷澤則亦以山西永濟說為強也。」詒讓案：水經濟水注云：「陶丘，墨子以為釜丘也」，今檢勘全書，無釜丘之文，疑古本此文或作「陶釜丘」矣。漁雷澤，史記五帝本紀同。畢云：「太平御覽、玉海引作『濩澤』。地理志：河東郡有濩澤，應劭曰：『澤在西北。』通典云：『澤州陽城縣有濩澤水。』史記集解云：『鄭玄曰：雷夏兗州澤，今屬濟陰。』案：今山西永濟縣南四十里雷首山下有澤，亦云舜所漁也」王云：「雷澤本作濩澤，此後人習聞舜漁雷澤之事，而以其所知改其所不知也。漢書地理志河東郡濩澤縣，應劭曰：『有濩澤在西北。』穆天子傳『天子四日休于濩澤』，郭璞曰：『今平陽濩澤縣是也。』濩音穫。水經沁水注曰『濩澤水出濩澤城西白澗渠，東逕濩澤，墨子曰舜漁濩澤，又東逕濩澤縣故城南，蓋以澤氏縣也。』初學記州郡部，正文出『舜澤』二字，注曰：『墨子曰舜漁于濩澤，在濩澤縣西』，今本初學記作『雷澤』，與注不合，明是後人所改。又元和郡縣志河東道下、太平寰宇記河東道下、太平御覽州郡部九、路史疏仡紀，引墨子並作『濩澤』，是墨子自作『濩澤』，與他書作『雷澤』者不同。濩澤在今澤州府陽城縣西，嶕嶢山下。下篇『漁於雷澤』，亦後人所改。」堯得之服澤之陽，服澤，詳上篇。舉以為天子，與接天下之政，治天下之民。伊摯，有莘氏女之私臣，詩商頌長發，孔疏引鄭康成書注云：「伊尹名摯，湯以為阿衡，以尹天下，故曰伊尹。」史記殷本紀云：「伊尹名阿衡，欲奸湯而無由，乃為有莘氏媵臣，負鼎俎，以滋味說湯」，索隱云：「孫子兵書，伊尹名摯，孔安國亦曰伊摯，然解者以阿衡為官名，非名也。」案：孫子用閒篇云：「殷之興也，伊摯在夏」，即小司馬所本也。伊摯亦見楚辭離騷、天問二篇。畢云：「『莘』，漢書作為『｛新女｝』。玉篇『｛新女｝、嫀二同色臻切，有｛新女｝國』。說文云：『呂不韋曰：有侁氏以伊尹（）女。』案：呂氏春秋本味云：『有侁氏女子採桑，得嬰兒於空桑之中，獻之其君，其君令烰人養之，長而賢。湯聞伊尹，使人請之有侁氏，有侁氏不可。伊尹亦欲歸湯。於是請取婦為婚，有侁氏喜，以伊尹為媵送女。』高誘曰：『侁，讀曰莘』。有莘在今河南陳留縣。括地志云：『古莘國，在汴州陳留縣東五里，故莘城是也。陳留風俗傳云：陳留外黃，有莘昌亭，本宋地，莘氏邑也。』或云在陝西郃陽，非。」親為庖人，周禮天官庖人，鄭注云：「庖之言苞也，裹肉曰苞苴。」說文广部云：「庖，廚也。」莊子庚桑楚篇云：「伊尹以胞人籠湯」，呂氏春秋本味篇作「烰人」，「胞」「烰」並「庖」之借字。湯得之，舉以為己相，與接天下之政，治天下之民。傅說被褐帶索。庸築乎傅巖，畢云：「『庸』，史記索隱引作『傭』。孔安國書傳云：『傅巖在虞、虢之界。』史記索隱云：『在河東太陽縣。』又夏靖書云：『倚氏六十里，河西岸吳阪下，便得隱穴，是說所潛身處也。』案：今在山西平陸縣東二十五里。」詒讓案：賈誼傳索隱引「被」作「衣」，「乎」作「於」，義並通。書敘云「高宗夢得說，使百工營求諸野，得諸傅巖，孔疏引馬融云：「高宗始命為傅氏。」又鄭康成云：「得諸傅巖，高宗因以傅命說為氏。」說文｛目攴｝部，引書敘釋之云：「傅巖，巖穴也。」偽古文說命云：「說築傅巖之野。」偽孔傳云：「傅氏之巖，在虞、虢之界。通道所經。有澗水壞道，常使胥靡刑人築護此道。說賢而隱，代胥靡築之以供食。」孔疏引皇甫謐云：「高宗夢天賜賢人，胥靡之衣，蒙之而來，且曰我徒也，姓傅名說，明以夢示百官，百官皆非也。乃使百工寫其形象，求諸天下，果見築者胥靡衣褐帶索，執役於虞、虢之閒，傅巖之野。名說，以其得之傅巖，謂之傅說。」水經河水注云：「沙澗水出虞山，東南逕傅巖、歷傅說隱室前，俗謂之聖人窟。」史記殷本紀「傅巖」作「傅險」，音近字通。武丁得之，舉以為三公，國語楚語云「武丁使以象夢求四方之賢聖，得傅說以來，升以為公」，韋注云：「公，三公也。」史記殷本紀云：「武丁得而與之語，果聖人。舉以為相，殷國大治。」與接天下之政，治天下之民。此何故始賤卒而貴，始貧卒而富？則王公大人明乎以尚賢使能為政。是以民無飢而不得食，寒而不得衣，勞而不得息，亂而不得治者。 \\n  \\n 故古聖王以審以尚賢使能為政，而取法於天。雖天亦不辯貧富、貴賤、遠邇、親疏、賢者舉而尚之，不肖者抑而廢之。然則富貴為賢，以得其賞者誰也？曰若昔者三代聖王堯、舜、禹、湯、文、武者是也。所以得其賞何也？曰其為政乎天下也，兼而愛之，從而利之，又率天下之萬民以尚尊天、事鬼、愛利萬民，是故天鬼賞之，立為天子，以為民父母，萬民從而譽之曰『聖王』，至今不已。則此富貴為賢，以得其賞者也。然則富貴為暴，以得其罰者誰也？曰若昔者三代暴王桀、紂、幽、厲者是也。何以知其然也？曰其為政乎天下也，兼而憎之，從而賊之，「賊」，舊本訛「賤」。王云：「『賤』當為『賊』字之誤也。尚同篇『則是上下相賊也』，天志篇『上詬天，中詬鬼，下賊人』，非儒篇『是賊天下之人者也』，今本『賊』字並誤作為『賤』。此言桀、紂、幽、厲之為政乎天下，兼萬民而憎惡之，又從而賊害之，非謂賤其民也。上文云：『堯、舜、禹、湯、文、武之為政乎天下也，兼而愛之，從而利之。』愛利與憎賊正相反。天志篇曰：『堯、舜、禹、湯、文、武之兼愛天下也，從而利之；桀、紂、幽、厲之兼惡天下也，從而賊之。』故知『賤』為『賊』之誤。」案：王說是也，今據正。又率天下之民以詬天侮鬼，賊傲萬民，「賊」，舊本亦訛「賤」。王云：「『賤』亦當為『賊』，『傲』當為『殺』。說文『敖』字本作『（）』。『殺』字古文作『（）』二形相似，『（）』（一）誤為『敖』，又誤為『傲』耳。墨子多古字，後人不識，故傳寫多誤。此說桀、紂、幽、厲之暴虐，故曰詬天侮鬼，賊殺萬民，非謂其賤傲萬民也。上文言堯、舜、禹、湯、文、武尊天事鬼，愛利萬民，愛利與賊殺亦相反。法儀篇曰：『禹、湯、文、武兼愛天下之百姓，率以尊天事鬼，其利人多；桀、紂、幽、厲兼惡天下之百姓，率以詬天侮鬼，其賊人多。』故知『賤傲』為『賊殺』之誤。魯問篇『賊敖百姓』，太平御覽兵部七十七引，『賊敖』作『賊殺』，是其明證也。」案：王說是也，今並據正。是故天鬼罰之，使身死而為刑戮，子孫離散，室家喪滅，絕無後嗣，萬民從而非之曰「暴王」，至今不已。則此富貴為暴，而以得其罰者也。然則親而不善，以得其罰者誰也？曰若昔者伯鯀，帝之元子，大戴禮記五帝德篇云：「禹，高陽之孫，鯀之子也」，帝繫篇云：「顓頊產鯀。」史記夏本紀云「鯀之父曰帝顓頊」，三代世表亦云：「顓頊生鯀」，索隱云：「皇甫謐云：鯀，帝顓頊之子，字熙。系本亦以鯀為顓頊子。漢書律曆志則云：顓頊五代而生鯀。按鯀既仕堯，與舜代系殊懸，舜即顓頊六代孫，則鯀非是顓頊之子。蓋班氏之言近得其實。」案：小司馬說，於理近是。漢志亦引帝繫，而與今本大戴禮舛異。楚辭離騷王注引帝繫，及淮南子原道訓高注，說並與漢志同。吳越春秋越王無余外傳，亦以鯀為顓頊之後。山海經則云：「黃帝生駱明，駱明生白馬，白馬是為鯀，則又以鯀為黃帝之孫，諸文錯互。此書云帝之元子，疑墨子於鯀之世繫，亦同世本說，未能審校其年代也。廢帝之德庸，既乃刑之于羽之郊，左傳襄二十五年，杜注云：「庸，用也。」書堯典、孟子萬章篇、史記五帝本紀，並云：「殛鯀於羽山。」晉語韋注云：「殛，放而殺也。」楚辭天問云：「永遏在羽山，夫何三年不施？」王注云：「言堯長放鯀於羽山，絕在不毛之地，三年不舍其罪也。」案：此刑亦謂放，故下云：「乃熱照無有及也。」山海經云：「殺鯀於羽郊」，亦謂鯀放而死也。畢云：「郭璞注山海經云：『今東海祝其縣西南有羽山。』案：在今山東蓬萊縣。」詒讓案：史記正義引括地志云：「羽山在沂州臨沂縣。」乃熱照無有及也，畢云：「言其罪績用弗成，亦正見有所不及耳。」案：此似言幽囚之日月所不照，畢說殊繆。帝亦不愛。則此親而不善以得其罰者也。然則天之所使能者誰也？曰若昔者禹、稷、皋陶是也。何以知其然也？先王之書呂刑道之書敘云：「呂命，穆王訓夏贖刑，作呂刑。」曰：『皇帝清問下民，有辭有苗。書釋文引馬融云：「清問，清訊也。」偽孔安國傳云：「帝堯詳問民患，皆有辭怨於苗民。」孔疏引鄭康成說，亦以此皇帝為堯。畢云：「孔書作：『鰥寡有辭于苗。』」曰群后之肆在下，畢云「『肆』，孔書作『逮』。」孫星衍云：「說文云『肆，極陳也』。」詒讓案：「肆」，正字作「〈镸隶〉」，與逮聲類同，古通用。此「肆」即「逮」之假字。偽孔傳云「群后諸侯之逮在下國。」明明不常，畢云「孔書『不』作『棐』，傳云『輔』，據此當作『匪』。」孫星衍云「不常，言非常明察。」案：明明，謂明顯有明德之人。不常，猶言立賢無方也。書作「棐」者，「匪」之假字，匪不義同。畢說得之。訛孔傳云：「皆以明明大道輔行常法」，非經義，孫說亦非。鰥寡不蓋，今書「群后」以下十四字，在「皇帝清問下民」上。偽孔傳云：「使鰥寡得所，無有掩蓋。」德威維威，畢云：「孔書作『畏』。」詒讓案：「維」，孔書作「惟」，下同。禮記表記引甫刑，二「畏」字亦並作「威」，與此同。德明維明。偽孔傳云：「言堯監苗民之見怨，則又增修其德。行威則民畏服，明賢則德明，人所以無能名焉。」表記鄭注云：「德所威則人皆畏之，言服罪也；德所明則人皆尊寵之，言得人也。」乃名三后，名、命通。說文口部云：「名，自命也。」畢云：「孔書『名』作『命』。」恤功於民，偽孔傳云：「堯命三君，憂功於民。」伯夷降典，哲民維刑。書釋文引馬融云：「折，智也。」王引之云：「折之言制也，『折』正字，『哲』借字。」畢云：「孔書『哲』作『折』。」詒讓案：偽孔傳云：「伯夷下典禮教民，而斷以法。」漢書刑法志引「折」作「悊」，「悊」「哲」字同，與此書合。禹平水土，主名山川。偽孔傳云：「禹治洪水，山川無名者主名之。」稷隆播種，「隆」，畢本依呂刑改為「降」。王云：「古者『降』與『隆』通，不煩改字。非攻篇『天命融隆火于夏之城』，亦以『隆』為『降』。喪服小記注『以不貳降』，釋文『降一本作隆』。荀子賦篇『皇天隆物，以示下民』，『隆』即『降』字。魏策『休祲降於天』，曾劉本作『休烈隆於天』。說文『隆，從生降聲。』書大傳『隆谷』，鄭注『隆讀如厖降之降』。是『隆』『降』古同聲，故『隆』字亦通作『降』。荀子天論篇『隆禮尊賢而王』，韓詩外傳『隆』作『降』。史記司馬相如傳『業隆於繈褓』，漢書『隆』作『降』。淮南泰族篇『攻不待衝降而拔』，『衝降』即『衝隆』。」案：王說是也，今不據改。農殖嘉穀。偽孔傳云「后稷下降民播種，農畝生善穀」，孫星衍云：「農者，廣雅釋詁云『勉也』；殖者，文選藉田賦注引蒼頡篇云『種也』。」案：孫說是也，王念孫、劉逢祿說同。三后成功，維假於民。』畢云：「『假』，一本作『殷』。孔書亦作『殷』。」王鳴盛云：「疑隸變相似而誤。」詒讓案：偽孔傳云「各成其功，惟所以殷盛於民。言禮教備，衣食足。」此作『假』，蓋與「嘏」通。士冠禮釋文云「嘏，本或作假。」爾雅釋詁云「嘏，大也。」禮記郊特牲云「嘏，長也。」說文古部云「嘏，大遠也。」「維嘏於民」，言其功施於民者大且遠，下文所謂「萬民被其利」也。王應麟漢書藝文志攷證，引墨子亦作「假」。則宋本固如是，今本或作「殷」，乃據孔書改，非其舊也。則此言三聖人者，謹其言，慎其行，精其思慮，索天下之隱事遺利，以上事天，則天鄉其德，畢云：「鄉，讀如向。」案：鄉當讀為享。明鬼下篇云「帝享女明德」，畢讀非。下施之萬民，萬民被其利，終身無已。故先王之言曰：『此道也，大用之天下則不窕，舊本誤「究」。畢云：「一本作『窕』，非。」王云：「作『窕』者是也。」詒讓案：尚同中篇亦云：「大用之治天下不窕」，今據正。管子宙合篇「其處大也不窕」，今本亦誤「究」，與此正同，說詳尚同中篇。小用之則不困，脩用之則萬民被其利，終身無已。』周頌道之曰：『聖人之德，若天之高，若地之普，其有昭於天下也。若地之固，若山之承，承與丞通。說文（）部云：「丞，翊也，從（），從（），從山，山高奉承之義。」「若山之承」，亦言如山之高也。不坼不崩。若日之光，若月之明，與天地同常。』常，猶言保守也。詩魯頌閟宮篇「魯邦是常」，鄭箋云：「常，守也。」俞云：「此文疑有錯誤，當云：『聖人之德昭於天下，若天之高，若地之普，若山之承，不坼不崩，若日之光，若月之明，與天地同常。』蓋首四句下普隔句為韻，中二句承、崩，末三句光、明、常，皆每句協韻。『昭於天下』句，傳寫脫去，而誤補於『若地之普』下，則首二句無韻矣。又增『其有也』三虛字，則非頌體矣。既云若地之普，又云若地之固，重複無義，故知其錯誤也。」則此言聖人之德，章明博大，埴固，以脩久也。淮南子泰族訓云：「勇者可令埴固。」畢云：「埴，訓黏土堅牢之意。」故聖人之德蓋總乎天地者也。 \\n  \\n （一）原誤作「敖」，據王念孫讀書雜志改。 \\n  \\n 今王公大人欲王天下，正諸侯，正，長也，詳親士篇夫無德義將何以哉？其說將必挾震威彊。今王公大人將焉取挾震威彊哉？傾者民之死也。此冢上「將焉取挾震威疆」為問辭。傾者，「者」當為「諸」之省，也古與邪通。漢書田蚡傳「欲以傾諸將相」，顏注云：「傾，謂踰越而勝之也。」此云：「傾諸民之死」，亦言驅民使必死以相傾也。民生為甚欲，死為甚憎，所欲不得而所僧屢至，畢云：「『屢』即『屨』字省文。史記或作『屨』，漢書或作『婁』，皆訓數。」自古及今未有嘗能有以此王天下、正諸侯者也。蘇云：「上有衍字。」今大人欲王天下，正諸侯，將欲使意得乎天下，名成乎後世，故不察尚賢為政之本也。「政」上，舊本脫「為」字，王據上文補。故亦與胡同。畢云「當云『不可不察』」，非。此聖人之厚行也。」尚賢下第十 \\n  \\n 子墨子言曰：「天下之王公大人皆欲其國家之富也，人民之眾也，刑法之治也，然而不識以尚賢為政其國家百姓，王公大人本失尚賢為政之本也。若苟王公大人本失尚賢為政之本也，則不能毋舉物示之乎？今若有一諸侯於此，為政其國家也，曰：『凡我國能射御之士，我將賞貴之，不能射御之士，我將罪賤之。』問於若國之士，孰喜孰懼？我以為必能射御之士喜，不能射御之士懼。我賞因而誘之矣，「賞」當為「嘗」，嘗試也。此句為下文發端。書中「嘗」字多訛為「賞」，詳尚同下篇。曰：『凡我國之忠信之士，我將賞貴之，不忠信之士，我將罪賤之。』問於若國之士，孰喜孰懼？我以為必忠信之士喜，不忠不信之士懼。今惟毋以尚賢為政其國家百姓，畢本「毋」改「毌」，云：「『毌』同『慣』，下同。」案：畢校非也。毋，語詞，說詳中篇。使國為善者勸，為暴者沮，大以為政於天下，畢云：「『大』，一本作『夫』。」使天下之為善者勸，為暴者沮。然昔吾所以貴堯舜禹湯文武之道者，何故以哉？以其唯毋臨眾發政而治民，使天下之為善者可而勸也，畢云：「高誘注淮南子云：『而，能也，古通』。」陳壽祺說同。王云：「可而，猶可以也。下文曰：『上可而利天，中可而利鬼，下可而利民』，與此文同一例。」案：王說是也。尚同下篇云：「尚用之天子，可以治天下矣；中用之諸侯，可而治其國矣；下用之家君，可而治其家矣。」上句作「可以」，下二句並作「可而」，可證。為暴者可而沮也。然則此尚賢者也，與堯舜禹湯文武之道同矣。 \\n  \\n 而今天下之士君子，居處言語皆尚賢，逮至其臨眾發政而治民，莫知尚賢而使能，我以此知天下之士君子，明於小而不明於大也。上「於」字舊本脫，今據群書治要增，與下文合。何以知其然乎？治要作「也。」今王公大人，有一牛羊之財畢云：「同『材』。」不能殺，必索良宰；有一衣裳之財不能制，必索良工。當王公大人之於此也，雖有骨肉之親，無故富貴、「無」，疑當為『毋』，下同。詳中篇。面目美好者，實知其不能也，不使之也，是何故？恐其敗財也。當王公大人之於此也，則不失尚賢而使能。王公大人有一罷馬不能治，「罷」，治要作「疲」，下同。案：罷、疲字同。國語齊語云：「天下諸侯罷馬以為幣」，韋注云：「罷，不任用也。」管子小匡篇作為「疲馬」，尹知章注云：「疲，謂瘦也。」必索良醫；有一危弓不能張，考工記弓人云：「豐肉而短，寬緩以荼，若是者為之危弓」，鄭注云：「危猶疾也。」必索良工。當王公大人之於此也，雖有骨肉之親，無故富貴、面目美好者，實知其不能也，「實」，治要作「誠」。必不使。是何故？恐其敗財也。當王公大人之於此也，則不失尚賢而使能。逮至其國家則不然，「逮至」，治要作「至建」。王公大人骨肉之親，無故富貴、面目美好者，則舉之，則王公大人之親其國家也，「親」，疑並當作「視」。不若親其一危弓、罷馬、衣裳、牛羊之財與。下句「其」字，治要無。我以此知天下之士君子皆明於小，而不明於大也。畢云：「舊脫『明』字，一本有。」案：道藏本、季本並有。此譬猶瘖者而使為行人，說文（）部云：「瘖，不能言也。」聾者而使為樂師。 \\n  \\n 是故古之聖王之治天下也，其所富，其所貴，未必王公大人骨肉之親、無故富貴、面目美好者也。是故昔者舜耕於歷山，陶於河瀕，漁於雷澤，當作濩澤，說詳上篇。灰於常陽畢云：「疑即恒山之陽。」洪云：「『灰』，當是『販』字之訛。尚書大傳『販於頓丘』。史記五帝本紀『就時於負夏』，索隱『就時猶逐時，若言乘時射利也』，義亦與販相近。」俞云：「『灰』疑『反』字之誤，『反』者『販』之假字，販從反聲，古文以聲為主，故止作『反』也。」堯得之服澤之陽，立為天子，使接天下之政，而治天下之民。昔伊尹為莘氏女師僕，畢云：「僕，（）也。女師，見詩云言告師氏。」王云：「『僕』即『（）』之訛。此謂有莘氏以伊尹媵女，非以為僕也。說文『（），送也。』呂不韋曰『有侁氏（）伊尹（）女』，侁、莘同。今本呂氏春秋本味篇『（）』作『媵』，經傳皆作『媵』，而『（）』字罕見，唯墨子書有之，而字形與『僕』相似，因訛而為『僕』。淮南時則篇『其曲（）筥筐』，今本『（）』作『撲』，誤與此同。」俞云：「『師』當為『私』，聲之誤。僕猶臣也。禮記禮運篇『仕於公曰臣，仕於家曰僕』，是臣僕一也。私僕猶曰私臣。中篇曰『伊摯，有莘氏女之私臣』。」案：王說近是。使為庖人，湯得而舉之，立為三公，使接天下之政，治天下之民。昔者傅說居北海之洲，畢云：「書正義云：『尸子云：傅巖在北海之洲』。孔傳云：『傅巖在虞、虢之界。』『洲』當為『州』。」詒讓案：虞、虢界近南河，距北海絕遠，墨子、尸子說蓋與漢晉以後地理家異。圜土之上，畢云：「史記殷本紀云：『說為胥靡，築於傅巖』，孔傳云：『說賢而隱，代胥靡築之以供食』，故此云圜土也。」詒讓案：呂氏春秋求人篇亦云：「傅說，殷之胥靡也。」周禮大司徒，鄭注云『圜土，謂獄也。獄城圜。」又比長注云：「圜土者，獄城也。獄必圜者，規主仁，以仁心求其情。古之治獄者，閔於出之。」釋名釋宮室云：「獄又謂之圜土，言築土表牆，其形圜也。」月令孔疏引鄭記崇精問曰：「獄，周曰圜土，殷曰羑里，夏曰均臺。」案：周以圜土為繫治罷民之獄。據此書，則殷時已有圜土之名，不自周始矣。衣褐帶索，庸築於傅巖之城，武丁得而舉之，立為三公，使之接天下之政，而治天下之民。是故昔者堯之舉舜也，湯之舉伊尹也，武丁之舉傅說也，豈以為骨肉之親、無故富貴、面目美好者哉？惟法其言，「惟」，治要作「唯」。用其謀，行其道，上可而利天，而，猶以也。畢云：「『而』同『能』。」非。中可而利鬼，下可而利人，是故推而上之。 \\n  \\n 古者聖王既審尚賢欲以為政，故書之竹帛，琢之槃盂，爾雅釋器云：「雕謂之琢。」韓非子大體篇云：「至安之世，不著名於圖書，不錄功於盤盂。」傳以遺後世子孫。於先王之書呂刑之書然，王曰：『於！畢云：「孔書作『吁』。詒讓案：偽孔傳云：「吁，歎也。」釋文引馬融本作「于」，云「于，於也。」來！有國有士，孔傳云：「有國土諸侯。」畢云：「孔書『國』作『邦』。」詒讓案：史記周本紀亦作「國」。告女訟刑，段玉裁云：「訟刑，公刑也，古訟、公通用。」畢云：「孔書『女』作『爾』，『訟』作『詳』。」王鳴盛云：「墨子作『訟』，從『詳』而傳寫誤。」案：王說是也。今書又改作「祥」。孔傳云：「告汝以善用刑之道。」周禮大宰大司寇，鄭注引，並作「詳」。後漢書劉愷傳，李注引鄭書注云：「詳，審察之也。」此「訟」疑即「詳」之誤。在今而安百姓，畢云：「孔書而作『爾』，是。」女何擇言人，畢云：「孔書無『女』字，作『何擇非人』。」王引之云：「『言』當為『否』，篆書『否』字作『（）』，『言』字作『（）』，二形相似。隸書『否』字或作『（）』，『言』字或作『咅』，亦相似，故『否』誤為『言』。否與不古字通，故下二句云『何敬不刑，何度不及』也。今書作『何擇非人，何敬非刑，何度非及。』非、否、不並同義。」段玉裁云：「『言人』，當是『吉人』之訛，謂何擇非吉人乎？冢上苗民罔擇吉人言之。」案：王說是也。何敬不刑，何度不及。』孔傳云：「在今爾安百姓兆民之道，當何所擇，非惟吉人乎？當何所敬，非惟五刑乎？當何所度，非惟及世輕重所宜乎？」釋文引馬融云：「度，造謀也。」案：以此下文推之，則墨子訓不及，為不及堯、舜、禹、湯、文、武之道，猶言何慮其不能逮也，與孔說異。畢云：「孔書兩『不』字作『非』。」能擇人而敬為刑，堯、舜、禹、湯、文、武之道可及也。是何也？則以尚賢及之，於先王之書豎年之言然，曰：『畢云：「豎，距字假音。」晞夫聖、武、知人，畢云：「晞，疑當從目。」蘇云：「『晞』，當從口作『唏』。唏夫，嘆詞，猶嗚呼也。」案：畢說是也。說文目部云「睎，望也。」聖武，謂聖人與武人也。知與智通。逸周書皇門篇云：「乃方求論擇元聖武夫，羞于王所。」以屏輔而身。』此言先王之治天下也，必選擇賢者以為其群屬輔佐。曰今也天下之士君子，皆欲富貴而惡貧賤。「之」，舊本訛「言」。王云：「『言』當為『之』，『今天下之士君子，皆欲富貴而惡貧賤』，又見下文。草書『言』與『之』相似，故『之』訛為『言』。」案：王說是也，今據正。曰然。女何為而得富貴而辟貧賤？畢云：「辟同避。」莫若為賢。為賢之道將柰何？曰有力者疾以助人，有財者勉以分人，有道者勸以教人。若此則飢者得食，寒者得衣，亂者得治。若飢則得食，寒則得衣，亂則得治，此安生生。王引之云：「安猶乃也。言如此乃得生生也。」 \\n  \\n 今王公大人其所富，其所貴，皆王公大人骨肉之親，無故富貴、面目美好者也。今王公大人骨肉之親，無故富貴、面目美好者，焉故必知哉！論語子路皇侃義疏云：「焉猶何也。」顏子推家訓音辭篇引葛洪字苑云：「焉字訓何，訓安，音於愆反。」若不知，使治其國家，則其國家之亂可得而知也。今天下之士君子皆欲富貴而惡貧賤。然女何為而得富貴，而辟貧賤哉？曰莫若為王公大人骨肉之親，無故富貴、面目美好者。舊本脫此八字，王據上下文補，今從之。王公大人骨肉之親，無故富貴、面目美好者，此非可學能者也。王校「能」上增「而」字。使不知辯，舊本脫「知」字，今據道藏本補。德行之厚若禹、湯、文、武不加得也，王公大人骨肉之親，躄、瘖、聾，暴為桀、紂，不加失也。說文止部云：「｛辟止｝，人不能行也。」呂氏春秋盡數篇，高注云：「躄，不能行也。」「躄」即「｛辟止｝」之或體。躄、瘖、聾，皆癈疾，不宜與暴並舉。且荀子非相篇稱桀、紂長巨姣美，則必無此諸疾，疑聾下脫一字，下「暴為桀、紂」自為句。「為」又「如」之誤，二字艸書相近。「躄、瘖、聾」，言其有惡疾。「暴如桀、紂」，言其有惡行也。又案：「聾」下或脫「瞽」字，耕柱篇亦云「聾瞽」。是故以賞不當賢，罰不當暴，其所賞者已無故矣，王云：「『故』乃『攻』字之誤，『攻』『故』字相似，又涉上文『無故富貴』而誤，攻即功字也，無功與無罪對文。」其所罰者亦無罪。是以使百姓皆攸心解體，畢云：「『攸』，一本作『放』。」詒讓案：攸與悠通，言悠忽也。淮南子脩務訓，高注云：悠忽，游蕩輕物也。」沮以為善，垂其股肱之力「垂」義不可通，字當作「舍」。艸書二字形近而誤。尚同中篇云：「至乎舍餘力不以相勞，隱匿良道不以相教，腐〈歹丂〉餘財不以相分」，與此文意正同。節葬下篇亦云「無敢舍餘力，隱謀遺利，而不為親為之者矣。」此以下六句，即舍力遺利隱謀之事。而不相勞來也；爾雅釋詁云」勞來，勤也。」孟子滕文公篇云：「勞之來之。」史記周本紀云：「武王曰：日夜勞來，定我西土。」說文力部云：「敕，勞敕也。」勞來即勞敕。腐臭餘財，畢云：「臭，殠省文。」而不相分資也，戰國策齊策，高誘注云：「資，與也。」莊子大宗師篇，郭象注云：「資者，給濟之謂。」隱慝良道，尚同上、中並作「隱匿良道」。畢云：「『慝』即『匿』字異文。隱匿之字，亦寫從心，知經典慝惡字即匿也。」而不相教誨也。若此，則飢者不得食，寒者不得衣，亂者不得治。舊本脫此十二字，王據上文補，今從之。推而上之以。王云：「此五字與上下文義不相屬，蓋涉上文『推而上之』而衍。」 \\n  \\n 是故昔者堯有舜，舜有禹，禹有皋陶，湯有小臣，此即上文所謂伊尹為有莘氏女師（）也。楚辭天問云「成湯東巡，有莘爰極，何乞彼小臣，而吉妃是得」，王注云：「小臣，謂伊尹也。」呂氏春秋尊師篇云：「湯師小臣」，高注云：「小臣謂伊尹。」武王有閎夭、泰顛、南宮括、散宜生，閎夭、泰顛、南宮括、散宜生，並見書君奭篇。散宜生亦見孟子盡心篇，趙注云：「散宜生，文王四臣之一也。散宜生有文德而為相。」大戴禮記帝繫篇云：「堯娶於散宜氏之女。」散宜蓋以國為氏也。畢云：「紂拘文王於羑里，於是散宜生乃以千金求天下之珍怪，得騶虞雞斯之乘，玄玉百工，大貝百朋，玄豹黃羆，青豻白虎，文皮千合，以獻于紂。以費仲而通，紂見而悅之，乃免其身，殺牛而賜之。見淮南子道應訓。」而天下和，庶民阜，是以近者安之，遠者歸之。日月之所照，舟車之所及，雨露之所漸，廣雅釋詁云「漸，漬也。」粒食之所養，王云：「自『而天下和』至此，凡三十七字，舊本誤入下文『國家百姓之利』之下，今移置於此。」案：王校是也，今依乙正。粒食，謂食穀之人。小爾雅廣物云：「穀謂之粒。」書益稷云：「烝民乃粒。」偽孔傳云：「米食日粒。」天志上篇云：「四海之內，粒食之民。」王制云：「西方曰戎，被髮衣皮，有不粒食者矣。北方曰狄，衣羽毛穴居，有不粒食者矣。」得此莫不勸譽。且今天下之王公大人士君子，中實將欲為仁義，求為上士，上欲中聖王之道，下欲中國家百姓之利，王云：「自『得此莫不勸譽』至此，凡四十五字，舊本誤入上文『而天下和』之上，今移置於此。『得此莫不勸譽』，舊本脫『莫』字，今補。『求為上士』，舊本脫『上』字，今據各篇補。」案：王校是也，今依乙補。故尚賢之為說，而不可不察此者也。治要作「是故尚賢之為說，不可不察也。」尚賢者，天鬼百姓之利，而政事之本也。」 \\n  \\n  \\n  \\n  "}
{"章节": "墨子閒詁卷三", "正文": "  \\n 墨子閒詁卷三 \\n 　 \\n  \\n 尚同上第十一 \\n  \\n 「尚」亦與「上」通，漢書藝文志作「上同」，注「如淳云：言皆同可以治也。」趙岐孟子章指云：「墨子元同質而違中」，亦指此。畢云：「楊倞注荀子，『尚』作『上』。」 \\n  \\n 子墨子言曰：「古者民始生，未有刑政之時，道藏本「刑」作為「形」，字通。蓋其語『人異義』。俞云：「此本作『古者民始生，未有政長之時，蓋其語曰，天下之人異義』。中篇文同，可據訂。」是以一人則一義，二人則二義，十人則十義，其人茲眾，其所謂義者亦茲眾。蘇云：「『茲』『滋』古通用，是書皆作『茲』。」詒讓案：說文艸部云：「茲，艸木多益」，水部云：「滋，益也。」古正作「茲」，今相承作「滋」。是以人是其義，以非人之義，故文相非也。是以內者父子兄弟作怨惡，畢云：『非也是』，舊作『非是也』字倒，今以意改。」離散不能相和合。天下之百姓，皆以水火毒藥相虧害，小爾雅廣言云：「虧，損也。」至有餘力不能以相勞，爾雅釋詁云「勞，勤也。」孟子滕文公篇，趙注云：「共井之家，各相營勞也」，即此相勞之義。腐〈歹丂〉餘財不以相分，尚賢下作「腐臭餘財」，「臭」「〈歹丂〉」亦聲近。畢云：「舊本『〈歹丂〉』俱作『列』，非。說文云：『〈歹丂〉，腐也』。」隱匿良道不以相教，天下之亂，若禽獸然。 \\n  \\n 夫明虖天下之所以亂者，說文虍部云：「虖，哮虖也。」此借為「乎」字。生於無政長。畢云：「『政』當為『正』。」是故選天下之賢可者，王云：「『選』下有『擇』字，而今本脫之，下文及中下二篇皆作『選擇』。太平御覽皇王部二，引此同。」立以為天子。天子立，以其力為未足，又選擇天下之賢可者，置立之以為三公。天子三公既以立，以已通。以天下為博大，遠國異土之民，是非利害之辯，不可一二而明知，故畫分萬國，畢云：「說文云：『畫，界也。』」立諸侯國君，諸侯國君既已立，以其力為未足，又選擇其國之賢可者，置立之以為正長。爾雅釋詁云：「正，長也」。書立政云：「立民長伯立政。」「政」與「正」同。此正長，即中篇所云左右將軍、大夫及鄉里之長，與上文正長通天子諸侯言者異。淮南子脩務訓云：「且古之立帝王者，非以奉養其欲也，聖人踐位者，非以逸樂其身也。為天下強掩弱、眾暴寡、詐欺愚、勇侵怯、懷知而不以相教、積財而不以相分，故立天子以齊一之。為一人聰明而不足以遍燭海內，故立三公九卿，以輔翼之。絕國殊俗，僻遠幽閒之處，不能被德承澤，故立諸侯以教誨之。是以地無不任，時無不應，官無隱事，國無遺利」，蓋本此書。正長既已具，天子發政於天下之百姓，言曰：『聞善而不善，畢云：「而與如同。」王引之云：「而，猶與也。言善與不善也。而、與聲之轉。故莊子外物篇『與其譽堯而非桀』，大宗師篇『與』作『而』。」皆以告其上。上之所是，必皆是之，所非必皆非之，上有過則規諫之，下有善則傍薦之。畢云：「則」，「一本作為『必』。」案：傍與訪通，王訓為遍，非也。義詳中篇。上同而不下比者，樂記，鄭注云：「比，猶同也。」此上之所賞，而下之所譽也。意若聞善而不善，不以告其上，上之所是，弗能是，上之所非，弗能非，上有過弗規諫，下有善弗傍薦，下比不能上同者，此上之所罰，而百姓所毀也。』韓非子難三篇云「明君求善而賞之，求姦而誅之，其得之一也。故以善聞之者，以說善同於上者也；以姦聞之者，以惡姦同於上者也。此宜賞譽之所及也。不以姦聞，是異於上，而下比周於姦者也，此宜毀罰之所及也」，與此說略同。上以此為賞罰，甚明察以審信。「甚」，舊本訛「其」，王云：「『其』當為『甚』，『甚明察以審信』，見中篇。」案：王校是也，今據正。是故里長者，里之仁人也。此里為鄉之屬別，與周禮地官六遂所屬里異。里長發政里之百姓，言曰：『聞善而不善，必以告其鄉長。鄉長之所是，必皆是之，鄉長之所非，必皆非之。去若不善言，學鄉長之善言；去若不善行，學鄉長之善行，則鄉何說以亂哉？』察鄉之所治何也？「所」下，據下文當有「以」字。鄉長唯能壹同鄉之義，「壹」，中下篇並作「一」，字通。是以鄉治也。鄉長者，鄉之仁人也。鄉長發政鄉之百姓，言曰：『聞善而不善者，必以告國君。國君之所是，必皆是之，國君之所非，必皆非之。去若不善言，學國君之善言，去若不善行，學國君之善行，則國何說以亂哉。』察國之所以治者何也？國君唯能壹同國之義，是以國治也。國君者，國之仁人也。國君發政國之百姓，言曰：『聞善而不善。必以告天子。天子之所是，皆是之，天子之所非，皆非之。去若不善言，學天子之善言；去若不善行，學天子之善行，則天下何說以亂哉。』察天下之所以治者何也？天子唯能壹同天下之義，是以天下治也。 \\n  \\n 天下之百姓皆上同於天子，而不上同於天，「子」，舊本作「一」。蘇云：「『一』當作『子』。」俞云：「『而』字乃『夫』字之誤，『夫』字篆書作『（）』，與『而』相似，故誤。『一夫不上同於天』，謂有一夫不與天同也。尚同下篇『使天下之民，若使一夫』，以一夫對天下之民言，與此一律，可證。」戴云：「依中篇『夫既上同乎天子』云云，當如蘇說。」案：蘇、戴校是也，今據正。則菑猶未去也。「菑」上，依中篇當有「天」字。畢云：「『菑』，『（）』字之假音。菑，不耕田也，見說文。」今若天飄風苦雨，王云「『今若天』，『天』當為『夫』。『夫』與『天』字相似，篇內又多『天』字，故『夫』誤為『天』。今若夫，猶言今夫。兼愛篇曰：『今若夫攻城野戰，殺身而為名，此天下百姓之所皆難也』，又曰：『今若夫兼相愛、交相利，此自先聖六王者親行之』，又曰：『今若夫兼相愛、交相利，此其有利且易為也，不可勝計也』，鴻烈覽冥篇曰『今若夫申、韓、商鞅之為治也』，皆其證矣。」案：王說亦通。但中篇云：「故當若天降寒熱不節，雪霜雨露不時，五穀不孰，六畜不遂，疾菑戾疫，飄風苦雨，荐臻而至者，此天之降罰也」，則此「天」字似非訛文。爾雅釋言云：「迥風為飄。」詩大雅何人斯，毛傳云「飄風，暴起之風」，釋文云：「疾風也。」左莊四年傳云：「春無凄風，秋無苦雨」，杜注云：「霖雨為人所患苦。」禮記月令云：「苦雨數至，五穀不滋。」溱溱而至者，畢云：「『溱』同『臻』。太平御覽作『臻』。史記三王世家云：『西溱月氏』，正義云：『溱音臻』。」詒讓案：溱溱，言風雨之盛也。詩小雅無羊云：「室家溱溱」，毛傳云：「溱溱，眾也。」廣雅釋言云「蓁蓁，盛也。」「溱」「蓁」聲同字通，中篇作「薦臻」。此天之所以罰百姓之不上同於天者也。」 \\n  \\n 是故子墨子言曰：「古者聖王為五刑，請以治其民。俞云「『請』字衍文。『古者聖王為五刑以治其民』，十一字為一句。中篇曰：『昔者聖王制為五刑以治天下』，是其證也。」案：「請」與「誠」通，此書「誠」多作「請」，詳下篇，俞以為衍文，非。譬若絲縷之有紀，畢云：「說文云：『紀，絲別也。』」詒讓案：紀，本義為絲別，引申之，絲之統總亦為紀。說文糸部云：「統，紀也。」禮記樂記，鄭注云：「紀，總要之名也。」禮器云：「紀散而眾亂」，注云：「絲縷之數有紀。」罔罟之有綱，畢云：「說文云『綱，維紘繩也』。」所連收天下之百姓不尚同其上者也。」俞云「『所』下奪『以』字，『所以連收天下之百姓不尚同其上者也』，若無『以』字，則不成義，中篇曰『將以運役天下淫暴，而一同其義也』，彼云將以，此云所以，文法雖異而實同。」尚同中第十二 \\n  \\n 子墨子曰：「方今之時，復古之民始生，未有正長之時，易雜卦傳云：「復，反也。」謂反而考之古之民始生之時。蓋其語曰『天下之人異義』。是以一人一義，十人十義，百人百義，其人數茲眾，其所謂義者亦茲眾。是以人是其義，而非人之義，故相交非也。戴云：「當從上篇作『交相非也』。」內之父子兄弟作怨讎，皆有離散之心，不能相和合。至乎舍餘力不以相勞，隱匿良道不以相教，腐〈歹丂〉餘財不以相分，畢云：「『〈歹丂〉』，舊作『列』，見上。」天下之亂也，至如禽獸然，無君臣上下長幼之節，父子兄弟之禮，是以天下亂焉。 \\n  \\n 明乎民之無正長以一同天下之義，而天下亂也。是故選擇天下賢良聖知辯慧之人，立以為天子，使從事乎一同天下之義。天子既以立矣，以為唯其耳目之請，畢云：「『請』當為『情』，下同。」顧云：「史記樂書『情文俱盡』，徐廣曰：『古情字或假作請，諸子中多有此比』。」洪云：「列子說符篇：『發於此而應於外者唯請』，張湛注『請當作情』。荀子成相篇（一）『聽之經，明其請』，楊倞注『請當為情』。『言』古文『（）』，與『心』字篆文『（）』，字形近，故『情』字多為『請』。」不能獨一同天下之義，是故選擇天下贊閱賢良聖知辯慧之人，漢書東方朔傳，顏注云：「贊，進也。」太玄經，范望注云：「閱，簡也。」置以為三公，與從事乎一同天下之義。天子三公既已立矣，以為天下博大，山林遠土之民，不可得而一也，是故靡分天下，俞云：「『靡』當為『歷』，字之誤也。大戴記五帝德篇『歷離日月星辰』，是歷與離同義。此云『歷分天下』，與彼云『歷離日月星辰』，文義正同。若作『靡』字則無義矣。非攻下篇『禹既已克有三苗焉，磨為山川，別物上下』，天志中篇『磨為日月星辰，以昭道之』，兩『磨』字皆『磿』字之誤，『磿』即『歷』之假字也。」設以為萬諸侯國君，使從事乎一同其國之義。國君既已立矣，又以為唯其耳目之請，不能一同其國之義，是故擇其國之賢者，置以為左右將軍大夫，將軍謂卿也。周禮夏官「軍將皆命卿」。春秋戰國時，侯國亦皆以卿為將，通謂之將軍。非攻中篇云：「晉有六將軍」，即六卿也。管子立政篇云：「將軍大夫以朝」，水經河水酈注引竹書紀年云：「邯鄲命將軍大夫適子代吏，皆貂服」，並稱卿大夫為將軍大夫。以遠至乎鄉里之長「遠」當為「逮」，形近而誤。後文云：「逮至有苗之制五刑，以亂天下！」尚賢上篇云：「逮至遠鄙郊外之臣，門庭庶子，國中之眾，四鄙之萌人，聞之皆競為義」，與此文例正同。與從事乎一同其國之義。天子諸侯之君，天子，「子」疑當作「下」。民之正長，既已定矣，天子為發政施教曰：『凡聞見善者，必以告其上，聞見不善者，亦必以告其上。上之所是，必亦是之，上之所非，必亦非之，已有善傍薦之，祭義云：「卿大夫有善，薦於諸侯」，鄭注云：「薦，進也。」謂在位之人，己有善，則告進之於上也。傍，當為訪之借字，二字皆從方得聲，古多通用。魯問篇云：「所謂忠臣者，上有過則微之以諫，己有善，則訪之上，而無敢以告外。匡其邪而入其善，尚同而無下比」，與此上下文義並略同，可證。傍薦之義，上篇亦同。王云：「『己』字義不可通。『己』。當為『民』字之誤也。傍者，溥也，遍也。說文『旁，溥也』。旁與傍通，言民有善則眾共薦之，若堯典所云師錫也。上篇曰：『上有過則規諫之，下有善則傍薦之』，下，亦民也。」案：此「己」字可通，不必與上篇同義，王失檢魯問篇文，故不得其解。上有過規諫之。尚同義其上，「義」當作「乎」，下文云：「尚同乎鄉長，尚同乎國君」，可證。而毋有下比之心，管子小匡篇云：「公又問焉曰：於子之鄉有不慈孝於父母，不長弟於鄉里，驕躁淫暴，不用上令者，有則以告，有而不以告謂之下比」，尹注云：「下與有眾者比，而掩蓋之。」上得則賞之，萬民聞則譽之。意若聞見善，不以告其上，聞見不善，亦不以告其上，上之所是不能是，上之所非不能非，己有善不能傍薦之，王云：『己』亦『民』之誤」，非。上有過不能規諫之，下比而非其上者，上得則誅罰之，萬民聞則非毀之』。故古者聖王之為刑政賞譽也，甚明察以審信。 \\n  \\n （一）原誤作「成用篇」，據荀子改。 \\n  \\n 是以舉天下之人，皆欲得上之賞譽，而畏上之毀罰。是故里長順天子政，而一同其里之義。里長既同其里之義，率其里之萬民，以尚同乎鄉長，曰：『凡里之萬民，皆尚同乎鄉長，而不敢下比。鄉長之所是，必亦是之，鄉長之所非，必亦非之。去而不善言，學鄉長之善言；去而不善行，學鄉長之善行。鄉長固鄉之賢者也，舉鄉人以法鄉長，夫鄉何說而不治哉？』察鄉長之所以治鄉者何故之以也？曰唯以其能一同其鄉之義，是以鄉治。 \\n  \\n 鄉長治其鄉，而鄉既已治矣，王云：「舊本脫『鄉長治』三字，下文曰：『國君治其國，而國既已治矣』，今據補」。案：王校是也，蘇說同。有率其鄉萬民，有讀為又，下並同。以尚同乎國君，曰：『凡鄉之萬民，皆上同乎國君，而不敢下比。國君之所是，必亦是之，國君之所非，必亦非之。去而不善言，學國君之善言；去而不善行，學國君之善行。國君固國之賢者也，舉國人以法國君，夫國何說而不治哉？』察國君之所以治國，而國治者，何故之以也？曰唯以其能一同其國之義，是以國治。 \\n  \\n 國君治其國，而國既已治矣，舊本「而」下脫「國」字，今據王校補。有率其國之萬民，以尚同乎天子，曰：『凡國之萬民上同乎天子，而不敢下比。天子之所是，必亦是之，天子之所非，必亦非之。去而不善言，學天子之善言；去而不善行，學天子之善行。天子者，固天下之仁人也，舉天下之萬民以法天子，夫天下何說而不治哉？』畢云：「『下』，舊作『子』，一本如此。」察天子之所以治天下者，何故之以也？曰唯以其能一同天下之義，是以天下治。 \\n  \\n 夫既尚同乎天子，而未上同乎天者，則天菑將猶未止也。故當若天降寒熱不節，王云：「『天』，亦『夫』字之誤。『降』字則因下文『降罰』而衍。」案：「天降」二字，蓋通貫下文言之，王說未塙。雪霜雨露不時，五穀不孰，道藏本作「熟」，非。六畜不遂，國語齊語云：「犧牲不略，則牛羊遂」，韋注云：「遂，長也」。疾菑戾疫、漢書食貨志，顏注云：「戾，惡氣也。」案：戾疫，即兼愛下篇之癘疫，戾、癘一聲之轉。畢云：「戾，沴字之假音」，亦通。飄風苦雨，荐臻而至者，荐、薦同。毛詩大雅節南山，傳云：「薦，重也。」爾雅釋詁云：「臻，仍乃也。」仍與重義亦同。易坎象「水荐至」，釋文引京房「荐」作「臻」。此天之降罰也，將以罰下人之不尚同乎天者也。故古者聖王，明天鬼之所欲，而避天鬼之所憎，「而」，舊本誤「不」，今據道藏本正，天志中篇同。以求興天下之害。是以率天下之萬民，齊戒沐浴，「齊」，道藏本作「齋」。潔為酒醴粢盛，畢云：「本書多作『絜』，俗從水。」以祭祀天鬼。其事鬼神也，酒醴粢盛不敢不蠲潔，周禮宮人，鄭注云：「蠲，猶絜也。」呂氏春秋尊師篇云：「臨飲食必蠲絜。」犧牲不敢不腯肥，曲禮云：「豚曰腯肥」，鄭注云「腯，亦肥也。腯充貌也。」左桓六年傳云：「吾牲牷肥腯」，又云：「奉牲以告曰：博碩肥腯。」珪璧幣帛不敢不中度量，珪璧有度，若考工記玉人云：「四圭，尺有二寸以祀天，兩圭，五寸有邸以祀地之屬」是也。幣帛有度，若漢書食貨志云：「周法，布帛廣二尺二寸為幅」，周禮內宰鄭注引天子巡守禮云：「制幣丈八尺純四〈羽只〉」，是也。王制云：「布帛幅廣狹不中度量，不粥於市。」春秋祭祀不敢失時幾，聽獄不敢不中，畢云：「幾，讀如關市譏。」俞云：「畢以『幾』字屬下『聽獄不敢不中』讀，然關市與獄訟不當并為一事，殆失之矣，『幾』字仍當屬上讀。幾者，期也。詩楚茨篇『如幾如式』，毛傳訓幾為期，是也。不敢失時幾者，不敢失時期也。國語周語注曰：『期，將事之日也』，是期以日言，不敢失時，并不敢失日，故曰不敢失時幾。」分財不敢不均，居處不敢怠慢。曰其為正長若此，是故上者天鬼有厚乎其為政長也，下云：「天鬼之所深厚」，則此『厚」上疑脫「深」字。下者萬民有便利乎其為政長也。天鬼之所深厚而能彊從事焉，則王云：「自『上者天鬼』以下至此，凡三十八字，舊本誤入下文『入守固』之下，今移置於此。『而能彊從事焉』，舊本脫『能』字，今據下文補。」案：王校是也，蘇說同，今從乙補。天鬼之福可得也。萬民之所便利而能彊從事焉，則萬民之親可得也。其為政若此，是以謀事得，畢云：「舊脫此字，據後文增。」舉事成，入守固，出誅勝者，何故之以也？曰唯以尚同為政者也。故古者聖王之為政若此。」 \\n  \\n 今天下之人曰：「方今之時，王云：「自『出誅勝』以下至此，凡三十八字，舊本誤入上文『上者天鬼』之上，今移置於此。」案：王校是也，蘇說同，今從乙正。天下之正長猶未廢乎天下也，而天下之所以亂者，何故之以也？」子墨子曰：「方今之時之以正長，則本與古者異矣，譬之若有苗之以五刑然。畢云：「『苗』，舊作『量』，據下改。」昔者聖王制為五刑，書舜典，偽孔傳云：「五刑：墨、劓、剕、宮、大辟。」以治天下，畢云：「文選注引此云：『畫衣冠，異章服，而民不犯』，疑此閒脫文。」逮至有苗之制五刑，此即下五殺之刑。以亂天下。俞云：「『之』衍字。」則此豈刑不善哉？用刑則不善也。是以先王之書呂刑之道畢云：「當云『道之』。」案：下文兩云「之道」，此疑不倒。曰：『苗民否用練折則刑，畢云「孔書作『弗用靈制以刑』，『靈』『練』、『否』『弗』、『折』『制』音同。」錢大昕云：「古書弗與不同，否即不字，靈、練聲相近。緇衣引作『匪用命』，『命』當是『令』之訛，令與靈古文多通用，令、靈皆有善義。鄭康成注禮，解為政令，似遠。」王鳴盛云：「古音靈讀若連，故轉為練也。折為制，古字亦通。古文論語云：『片言可以折獄』，魯論『折』作『制』，是也。」段玉裁云：「靈作練者，雙聲也。依墨子上下文觀之，練亦訓善，與孔正同。」詒讓案：偽孔傳云：「三苗之主，頑凶若民，習蚩尤之惡，不用善化民，而制以重刑。」三苗，帝堯所誅，呂刑及緇衣孔疏引書鄭注云：「苗民，謂九黎之君也。九黎之君於少昊氏衰，而棄善道，上效蚩尤，重刑必變。九黎言苗民者，有苗，九黎之後，顓頊代少昊誅九黎，分流其子孫，為居於西裔者三國。至高辛之衰，又復九黎之君，惡。堯興，又誅之。堯末又在朝，舜時又竄之。後禹攝位，又在洞庭逆命。禹又誅之。後王深惡此族三生凶惡，故著其氏，而謂之民。民者冥也，言末見仁道。」又鄭緇衣注云：「命，謂政令也。高辛氏之末，諸侯有三苗者作亂，其治民不用政令，專制御之以嚴刑，乃作五虐蚩尤之刑，以是為法。」案：鄭書、禮二注不同，書注與此合，於義為長。戰國策魏策「吳起云：昔者三苗之居，左彭蠡之波，右洞庭之水，文山在其南，而衡山在其北，恃此險也，為政不善，而禹放逐之」，史記吳越傳作「左洞庭右彭蠡」，五帝本紀張守節正義據彼云：「今江州、鄂州、岳州，三苗之地也。」案古三苗國當在今湖南、湖北境。唯作五殺之刑，曰法。』偽孔傳云：「惟為五虐之刑，自謂得法。」畢云：「孔書『殺』作『虐』。」孫星衍云：「虐、殺義相同。」詒讓案：呂刑下文云：「殺戮無辜，爰始淫為刵、劓、〈木豕〉、黥」，則止四刑。書堯典孔疏，引今文夏侯等書，作「臏、宮割、劓、頭鹿剠，臏一，宮割二，劓三，頭鹿剠四，亦無五刑。以呂刑五刑之辟校之，惟少大辟，蓋即以殺戮晐大辟矣。則此言善用刑者以治民，不善用刑者以為五殺，則此豈刑不善哉？用刑則不善。故遂以為五殺。是以先王之書術令之道曰：『唯口出好興戎。』蘇云：「出書大禹謨。」詒讓案：「術令」，當是「說命」之假字。禮記緇衣云「兌命曰：惟口起羞，惟甲冑起兵，惟衣裳在笥，惟干戈省厥躬」，鄭注云：「『兌』當為『說』。謂殷高宗之臣傅說也，作書以命高宗，尚書篇名也。羞，猶辱也惟口起辱，當慎言語也。」案此文與彼引兌命辭義相類「術」「說」、「令」「命」，音並相近，必一書也。晉人作偽古文書不悟，乃以竄入大禹謨，疏繆殊甚。近儒辯古文書者，亦皆不知其為說命佚文，故為表出之。偽孔傳云：「好謂賞善，戎謂伐惡。言口榮辱之主。」則此言善用口者出好，不善用口者以為讒賊寇戎。則此豈口不善哉？用口則不善也，故遂以為讒賊寇戎。 \\n  \\n 故古者之置正長也，將以治民也，譬之若絲縷之有紀，而罔罟之有綱也，將以運役天下淫暴，而一同其義也。王云：「『運役』二字，義不可通，當依上篇作『連收』，字之誤也。『連收』二字，正承絲縷罔罟而言。」是以先王之書，相年之道曰：畢云：「『相年』，當為『拒年』。」『夫建國設都，乃作后王君公，否用泰也，論語子罕，皇疏云：「泰，驕泰也。」王引之云：「否，非也。」輕大夫師長，畢云：「『輕』當為『卿』。」盧云：「下篇作『奉以卿』，字誤也。」否用佚也，維辯使治天均。』辯辨字通。周易集解引易鄭注云「辯，分也」，謂分授以職，使治天均。王念孫釋辯為遍，未塙，詳下篇。詩大雅節南山「秉國之均」，毛傳云：「均，平也。」莊子寓言篇云：「天均者，天倪也」，非此義。下篇作「治天明」。又案：王引之尚書述聞據廣雅釋詁，訓此辯為使，則辭義重複，亦不可從。則此語古者上帝鬼神之建設國都，立正長也，非高其爵，厚其祿，富貴佚而錯之也，王云：「『佚』上有『游』字，而今本脫之，則語意不完。下篇曰：『非特富貴游佚而擇之也』，是其證。游佚，即淫佚，語之轉耳。」畢云：「錯，讀如舉措。」將以為萬民興利除害，富貴貧寡，此與上下文例不合，疑當作「富貧眾寡」。安危治亂也。故古者聖王之為若此。戴云：「『為』下疑脫『政』字。」今王公大人之為刑政則反此。戴云：「『刑』字衍。」政以為便譬，政與正同。畢云：「譬讀如僻。」洪云：「論語『季氏友便辟』，馬、鄭皆讀辟為譬，謂巧為譬諭，以求容媚。義即本此。」宗於父兄故舊，「宗於」，疑「宗族」之誤。以為左右，置以為正長。戴云：「『政以為便譬』三句，當作『宗於便譬父兄故舊，立以為左右，置以為正長』，『便譬』誤寫在『宗』字上，『以為左右』上之『立』字，又誤作『政』，『政以為』三字又誤在句首，故不可通。便譬，謂巧為譬喻，見公羊定四年疏引論語鄭注。或當為『便嬖』亦通。宗讀為是崇，『立』字與『正』相似，故誤為『正』，又誤沾攴旁耳。案：戴說未塙。民知上置正長之非正以治民也，戴云：「非下『正』字衍。」是以皆比周隱匿，比周，詳前篇。而莫肯尚同其上。是故上下不同義。若苟上下不同義，賞譽不足以勸善，而刑罰不足以沮暴。何以知其然也？曰上唯毋立而為政乎國家，為民正長，王云：「唯與雖同。」詒讓案：毋，語詞，詳尚賢中篇。曰人可賞吾將賞之。若苟上下不同義，上之所賞，則眾之所非，曰人眾與處，於眾得非。則是雖使得上之賞，未足以勸乎！上唯毋立而為政乎國家，為民正長，曰人可罰吾將罰之。若苟上下不同義，上之所罰，則眾之所譽，曰人眾與處，於眾得譽。則是雖使得上之罰，未足以沮乎！若立而為政乎國家，為民正長，賞譽不足以勸善，而刑罰不沮暴，「沮暴」上，亦當有「足以」二字。則是不與鄉吾本言民『始生未有正長之時』同乎！若有正長與無正長之時同，則此非所以治民一眾之道。故古者聖王唯而審以尚同，畢云：「而讀與能同。舊脫『審』字，文選注引作『能審以尚同』，今據增。」以為正長，是故上下情請為通。畢云：「文選注引作為『是故上下通情』，舊脫『故』字，今據增。」王云：「此本作『是故上下請通』，請即情字也。墨子書多以請為情，今作『情請為通』者，後人旁記情字，而寫者遂誤入正文，又涉上文『以為正長』而衍『為』字耳。文選東京賦注引『情通』作『通情』者，乃涉賦文上下通情而誤。」顧校同。俞云：「惟『以為正長』句，亦有衍字，下文曰『故古者聖王之所以濟事成功，垂名於後世者，無它故異物焉，曰唯能以尚同為政者也。』然則此文當云：『唯而審以尚同為政』，上下文義始相應。因涉上文屢言『正長』，遂誤作『以為正長』，上下不應矣。且既云『審以尚同』，又云『以為正長』，一句中兩用以字，義亦未安。上文曰：『其為正長若此，是故出誅勝者，何故之以也？曰唯以尚同為政者也』，然則為正長以人言，為政以事言，明為正長者當以尚同為政也，若作『尚同以為正長』，即失其義矣。下篇云：『聖王皆以尚同為政，故天下治』，亦其證也。」案：俞校未塙。上有隱事遺利，隱事遺利，與節葬篇隱謀遺利，義同。下得而利之；下有蓄怨積害，上得而除之。是以數千萬里之外，有為善者，其室人未遍知，鄉里未遍聞，天子得而賞之。數千萬里之外，有為不善者，其室人未遍知，鄉里未遍聞，天子得而罰之。是以舉天下之人皆恐懼振動惕慄，不敢為淫暴，曰天子之視聽也神。畢云：「『子』，舊作『下』，一本如此。」先王之言曰：『非神也，夫唯能使人之耳目助己視聽，使人之吻助己言談，說文口部云：「吻，口邊也。」以上句文例校之，「吻」上疑有「脣」字。非命下篇云：「今天下之士君子之為文學出言談也，非將勤勞其喉舌，而利其脣呡也。」呡與吻字同。使人之心助己思慮，使人之股肱助己動作』。助之視聽者眾，則其所聞見者遠矣；助之言談者眾，則其德音之所撫循者博矣；荀子富國篇云：「拊揗之」，楊注云：「拊與撫同，撫循，慰悅之也。」助之思慮者眾，則其談謀度速得矣；王云：「『謀度』上不當有『談』字，蓋涉上文『言談』而衍。」案：王說是也，蘇說同。助之動作者眾，即其舉事速成矣。舊本「其」在「舉」下。蘇云：「當作『則其舉事速成矣。』」俞云：「此本作『即其舉事速成矣』，上文三言『則其』，此言『即其』，即，則古通用也。今作『即舉其事』，誤。」案：俞說是也，今據乙。 \\n  \\n 故古者聖人之所以濟事成功，垂名於後世者，無他故異物焉，異物，猶言異事。韓非子右儲說上篇云：「晉文公一舉而八有功，所以然者，無他故異物，從狐偃之謀，假顛頡之脊也。」曰唯能以尚同為政者也。是以先王之書周頌之道之曰：古書，詩書多互偁。『載來見彼王，詩載見敘云：「諸侯始見乎武王廟也」，毛傳云：「載，始也」，鄭箋云：「諸侯始見君子，謂見成王也。」畢云：「一本作『載見辟王』，同詩。」聿求厥章。』道藏本「聿」字缺。蘇云：「『聿』，詩作『日』。」詒讓案：聿、日古通用。鄭箋云：「求車服禮儀之文章制度也。」則此語古者國君諸侯之以春秋來朝聘天子之廷，受天子之嚴教，退而治國，政之所加，莫敢不賓。爾雅釋詁云：「賓，服也。」當此之時，本無有敢紛天子之教者。廣雅釋詁云：「紛，亂也。」謂不敢變亂天子之教令。詩曰：『我馬維駱，爾雅釋畜云「白馬黑鬣駱。」六轡沃若，毛詩衛風氓傳云：「沃若，猶沃沃然。」載馳載驅，周爰咨度。』毛詩小雅皇皇者華傳云：「咨禮義所宜為度。」又曰：『我馬維騏，毛詩魯頌駉傳云：「蒼綦日騏。」六轡若絲毛傳云：「言調忍也。」蘇云：「『若』，詩作『如』。」載馳載驅，周爰咨謀。』毛傳云：「咨事之難易為謀。」即此語也。王云：「即與則同，語猶言也。『則此語』三字文義直貫至『以告天子』而止。則語下不當有『也』字。凡墨子書用『則此語』三字者，『語』下皆無『也』字，此蓋後人不曉文義而妄加之。」古者國君諸侯之聞見善與不善也，皆馳驅以告天子，是以賞當賢，罰當暴，不殺不辜，不失有罪，則此尚同之功也。」 \\n  \\n 是故子墨子曰：「今天下之王公大人士君子，請將欲富其國家，王云：「請即誠字。」案：說詳節葬下篇。俞云：「『請』上奪『中』字，墨子書多以請為情，中請即中情也。下篇曰『今天下王公大人士君子，中情將欲為仁義』，是其證也。後人不知請之當讀為情，故誤刪『中』字耳，尚賢篇曰：『且今天下之王公大人士君子，中實將欲為仁義』中實亦即中情也。」眾其人民，治其刑政，定其社稷，當若尚同之不可不察，此之本也。」畢云：「當云『此為政之本也』。」俞云「『若』字衍文，『不可不察』上奪『說』字『此』下奪『為政』二字，當據下篇補。」案：畢、俞校是也。惟「若」字實非衍文，當若，猶言當如。尚賢中篇云「故當若之二物者，王公大人未知以尚賢使能為政也」，兼愛下篇云：「當若兼之不可不行也，此聖王之道而萬民之大利也」，非攻下篇云：「當若繁為攻伐，此實天下之巨害也」，又云：「故當若非攻之為說，而將不可不察者，此也」，節葬下篇云：「故當若節喪之為政，而不可不察此者也」，明鬼下篇云：「當若鬼神之有也，將不可不尊明也」，非命下篇云「當若有命者之言，不可不強非也」，皆其證。俞以「若」為衍文，失之。尚同下第十三 \\n  \\n 畢云：「中興書目云：『一本自親士至上同凡十三篇』者，即此已上諸篇，非有異本。」 \\n  \\n 子墨子言曰：「知者之事，必計國家百姓所以治者而為之，必計國家百姓之所以亂者而辟之。畢云：「辟同避。」然計國家百姓之所以治者何也？上之為政，得下之情則治，不得下之情則亂。何以知其然也？上之為政，得下之情，則是明於民之善非也。若苟明於民之善非也，畢云：「『若苟』二字舊倒，據下文改。」則得善人而賞之，得暴人而罰之也。善人賞而暴人罰，則國必治。上之為政也，不得下之情，則是不明於民之善非也。若苟不明於民之善非，則是不得善人而賞之，不得暴人而罰之。善人不賞而暴人不罰，為政若此，國眾必亂。故賞不得下之情，蘇云：「『賞』下當脫『罰』字。」俞校同。而不可不察者也。」俞云：「『而不可』當作『不可而』，猶言不可以也。」 \\n  \\n 然計得下之情將柰何可？故子墨子曰：「唯能以尚同一義為政，然後可矣。何以知尚同一義之可而為政於天下也？而，陳壽祺讀為能。今案而，亦猶以也，說詳尚賢下篇。下文「諸侯可而治其國，家君可而治其家」，同。然胡不審稽古之治為政之說乎。王云：「然，猶則也，然胡不，則胡不也。」俞云：「『治』字乃『始』字之誤，下文曰『古者天之始生民，未有正長也』云云，是從古之始為政者說，故此云『胡不審稽古之始為政之說乎』。」古者，天之始生民，未有正長也，百姓為人。戴云：「此人字，讀如人偶之人。」若苟百姓為人，是一人一義，十人十義，百人百義，千人千義，逮至人之眾不可勝計也，則其所謂義者，亦不可勝計。此皆是其義，而非人之義，是以厚者有鬥，而薄者有爭。畢云：「『薄』，舊作『蕩』，一本如此。」是故天下之欲同一天下之義也，上「天下」二字，疑當作「天」。畢云：「文選注，引作『古者同天之義』。」是故選擇賢者，立為天子。文選王元長三月三日曲水詩序注，引此作「上聖立為天子」，蓋李善所改易。又袁彥伯三國名臣序贊注引，則並與此同。天子以其知力為未足獨治天下，是以選擇其次立為三公。三公又以其知力為未足獨左右天子也，是以分國建諸侯。諸侯又以其知力為未足獨治其四境之內也，是以選擇其次立為卿之宰。之，猶與也。卿之宰又以其知力為未足獨左右其君也，是以選擇其次立而為鄉長家君。是故古者天子之立三公、諸侯、卿之宰、鄉長家君，非特富貴游佚而擇之也，「擇」，當依中篇讀為「措」。將使助治亂刑政也。「治」下「亂」字疑衍。故古者建國設都，乃立后王君公，奉以卿士師長，此非欲用說也，王云：「『說』字義不可通，『說』當為『逸』字之誤也。中篇曰：『夫建國設都，乃作后王君公，否用泰也。卿大夫師長否用佚也』，否用佚，即非用逸，是其證。否猶非也，說見尚賢下。偽古文說命「建邦設都，樹后王君公，承以大夫師長，不惟逸豫」，即用墨子而小變其文。」案：王說是也。偽孔傳云「言立國設都，立君臣上下，不使有位者逸豫民上，言立之主使治民。」唯辯而使助治天明也。舊本「助治天」下有「助」字。王云：「下『助』字衍。『唯辯而使助治天明』者，辯，讀為遍，古『遍』字多作『辯』。天明，天之明道也。哀二年左傳曰：『二三子順天明。』言所以設此卿士師長者，唯遍使助治天道也。中篇作『維辯使治天均。』」案：王謂下「助」字衍，是也，今據刪。辯當訓為分，王讀為遍，尚未得其義。左傳哀二年孔疏，釋天明為天之明道，即王說所本。大戴禮記虞戴德篇云：「法于天明，開施教于民」，左昭二十五年傳云：「則天之明」，義並略同。偽古文書說命作「惟以亂民」，疑偽孔讀「天明」為「天民」。 \\n  \\n 今此何為人上而不能治其下，為人下而不能事其上，則是上下相賊也，「賊」，舊本訛「賤」，今依王校正，說詳尚賢中篇。蘇云：「『賤』當作『殘』，或殘賊二字各脫其偏傍」，非。何故以然？則義不同也。若苟義不同者有黨，上以若人為善，將賞之，畢云「『賞』，舊作『毀』，一本如此。」若人唯使得上之賞，唯、雖字通。而辟百姓之毀，辟、避字亦同，後文辟、避錯出。是以為善者，必未可使勸，見有賞也。上以若人為暴，將罰之，若人唯使得上之罰，而懷百姓之譽，是以為暴者，必未可使沮，見有罰也。故計上之賞譽，不足以勸善，計其毀罰，不足以沮暴。此何故以然？則義不同也。」 \\n  \\n 然舊本脫此六字。王云：「『此何故以然』是問詞，『則義不同也』是答詞，『然則欲同一天下之義將柰何可』，又是問詞，舊脫中六字，則上下文皆不可通矣。今據上文補。」案：王校是也，今從之。則欲同一天下之義，將柰何可？故子墨子言曰：「然胡不賞使家君試用家君，發憲布令其家，王云：「『賞』字義不可通，『賞』當為『嘗』。『嘗』『賞』字相似，又涉上下文賞罰而誤。『使家君』三字，則涉下文『使家君』而衍。既言用家君，則不得又言使家君。『胡不嘗試用家君發憲布令其家』作一句讀。」案：王校是矣。然下文說國君發憲布令，則云「故又使家君總其家之義，以尚同於國君」，說天子發憲布令，則云「故又使國君選其國之義，以尚同於天子」，則此文疑亦當云「胡不嘗使家人總其身之義，以尚同於家君，試用家君發憲布令其家」，前後文例乃相應。蓋今本「胡不嘗使家」下脫十一字，「使家君」三字非衍文也。發憲，猶言布憲。憲者，法也。非命上篇云「先王之書，所以出國家布施百姓者，憲也。」曰：『若見愛利家者，必以告，若見惡賊家者，亦必以告。若見愛利家以告，亦猶愛利家者也，上得且賞之，眾聞則譽之，若見惡賊家不以告，亦猶惡賊家者也，上得且罰之，眾聞則非之。』是以遍若家之人，畢云：「『遍』，舊作『禍』，一本如此。下同。」皆欲得其長上之賞譽，辟其毀罰。是以善言之，不善言之，畢云：「舊脫四字，一本有。」家君得善人而賞之，得暴人而罰之。善人之賞，而暴人之罰，則家必治矣。然計若家之所以治者何也？唯以尚同一義為政故也。 \\n  \\n 家既已治，國之道盡此已邪？則未也。國之為家數也甚多，「國之」，舊本作「天下」。畢云：「『天下』下，當脫『之』字，一本『天下』作『國之』。」詒讓案：「國之」是，下文云「天下之為國數也甚多」，則此不當作「天下」明矣，今據正。此皆是其家，而非人之家，是以厚者有亂，而薄者有爭，故又使家君總其家之義，畢云：「舊脫此字，一本有。」以尚同於國君。國君亦為發憲布令於國之眾，曰：『若見愛利國者，必以告，若見惡賊國者，亦必以告。若見愛利國以告者，亦猶愛利國者也，上得且賞之，眾聞則譽之，若見惡賊國不以告者，亦猶惡賊國者也，上得且罰之，眾聞則非之。』是以遍若國之人，皆欲得其長上之賞譽，避其毀罰。是以民見善者言之，見不善者言之，國君得善人而賞之，得暴人而罰之。善人賞而暴人罰，則國必治矣。然計若國之所以治者何也？唯能以尚同一義為政故也。 \\n  \\n 國既已治矣，天下之道盡此已邪？則未也。天下之為國數也甚多，此皆是其國，畢云：「舊脫『其』字，一本有。」而非人之國，是以厚者有戰，而薄者有爭。故又使國君選其國之義，以尚同於天子。舊本「以」下有「義」字，畢云：「一本無此字，是。」俞云：「下『義』字衍文，上文云：『故又使家君總其家之義，以尚同於國君』，下文云：『天子又總天下之義，以尚同於天』，並無下『義』字，是其證也。上下文並言總，而此言選，選亦總也。詩猗嗟篇『舞則選兮』，毛傳訓選為齊。選其國之義，猶齊其國之義。曰總，曰選，文異而義同也。史記仲尼弟子列傳『任不齊，字選』，是選有齊義。賈子等齊篇曰：『撰然齊等』，撰與選通。」戴說同。案：一本是也，今據刪。天子亦為發憲布令於天下之眾，曰：『若見愛利天下者，必以告，若見惡賊天下者，亦以告。若見愛利天下以告者，亦猶愛利天下者也，上得則賞之，眾聞則譽之。若見惡賊天下不以告者，亦猶惡賊天下者也，上得且罰之，畢云：「『且』，一本作『則』。」眾聞則非之。』是以遍天下之人，皆欲得其長上之賞譽，避其毀罰，是以見善不善者告之。天子得善人而賞之，得暴人而罰之，善人賞而暴人罰，天下必治矣。然計天下之所以治者何也？唯而以尚同一義為政故也。畢云：「一本無『而』字，非，而同能。」 \\n  \\n 天下既已治，畢云：「『既』，一本作『計』，非。」天子又總天下之義，以尚同於天。舊本「天下」亦作「天子」。俞云：「當作『天子又總天下之義，以尚同於天』，義見上下文。」案：俞校是也，今據正。故當尚同之為說也，「同」，舊本作「用」，蓋與下文互訛。蘇云：「『用』當作『同』」，是也，今據正。尚用之天子，舊本「用」作「同」，畢云：「一本作『上同。』。」王改「尚用」，云：「舊本『用』作『同』，涉上句而誤，今據下文改。」案：王校是也，今從之。蘇云：「當作『上用』。」可以治天下矣；中用之諸侯，可而治其國矣；王引之云：「而與以同義，故二字可以互用。」案：王說是也，詳尚賢下篇。小用之家君，可而治其家矣。王引之云：「『小用之』，當作『下用之』，與『尚用之』、『中用之』對文，下文『小用之』則與『大用之』對文，今本『下用』作『小用』者，即涉下文『小用之』而誤。」是故大用之，治天下不窕，小用之，治一國一家而不橫者，畢云：「爾雅云：『窕，閒也。』猶云無閒。」王云：「畢說非也。窕，不滿也，橫，充塞也。孔子閒居『以橫於天下』，鄭注『橫，充也。』祭義曰：『置之而塞乎天地，溥之而橫乎四海。』以小居大則窕，以大入小則塞。唯此尚同之道，則大用之，治天下而不窕，小用之，治一國一家而不塞也。大戴記王言篇曰：『布諸天下而不窕，內諸尋常之室而不塞。』」又云：「廣雅曰『窕，寬也。』昭二十一年左傳『鍾小者不窕』杜注曰：『窕，細不滿也。』呂氏春秋適音篇『不詹則窕』，高注云：『窕，不滿密也。』」若道之謂也。」 \\n  \\n 故曰治天下之國若治一家，使天下之民若使一夫。意獨子墨子有此，而先王無此其有邪？疑當作「無有此邪」，「其」字衍。則亦然也。聖王皆以尚同為政，故天下治。何以知其然也？於先王之書也大誓之言然，書敘云：「惟十有一年，武王伐殷，一月戊午，師渡孟津，作泰誓。」古書「泰」皆作「大」，偽孔傳云「大會以誓眾」，則作「大」是。曰：「小人見姦巧乃聞，不言也，發罪鈞。」畢云「孔書無此文。」蘇云：「『發』當作『厥』，今泰誓云：『厥罪惟鈞』。」江聲云：「發，謂發覺也。鈞，同也。言知姦巧之情而匿不以告，比事發覺，則其罪與彼姦巧者同。」此言見淫辟不以告者，其罪亦猶淫辟者也。 \\n  \\n 故古之聖王治天下也，其所差論，以自左右羽翼者皆良，王云：「差論，皆擇也。爾雅曰：『既差我馬』，差，擇也。所染篇曰『故善為君者，勞於論人，而佚於治官』，呂氏春秋當染篇同，高注『論猶擇也。』非攻篇『差論其爪牙之士，比列其舟車之眾』，義與此同。」外為之人，「外為」二字疑誤。助之視聽者眾。故與人謀事，先人得之；與人舉事，先人成之；光譽令聞，先人發之。「光」，舊本作「先之」。畢云：「二字一本作「光」，是，今據改。」俞云「光、廣古通用，光譽，即廣譽。孟子曰：『令聞廣譽施於身。』」案：俞校是也。非命下篇作「光譽令問」，問與聞字通。禮記孔子閒居鄭注云：「令，善也，言以名德善聞。」唯信身而從事，故利若此。古者有語焉，曰：「一目之視也，畢云：「舊脫『之』字，一本有。」不若二目之視也。一耳之聽也，不若二耳之聽也。以下二句文例校之，疑「二目之視」，「視」當作「睹」，「二耳之聽」，「聽」當作「聰」，今本皆傳寫掍之。一手之操也，不若二手之彊也。」畢云：「舊脫『之』字，一本有。」夫唯能信身而從事，故利若此。是故古之聖王之治天下也，千里之外有賢人焉，其鄉里之人皆未之均聞見也，說文土部云：「均，平遍也」，此與中篇云：「室人未遍知，鄉里未遍聞」，義同。聖王得而賞之。千里之內有暴人焉，其鄉里畢云：「據上文，當有『之人』二字。」未之均聞見也，聖王得而罰之。故唯毋以聖王為聰耳明目與？王云：「唯亦與雖同。」案：「毋」，語詞，詳尚賢中篇。豈能一視而通見千里之外哉！一聽而通聞千里之外哉！聖王不往而視也，不就而聽也。然而使天下之為寇亂盜賊者，周流天下無所重足者，詩無將大車鄭箋云：「重猶累也。」何也？其以尚同為政善也。 \\n  \\n 是故子墨子曰：「凡使民尚同者，愛民不疾，以下文校之，「不疾」疑當作「必疾」，或當云：「不可不疾。」呂氏春秋尊師篇，高注云「疾，力也。」民無可使，曰必疾愛而使之，致信而持之，「致」，舊本訛「畋」，今據道藏本正。蘇云：「『畋』當作『敬』」，非。國語越語韋注云：「持，守也。」富貴以道其前，明罰以率其後。為政若此，唯欲毋與我同，「唯」，畢本作「雖」，云「舊作『唯』，以意改。」王云：「古者雖與唯通，不煩改字。」王引之云「禮記少儀『雖有君賜』，鄭注曰：『雖，或為唯』。說文雖字以唯為聲，故雖可通作唯，唯亦可通作雖。」將不可得也。」 \\n  \\n 是以子墨子曰：「今天下王公大人士君子，中情將欲為仁義，王云：「情即誠字。言誠將欲為仁義，則尚同之說不可不察也。尚賢篇曰：『且今天下之王公大人士君子，中實將欲為仁義』，實亦誠也。非攻篇曰：『情不知其不義也，故書其言以遺後世。若知其不義也，夫奚說書其不義，以遺後世哉』，情不知即誠不知。凡墨子書中，誠、情通用者不可枚舉。又齊策『臣知誠不如徐公美』，劉本『誠』作『情』。呂氏春秋具備篇『三月嬰兒，慈母之愛諭焉，誠也』，淮南繆稱篇『誠』作『情』。漢書禮樂志『正人足以副其誠』，漢紀『誠』作『情』。此皆古書誠、情通用之證。」洪云：『中情Q欲Y』三字，書中屢見，或作『中請欲』，請即情字；或作『中實欲』，情，實也，其義並同。」求為上士，「士」上，舊本無「上」字，王據各篇補。上欲中聖王之道，下欲中國家百姓之利，故當尚同之說，而不可不察舊本作「而不察」，畢云：「當云『不可不察』。」王亦據補。尚同為政之本，而治要也。」畢云：「當云『治之要也』。」 \\n  \\n  \\n  \\n  \\n   \\n   \\n   \\n  "}
{"章节": "墨子閒詁卷四", "正文": "  \\n 墨子閒詁卷四 \\n 　 \\n  \\n 兼愛上第十四 \\n  \\n 邢昺爾雅疏引尸子廣澤篇云：「墨子貴兼。」畢云：「（）好之字作（），從夂者，行貌。經典通用此。」 \\n  \\n 聖人以治天下為事者也，必知亂之所自起，句。焉能治之，王引之云：「言知亂之所自起，乃能治之也。」顧云：「三『焉』字皆下屬。」案：王、顧讀是也。焉訓乃，說詳親士篇。不知亂之所自起，則不能治。譬之如醫之攻人之疾者然，小爾雅廣詁云：「攻，治也。」必知疾之所自起，句。焉能攻之；不知疾之所自起，則弗能攻。治亂者何獨不然，必知亂之所自起，句。焉能治之；不知亂之所自起，則弗能治。 \\n  \\n 聖人以治天下為事者也，不可不察亂之所自起，當察亂何自起？當，讀為嘗，同聲假借字。荀子君子篇「先祖當賢」，楊注云：「當，或為嘗。」孟子萬章篇「是時孔子當阨」，說苑至公篇引「當阨」作「嘗阨」，是其證。嘗，試也。下篇云「姑嘗本原若眾害之所自生」，語意與此同。起不相愛。臣子之不孝君父，所謂亂也。子自愛不愛父，故虧父而自利；「故」，意林引作「欲」，下同。弟自愛不愛兄，故虧兄而自利；臣自愛不愛君，「不」下，舊衍「自」字，今依道藏本刪。上下文凡言「不愛」者，「不」下皆無「自」字。故虧君而自利，此所謂亂也。雖父之不慈子，兄之不慈弟，君之不慈臣，此亦天下之所謂亂也。父自愛也不愛子，故虧子而自利；兄自愛也不愛弟，故虧弟而自利；君自愛也不愛臣，故虧臣而自利。是何也？皆起不相愛。雖至天下之為盜賊者亦然，盜愛其室不愛其異室，王云「下句不當有『其』字，蓋涉上下文而衍，下文『不愛異家』，不愛『異國』，皆無『其』字，是其證。意林引無『其』字。」故竊異室以利其室；賊愛其身不愛人，故賊人以利其身。俞云：「兩『人』字下並奪『身』字，本作『賊愛其身不愛人身，故賊人身以利其身』，方與上句一律。下文云：『視人身若其身，誰賊？』亦以人身、其身對言。中篇云：『今人獨知愛其身，不愛人之身，是以不憚舉其身以賊人之身』，並可證人下當有『身』字也。」此何也？皆起不相愛。雖至大夫之相亂家，諸侯之相攻國者亦然。大夫各愛其家，舊本無「其」字。畢云：「一本云『愛其家』。」詒讓案：以下文校之，有者是也，今據增。不愛異家，故亂異家以利其家；舊本無「其」字。畢云：「一本云『利其家』。」詒讓案：以下文校之，亦當有「其」字，今據增。諸侯各愛其國，不愛異國，故攻異國以利其國，天下之亂物具此而已矣。物亦事也，言天下之亂事畢盡於此。察此何自起？皆起不相愛。 \\n  \\n 若使天下兼相愛，愛人若愛其身，句首「愛」字舊本脫，今依盧校補。猶有不孝者乎？視父兄與君若其身，舊本脫「猶有」以下十四字，王據下文校補「猶有不孝者乎？視父若其身」十一字。今案當於「父」下，更補「兄與君」三字，蓋墨子此文，以無不孝晐無不忠不弟，猶下文以無不慈晐無不惠不和也。上文亦云「臣子之不孝君父，所謂亂也」，可證。王因下云不孝，故但補父，而不及兄與君，則與下無不慈之兼子弟臣言者，不相對矣。惡施不孝？猶有不慈者乎？視弟子與臣若其身，惡施不慈？故不孝不慈亡有，王云：「舊本脫『故』『不』『慈』『有』四字，畢據下文補『有』字。今以上下文考之，當作『故不孝不慈亾有』。不孝不慈亾有，總承上文而言。下文曰『故盜賊亾有，故大夫之相亂家、諸侯之相攻國者亡有』，與此文同一例，今補。」猶有盜賊乎？故視人之室若其室，「故」字疑衍。誰竊？視人身若其身，誰賊？故盜賊亾有。畢云：「二字舊倒，非，下同。」猶有大夫之相亂家、諸侯之相攻國者乎？視人家若其家，誰亂？視人國若其國，誰攻？故大夫之相亂家、諸侯之相攻國者亡有。若使天下兼相愛，國與國不相攻，家與家不相亂，盜賊無有，君臣父子皆能孝慈，若此則天下治。故聖人以治天下為事者，惡得不禁惡而勸愛？故天下兼相愛則治，交相惡則亂。舊本脫「交」字，王據下二篇補。故子墨子曰：「不可以不勸愛人者，此也。」兼愛中第十五 \\n  \\n 子墨子言曰：「仁人之所以為事者，必興天下之利，除去天下之害，以此為事者也。」然則天下之利何也？天下之害何也？子墨子言曰：「今若國之與國之相攻，家之與家之相篡，說文厶部云：「屰而奪取曰篡。」人之與人之相賊，君臣不惠忠，父子不慈孝，兄弟不和調，此則天下之害也。」 \\n  \\n 然則崇此害亦何用生哉？俞云：「『崇』字無義，乃『察』字之誤。何用生者，何以生也。一切經音義卷七引蒼頡篇曰：『用，以也』，詩桑柔篇『逝不以濯』，尚賢篇引作『鮮不用濯』，即其證也。言國與國相攻，家與家相篡，人與人相賊，以及君臣父子兄弟之不惠忠，不慈孝，不和調，當察其害之何以生，故曰：『然則察此害亦何用生哉』，上篇曰：『當察亂何自起』，與此同義。」案：俞說是也，蘇云：「『用』疑當作『由』」，非。以不相愛生邪？俞云「『以不相愛生邪』，當作『以相愛生邪』，乃反言以問之，起子墨子之正對也。下篇云：『姑嘗本原若眾害之所自，此胡自生？此自愛人利人生與？即必曰非然也，必曰從惡人賊人生』，又云：『姑嘗本原若眾利之所自生，此胡自生？此自惡人賊人生與？即必曰非然也，必曰從愛人利人生』，皆以反言發問，而起正對，正與此同，若如今本，則文義複沓矣。」子墨子言：「以不相愛生。今諸侯獨知愛其國，不愛人之國，是以不憚舉其國以攻人之國。今家主獨知愛其家，家主，謂卿大夫也。周禮春官敘官，鄭注云：「家，謂大夫所食采地。」又大宰，鄭眾注云：「主，謂公卿大夫世世食采不絕者。」而不愛人之家，是以不憚舉其家以篡人之家。今人獨知愛其身，不愛人之身，是以不憚舉其身以賊人之身。是故諸侯不相愛則必野戰。家主不相愛則必相篡，人與人不相愛則必相賊，君臣不相愛則不惠忠，父子不相愛則不慈孝，兄弟不相愛則不和調。天下之人皆不相愛，強必執弱，以下文校之，此下疑脫「眾必劫寡」四字。富必侮貧，貴必敖賤，畢云：「『敖』，一本作『傲』，此傲字假音。」詐必欺愚。凡天下禍篡怨恨，其所以起者，以不相愛生也，是以仁者非之。」 \\n  \\n 既以非之，何以易之？子墨子言曰：「以兼相愛交相利之法易之。」然則兼相愛交相利之法將柰何哉？子墨子言：「視人之國若視其國，視人之家若視其家，視人之身若視其身。是故諸侯相愛則不野戰，家主相愛則不相篡，人與人相愛則不相賊，君臣相愛則惠忠，父子相愛則慈孝，兄弟相愛則和調。天下之人皆相愛，強不執弱，眾不劫寡，富不侮貧，自「君臣相愛」以下至此，凡四十字，舊本誤入下文「今天下之士」之下，王移置於此，是也，今從之。貴不敖賤，詐不欺愚。凡天下禍篡怨恨可使毋起者，以相愛生也，是以仁者譽之。」 \\n  \\n 然而今天下之士自「貴不敖賤」以下至此，凡三十八字，舊本誤入上文「君臣相愛」之上，王移置於此，又「凡天下禍篡怨恨，可使毋起者，以相愛生也，是以仁者譽之」，舊本脫去「以相愛生也是」六字，王據上文云：「凡天下禍篡怨恨，其所以起者，以不相愛生也，是以仁者非之」補六字，是也，今並從之。君子曰：王云：「『然而今天下之士君子曰』為一句，舊本『君子曰』作『子墨子曰』，此因與下文『子墨子言曰』相涉而誤。下文云『然而今天下之士君子曰』，今據改。」案：王校是也，畢本作「子墨子言曰」，尤誤，道藏本無「言」字。「然，句。乃若兼則善矣，王引之云：「乃若，轉語詞也。」雖然，天下之難物于故也。」「于」，舊本作「於」，今據道藏本正。俞云：「『於故』二字，當為衍文。下文云：『然而今天下之士君子曰：然，乃若兼則善矣。雖然不可行之物也』，正與此文一律。惟其為難物，故為不可行之物也，今衍『於故』二字，則無義矣。」案：「于故」雖難通，然非衍文也。竊疑「于」即「迂」之借字，文王世子云：「況于其身，以善其君乎」，鄭注「于讀為迂」，是其證。故者事也，迂故，言迂遠難行之事。尚同中篇云：「故古者聖人之所以濟事成功，垂名於後世者，無他故異物焉」，此云難物迂故，與他故異物，文例正同。子墨子言曰：「天下之士君子，特不識其利，辯其故也。俞云：「『辯其』下脫『害』字，下文『愛人者人必從而愛之，利人者人必從而利之，是其利也；惡人者人必從而惡之，害人者人必從而害之，是其害也』。」案：「害」字似不必增。今若夫攻城野戰，殺身為名，此天下百姓之所皆難也，苟君說之，則士眾能為之。況於兼相愛，交相利，則與此異。夫愛人者，人必從而愛之；利人者，人必從而利之；惡人者，人必從而惡之；害人者，人必從而害之。此何難之有！特上弗以為政，士不以為行故也。 \\n  \\n 昔者晉文公好士之惡衣，畢云：「太平御覽引作『服』。」故文公之臣畢云：「太平御覽，引作『大夫』二字。」皆牂羊之裘，詩小雅苕之華云：「牂羊墳首」，毛傳云：「牂羊，牝羊也。」畢云「爾雅云『羊牝牂』。」韋以帶劍，畢云：「舊作『錢』，據太平御覽改。」詒讓案：公孟篇正作「劍」。漢書東方朔傳云：「孝文皇帝以韋帶劍」，顏注云：「但空用韋不加飾。」練帛之冠，練帛，詳辭過篇。畢云：「太平御覽，引此『練』作『大』。」詒讓案：練帛蓋即大帛，左閔二年傳「衛文公大帛之冠」，杜注云：「大帛厚繒。」後漢書馬皇后傳，李注云：「大練大帛也。」入以見於君，出以踐於朝。舊本「踐」下脫「於」字，王據上句補。畢云：「淮南子齊俗訓云：『晉文君大布之衣，牂羊之裘，韋以帶劍，威立于海內』。」王云：「練帛之冠下，當有『大布之衣，且苴之屨』八字，而今本脫之。上文曰：『晉文公好士之惡衣』，此但言冠而不言衣，則與上文不合。『入以見於君』是總承上文而言，『出以踐於朝』則專指且苴之屨而言，今本脫『且苴之屨』四字，則『踐』字義不可通。下篇曰：『大布之衣，牂羊之裘，練帛之冠，且苴之屨，入見文公，出以踐之朝』，是其證。」是其故何也？君說之，故臣為之也。王云：「『為』上脫『能』字。下文『君說之，故臣能之也』，『能』下脫『為』字。前文曰：『苟君說之，則士眾能為之』，後文曰：『若苟君說之，則眾能為之』，皆其證。」 \\n  \\n 昔者楚靈王好士細要，畢云：「舊作『腰』，俗寫。後漢書注引此云：『楚靈王好細腰，而國多餓人』。」詒讓案：晏子春秋外篇云：「楚靈王好細腰，其朝多餓死人。」韓非子二柄篇云：「楚靈王好細腰，而國中多餓人。」後漢書注疑涉彼二書而誤。故靈王之臣「故」字畢本脫，今據道藏本補。皆以一飯為節，畢云：「太平御覽，引此『一』作『三』。」詒讓案：戰國策楚策「莫敖子華曰：昔者先君靈王好小腰，楚士約食，馮而後能立，式而後能起」，吳師道校注引此云：「楚靈王好士細腰，故其臣皆三飯為節」，與御覽同。脇息然後帶，畢云：「『脇』，舊作『肱』，據太平御覽改。」案：戰國策校注引亦不誤。扶牆然後起。兩「然」字，戰國策校注引並作「而」。比期年，朝有黧黑之色。畢云：「『黧』非古字，當為『黎』。呂氏春秋行論云：『禹官為司空，以通水潦，顏色黎黑』，只作『黎』。玉篇云：『黧，亦作黎』。」「色」，舊本作「危」，王引之云：「『危』與黧黑二字，義不相屬，『危』當為『色』。人〈疒叜〉則面色黧黑，義見上文。」案：王校是也，蘇說同，今據正是其故何也？「何」，舊本訛「是」。蘇云「當作『何』」，今據正。君說之，故臣能之也。「能」下，王校補「為」字，說詳上。昔越王句踐好士之勇，教馴其臣，馴讀為訓，詳脩身篇。和合之此三字無義，疑當作「私令人」，屬下讀。焚舟失火，舟非藏寶之所，御覽宮室部引墨子作「自焚其室」。疑「舟」當作為「內」，內謂寢室。呂氏春秋用民篇云：「句踐試其民於寢宮，民爭入水火死者千餘矣，遽擊金而卻之」，劉子新論閱武篇同。韓非子內儲說上篇亦云：「焚宮室」，並與此事同。「內」「舟」形近而訛。非攻中篇「徙大舟」，「舟」訛作「內」，與此可互證。下篇亦同。黃紹箕云：「御覽引作『焚其室』，竊疑本當作『焚舟室』。越絕外傳記越地傳云：『舟室者，句踐船宮也』，蓋即教舟師之地，故下篇云：『伏水火而死者，不可勝數也』，言或赴火，或蹈水死者甚眾也。後人不喻舟室之義，則誤刪『舟』字，校本書者又刪『室』字，遂致歧互矣。」案：黃說亦通。試其士曰：『越國之寶盡在此！』越王親自鼓其士畢本「鼓」改為「鼔」，云：「『鼔』擊之字從攴，鐘『（）』之字從（）。」案：周禮小師，鄭注云：「出音曰鼓」，此與六鼓之鼓字同，而義小異。經典凡鍾鼓與鼓擊字，通如此作。說文攴部雖別有「鼔」字，而音義殊異，畢從宋毛晃說，強為分別，非也。而進之。畢云：「舊此下有『曰』字，衍文。」士聞鼓音，破碎亂行，「碎」，疑「萃」之借字，萃亦行列之謂。穆天子傳「七萃之士」，郭璞注云：「萃，集也，聚也。」蓋凡卒徒聚集部隊，謂之萃。破萃亂行，皆謂凌躐其曹伍，爭先赴火也。蹈火而死者左右百人有餘。畢云：「太平御覽引云：『越王好士勇，自焚其室，曰越國之寶悉在此中，王自鼓，蹈火而死者百餘人』。」越王擊金而退之。」 \\n  \\n 是故子墨子言曰：「乃若夫少食惡衣，殺身而為名，王引之云：「乃若，發語詞也。」此天下百姓之所皆難也，若苟君說之，則眾能為之。況兼相愛，交相利，與此異矣。夫愛人者，人亦從而愛之；利人者，人亦從而利之；惡人者，人亦從而惡之；害人者，人亦從而害之。此何難之有焉，特士不以為政而士不以為行故也。」 \\n  \\n 然而今天下之士君子曰：「然，乃若兼則善矣。雖然，不可行之物也，譬若挈太山越河濟也。」淮南子俶真訓，高注云：「挈，舉也。」孟子梁惠王篇云：「挾泰山以超北海，語人曰我不能，是誠不能也」，與此語意相類。畢云：「此『濟』字當為『泲』，即出山西垣曲縣王屋山之沇水也。從齊者，石濟水出直隸贊皇縣也。」子墨子言：「是非其譬也。夫挈太山而越河濟，可謂畢劫有力矣，淮南子覽冥訓云：「體便輕畢」，高注云：「畢，疾也。」「劫」於義無取，疑當為「劼」之誤。廣韻十八黠云：「劼，用力也。」或當為「勁」，下篇及非樂上篇並有「股肱畢強」之文，勁與強義亦同。自古及今未有能行之者也。況乎兼相愛，交相利，則與此異，古者聖王行之。何以知其然？古者禹治天下，西為西河漁竇，書禹貢「黑水、西河惟雍州」，又云：「浮于積石，至於龍門西河，會於渭汭。」偽孔傳云：「龍門之河在冀州西」，孔疏云：「在冀州西界故謂之西河。」王制云：「自東河而東，至於西河，千里而近，是河相對而為東西也。」畢云：「西河在今山西陝西之界。漁竇，疑即龍門。」詒讓案：「漁」疑即「渭」之訛。以泄渠孫皇之水；畢云：「未詳其水。」詒讓案：此章所舉江、河、淮、漢、嘑池、孟諸五湖，皆周禮職方氏九州川浸澤藪之名，此渠孫皇亦必雍州大川澤之一。以職方攷之，疑當作蒲弦澤，即雍州澤藪之弦蒲也。鄭注云：「弦蒲在汧。」鄭眾云：「弦或為汧，蒲或為浦。」漢書地理志云：「右扶風汧北有蒲谷鄉弦中谷。雍州弦蒲藪，汧水出西北入渭」，蒲、渠字並從水旁，因而致誤。「弦」正字作「（）」，亦類「孫」字。「澤」作「皇」者，澤從睪聲，古書「睪」或掍作「皋」，史記天官書「澤」字作「滜」，封禪書「澤山」，集解引徐廣云：「澤，一作皋」，左襄十七年傳「澤門」，釋文云：「澤或作皋」，皆其證也。顏元孫干祿字書云：「皋俗作睾，通作皋。」漢孔彪碑又作「皋」，與「皇」字並絕相似，故傳寫訛互矣。據漢志，弦即汧水，入渭，渭復入河，故西河渭瀆，可泄此澤之水。而蒲谷鄉與弦中谷合而名澤，故弦蒲亦可倒稱蒲弦。參互審校，似無疑義。弦蒲藪在今陝西隴州西四十里。北為防原泒，說文阜部云：「防，隄也。」周禮稻人云：「以防止水。」原，亦水名，無考。畢云：「泒，疑即雁門泒水也。」詒讓案：說文水部云：「泒水，起鴈門葰人戍夫山，東北入海」，即呼池之原，此舉其原，下又詳其委也。注后之邸，畢讀「注」屬上句，非，此與下「注五湖之處」，文例正同。后之邸，疑即職方氏并州澤藪之昭余祁也。爾雅釋地十藪，燕有昭餘祁。釋文引孫炎本，「祁」作「厎」，「祁」「厎」「邸」，並音近相通。「昭」作「后」者，疑省「昭」為「召」，又誤作「后」。「之」「余」音亦相轉，漢書地理志「太原郡鄔九澤在北，是為昭余祁，并州藪，在今山西太原府祁縣東七里。」呼池之竇，職方氏「并州其川虖池」，鄭注云：「虖池出鹵城。」案：漢書地理志亦作「虖池」。禮記禮器作「惡池」，注云：「惡當為呼，聲之誤也。」戰國策秦、韓中山策，並作「呼池」。畢云「即虖沱河，出今山西繁畤縣，古無「池」字，即沱異文，故此亦以池為沱也。」顧云：「『竇』即『瀆』字，周禮大宗伯注『四竇』，釋文本亦作『瀆』。」洒為底柱，洒與下文灑同，當讀所宜反。「底」當作「厎」，禹貢「東至于厎柱」，偽孔傳云：「厎柱，山名。河水分流，包山而過，山見水中，若柱然，在西虢之界。」洒即謂分流也。畢云：「說文云『灑，汎也』，洒假音字。水經云：『砥柱山在河東大陽縣東河中。』括地志云：『底柱山俗名三門山，硤石縣東北五十里黃河之中』。案：在今山西平陸縣東五十里，三門山東。」鑿為龍門，畢云「水經云：『龍門山在河東皮氏縣西。』括地志云：『龍門山在同州韓城縣北五十里』，山在今河津韓城二縣界。」以利燕、代、胡、貉與西河之民；畢云：「『貉』，非攻中作『貊』，是。疑左傳云：『狄之廣莫，于晉為都』，廣即少廣，莫即貊也。」案：畢說非也，貊，貉之俗，說文豸部云：「貉，北方豸穜也。」職方氏有九貊，漢書高帝紀，顏注云：「貉在東北方，三韓之屬皆貉類也。」考工記，鄭注云：「胡，今匈奴。」東方漏之陸以上下文例校之，東方，「方」當作「為」，與西為、北為、南為，文正同。「漏之陸」，疑當作「漏大陸」。淮南子本經訓說禹治水云：「鴻水漏，九州乾。」言大陸之水漏而乾也。畢讀「漏之陸防」句，云「陸防疑即大陸，在今山東鉅鹿縣。」案：畢說不誤，而讀則非。防孟諸之澤，禹貢「豫州：導菏澤，被孟豬」，史記夏本紀作「明都」，漢書溝洫志作「盟諸」，職方氏云：「青州其澤藪曰望諸」，爾雅釋地云「宋有孟諸」，此與爾雅字同。漢書地理志云：「孟豬在梁國雎陽縣東北。」畢云：「澤在今山東虞城縣西北十里，有孟諸臺，接商邱縣界。水經云：『明都澤在梁郡睢陽縣東北』。『明』『孟』，『諸』『都』，音相近。」灑為九澮，畢云：「此『ㄍ』字之假音，爾雅云：『水注溝曰澮』，說文以澮為水名。案：九ㄍ即九河也。」詒讓案：灑、釃字通。漢書溝洫志云：「禹迺釃二渠，以引其河」，注「孟康云：釃，分也，分其流，泄其怒也。」史記河渠書「釃」作「廝」。索隱云：「廝，漢書作灑。」史記舊本亦作「灑」，字從水。韋昭云：「疏決為灑」，此與史、漢舊本字正同。漢書司馬相如傳「決江疏河，灑沈澹災」，顏注云「灑，分也，所宜反。」淮南子要略云：「禹剔河而道九岐。」以楗東土之水，畢云：「說文云：『楗，門限』，則此蓋言限也。玉篇『渠偃切』。」詒讓案：呂氏春秋愛類篇云：「禹於是疏河決江，為彭蠡之障，乾東土，所活者千八百國。」以利冀州之民；爾雅釋地云：「兩河間曰冀州。」說文北部云：「冀，北方州也。」案：古通以中土為冀州。穀梁桓五年傳云：「鄭同姓之國也，在乎冀州」，楊士勛疏云：「冀州者，天下之中州，唐、虞、夏、殷皆都焉」。逸周書嘗麥篇云：「在大國有殷，是威厥邑，無類於冀州」。晏子春秋問上篇云：「桓公撫存冀州」。淮南子墬形訓云：「正中冀州曰中土」，高注云「冀，大也，四州之主，故曰中土」。又覽｛宀昗｝訓注云：「冀，九州中，謂今四海之內」。山海經大荒北經，郭注云「冀州，中土也」。南為江、漢、淮、汝，東流之，注五湖之處，玉海地理門，引作「東流注之五湖」。范成大吳郡志同。淮南子要略云：「禹鑿江而通九路，辟五湖而定東海。」職方氏「揚州其浸五湖」，鄭注云「五湖，在吳南。」國語越語，韋注云：「五湖，今太湖。」此云「注五湖」，蓋專據江漢言之。水經沔水酈注云：「南江東注於具區，謂之五湖口。五湖，謂長蕩湖、太湖、射湖、貴湖、滆湖也。」又引虞翻說太湖云：「是湖有五道，故曰五湖。」案：晉、唐人釋五湖名多差異，要不出太湖之枝別，今不具論。畢云：「文選注云『張勃吳錄曰：五湖者，太湖之別名也，周行五百餘里。』今案：江南吳吳江、宜興、武進、無錫、浙江烏程、長興七縣，皆瀕此湖也。」以利荊、楚、干、越「干」，畢本作「于」，云：「四字舊作『楚荊越與』，據文選注改。」王云：「畢改非也，文選江賦注，本作『荊楚干越之民』，干，古寒反。今本墨子作『楚荊越與南夷之民』也，誤倒『荊楚』二字，又脫『干』字耳。若『與南夷』之『與』，則不誤也。上文云『燕代胡貉與西河之民』，此文云『荊楚干越，與南夷之民』，『與』非誤字明矣。南夷，謂荊楚干越以南之夷，故曰『荊楚干越與南夷』，文選注無『與南夷』三字，省文耳，畢誤以『楚荊越與』連讀，故刪去『與』字耳。干越即吳越，非春秋所謂『於越』也。畢改『干越』為『于越』，亦非。」又云：「莊子刻意篇曰『夫有干越之劍者』，釋文『司馬彪云：干，吳也。吳越出善劍也。』案：吳有谿名干谿。荀子勸學篇曰：『干越夷貉之子』，楊倞曰：『干越猶言吳越』。淮南原道篇曰：『干越生葛絺』，高注曰：『干，吳也』。是干越即吳越也。干越為二國，若春秋之『於越』即是越而以『於』為發聲，與干越不同。」劉台拱云：「『干』與哀九年左傳『吳城邗溝通江淮』之『邗』同。」案：王、劉說是也。干，邗之借字。說文邑部云：「邗，國也，今屬臨淮，一曰邗本屬吳。」管子內業篇云：「昔者吳干戰」，據管子說，則吳干本二國，後干為吳所滅，遂通稱吳為干，故此云干越矣。與南夷之民。畢云：「江、淮、汝在荊，五湖在越也。」此言禹之事，吾今行兼矣。昔者文王之治西土，若日若月，乍光于四方于西土，下篇引作泰誓。蘇云：「此與泰誓略同，疑有脫誤。」詒讓案：今偽古文即采此書。偽孔傳云：「言其明德，充塞四方，明著岐周。」義互詳下篇。不為大國侮小國，不為眾庶侮鰥寡，不為暴勢奪穡人黍、稷、狗、彘。畢云：「說文云：『（），（）（）也，從來從｛亠回｝。來者｛亠回｝而臧之，故田夫謂之（）夫』，穡與嗇通。」天屑臨文王慈，以上疑並出古泰誓，今偽古文止采下篇，故無之。後漢書馬廖傳，李注云：「屑，顧也。」畢云：「漢書武帝紀云：『屑然如有聞』。」是以老而無子者，有所得終其壽；連獨無兄弟者，畢云：「連同鰥，音相近，字之異也。經典或作『煢』，或作『〈惸，中“子改兮”〉』，皆假音。」王引之云：「無兄弟不得謂之鰥，鰥、煢、〈惸，中“子改兮”〉三字，聲與連皆不相近，畢說非。連與獨文義不倫，『連』疑當作『逴』，與『連』相似而誤。逴猶獨也，故以逴獨連文。莊子大宗師篇『彼特以天為父，而身猶愛之，而況其卓乎』？郭注曰：『卓者，獨化之謂也。』秋水篇『吾以一足趻卓而行』。玉篇『逴，敕角切，蹇也』。蹇者，獨任一足，故謂之逴，逴與卓通。漢書河閒獻王傳『卓爾不群』。說苑君道篇『踔然獨立』。說文『〈禾｛尤卓｝〉，特止』，徐鍇曰：『特止，卓立也。』卓、踔、〈禾｛尤卓｝〉，並與逴同聲，皆獨貌也。」洪云：「爾雅釋畜『未成雞僆』，郭璞注『江東呼雞少者曰僆』。連與僆同，連獨，猶言幼獨也。」俞云：「連當讀為離，連與離一聲之轉，淮南子原道篇『終身運枯形于連嶁列埒之門』，高注曰：『連嶁，猶離嶁也』，是其證也。又本經篇『愚夫憃婦皆有流連之心』，注曰『流連，猶爛漫，失其職業也』，然則流連即流離也，亦其證也。」詒讓案：連疑當讀為矝，一聲之轉，猶史記龜策傳，以苓葉為蓮葉。爾雅釋詁云：「矝，苦也。」詩小雅鴻鴈云：「爰及矜人」，毛傳云：「矝，憐也」，又何草不黃云：「何人不矝。」連獨，猶言窮苦煢獨耳。矝從令聲，今經典並從今，誤。有所雜於生人之閒；雜，讀為集。廣雅釋詁云：「集，成也，就也。」言連獨之人得以成就其生業。少失其父母者，有所放依而長。放、依義同。檀弓「子貢曰：哲人其萎，則吾將安放？」此文王之事，以上下文校之，「此」字下亦當有「言」字。則吾今行兼矣。昔者武王將事泰山隧，廣雅釋詁云「將，行也。」周禮小宗伯云「將事于四望」。畢云：「『隧』，或為『隊』。穆天子傳云『鈃山之隊』。玉篇云『隊，以醉切，掘地通路也，或作（）』。案：『隊』『隧』字，皆說文『（）』字之省。」閻若璩云：「玩其文義，乃是武王既定天下後，望祀山川，或初巡守岱宗禱神之辭，非伐紂時事也。」傳曰：『泰山，有道曾孫周王有事，偽古文書武成襲此文云「告于皇天后土，所過名山大川，曰：惟有道曾孫周王發。」孔疏云「自稱有道者，聖人至公，為民除害，以紂無道，言己有道，所以告神求助，不得飾以謙辭也。稱曾孫者，曲禮說諸侯自稱之辭，云『臨祭祀外事，曰曾孫某侯某』。哀二年（一）左傳，蒯瞶禱祖，亦自稱曾孫，皆是己承籍上祖奠享之意。」大事既獲，小爾雅廣言云「獲，得也。」仁人尚作，說文人部云「作，起也」。以祗商夏，蠻夷醜貉。偽武成云「予小子既獲仁人，敢祗承上帝，以遏亂略，華夏蠻貊，罔不率俾」，偽孔傳云「仁人，謂太公、周、召之徒。言誅紂敬承天意，以絕亂路。」案：祗當讀為振。內則「祗見孺子」，鄭注云「祗或作振」。國語周語云「以振救民」，韋注云「振，拯也。」此謂得仁人，以拯救中國及四夷之民。偽書改為「祗承上帝」，失其恉矣。醜貉者，九貉類眾多，爾雅釋詁云「醜，眾也。」雖有周親，不若仁人，萬方有罪，維予一人。』蘇云：「書泰誓篇『若』作『如』，『萬方有罪』作『百姓有過』。『維』作『在』。詒讓案：偽古文泰誓即誤采此文。偽孔傳云「周，至也。言紂至親雖多，不如周家之少仁人。民之有過，在我教不至。」又論語堯曰篇云「雖有周親，不如仁人，百姓有過，在予一人」，集解孔安國云「親而不賢不忠則誅之，管、蔡是也。仁人，謂箕子、微子，來則用之。」又說苑貴德篇云「武王克殷，問周公曰：『將柰其士眾何』？周公曰：『使各宅其宅，田其田，無變舊新，惟仁是親，百姓有過，在予一人』。」尚書大傳、韓詩外傳、淮南子主術訓，文並略同。群書治要引尸子綽子篇云「文王曰：苟有仁人，何必周親」，則以為文王語，與墨子、韓詩、說苑並異。此言武王之事，吾今行兼矣。」 \\n  \\n （一）原誤作「哀六年」，據左傳改。 \\n  \\n 是故子墨子言曰：「今天下之君子，忠實欲天下之富，畢云：「『忠』，一本作『中』。舊云『士富』，『士』字衍。」詒讓案：忠、中通。而惡其貧；欲天下之治，而惡其亂，當兼相愛，交相利，此聖王之法，天下之治道也，不可不務為也。」兼愛下第十六 \\n  \\n 子墨子言曰：「仁人之事者，必務求興天下之利，除天下之害。」然當今之時，天下之害孰為大？曰：「若大國之攻小國也，大家之亂小家也，強之劫弱，眾之暴寡，詐之謀愚，貴之敖賤，畢云：「『敖』，一本作『傲』。」此天下之害也。呂氏春秋侈樂篇云「故彊者劫弱，眾者暴寡，勇者淩怯，壯者慠幼，從此生矣」，語意與此同。又與為人君者之不惠也，「又與」，舊本作「人與」。王云：「『人與』，當依下文作『又與』，廣雅『與，如也』。上文『若大國之攻小國也』云云，若，如也。此文兩言又與，亦謂又如也。畢反欲改下『又與』為『人與』，傎矣。」案：王校是也，蘇說同。臣者之不忠也，父者之不慈也，子者之不孝也，此又天下之害也。又與今人之賤人，王云：「『今』下衍『人』字。」執其兵刃、毒藥、水、火，以交相虧賊，此又天下之害也。」姑嘗本原若眾害之所自生，舊脫此字，今依下文眾利章補。此胡自生？此自愛人利人生與？即必曰非然也，必曰從惡人賊人生。分名乎天下惡人而賊人者，兼與？別與？即必曰畢云：「舊脫此字，據上文增。」別也。然即之交別者，即、則同。交別，猶言交相別。果生天下之大害者與？是故別非也。」 \\n  \\n 子墨子曰：俞云：「此本作『是故子墨子曰：別非也』，下文『是故子墨子曰：兼是也』，與（一）此為對文，可證。」「非人者必有以易之，若非人而無以易之，譬之猶以水救火也，畢云：「一本作『火救水』。」顧校季本同。蘇云：「『火救水』是也，當據改。」俞云：「『以水救火』，何不可之有？畢校云一本作『火救水』，然墨子此譬，本明無以易之之不可，若水火是相反之物，無論以水救火，以火救水，皆是有以易之，與設喻之旨不合。疑墨子原文本作『猶以水救水，以火救火也』，故曰其說將必無可，今本作『水救火』，別本作『火救水』，皆有脫文。」案：俞說近是。其說將必無可焉。」是故子墨子曰：「兼以易別。然即兼之可以易別之故何也？曰：藉為人之國，若為其國，夫誰獨舉其國以攻人之國者哉？為彼者由為己也。畢云：「由同猶。」為人之都，若為其都，夫誰獨舉其都以伐人之都者哉？為彼猶為己也。為人之家，若為其家，夫誰獨舉其家以亂人之家者哉？為彼猶為己也，然即國、都不相攻伐，人家不相亂賊，此天下之害與？天下之利與？即必曰天下之利也。姑嘗本原若眾利之所自生，此胡自生？此自惡人賊人生與？即必曰非然也，必曰從愛人利人生。分名乎天下愛人而利人者，別與？兼與？即必曰兼也。然即之交兼者，果生天下之大利者與。」是故子墨子曰：「兼是也。且鄉吾本言曰：『畢云：「鄉，曏字省文。說文云『曏，不久也。」鄭君注儀禮云『曏，曩也』。」仁人之事者，舊本「事」訛「是」，今據道藏本正。必務求興天下之利，除天下之害。』今吾本原兼之所生，天下之大利者也；舊本脫，今據道藏本補。吾本原別之所生，天下之大害者也。」是故子墨子曰：「別非而兼是者，出乎若方也。樂記，鄭注云「方，猶道也。」畢云：「『乎』，舊作『平』，以意改。」 \\n  \\n （一）原誤作「為」，據俞樾諸子平議改。 \\n  \\n 今吾將正求與天下之利而取之，蘇云：「『與』，當作『興』。」以兼為正，是以聰耳明目相與視聽乎，舊本「是」下衍「故」字，今據道藏本刪，與下句文例正同。是以股肱畢強畢，與中篇云「畢劫有力」義同。相為動宰乎，畢云：「舊『動』下有『為』字，一本無。」詒讓案：「宰」疑當作「舉」，尚同中篇云「使人之股肱助己動作」，動舉與動作義同。而有道肆相教誨。爾雅釋言云「肆，力也」。文選東京賦「厥庸孔肆」，薛綜注云「肆，勤也」。言勤力相教誨。是以老而無妻子者，有所侍養以終其壽；俞云：「『侍』，當作為『持』，古書多言持養，淺人不達而改為『侍』，非是。」案：俞校是也，詳七患及非命下篇，下並同。幼弱孤童之無父母者，有所放依以長其身。今唯毋以兼為正，舊本「今」訛「令」，蘇云：「『令』當作『今』。」戴云「『毋』，語詞」案：道藏本作「今」，今據正。即若其利也，戴云「若，此也」。不識天下之士，畢云舊作『事』，一本如此」。所以皆聞兼而非者，「非」下當有「之」字。其故何也？」 \\n  \\n 然而天下之士非兼者之言，猶未止也。曰：「即善矣。雖然，豈可用哉？」子墨子曰：「用而不可，雖我亦將非之。「雖我」，舊本作「難哉」。王云：「『難哉』二字與下文義不相屬，『難哉』當為『雖我』，字之誤也。言兼愛之道，如其用而不可，則雖我亦將非之也。下文曰『我以為當其於此也，天下無愚夫愚婦，雖非兼者，必從兼君是也』，是其證。」案：王說是也，蘇校同，今據正。且焉有善而不可用者？姑嘗兩而進之。誰以為二士，王引之云：「『誰』字義不可通，『誰』當為『設』，言設為二士於此，而使之各執一說也。隸書『設』字作『（）』，『誰』字作『（）』，二形略相似，故『設』誤為『誰』。」使其一士者執別，使其一士者執兼。是故別士之言曰：『吾豈能為吾友之身，若為吾身，為吾友之親，若為吾親。』是故退睹其友，飢即不食，寒即不衣，陳澧云：「此謂友飢而不餽以食，友寒而不贈以衣也。」疾病不侍養，死喪不葬埋。畢云：「當為『薶』，說文云『薶，瘞也』。玉篇云『埋與薶同』。本書或作『貍』。」別士之言若此，行若此。兼士之言不然，行亦不然，曰：『吾聞為高士於天下者，必為其友之身，若為其身，為其友之親，若為其親，然後可以為高士於天下。』舊脫「於」字，畢云一本有。案：有者是也，今據增。是故退睹其友，飢則食之，寒則衣之，疾病侍養之，死喪葬埋之。兼士之言若此，行若此。若之二士者，言相非而行相反與？舊本無「士字，畢云一本有「士」字，是，今據增。當使若二士者，王引之云：「當與儻同，若此也。言儻使此二士之言行相合，則無言而不行也。」詒讓案：「當」，疑當為「嘗」之借字，詳上篇。戴云：「依下文『當』宜作『常』」非。言必信，行必果，使言行之合猶合符節也，無言而不行也。然即敢問，今有平原廣野於此，被甲嬰冑漢書賈誼傳，顏注云「嬰，加也。」畢云：「說文云『嬰，頸飾也』。」將往戰，死生之權「權」，疑當作「機」。未可識也；又有君大夫之遠使於巴、越、齊、荊，左傳桓九年，杜注云「巴國在巴郡江州縣。」常璩華陽國志云「巴，黃帝高陽之支庶，世為侯伯。周武王克商，封其宗姬於巴，爵之以子。七國稱王，巴亦稱王，周慎王五年，秦遣張儀、司馬錯伐蜀，滅之，因取巴執王以歸，置巴郡。」往來及否未可識也，舊本重「及否未」三字，王云：「此當作『往來及否未可識也』。」案：王校是也，今據刪。然即敢問，不識將惡也俞云：「『惡』下脫『從』字。『將惡從也』，猶云『將何從也』。下文曰『不識將擇之二君者，將何從也？』是其證。」蘇云：「句有脫誤，『也』字疑當作『託』。」戴云：「『也』字乃『宅』之誤，二形相似。宅，居也。或云『侂』字誤，侂即託。」案：俞校近是，據此則下文「家室」上當有脫文。下云寄託，則此不當云託。蘇、戴說非。家室，奉承親戚，錢大昕云：「古人稱父母為親戚，大戴禮記曾子疾病篇『親戚既沒，雖欲孝，誰為孝』？孟子盡心篇『人莫大焉，亡親戚君臣上下』。」案：錢說是也，亦見節葬下、非命上、中篇。提挈妻子，而寄託之？不識於兼之有是乎？於別之有是乎？戴云「有字皆友之聲」，誤。我以為當其於此也，「我」，舊本訛「哉」。王云：「『哉』亦當為『我』。」蘇校同，今據正。天下無愚夫愚婦，雖非兼之人，必寄託之於兼之有是也。此言而非兼，擇即取兼，即此言行費也。畢本「費」改「拂」，云：「舊作『兼費』，一本如此。」王云：「古者拂與費通，不煩改字。大雅皇矣篇『四方以無拂』，鄭箋曰『拂，猶佹也』。中庸『君子之道費而隱』，注曰『費，猶佹也』，釋文『費，本又作拂，同，扶弗反』，是其證。」顧說同。不識天下之士，所以皆聞兼而非之者，其故何也？」 \\n  \\n 然而天下之士非兼者之言，猶未止也。曰：「意可以擇士，而不可以擇君乎？」舊本作「子」，王云：「『子』當為『乎』字之誤也，乎與意文義相承。下文曰『意不忠親之利而害為孝乎』，是其證。」案：王校是也，今據正。「姑嘗兩而進之。誰以為二君，「誰」，亦當依上文王校作「設」。使其一君者執兼，使其一君者執別，「其」字舊本脫，道藏本有，與上句同，今據補。是故別君之言曰『舊本脫，今據道藏本補。吾惡能為吾萬民之身，若為吾身，舊本脫「若」字，今據道藏本補。此泰非天下之情也。畢云：「『泰』，一本作為『大』。」人之生乎地上之無幾何也，譬之猶駟馳而過隙也』。三年問云「若駟之過隙」，鄭注云「喻疾也」。莊子知北遊篇云「人生天地之間，若白駒之過卻，忽然而已」，釋文云「郤，本亦作隙。隙，孔也。」又盜跖篇云「天與地無窮，人死者有時，操有時之具，而託於無窮之間，忽然無異騏驥之馳過隙也。」畢本「隙」改「郤」，云：「『郤』舊作『隙』，據文選注引作『郤』，云古隙字，郤即郤也。說文云『隙，壁際孔也』。郤，節郤也。節郤，言節之會，亦際縫之意，皆通。」詒讓案：隙、郤通，不必改。是故退睹其萬民，飢即不食，寒即不衣，疾病不侍養，死喪不葬埋。別君之言若此，行若此。兼君之言不然，行亦不然。曰：「吾聞為明君於天下者，必先萬民之身，畢云：「『先』，舊作『萬』，一本如此。」後為其身，然後可以為明君於天下。」是故退睹其萬民，畢云：「舊脫『其』字，以意增。」飢即食之，寒即衣之，疾病侍養之，死喪葬埋之。兼君之言若此，行若此。然即交若之二君者，戴云：「『然即交』三字無義，當是衍文。」案：以上文校之，疑當作「然即交兼交別，若之二君者」，今本交下脫三字耳，戴校未塙。言相非而行相反與？常使若二君者，蘇云：「據上文，『常』宜作『當』。」案：常，王亦讀為儻，疑當讀為嘗，詳前。言必信，行必果，使言行之合猶合符節也，無言而不行也。然即敢問，今歲有癘疫，萬民多有勤苦凍餒，畢云：「當作『餧』。」轉死溝壑中者，孟子公孫丑篇云「凶年饑歲，子之民，老羸轉於溝壑」，趙注云「轉，轉尸於溝壑也。」國語吳語云「子之父母將轉於溝壑」，韋注云「轉，入也。」逸周書大聚篇云「死無傳尸」，淮南子主術訓作「轉尸」，高注云「轉，棄也」。案：高說為允。既已眾矣。不識將擇之二君者，將何從也？我以為當其於此也，天下無愚夫愚婦，雖非兼者，「者」，舊本作「君」，王校改「者」，云「涉上下文兼君而誤」。案：王校是也，今據正。必從兼君是也。言而非兼，擇即取兼，畢云：「『即』（一）字舊脫，據上文增。」案：畢校是也，然以上文校之，下句首仍當有「即」字，因兩即相涉而誤脫耳。此言行拂也。不識天下所以皆聞兼而非之者，其故何也？」 \\n  \\n （一）原誤作「舊」，據畢本改。 \\n  \\n 然而天下之士非兼者之言也，猶未止也。畢云：「『猶』，舊作『獨』，一本如此。」曰：「兼即仁矣，義矣。雖然，豈可為哉？吾譬兼之不可為也，猶挈泰山以超江河也。畢云：「『泰』一本作『太』。」詒讓案：中篇作「譬若挈泰山，越河濟也」，「泰」亦作「太」。非攻中篇、備梯篇，又並作「大山」。故兼者直願之也，夫豈可為之物哉？」子墨子曰：「夫挈泰山以超江河，自古之及今，戴云：「『之』字衍。」生民而來未嘗有也。今若夫兼相愛，交相利，此自先聖六王者親行之。」下文止有四王，此「六」疑「四」篆文之誤，下同。何知先聖六王之親行之也？畢云：「『何』下，太平御覽引有『以』字。」子墨子曰：「吾非與之並世同時，親聞其聲，見其色也。以其所書於竹帛，鏤於金石，琢於槃盂，文選廣絕交論，李注引云「琢之盤盂，銘於鍾鼎，傳於後世」，疑兼用魯問篇文。呂氏春秋求人篇云「功績銘乎金石，著於盤盂」，高注云「金，鍾鼎也；石，豐碑也。盤盂之器，皆銘其功。」傳遺後世子孫者知之。畢云：「『遺』，劉逵注左思賦引作『于』。」詒讓案：天志中、非命下及貴義、魯問四篇，皆作「遺」，劉引非。泰誓曰：尚同下篇、天志中篇、非命上中下篇，並作「大誓」，此作「泰」，與今偽孔本同，疑後人所改。『文王若日若月，乍照，光于四方于西土。』「于」舊本並作為「於」，今據道藏本改。畢云：「孔書云『唯我文考，若日月之照臨，光於四方，顯於西土』。」孫星衍云：「『乍』，古與『作』通。」即此言文王之兼愛天下之博大也，譬之日月兼照天下之無有私也。」即此文王兼也，雖子墨子之所謂兼者，雖與唯通，下並同。於文王取法焉。 \\n  \\n 「且不唯泰誓為然，「唯」，舊本作「惟」，今據道藏本改。雖禹誓畢云：「大禹謨文云禹誓者，禹之所誓也。」詒讓案：今大禹謨出偽古文，即采此書為之。惠棟云皋陶謨言苗頑勿即功，則舜陟後，禹當復：有征苗誓師之事。即亦猶是也。禹曰：『濟濟有眾，孔安國云「濟濟，眾盛之貌。」咸聽朕言，畢云：「孔書作『命』。」非惟小子，敢行稱亂，孔安國云「稱，舉也。」畢云：「孔書無此八字。」蘇云：「二語今見湯誓，『惟』作『台』。」蠢茲有苗，爾雅釋訓云「蠢，不遜也」。孔安國云「蠢，動也」。用天之罰，畢云：「孔書無此四字。」若予既率爾群對諸群，以征有苗。』畢云：「孔書作『肆予以爾眾士，奉辭伐罪』。群，猶眾。」惠棟云：「群猶君也。周書大子晉云『侯能成群，謂之君』。堯典言群后。」蘇云：「『群』字疑誤，或為『辟』，辟，君也。」案：惠說近是。此群對諸群，當讀為群封諸君，封與邦古音近，通用。「封」「對」形近而誤。群封諸君，言眾邦國諸君也。禹之征有苗也，非以求以重富貴、戴云：「下『以』字衍。」干福祿、詩小雅假樂篇「干祿百福」，鄭箋云：「干，求也」。樂耳目也，以求興天下之利，除天下之害。」即此禹兼也。雖子墨子之所謂兼者，於禹求焉。「求」，以上下文校之，當作「取法」。 \\n  \\n 「且不唯禹誓為然「唯」，舊本亦作「惟」，今據道藏本改。雖湯說即亦猶是也。周禮大祝六祈「六曰說」。鄭注云說以辭責之，用幣而已。」此下文亦云「以祠說於上帝鬼神」，若然，則說禮殷時已有之。論語堯曰篇集解，孔安國云「墨子引湯誓」，國語周語內史過引湯誓，與此下文略同，韋注云「湯誓，商書伐桀之誓也。」今湯誓無此言，則已散亾矣。案：孔安國引此作湯誓，或兼據國語文。尚賢中篇引湯誓，今書亦無之。湯曰：『畢云：「今湯誥文。」惟予小子履，論語堯曰篇無「惟」字。孔注云「履，殷湯名。此伐桀告天之文」。案：孔以此為伐桀時事，白虎通義三正篇及周語韋注說同。然據此後文，則是湯禱旱之辭，孔說蓋誤。大戴禮記少閒篇云「乃有商履伐興」。白虎通義姓名篇云「湯王後更名，為子孫法，本名履也。」畢云：「孔書作『肆台小子』。」敢用玄牡，告於上天后論語作「敢昭告于皇皇后帝」，孔注云「殷家尚白，未變夏禮，故用玄牡。皇，大；后，君也。大大君帝，謂天帝也」。白虎通義三正篇云「論語云『予小子履』云云，此湯伐桀告天以夏之牲也」，與論語孔注說同。書湯誥，孔疏云「鄭玄解論語云：用玄牡者，為舜命禹事，於時總告五方之帝，莫適用，用皇天大帝之牲」，其意與孔異。國語周語「皇天嘉禹，胙以天下」，韋注亦引論語「帝臣不蔽」二語。又詩閟宮，孔疏云「論語曰：皇皇后帝，論語說帝受終文祖，宜總祭五帝也」，並從鄭以此為禹事，與墨子尸子說異。御覽八十三，引帝王世紀載此文作「告于上天后土」，疑此「后」下亦脫「土」字。畢云：「孔書作『上天神后』。」曰：「今天大旱，即當朕身履，帝王世紀云「湯自伐桀後，大旱七年，禱于桑林之社，其辭如此。」畢云：「詳此文，是湯禱旱文，孔書亦無此十字。」未知得罪于上下，畢云：「孔書作『未知獲戾於上下』。」有善不敢蔽，有罪不敢赦，簡在帝心。論語集解，包咸云「順天奉法，有罪者不敢擅赦」，何晏云「言桀居帝臣之位，罪過不可隱蔽，以其簡在天心故。」案：論語作「帝臣不蔽」，何氏以為指桀，與此義不合，非也。偽湯誥云「爾有善，朕弗敢蔽，罪當朕躬，弗敢自赦，惟簡在上帝之心」，孔傳云「所以不蔽善人，不赦己罪，以其簡在天心故也。」孔疏云「鄭玄注論語云『簡閱在天心，言天簡閱其善惡也』。」畢云：「皆與孔書微異。」萬方有罪，即當朕身，朕身有罪，無及萬方。」孔安國云「無以萬方，萬方不與也。萬方有罪，我身之過」。群書治要引尸子綽子篇云「湯曰：朕身有罪，無及萬方，萬方有罪，朕身受之」。帝王世紀云「萬方有罪，罪在朕躬，朕躬有罪，無及萬方，無以一人之不敏，使上帝鬼神傷民之命」，並與此文小異。畢云：「俱與孔書微異。孔安國注論語『有罪不敢赦，帝臣不蔽，簡在帝心，朕躬有罪，無以萬方，萬方有罪，罪在朕躬』，云墨子引湯誓其辭若此。國語周語內史過引湯誓云『余一人有罪，無以萬夫，萬夫有罪，在余一人』。」詒讓案：偽湯誥云「其爾萬方有罪，在予一人，予一人有罪，無以爾萬方。」孔傳云「在予一人，自責化不至；無用爾萬方，言非所及」。即此言湯貴為天子，富有天下，然且不憚以身為犧牲，以祠說于上帝鬼神。」呂氏春秋順民篇云「昔者湯克夏而正天下，天大旱，五年不收，湯乃以身禱於桑林，曰：余一人有罪，無及萬夫，萬夫有罪，在余一人，無以一人之不敏，使上帝鬼神傷民之命。於是翦其髮，〈磿阝〉其手，以身為犧牲，用祈福於上帝」，與此文合。則湯說即禱桑林之辭也。御覽八十三，引尸子及帝王世紀說，與呂略同。即此湯兼也。雖子墨子之所謂兼者，於湯取法焉。 \\n  \\n 「且不惟誓命與湯說為然，誓命，依上文當作禹誓。漢書藝文志「禹」作「（）」，顏注云「古禹字」。此書多古字，蓋亦作「（）」，與「命」相似而訛，校者不悟，又移著「誓」下，遂與上文不合矣。周詩即亦猶是也。周詩曰：『王道蕩蕩，不偏不黨，王道平平，不黨不偏。蘇云：「見書洪範篇，四『不』字作『無』。茲稱周詩，或有據。」詒讓案：洪範云「無偏無黨，王道蕩蕩，無黨無偏，王道平平」，偽孔傳云「蕩蕩，言開闢；平平，言辯治」。呂氏春秋貴公篇，高注云「蕩蕩，平易也」。史記張釋之馮唐傳，說苑至公篇，引書，「無」並作「不」，與此同。古詩、書亦多互稱，戰國策秦策引詩云「大武遠宅不涉」，即逸周書大武篇所云「遠宅不薄」，可以互證。其直若矢，其易若厎，君子之所履，小人之所視』，蘇云：「詩大東篇作『周道如砥，其直如矢』，下無兩『之』字。詒讓案：親士篇云「其直如矢，其平如砥」，「底」仍作「砥」，與毛詩同。小雅大東，毛傳云「如砥，貢賦平均也。如矢，賞罰不偏也」，鄭箋云「此言古者天子之恩厚也，君子皆法傚而履行之，其如砥矢之平，小人又皆視之，共之無怨」。孟子萬章篇引詩，「砥」亦作「厎」，字通。趙注云「底平，矢直，視比也。周道平直，君子履直道，小人比而則之」。案：「厎」，道藏本作「底」，訛。說文厂部云「厎，柔石也」，重文作「砥」。又广部云「底，山居也，下也」，二字迥別，今經典多互訛。若吾言非語道之謂也，古者文武為正，正與政同。均分賞賢罰暴，勿有親戚弟兄之所阿。」呂氏春秋高義篇，高注云「阿，私也」。即此文武兼也。雖子墨子之所謂兼者，於文武取法焉。不識天下之人，所以皆聞兼而非之者，其故何也？ \\n  \\n 然而天下之非兼者之言，猶未止，曰：「意不忠親之利，而害為孝乎？」蘇云：「『忠』當作『中』，讀去聲。」戴云：「中當訓為得。」子墨子曰：「姑嘗本原之孝子之為親度者。吾不識孝子之為親度者，亦欲人愛利其親與？意欲人之惡賊其親與？蘇云：「意讀如抑，下文亦然。」以說觀之，即欲人之愛利其親也。然即吾惡先從事即得此？若我先從事乎愛利人之親，然後人報我愛利吾親乎？「愛利」上當有「以」字。意我先從事乎惡人之親，俞云：「『惡』下脫『賊』字，當據上文補。」然後人報我以愛利吾親乎？即必吾先從事乎愛利人之親，然後人報我以愛利吾親也。然即之交孝子者，之交孝子，猶上云交兼交別。果不得已乎，毋先從事愛利人之親者與？意以天下之孝子為遇「遇」當為「愚」，同聲假借字。畢云：「一本作『偶』。」而不足以為正乎？姑嘗本原之舊本脫此字，今據道藏本補。先王之所書，「所」字疑衍，尚同中篇云「是以先王之書，周頌之道之曰」，是其證。大雅之所道曰：『無言而不讎，無德而不報，大雅抑，毛傳云「讎，用也」，鄭箋云「教令之出如賣物，物善則其售賈貴，物惡則其售賈賤。」蘇云：「大雅抑篇無兩『而』字。」投我以桃，報之以李。』鄭箋云「此言善往則善來，人無行而不得其報也。投，猶擲也。」即此言愛人者必見愛也，而惡人者必見惡也。不識天下之士，所以皆聞兼而非之者，其故何也？舊本「兼」作「愛」，誤，今據道藏本正。意以為難而不可為邪？嘗有難此而可為者。昔荊靈王好小要，畢云：「舊作『腰』，非。」當靈王之身，荊國之士飯不踰乎一，固據而後興，畢云：「『固』，一本作『握』。」詒讓案：「固據」屬下讀。說文手部云「據，杖持也。」別本蓋讀「一握」句，非。扶垣而後行。故約食為其難為也，俞云：「『甚』當作『其』，下二句並同。甚難為，即至難為也。下文曰『是故約食、焚舟、苴服，此天下之至難為也』，是其證。」然後為而靈王說之，「後」，疑當作「眾」。中篇云「若苟君說之，則眾能為之」，是其證，下並同。未踰於世而民可移也，「踰」，當作「渝」，下並同。爾雅釋言云：「渝，變也」。言世未變而民俗已為之移也。非命上篇云「此世未易，民未渝，在於桀紂則天下亂，在於湯武則天下治。」又中篇云「此世不渝而民不改，上變政而民易教」。又下篇云「此世不渝而民不易，上變政而民改俗。」此云未渝於世，猶彼云世不渝也。即求以鄉其上也。鄉與向字通。昔者越王句踐好勇，教其士臣三年，以其知為未足以知之也，蘇云：「上知字，當讀如智。」焚舟失火，「舟」，疑當作「內」，詳上篇。鼓而進之，其士偃前列，廣雅釋詁云「偃，僵也」。儀禮鄉射禮，鄭注云「偃，猶仆也。」伏水火而死，有不可勝數也。王云：「『有』字文義不順，『有』當為『者』字之誤也。中篇曰『士聞鼓音，破碎亂行，蹈火而死者左右百人有餘』，是其證」。案：王說是也，蘇校同。當此之時，不鼓而退也，「退」上，疑脫「不」字。謂士爭進前赴火，雖止不鼓，而仍不肯退也。越國之士可謂顫矣。顫，當讀為憚。非攻下篇云「以譂其眾」。顫、譂並與憚同。畢云：「玉篇云『顫，動也』，言其驚畏。」故焚身為其難為也，「其」，亦當作「甚」。然後為之越王說之，畢云：「上『之』字，據前後文當為『而』。」未踰於世而民可移也，即求以鄉上也。昔者晉文公好苴服，苴、粗字通，猶中篇云惡衣。當文公之時，晉國之士，大布之衣，左閔二年傳「衛文公大布之衣」，杜注云「大布，麤布」。淮南子齊俗訓許注義同。牂羊之裘，練帛之冠，二句中篇同。且苴之屨，畢云：「且，當為粗」。王云：「且苴即麤粗。麤，倉胡反。粗，才戶反。廣雅釋詁『粗，麤大也』。」案：王說是也。春秋繁露俞序篇云「始於麤粗，終於精微」。晏子春秋諫下篇云「縵密不能蔍苴」。論衡量知篇云「夫竹木，麤苴之物也」。說文角部云「〈爿角〉，角長貌」，讀若麤，〈爿角〉與且苴，並聲近字通。入見文公，出以踐之朝。故苴服為其難為也，「其」，亦當作「甚」也。然後為而文公說之，未踰於世而民可移也，即求以鄉其上也。是故約食、焚舟、苴服，「焚舟」，依上文當作「焚身」。此天下之至難為也，然後為而上說之，未踰於世而民可移也。何故也？即求以鄉其上也。今若夫兼相愛，交相利，舊本脫「愛交相」三字，今依王校補。此其有利且易為也，不可勝計也，我以為則無有上說之者而已矣。苟有上說之者，勸之以賞譽，威之以刑罰，我以為人之於就兼相愛交相利也，蘇云「『於就』，當作『就於』。」案：「於就」不誤，蘇校非。譬之猶火之就上，水之就下也，不可防止於天下。 \\n  \\n 故兼者聖王之道也，王公大人之所以安也，萬民衣食之所以足也。故君子莫若審兼而務行之，為人君必惠，為人臣必忠，為人父必慈，為人子必孝，為人兄必友，為人弟必悌。畢云：「當為『弟』，此俗寫。」故君子莫若欲為惠君、忠臣、慈父、孝子、友兄、悌弟，王云：「皆欲為惠君忠臣云云，『若』上不當有『莫』字，蓋涉上文『莫若』而衍。」當若兼之不可不行也，當若，猶言當如，詳尚同中篇。戴云「『若』字疑『知』字誤」，非。此聖王之道而萬民之大利也。 \\n  \\n  \\n  \\n  \\n  \\n  \\n  "}
{"章节": "墨子閒詁卷五", "正文": "  \\n 墨子閒詁卷五 \\n 　 \\n  \\n 非攻上第十七 \\n  \\n 淮南子氾論訓，高注云「非，猶譏也」。 \\n  \\n 今有一人，入人園圃，畢云：「說文云『園所以樹果』，『種菜曰圃』。」竊其桃李，眾聞則非之，上為政者得則罰之。此何也？以虧人自利也。至攘人犬豕雞豚者，穀梁成五年，范甯注云「攘，盜也」。其不義又甚入人園圃竊桃李。是何故也？以虧人愈多，依下文，當有「苟虧人愈多」五字。其不仁茲甚，茲、滋古今字，詳尚同上篇。罪益厚。至入人欄廄，欄，即闌之借字。說文門部云「闌，門遮也。」廣雅釋室云「欄，牢也」。畢云：「說文無欄字。玉篇云『木欄也』。」取人馬牛者，其不仁義又甚攘人犬豕雞豚。依上下文，此句疑不當有「仁」字。此何故也？以其虧人愈多。苟虧人愈多，其不仁茲甚，罪益厚。至殺不辜人也，扡其衣裘，畢云「『扡』，讀如『終朝三拕』之『拕』。陸德明易音義云『褫，鄭本作拕，徒可反。』『扡』即『拕』異文。」王云：「『也』，即『扡』字之誤而衍者。」詒讓案：說文手部云「拕，曳也」。淮南子人閒訓云「秦牛缺徑於山中而遇盜，拖其衣被」，許注云「拖，奪也」，「拖」即「拕」之俗。取戈劍者，其不義又甚入人欄廄取人馬牛。此何故也？以其虧人愈多。苟虧人愈多，其不仁茲甚矣，罪益厚。當此，天下之君子畢云：「舊脫此字，據後文增。」皆知而非之，謂之不義。今至大為攻國，畢云：「據後文云『大為不義攻國』。」則弗知非，畢云：「『知』，一本作『之』。舊脫『非』字，據後文增。」案：道藏本、季本並不脫。從而譽之，謂之義。此可謂知義與不義之別乎？「可」，舊本作「何」。畢云：「一本作『可』，是。」今據正。 \\n  \\n 殺一人謂之不義，必有一死罪矣，荀子正論篇云「殺人者死，傷人者刑，是百王之所同也」。若以此說往，殺十人十重不義，必有十死罪矣；殺百人百重不義，必有百死罪矣。當此，天下之君子皆知而非之，謂之不義。今至大為不義攻國，則弗知非，舊本「知」作「之」，下又衍「而」字。畢云：「一本無『而』字，是。」王云：「『之』當為『知』，俗音『知』『之』相亂，故『知』誤為『之』。上文『皆知而非之』正與『弗知非』相對，且上下文皆作『弗知非』，則『之』為『知』之誤明矣。」案：王校是也，今據正。從而譽之，謂之義，情不知其不義也，王云：「情、誠通用。」故書其言以遺後世。若知其不義也，夫奚說書其不義以遺後世哉？奚說，言何辭以解說也。畢云「奚說猶言何樂」，失之。今有人於此，少見黑曰黑，多見黑曰白，則以此人不知白黑之辯矣；依下文，「則」下當有「必」字，「人」下當有「為」字。少嘗苦曰苦，多嘗苦曰甘，則必以此人為不知甘苦之辯矣。今小為非，則知而非之。大為非攻國，則不知非，舊本「不知」下衍「而」字，今據王、蘇校刪。從而譽之，謂之義。畢云：「舊『之謂』二字倒，一本如此。」此可謂知義與不義之辯乎？舊本「可」上脫「此」字，又「謂」誤「為」。畢云：「一本作『謂』，是。」案：道藏本「可」上有「此」字，「為」正作「謂」，今據補正。季本「謂」亦不誤。是以知天下之君子也，「也」字疑衍。辯義與不義之亂也。非攻中第十八 \\n  \\n 子墨子言曰：「古者王公大人，為政於國家者，情Q欲Y譽之審，賞罰之當，刑政之不過失。」情亦與誠通，下並同。王云：「『古者』當為『今者』，說見尚賢篇。『譽』上有『毀』字，而今本脫之，則文義不明。尚同篇『舉天下之人，皆欲得上之賞譽，而畏上之毀罰』，是其證。『過失』下有脫文，下文曰『今者王公大人，情Q欲Y得而惡失，欲安而惡危，故當攻戰而不可不非。』 \\n  \\n 是故子墨子曰：「古者有語：『謀而不得，則以往知來，論語學而篇云「告諸往而知來者。」以見知隱』。謀若此，可得而知矣。今師徒唯毋興起，「徒」，舊本誤「徙」，今據道藏本正。唯毋，毋，語詞，詳尚賢中篇。冬行恐寒，夏行恐暑，此不可以冬夏為者也。春則廢民耕稼樹藝，秋則廢民穫斂。此下依上文，或當有「此不可以春秋為者也」句。今唯毋廢一時，則百姓飢寒凍餒而死者，不可勝數。今嘗計軍上，嘗，猶試也，下同。「上」字誤，疑當作「出」。國策齊策云「軍之所出，矛戟折，鐶弦絕，傷弩破車罷馬，亡失之大半」竹箭羽旄幄幕，畢云：「說文云『楃，木帳也』，幄當從木。」詒讓案：「幄」，節葬下篇作「屋」，此俗作。周禮幕人，鄭注云「在旁曰帷，在上曰幕，四合象宮室曰幄。」甲盾撥劫，史記孔子世家索隱云「撥音伐，謂大盾也。」「劫」未詳，疑當作「〈缶刂〉」古書從缶從去之字，多互訛。備蛾傳篇「法」訛作「〈氵缶〉」，此「〈缶刂〉」訛作「劫」，可以互證。說文刀部云「〈缶刂〉，刀把也」，即禮記少儀之拊也。刀把或以木為之，故有靡敝腐爛之患。往而靡｛敝大｝腑冷不反者，畢云：「『往』，舊作『住』，一本如此。『腑』即『腐』字異文。『冷』『爛』音相近，當為『爛』。詒讓案；戰國策秦策，高注云「｛敝大｝，壞也」，此與少儀「國家靡敝」義微異。不可勝數；又與矛戟戈劍乘車，「與」下，當依下文補「其」字。其列住碎折靡｛敝大｝而不反者，「列住」二字誤。畢以意改「〈歹丂〉往」，蓋以「往」屬下為句，與上文同。然「其〈歹丂〉」二字，仍與上下文並不屬，竊疑當作「往則」，讀「其往則碎折靡獘而不反者」十一字句。今本「往」訛「住」，「則」訛「列」，又倒其文，遂不可通耳。不可勝數；與其牛馬肥而往，瘠而反，往死亡而不反者，王云：「下『往』字涉上『往』字而衍。」詒讓案：「往」字似不必刪。不可勝數；與其涂道之脩遠，糧食輟絕而不繼，畢云：「糧俗。玉篇云『糧同糧』。」詒讓案：周禮廩人「凡邦有師役之事，則治其糧，與其食」，鄭注云「行道曰糧，謂糒也。止居曰食，謂米也。」孟子梁惠王篇云「師行而糧食，飢者弗食，勞者弗息」，趙注云「行軍皆遠轉糧食而食之」。百姓死者，不可勝數也；與其居處之不安，食飯之不時，王云：「『食飯』當為『食飲』之誤。食飲不時，見下篇。」飢飽之不節，百姓之道疾病而死者，不可勝數；喪師多不可勝數，喪師盡不可勝計，則是鬼神之喪其主后，后與後字通。王制云「天子諸侯，祭因國之在其地而無主後者」，鄭注云「絕無後為之祭主者」，即此義。洪云：「『后』當作『石』，即『祏』字省文。左氏昭十八年傳『使祝史徙主祏于周廟』，杜預注『祏，廟主石函』。說文『祏，宗廟主也。周禮有郊宗石室，一曰大夫以石為主，從示從石，石亦聲』。」案：洪說未塙。亦不可勝數。」 \\n  \\n 國家發政，奪民之用，廢民之利，若此甚眾，然而何為為之。？曰：「我貪伐勝之名，及得之利，故為之。」子墨子言曰：「計其所自勝，無所可用也。計其所得，反不如所喪者之多。今攻三里之城，七里之郭，雜守篇云「率萬家而城方三里」。孟子公孫丑篇亦云「三里之城，七里之郭。」戰國策齊策云「即墨，三里之城，七里之郭」，又作「三里之城，五里之郭。」攻此不用銳，且無殺而徒得此然也。殺人多必數於萬，寡必數於千，然後三里之城、七里之郭，且可得也。今萬乘之國，虛數於千，畢云：「虛。墟字正文，俗從士。」詒讓案：「虛」下疑脫「城」字，下文云「以爭虛城」。不勝而入；畢云：「舊作『人』，以意改。」廣衍數於萬，畢云「王逸注楚辭曰：『衍，廣大也』。」，不勝而辟。畢云「此闢字之（一）假音，入、辟為韻。」然則土地者，所有餘也，王民者，所不足也。王云「『王民』二字，義不可通，當是『士民』之誤。士民與土地對文，下文『王民』同。」今盡王民之死，嚴下上之患，以爭虛城，則是棄所不足，而重所有餘也。為政若此，非國之務者也。」 \\n  \\n （一）「之」下原重「之」字，據畢本刪。 \\n  \\n 飾攻戰者言曰：畢云「舊作『也言』，一本如此。」「南則荊、吳之王，吳當作越，墨子時吳已亡，故下文以夫差亡吳事為戒，不宜此復舍越而舉吳也。下篇云「今天下好戰之國：齊、晉、楚、越」，節葬下篇云「諸侯力征，南有楚、越之王，而北有齊、晉之君」，皆其證也。北則齊、晉之君，始封於天下之時，其土地之方，舊脫「地」字，今據道藏本補。未至有數百里也；人徒之眾，未至有數十萬人也。以攻戰之故，土地之博至有數千里也；人徒之眾至有數百萬人。故當攻戰而不可為也。」俞云：「『不可為也』，當作『不可不為也』，方與上文語意相屬，此是飾攻戰者之言，非子墨子之言也，今脫『不』字，義不可通。」案：下文云「故當攻戰而不可不非」，則此文當作「故當致戰而不可非也」，俞校未塙。子墨子言曰：「雖四五國則得利焉，猶謂之非行道也。譬若醫之藥人之有病者然。句今有醫於此，和合其祝藥之于天下之有病者而藥之，畢云：「祝謂祝由，見素問。或云祝藥猶言疰藥，非。一本無『祝』字，非也。」案：畢說非也，周禮瘍醫「掌腫瘍潰瘍金瘍折瘍之祝藥」，鄭注云「祝當為注，讀如注病之注，聲之誤也。注謂附著藥。」彼祝樂，為劍瘍附著之藥。此下文云食，則與彼義異。畢云祝由，又與此書及周禮義並不合，不可信也，惠士奇謂祝藥猶行藥，亦未知是否。萬人食此，若醫四五人得利焉，猶謂之非行藥也。蘇云：「食者多而利者少，則非常行之藥。」故孝子不以食其親，忠臣不以食其君。古者封國於天下，尚者以耳之所聞，畢云：「尚同上。」近者以目之所見，以攻戰亡者，不可勝數。何以知其然也？東方自莒之國者，畢云：「今山東莒州。」其為國甚小，閒於大國之閒，不敬事於大，大國亦弗之從而愛利。是以東者越人夾削其壤地，國策齊策云「莒恃越而滅」，與此異。西者齊人兼而有之。計莒之所以亡於齊越之間者，以是攻戰也。杜預春秋釋例云「莒國嬴姓，少昊之後，周武王封茲輿期於莒。十一世茲平公方見春秋，共公以下微弱，不復見，四世楚滅之。」蘇云：「史記云「楚簡王元年，北伐滅莒』。據此則莒實為齊滅，故其地在戰國屬齊。」詒讓案：戰國策西周策云「邾莒亡於齊」，亦其證。雖南者陳、蔡，其所以亡於吳越之閒者，左傳魯哀公十七年，楚滅陳。史記管蔡世家「蔡侯齊四年，楚惠王滅蔡。」案：在貞定王二十二年。亦以攻戰。雖北者且不一著何，道藏本如此，畢本作「中山諸國」，云：「四字舊作『且一不著何』五字，一本如此。史記趙世家云『惠文王三年滅中山，遷其王於膚施』，表作四年。元和郡縣志云『定州，戰國時為中山國。中山之地方五百里，城中有山，故曰中山。』今直隸定州是。」蘇云：「中山之亡當魏文侯世，墨子與子夏子門人同時，此事猶當及見之。畢引史記趙惠文王三年滅中山，非是。」詒讓案：中山初滅於魏，後滅於趙，詳所染篇。然此「中山諸國」四字，乃後人肊改，實當作「且不著何」四字，舊本作「且一」，道藏本作「且不一」，並衍「一」字。「且」疑「柤」之借字，國語晉語「獻公田見翟柤之氛」，韋注云「翟柤，國名是也」。不著何亦北胡國，周書王會篇云「不屠何青熊」，孔晁注云「不屠何，亦東北夷也」管子小匡篇「敗胡貊，破屠何」，尹注云「屠何，東胡之先也」。劉恕通鑑外紀「周惠王三十三年，齊桓公，救燕破屠何」。屠、著聲類同，不著何，即不屠何也。又王會「伊尹獻令，正北有且略豹胡」，且略，即此且，及左傳「翟柤豹胡」，亦即不屠何。「豹」「不」，「胡」「何」，並一聲之轉。不屠何，漢為徒何縣，屬遼西郡，故城在今奉天錦州府錦縣西北。柤，據國語為晉獻公所滅，所在無考。其所以亡於燕、代、胡、貊之閒者，貊，貉之俗，詳兼愛中篇。亦以攻戰也。」是故子墨子言曰：「古者王公大人，情Q欲Y得而惡失，「古者」，亦當從王校作「今者」，說見前。情與誠通，詳非攻下篇。欲安而惡危，畢云：「『欲』，舊作『故』，以意改，」故當攻戰而不可不非。」 \\n  \\n 飾攻戰者之言曰：「彼不能收用彼眾，是故亡。我能收用我眾，以此攻戰於天下，誰敢不賓服哉？」子墨子言曰：「子雖能收用子之眾，子豈若古者吳闔閭哉？「閭」。左傳昭二十七年作「廬」，字通，詳所染篇。古者吳闔閭教七年，畢云：「案史記『闔閭九年入郢』。吳越春秋云『九年十月，楚二師陳於柏舉』，即此是也。」俞云：「『教』下疑脫『士』字。」奉甲執兵，奔三百里而舍焉，呂氏春秋簡選篇云「吳闔廬選多力者五百人，利趾者三千人，以為前陳」。此云「奉甲執兵，奔三百里而舍」，即多力利趾者也。俞云：「『奉甲執兵奔三百里而舍』，即教士之法，乃古所謂武卒者。荀子議兵篇『魏氏之武卒，以度取之，衣三屬之甲，操十二石之弩，負矢五十箇，置戈其上，冠〈革由〉帶劍，嬴三日之糧，日中而趨百里，中試則復其戶、利其田宅』。今據墨子之言，則闔閭先有此法矣。」次注林，出於冥隘之徑，左傳「定四年，吳伐楚，舍舟於淮汭，自豫章與楚夾漢。左司馬戍謂子常曰：我悉方城外，以毀其舟，還塞大隧、直轅、冥阨」，釋文云「阨，本或作隘。」杜注云「三者漢東之隘道。」案：此糴隘，即左傳之冥阨。史記蘇秦傳云「塞鄳阨」，亦即此。集解引徐廣云「鄳，江夏鄳縣。」注林地無考，以左傳校之，疑當作淮汭。「淮」、「注」形近，「汭」篆文作「（）」，與林亦相近，因而致誤。畢云：「淮南子地形訓作澠阨，高誘曰『澠阨，今宏農澠池是也』，則在今河南永寧縣。史記魏世家云『秦攻冥阨之塞』，集解云『徐廣曰：或以為江夏鄳縣』。又杜預注左傳云『漢東之隘道』，括地志云：『石城山在申州鐘山縣東南二十一里。魏攻冥阨，即此山』。呂氏春秋、淮南子九塞，此其一也。玉海『在信陽軍東南五十里，今在河南信陽州東南九十里。』」戰於柏舉，事見春秋定四年經「柏舉」，杜注云「楚地」。呂氏春秋首時篇，高注云「柏舉，楚南鄙邑。」畢云：「在今湖北麻城縣。元和郡縣志云『麻城縣黽頭山，在縣東南十八里，舉水之折出也。春秋吳、楚戰於柏舉，即此地也』。」中楚國而朝宋與及魯。蘇云：「『及魯』二字誤倒，『魯』字屬上句，『及』字屬下句也，」案：蘇校近是。左傳闔閭時無宋、魯朝吳事，疑因哀七年夫差會魯於鄫，徵宋、魯百牢事，傅會之。至夫差之身，北而攻齊，舍於汶上，戰於艾陵，見春秋哀十一年經。畢云：「在今山東泰安縣東南。史記吳太伯世家云『夫差七年，北伐齊，敗齊師於艾陵，至繒』。」大敗齊人而葆之大山；蘇云：「大山，即太山，篇中『太』多作『大』。魯問篇齊太王作大王是也。」東而攻越，濟三江五湖，畢云：「史記索隱云『韋昭云：三江，謂松江、錢塘江、浦陽江』。史記正義云『顧夷吳地記云：松江東北行七十里，得三江口，東北入海為婁江，東南入海為東江，并松江為三江』。」詒讓案：漢書地理志云「會稽郡吳南江在南，東入海，毗陵北江在北，東入海」；「丹陽郡蕪湖中江出西南，東至陽羨入海」，此即書禹貢、周禮職方氏，揚州之三江也。國語越語云「吳之與越也，三江環之」，韋昭別據松江、浙江、浦陽江為釋，即張守節所引是也（一）。水經沔水酈注云「松江、自太湖東北流逕七十里，江水奇分，謂之三江口。吳越春秋稱范蠡去越乘舟，出三江之口，入五湖之中者也」，此與顧夷說同。要皆非古之三江。竊謂禹貢中江、北江，並於吳境入海，南江入海又兼涉越境，則三江下流自足環吳、越。水經注又引郭璞云「三江者，岷江、松江、浙江也」，此即據禹蹟下流言之。近代胡渭、金榜並援以說越語之三江，最為塙當，畢攷之未審。五湖，詳前兼愛中篇。而葆之會稽。左傳「哀元年，吳王夫差敗越于夫椒，遂入越。越子以甲楯五千，保於會稽」，杜注云「上會稽山也，在會稽山陰縣南。」葆保字通。會稽山，詳節葬下篇。畢云：「今浙江山陰會稽山。」九夷之國莫不賓服。爾雅釋地云「九夷八狄七戎六蠻，謂之四海。」王制，孔疏云「九夷，依東夷傳九種曰：畎夷、于夷、方夷、黃夷、白夷、赤夷、玄夷、風夷、陽夷（二）。李巡注爾雅云：一曰玄菟，二曰樂浪，三曰高驪，四曰滿飾。五曰鳧臾，六曰索家，七曰東屠，八曰倭人，九曰天鄙。」案：王制疏所云，皆海外遠夷之種別，此九夷與吳楚相近，蓋即淮夷，非海外東夷也。書敘云「成王伐淮夷，遂踐奄。」韓非子說林上篇云「周公旦攻九夷，而商蓋服。」商蓋即商奄，則九夷亦即淮夷。故呂氏春秋古樂篇云「成王立，殷民反，王命周公踐伐之。商人服象為虐於東夷，周公遂以師逐之，至於江南」。又樂成篇云「猶尚有管叔蔡叔之事，與東夷八國不聽之謀」，高注云：「東夷八國附從二叔，不聽王命。周公居攝，三年伐奄，八國之中最大，著在尚書，餘七國小又先服，故不載於經也」。案：東夷八國，亦即九夷也。春秋以後蓋臣屬楚、吳、越三國，戰國時又專屬楚。說苑君道篇說越王句踐與吳戰，大敗之，兼有九夷。淮南子齊俗訓云：「越王句踐霸天下，泗上十二諸侯，皆率九夷以朝」。戰國策秦策云「楚苞九夷，方千里」。魏策云「張儀曰；楚破南陽、九夷、內沛、許，鄢陵危（三）」。文選李斯上秦始皇書，說秦伐楚，包九夷，制鄢、郢。李注云「九夷，屬楚夷也」。若然，九夷實在淮泗之閒，北與齊、魯接壤，故論語「子欲居九夷」。參互校覈，其疆域固可攷矣。於是退不能賞孤，說文子部云「孤，無父也」。月令「立冬賞死事，恤孤寡」，鄭注云「死事，謂以國事死者。孤寡，其妻子也」。施舍群萌，畢云：「此氓字之假音」。詒讓案：尚賢中篇云「四鄙之萌人」。舍、予聲近字通，施舍，猶賜予也。左昭十三傳年云「施舍寬民」，又云「施舍不捲」，杜注云「施舍猶云布恩德」。自恃其力，伐其功，譽其智，怠於教，遂築姑蘇之臺，七年不成。國語吳語說吳王夫差云「高高下下以罷民於姑蘇」，韋注云「姑蘇，臺名，在吳西，近湖」。案：國語以築姑蘇為夫差事，與此書正合。畢云：「史記集解云『越絕書曰：闔閭起姑蘇之臺，三年聚材，五年乃成，高見三百里』，顏師古注漢書伍被傳云『吳地記云：因山為名，西南去國三十五里，今江南蘇州府治』。」詒讓案：越絕以姑蘇為闔閭所築，疑誤。及若此，則吳有離罷之心。蘇云：「罷，讀如疲。」越王句踐視吳上下不相得，收其眾以復其讎，入北郭，徙大內，王云：「『徙大內』三字，義不可通。『大內』，當為『大舟』。隸書『舟』字或作『自』，與『內』相似而誤。吳語『越王句踐襲吳，入其郛，焚其姑蘇，徙其大舟』，韋注曰『大舟，王舟』。吳越春秋夫差內傳亦作為『徙其大舟』。」案：王說是也。吳語，韋注云「郛，郭也。徙，取也」。此哀十三年，越入吳事，與二十年圍吳事不相涉，此類舉之耳，圍王宮，國語吳語云「越師入吳國，圍王宮」，韋注云「王宮，姑蘇」。而吳國以亡。左傳「哀二十年十一月，越圍吳。二十二年十一月，越滅吳」。昔者晉有六將軍，六將軍，即六卿為軍將者也，春秋時通稱軍將為將軍。穀梁文六年傳云「晉使狐射姑為將軍」，是也。淮南子道應訓云「趙文子問於叔向曰：晉六將軍其孰先亡乎？」又人閒訓云「張武為智伯謀曰：晉六將軍，中行文子最弱」，許注云「六將軍：韓、趙、魏、范、中行、智伯也」。而智伯莫為強焉。計其土地之博，人徒之眾，欲以抗諸侯，以為英名。攻戰之速，故差論其爪牙之士，皆列其舟車之眾，王云：「『皆』當為『比』。天志篇『比列其舟車之卒』是其證。下篇『皆列』同。」案：王說是也，又舊本「列」下脫「其」字，王據上句補，今從之。以攻中行氏而有之。以其謀為既已足矣，又攻茲范氏而大敗之，「茲」字疑衍。中行氏即荀氏，范氏即士氏。左傳「定十三年，晉逐荀寅、士吉射」，乃知伯瑤袓文子躒事。此及魯問篇，並通舉不復析別。淮南子人閒訓亦謂張武為智伯謀伐范、中行，滅之。并三家以為一家，而不止，又圍趙襄子於晉陽。事在魯悼公十五年。及若此，則韓、魏亦相從而謀曰：『古者有語，脣亡則齒寒』。戰國策趙策、淮南子人閒訓，並以此為張孟談說韓、魏之君語。穀梁僖二年傳「虞宮之奇曰：語曰，脣亡則齒寒」，左僖五年傳「語」作「諺」。趙氏朝亡，我夕從之，趙氏夕；亡，我朝從之。畢云：「『我』，舊作『吾』，一本如此。」詩曰『魚水不務，「務」疑當讀為「騖」，東魏嵩陽寺碑「朝野傾務」，「務」「騖」字通。淮南子主術訓云「魚得水而騖」，高注云「騖，疾也」。又或當作「斿」即「游」之省。陸將何及乎！』」王云：「『陸將何及乎』，不類詩詞。『乎』字蓋淺人所加」蘇云：「此蓋逸詩。」是以三主之君，一心戮力畢云：戮，戮字假音。辟門除道，蘇云：「辟同闢。」奉甲興士，韓、魏自外，趙氏自內，擊智伯大敗之。」畢云：「事俱見韓非子。」 \\n  \\n （一）張守節所引為顧夷吳地記；韋昭所據乃司馬貞索隱所引。 \\n  \\n （二）王制孔疏原文與孫氏所引九夷出入甚大。孫氏所引乃爾雅釋地疏引東夷傳之說。 \\n  \\n （三）原作「死」，據戰國策魏策改。 \\n  \\n 是故子墨子言曰：「古者有語曰：『君子不鏡於水而鏡於人，鏡於水，見面之容，鏡於人，則知吉與凶。蘇云：「書酒誥篇云『古人有言曰，人無於水監，當於民監』，太公金匱陰謀有武王鏡銘云『以鏡自照見形容，以人自照見吉凶』，二書所云與此合，蓋古語也。」詒讓案：國語吳語云「申胥曰：王盍亦鑑於人，無鑑於水」。今以攻戰為利，則蓋嘗鑒之於智伯之事乎？畢云：「蓋同盇。」此其為不吉而凶，既可得而知矣。」非攻下第十九 \\n  \\n 子墨子言曰：「今天下之所譽善者，其說將何哉？舊本脫「哉」字。王云：「天志篇曰『天下之所以亂者，其說將何哉』？今據補。」為其上中天之利，而中中鬼之利，而下中人之利，故譽之與？舊本作「譽」，王引之據下改「與」，是也，今從之。蘇云：「下『譽』當作『與』，讀平聲。」意亡非為其上中天之利，而中中鬼之利，而下中人之利，故譽之與？王引之云：「意與抑同，亡與無同，皆詞也。非命篇曰『不識昔也三代之聖善人與，意亡昔三代之暴不肖人與？』」蘇說同。雖使下愚之人，畢云：「舊『愚之』二字倒，以意移。」必曰：『將為其上中天之利，而中中鬼之利，而下中人之利，故譽之』。今天下之所同義者，畢云：「『義』，舊作『養』，一本如此。」聖王之法也。今天下之諸侯將猶多皆免攻伐并兼，俞云：「『免』字衍文。天志篇云『今天下之諸侯，將猶皆侵凌攻伐兼并』，無『免』字，可證。」則是有譽義之名，而不察其實也。此譬猶盲者之與人，同命白黑之名，而不能分其物也，則豈謂有別哉？是故古之知者之為天下度也，必順慮其義，而後為之行，是以動則不疑，速通成得其所欲，戴云：「『成』下當脫『則』字。」案：戴說未塙，「速通成得其所欲」，疑當作「遠邇咸得其所欲」。而順天鬼百姓之利，則知者之道也。畢云：「知讀智。」是故古之仁人有天下者，必反大國之說，「反」當作「交」，二字形近，詳七患篇。此謂與大國交相說。下文云「以此效大國，則小國之君說」。交、效字通。一天下之和，總四海之內，句焉率天下之百姓，戴云：「焉猶乃也。」以農臣事上帝山川鬼神。洪云：「左氏襄十三年傳『小人農力以事其上』。管子大匡篇『耕者用力不農，有罪無赦』。廣雅釋詁『農，勉也』。」利人多，功故又大，戴云：「『故』即『功』之衍文，蓋『功』一本作『攻』，因誤為『故』，而寫者合之耳。」是以天賞之，鬼富之，畢云：「『鬼』，舊作『愚』，以意改。」人譽之，使貴為天子，富有天下，名參乎天地，至今不廢。此則知者之道也，先王之所以有天下者也。 \\n  \\n 今王公大人、天下之諸侯則不然，將必皆差論其爪牙之士，皆列其舟車之卒伍，「皆」，亦當作「比」，詳上篇。於此為堅甲利兵，以往攻伐無罪之國。入其國家邊境，芟刈其禾稼，斬其樹木，墮其城郭，說文阜部云「敗城阜曰隓，篆文作〈土隋〉」。「墮」即「〈土隋〉」之變體。左傳僖三十二年，杜注云「墮，毀也」。畢云：「『墮』，一本作『墜』。」以湮其溝池，畢云：「『湮』塞之字當為『垔』。」攘殺其牲牷，周禮牧人「掌牧六牲，而阜蕃其物，以共祭祀之牲牷」，鄭注云「六牲謂牛、馬、羊、豕、犬、雞。牷，體完具」。鄭眾云「牷，純色」。燔潰其祖廟，王引之云：「燔與潰義不相屬『燔潰』當為『燔燎』。隸書『尞』字或作『（）』，與『貴』字相似，故字之從尞者或誤從貴。史記仲尼弟子傳，索隱引家語有『申繚』，今本家語七十二弟子篇作『申繢』。趙策「魏殺呂遼」，下文又作呂遺，皆其類也。『尞』與『貴』隸相似，故『燎』誤為『〈火貴〉』，又誤為『潰』耳。此篇云『攘殺其牲牷，燔燎其祖廟』，天志篇云『焚燒其祖廟，攘殺其犧牷』，文異而義同也」。勁殺其萬民，左傳定四年，杜注云：「勁取其首」。史記陳涉世家，索隱引三蒼郭璞注云「勁，刺也」。下文云「刺殺天民」，與此義同。畢云「勁字從刀」。覆其老弱，逸周書周祝篇，孔注云「覆，滅也」。遷其重器，孟子梁惠王篇文同，趙注云「寶重之器」。卒進而柱乎鬥，戴云：「『柱』乃『極』字誤，草書『極』與『柱』相似。『乎』字衍。極，亟字之借」。曰『死命為上，多殺次之，身傷者為下，又況失列北橈乎哉，罪死無赦』，舊本「失」作「先」，「赦」作「殺」。王云：「『先列』二字義不可通，當是『失列』之誤，謂失其行列也。罪死無『殺』，義亦不可通，當作罪死無『赦』，此涉上下文『殺』字而誤」。畢本「橈」作「撓」，云「北謂奔北也，北之言背馳，撓之言曲行，謂逗撓」。案：王校是也，今據正。撓俗字，據道藏本正。國語吳語，韋注云「軍敗奔走曰北」。左成二年傳「師徒橈敗」，杜注云「橈，曲也」。以譂其眾。畢云：「說文、玉篇無譂字。古字言心相近，即憚字。」案：畢說是也。國語周語韋注云「憚，懼也」。國策秦策云「王之威亦憚矣」。賈子新書解縣篇云「陛下威憚大信」。夫無兼國覆軍，漢書貨殖傳注「孟康云：無，發聲助也」。案：無與唯無辭意同，蘇云：「『無』疑當作『務』」，非。賊虐萬民，以亂聖人之緒。廣雅釋詁云「緒，業也」。意將以為利天乎？夫取天之人，以攻天之邑，此刺殺天民，剝振神之位，傾覆社稷，攘殺其犧牲，王云「『剝』與『振』義不相屬『振』當為『挀』字之誤也。說文『剝，裂也』。廣雅：『挀，裂也。曹憲音必麥反』。是剝、挀皆裂也，故曰『剝挀神位』。自『刺殺天民』以下，皆以四字為句，今本作『剝振神之位』，『之』字涉上文『取天之人，攻天之邑』而衍。『攘殺其犧牲』，『其』字亦涉上文『攘殺其牲牷』而衍」。則此上不中天之利矣。意將以為利鬼乎？夫殺之人，畢云：「舊作『神』，據後文改。」戴云：「『殺』下脫『天』字。」滅鬼神之主，廢滅先王，賊虐萬民，百姓離散，則此中不中鬼之利矣。意將以為利人乎？夫殺之人，為利人也博矣。戴云：「『殺』下脫『天』字。」俞云：「『博」，疑當作『薄』。言殺人以利人，其利亦薄也。若作『博』字，則不可通。」案：俞校是也。此疑當作「夫殺人之為利人也，薄矣」，與上文不同，戴說非。又計其費此，為周生之本，王云：「『周』字義不可通，『周』當為『害』，財者生之本也，用兵而費財，故曰害生之本。隸書『害』字或作『（）』，與『周』相似而誤。」竭天下百姓之財用，不可勝數也，則此下不中人之利矣。 \\n  \\n 今夫師者之相為不利者也，曰：將不勇，士不分，畢云：「同忿。」詒讓案：「分」疑「奮」，聲近，假借字。兵不利，教不習，師不眾，率不利和，俞云：「率，讀為將率之率。『利』，即『和』字之誤而衍者。」威不圉，圉與疆圉義同。逸周書謚法篇云「威德剛武曰圉」，孔注云「圉，禦也」。害之不久，「害」，疑當作「圍」，形近而誤。爭之不疾，孫之不強。「孫」無義，疑當作「係」。國語吳語，韋注云「係，縛也」，蓋謂係纍民人。植心不堅，與國諸侯疑，與國諸侯疑，則敵生慮，而意羸矣。偏具此物，畢云：「『偏』當為『遍』。」王云：「古多以『偏』作為『遍』，不煩改字。非儒篇『遠施周偏』，公孟篇『今子偏從人而說之』，皆是『遍』之借字。益象傳『莫益之遍辭也』，本或作『偏』。檀弓『二名不偏諱』，大戴記勸學篇『偏與之而無私』，魏策『偏事三晉之吏』，漢書禮樂志『海內偏知上德』，皆以『偏』為『遍』。又漢書郊祀志『其遊以方遍諸侯』張良傳『天下不足以遍封』，張湯傳『遍見貴人』，史記並作『偏』。若諸子書中以『偏』為『遍』者，則不可枚舉。漢三公山碑『興雲膚寸，偏雨四海』，亦以『偏』為『遍』，然則『遍』之為『偏』，非傳寫之訛也。而致從事焉，則是國家失卒，畢云：「一本作『足』。」而百姓易務也。今不嘗觀其說好攻伐之國？若使中興師，君子此下有脫字，疑當云「君子數百」。庶人也，必且數千，徒倍十萬，然後足以師而動矣。久者數歲，速者數月，是上不暇聽治，士不暇治其官府，農夫不暇稼穡，婦人不暇紡績織紝，畢云：「說文云『紡，網絲也』，『績，緝也』，『織，作布帛之總名也』，『紝，機縷也』。〈任糸〉或字。則是國家失卒，而百姓易務也，然而又與其車馬之罷弊也，幔幕帷蓋，說文巾部云「幔，幕也』。」廣雅釋器云「幔，帳也」。幕帷，詳中篇。三軍之用，甲兵之備，五分而得其一，則猶為序疏矣。「序疏」二字義不可通，疑當為「厚餘」，皆形之誤。厚餘，言多餘也。孫子作戰篇「國之貧於師者，力屈財殫，中原內虛於家百姓之費，十去其七，公家之費，破車罷馬，甲冑矢弓，戟楯矛櫓，丘牛大車，十去其六」，此說與彼略同。然而又與其散亡道路，道路遼遠，疑衍「道路」二字，說文辵部云「遼，遠也。」糧食下繼傺，食飲之時，畢云：「王逸注楚辭云：『傺，住也。楚人名住曰傺』。」王云：「『傺』字與上下文義不相屬，未詳。『之時』，當為『不時』。『食飲不時』與『糧食不繼』對文。」俞云：「『傺』即『際』字，張遷碑『臈正之傺』是也。昭四年左傳『爾未際』，孟子萬章篇『敢問交際何心也』？杜預、趙岐注並曰『際，接也』。疑墨子原文本作『糧食不傺』，不傺，即不接也，與中篇所云『糧食輟絕而不繼』，文異義同，後人不達『傺』字之義，據中篇改為不繼，而寫者兩存之，遂作『不繼傺』耳。」案：王、俞說近是。廁役以此飢寒凍餒疾病，而轉死溝壑中者，王云：「『廁役』二字，義無所取，當為『廝役』之誤。宣（一）十二年公羊傳『廝役扈養死者數百人』，是其證。」不可勝計也。此其為不利於人也，天下之害厚矣。而王公大人，樂而行之。則此樂賊滅天下之萬民也，豈不悖哉！今天下好戰之國，齊、晉、楚、越，若使此四國者得意於天下，此皆十倍其國之眾，而未能食其地也。食，謂治田以耕者，周禮遂師云「經牧其田野，辦其可食者」。言四國荒土多，民不能盡耕之也。是人不足而地有餘也。今又以爭地之故，而反相賊也，然則是虧不足，而重有餘也」。「重」，舊本訛「動」，道藏本作「重」與中篇合，今據正。 \\n  \\n （一）原誤作「宜」，據公羊傳改。 \\n  \\n 今遝夫好攻伐之君，舊本「遝」作「還」，洪云「明鬼下篇『逮至昔三代』，文與此同，『還』當是『遝』之訛。遝、逮古字通用」。戴云：「『還』，當是『儇』字之誤。王逸注楚詞云『儇，佞也』，則儇夫猶佞人也。」案：洪說是也，今據正。下文云「則且夫好攻伐之君」，可證。又飾其說以非子墨子曰：「以攻伐之為不義，畢云：「『以攻伐之』，據後文，當云『子以攻伐』。」非利物與？昔者禹征有苗，湯伐桀，武王伐紂，此皆立為聖王，是何故也？」子墨子曰：「子未察吾言之類，未明其故者也。大取篇云「辭以故生，以理長，以類行。」荀子非十二子篇，楊注云「類謂比類」。彼非所謂攻，謂誅也。依下文，「謂」上亦當有「所」字。說文言部云「誅，討也」。謂討有罪與攻戰無罪之國異。昔者三苗大亂，舊本「者」下有「有」字，王云「即『者』字之誤而衍者。今據開元占經、太平御覽引刪」。天命殛之，日妖宵出，「日妖」，不可通。「日」，疑當為「有」之訛。下云「婦妖宵出，有鬼宵吟」。通鑑外紀引隨巢子、汲冢紀年云「三苗將亡，日夜出，晝日不出」，則疑「妖」是衍文。雨血三朝，開元占經三，引太公金匱云「有苗時，天雨血沾衣」。龍生於廟，犬哭乎巿，舊本脫「於」字，又「犬」作「大」。王云「『龍生廟』，當作『龍生於廟』，方合上下句法。太平御覽禮儀部十引此正作『龍生於廟』。『大哭乎巿』，文義不明，『大』當為『犬』。『犬哭乎巿』與『龍生於廟』對文，開元占經犬占引墨子曰『三苗大亂，犬哭于巿』。太平御覽獸部十七，引隨巢子曰『昔三苗大亂，龍生於廟，犬哭于市』，皆其證」。案；王校是也，今據正。通鑑外紀引隨巢子、汲冢紀年云「青龍生於廟」。夏冰，地坼及泉，畢云「太平御覽引此云『三苗欲滅時，地震坼泉湧』」。五穀變化，民乃大振。畢云「同『震』」。高陽乃命玄宮，畢云：「舜，高陽第六世孫，故云。」王云：「此當作『高陽乃命禹於玄宮』，下文禹征有苗正承此文而言，又下文『天乃命湯於鑣宮』，與此文同一例，今本脫『禹於』二字，則文義不明」。詒讓案；蓺文類聚符命部，引隨巢子云：「天命夏禹於玄宮，有大神人面鳥身」云云，則非高陽所命也，此文疑有脫誤。今本竹書紀年「帝舜三十五年，帝命夏后征有苗，有苗氏來朝。」禹親把天之瑞令畢云：「『把』，文選注引作『抱』。說文云『瑞，以玉為信也』。」詒讓案「令」，文選東京賦李注引作「命」。說文手部云「把，握也。」以征有苗，四電誘袛，未詳，疑當為「雷電誖振」，「雷」壞字為「田」，又誤為「四」。「誖」「誘」，「振」「袛」，形並相近，「誖」「勃」，「振」「震」，字通。書無逸云「治民袛懼」，史記魯世家「袛」作「震」，是其證也。有神人面鳥身，若瑾以侍，人面鳥身之神，即明鬼下篇秦穆公所見之句芒也。「若瑾以侍」義不可通。「若瑾」，疑「奉珪」之誤。「若」。鐘鼎古文作「（）」；「奉」，篆文作「（）」，二形相似。「珪」「瑾」亦形之誤。儀禮覲禮記方明六玉云「東方圭」，周禮大宗伯禮四方玉云「東方以青圭」，白虎通義文質篇云「珪位在東方」，是珪於方位屬東，句芒亦東方之神，故奉珪，猶國語晉語說西方之神蓐收執鉞矣。或云「瑾」當作「璜」，於形亦近，但於四方之玉不合。蓺文類聚符命部，引隨巢子云「有大神人面鳥身，降而福之。司祿益富，而國家實。司命益年，而民不夭」，疑即指此事。搤矢有苗之祥，疑當作「將」，「將」或通作「〈爿手〉」，與「祥」形近而訛，玉篇手部云「〈爿手〉，今作將，同」。搤矢，未詳。苗師大亂，後乃遂幾。道藏本後作「后」。說文〈幺幺〉部云「幾，微也」。言三苗之後世，遂衰微也。禹既已克有三苗，句焉磨為山川，別物上下，王云「焉字下屬為句，焉猶於是也，乃也。下文『湯焉敢奉率其眾』，『武王焉襲湯之緒』，義並與此同」。又云「『磨』字義不可通，『磨』當為『磿』。『磿』與『歷』通。周官遂師注曰『磿者適歷。中山經歷石之山』，郭注『或作磿』。史記高祖功臣侯表『磿簡侯程黑』，漢表作『歷』。春申君傳『濮磿之北』，新序善謀篇作『歷』。樂毅傳『故鼎反乎磿室』，燕策作『歷』。歷之言離也。大戴五帝德篇曰『歷離日月星辰』，是歷與離同義。淮南精神篇曰『別為陰陽，離為八極』，然則磿為山川，亦謂離為山川也。離與磿皆分別之義，故曰磿為山川，別物上下。世人多見『磨』，少見『磿』，故書傳中『磿』字多訛作『磨』。史記及山海經注『磿』字，今本皆偽作『磨』。又逸周書世俘篇作『伐磿』，楚策『遠自棄於磿山之中』，今本亦訛作『磨』。顏氏家訓勉學篇曰『太山羊肅讀世本「容成造磿」，以磿（一）為碓磨之磿』，則以『磿』為『磨』，自古巳然矣」。卿制大極，畢云：「說文云『卿，章也』。」詒讓案：疑當為「鄉制四極」，「鄉」與「卿」形近。「四」，篆文作「（）」，與「大」篆文亦近，故互訛。鄉即饗之省。爾雅釋地云「東至於泰遠，西至於邠國，南至於濮鉛，北至於祝栗，謂之四極」，郭注云「皆四方極遠之國」。而神民不違，天下乃靜。則此禹之所以征有苗也。遝至乎夏王桀，畢云：「文選注，引作『夏桀時』。『遝』舊本作『還』。」王云：「『還』字義不可通，或曰『還』即『旋』字。案：禹、桀相去甚遠，不得言旋至乎桀。『還』當為『遝』，遝與逮同。逮，及也。遝（二）與還字形相似而誤，下文「還至乎商王紂』同」。又云『遝』之誤為『還』，猶『鰥』之誤為『鱞』。漢書律厤志『丙午遝師』，今本誤作『還』。中庸『所以逮賤也』，釋文『逮』作『遝』。哀十四年，公羊傳『祖之所逮聞也』，漢石經『逮』作『遝』。案：王說是也，洪說同，今據正。天有〈車告〉命，畢云：「『〈車告〉』當是『誥』字。」詒讓案：「〈車告〉」，疑當為「酷」。謂嚴命也。說文告部云「嚳，急告之甚也」。白虎通義號篇云「嚳者極也」。嚳、酷字亦通。一切經音義云「酷，古文俈、嚳、焅三形」。日月不時，寒暑雜至，易釋文引孟喜云「雜，亂也」。謂寒暑錯亂而至，失其恒節。五穀焦死，史記龜策傳說桀紂云「天數枯旱，國多妖祥，螟蟲歲生，五穀不成」。鬼呼國，王云：「『呼』下當有『於『字，方合上下句法」。詒讓案：御覽八十三，引帝王世紀亦云「鬼呼於國」。鸖鳴十夕餘。「鸖」，舊本作「〈雐鳥〉」。盧云：「『〈雐鳥〉』字未詳，若作『鸖』與『鶴』同。」案：盧說是也，道藏本、季本並作「鸖」，今據改「鶴」字。唐姚元景造象記作「鸖」，楚金禪師碑作「〈雐鳥〉」，並俗書訛變。通鑑外紀夏紀云「鶴鳴於國，十日十夕不止」，即本此文。通志夏紀「鶴」作「鸛」，疑誤。天乃命湯於鑣宮，畢云：「舊脫『天』字，据文選注增。『鑣』，蓺文類聚引作『驪』，文選注作『鑣』。」王紹蘭云「鑣宮，即孟子牧宮。天乃命湯於鑣宮，往而誅之，即天誅造攻自牧宮也」。案：孟子萬章篇，趙注云「牧宮，桀宮，」似與此鑣宮異，王說未塙。用受夏之大命，夏德大亂，予既卒其命於天矣，往而誅之，必使汝堪之。畢云「文選注、蓺文類聚引作『戡』，此『〈戈今〉』字之假音。說文云『〈戈今〉，殺也』。爾雅云『堪，勝也』。」案：「夏德大亂」以下四句，文義與下文重複，疑校書者附記異同，遂與正文淆混。文選辯命論、褚淵碑文注，兩引亦無此數語。畢所校乃下文之異文也。湯焉敢奉率其眾，是以鄉有夏之境，王引之云：「焉猶乃也。言湯既受天命，乃敢伐夏也。」王紹蘭云「焉之為言於是也」。帝乃使陰暴毀有夏之城。「陰」，疑「降」之誤。少少有神來告曰：『夏德大亂，往攻之，予必使汝大堪之。予既受命於天，天命融隆火，畢云：「『隆』，疑作『降』，言命祝融降火。」王云：「『降』與『隆』通，不煩改字，詳尚賢中篇。」詒讓案：國語周語內史過說夏亡，「回祿信於耹隧」，韋注云「回祿，火神；耹隧，地名」。左昭十八年傳「鄭災，禳火於玄冥、回祿」，孔疏云「楚之先吳回為祝融，或云回祿即吳回也」。是融即回祿，此與周語所云即一事也。于夏之城閒西北之隅。備城門篇云「城四面四隅，皆為高磿〈衤斯〉」。考工記匠人「城隅之制九雉」鄭注云「城隅，謂角浮思也」。詩邶風靜女篇「俟我于城隅」。湯奉桀眾以克有，蘇云：「『有』下脫『夏』字。」屬諸侯於薄，禮記經解鄭注云「屬，猶合也」。畢云：「此作『薄』是也。管子地數云『湯有七十里之薄』，周書殷祝解云『湯放桀而復薄』，荀子議兵云『古者湯以薄，武王以滈』，呂氏春秋云『湯嘗約于郼薄』，皆作『薄』。地理志云『河南偃師尸鄉，殷湯所都』，是，今河南偃師也。史記集解云『皇甫謐曰：梁國穀孰為南亳，即湯都也』。括地志云『宋州穀孰縣西南三十五里，南亳故城，即南亳湯都也。宋州北五十里，大蒙城，為景亳，湯所盟地，因景山為名。河南偃師為西亳，帝嚳及湯所都，盤庚亦從都之』。又案：『薄』，惟孟子作『亳』，非正字也。亳，京兆杜陵亭，見說文。別有亳王號湯，在今陝西三原縣，地各不同」。薦章天命，爾雅釋詁云「薦，進也」。儀禮士冠禮，鄭注云「章，明也」。通于四方，而天下諸侯莫敢不賓服。則此湯之所以誅桀也。遝至乎商王紂「遝」，舊本亦作「還」，今依王校正，詳上。畢云「文選注，引作『商王紂時』。太平御覽作『紂之時』。天不序其德，王云：「序，順也，言天不順紂之德。非樂篇引湯之官刑曰『上帝不順』，是也。爾雅曰『順，敘也』。敘與序同。法言問神篇曰『事得其序之謂訓』，訓與順同。周語曰『周旋序順』，序亦順也。逸周書序曰『文王告武王以序德之行』。俞云：「『序』乃『享』字之誤。莊子則陽篇『隨序之相理』，釋文曰『序，一本作享』，是其例也。『天不享其德』，文義甚明，字誤作『序』，不可通矣」。案：俞說是也，尚賢中篇云「則天鄉其德」，鄉，亦與享通。祀用失時。史記龜策傳說桀、紂云「逆亂四時，失百鬼嘗」，蓋言祭祀不以時舉也，兼夜中，有脫誤。十日雨土于薄，畢云：「太平御覽引作『亳』，假音字。」詒讓案：李淳風乙巳占亦引墨子曰「商紂不德，十日雨土於亳」。今本紀年「帝辛五年，雨土于毫」。九鼎遷止，婦妖宵出，有鬼宵吟，文選蘇子卿古詩，李注引蒼頡篇云「吟，歎也」。有女為男，天雨肉，呂氏春秋慎大篇說殷亡之妖，云「天雨血」。棘生乎國道，國道，謂道中九經緯之涂也。王兄自縱也。王云：「兄，與況同。況，益也。言紂益自放縱也。小雅常棣篇『況也永嘆』，毛傳曰：『況，茲也』。茲，與滋同，滋，益也。晉語『眾況厚之』，韋注曰『況，益也』。無逸『則皇自敬德』，漢石經『皇』作『兄』，王肅本作『況』，云『況滋益用敬德』。大雅桑柔篇『倉兄填兮』，召閔篇『職兄斯引』，傳並曰『兄，茲也』。」案：王說是也，顧說同，蘇謂即微子出奔之事。誤。赤鳥銜珪，畢云：「『鳥』，太平御覽引作『雀』。『珪』，初學記引作『書』。詒讓案：太平御覽時序部，引尚書中候云「周文王為西伯，季秋之月甲子，赤雀銜丹書入豐，止于昌戶。王乃拜稽首受取，曰：姬昌蒼帝子，亡殷者紂也」，宋書符瑞志同。史記周本紀，集解、正義引尚書帝命驗云「季秋之月甲子，赤爵銜丹書入于酆，止于昌戶，其書云『敬勝怠者吉』云云，與大戴禮記武王踐阼篇丹書文同，與此異。以上諸書，並作銜書，與初學記同。呂氏春秋應同篇云「文王之時，赤烏銜丹書，集之周社」，亦與此書「降岐社」事同，疑皆一事，而傳聞緣飾不免詭異耳。降周之岐社，今本紀年「帝辛三十二年，有赤烏集于周社」。曰：『天命周文王伐殷有國。』畢云：「太平御覽云『命曰：周文王伐殷』，事類賦云『命伐殷也』。」泰顛來賓，蘇云：『孟子云『太公避紂居北海之濱，聞文王作興，曰：盍歸乎來』！即來賓之事也。」案：泰顛與太公非一人，詳尚賢上篇。河出綠圖，北堂書鈔地部，引隨巢子云「姬氏之興，河出綠圖」。呂氏春秋觀表篇云「綠圖幡薄從此生矣」。淮南子淑真訓云「至德之世，洛出丹書，河出綠圖」。易緯乾鑿度云：「昌以西伯受命，改正朔，布王號於天下，受籙應河圖」。綠、籙通。地出乘黃。周書王會篇云「白民乘黃。乘黃者似狐，其背有兩角」，山海經海外西經同。宋書符瑞志云「帝舜即位，地出乘黃之馬」。劉賡稽瑞引孫氏瑞應圖云「王者德御四方，輿服有度，秣馬不過所業，則地出乘黃」。淮南子云「黃帝治天下，飛黃服皁」，高注云「飛黃，乘黃」。武王踐功，「踐功」，疑「踐阼」之誤。夢見三神曰：畢云：「舊脫此字，據文選注、蓺文類聚增。」予既沈漬殷紂于酒德矣，書微子「我用沈酗于酒」，孔疏云「人以酒亂，若沈於水。故以耽酒為沈也」。史記宋世家「紂沈湎于酒」。詩小雅，釋文云「漬，淹也」。一切經音義引通俗文云「水浸曰漬」。畢云：「『漬』，蓺文類聚引作『瀆』」。往攻之，予必使汝大堪之』。畢云「『堪』，蓺文類聚、文選注，引作『戡』。」武王乃攻狂夫，反商之周，「攻狂夫」，疑當作為「往攻之」，上文屢見。「往」「狂」，「之」「夫」形近而誤，「攻」字又誤移著「乃」下，遂不可通。戴云「『狂夫』疑『獨夫』之誤」，非。天賜武王黃鳥之旗。畢云：「『賜』，太平御覽引作『錫』。北堂書鈔引隨巢子云『天賜武王黃鳥之旗』。抱朴子云『武王時興，天給之旗』。」詒讓案：黃鳥之旗，疑即周禮中車之大赤，亦即司常之鳥隼為旟。考工記輈人云「鳥旟七斿，以象鶉火也」。國語吳語謂之赤旟。曲禮云「行前朱雀而後玄武」，朱雀，即指鳥旟言之，黃與朱色近，故赤旟謂之黃鳥之旗。大赤為周正色之旗，流俗緣飾，遂以為天錫之祥矣。王既已克殷，成帝之來，周書商誓篇云「武王曰：予惟甲子，克致天之大罰，口帝之來，革紂之口口，予亦無敢違大命」。與此文意略同。畢云：「『來』當為『賚』。」分主諸神，祀紂先王，明鬼下篇云「昔者武王之攻殷誅紂也，使諸使分其祭，曰：使親者受內祀，疏者受外祀」，是其事也。通維四夷，「維」，當作「于」，上文說湯云「通于四方」。而天下莫不賓，句焉襲湯之緒，詩魯頌閟宮，云「纘禹之緒」，毛傳云「緒，業也」。王引之云：「言武王乃襲湯之緒也。」此即武王之所以誅紂也。若以此三聖王者觀之，則非所謂攻也，所謂誅也」。 \\n  \\n （一）原誤作「磨」，據顏氏家訓改。下同。 \\n  \\n （二）原誤作「還」，據王念孫讀書雜志改。 \\n  \\n 則夫好攻伐之君，又飾其說以非子墨子曰：「子以攻伐為不義，非利物與？昔者楚熊麗畢云：「史記楚世家云『鬻熊子事文王，蚤卒，其子曰熊麗』。」始討此睢山之閒，畢云：「『討』字當為『封』。睢山，即江漢沮漳之沮。」詒讓案：史記楚世家「熊繹，當周成王之時，舉文武勤勞之後嗣，而封熊繹於楚蠻」，是始封楚者，為熊麗之孫繹，與此書不同。梁玉繩云：「麗是繹祖，睢為楚望，然則繹之前已建國楚地，成王蓋因而封之。非成王封繹始有國耳。」越王繄虧」，盧云：「即無餘也。『繄』，舊作『緊』，非，以意改。」案：畢本亦依盧校，今從之。史記周本紀「共王名繄扈」，與此相類。無餘。見越絕書外傳記地篇，吳越春秋越王無余外傳，字作「余」，同。依盧校，繄虧即無餘，疑無餘本名無虧。左傳僖十七年，齊有公子無虧。越王名或與彼同。古語「無」，長言之或曰「繄無」。周禮職方氏「幽州山鎮（一）醫無閭」，醫亦與繄音同。續漢書郡國志「遼東屬國無慮縣，有醫無閭山。」是醫無閭，短言之曰無慮。則無虧，長言之亦可云繄無虧，短言之又可云繄虧。虧、餘亦聲相轉也。但無餘遠在夏世，而史記越世家則謂句踐始為越王。史記正義引輿地志云「周敬王時，有越侯夫譚，子曰允常，拓土始大，稱王」。案允常為句踐父，漢書古今人表亦云「越王允常」，並與史記不同。此越王或當是允常，亦未能決定也。又案國語、世本，並以越為羋姓，則疑繄虧或即執疵，詳後。出自有遽，史記越世家云「其先禹之苗裔，而夏后帝少康之庶子也，封於會稽，以奉守禹之祀」。吳越春秋云「少康恐禹跡宗廟祭祀之絕，乃封其庶子於越，號曰無餘。」水經漸江水注云「夏后少康封少子杼，以奉禹祠，為越」，則與帝杼同名，疑誤。水經注又云「秦望山，南有嶕峴，峴裏有大城，越王無餘之舊都也。故吳越春秋『句踐語范蠡曰：先君無餘，國在南山之陽』。」則酈氏亦兼據趙說矣。但此云「出自有遽」，古籍無徵。國語鄭語云羋姓夔、越，與史記不同。吳語，韋注云「越王句踐，祝融之後，允常之子，羋姓也」，又引世本亦云越羋姓也。漢書地理志顏注引臣瓚，亦據世本明越非禹後。大戴禮記帝繫篇云「陸終產六子，其六曰季連，是為羋姓。季連產付祖氏，付祖氏產穴熊，九世至于渠。婁鯀出自熊渠，有子三人，其孟之名為無康，為句亶王；其中之名為紅，為鄂王；其季之名為疵，為戚章王」、史記楚世家云「熊渠立其長子康為句亶王，中子紅為鄂王，少子執疵為越章王」，孔廣森云「婁鯀或當為夔越，越即越章也。戚章字形之誤」。詒讓案：以世本、帝繫證之，則國語之說不為無徵。左僖二十六年傳「夔子曰：我先王（二）熊摯」，漢書古今人表及史記正義，引宋均樂緯注，並謂熊摯亦熊渠子。竊疑夔、越同出，孔說似可通，若然，此「出自有遽」，或當云「出自熊渠」，猶帝繫云「婁鯀出自熊渠」也。渠、遽聲近，古通用。始邦於越，唐叔與呂尚邦齊晉。此皆地方數百里，今以并國之故，四分天下而有之。蘇云：「墨子當春秋後，其時越方強盛，而晉尚未亡，故以荊、越、齊、晉為四大國。不數秦者，時秦方衰亂故也。此可徵墨子在孔子後而未及戰國也。凡書中涉戰國時事者，皆其徒為之爾」。是故何也？」子墨子曰；「子未察吾言之類，未明其故者也。古者天子之始封諸侯也，萬有餘，畢云：「呂氏春秋用民云『當禹之時，天下有萬國，至於湯而三千餘國』。」戴云：「當補『國』字，文義始足。」今以并國之故，萬國有餘皆滅，戴云：「『萬國有餘』，當作『萬有餘國』。」而四國獨立。此譬猶醫之藥萬有餘人，而四人愈也，則不可謂良醫矣。」 \\n  \\n （一）原誤倒為「鎮山」，據周禮職方氏改。 \\n  \\n （二）原誤作「生」，據左傳改。 \\n  \\n 則夫好攻伐之君又飾其說曰：「我非以金玉、子女、壤地為不足也，我欲以義名立於天下，以德求諸侯也。」畢云：「『求』，一本作『來』，下同。」子墨子曰：「今若有能以義名立於天下，以德求諸侯者，天下之服可立而待也。夫天下處攻伐久矣，譬若傅子之為馬然。「傅」，畢本改「傳」，云：「傳子，言傳舍之人。」王云「畢說非也。『傅』當為『僮』，字之誤也。僮，今童字也，說文『僮，未冠也』，魯語曰『使僮子備官』，史記樂書曰『使僮男、僮女七十人，俱歌』，宋世家曰『彼狡僮兮』，王篇曰『僮，今為童』。耕柱篇曰『大國之攻小國，譬猶童子之為馬也。童子之為馬，足用而勞。今大國之攻小國也，攻者農夫不得耕，婦人不得織，以守為事。攻人者亦農夫不得耕，婦人不得織，以攻為事。故大國之攻小國也，譬猶童子之為馬也』，是其證。」洪云：「『傅』子，當是『侲』子之訛，方言『燕、齊之閒養馬者，謂之侲』，後漢書杜篤傳，李注引方言『侲，養馬人也』。」案：道藏本季本作「傅」，王說近是，蘇校同，「傅」或當為「孺」，「孺」俗作「（）」，與「傅」形近。孺子、僮子義同。今若有能信效先利天下諸侯者，效，讀為交，同聲假借字，信交，謂相交以信。周禮大行人云「凡諸侯之邦交，歲相問也，殷相聘也，世相朝也。」大國之不義也，則同憂之；大國之攻小國也，則同救之；小國城郭之不全也，必使修之；布粟之絕，則委之；王云：「『之絕』二字不詞，當是『乏絕』之誤。月令曰『賜貧窮，振乏絕』是也。委，讀委輸之委，後漢書千乘貞王伉傳『租委鮮薄』，注『委，謂委輸也』。」案：王說是也，周禮小行人云「若國凶荒，則令賙委之。」幣帛不足，則共之。畢云：「共同供。」以此效大國，則小國之君說，效，亦讀為交。此云交大國，則不宜云小國之君說，疑「小國」亦當為「大國」。上文云「是故古之仁人有天下者，必交大國之說」，是其證。人勞我逸，則我甲兵強。寬以惠，緩易急，民必移。呂氏春秋義賞篇云「賞重則民移之」，高注云「移猶歸也」。易攻伐以治我國，攻必倍。攻，當為功之借字。量我師舉之費，以爭諸侯之斃，「爭」，舊本作「諍」。王云：「涉下文諸字從言而誤，今改。」蘇云：「諍，義與征同。」案：王校是也。說文犬部云「獘，頓仆也」，或作「斃」，從死。左襄二十七年傳「以誣道蔽諸侯」，釋文引服虔作「斃」，云「斃，踣也。一日罷也」。則必可得而序利焉。王引之云：「『序利』，當為『厚利』，隸書『厚』字或作為『（）』，見漢荊州刺史度尚碑，又作『（）』，見三公山碑，形與『序』相似而誤。詩序『厚人倫』，釋文『厚，本或作序，非』。荀子王霸篇『桀紂即厚於有天下之埶』，鹽鐵論國病篇『無德厚於民』，今本『厚』字並訛作『序』。此言量我興師之費，以爭諸侯之斃者，則厚利必可得也。明鬼篇曰『豈非厚利哉』，今本『厚』作『序』，則義不可通。」俞云：「『序』亦『享』字之誤。」案：俞說是也，詳前。督以正，說文目部云「督，察也」，爾雅釋詁云「督，正也」。郭注云「督謂御正」。義其名，即上文云「我以義名立於天下也」。必務寬吾眾，信吾師，以此授諸侯之師，「授」字無義，疑當為「援」。禮記儒行，鄭注云「援，猶引也，取也」。則天下無敵矣。其為下不可勝數也。蘇云：「句有脫字，當作『其為利天下，不可勝數也』。」此天下之利，而王公大人不知而用，則此可謂不知利天下之巨務矣。」畢云：「『巨』，舊作『臣』，以意改。」案：顧校季氏本正作「巨」。 \\n  \\n 是故子墨子曰：「今且天下之王公大人士居子，王引之云：「今且，今夫也。」中情將欲求興天下之利，除天下之害，當若繁為攻伐，此實天下之巨害也。今欲為仁義，求為上士，尚欲中聖王之道，尚上字通下欲中國家百姓之利，故當若非攻之為說，而將不可不察者此也。」畢云：「舊脫下『不』字，以意增。」王云：「『不可不察者此也』，本作『不可不察此者也』。此字指非攻之說，而言言欲為仁義，則不可不察此非攻之說也。今本『此者』二字倒轉，則與上文今欲二字義不相屬矣。節葬篇『故當若節喪之為政，而不可不察者此也』，『者此』，亦『此者』之誤。尚賢篇『故尚賢之為說，而不可不察此者也』，明鬼篇『故當鬼神之有與無之別，以為將不可以不明察此者也』，『此者』二字皆不誤。」 \\n  \\n  \\n  \\n  \\n "}
{"章节": "墨子閒詁卷六", "正文": "  \\n 墨子閒詁卷六 \\n 　 \\n  \\n 節用上第二十 \\n  \\n 聖人為政一國，一國可倍也；畢云：「言利可倍。」大之為政天下，天下可倍也。其倍之非外取地也，因其國家，去其無用之費，舊本脫「用之費」三字，王據下文及中篇補。足以倍之。聖王為政，其發令興事，使民用財也，「使」，舊本作「便」。王云：「『便民』二字與下句文意不合『便民』當為『使民』，言必有用之事，然後使民為之也。」案：王校是也，今據正。無不加用而為者，是故用財不費，民德不勞，德與得通，下同。其興利多矣。其為衣裘何？以為冬以圉寒，夏以圉暑。圉，禦字通，詳辭過篇。凡為衣裳之道，冬加溫，夏加凊者，芊〈魚且〉不加者去之。畢云：「『芊〈魚且〉』二字凡四見，疑一『鮮』字之誤。鮮，少也，言少有不加於溫凊者去之，即下篇云『諸加費不加于民利者，聖王弗為』是也。不加，猶云無益。洪云：「篇中言為宮室、甲盾、五兵、舟車，『芊〈魚且〉』字凡四見，其文義皆同。以中篇言衣服、舟楫、宮室句證之，「芊〈魚且〉」當是『則止』二字之訛，『則』訛為『鮮』，『止』訛為『且』，傳寫者又割裂訛為『芊〈魚且〉』。俞云：「『芊〈魚且〉』二字凡四見，疑當作『鮮且』。蓋『鮮』字左旁之『魚』，誤移在『且』字左旁耳，且讀為〈黹虘〉，鮮且者鮮〈黹虘〉也。說文黹部『〈黹虘〉，合五采鮮色，從黹虘聲，詩曰；衣裳〈黹虘〉〈黹虘〉』。鮮色謂之〈黹虘〉，故合而言之曰鮮〈黹虘〉。今詩作『楚楚』，毛傳曰『楚楚，鮮明貌』，然則鮮〈黹虘〉連言，正古義也。鮮且不加。謂徒為華美而無益於用。畢云不加猶言無益，是也。〈黹虘〉從虘聲，虘從且聲，故〈黹虘〉得以且為之。如籀文〈辶虘〉，小篆作〈辶且〉，或作徂，而詩溱洧篇『士曰既且』，釋文曰『且，往也』。則即以且為之，是其例矣。」案：俞說近是。公孟篇云：「楚莊王鮮冠組纓」，「芊〈魚且〉」、「鮮組」，並「鮮〈黹虘〉」之異文。又疑當為「華駔」，晏子春秋諫下篇云「今君之服駔華，不可以導眾」，又云「聖人之服，中侻而不駔」。此駔字從魚且聲，舊本並同。俞正燮謂「羊」乃「善」脫，「〈魚旦〉」乃「但」誤，則誤仞為從旦，又讀「羊」屬上為句，並謬。蘇云「或作『鮮有』二字」，亦非。其為宮室何？以為冬以圉風寒，夏以圉暑雨，有盜賊加固者，芊〈魚且〉不加者去之。其為甲盾五兵何？周禮司兵云「掌五兵五盾」，又「軍事建車之五兵」。鄭眾注云「五兵者，戈、殳、戟、酋矛、夷矛」。鄭康成云「步卒之五兵，則無夷矛而有弓矢」。司馬法定爵篇云「弓矢圍，殳矛守，戈戟助，凡五兵，當長以衛短，短以救長」。案：五兵，古說多差異，惟鄭君與司馬法合，當為定論。此甲盾、五兵並舉，而衛宏漢舊儀說五兵有甲鎧。周禮肆師，賈疏引五經異義公羊說，穀梁莊二十五年范甯注，曾子問孔疏引禮記隱義，揚雄大玄經玄數，說五兵並有盾，皆非也。以為以圉寇亂盜賊，若有寇亂盜賊，有甲盾五兵者勝，無者不勝。畢云：「『者』，舊作『有』，以意改。」是故聖人作為甲盾五兵。凡為甲盾五兵加輕以利，堅而難折者，芊〈魚且〉不加者去之。其為舟車何？以為車以行陵陸，舟以行川谷，以通四方之利。凡為舟車之道，加輕以利者，芊〈魚且〉不加者去之。凡其為此物也，無不加用而為者，舊無「不」字。俞云：「上文云『無不加用而為者』，此脫『不』字。」案：俞校是也，今據補。是故用財不費，民德不勞，其興利多矣。 \\n  \\n 有去大人之好聚珠玉、鳥獸、犬馬，舊本無「矣」字。戴云「『多』下當依上文補『矣』字。『有』，疑『者』字之誤。『者』上脫『今』字。『去』字乃『王公』二字之誤」。案：戴校「多」下補「矣」字，是也，今據增。有，當讀為又，此承上文，言聖人為衣裳、宮室、甲盾、五兵、舟車，既去其芊〈魚且〉不加者而不為，又去珠玉、鳥獸、犬馬之玩好，以益為衣裳五者，故其數自倍增也，戴說並非。以益衣裳、宮室、甲盾、五兵、舟車之數於數倍乎！若則不難，戴云：「若，猶此也。『則不難』下，有脫文」。案：審校文義，似無脫文。故孰為難倍？唯人為難倍。然人有可倍也。昔者聖王為法曰：「丈夫年二十，毋敢不處家。明吳寬鈔本作「不敢毋處家。」左文十八年傳云「男有家」。周禮大司徒、鄭注云「有夫有婦，然後為家」。女子年十五，吳鈔本作「二十」，誤。毋敢不事人。」周禮媒氏「令男三十而娶，女二十而嫁」，賈疏引王肅聖證論云「前賢有言：丈夫二十不敢不有室，女子十五不敢不有其家。」王肅語本於此。此聖王之法也。韓非子外儲說右篇「齊桓公下令於民曰：丈夫二十而室，婦人十五而嫁」，亦見說苑貴德篇。墨子此說與彼同。國語越語亦云「女子十七不嫁，其父母有罪；丈夫二十不娶，其父母有罪」。齊、越之令，或亦本聖王之法與？聖王即沒，于民次也，次，讀為恣，言恣民之所欲。其欲蚤處家者，有所二十年處家；其欲晚處家者，有所四十年處家。王云：「所，猶時也。言有時二十年，有時四十年也。文十三年公羊傳注曰『所，猶時也』。」以其蚤與其晚相踐，王藻，鄭注云「踐，當為翦，聲之誤也。」呂氏春秋制樂篇，高注云「翦，除也。」戴云：「踐，讀如籩豆有踐之踐，傳曰『踐，行列貌』，行列有比校之義。」案：戴說未允。後聖王之法十年。若純三年而字，子生可以二三年矣。周禮玉人注云「純，猶皆也」。說文子部云「字，乳也」。蘇云：「字，猶養也。下『年』字疑當作『人』，蓋聖王之法，二十而處家，今後十年，彼早處家者當有二三子也。」戴云：「虞氏注易屯卦云『字，妊娠也』，下『年』字，乃『人』字之誤。」此不惟使民蚤處家，「惟」，吳鈔本作「唯」。而可以倍與？且不然已。此文未足，必有脫字。明鬼下篇云「且不惟此為然。」此「且不」下，疑亦脫「惟此為」三字。 \\n  \\n 今天下為政者，其所以寡人之道多，其使民勞，其籍歛厚，王引之云：「籍斂，稅斂也。大雅韓奕篇『實畝實籍』，箋曰『籍，稅也』。正義引宣十五年公羊傳曰『什一而籍』。」民財不足，凍餓死者不可勝數也。且大人惟毋興師以攻伐鄰國，「惟毌」吳鈔本作「唯無」。畢本「毋」改「毌」，云「毌」同「貫」。案：畢校非也，唯毋，毋，語詞，說詳尚賢中篇。久者終年，速者數月，男女久不相見，此所以寡人之道也。與居處不安，飲食不時，作疾病死者，有與侵就〈亻爰〉橐，有，讀為又。侵就未詳。橐，以舉火攻城之具，見備穴篇。韓非子八說篇云：「干城距衝，不若堙穴伏橐」，疑此「〈亻爰〉」，亦當為「伏」之訛。畢云：「『〈亻爰〉』，即『援』字異文。」攻城野戰死者，不可勝數。此不令為政者，所以寡人之道數術而起與？畢云：「『令』，當為『今』。」戴云：「不，猶非也。」聖人為政特無此，「此」字疑當重，誤脫其一。不聖人為政，其所以眾人之道亦數術而起與？」故子墨子曰：「去無用之費，王云：「舊本脫『費』字，中篇曰『諸加費不加于民利者，聖王弗為』，今據補。」聖王之道，天下之大利也。」節用中第二十一 \\n  \\n 子墨子言曰：「古者明王聖人，所以王天下，正諸侯者，彼其愛民謹忠，說文言部云：「謹，慎也」，此蓋與信義近。利民謹厚，忠信相連，又示之以利，是以終身不饜，吳鈔本作「厭」。歿世而不卷。「歿」，吳鈔本作「沒」。「世」，舊本作「二十」二字。盧云：「二字疑當為『世』」，今據正。蘇云：「『卷』，當為『倦』。」詒讓案：正字當作「券」，說文力部云「券，勞也」。考工記輈人，鄭注云「券，今倦字也」。卷即券之假字。古者明王聖人，其所以王天下正諸侯者，此也。正，長也，詳親士篇。 \\n  \\n 是故古者聖王，制為節用之法曰：『凡天下群百工，輪車、鞼匏、畢云：「鞼，說文云『韋繡也』。『匏』當為『鞄』，說文云『柔革工也，讀若朴』。」王云：「『鞼』，即攷工記『圅鮑韗韋裘』之『韗』，非謂韋繡也。輪車梓匠為攻木之工，陶為摶埴之工，冶為攻金之工，然則鞼匏即韗鮑，為攻皮之工也。凡文、吻、問，與脂、旨、至，古音多互相轉，故『韗』字或作『鞼』，『鞄』之為『匏』，亦借字耳。故攷工記又借作『鮑』。」案：王說近是。說文革部云：「〈革軍〉，攻皮治鼓工也，或從韋作韗」，又云「鞄，柔革工也，周禮曰柔皮之工鮑氏」。「鞄」，即「鮑」也，此假鞼匏字為之。非儒篇有「鮑函車匠」，字亦作「鮑」。或云考工記「設色之工畫繢」，「鞼」即「繢」之借字，亦通。陶、冶、梓匠，使各從事其所能』，曰：『凡足以奉給民用，則止。』諸加費不加于民利者，聖王弗為。畢云：「舊『民用』下，作『諸加費不加民利則止』，今據後文改。史記李斯列傳『李斯曰：凡古聖王，飲食有節，車器有數，宮室有度，出令造事加費而無益於民利者，禁』，即用此義。』 \\n  \\n 古者聖王制為飲食之法曰：『足以充虛繼氣，強股肱，畢云「太平御覽引有『使』字。」耳目聰明，則止。不極五味之調，芬香之和，畢云：「芬字同{山分}。」不致遠國珍怪異物。』「怪」，舊本作「恢」。畢云：「『恢』，一本作『怪』。太平御覽引同。說文云『恢，大也』，亦通。」詒讓案：作「怪」是也，今據正。「恢」篆文相近而訛。公羊昭三十一年傳「有珍怪之食」，何注云「珍怪，猶奇異也」。荀子正論篇云「食飲則重大牢而備珍怪」。淮南子精神訓云「珍怪奇異，人之所美也，而堯糲粢之飯，藜藿之羹。」何以知其然？古者堯治天下，南撫交阯吳鈔本作「趾」。案：阯，趾之假字。大戴禮記少閒篇、韓非子十過篇、淮南子脩務訓，並作「趾」。高注云「交趾，南方之國。」荀子楊注引尸子及賈子新書，並作「阯」。案：交阯，即今越南國。北降幽都，王云：「『降』字，義不可通，『降』當為『際』。爾雅『際，接捷也』，郭注曰『捷，謂相接續也』。『際』『降』字形相似，故傳寫易訛。周易集解豐象傳『天降祥也』，王弼本『降祥』作『際翔』。案：王校是也。淮南子脩務訓，高注云「陰氣所在，故曰幽都，今雁門以北是。」莊子在宥篇云「堯流共工於幽都」，釋文引李頤云「即幽州也。尚書作幽州，北裔也。」東西至日所出入，畢云：「謂暘谷、昧谷。」詒讓案：荀子王霸篇，楊注引尸子云「堯南撫交阯，北懷幽都，東西至日月之所出入」，韓非子十過篇云「昔者堯有天下，其地南至交趾，北至幽都，東西至日月之所出入者，莫不賓服」，文並略同。又大戴禮記少閒篇云「昔虞舜以天德嗣堯，朔方幽都來服，南撫交趾，出入日月，莫不率俾」，淮南子脩務訓云「堯北撫幽都，南通交趾」，賈誼新書脩政語上云「堯撫交阯，北中幽都」，亦與此文大同小異。莫不賓服。逮至其厚愛，黍稷不二，羹胾不重，說文肉部云「胾，大臠也」。詩魯頌閟宮「毛炰胾羹」，毛傳云「胾，肉也；羹，大羹、鉶羹也。」管子弟子職「羹胾中別」，尹注云「胾，謂肉而細切。」案：不重，謂止一品，不多重也。飯於土塯，「飯」，舊本訛「飲」。王云「土塯乃飯器，非飲器，『飲』乃『飯』字之誤。」案：王校是也，今據正。畢云「『〈土畱〉』當為『溜』，太平御覽引此云『飯土軌』，史記李斯列傳『二世責問李斯曰：吾有所聞於韓子也，曰堯飯土匭，啜土鉶』，徐廣曰『匭一作溜』。說文無『塯』字。玉篇云『力又切，瓦飯器也』。」詒讓案：史記秦始皇本紀云「飯土簋」索隱本「簋」作「〈土畱〉」，云「如字，一音鏤，一作簋」。又敘傳云「食土簋」。集解「徐廣云：一作塯」，與此字並同。韓非子十過篇云「堯飯於土簋鮮飲於土鉶」，即李斯所本。韓詩外傳三又云「舜飯乎土簋，啜乎土型」，文並大同小異。啜於土形，畢云：「太平御覽引作『鉶』。鄭君注周禮云『鉶，羹器也』，後漢書注引此云「堯舜堂高三尺，土階三等，茅茨不翦，采椽不斲，飲土簋，歠土鉶，糲粱之飯，藜藿之羹，夏日葛衣，冬日鹿裘。是約己也。」文選注亦以為此文案出韓非子。」顧云：「秦本紀正作『土形』，太史公自序作『刑』。」詒讓案：說文口部云「啜，嘗也。」「形」「刑」並「鉶」之假字。史紀敘傳司馬談論六家要指云「墨者亦尚堯、舜道，言其德行，曰：堂高三尺，土階三等，茅茨不翦，采椽不刮，食土簋，啜土刑，糲粱之食，藜藿之羹，夏日葛衣，冬日鹿裘。」後漢書注所引疑即本史記文。史記正義引顏氏云「刑所以盛羹也。土，謂燒土為之，即瓦器也。」秦始皇本紀作「啜土刑」，集解引如淳云「土刑，飯器之屬，瓦器也」，李斯傳作「鉶」，韓非子十過篇同，韓詩外傳又作「型」。斗以酌。王云：「『斗』上脫一字，此與下文義不相屬。『酌』下必多脫文，不可考。」詒讓案：詩大雅行葦云「酌以大斗」。說文木部云「枓，勺也」，勺部云：「勺，挹取也」。此「斗」「酌」，即「枓」「勺」之假借字，謂以枓挹酒漿也。俛仰周旋威儀之禮，畢云：「說文云『頫，低頭也，或從人免』。」聖王弗為。此句上，以上下文例校之，當亦有「諸加費不加於民利者」九字。 \\n  \\n 古者聖王制為衣服之法曰：『冬服紺緅之衣，輕且暖，畢云：「說文云『紺，帛深青揚赤色』。玉篇『紺古憾切』。」案：「緅」非古字，當為「纔」。考工記云「五入為緅」，鄭君注云「今禮俗文作爵，言如爵頭色。」說文「纔」云「帛雀頭色」，與鄭注「緅」義合，說文無「緅」字，是知當為「纔」。夏服絺綌之衣，輕且凊，則止。』諸加費不加於民利者，聖王弗為。 \\n  \\n 古者聖人為猛禽狡獸，暴人害民，廣雅釋詁云「狡，健也。」呂氏春秋恃君篇「服狡蟲」，高注云「狡蟲，蟲之狡害者。」此狡獸，與彼狡蟲義同。於是教民以兵行，日帶劍，為刺則入，「日」疑當為「曰」。擊則斷，旁擊而不折，此劍之利也。甲為衣則輕且利，動則兵且從，「兵」字無義，疑當作「弁」，與「兵」形近而誤。弁者，變之假字。書堯典「於變時雍」，漢孔宙碑作「於亓時癰」，亓即弁之隸變，是其證也。考工記「函人為甲衣之無齘則變也」，鄭注云「變隨人身便利」，此變且從之義。此甲之利也。車為服重致遠，乘之則安，引之則利，安以不傷人，利以速至，此車之利也。古者聖王為大川廣谷之不可濟，於是利為舟楫，王云：「『利』字義不可通，『利』當為『制』，隸書『制』字或作『〈未刂〉』，與『利』相似而誤。」足以將之則止。廣雅釋詁云「將，行也」。「止」，舊訛「上」，今據道藏本正。雖上者三公諸侯至，舊云「上」舊作「止」，以意改。舟楫不易，津人不飾，說文水部云「津，水渡也。」津人，蓋掌渡之吏士。左傳云「二十四年，王子朝用成周之寶珪于河。甲戌，津人得諸河上」。列子黃帝篇云「津人操舟若神」，劉向列女傳辯通篇「趙津女娟者，趙河津吏之女」。此舟之利也。 \\n  \\n 古者聖王制為節葬之法曰：『衣三領，意林作「三領之衣」，荀子正論篇，楊注云「三領，三稱也。禮記：君陳衣於序東，西領南上，故以領言。」足以朽肉，棺三寸，意林作「三寸之棺」，說詳節葬下篇。足以朽骸，荀子正論篇云「世俗之為說者曰：太古薄葬，棺厚三寸，衣衾三領，葬田不妨田，故不掘也。」蓋戰國時相傳有是語，不獨墨家言也。堀穴深不通於泉，意林「不」作「則」，誤。「堀」，吳鈔本作「掘」，下同。畢云：「說文云『堀，兔窟也』，此『竁』字假音。」案：畢說非也。說文土部別有「堀」字訓突也，引詩曰「蜉蝣堀閱」。段玉裁注本，校改「堀」篆作「（）」，而刪「堀，兔窟也」一條，最為精審。此「堀穴」則借為「窟」字。戰國策楚策云「堀穴窮巷」。漢書鄒陽傳「則士有伏死堀穴巖藪之中耳」，顏注云「堀與窟同」。流不發洩則止。畢云：「『流』，疑當為『氣』，據下篇有云『氣無發洩於上』。」死者既葬，生者毋久喪用哀。』 \\n  \\n 古者人之始生，未有宮室之時，因陵丘堀穴而處焉。聖王慮之，以為堀穴曰：『冬可以辟風寒』，畢云：「辟同避，言堀穴但可以避冬日風寒而已。」逮夏，畢云：「『逮』，舊作『建』，以意改」。下潤溼，上熏烝，「熏」，道藏本、吳鈔本作「重」，誤。恐傷民之氣，于是作為宮室而利。」「于」，吳鈔本作「於」。戴云：「下有脫文。」然則為宮室之法將柰何哉？子墨子言曰：「其旁可以圉風寒，上可以圉雪霜雨露，其中蠲潔，可以祭祀，蠲潔，詳尚同中篇。宮牆足以為男女之別則止，諸加費不加民利者，聖王弗為。」下疑有脫文。節用下第二十二闕節葬上第二十三闕節葬中第二十四闕節葬下第二十五 \\n  \\n 畢云：「說文云『葬，臧也，從死在茻中。一其中所以薦之。易曰：古之葬者，厚衣之以薪』，又云『節，竹約也』，經典借為約之義。」 \\n  \\n 子墨子言曰：「仁者之為天下度也，辟之無以異乎孝子之為親度也。畢云：「辟同譬。」今孝子之為親度也，將柰何哉？曰：『親貧則從事乎富之，人民寡則從事乎眾之，眾亂則從事乎治之。』當其於此也，亦有力不足，財不贍，智不智，此字與「知」通，下同。畢云：「一本作『知』。」然後己矣。無敢舍餘力，隱謀遺利，而不為親為之者矣。隱謀，謂隱匿其智謀，猶尚同上篇云「隱匿良道，不以相教也。」荀子王制篇云「無隱謀，無遺善，而百事無過，非君子莫能。」若三務者，畢云：「舊脫此字，據後文增。」孝子之為親度也，既若此矣。 \\n  \\n 雖仁者之為天下度，畢云：「舊脫『為』字，一本有。」亦猶此也。曰：『天下貧則從事乎富之，人民寡則從事乎眾之，眾而亂則從事乎治之。』當其於此，亦有力不足，財不贍、智不智，然後已矣。無敢舍餘力，隱謀遺利，而不為天下為之者矣。若三務者，此仁者之為天下度也，句首「此」字，據上文不當有。畢云：「舊脫『也』字，據上文增。」既若此矣。 \\n  \\n 今逮至昔者三代聖王既沒，盧云：「『今逮至昔者』連下為文，亦見下篇。」天下失義，後世之君子，或以厚葬久喪以為仁也，義也，孝子之事也；或以厚葬久喪以為非仁義，非孝子之事也。曰二子者，言則相非，畢云：「『則』字，據下當為『即』。」詒讓案：二字古通。行即相反，「即」，吳鈔本作「則」。皆曰：『吾上袓述堯舜禹湯文武之道者也。』而言即相非，行即相反，於此乎後世之君子，皆疑惑乎二子者言也。若苟疑惑乎之二子者言，然則姑嘗傳而為政乎國家萬民而觀之。「傳」，道藏本、吳鈔本並同。畢本作「傅」。王云：「『傅』字義不可通，當依舊本作『傳』，傳與轉通。呂氏春秋必己篇『若夫萬物之情，人倫之傳』，高注曰『傳猶轉』，莊子天運篇『無方之傳，應物而不窮』，漢書劉向傳『禹、稷與咎繇，傳相汲引』，傳並與轉同。淮南主術篇『生無乏用，死無轉尸』，逸周書大聚篇『轉』作『傳』。襄二十五年左傳注『傳寫失之』，釋文『傳一本作轉』。言若疑惑乎二子之言，則試轉而為政乎國家萬民，以觀之也。」計厚葬久喪，奚當此三利者？我意若使法其言，用其謀，厚葬久喪實可以富貧眾寡，定危治亂乎，此仁也，義也，孝子之事也，畢云：舊脫此字，據前後文增。」為人謀者不可不勸也。畢云：「此下舊有『仁者將求興天下，誰霸而使民譽之』云云，共六十四字，與下文複出，今刪。」案：吳鈔本亦衍「霸」作「伯」。仁者將興之天下，「將」下，當依俞校補「求」字。誰賈而使民譽之，終勿廢也。「誰賈」義不可通，當為「設置」之誤。兼愛下篇「設以二士」，「設」，今本亦訛作「誰」，可證。「置」與「賈」亦形近而訛。畢校一本作「霸」，尤訛謬不可據也。下文云「仁者將求除之天下，相廢而使人非之。」興與除，置與廢，譽與非，文並相對也。俞云：「此上舊有『仁者將求興天下，誰霸而使民譽之』云云，畢氏刪之，是也。惟『將』下當有『求』字，下文云『仁者將求除天下之相廢而使人非之，終身勿為』，與此為對文，可證也。此當云『仁者將求興天下之利，而使民譽之，終身勿廢』也。」案：「將」下，俞校補「求」字，是也，餘並非。意亦使法其言，用其謀，厚葬久喪實不可以富貧眾寡，定危理亂乎，畢云：「『理』，前作『治』。」詒讓案：唐人避諱改。此非仁非義，非孝子之事也，為人謀者不可不沮也。仁者將求除之天下，畢本作「除天下之」，今據道藏本、吳鈔本乙正，與上文「仁者將興之天下」句法正同。相廢而使人非之，「相廢」義難通。「相」疑當為「措」，與「廢」義同。書微子之命敘云「殷既錯天命」，釋文引馬融云：「錯，廢也。」非命上篇云「今雖毋求有命者之言不必得不亦可錯乎。」「措」「錯」字通，今本作「相」，形近而訛。終身勿為。俞云：「此當云『仁者將求除天下之害，而使人非之，終身勿為也』。」案：句末當依俞校補「也」字，餘並非是。 \\n  \\n 且故興天下之利，王云：「『且故』二字，文義不順，當為『是故』之誤，興利除害，正承上文而言。」案：王說是也，俞謂「終身勿為」下舊有「也」字，「且」即「也」字之誤，失之。除天下之害，令國家百姓之不治也，自古及今，未嘗之有也。當作「未之嘗有也」。何以知其然也？今天下之士君子，將猶多皆疑惑厚葬久喪之為中是非利害也。」穆天子傳，郭璞注云「中，猶合也」。故子墨子言曰：「然則姑嘗稽之，今雖毋法執厚葬久喪者言，毋語詞畢改毌非，詳尚賢中篇。王云：「『雖』與『唯』同。」蘇云：「『雖』字誤，當從下文作『唯』。」案：王說是也。以為事乎國家。此存乎王公大人有喪者，曰棺槨必重，畢云：「槨舊作槨以意改。」詒讓案：檀弓云「天子之棺四重，柏槨以端長六尺」，鄭注云：「諸公三重，諸侯再重大夫一重，士不重。」荀子禮論篇云：「天子棺槨十重諸侯五重大夫三重，土再重」，楊注云「禮記云『天子之棺四重』，今云十重，蓋以棺槨與抗木合為十重也。諸侯以下，與禮記多少不同，未詳也。案：莊子天下篇述喪禮作「天子棺槨七重」，餘與荀子同，葬埋必厚，衣衾必多，喪大記云「小歛君錦衾，大夫縞衾士，緇衾，皆一衣十有九稱。大斂君陳衣百稱，大夫五十稱，士三十稱。」文繡必繁，文繡，謂棺飾，若帷荒之屬。周禮縫人，鄭注云「孝子既啟見棺，猶見親之身，既載飾而以行，遂以葬。若存時居於帷幕，而加文繡」，是也。丘隴必巨；說文土部云「壟，丘壟也」。禮記曲禮鄭注云「丘，壟也。壟，冢也」。隴，壟之假字。淮南子說林訓云「或謂冢，或謂隴，名異實同也。」呂氏春秋安死篇云「世俗之為丘壟也，其大若山，其樹之若林」。存乎匹夫賤人死者，「匹」舊本訛作「正」。畢云：「正同征。」王云：「畢說非也正當為『匹』。白虎通義曰『庶人稱匹夫』。上文王公大人為一類，此文匹夫賤人為一類，無取於征夫也。隸書『匹』字或作『疋』，與『正』相似而誤。禮器『匹士大牢而祭謂之攘』，釋文『匹，本或作正』。緇衣『唯君子能好其正』，注『正當為匹』。」案：王說是也，今據正。殆竭家室；莊子養生主，釋文引向秀云「殆，疲困也」。乎諸侯死者，畢云：「『乎』，當云『存乎』。」虛車府，然後金玉珠璣比乎身，「比」，舊本訛「北」，今依道藏本、吳鈔本正。俞云：「『車』乃『庫』字之誤。漢書王尊傳，師古注曰『比，周也』。比乎身，猶言周乎身。」綸組節約，車馬藏乎壙，淮南子齊俗訓云「古者非不能竭國糜民，虛府殫財，含珠鱗施，綸組節束，追送死也」，許注云「綸，絮也。束，縛也」。案：節約，與淮南書「節束」義同。又必多為屋幕。吳鈔本作「幄幙」。案：「屋」，非攻中篇亦作「幄」，「幄」俗字，古止作「屋」。詩大雅抑「尚不愧于屋漏」，鄭箋云「屋，小帳也」，史記周本紀云「有火自上復於下，至於王屋」，並以「屋」為「幄」。「幙」，俗「幕」字。鼎鼓几梴壺濫，「梴」，道藏本、吳鈔本並作「挻」，從手，誤。畢云：「梴同筵。呂氏春秋節喪有云『壺濫』，高誘曰『以冰置水漿於其中為濫，取其冷也』。」盧文弨云：「壺濫，蓋器名，高注似臆說。呂覽慎勢篇云『功名著乎盤盂，銘篆著乎壺鑑』。」梁履繩云：「周禮『春始鑑』，集韻鑑或從水。」案：盧、梁說是也。戈劍羽旄齒革，呂氏春秋節喪篇云「國彌大，家彌富，葬彌厚。含珠鱗施，夫玩好貨寶，鍾鼎壺鑑，轝馬衣被戈劍，不可勝其數，諸養生之具，無不從者。」。寢而埋之，後文云「扶而埋之。」「扶」，王引之校改「挾」，此「寢」字疑亦「挾」字之誤。滿（）。滿、（）義同。說文心部云「（），滿也」。若送從，此當從公孟篇作「送死若徙。」荀子禮論篇云「具生器以適墓，象徙道也」。此脫「死」字，「送」字誤箸「若」字之下，「徙」又誤「從」，遂不可通。曰天子殺殉，畢云：「古只為『〈彳勻〉』。」詒讓案：「天子」下，疑當有「諸侯」二字。眾者數百，寡者數十。將軍大夫殺殉，將軍大夫，即卿大夫，詳尚同中篇。眾者數十，寡者數人。處喪之法將柰何哉？曰哭泣不秩聲翁，爾雅釋詁云「秩，常也」。儀禮士喪記云「哭晝夜無時」。雜記云「中路嬰兒失其母焉，何常聲之有？」畢云：「言聲無次第。『翁』義未詳。」洪云：「畢讀作『翁縗絰』句。案『翁』字屬『聲』為句，『聲翁』，當是『聲嗌』之訛。說文『嗌，咽也，籀文作（）』，與『翁』字形相近。」案洪說是也。縗絰畢云：「說文云『縗服長六寸，博四寸，直心』。鄭君注儀禮云『麻在首、在要，皆曰絰』。說文云『絰，喪首戴也』。」垂涕，處倚廬，寢苫枕｛土凵｝，禮喪服傳及士喪記云「居倚廬，寢苫枕塊」，鄭注云：「倚本為廬，在中門外東方北戶。苫，編槁。塊，堛也。」釋文「塊，本又作｛土凵｝」。案：｛土凵｝本字，塊或體。又相率強不食而為飢，閒傳云「斬衰三日不食，齊衰二日不食，大功三不食，小功緦麻再不食」。薄衣而為寒，使面目陷〈阝最〉，畢云：「當為『陬』。陬之訓阪隅，言面瘦棱棱也。」盧云：「玉篇有『〈歹最〉』字，先外切，云瘦病也。則當為『〈歹最〉』。」詒讓案：莊子天地篇云「卑陬失色」，釋文云「李云：卑陬，愧懼貌。一云顏色不自得也」。此「〈阝最〉」，疑亦與「陬」同，皆形容阻喪之貌，與瘦異也。顏色黧黑黧，黎之俗，詳兼愛中篇。耳目不聰明，手足不勁強，不可用也。又曰上士之操喪也，必扶而能起，杖而能行，喪服四制云「百官備，百物具，不言而事行者，扶而起，言而后事行者，杖而起」，鄭注云：「扶而起，謂天子、諸侯也；杖而起，謂大夫、士也」。以此共三年。若法若言，行若道王引之云：「若，猶此也。」使王公大人行此，則必不能蚤朝，俞云：「『蚤朝』下，脫『宴退』二字。『蚤朝晏退』與下『蚤出夜入，夙興夜寐』對文。若無『宴退』二字，文義未完。尚賢中篇、非樂上篇、非命下篇，並有『蚤朝晏退』之文。尚賢篇與『夜寢夙興、蚤出莫入』相對，非樂篇、非命篇與『蚤出暮入，夙興夜寐』相對，是其證也。」案：俞說是也，但此處脫文尚不止此二字，今未敢肊補。五官六府，此當作「使士大夫行此，則必不能治五官六府」。蓋上王公、大人指天子、諸侯言，此治五官六府，辟草木，實倉廩，指卿大夫言也。非樂上篇云「王公大人，蚤朝晏退，聽獄治政，此其分事也。士君子內治官府，外收斂關市、山林、澤梁之利，以實倉廩府庫，此其分事也」。此與彼正同。今本「五官」上有脫文，遂以「五官六府」以下，並為王公大人之事，非也。又案：五官者，殷、周侯國之制也。史記周本紀云「古公作五官有司」。大戴禮記千乘篇云「千乘之國列其五官」。曾子問「諸侯適天子，乃命國家五官而後行」，鄭注云「五官，五大夫典事者」。管子大匡篇云「乃令五官行事」。商子君臣篇云「地廣民眾，故分五官而守之」。戰國策齊策云「五官之計，不可不曰聽也」。典禮「天子之五官，曰司徒、司馬、司空、司士、司寇，典司五眾。天子之六府，曰司土、司水、司木、司草、司器、司貨，典司六職」。鄭注云：「此亦殷時制也。府主藏六物之稅者」。周禮大宰說邦國官制云「設其參，傅其伍」，鄭注云「伍，謂大夫五人」。檀弓孔疏引崔靈恩說，謂小宰、小司徒、小司馬、小司寇、小司空是也。蓋諸侯雖止三卿，然亦備五官，但其二官無卿耳。戰國時，諸侯蓋猶沿其制，至准南子天文訓云「何謂五官東方為田，南方為司馬，西方為理，北方為司空，中央為都」，春秋繁露五行相生篇云「司馬者，火也；司營者，土也，司徒者，金也；司寇者，水也；司農者，木也」，左昭二十九年傳云「五行之官是謂五官。木正曰句｛艹亾｝，火正曰祝融，金正曰蓐收，水正曰玄冥，土正曰后土」，此並古五官之別制，與周侯國五官之名不甚合也。六府，古籍無明文。曲禮六府，鄭君以為殷制，則非周法。左傳文七年、大戴禮記四代篇並以水、火、金、木、土、穀為六府，亦非官府。漢書食貨志說太公為周立九府圜法，顏注謂即周官大府、玉府、內府、外府、泉府、天府、職內、職金、職幣等官。若然，天子有九府，六府或亦諸侯制與？辟草木，畢云：「辟同闢，草即艸字假音。」實倉廩。使農夫行此。則必不能蚤出夜入，畢云「『夜』，一本作『晚』。」耕稼樹藝。說文（）部云「埶，穜也」。「藝」即「埶」之俗。使百工行此，則必不能修舟車為器皿矣。使婦人行此，「婦」，吳鈔本作「媍」。則必不能夙興夜寐，紡績織紝。畢云：「紝、紝二字皆通。」細計厚葬。為多埋賦之財者也。蘇云：「『之』字衍。」俞云：「『細』字無義，蓋即上句『紝』字之誤而衍者。『紝』，本作『紝』，因誤為『細』矣。『埋賦』二字，亦不可通。『賦』當作『贓』。玉篇貝部『贓，作郎切，藏也』。是埋贓即埋藏也。『贓』『賦』相似，因而致誤耳。」案：俞以「細」為衍文，是也。而破『賦』為「贓」，則非。此當云「計厚葬，為多埋賦財者也」，與下文云「計久喪，為久禁從事者也」，文例同。計久喪，為久禁從事者也。財以成者，畢云：「以同已。」扶而埋之；王引之云：「『扶』字義不可通，『扶』當為『挾』，謂挾已成之財而埋之也。隸書『挾』字或作『挟』，與『扶』相似而誤。」俞云：「『扶』乃『抉』字之誤。廣雅釋詁『抉，穿也』。抉而埋之，謂穿地而埋之也。說文穴部『｛穴夬｝，穿也』，又曰『｛穴抉｝，深抉也』，義並與『抉』相近。」案：王說近是。後得生者，而久禁之，畢云：「言厚葬，則埋已成之財；久喪，則禁後生之財。」案：此謂死者之親屬得生而禁其從事耳，非謂財也，畢失其義。以此求富，此譬猶禁耕而求穫也，富之說無可得焉。 \\n  \\n 是故求以富家畢云：「舊『求以』二字倒，據後文改。」而既已不可矣，欲以眾人民，意者可邪？其說又不可矣。今唯無以厚葬久喪者為政，『唯』，舊本作『惟』，今據吳鈔本改，下文亦作『唯』。『唯無』『唯毋』義同。畢本並改「無」為「毌」，非，詳前。吳鈔本，「喪」下無「者」字。君死，喪之三年；父母死，喪之三年；喪服經「為父斬衰三年，父卒，為母齊衰三年」。說苑修文篇「齊宣王謂田過曰：吾聞儒者喪親三年，喪君三年」，則戰國時，非儒者蓋不盡持三年服也。妻與後子死者，孔廣森云：「後子者，為父後之子即長子也，戰國策謂齊大子申為後子，荀子謂丹朱為堯後子，其義並同。」畢云：「後子，嗣子適也。」五皆喪之三年；畢云：「左傳曰：『王一歲有三年之喪二』，周禮如此。」案：喪服經父為長子，斬衰三年；夫為妻，齊衰期。」畢據左昭十五年傳證此文，是也。彼叔向語，指景王有穆后、太子壽之喪，而云「有三年之喪二」，是妻亦有三年之義。杜注云「天子絕期，唯服三年。故后雖期，通謂之三年喪。」孔疏云「喪服傳曰：父必三年然後娶，達子之志也。父以其子有三年之戚，為之三年不娶，則夫之於妻，有三年之義，故可通謂之三年之喪。」孔廣森云「雜記云：期之喪，十一月而練，十三月而祥，十五月而禫。有練有祥有禫，故妻喪禫期，兼得三年之稱也。假令遭喪於甲年之末，除禫於丙年之首，前後已涉三年。」王云：「『者五』，當為『五者』，謂君、父、母、妻與後子也。非儒篇曰『妻、後子三年』。今本『五者』二字倒轉，則義不可通」。俞云：「上文君死、父母死，既已別而言之，此不當總數為五，『五』疑『二』字之誤。」案：王、俞二說不同，未知孰是。然後伯父叔父兄弟孽子其；畢云：「其，同期。」詒讓案：公孟篇正作「期」。非儒篇作「其」，與此同。喪服經「為世父母叔父母昆弟眾子，並齊衰期」。說文子部云「孽，庶子也」。孽子即眾子，對前後子為冢嫡也。族人五月；喪服經「為從祖袓父母從祖父母報從袓昆弟，並小功五月」。王云：「『族人』，當為『戚族人』，謂族人之近者也。非儒篇正作『戚族人五月』，見儀禮喪服。今本脫『戚』字，則義不可通。公孟篇『戚族人五月』，今本亦脫『戚』字。」姑姊甥舅皆有月數。喪服「為姑姊妹，在室，期；適人大功九月；甥舅相為緦麻三月。」王云「『月數』，當為『數月』。公孟篇正作『姑姊舅甥皆有數月之喪』。亦見喪服。今本『數月』二字倒轉，則文義不明。」則毀瘠必有制矣，使面目陷〈阝最〉，顏色黧黑，耳目不聰明，手足不勁強，不可用也。又曰上士操喪也，必扶而能起，杖而能行，以此共三年。若法若言，行若道，苟其飢約，又若此矣，是故百姓冬不仞寒，畢云：「仞，忍字假音。」夏不仞暑，作疾病死者，不可勝計也。此其為敗男女之交多矣。以此求眾，譬猶使人負劍，而求其壽也。負、伏通。左傳襄三年「魏絳將伏劍」。孔疏云「謂仰劍刃，身伏其上，而取死也。」眾之說無可得焉。 \\n  \\n 是故求以眾人民，而既以不可矣，畢云：「以同『已』。」欲以治刑政，意者可乎？其說又不可矣。今唯無以厚葬久喪者為政，「唯」，舊本作「惟」，今從吳鈔本改。國家必貧，人民必寡，刑政必亂。若法若言，行若道，使為上者行此，則不能聽治；使為下者行此，則不能從事。上不聽治，刑政必亂；下不從事，畢云：「『不』下舊有『行』字，衍文。」衣食之財必不足。若苟不足，為人弟者，求其兄而不得不弟弟必將怨其兄矣；為人子者，求其親而不得，不孝子必是怨其親矣；「是」，據下文疑當作「且」。為人臣者，求之君而不得，不忠臣必且亂其上矣。是以僻淫邪行之民，「僻淫」，吳鈔本作「淫辟」。出則無衣也，入則無食也，內續奚吾，俞云：「四字不可解，疑當為『內積奚后』，皆字之誤也，『奚后』，即『謑詬』之假音。說文言部『謑，恥也。重文〈言奊〉，曰：謑，或從奊』，又曰『詬，謑詬，恥也。重文訽，曰：詬或從句』。荀子非十二子篇作『謑訽』，是其本字。漢書賈誼傳作『奊詬』。『奊』即『〈言奊〉』之省。墨子作『奚后』，『奚』即『謑』之省，『后』即『詬』之省。古文以聲為主，故省不從言耳。內積謑詬者，內積恥辱也。蓋出則無衣，入則無食，不勝其恥辱，故並為淫暴而不可勝禁也。」並為淫暴，而不可勝禁也。是故盜賊眾而治者寡。夫眾盜賊而寡治者，王云：「『夫』字承上文而言，舊本『夫』訛作『先』，今改正。」以此求治，譬猶使人三睘而毋負己也，王引之云：「睘與還同，還讀周還折還之還。謂轉折也。使人三轉其身於己前，則或轉而向己，或轉而背己，皆勢所必然。如此，而欲使其毋背己，不可得也。故曰『以此求治，譬猶使人三睘而毋負己也。』亦言求治之必不可得也。負，亦背也。明堂位『天子負斧依』，注『負之言背也。』秦策『齊東負海，北倚河』，高注『負，背也』。負與背古同聲，而字亦相通。史記主父偃傳『南面負扆』，漢書『負』作『背』。漢書高紀『項羽背約』，史記『背』作『負』。」案：王說是也。莊子說劍篇，說趙文王宰人上食，王三環之。釋文云「環，繞也」。睘、環義同。治之說無可得焉。 \\n  \\n 是故求以治刑政，而既已不可矣，欲以禁止大國之攻小國也，意者可邪？其說又不可矣。是故昔者聖王既沒，天下失義，諸侯力征。國語吳語云「以力征一二兄弟之國」。大戴禮記用兵篇云「諸侯力政，不朝於天子」，盧注云「言以威力侵爭」。案：征、正、政通。天志上篇作「力政」，下篇及明鬼下篇並作「力正」。南有楚、越之王，而北有齊、晉之君，此皆砥礪其卒伍，畢云：「『礪』，當為『厲』。」以攻伐并兼為政於天下。是故凡大國之所以不攻小國者，積委多，說文禾部云「積，聚也」。周禮大司徒，鄭注云「少曰委，多曰積」。左傳僖三十三年，杜注云「積芻米禾薪」。城郭修，吳鈔本作「脩」。上下調和，是故大國不耆攻之，漢書景帝紀，顏注云「耆，讀曰嗜」。畢云：「『之』，舊作『者』，據後文改。」無積委，城郭不修，上下不調和，是故大國耆攻之。畢云：「『耆』，舊作『者』，據上文改。」今唯無以厚葬久喪者為政，「唯無」，舊本作「惟毋」，今據吳鈔本改。國家必貧，人民必寡，刑政必亂。若苟貧，是無以為積委也；若苟寡，是城郭溝渠者寡也；王云：「『城郭溝渠』上，當有『脩』字，而今本脫之，則義不可通。此『脩』字正承上文城郭脩、城郭不脩而言」，蘇校同。若苟亂，是出戰不克，入守不固。 \\n  \\n 此求禁止大國之攻小國也，而既已不可矣。欲以干上帝鬼神之褔，意者可邪？其說又不可矣。今唯無以厚葬久喪者為政，「唯」，舊本作「惟」，今據吳鈔本改。國家必貧，人民必寡，刑政必亂。若苟貧，是粢盛酒醴不淨潔也；若苟寡，是事上帝鬼神者寡也；若苟亂，是祭祀不時度也。今又禁止事上帝鬼神，為政若此，上帝鬼神，始得從上撫之曰：『我有是人也，與無是人也，孰愈？』曰：『我有是人也，與無是人也，無擇也。』則惟上帝鬼神「惟」，吳鈔本作「唯」。王云：「惟與雖同。」降之罪厲之禍罰而棄之，王云：「之禍罰，之，猶與也，謂罪厲與禍罰也。之字，古或訓為與。」則豈不亦乃其所哉！「乃」，畢本作「反」，云「舊作『乃』，以意改」。王云：「畢改非也。乃其所，猶言固其宜，言以不事上帝鬼神而獲禍，固其宜也。襄二十一年左傳曰『若上之所為，而民亦為之，乃其所也』，是其證。文二年傳『吾以勇求右，無勇而黜，亦其所也』，哀十六年傳『克則為卿，不克則亨，固其所也』，若改為『反其所』，則義不可通。」 \\n  \\n 故古聖王畢云「後漢書趙咨傳注引作『古者聖人』。」詒讓案：北堂書鈔禮儀部十三，引亦同。制為葬埋之法，宋書禮志引尸子「禹治水為喪法」，墨子所述或即夏法與？曰：『畢云：「初學記引作『桐』，餘書亦多作『曰』。」棺三寸，「棺」上，當有「桐」字。左傳哀二年云「桐棺三寸，不設屬辟，下卿之罰也」，釋文云「棺用難朽之木，桐木易壞，不堪為棺，故以為罰。墨子尚儉，有桐棺三寸」。荀子禮論篇說刑餘罪人之喪，棺厚三寸，衣衾三領，呂氏春秋高義篇云楚子囊死，為之桐棺三寸，是皆示罰之法。墨子制為恆典，則太儉矣。檀弓云「夫子制於中都，四寸之棺，五寸之槨」，鄭注云「為民作制」。荀子楊注引墨子曰「桐棺三寸，葛以為緘」，蓋兼用下文。孟子公孫丑篇云「古者棺槨無度，中古棺七寸，槨稱之，自天子達於庶人」，並與此異。足以朽體；衣衾三領，足以覆惡。畢云：「死者為人惡之，故云覆惡。」以及其葬也，下毋及泉，上毋通臭，壟若參耕之畝，參耕之畝，謂三耦耕之畝也。考工記匠人「為溝洫，耜廣五寸，二耜為耦，一耦之伐，廣尺深尺，謂之〈田巜〉」，鄭注云「古者耜一金，兩人併發之，其壟中曰〈田巜〉，〈田巜〉土曰伐。今之耜歧頭兩金，象古之耦也。」說文耒部云「耕廣五寸為伐，二伐為耦」，與考工說同。若然，一耦之〈田巜〉，其廣一尺，則三耦之〈田巜〉，其廣三尺也。則止矣。死則既以葬矣，生者必無久哭，王云：「『久哭』，當為『久（）』。（）字從哭亾聲。墨子原文蓋本作『（）』，見玉篇、廣韻，而傳寫脫去亾字耳。節用篇曰『死者既葬，生者毋久（）用哀』，是其證。『久喪』二字，見於本篇及它篇者多矣，若作『久哭』，則語不該備。」而疾而從事，人為其所能，以交相利也。』此聖王之法也。」 \\n  \\n 今執厚葬久喪者之言曰：「厚葬久喪雖使不可以富貧眾寡，定危治亂，然此聖王之道也。」畢云：「『之』，舊作『也以』二字，據後文改。」子墨子曰：「不然。昔者堯北教乎八狄，藝文類聚十一，引帝王世紀「舜攝政二十八年，堯與方回遊陽城而崩。」畢云：「北堂書鈔引作『北狄』。」案：畢據書鈔九十二引校，然書鈔二十五又引，仍作「八狄」。爾雅釋地有八狄。詩小雅蓼蕭，孔疏引李巡本爾雅云「五狄，在北方。」周禮職方氏又云「六狄」，禮記王制，孔疏引李巡云「五狄「：一曰月支，二曰穢貊，三曰匈奴，四曰單于，五曰白屋。」道死，葬蛩山之陰，畢云：『蛩』，初學記引作『鞏』，一本亦作『鞏』，北堂書鈔、後漢書注、太平御覽，俱引作『卭』。呂氏春秋安死云『堯葬於榖林』，高誘曰『堯葬成陽，此云榖林，成陽山下有榖林』。」詒讓案：後漢書趙咨傳注作「堯葬卭之山」。水經瓠子河注，引帝王世紀云「墨子：堯北教八狄，道死，葬鞏山之陰」，山海經曰「堯葬狄山之陽，一名崇山」，二說各殊，以為成陽近是堯冢也。史記五帝本紀集解云「皇覽曰堯冢在濟陰城陽，劉向曰堯葬濟陰，丘壟皆小，呂氏春秋曰：堯葬榖林，皇甫謐曰：榖林即城陽」。正義云「括地志云：堯陵在濮州雷澤縣西三里。郭緣生述征記云城陽東有堯冢，亦曰堯陵，有碑是也。」衣衾三領，榖木之棺，說文木部云「榖，楮也」。毛詩小雅鶴鳴，傳云「榖，惡木也」。禮天子棺用梓杝，此用榖，尚儉。畢云：「榖字從木。」葛以緘之，釋名釋喪制云「棺束曰緘。緘，函也。古者棺不釘也」。喪大記云「凡封用綍，去碑負引，君封以衡，大夫士以咸」，鄭注云「咸，讀為緘。凡柩車及壙，說載除飾，而屬紼於柩之緘。今齊人謂棺束為緘繩」。又檀弓云「棺束縮二衡三」。案：禮，棺束用皮，此用葛，亦尚儉也。漢書楊王孫傳云「昔帝堯之葬也，窾木為併，葛藟為緘，其穿下不亂泉，上不泄殠」。既〈氵犯〉而後哭，畢云：「『〈氵犯〉』，當為『犯』，『窆』字之假音也。」滿埳無封。畢云：「古無『埳』字，當為『坎』。北堂書鈔、後漢書注、太平御覽，俱引作『坎』。玉篇云『埳，苦感切』，亦與『坎』同。『封』，後漢書注引作『窆』，『封』『窆』聲相近。」俞云：「上云既〈氵犯〉，畢云『〈氵犯〉』當為『犯』，『窆』字之假音也，則此不當云無窆矣。且窆者，葬下棺也，葬雖至薄，亦必下棺，而云無窆，理不可通。『封』仍當讀如本字。禮記王制篇『不封不樹』，鄭注曰：『封，謂聚上為墳』。無封，言不為墳也。檀弓曰：『古也墓而不墳』。」已葬，而牛馬乘之。舜西教乎七戎，畢云：「北堂書鈔、太平御覽引，俱作『犬戎』。」詒讓案：爾雅釋地有七戎。詩蓼蕭，孔疏引李本爾雅云「六戎在西方」。周禮職方氏又云五戎。王制孔疏引李注云「六戎，一曰僥夷，二曰戎夷，三曰老白，四曰耆羌，五曰鼻息，六曰天剛」。道死，葬南己之市，書鈔九十二、御覽八十一引帝王世紀云「舜南征，崩於鳴條，年百歲，殯以瓦棺，葬於蒼梧九疑山之陽，是為零陵，謂之紀市，在今營道縣」。孟子離婁篇云「舜卒於鳴條」，史記五帝本紀「舜踐帝位三十九年，南巡狩，崩於蒼梧之野，葬於江南九疑，是為零陵」。集解「皇覽曰：舜冢在零陵營浦縣」。畢云：「後漢書注，引作『舜葬紀市』，又一引作『葬南巴之中』，太平御覽亦作紀。呂氏春秋安死云『舜葬于紀市，不變其肆』，高誘曰『傳曰舜葬蒼梧九疑之山，此云于紀市。九疑山下亦有紀邑』。按：『南己』，實當作『南巴』，形相近，字之訛也。高誘以為紀邑，非。九疑，古巴地。史記正義云『周地志云：南渡老子水，登巴領山，南回（記）大江。此南是古巴國，因以名山』，是已。」王云：「南己，後漢書王符傳注引作南巴，『巴』即『己』之誤。畢以作『巴』者為是，且云九疑古巴地。案：北堂書鈔及初學記禮部下引墨子並作『南己』，後漢書趙咨傳注及太平御覽並引作『南紀』，呂氏春秋安死篇『舜葬於紀市』，即所謂南紀之市，則『己』非誤字也。若是，『巴』字則不得與『紀』通矣。墨子稱舜所葬地，本不與諸書同，不必牽合舜葬九疑之文也。至謂九疑為古巴地，以牽合南巴，則顯與上文『西教乎七戎』不合，此無庸辯也。」案：王說是也。舜葬，古書多云在蒼梧，孟子又云卒鳴條，與此云葬南己，並不相涉。困學紀聞引薛季宣，謂蒼梧山在海州界近莒之紀城，羅泌路史注又謂紀即冀，河東皮氏東北有冀亭，鳴條在安邑西北，其地相近。斯並欲傅合諸說為一，實不可通。近何秋濤，又謂周書王會篇「正西枳己」，即此南己，云「紀市」與「枳己」聲近，蓋即一地，尤肊說不足據。劉賡稽瑞引墨子曰「舜葬於蒼梧之野，象為之耕」，與此不同，疑誤以他書之文改此書。衣衾三領，榖木之棺，畢云：「後漢書注引『榖』作『款』，非。」葛以緘之，已葬，而市人乘之。淮南子齊俗訓云「昔舜葬蒼梧，市不變其肆。」禹東教乎九夷，九夷，詳非攻中篇。畢云：「太平御覽引作『教于越者』，以意改之。」王云：「鈔本北堂書鈔及初學記引此，並作『於越』，非作御覽者以意改也。今本作『九夷』者，後人因上文七戎、八狄而改之，不知此說堯、舜、禹所至之地，初非以七戎、八狄、九夷為次序也。據下文云『葬會稽之山』會稽正在越地，則當以作『於越』者為是。」道死，葬會稽之山，稽瑞引墨子云「禹葬會稽，鳥為之耘」，疑此佚文。史記夏本紀云「或云禹會諸侯，計功而崩，因葬焉，命曰會稽。會稽者，會計也」，集解云「皇覽曰：禹冢在山陰縣會稽山上。會稽山本名苗山，在縣南，去縣七里。越傳云：禹到大越，上苗山，大會計，爵有德，封有功，因而更名苗山曰會稽。因病死，葬，葦棺，穿壙深七尺，上無瀉泄，下無邸水，壇高三尺，土階三等，周方一畝。」正義「括地志云：禹陵在越州會稽縣南十三里。」案：越傳即越絕書，今本越絕記地傳文，與裴駰所引略同。衣衾三領，畢云：「史記集解引『衾』作『裘』，非。」詒讓案：周禮職方氏，賈疏引亦作「裘」，與夏本紀集解同。七患篇云「死又厚為棺槨，多為衣裘」，則葬有用裘者。桐棺三寸，畢云：「後漢書注引尸子云『禹之葬法，死於陵者葬於陵，死於澤者葬於澤，桐棺三寸，制喪三日」。詒讓案：宋書禮志引尸子云「禹治水，為喪法，曰：使死於陵者葬於陵，死於澤者葬於澤，桐棺三寸，制喪三月。」越絕書記地外傳、吳越春秋越王無余外傳，並云禹葬會稽，葦槨桐棺。葛以緘之，「緘」，當作「繃」。說文糸部云「繃，束也」，引墨子曰「禹葬會稽，桐棺三寸，葛以繃之」，即此文。藝文類聚十一、御覽三十七，引帝王世紀亦云：「禹葬會稽，葛以繃之」。段玉裁云：「『繃』，今墨子此句三見，皆作『緘』。古蒸、侵二部音轉最近也。」畢云：「太平御覽引『緘』作『繃』，注云『補庚切』，則此『緘』字俗改。」絞之不合，通之不埳，道藏本、吳鈔本「通」並作「道」。土地之深，王云：「『土地』二字文義不明。『土地』，當為『掘地』，寫者脫其右半耳。下文曰『掘地之深，下無菹漏，氣無發泄於上』，節用篇曰『堀穴深不通於泉』，皆其證。」下毋及泉，「毋」，吳鈔本作「無」，下同。上毋通臭。後漢書趙咨傳注引作「皆下不及泉，上無遺臭」。書鈔「無」作「不」，餘並與李引同。既葬，收餘壤其上，說文土部云「壤，柔土也」。九章算術商功篇「穿地四，為壤五，為堅三」，劉徽注云「壤謂息土，堅謂築土」。畢云：「太平御覽引作『收餘壤為壟』，則當云『為其上壟』。」詒讓案：以上文校之，「壟」不得屬上為句，畢說非。壟若參耕之畝，藝文類聚十一、御覽三十七，引帝王世紀文略同，蓋即本此書。吳越春秋越王無余外傳「禹命群臣曰：吾百世之後，葬我會稽之山，葦槨桐棺，穿壙七尺，下無及泉，墳高三尺，土階三等，葬之後田無改畝」，即其事也。畢云：「『壟』，前漢書注作『隴』。」則止矣。畢云：「『則』，舊作『取』，據前漢書注改。」若以此若三聖王者觀之，此若，若亦即此也，詳尚賢上篇，後同。則厚葬久喪果非聖王之道。故三王者，皆貴為天子，富有天下，豈憂財用之不足哉？以為如此葬埋之法。畢云：「太平御覽引作『以為葬埋之法也』。」王云：「北堂書鈔、初學記亦如是，於義為長。」 \\n  \\n 今王公大人之為葬埋，則異於此。必大棺中棺，禮記喪大記云：「君大棺八寸，屬六寸，椑四寸；上大夫大棺八寸，屬六寸，下大夫大棺六寸，屬四寸：士棺六寸」，鄭注云「大棺，檀之在表者也。檀弓曰『天子之棺四重，水兕革棺被之，其厚三寸。杝棺一，梓棺二，四者皆周』。此以內說而出也，然則大棺及屬用梓，椑用杝，以是差之。上公革棺不被，三重也。諸侯無革棺，再重也。大夫無椑，一重也。士無屬，不重也。庶人之棺四寸」。案：此云大棺中棺，即大棺與屬。下云「革闠三操」，疑即所謂「水兕革棺被之」也。革闠三操，畢云：「闠同鞼，操同繅，假音字。」案：說文革部云「鞼，革繡也。」國語齊語「鞼盾」，韋注云「綴革有文如繢也。」若然，革棺或亦有文飾與？「操」，畢讀為繅，義亦難通，疑當為「雜」，淮南子詮言訓，高注云「雜，帀也」，「雜」「操」形近而誤。璧玉即具，王云：「『即』字文義不順，『即』當為『既』，言璧玉既具，而戈劍等物又皆具也。」戈劍鼎鼓壺濫，並詳前。文繡素練，大鞅萬領，說文革部云「鞅，頸靼也」。釋名釋車云「鞅，嬰也。喉下稱嬰，言纓絡之也。」案：鞅為馬鞁具之一，無大小之分，此「大」字疑誤。又不當云萬領，所未詳也。輿馬女樂皆具，曰必捶〈土余〉吳鈔本無「必」字。畢云：「『捶』，當為『（）』，說文云『堅土也』。『〈土余〉』當為『涂』」，說文、玉篇無〈土余〉字。言築涂使堅。」詒讓案：疑當讀為「捶唋」。內則，鄭注云「捶，擣之也」。說文手部云「擣，一曰築也」，則捶亦有堅築之義。〈土余〉、除聲義亦通，謂除道也。差通，壟雖凡山陵。「差通」，疑當作「羡道」。周禮冢人，鄭注云「隧，羡道也」。九章算術商功篇云「今有羡除」，劉注云：「羡除，隧道也，其所穿地，上平下邪」。史記衛世家「共伯入釐侯羡自殺」，索隱云「羡，墓道也。」竊疑此當讀「必捶〈土余〉羡道」為句，即九章所謂羡除也。「壟雖凡山陵」為句，大意蓋謂丘壟之高如山陵耳。然「雖凡」二字必誤，無以正之，今姑從舊讀。戴云：「疑當作『雖凡山陵差通為壟』，脫『為』字，又倒其文耳。」案：戴校義仍不可通，今不據改。此為輟民之事，靡民之財，不可勝計也，其為毋用若此矣。」是故子墨子曰：「鄉者，畢云「鄉，曏省文」。吾本言曰，意亦使法其言，畢云：「舊脫『法』字，一本有。」用其謀，句計厚葬久喪，請可以富貧眾寡，定危治亂乎，畢本「請」改作「誠」，云：「舊作『請』，一本如此。」王云：「古者誠與請通，不煩改字。尚同篇『今天下之王公大人士君子，請將欲富其國家，眾其人民，治其刑政，定其社稷』，請即誠字也。墨子書情、請二字並與誠通，說見尚同篇。則仁也，義也，孝子之事也，為人謀者，不可不勸也；意亦使法其言，用其謀，若人厚葬久喪，實不可以富貧眾寡，定危治亂乎，則非仁也，非義也，非孝子之事也，為人謀者，不可不沮也。是故求以富國家，甚得貧焉；欲以眾人民，甚得寡焉；欲以治刑政，甚得亂焉；求以禁止大國之攻小國也，而既已不可矣；欲以干上帝鬼神之福，又得禍焉。上稽之堯舜禹湯文武之道而政逆之，政、正通。下稽之桀紂幽厲之事，猶合節也。若以此觀，則厚葬久喪其非聖王之道也。」 \\n  \\n 今執厚葬久喪者言曰：「厚葬久喪果非聖王之道，夫胡說中國之君子，為而不已，畢云猶言何說。操而不擇哉？」畢云：「擇同釋。」詒讓案：淮南子說山訓，高注云「釋，舍也」。子墨子曰：「此所謂便其習而義其俗者也。「習」，吳鈔本作「事」，下同。俞云「義猶善也，謂善其俗也。禮記緇衣篇『章義癉惡』，釋文曰尚書作善，皇云：『義，善也』。是義與善同意。」案：「義」當讀為「宜」，俞說未塙。昔者越之東有輆沐之國者，畢云：「『輆』，舊作『〈幹，中“干改必”〉』，不成字，據太平廣記引作『輆』，音善愛反，今改。盧云列子湯問篇作『輒才』，新論作『軫沐』。」顧云：「世德堂列子作『木』，影宋本作『沐』。」詒讓案：意林引列子及道藏本劉子風俗篇，並作「輒博」。博物志五，引作「駭沐」。宋本列子作「〈車永〉沐」，注云「又休」。道藏本殷敬順釋文及盧重元注本，並作「輒休」。殷云：「『輒』，說文作『耴』，諸涉切，耳垂也。休，美也。蓋儋耳之類是也。諸家本作『〈車永〉沭』者，誤耳。」案：諸文舛互，此無文義可校。集韻十九代云「輆沭，國名，在越東」，是北宋本實作「輆沭」，依殷說則「輆」當作「輒」。後魯問篇「以食子為啖人國俗」，與此復不同。後漢書南蠻傳說噉人國在交阯西。交阯即南越，而國名及方域並異，未知孰是。其長子生，則解而食之。盧云：「『解』，魯問作『鮮』，與列子同。杜預注左傳云『人不以壽死曰鮮』。」顧云：「此列子釋文之謬說。」詒讓案：殷敬順列子釋文引杜說而釋之云「謂少也」，即盧說所本。盧校列子則謂「鮮」「析」一聲之轉，引「析支」亦作「鮮支」為證，說較此為長，蓋「解」「鮮」「析」義並同。新論作「其長子生，則解肉而食其母。」謂之『宜弟』；其大父死，負其大母而棄之，博物志引作「父死則負其母而棄之」，新論作「其人父死，即負其母而棄之。」案：此不必定為大父母，疑張、劉所引近是。曰鬼妻不可與居處。此上以為政，不以為俗，為而不已，操而不擇，則此豈實仁義之道哉？此所謂便其習而義其俗者也。楚之南有炎人國者，顧云：「季本『炎』作『啖』。」盧云：「列子作『炎』。殷敬順釋文讀去聲。」詒讓案：魯問篇亦作「啖人」，新論同，博物志引作「炎」。道藏本列子釋文作「啖人」，云「談去聲，本作炎」，後漢書亦作「噉人國」，疑當從「啖」為是，詳魯問篇。其親戚死親戚，謂父母也。詳兼愛下篇。朽其肉而棄之，畢云：「列子『朽』作『〈歹丂〉』同，太平廣記引作『刳』。」詒讓案：御覽七百九十，引博物志亦作「刳」。列子釋文云「『〈歹丂〉』，本作『咼』，音寡，剔肉也。又音朽。」殷作「咼」，蓋「（）」之訛。說文（）部云「（），剔人肉，置其骨也。」新論作「坼」，尤誤。然後埋其骨，乃成為孝子。秦之西有儀渠之國者，畢云：「『渠』，舊作『秉』，據列子及太平廣記改。史記正義『括地志云寧、原、慶三州，秦北地郡，戰國及春秋時為義渠戎國之地，今甘肅慶陽府也，在陝西之西』。」詒讓案：「渠」吳鈔本作「｛千隶｝」，不成字。博物志引作「義渠」，新論同。宋本列子「渠」下注云「又康」。「康」與「｛千隶｝」並「渠」之形誤。周書王會篇云「義渠以茲白」，孔晁注云「義渠，西戎國」，後漢書西羌傳云「涇北有義渠之戎」。俞云：「史記秦本紀『厲共公三十三年，伐義渠，虜其王』，即此國也。」其親戚死，聚柴薪而焚之，燻上，謂之登遐，畢云：「壎即熏字俗寫。太平廣記引作『熏其煙上，謂之登煙霞』。」詒讓案：列子亦作「燻則煙上，謂之登遐。」新論作「煙上燻天，謂之昇霞。」博物志作「勳之即煙上，謂之登遐。」呂氏春秋義賞篇云「氐羌之民，其虜也，不憂其係累，而憂其死不焚也」。荀子大略篇說同。義渠在秦西，亦氐羌之屬。登遐者，禮記曲禮云「天子崩，告喪曰：天王登假」，鄭注云「登，上也。假，已也。上已者，若僊去云耳」。釋文云「假音遐」。漢書郊祀志云「世有僊人，登遐倒景」，顏注云「遐亦遠也」。案：依廣記所引及新論，似皆以「遐」為「霞」之叚字，非古義也。然後成為孝子。「成為」，吳鈔本作「謂之」。此上以為政，下以為俗，畢云：「太平廣記引有云『而未足為非也』。」詒讓案：博物志引，有「中國未足為非也」七字，列子作「而未足為異也」。為而不已，操而不擇，則此豈實仁義之道哉？此所謂便其習而義其俗者也。若以此若三國者觀之，則亦猶薄矣。若以中國之君子觀之，舊本脫「以」字，王據上文補。則亦猶厚矣。王云：「爾雅『猶，已也』，言亦已薄，亦已厚也。」如彼則大厚，如此則大薄，然則葬埋之有節矣。故衣食者，人之生利也，然且猶尚有節；葬埋者，人之死利也，吳鈔本無「者」字。夫何獨無節於此乎。」 \\n  \\n 子墨子制為葬埋之法曰：「棺三寸，足以朽骨；衣三領，足以朽肉；韓非子顯學篇云「墨者之葬也，冬日冬服，夏日夏服，桐棺三寸，服喪三月。」掘地之深，下無菹漏，菹與沮通，廣雅釋詁云「沮，溼也」。氣無發洩於上，壟足以期其所，畢云：「言期會」則止矣。哭往哭來，反從事乎衣食之財，佴乎祭祀，畢云：「說文『佴，佽也』，飲訓便利。」案：佴者，次比之義。言不疏曠也，畢說非。以致孝於親。「於」，吳鈔本作「乎」。故曰子墨子之法，不失死生之利者，此也。 \\n  \\n 故子墨子言曰：「今天下之士君子，中請將欲為仁義，「請」，舊本作「謂」，畢本改「誠」，云「舊作『謂』，以意改」。王云：「『謂』即『請』之訛，請與誠通，畢徑改為誠，未達假借之旨。」案：王校是也，顧說同，今據正。求為上士，上欲中聖王之道，下欲中國家百姓之利，故當若節喪之為政，而不可不察此者也。」「此者」二字，舊本倒，今依王校乙，詳非攻下篇。 \\n  \\n  \\n  \\n   \\n  "}
{"章节": "墨子閒詁卷七", "正文": "  \\n 墨子閒詁卷七 \\n 　 \\n  \\n 天志上第二十六 \\n  \\n 春秋繁露楚莊王篇云「事君者儀志，事父者承意，事天亦然」，此天志之義也。畢云：「玉篇云『志，意也』，說文無志字。鄭君注周禮云『志，古文識』，則識與志同。又篇中『多』或作『之』，疑古文『志』亦只作『之』也。」 \\n  \\n 子墨子言曰：「今天下之士君子，知小而不知大。何以知之？以其處家者知之。若處家得罪於家長，猶有鄰家所避逃之。畢云：「廣雅云『所，凥也』，玉篇云『處所』。」王云：「所猶可也，言有鄰家可避逃也，下文同，畢引廣雅『所，凥也』，失之。」案：此當從畢說，下文云「此有所避逃之者也」，又云「無所避逃之」，即承此文。然且親戚兄弟所知識，親戚，即父母也。下篇云「父以戒子，兄以戒弟」。共相儆戒，畢云：「『共』，舊作『其』，一本如此，下同」。皆曰：『不可不戒矣！不可不慎矣！惡有處家而得罪於家長，而可為也！』非獨處家者為然，雖處國亦然。處國得罪於國君，猶有鄰國所避逃之，然且親戚兄弟所知識，共相儆戒皆曰：『不可不戒矣！不可不慎矣！誰亦有處國得罪於國君，而可為也』！此有所避逃之者也，相儆戒猶若此其厚，況無所避逃之者，相儆戒豈不愈厚，然後可哉？且語言有之曰：『焉而晏日焉而得罪，將惡避逃之？』「日」，舊本作「曰」，畢校并上「曰」字，皆改為「日」，云「猶云日暮途遠，兩『日』字舊作『曰』，以意改」。俞云：「畢改兩『曰』字皆作『日』，然上『曰』字實不誤。『且語有之曰』，蓋述古語也。『言』字即『語』字之誤而衍者，下『曰』字當從畢改作『日』。『焉而』字疊出，文義難通，疑上『焉而』字亦為衍文。墨子本作『且語有之曰：晏日焉而得罪，將惡避逃之』？晏者，清也，明也。說文日部『晏，天清也』，小爾雅廣言『晏，明也』，文選羽獵賦『于是天清日晏』，淮南子繆稱篇『暉日知晏，陰蝔知雨』，並其證也。此謂人苟於昏暮得罪，猶有可以避逃之處，若晏日，則人所共睹，無所逃避矣。下文曰『夫天不可為林谷幽門無人，明必見之。』然則墨子正以晏日之不可避逃，起下文明必見之之意，晏之當訓明無疑矣。畢注謂『猶云日暮途遠』，是但知晏晚之義，而忘天清之本訓，宜於墨子之意不得矣。」案：俞說晏日之義是也，此當以「焉而晏日焉而得罪」八字為句，上焉與於同義，焉而，猶言於而，言於此晴晏之日，焉而得罪也。俞以上「焉而」二字為衍文，則尚未得其義。曰無所避逃之。夫天不可為林谷幽門無人，畢云「『門』，當為『澗』」。王云：「畢據明鬼篇文也。余謂『門』當為『閒』，閒讀若閑。言天監甚明，雖林谷幽閒無人之處，天必見之也。賈子耳痺篇曰『故天之誅伐，不可為廣虛幽閒，攸遠無人，雖重襲石中而居，其必知之乎！』淮南覽冥篇曰『上天之誅也，雖在壙虗幽閒，遼遠隱匿，重襲石室，界障險阻，其無所逃之，亦明矣』，義皆本於墨子。則『幽門』為『幽閒』之誤明矣。明鬼篇『雖有深谿博林，幽澗毋人之所』，『幽澗』，亦『幽閒』之誤。」案：王校是也，但讀閒為閑，尚未得其義。「閒」當讀為閒隙之「閒」，荀子王制篇云「無幽閒隱僻之國，莫不趨使而安樂之」，楊注云「幽，深也。閒，隔也」。明必見之。然而天下之士君子之於天也，舊本脫「士」字及「之於」二字，王據上下文補「士」字，又以意補「之於」二字，今從之。忽然不知以相儆戒，此我所以知天下士君子知小而不知大也。 \\n  \\n 然則天亦何欲何惡？天欲義而惡不義。然則率天下之百姓以從事於義，則我乃為天之所欲也。我為天之所欲，天亦為我所欲。然則我何欲何惡？舊本無「我」字，畢云：「一本則下有『我』字。」案：有者是也，王亦據增。我欲福祿而惡禍祟。若我不為天之所欲，而為天之所不欲，舊本脫此十五字，王據中篇補。然則我率天下之百姓，以從事於禍祟中也。然則何以知天之欲義而惡不義？吳鈔本無「以」字。曰天下有義則生，無義則死；有義則富，無義則貧；有義則治，無義則亂。然則天欲其生而惡其死，欲其富而惡其貧，欲其治而惡其亂，此我所以知天欲義而惡不義也。畢云：「『我』，舊作『義』，以意改。」顧云：「季本『我』。」 \\n  \\n 曰且夫義者政也，王云：「『政』與『正』同，下篇皆作『正』。」詒讓案：意林引下篇，「正」皆作「政」，二字互通。「義者正也」，言義者所以正治人也。無從下之政上，必從上之政下。是故庶人竭力從事，未得次己而為政，畢云：「『次』，『恣』字省文，下同，一本作『恣』，俗改。」王引之云：「畢說非也。次猶即也，下文諸次字並同。此言士在庶人之上，故庶人未得即己而為正，有士正之也。次即聲相近，而字亦相通。康誥『勿庸以次女封』，荀子致士，宥坐二篇，並作『勿庸以即女』，家語始誅篇作『勿庸以即女心』，皆其證。說文『垐，古文作堲』，亦其例也。」案：意林引下篇，「次」並作「恣」，則畢說亦通。節用上篇云「聖王既沒，于民次也。」「恣」亦作「次」，可證。有士政之；士竭力從事，未得次己而為政，有將軍大夫政之；將軍大夫，即卿大夫也，詳尚同中篇。將軍大夫竭力從事，未得次己而為政，有三公諸侯政之；三公諸侯竭力聽治，未得次己而為政，有天子政之；天子未得次己而為政，有天政之。天子為政於三公、諸侯、士、庶人，天下之士君子固明知，天之為政於天子，天下百姓未得之明知也。畢云：「當云明知之也。」俞云「上之字，當在天字上，屬上為句。本云『天子為政於三公、諸侯、上、庶人，天下之士君子固明知之』，今之字誤在天字下，則『固明知』句文氣未足，且『天為政』與『天子為政』相對不當作『天之為政』也。」案：「固明知」下，當有之字，至「天之為政於天子」，下文屢見，之字似不當刪。故昔三代聖王禹湯文武，欲以天之為政於天子，明說天下之百姓，故莫不犓牛羊，豢犬彘，潔為粢盛酒醴，畢云：「『為粢』二字舊脫，據後文增。」以祭祀上帝鬼神，而求祈福於天。我未嘗聞天下之所求祈福於天子者也，顧云「據中下二篇，『下』字衍」，蘇校同。戴云：「案中篇云『吾未知天之祈福於天子也』，則此文衍『下』字，及『所求』二字及『者』字。」我所以知天之為政於天子者也。 \\n  \\n 故天子者，天下之窮貴也，天下之窮富也，戴云「窮，極也，此二字轉相訓」。故於富且貴者，「於」，吳鈔本作「欲」。當天意而不可不順，順天意者，兼相愛，交相利，必得賞。反天意者，別相惡，交相賊，必得罰。然則是誰順天意而得賞者？誰反天意而得罰者？」子墨子言曰：「昔三代聖王禹湯文武，此順天意而得賞也。畢云：「『賞』下，當有『者』字。」昔三代之暴王桀紂幽厲，此反天意而得罰者也。然則禹湯文武其得賞何以也？」子墨子言曰：「其事上尊天，中事鬼神，下愛人，故天意曰：『此之我所愛，兼而愛之；我所利，兼而利之。愛人者此為博焉，利人者此為厚焉。』故使貴為天子，富有天下，業萬世子孫，傳稱其善，業，謂子孫纂業也。左昭元年傳「臺駘能業其官」，杜注釋為「纂業」。又疑當為「葉萬子孫」，葉與世同。公孫龍子云「孔穿，孔子之葉也。」「萬」下「世」字衍。古文苑秦詛楚文云「葉萬子孫，毋相為不利。」檀弓云「世世萬子孫毋變也。」毛詩長發，傳云「葉，世也」。方施天下，畢云：「方猶（），或當為旉字之壞。」詒讓案：方（）古通。皋陶謨「方施象刑，惟明」，新序節士篇「方」作「（）」。說文上部云「（），溥也」。方施，言施溥遍於天下也。至今稱之，謂之聖王。」然則桀紂幽厲得其罰何以也？」依上文，當作「其得罰何以也」，此誤倒。子墨子言曰：「其事上詬天，中詬鬼，道藏本、吳鈔本並作「中誣鬼。」大戴禮記本命篇云：「誣鬼神者，罪及二世」。則作「誣」義亦通畢。云：「據上，當有『神』字。」下賊人，「賊」，舊本訛「賤」，今依王校正，說詳尚賢中篇。故天意曰：『此之我所愛，別而惡之，我所利，交而賊之。惡人者此為之博也，賤人者此為之厚也。』「賤」，亦「賊」之誤。此並冢上文別相惡、交相賊而言。故使不得終其壽，不歿其世，「歿」，吳鈔本作「沒」。至今毀之，謂之暴王。 \\n  \\n 然則何以知天之愛天下之百姓？以其兼而明之。何以知其兼而明之？以其兼而有之。何以知其兼而有之？以其兼而食焉。何以知其兼而食焉？四海之內，粒食之民，大戴禮記少閒篇云「粒食之民，昭然明視。」莫不犓牛羊，豢犬彘，潔為粢盛酒醴，以祭祀於上帝鬼神，天有邑人，畢云：「『邑』，舊作『色』，非，以意改。」何用弗愛也？且吾言殺一不辜者必有一不祥。殺不辜者誰也？則人也。予之不祥者誰也？則天也。若以天為不愛天下之百姓，則何故以人與人相殺，而天予之不祥？此我所以知天之愛天下之百姓也。「此我」下，吳鈔本有「之」字。 \\n  \\n 順天意者，義政也。反天意者，力政也。「力政」，下篇作「力正」，謂以力相制，義詳節葬下篇。然義政將柰何哉？」畢云：「舊脫『政』字，一本有。」子墨子言曰：「處大國不攻小國，處大家不篡小家，強者不劫弱，貴者不傲賤，多詐者不欺愚。中篇及兼愛中篇、下篇，文並略同，皆無「多」字，此疑衍。此必上利於天，中利於鬼，下利於人，三利無所不利，故舉天下美名加之，謂之聖王，力政者則與此異，言非此，畢云「非猶背」。行反此，猶倖馳也。畢云：「『倖』，一本作『偝』。」詒讓案：「倖」疑「僢」之誤。玉篇人部云「淮南子『分流僢馳。』僢，相背也，與舛同」。今淮南子說山訓作「舛」。又氾論訓，高注云「舛，乖也」。偝與背同，見坊記、投壺及荀子，與僢義亦同。處大國攻小國，處大家篡小家，強者劫弱，貴者傲賤，多詐欺愚。此上不利於天，中不利於鬼，下不利於人。三不利無所利，故舉天下惡名加之，謂之暴王。」 \\n  \\n 子墨子言曰：「我有天志，譬若輪人之有規，匠人之有矩，輪匠執其規矩，以度天下之方圜，曰：『中者是也，不中者非也。』今天下之士君子之書，不可勝載，言語不可盡計，上說諸侯，下說列士，其於仁義則大相遠也。畢云：「『相』，舊作『其』，一本如此。」何以知之？曰我得天下之明法以度之。」天志中第二十七 \\n  \\n 子墨子言曰：「今天下之君子之欲為仁義者，吳鈔本「君子」下無「之」字。則不可不察義之所從出。既曰不可以不察義之所欲出，然則義何從出？」子墨子曰：「義不從愚且賤者出，必自貴且知者出。何以知義之不從愚且賤者出，而必自貴且知者出也？曰：義者，善政也。何以知義之為善政也？曰：天下有義則治，無義則亂，是以知義之為善政也。王云：「舊本脫兩『為』字，下篇曰『何以知義之為政也？天下有義則治，無義則亂，我以此知義之為正也。』今據補。」俞云：「三『善』字，皆『言』字之誤。隸書『善』字或作『｛羊口｝』，見張遷碑、靈臺碑、孫叔敖碑。與『言』字相似，故『言』誤為『善』。『義者言政也，何以知義之言政也？曰：天下有義則治，無義則亂，是以知義之言政也』，語意甚明，若作『善政』，則義之善政不可通矣。下篇曰『義者正也，何以知義之為正也？天下有義則治，無義則亂，我以此知義之為正也』。並無『善』字，可知此文『善』字之誤，義之言政，猶義之為正也」。夫愚且賤者，不得為政乎貴且知者，畢云：「當脫『貴且知者』四字。」然後得為政乎愚且賤者，此吾所以知義之不從愚且賤者出，而必自貴且知者出也。然則孰為貴？孰為知？曰：天為貴，天為知而已矣。然則義果自天出矣。」 \\n  \\n 今天下之人曰：「當若天子之貴諸侯，諸侯之貴大夫，傐明知之。畢云：「『傐』，當為『碻』，言確然可知。」鈕樹玉云「『傐明』，當作『高明』。」案：畢說是也，兩「貴」字下疑皆當有「於」字。然吾未知天之貴且知於天子也。」子墨子曰：「吾所以知天之貴且知於天子者有矣。曰：天子為善，天能賞之；天子為暴，天能罰之；天子有疾病禍祟，必齋戒沐浴，潔為酒醴粢盛，以祭祀天鬼，則天能除去之，然吾未知天之祈福於天子也。此吾所以知天之貴且知於天子者。不止此而已矣，又以先王之書馴天明不解之道也知之。畢云：「馴與訓同，言訓釋天之明道。」曰：『明哲維天，畢云：「舊作『大』，以意改。」臨君下土。』「土」，舊本作「出」，王引之云：「下出二字，義不可通，『出』當為『土』。『明哲維天，臨君下土』，猶詩言『明明上天，照臨下土』耳。隸書『出』字或作『土』，若『〈｛出方｝夂〉』省作『敖』，『｛出買｝』省作『賣』，『〈祟欠〉』省作『款』之類，形與土相似，故『土』訛為『出』。」案：王說是也，今據正。則此語天之貴且知於天子。不知亦有貴知夫天者乎？「夫」，吳鈔本作「于」。曰：天為貴，天為知而已矣。然則義果自天出矣。」 \\n  \\n 是故子墨子曰：「今天下之君子，中實將欲遵道利民，本察仁義之本，天之意不可不慎也。」慎與順同，上下文屢云順天意，下同。既以天之意以為不可不慎已，然則天之將何欲何憎？畢云：「『之』下，當有『意』字。」子墨子曰：「天之意不欲大國之攻小國也，大家之亂小家也，強之暴寡，詐之謀愚，貴之傲賤，此天之所不欲也。不止此而已，舊本脫「不」字，又「止」作「上」，王校補「不」字，畢校改「上」為「止」，今並據正。欲人之有力相營，文選陸士衡贈從兄車騎詩，李注引鍾會老子注云「經護為營」。有道相教，有財相分也。又欲上之強聽治也，下之強從事也。上強聽治，則國家治矣，下強從事則財用足矣。若國家治財用足，則內有以潔為酒醴粢盛，「潔」，吳鈔本作「絜」。以祭祀天鬼；外有以為環璧珠玉，以聘撓四鄰。畢云：「撓與交同音。」諸侯之冤不興矣，一切經音義云「古文『冤』『惌』二形，今作『怨』，同。」蘇云：「冤當讀如怨。」邊境兵甲不作矣。內有以食飢息勞，持養其萬民，荀子榮辱篇，楊注云「持養，保養也」，義詳非命下篇。則君臣上下惠忠，父子弟兄慈孝。故唯毋明乎順天之意，「唯」，舊本作「惟」，今據吳鈔本改。毋，語詞，詳尚賢中篇。奉而光施之天下，「光」與「廣」通。則刑政治，萬民和，國家富，財用足，百姓皆得煖衣飽食，便寍無憂。」廣雅釋詁云「便，安也」，「寍」，舊本作「寧」，今據吳鈔本改。是故子墨子曰：「今天下之君子，中實將欲遵道利民，本察仁義之本，天之意不可不慎也！慎，亦讀為順。 \\n  \\n 且夫天子之有天下也，戴云：「『子』字衍。」辟之無以異乎國君諸侯之有四境之內也。吳鈔本「辟」作「譬」。畢云：「辟同譬」。今國君諸侯之有四境之內也，夫豈欲其臣國萬民之相為不利哉？俞云：「『臣國』，當為『國臣』，正對國君而言。君曰國君，故臣曰國臣也，今倒作『臣國』，義不可通。」今若處大國則攻小國，處大家則亂小家，欲以此求賞譽，終不可得，誅罰必至矣。夫天之有天下也，將無已異此。畢云：「已，同以。」今若處大國則攻小國，畢云：「舊脫『則』字，據下句增。」處大都則伐小都，吳鈔本，二句並無「則」字。欲以此求福祿於天，福祿終不得，而禍祟必至矣。然有所不為天之所欲，而為天之所不欲，則夫天亦且不為人之所欲，而為人之所不欲矣。人之所不欲者何也？曰病疾禍祟也。畢云：「舊脫『禍』字，據下文增」。若已不為天之所欲，而為天之所不欲，是率天下之萬民以從事乎禍祟之中也。故古者聖王明知天鬼之所福，而辟天鬼之所憎，以求興天下之利，而除天下之害。是以天之為寒熱也節，四時調，陰陽雨露也時，五穀孰，道藏本、吳鈔本作「熟」，俗字。六畜遂，疾葘戾疫凶饑則不至。」戾、厲字通。詳尚同中篇。是故子墨子曰：「今天下之君子，中實將欲遵道利民，畢云：「舊脫『道』字，一本有。」本察仁義之本，天意不可不慎也！ \\n  \\n 且夫天下蓋有不仁不祥者，曰當若子之不事父，弟之不事兄，臣之不事君也。故天下之君子，與謂之不祥者。王云「故，猶則也。」畢云：「與，同舉。」今夫天兼天下而愛之，撽遂萬物以利之，「物」，吳鈔本作「民」，下同。畢云：「說文云『｛敫手｝，（）擊也。』但未詳｛敫手｝遂之義。」俞云：「撽遂二字，義不可通。『撽』當為『邀』，疑本作『邀』，或作『撽』，傳寫誤合之為『撽邀』，而『邀』又誤為『遂』耳。邀與交通，莊子庚桑楚篇『夫至人者，相與交食乎地而交樂乎天』。徐無鬼篇作『吾與之邀樂於天，吾與之邀食於地』。是交邀古通用也。邀萬物以利之，即交萬物以利之，與兼天下而愛之同義。交猶兼也。」案：俞說迂曲不足據。韓非子說林篇（一）云「有欲以御見荊王者，曰：臣能撽鹿」。莊子至樂篇云「莊子至楚，見空髑髏，撽以馬箠」，成玄英疏云「撽，打擊也。」依韓子「撽鹿」義推之，疑當為敺御之義。「遂」或當為「逐」之訛，然下文云「以長遂五穀麻絲，使民得而財利之」，則「遂」字又似非誤，未能質定也。若豪之末，「豪」，吳鈔本作「毫」，下同。畢云：「『豪』本作『｛高豕｝』，『毫』字正文，經典或從毛，非。」非天之所為也，「為」，舊本作「謂」，今據吳鈔本正。蘇云：「『非』上，當有『莫』字，下同。『謂』，當從下文作『為』。」俞云：「『非』上脫『無』字，下文同。言雖至秋豪之末，無非天之所為也。」而民得而利之，則可謂否矣。蘇云：「『否』義未詳，疑當作『厚』。」俞云「『否』字義不可通，乃『后』字之誤。后讀為厚。禮記檀弓篇『后木』，正義曰『世本云「厚」，此云「后」，其字異耳。』是『后』『厚』古通用。說文『厚，古文作垕。』本從后聲，故聲近而義通也。此云『若豪之末，無非天之所為也，而民得而利之，則可謂厚矣』，言天愛民之厚也。下文『且吾所以知天之愛民之厚者有矣』，又曰『此吾以知天之愛民之厚也』，並可為證。」案：俞說是也。然獨無報夫天，而不知其為不仁不祥也。此吾所謂君子明細而不明大也。 \\n  \\n  \\n （一）原誤作「上篇」，據韓非子改。 \\n  \\n 且吾所以知天之愛民之厚者有矣，曰以磨為日月星辰，「以」字舊脫，今據道藏本、吳鈔本補。顧云：「顏氏家訓、世本『容成造曆』。以『曆』為碓磨之『磨』。」王云：「『磨』，亦當為『磿』，『磿為日月星辰』，猶大戴記五帝德篇言『歷離日月星辰』也。」案：王校是也，詳非攻下篇。以昭道之；說文日部云「昭，明也。」制為四時春秋冬夏，以紀綱之；雷降雪霜雨露，王云：「『雷降雪霜雨露』義不可通，雷蓋霣字之義，霣與隕同。左氏春秋經『莊七年，星隕如雨』。公羊『隕』作『霣』。爾雅『隕，降落也』，故曰『霣降雪霜雨露』。」以長遂五穀麻絲，使民得而財利之；列為山川谿谷，播賦百事，畢云：「播布。」以臨司民之善否；畢云：「司，讀如伺，俗從人」。為王公侯伯，「侯伯」，舊本作「諸伯」。吳鈔本作為「侯伯」，道藏本作「諸侯」，審校文義，吳本較長，今據正。使之賞賢而罰暴；畢本「賢」舊作「焉」，一本如此。顧云：「藏本『賢』，季本同。」案：吳鈔本亦作「賢」。賊金木鳥獸，「賊」，當為「賦」，形近而誤，言賦斂金木鳥獸而用之也。從事乎五穀麻絲，吳鈔本作「絲麻」。以為民衣食之財。自古及今，未嘗不有此也。今有人於此，驩若愛其子，一切經音義引三蒼云「驩，古歡字。」竭力單務以利之，蘇云：「單，同殫。」案：見七患篇。其子長，而無報子求父，蘇云「當云『其子長而無報乎父』。」故天下之君子與謂之不仁不祥。畢云「與，同舉。」今夫天兼天下而愛之，撽遂萬物以利之，「以」，吳鈔本作「而」。若豪之末，非天之所為，「非」上，亦當有「無」字。畢云「據上文，當有『也』字。」而民得而利之，則可謂否矣，「否」，亦當作「后」，讀為厚，詳前。然獨無報夫天，而不知其為不仁不祥也。此吾所謂君子明細而不明大也。吳鈔本無「君子」二字。 \\n  \\n 且吾所以知天愛民之厚者，不止此而足矣。曰殺不辜者，天予不祥。不辜者誰也？「不」上亦當有「殺」字。曰人也。予之不祥者誰也？曰天也。若天不愛民之厚，夫胡說人殺不辜，而天予之不祥哉？「夫」，舊本亦作「天」。王云：「『天胡說』之『天』，當為『夫』，此涉上下文『天』字而誤。夫，發聲也，言若天非愛民之厚，則人殺不辜而天予之不祥者，果何說哉？節葬篇曰『厚葬久喪果非聖王之道，夫胡說中國之君子，為而不已，操而不擇哉？』是其證。」此吾之所以知天之愛民之厚也。舊本脫「之所」二字，今據吳鈔本增。 \\n  \\n 且吾所以知天之愛民之厚者，吳鈔本「吾」下有「之」字，「天」下無「之」字。不止此而已矣。曰愛人利人，順天之意，得天之賞者有之；憎人賊人，畢云：「二字舊脫，據下文增。」反天之意，得天之罰者亦有矣。夫愛人利人，順天之意，得天之賞者誰也？曰若昔三代聖王，堯舜禹湯文武者是也。堯舜禹湯文武焉所從事？曰從事兼，不從事別。兼者，處大國不攻小國，處大家不亂小家，強不劫弱，眾不暴寡，詐不謀愚，貴不傲賤。觀其事，上利乎天，中利乎鬼，下利乎人，三利無所不利，是謂天德。聚斂天下之美名而加之焉，曰：此仁也，義也，愛人利人，順天之意，得天之賞者也。不止此而已，書於竹帛，畢云：「後漢書注引，『書於』作『書其事』，據下文亦然。」戴云：「當依下文補脫文三字，今作『書於竹帛』者，後人據兼愛下篇刪之。」鏤之金石，琢之槃盂，吳鈔本「槃」作「盤」，下同。畢云：「後漢書注引『槃』作『盤』。」傳遺後世子孫。曰將何以為？將以識夫愛人利人，順天之意，得天之賞者也。皇矣道之曰：『帝謂文王，予懷明德，不大聲以色，不長夏以革，不識不知，順帝之則。』詩大雅，毛傳云：「懷，歸也。不大聲見於色。革，更也，不以長大有所更。」鄭箋云：「夏，諸夏也。天之言云，我歸人君有光明之德，而不虛廣言語以外作容貌。不長諸夏以變更王法者，其為人不識古，不知今。順天之法而行之者，此言天之道尚誠實，貴性自然。」案：墨子說詩，與鄭義同。帝善其順法則也，故舉殷以賞之，使貴為天子，富有天下，名譽至今不息。故夫愛人利人，順天之意，得天之賞者，既可得留而已。畢云：「據下云既可謂而知也，此句未詳。」王云：「『既可得留而已』，當作『既可得而智已』，智即知也。墨子書『知』字多作『智』，見於經說，耕柱二篇者，不可枚舉。言順天之意，得天之賞者，既可得而知已。尚賢篇曰『既可得而知已』，舊本作『既可得留而已者』，『智』誤為『留』，又誤在『而』字上耳。下文云『故夫憎人賊人反天之意，得天之罰者，既可謂而知也』，亦當作『既可得而知也』，前後相證，則兩處之誤字，不辯而自明。下篇亦云『既可得而知也』。」夫憎人賊人，「賊」，吳鈔本作「疾」。反天之意，得天之罰者誰也？曰若昔者三代暴王桀紂幽厲者是也。桀紂幽厲焉所從事？曰從事別，不從事兼。別者，處大國則攻小國，處大家則亂小家，強劫弱，眾暴寡，詐謀愚，貴傲賤。觀其事，上不利乎天，中不利乎鬼，下不利乎人，三不利無所利，是謂天賊。聚斂天下之醜名而加之焉，曰此非仁也，非義也。憎人賊人，反天之意，得天之罰者也。不止此而已，又書其事於竹帛，鏤之金石，琢之槃盂，傳遺後世子孫。曰將何以為？將以識夫憎人賊人，反天之意，得天之罰者也。大誓之道之「誓」，道藏本、吳鈔本並作「明」。莊述祖云：「墨書引大誓，有『去發』，有『大明』。『去發』，當為『太子發』，為大誓上篇。大明，即詩所謂會朝清明也。詩書皆曰大明。明武王之再受命，為中篇。」案：此文，非命上中二篇，並作大誓，「明」塙為訛字，蓋「誓」省為「折」，「明」即隸古「折」字之訛。顏師古匡謬正俗，引書湯誓，「誓」字作「（）」。山井鼎七經孟子考文載古文甘誓，「誓」字作「〈出斤〉」。蓋皆「（）」「（）」二字傳寫訛舛，與「明」形略相類，莊說不足據。曰：『紂越厥夷居，江聲云：「夷居，倨嫚也。」說文尸部云「居，蹲也。」不肯事上帝，棄厥先神祇不祀，「祇」，舊本訛「祗」，今據道藏本正。乃曰吾有命，無廖〈亻鼻〉務。畢云；「此句非命上作『無僇匪屚』，非命中作『毋僇其務』，據孔書泰誓云『罔懲其侮』，則知無罔音義同，『廖』『僇』皆『懲』字之訛，『〈亻鼻〉』則『其』字之訛，務音同侮。雖孔書偽作，作者取墨書時猶見善本，故足據也。」孫星衍云：「當作『無僇其務』，言不戮力其事。或孔書『侮』字反是『務』假音，未可知也。」江聲從「毋僇其務」，云「『僇』，讀為戮力之『戮』，言己有命，不畏鬼神，毋為戮力於鬼神之務。明鬼篇云『古者聖王必與鬼神為其務』，又云『今執無鬼者曰：鬼神者固無有。則此反聖王之務。』此非命天志引書之意，與明鬼篇大指略同。」詒讓案：「無」當讀為「侮」，詳非命中篇。書太誓偽孔傳云「平居無故，廢天地百神宗廟之祀，紂言吾所以有兆民，有天命故，群臣畏罪不爭，無能止其慢心。」孔說非墨子義。天下。畢云：「『二』字疑衍，即下『天亦』二字重文。」莊讀「無僇鼻務天下」為句，云「僇，且也，『鼻』當為『｛尸自｝』。」案：莊說難通，不足據。天亦縱棄紂而不葆。』畢云：「孔書泰誓云『紂乃夷居，弗事上帝神祇，遺厥先宗廟弗祀，乃曰吾有民有命，罔懲其侮』。」察天以縱棄紂而不葆者，反天之意也。故夫憎人賊人，「賊」，吳鈔本作「疾」。反天之意，得天之罰者，既可得而知也。」「得」，舊本誤「謂」，今據吳鈔本正，王校亦改「得」。 \\n  \\n 是故子墨子之有天之，畢云：「一本作『志』，疑俗改。」辟人無以異乎輪人之有規，辟人，「人」當作「之」，上文云「辟之無以異乎國君諸侯之有四境之內也」，是其證。匠人之有矩也。今夫輪人操其規，將以量度天下之圜與不圜也，「量度」，吳鈔本倒，下同。曰：中吾規者謂之圜，不中吾規者謂之不圜。是以圜與不圜，皆可得而知也。此其故何？則圜法明也。匠人亦操其矩，將以量度天下之方與不方也。曰：中吾矩者謂之方，不中吾矩者謂之不方。是以方與不方，皆可得而知之。此其故何？則方法明也。故子墨子之有天之意也，王云：「『天之意』本作『天之』，『天之』即『天志』，本篇之名也。『子墨子之有天之』，已見上文。古『志』字，通作『之』，說見號令篇，後人不達，又見上下文皆云『順天之意』、『反天之意』，故於『天』之下加『意』字耳。」上將以度天下之王公大人為刑政也，「為」上吳鈔本有「之」字。下將以量天下之萬民為文學出言談也。觀其行，順天之意，謂之善意行，反天之意，謂之不善意行；王校刪二「意」字，云「舊本『謂之善』下衍『意』字，『謂之不善』下脫『行』字，又衍『意非』二字，今據下文改正。」案：「意」疑當作「悳」，與「德」通。善德行，不善德行，猶下云善言談，不善言談，善刑政，不善刑政也。王謂衍文，未塙。下「行」字，舊本訛「非」，今從王校正。觀其言談，順天之意，謂之善言談，反天之意，謂之不善言談；觀其刑政，順天之意，謂之善刑政，反天之意，謂之不善刑政。故置此以為法，立此以為儀，將以量度天下之王公大人卿大夫之仁與不仁，譬之猶分黑白也。是故子墨子曰：「今天下之王公大人士君子，中實將欲遵道利民，本察仁義之本，天之意不可不順也。順天之意者，義之法也。」天志下第二十八 \\n  \\n 子墨子言曰：「天下之所以亂者，其說將何哉？則是天下士君子，皆明於小而不明於大。何以知其明於小不明於大也？以其不明於天之意也。何以知其不明於天之意也？以處人之家者知之。今人處若家得罪，將猶有異家所，以避逃之者，畢云：「據下文，當有『矣』字。」王引之云：「所以，可以也。」案：此所當從畢訓為處所，王說非，詳上篇。然且父以戒子，兄以戒弟，曰：『戒之慎之，處人之家，不戒不慎之，而有處人之國者乎？』「有」，疑當為「可」。今人處若國得罪，將猶有異國所，以避逃之者矣，然且父以戒子，兄以戒弟，曰：『戒之慎之，處人之國者，不可不戒慎也！』今人皆處天下而事天，得罪於天，將無所以避逃之者矣。然而莫知以相極戒也，王引之云：「『極』字義不可通，『極戒』，當為『儆戒』，字之誤也。上篇『相儆戒』三字凡五見。」俞云：「極戒即儆戒也，『極』通作『亟』。荀子賦篇『出入甚極』，又曰『反覆甚極』，楊倞注並曰『極讀為亟』，是也。廣雅釋詁『亟，敬也』。亟為敬，故亦為儆矣。亟又與苟通，見爾雅釋詁篇釋文，而敬字即從苟，是可知其義之通。說文心部『〈忄亟〉，疾也，從心亟聲。一曰謹重貌』。謹重之義，亦與儆相近。」吾以此知大物則不知者也。」 \\n  \\n 是故子墨子言曰：「戒之慎之，必為天之所欲，而去天之所惡。曰天之所欲者何也？所惡者何也？天欲義而惡其不義者也。何以知其然也？曰義者正也。正，猶言正人，詳上篇。何以知義之為正也？天下有義則治，無義則亂，我以此知義之為正也。然而正者，無自下正上者，必自上正下。是故庶人不得次己而為正，意林引「次」並作「恣」，「正」並作「政」。案：「次」當依馬讀為「恣」，王訓為「即」，似未塙，詳上篇。有士正之；士不得次己而為正，有大夫正之；大夫不得次己而為正，有諸侯正之；諸侯不得次己而為正，有三公正之；三公不得次己而為正，有天子正之；天子不得次己而為政，依上下文，亦當作「正」。有天正之。今天下之士君子，皆明於天子之正天下也，而不明於天之正天子也。王云：「舊本『不明於天』下脫『之』字，『正』下又脫『天子』二字，今補。」是故古者聖人，明以此說人曰：『天子有善，天能賞之；天子有過，天能罰之。』天子賞罰不當，聽獄不中，天下疾病禍福，王云：「『福』字義不可通，『禍福』，當為『禍祟』。下者，降也，言降之以疾病禍祟也。疾病禍祟，見中篇。」霜露不時，天子必且犓豢其牛羊犬彘，絜為粢盛酒醴，「絜」，舊本作「潔」，今據吳鈔本改，下同。以禱祠祈福於天，我未嘗聞天之禱祈福於天子也，畢云：「『禱』下，當有『祠』字。」吾以此知天之重且貴於天子也。吳鈔本「此」作「是」，「重且貴」作「貴且重」，以此下文及中篇校之，「重且貴」當作「貴且知」。是故義者不自愚且賤者出，必自貴且知者出。曰誰為知？天為知。俞云：「此上脫『誰為貴？天為貴』六字。中篇曰『然則孰為貴？孰為知？曰：天為貴，天為知而已矣』，是其證。」然則義果自天出也。 \\n  \\n 今天下之士君子之欲為義者，則不可不順天之意矣。曰順天之意何若？曰兼愛天下之人。何以知兼愛天下之人也？以兼而食之也。食，謂享食其賦稅物產。何以知其兼而食之也？自古及今無有遠靈孤夷之國，戴云「『遠靈』二字，義不可通，『靈』疑當作『雱』。『雱』，說文以為籀文『（）』字，（）與方通，今文尚書多借『（）』為『方』。遠雱，言遠方也。」詒讓案：「靈」疑「虛」之誤，北魏孝文帝祭比干文，「虛」作「（）」，南唐本業寺記作「｛雨丘｝」，東魏武定二年邑主造象頌「靈」作「霊」，二形並相似。耕柱篇「〈言乎〉靈」亦「〈土虖〉虛」之誤，與此正同。皆犓豢其牛羊犬彘，絜為粢盛酒醴，以敬祭祀上帝山川鬼神，以此知兼而食之也。苟兼而食焉，必兼而愛之。譬之若楚、越之君，「譬」，吳鈔本作「辟」。今是楚王食於楚之四境之內，王引之云：「今是，與今夫義同」。故愛楚之人；越王食於越，戴云：「當據上文補『之四境之內』五字，墨子文不避重複，不得於此文獨省也」。故愛越之人。道藏本、季本、吳鈔本，並脫「楚之人」以下十字。今天兼天下而食焉，我以此知其兼愛天下之人也。 \\n  \\n 且天之愛百姓也，不盡物而止矣。王云：「『物』字義不可通，『物』當為『此』。此字指上文而言。中篇曰『不止此而已矣』，又曰『不止此而已』，皆其證。」今天下之國，粒食之民，殺一不辜者，必有一不祥。王云：「舊本『民』下衍『國』字，今刪。『殺一』下，脫『不辜者必有一』六字，今據上中二篇補」。曰誰殺不辜？曰人也。孰予之不辜？依上文，當作「不祥」。曰天也。若天之中實不愛此民也，何故而人有殺不辜，而天予之不祥哉？且天之愛百姓厚矣，天之愛百姓別矣，王引之云：「別，讀為遍，言天遍愛百姓也。古或以『別』為『遍』，樂記『其治辯者其禮具』。鄭注『辯，遍也。』史記樂書『辯』作『辨』，集解『一作別』，其證也。」既可得而知也。何以知天之愛百姓也？吾以賢者之必賞善罰暴也。何以知賢者之必賞善罰暴也？吾以昔者三代之聖王知之。吳本「三代之聖王」作「之三代聖王」。故昔也三代之聖王堯舜禹湯文武之兼愛之天下也，下「之」字，吳鈔本無，疑衍。從而利之，移其百姓之意焉，率以敬上帝山川鬼神，天以為從其所愛而愛之，從其所利而利之，於是加其賞焉，使之處上位，立為天子以法也，戴云：「『以法』，疑當作『以為儀法』，脫二字耳，『以為儀法』，見下文。『也』，當為『世』之誤，『世名之曰聖人』句。」案：以下文校之，此處脫文甚多，「以法也」三字，乃其殘字之僅存者，戴說未塙。今以此下文及尚賢中篇補之，疑當作「以為民父母，是以天下之庶民屬而譽之，業萬世子孫繼嗣，譽之者不之廢也。」此「法也」，即「廢也」之誤。鐘鼎款識皆以「灋」為「廢」。名之曰『聖人』，以此知其賞善之證。畢云：「舊脫『知』字，據下文增。」是故昔也三代之暴王桀紂幽厲之兼惡天下也，從而賊之，移其百姓之意焉，率以詬侮上帝山川鬼神，天畢云：「一本有『鬼神天』三字。」案：道藏本、季本、吳鈔本並有。以為不從其所愛而惡之，不從其所利而賊之，於是加其罰焉，使之父子離散，國家滅亡，抎失社稷，畢云：「說文云『抎，有所失也。春秋傳曰：抎子辱矣』。玉篇云『抎，于粉切』。」憂以及其身。是以天下之庶民屬而毀之，業萬世子孫繼嗣，毀之賁不之廢也，業萬世，詳上篇。王云：「『賁』當為『者』，隸書『者』字或作『（）』，見漢衛尉卿衡方郃陽令曹全碑，與『賁』相似而誤。『不之廢』，衍『之』字。廢者，止也，見中庸、表記注。言業萬世子孫繼嗣，而毀之者猶不止也。尚賢篇云『萬民從而非之，曰暴王，至今不已』，是也。今本，『者』訛作『賁』，下文又衍『之』字，則文不成義。」名之曰『失王』，蘇云：「『失』字誤，上篇皆『暴王』。」以此知其罰暴之證。今天下之士君子，欲為義者，則不可不順天之意矣。 \\n  \\n 曰順天之意者，兼也；反天之意者，別也。兼之為道也，義正；別之為道也，力正。「正」，上篇並作「政」字，通。力正，義詳明鬼下篇。曰義正者何若？曰大不攻小也，強不侮弱也，眾不賊寡也，詐不欺愚也，貴不傲賤也，富不驕貧也，壯不奪老也。是以天下之庶國，莫以水火毒藥兵刃以相害也。若事上利天，中利鬼，下利人，三利而無所不利，是謂天德。故凡從事此者，聖知也，仁義也，忠惠也，慈孝也，是故聚斂天下之善名而加之。是其故何也？則順天之意也。曰力正者何若？曰大則攻小也，強則侮弱也，眾則賊寡也，詐則欺愚也，貴則傲賤也，富則驕貧也，壯則奪老也。是以天下之庶國，方以水火毒藥兵刃以相賊害也。若事上不利天，中不利鬼，下不利人，三不利而無所利，是謂之賊。俞云：「『之』，當作『天』。『是謂天賊』與『是謂天德』對文，中篇正作天賊。」故凡從事此者，寇亂也，盜賊也，不仁不義，不忠不惠，不慈不孝，是故聚斂天下之惡名而加之。是其故何也？則反天之意也。」 \\n  \\n 故子墨子置立天之，以為儀法，畢云：「『之』，一本作『志』，疑俗改。考古『志』字，只作『之』，說文無『志』字。」若輪人之有規，匠人之有矩也。今輪人以規，匠人以矩，以此知方圜之別矣。王云：「舊本脫『知』字，中篇曰『圜與不圜，方與不方，皆可得而知』。今據補。」是故子墨子置立天之，以為儀法。畢云：「『之』當為『志』。」吾以此知天下之士君子之去義遠也。道藏本、吳鈔本義下有「之」字。何以知天下之士君子之去義遠也？吳鈔本，「義」下有「之」字。今知氏大國之君俞云：「『知』字衍文，蓋涉上句『吾以知天下之士君子』、『何以知天下之士君子』兩句並有『知』字而衍。氏，當讀為是。禮記曲禮篇『是職方』，鄭注曰『「是」，或為「氏」。』儀禮覲禮篇『大史是右』。注曰『古文「是」為「氏」也，』官射人注，引作『大史氏右』。然則是氏古通用，今氏，即今是也。今是，即今夫也，禮記三年問篇『今是大鳥獸』，荀子禮論篇『今是』作『今夫』。荀子宥坐篇『今夫世之陵遲亦久矣』，韓詩外傳『今夫』作『今是』，並其證也。上文曰『今是楚王食於楚之四境之內』，此云『今氏大國之君』，文法正同。上文作『是』，此文作『氏』，則字之異耳。」寬者然曰：「俞云：「『寬者』下，當有闕文。蓋言其土地之廣大也，故下文以然字作轉語。」案：疑當作為「寬然曰」，「者」乃衍文。寬當為囂之借字，聲義並與讙同。說文〈吕吕〉部云「囂，呼也。讀若讙」。寬囂同從莧聲，古通用。言今大國之君，皆囂然爭持攻國之論也。俞說非。吾處大國而不攻小國，吾何以為大哉！」是以差論蚤牙之士，「蚤」，吳鈔本作「爪」，非攻中、下二篇並作「爪」。比列其舟車之卒，俞云：「『卒』下脫『伍』字，非攻下篇作『皆列其舟車之卒伍』，是其證也。皆列，即比列。」以攻罰無罪之國，「罰」，當從非攻下篇作「伐」。入其溝境，王云：「『溝境』二字不詞，當依非攻篇作『邊境』。此涉下文『溝池』而誤也。」刈其禾稼，斬其樹木，殘其城郭，史記樊酈滕灌傳集解引張晏云「殘，有所毀也。」以御其溝池，王引之云：「『御』字義不可通，『御』當為『抑』，抑之言堙也。謂壞其城郭，以塞其溝池，若周語所云『墮高堙庳』也。史記河渠書『禹抑鴻水』，索隱曰『抑』，漢書溝洫志作「堙」，堙、抑皆塞之也。』是抑與堙同義。非攻篇作『湮其溝池』，湮亦堙也。隸書『抑』字或作『〈扌印〉』，見漢校官碑。『御』字或作『（）』，見帝堯碑，二形相似而誤。」焚燒其祖廟，攘殺其犧牷，吳鈔本作「牲」。民之格者，則剄拔之，畢云「『剄』，舊作『勁』，從力，非。剄拔，即剄刜，拔音同刜。」詒讓案：「剄拔」，疑「勁殺」之誤。非攻下篇云「剄殺其萬民」，「殺」與「拔」，篆文相近而誤。不格者，則係操而歸，畢云：「『係』，一本作『繫』。」王引之云：「民可係而歸，不可操而歸。古亦無以『係操』二字連文者。『操』當為『纍』，即孟子所謂『係累其子弟』也。『纍』誤為『喿』，後人因改為『操』耳。」案：王校是也。孟子梁惠王篇，趙注云「係累，猶縛結也。」丈夫以為僕圉「丈」，舊訛「大」，顧云：「當為『丈』。」王引之、宋翔鳳校並同，今據正。左傳文十八年，杜注云「僕，御也」，周禮夏官，鄭注云「養馬曰圉。」畢云：「『圉』，舊作『園』，以意改。」胥靡，史記賈誼傳云「傅說胥靡」，索隱引徐廣云「胥靡，腐刑也」，晉灼云「胥，相也；靡，隨也。古者相隨坐，輕刑之名。」莊子庚桑楚篇釋文引司馬彪云「胥靡，刑徒人也。崔譔云：腐刑也。」荀子儒效篇楊注云「胥靡，刑徒人也。胥，相；靡，繫也。謂鎖相聯相繫，漢書所謂鋃鐺者也。顏師古曰：聯繫使相隨而服役之，猶今囚徒以鎖連枷也。」案：尚賢中篇說傅說被褐帶索，庸築乎傅巖，即史記所謂胥靡，則當為刑徒役作之名。徐、崔說誤。婦人以為舂酋。吳鈔本「婦」作「媍」，「酋」作「囚」，誤。畢云：「周禮云『其男子入于罪隸，女子入于春槁。』又說文云『酋，繹酒也，禮有大酋，掌酒官也。』未詳婦人為酋之義。『酋』與『舀』，聲形相近。說文云『抒，臼也』，亦春槁義與？」王云：「畢以『酋』為或『舂』或『舀』之『舀』，非也。說文『酋，繹酒也，從酉水半見於上，禮有大酋，掌酒官也。』月令注『酒孰曰酋』。據此，則酒官謂之酋者，以其掌酒也。然則女奴之掌酒者，亦得謂之酋矣。周官酒人『女酒三十人，奚三百人』。鄭注曰『女酒，女奴曉酒者。古者從坐男女沒入縣官為奴，其少才知以為奚』，是其證。惠土奇禮說曰『酒人之奚多至三百。』則古之酒，皆女子為之，即墨子所謂『婦人以為舂酋』也。」宋翔鳳云：「呂氏春秋精通篇云『臣之父不幸而殺人，不得生，臣之母得生，而為公家為酒。』則此言舂酋者，或為舂，或為酒也。」案：畢說是也。周官舂人有「女舂抌二人」，鄭注云「女舂抌，女奴能舂與抌者。抌，抒臼也。」說文「舀」或作「抌」。此以舂酋連文，則「酋」即「抌」之假字可知。墨、呂二書義本不同，王宋說非。則夫好攻伐之君，不知此為不仁義，以告四鄰諸侯曰：「吾攻國覆軍，殺將若干人矣。」其鄰國之君亦不知此為不仁義也，有具其皮幣，有與又通，下同。發其〈糹忍〉處，畢云：「未詳。說文、玉篇無『〈糹忍〉』字。」詒讓案「〈糹忍〉」，吳鈔本作「総」，即「總」之俗，於義亦無取。疑「〈糹忍〉處」當作「徒遽」。「徒」，正字作「〈辵土〉」，隸變或作「徒」，彳與糸相似，止與心相似，遂訛作「〈糹忍〉」耳。「遽」「處」亦形近而誤。國語吳語云：「徒遽來告」。韋注云「徒，步也；遽，傳車也。」周禮行夫注云：「遽，若今時乘傳騎驛而使者也。」發其徒遽，謂使人致賀於攻伐之國，必起發卒徒車馬，以從行也。或云「〈糹忍〉」當為「縱」之訛，「縱」隸古或作「〈糹歰〉」，右半形與忍相類，縱又從之借字，「縱處」即「從遽」，亦通。使人饗賀焉。饗，當讀為聘享之享。周禮玉人，鄭注云「享，獻也。」則夫好攻伐之君，有重不知此為不仁不義也，有書之竹帛，藏之府庫。為人後子者，後子即嗣子，詳節葬下篇。必且欲順其先君之行，曰：「何不當發吾府庫，舊本脫「府」字，王據上文補。視吾先君之法美。」王云：「『法美』二字，義不相屬。『美』當為『義』字之誤也。少儀『言語之美』。鄭注『「美」當為「儀」。』案：『美』乃『義』字之誤。義即古儀字。法義，即法儀也，前有法儀篇云『天下從事者，不可以無法儀。』非命篇曰『先立義法』，即儀法。當，讀為嘗。荀子性惡篇『今當試去君上之埶，無禮義之化，去法正之治，無刑罰之禁，則天下之悖亂而相亾不待頃矣，』呂氏春秋疑似篇『戎寇當至』當並與嘗同。史記西南夷傳『嘗擊南越者八校尉』，漢書『嘗』作『當』，嘗試也。言試發吾府庫，視吾先君之法儀也。」必不曰文、武之為正者若此矣，曰吾攻國覆軍殺將若干人矣。則夫好攻伐之君，不知此為不仁不義也，其鄰國之君不知此為不仁不義也，是以攻伐世世而不已者，此吾所謂大物則不知也。 \\n  \\n 所謂小物則知之者何若？今有人於此，入人之場園，取人之桃李瓜薑者，上得且罰之，眾聞則非之，是何也？曰不與其勞，獲其實，言不與種植之勞，而取其實也。已非其有所取之故，此有誤，疑當云「以非其所有取之故」，已、以同，「所有」二字誤倒，遂不可通。而況有踰於人之牆垣，以下文校之，「於」字疑衍。抯格人之子女者乎？蘇云：「抯，說文云『挹也，從手且聲，讀若摣。』格，舉持也。爾雅釋訓云『格，格舉也』。」俞云：「『抯』字無義，當為衍文。蓋即『垣』字之誤而複者。『格人之子女』，與下『竊人之金玉蚤絫』、『竊人之牛馬』一律。曰格曰竊，皆以一字為文也。下文『踰人之墻垣，抯格人之子女者』，亦衍『抯』字。又下文『此為踰人之墻垣，格人之子女者』，正無『抯』字，可證上兩處之衍矣。畢反謂其脫『抯』字，非也。格人之子女，謂拘執人之子女。後漢書鍾離意傳注曰『格，拘執也』，是其義。」案：抯、摣字通。方言云「抯，摣取也，南楚之閒，凡取物溝泥中，謂之抯，或謂之摣」。釋名釋姿容云「摣，叉也，五指俱往叉取也」。俞說非。與角人之府庫，俞云：「『角』字無義，乃『穴』字之誤。『穴』，隸書作『（）』，『角』隸書作『（）』，兩形相似而誤」。竊人之金玉蚤絫者乎？王引之云：「『蚤絫』二字義不可通，『蚤絫』當為『布喿』。隸書『布』字作『（）』，『蚤』字作『（）』，二形相似，故『布』訛為『蚤』。荀子儒效篇『必蚤正以待之也。』新序雜事篇『蚤』作『布』。喿，蓋繰之借字，布繰即布帛。說文『繰帛如紺色，或曰深繒，讀若喿。』繰喿同音，故字亦相通。凡書傳中，從喿從參之字，多相亂，故非樂篇『多治麻絲葛緒綑布繰』，今本作『布縿』。而檀弓之『布幕衛也，繰幕魯也』，今本亦作『縿幕』。其它從喿之字，亦多變而從參。隸書『參』字作『（）』，與『絫』相似，因訛為『絫』矣。西伯勘黎『乃罪多參在上』。馬融讀『參』為『絫』，亦以其字形之相似。金玉布繰皆府庫所藏故曰『角人之府庫，竊人之金玉布喿』。」與踰人之欄牢，「欄」，吳鈔本作「闌」，下同，義詳非攻上篇。周禮充人，鄭注云「牢，閑也。」說文牛部云「牢，閑養牛馬圈也。」竊人之牛馬者乎？而況有殺一不辜人乎？今王公大人之為政也，畢云「『人』，舊作『天』，以意改。」案：道藏本、吳鈔本作「夫」，季本作「人」，與畢校合。自殺一不辜人者；踰人之牆垣，抯格人之子女者；與角人之府庫，竊人之金玉蚤絫者；道藏本、吳鈔本下並有「乎」字。與踰人之欄牢，竊人之牛馬者；畢云：「舊脫『之』字，據上文增。」與入人之場園，毛詩豳風七月傳云「春夏為圃，秋冬為場。」鄭箋云「場圃同地，自物生之時耕治之，以種菜茹，至物盡成熟築堅以為場」。竊人之桃李瓜薑者，王引之云：「舊脫『者與入人之場園竊人之』十字，當據上下文補。」今王公大人之加罰此也，雖古之堯舜禹湯文武之為政，亦無以異此矣。今天下之諸侯，將猶皆侵凌攻伐兼并，此為殺一不辜人者，數千萬矣；此為踰人之牆垣，格人之子女者，畢云：「據上，『格』上當脫『抯』字。」與角人府庫，竊人金玉蚤絫者，數千萬矣；踰人之欄牢，竊人之牛馬者，與入人之場園，竊人之桃李瓜薑者，數千萬矣，而自曰義也。故子墨子言曰：「是蕡我者，「蕡」，畢本並改「責」，云：「舊作『蕡』，下同，以意改。」顧云：「蕡，讀若治絲而棼之棼，『我』，當為『義』。」案：顧說是也，棼亦與紛同。尚同中篇云「本無有敢紛天子之教者」，與此文例略同。急就篇云「芬薰脂粉膏澤筩」，「芬」，皇象本作「蕡」。此以「蕡」為「棼」，與彼相類。則豈有以異是蕡黑白甘苦之辯者哉！今有人於此，少而示之黑謂之黑，王引之經傳釋詞，「謂」下刪「之」字。多示之黑謂白，必曰吾目亂，不知黑白之別。今有人於此，能少嘗之甘畢云：「『能少』，當為『少而』，據上文如此。能而音同故也。」王引之云：「能猶而也，能與而古聲相近，故義亦相通。」戴說同。謂甘，多嘗謂苦，王氏釋詞，「多嘗」下，增「之甘」二字。必曰吾口亂，不知其甘苦之味。今王公大人之政也，戴云：「『政』上，當有『為』字。」或殺人，其國家禁之，此蚤越戴云：「三字有脫誤。」有能多殺其鄰國之人，因以為文義，王云：「『文義』二字義不可通，『文』當為『大』字之誤也。謂多殺鄰國之人，聞之者不以為不義，反以為大義也。非攻篇曰『小為非，則知而非之，大為非攻國，則不知非，從而譽之，謂之義』，此之謂也。」案：王據非攻篇證此，是也。而改「文」為「大」，則非是。此當作「因以為之義」，為與謂通，「文」即「之」之訛，言因以稱之曰義也。此豈有異蕡白黑、甘苦之別者哉？」別、辯聲近字通。 \\n  \\n 故子墨子置天之，以為儀法。畢云：「『之』當為『志』。」非獨子墨子以天之志為法也，王云：「『志』字，亦後人所加，『之』即『志』字也。」案：說詳中篇。於先王之書大夏之道之然：俞云：「大夏，即大雅也。雅、夏古字通。荀子榮辱篇曰『越人安越，楚人安楚，君子安雅。』儒效篇曰『居楚而楚，居越而越，居夏而夏』，是夏與雅通也。下文所引『帝謂文王』六句，正大雅皇矣篇文。」「帝謂文王，予懷明德，吳鈔本，「懷」下有「而」字。毋大聲以色，毋長夏以革，蘇云：「詩大雅文王篇，二『毋』字作『不』。」詒讓案：中篇引「毋」並作「不」，與詩同。不識不知，順帝之則。」義並詳中篇。此誥文王之以天志為法也，吳鈔本「誥」作「告」。畢云：「『誥』字，據上文當為『語』。」詒讓案：「也」字疑衍。而順帝之則也。且今天下之士君子，中實將欲為仁義，求為上士，上欲中聖王之道，下欲中國家百姓之利者，當天之志，而不可不察也。天之志者，義之經也。兩「志」字，王校亦刪，詳前。 \\n  \\n  \\n  \\n  \\n  \\n  \\n  "}
{"章节": "墨子閒詁卷八", "正文": "  \\n 墨子閒詁卷八 \\n 　 \\n  \\n 明鬼上第二十九闕明鬼中第三十闕明鬼下第三十一 \\n  \\n 淮南子氾論訓作「右鬼」，高注云「右，猶尊也」。漢書藝文志亦同。顏注引此作「明鬼神」，疑衍「神」字。明，謂明鬼神之實有也。 \\n  \\n 子墨子言曰：「逮至昔三代聖王既沒，天下失義，諸侯力正，畢云：「正，同征。」詒讓案：節葬下篇作「征」，字通。天志下篇云「兼之為道也，義正，別之為道也，力正。」周禮禁暴氏「禁庶民之亂暴力正者」，鄭注云「力正，以力強得正也。」是以存夫為人君臣上下者之不惠忠也，父子弟兄之不慈孝弟長貞良也，正長之不強於聽治，賤人之不強於從事也，民之為淫暴寇亂盜賊，畢云：「舊脫。『亂』字，據下文增。」以兵刃毒藥水火，退無罪人乎道路率徑，蘇云：「『退』，疑當作『遇』，下文同。」俞云：「『退』字無義，疑『迫』字之誤。謂迫而奪其車馬衣裘也。『率徑』二字亦無義，據下文，此語兩見而皆無『率徑』二字，疑為衍文。」案：二說皆非也。「退」當為「迓」字之誤，迓與禦通。書牧誓「弗迓克奔」，釋文引馬融本，「迓」作「禦」，云「禁也」。史記周本紀「弗迓」，作「不禦」，集解引鄭注云「禦，彊禦，謂彊暴也。」孟子萬章篇云「今有禦人於國門之外者」，趙注云「禦人，以兵禦人而奪之貨」，即其義也。率徑，當讀為術徑，屬上道路為句。率聲與朮聲，古音相近。廣雅釋詁云「率，述也」，白虎通義五行篇云「律之言率，所以率氣令生也」，周禮典同鄭注云「律述氣者也」，述氣即率氣，是其證。說文行部云「術，邑中道也」。月令「審端徑術」，鄭注云「術，周禮作遂。夫閒有遂，遂上有徑。遂，小溝也，步道曰徑」。杜臺卿玉燭寶典，引蔡邕月令章句云「術，車道也；徑，步道也」。鄭、蔡說並通。漢書刑法志亦云「術路」，如淳注云「術，大道也」。俞以「率徑」為衍文，亦誤。奪人車馬衣裘以自利者並作，由此始，是以天下亂。此其故何以然也？則皆以疑惑鬼神之有與無之別，不明乎鬼神之能賞賢而罰暴也。今若使天下之人，偕若信鬼神之能賞賢而罰暴也，舊本「偕」作「借」。畢云：「『借』，本書尚賢中作『藉』，此俗改。」王云：「上言『若使』，則下不得又言『借若』，余謂『若』字涉上文而衍，『借』乃『偕』字之誤。偕與皆通。湯誓『予及女皆亾』，孟子梁惠王篇，『皆』作『偕』。周頌豐年篇『降福孔皆』，晉書樂志，『皆』作『偕』。言使天下之人，皆信鬼神之能賞賢而罰暴，則天下必不亂也。舊本『罰暴』二字倒轉，據上文改。」則夫天下豈亂哉！」 \\n  \\n 今執無鬼者曰：「鬼神者，固無有。」旦暮以為教誨乎天下，舊本，下有「之」字，畢又以意增「人」字。王云：「畢補非也。此文本作『旦暮以為教誨乎天下』，今本『天下』下有『之』字者，涉下句『天下之眾』而衍，畢不解其故，而於『之』下補『人』字，誤矣。下文『天下之眾』，即天下之人也。」案：王說是也，今據刪。疑天下之眾，使天下之眾皆疑惑乎鬼神有無之別，吳鈔本無「惑」字。是以天下亂。是故子墨子曰：「今天下之王公大人士君子，實將欲求興天下之利，除天下之害，故當鬼神之有與無之別，以為將不可以不明察此者也。」舊本「明」上脫「不」字，今從王校補。俞云：「此本作『故當鬼神之有與無之別，不可以不察者也』，下文曰『既以鬼神有無之別，以為不可不察已，然則吾為明察此』，此文『以為』字即涉下文而衍，『明察此』字，即涉下文而誤，下云『不可不察』，正承此而言，故知此文無『明』字也。」蘇云：「下『以』字當作『不』」。案：俞說是也，今從之，此字不當刪，詳非攻下篇。 \\n  \\n 既以鬼神有無之別，以為不可不察已，然則吾為明察此，其說將柰何而可？子墨子曰：「是與天下之所以察知有與無之道者，必以眾之耳目之實知有與亡為儀者也，「亾」，吳鈔本作「無」。「亾」，古「無」字，篇中諸有「無」字，疑古本並作「亾」。請惑聞之見之，請，當讀為誠。墨子書多以「請」為「情」，又以「情」為「誠」，故此亦以「請」為「誠」，詳尚同中、下二篇。惑，與或通。戴云「『謂』，『諸』字之誤」，失之。則必以為有，莫聞莫見，則必以為無。舊脫「則必以為有」以下九字，王據下文及非命篇補，今從之。若是，何不嘗入一鄉一里而問之，自古以及今，生民以來者，亦有嘗見鬼神之物，聞鬼神之聲，則鬼神何謂無乎？若莫聞莫見，則鬼神可謂有乎？」「何」「可」錯出，義兩通，不知孰為正字。 \\n  \\n 今執無鬼者言曰：「夫天下之為聞見鬼神之物者，不可勝計也，亦孰為聞見鬼神有無之物哉？」子墨子言曰：「若以眾之所同見，與眾之所同聞，則若昔者杜伯是也。周宣王殺其臣杜伯而不辜，畢云：「史記索隱引作『不以罪』」。杜伯曰：『吾君殺我而不辜，若以死者為無知則止矣；若死而有知，不出三年，必使吾君知之。』其三年，畢云「文選注引作『必死吾君之期』。韋昭注國語引『三』作『二』。太平御覽引作『後三年』」。俞云「『必使吾君知之』絕句『其』下，脫『後』字，本作『其後三年』。太平御覽引此文正作『後三年』，但刪『其』字耳。韋昭注周語引作『後二年』，雖誤『三為二』，而『後』字固在，皆可為證。文選劉孝標重荅劉秣陵書注，引作『必死吾君之期』，則誤『其』為『期』，而屬上讀，且誤『使』為『死』，又脫『知』字，文不成義，不足據也。」案：宋尤袤本文選注惟「其」作「期」，餘並與今本同。國語韋注宋明道本，亦正作「三年」。畢、俞並誤據俗本疏矣。史記周本紀，正義引周春秋，亦作「後三年」。據史記，宣王四十六年崩，則殺杜伯當在四十四年。通鑑外紀，載殺杜伯於四十六年，非也。今本竹書紀年云「宣王四十三年，王殺大夫杜伯，其子隰叔出奔晉。」則不數所殺年，亦通。周宣王合諸侯而田於圃，田車數百乘，「田於圃」，吳鈔本作「舍於圃」。畢云「田與佃通。說文云『佃中也。春秋傳曰：乘中佃一轅車』。案：今左氏作「衷佃」，同。又案：韋昭注國語、文選注、史記索隱引，俱無此字。顏師古注漢書有」。俞云：「田於圃田者，圃田，地名。詩車攻篇『東有甫草，駕言行狩』，鄭箋以鄭有甫田說之，爾雅釋地作『鄭有圃田』，即其地也。畢讀圃字絕句，非是。」詒讓案：周語云「杜伯射王於鄗」，韋注云「鄗，鄗京也。」史記周本紀，集解引徐廣云「豐在京兆鄠縣東，鎬在上林昆明北，有鎬池，去豐二十五里，皆在長安南數十里。」周禮職方氏，鄭注云「圃田，在中牟。」以周地理言之，鄗在西都，圃田在東都，相去殊遠。又韋引周春秋「宣王會諸侯田於圃」，明道本「圃」作「囿」。史記封禪書索隱、周本紀正義，所引並與韋同。論衡死偽篇云「宣王將田于圃」。則漢、唐舊讀，並於圃字斷句，皆不以圃為圃田。荀子王霸篇，楊注引隨巢子云「杜伯射宣王於畞田」。畞與牧，聲轉字通，疑即鄗京遠郊之牧田，亦與圃田異。但隨巢子以「圃田」為「畞田」，似可為俞讀左證。近胡承琪亦謂此即圃田，而謂國語鄗即敖鄗，｛广屰｝韋以為鄗京之誤，其說亦可通。姑兩存之，俟通學詳定焉。田車者，考工記云「田車之輪，六尺有六寸」，鄭注云「田車，木路也，駕田馬」。畢引左傳「中佃」，非此義。從數千，人滿野。畢云：「太平御覽引，作『車徒滿野』，節文」。俞云：「『從』，乃『徒』字之誤。車數百乘，徒數千人，徒與車為對文。御覽引作『車徒滿野』，是其證。」案：俞校近是，但此當以「徒數千」為句，「人」屬下「滿野」為句，非以徒與車為對文也。日中，杜伯乘白馬素車，朱衣冠，朱衣冠，蓋韋弁服也。周禮司服「凡兵事，韋弁服」，鄭注云「韋弁，以韎韋為弁，又以為衣裳也」。韎朱色近通稱。執朱弓，挾朱矢，追周宣王，射之車上，舊本，「射之」作「射入」。畢云：「文選注引作『射之』」。詒讓案：「之」字是也，今據改。中心折脊，殪車中，後漢書光武紀，李注云「殪，仆也」。伏弢而死。畢云：「『弢』，太平御覽引作『韔』，一引作『伏弓衣』，義同」。詒讓案：史記索隱、文選注引，並作「弢」，與今本同。論衡死偽篇亦作「韔」。說文弓部云「弢，弓衣也」。左成十六年傳「楚共王使養由基射呂錡，中項伏弢」。畢又云：「國語云『內史過曰：杜伯射王于鄗』。韋昭注曰『杜國伯爵，陶唐氏之後。周春秋曰』云云，與此略同。地理志『杜陵，故杜伯國。有周右將軍杜主祠四所』。又國語『范宣子曰：昔匄之祖，在周為唐杜氏』。韋昭曰『周成王滅唐，而封弟唐叔虞，遷唐于杜，謂之杜伯』。封禪書曰『杜主，故周之右將軍』，今陝西長安縣南杜豐。」當是之時，周人從者莫不見，遠者莫不聞，著在周之春秋。國語晉語「司馬侯謂悼公曰：羊舌肸習於春秋」，韋注云「春秋，紀人事之善惡，而目以天時，謂之春秋，周史之法也。時孔子未作春秋」。又楚語「莊王使士亹傅太子申叔，時告之曰：教之春秋，以感勸其心。」公羊莊七年傳云「不脩春秋曰：雨星不及地尺而復」，何注云「謂史記也。古者謂史記為春秋」。管子法法篇云「故春秋之記，臣有弒其君，子有殺其父者矣」。尹注云「春秋，即周公之凡例，而諸侯之國史也」。史通六家篇、隋書李德林傳，並引墨子云「吾見百國春秋」。蓋即此。史通又云「汲璅冢語記太丁時事，目為夏殷春秋，又有晉春秋，記獻公十七年事。」為君者以教其臣，為父者以〈言敬〉其子，畢云：「說文云『警，戒也』。此異文」。曰：『戒之慎之！凡殺不辜者，其得不祥，鬼神之誅，畢云：「舊作『謀』，據後文改」。若此之憯遫也！憯、速義同。玉篇手部云「撍，側林切，急疾也」。憯與撍通。易豫「朋盇簪」，釋文云「簪，鄭云速也，李作撍」。淮南子本經訓云「兵莫憯於志，而莫邪為下。」高注云「憯，猶利也」，並與此義相近。道藏本、吳鈔本並無「也」字。畢云：「說文云『遫，籀文』。蘇云：「遫與戚義同。」以若書之說觀之，則鬼神之有，豈可疑哉？非惟若書之說為然也，道藏本、吳鈔本，並無「也」字。昔者鄭穆公，史記鄭世家「穆公蘭，文公子」。然此實當為秦穆公之訛。畢云：「郭璞注，山海經引此作『秦穆公』。又太平御覽、太平廣記引『穆』作『繆』。」詒讓案：郭引作『秦』是也。玉燭寶典引墨子曰「昔秦穆公有明德，上帝使句芒賜之壽十九年也」，即約此文。論衡福虛篇云「儒家之徒董無心，墨家之役纏子，相見講道。纏子稱墨家佑鬼神是，引秦穆公有明德，上帝賜之十九年。纏子難以堯舜不賜年，桀紂不夭死。堯舜桀紂猶為尚遠，且近難以秦穆公、晉文公。夫謚者行之跡也，跡生時行，以為死謚。穆者誤亂之名，文者德惠之表，有誤亂之行，天賜之年，有德惠之操，天奪其命乎？案穆公之霸不過晉文，晉文之謚美於穆公，天不加晉文以命，獨賜穆公以年，是天報誤亂，與穆公同也」。又無形篇云「傳言秦穆公有明德，上帝賜之十九年」。北齊書樊遜傳，遜對問禍福報應，亦云「秦穆有道，句芒錫祥」。以諸書證之，則不當作「鄭」明矣。下文凡「鄭」字，並當作「秦」。當晝日中處乎廟，「當」，吳鈔本作「嘗」，古字通用。有神入門而左，鳥身，畢云：「海外東經云『東方句芒，鳥身人面』。太平廣記引作『人面鳥身』」。戴云：「脫『人面』二字」。素服三絕，「三絕」無義，疑當作「玄純」。「玄」與「三」，「純」與「絕」，艸書並相近，因而致誤。素衣玄純，蓋即深衣采純，明與凶服異也。畢引說文云「絕，刀斷絲也」，非此義。面狀正方。畢云：「太平廣記引作『而狀方正』」。戴云：「『面』乃『而』字之誤。」案：山海經郭注引作「方面」，則「面」字非誤。鄭穆公見之，乃恐懼奔，神曰：『無懼！畢云：「舊脫此四字，據太平廣記增，太平御覽引作一「曰」字，一本作「神曰」二字。帝享女明德，「女」，吳鈔本作「汝」。使予錫女壽十年有九，「錫」，吳鈔本作「享」。使若國家蕃昌，子孫茂，毋失。鄭亦當作「秦」。穆公再拜稽首曰：『敢問神名？』畢本「名」作「明」，云：「舊脫此字。太平御覽引云『敢問神明為何』？太平廣記引云『公問神明』。案：明同名也」。王云：「鈔本御覽神鬼部二，正作『敢問神名』，刻本『名』作『明』，誤也。明古讀若芒，不得與名通」。案：王校是也，楚辭遠遊，洪興祖補注引，亦作「名」，今據補正。曰：『予為句芒。』句芒，地示泝五祀之木神。月令「春，其神句芒」，是也。左傳昭二十九年，蔡墨說少昊氏之子重為句芒，此人鬼為木官，配食句芒者，非地示也。若以鄭穆公之所身見為儀，則鬼神之有，豈可疑哉？非惟若書之說為然也，昔者，燕簡公畢云：「案史記，簡公，平公子，周敬王十六年，公元年也。」詒讓案：論衡書虛篇說此事作「趙簡子」，死偽篇作「趙簡公」，並誤。惟訂鬼篇作「燕簡公」，與此同。殺其臣莊子儀而不辜，顧云：「論衡訂鬼、書虛、死偽，作『莊子義』。」莊子儀曰：『吾君王殺我而不辜，簡公時，燕尚未偁王，此「王」字疑後人所加。死人毋知亦已，「毋」，吳鈔本作「無」。死人有知，不出三年，必使吾君知之』。期年，燕將馳祖，畢云：「祖道」。王云：「畢說非也。法苑珠林君臣篇作『燕之有祖澤，猶宋之有桑林，國之大祀也』。據此，則祖是澤名，故又以雲夢比之。下文『燕簡公方將馳於祖塗』，亦謂祖澤之塗也。然則此祖，非祖道之謂。」案：王說近是。顏之推還冤記，又作「燕之沮澤，當國之大祀」。祖與沮、菹字通。王制云「山川沮澤」，孔疏引何〈胤，去“乚“〉隱義云「沮澤，下溼地也」。孟子滕文公篇，趙注云「菹，澤生草者也。今青州謂澤有草者為菹也」。俞正燮據說苑臣術云「魏翟璜乘軒車、載華蓋，時以閒暇祖之於野」，蓋所謂馳祖者也。未知是否？燕之有祖，當齊之社稷，王引之云：「當，猶如也」。又「齊之」下，校增「有」字。詒讓案：國語魯語云：「莊公如齊觀社，曹劌諫曰：齊棄太公之法，而觀民於社」。又曰「今齊社而往觀旅，非先王之訓也」。韋注云「旅，眾也」。襄二十四年，左傳云「楚子使薳啟疆如齊聘，齊社蒐軍實，使客觀之」。宋之有桑林，左襄十年傳云「宋公享晉侯於楚丘，請以桑林」。杜注云「桑林，殷天子之樂名」。淮南子脩務訓云：「湯旱，以身禱於桑山之林」，高注云「桑山之林能為雲雨，故禱之」。呂氏春秋慎大篇云「武王勝殷，立成湯之後於宋，以奉桑林」，高注云「桑山之林，湯所禱也，故所奉也」。莊子養生主篇云「合於桑林之舞」，釋文引司馬彪云「桑林，湯樂名」。案：杜預司馬彪，並以桑林為湯樂。左傳孔疏引皇甫謐說，又以桑林為大濩別名。以此書及淮南書證之，桑林蓋大林之名，湯禱旱於彼，故宋亦立其祀。左昭二十一年傳云「宋城舊鄘及桑林之門」，當即望祀桑林之處。因湯以盛樂禱旱於桑林，後世沿襲，遂有桑林之樂矣。楚之有雲夢也，爾雅釋地云「楚有雲夢」，郭注云「今南郡華容縣東南，巴丘湖是也。周禮職方氏：荊州其澤藪曰雲瞢」。此男女之所屬而觀也。周禮州長，鄭注云「屬，猶合也，聚也」。日中，燕簡公方將馳於祖塗，莊子儀荷朱杖而擊之，殪之車上。史記十二諸侯年表，燕簡公在位十二年卒，當敬王二十七年，魯哀公二年。則殺莊子儀事，當在簡公十一年也。但依左傳昭三年，北燕伯款，即簡公，史表則以為惠公，其元年當周景王元年，在位九年卒，歷悼、共、平三世，而後至簡公，與左傳殊不合。未知孰是。論衡死偽篇云「簡公將入於桓門，莊子義起於道左，執彤杖而捶之，斃於車下」，與此小異。疑兼采它書。桓，古與和通。桓門，當即周禮大司馬中冬狩田之和門，與此云「馳於祖塗」不同也。當是時，燕人從者莫不見，遠者莫不聞，著在燕之春秋。諸侯傳而語之曰「語」，吳鈔本作「言」。『凡殺不辜者，其得不祥，鬼神之誅，若此其憯遫也！』以若書之說觀之，則鬼神之有，豈可疑哉？非惟若書之說為然也，「惟」，吳鈔本作「唯」。昔者，宋文君鮑之時，「君」，吳鈔本作「公」。論衡祀義篇云「宋公鮑之身有疾」。有臣曰〈礻后〉觀辜，顧云：「論衡訂鬼作宋夜姑」。詒讓案：字書無「〈礻后〉」字，論衡祀義篇云「祝曰夜姑」，則「詬」當即「祝」之訛。祝，即周禮大小祝也。「觀辜」，疑亦「夜姑」之訛。左傳昭二十五年魯有「申夜姑」，釋文「『夜』本或作『射』」。又文六年晉狐射姑，穀梁作「狐夜姑」。春秋桓九年經有曹世子射姑。左傳定二年，又有邾大夫夷射姑。是古人多以射姑為名之證。固嘗從事於厲，論衡祀義篇云「掌將事於厲者」，盧云：「厲，公厲泰厲之屬也。宋歐陽士秀以厲為神祠，以管子請桓公立五厲，祀堯之五吏為證。後世統謂之廟」。祩子杖揖出與言曰：『類篇示部引廣雅云「祩，詛也」。畢云：「『祩』，『祝』字異文。祩子，即祝史也。玉篇云『祩，之俞切，祝詛也。又音注。言神馮於祝子而言也」。蘇云：「下言『舉揖而槁之』，則『揖』宜從木為『楫』」。俞云：「下文『祩子舉揖而槁之』，揖，未知何物，疑此文本作『祩子揖杖出』，下文本作『株子舉杖而槁之』。尚書大傳『八十者杖於朝，見君揖杖』，鄭注曰『揖，挾也』。此揖杖之義也。因『揖杖』誤倒為『杖揖』，後人遂改下文之『舉杖』為『舉揖』，以合之耳。舉杖而槁之猶定二年左傳云『奪之杖以敲之』。槁即敲之假音」。案：祩疑「禂」之異文。說文示部云「禂，禱牲馬祭也」，周禮甸祝「禂牲禂馬」，鄭注云「禂，讀如伏誅之誅，今侏大字也」。畢以「祩」為「祝」異文，說無所據。上觀辜已是祝，則祩子不當復為祝。竊疑當是「巫」，巫能接神，故厲神降於其身。謂之祩子，猶楚辭謂巫為靈子也。蘇校謂「揖」當作「楫」，近是。論衡祀義篇作「厲鬼杖檝而與之言」，又云「舉檝而掊之」，「檝」即「楫」之俗。然說文木部云「楫，舟櫂也」，於義無取。竊疑「楫」實當作「杸」，篆文形近而誤。說文殳部云：「杸，軍中士所持殳也」，與殳音義同。淮南子齊俗訓云「搢笏杖殳」，許慎注云「殳，木杖也」。但漢人引已作「楫」，未敢輒改。觀辜是何珪璧之不滿度量？酒醴粢盛之不淨潔也？犧牲之不全肥？淮南子時則訓，高注云「全，無虧缺也」。畢云：「全，謂純色，與牷同」。春秋冬夏「選」失時？蓋言祭厲失其常時。畢云：「選同算」。詒讓案：選下有脫字，後文云「官府選效必先祭器」，則「選」下疑脫「效」字。選當讀為饌具之饌，畢說非，詳後。豈女為之與？意鮑為之與？』王引之云：「意與抑同。論語學而篇『求之與，抑與之與』？漢石經『抑』作『意』」。觀辜曰：『鮑幼弱在荷繈之中，畢云：「荷與何同。漢書注『李奇云：繈，絡也，以繒布為之，絡負小兒。師古曰：即今之小兒繃也，居丈反』」。詒讓案：「繈」，吳鈔本作「襁」，襁正字，繈借字。說文衣部云「襁，負兒衣也」。論語子路篇「襁負其子而至矣」，集解「包咸云：負者以器曰襁」。呂氏春秋明理篇云「道多褓襁」，高注云「褓，小兒被也。襁，褸格上繩也」。孫奭孟子音義引博物志云「襁褓，織縷為之，廣八寸，長一尺二寸，以負小兒於背上」。史記魯世家云「成王少在強葆之中」。鮑何與識焉。盧云「此云在荷繈之中，則非春秋時宋文公也」。案：宋世家無兩文公，且不當名謚并同。此蓋墨子傳聞之誤，不得謂宋別有文公鮑也，盧說非。官臣觀辜特為之』。左襄十八年傳「中行獻子禱于河，偁官臣偃」，杜注云「守官之臣」。祩子舉揖而槁之，「揖」，疑亦當為「杸」。蘇校改「楫」，亦通。俞校改「杖」，未塙。論衡祀義篇云「厲鬼舉檝而掊之，斃於壇下」。此「槁」疑當讀為「毃」，同聲假借字。左定二年傳云「奪之杖以敲之」，釋文云「敲，苦孝反，又苦學反。說文作毃，云擊頭也。字林同。又一曰擊聲也，口交反，又口卓反，訓從敲，云橫擿也」。案：今本說文攴部，「擿」作「撾」。畢云：「槁同敲」。殪之壇上。當是時，畢云：「舊脫此字，一本有。」宋人從者莫不見，遠者莫不聞，畢云：「舊脫『者』字，一本有」。詒讓案：道藏本、吳鈔本並有。著在宋之春秋。諸侯傳而語之曰：『諸不敬慎祭祀者，鬼神之誅，至若此其憯遫也！』道藏本、吳鈔本無「也」字。以若書之說觀之，鬼神之有，豈可疑哉？非惟若書之說為然也。「惟」吳鈔本作「唯」。昔者，齊莊君之臣畢云：「『君』，事類賦引作『公』，舊脫『臣』字，據太平御覽、事類賦增」。有所謂王里國、畢云：「太平御覽、事類賦引作『王國卑』，下同，疑此非」。中里徼者，畢云：「太平御覽、事類賦，引作『檄』，下同」。此二子者，訟三年而獄不斷。公羊宣元年，何注云：「古者疑獄三年而後斷」。齊君由謙殺之恐不辜，猶謙釋之。畢云：「由與猶同，故兩作」。王云：「由、猶皆欲也，謙與兼同，言欲兼殺之，兼釋之也。大雅文王有聲篇『匪棘其欲』。禮器作『匪革其猶』。周官小行人『其悖逆暴亂作慝猶犯令者』，大戴記朝事篇，『猶』作『欲』。是『猶』即『欲』也。猶、由古字亦通」。蘇說同。恐失有罪，乃使之人共一羊，畢云：「太平御覽、事類賦引『之』作『二』」。盟齊之神社，畢云：「事類賦無『神』字」。詒讓案：周禮司盟云「有獄訟者，則使之盟詛，凡盟詛各以其地域之眾庶，共其牲而致焉」，鄭注云「使其邑閭出牲而來盟」。此所云，與禮合。二子許諾。畢云：「太平御覽、事類賦，引作『二子相從』」。於是泏洫畢云：「說文云『泏，水貌，讀若窟』。洫，未詳，疑皿字，言以水渫皿」。洪云：「『泏洫』，當是『涖盟』之訛」。案：「泏皿」殊不辭，洪謂「泏盟」之訛，於字形亦遠。竊謂此當作「〈氵臿〉血」。「〈氵臿〉」「歃」聲同，唐人書「臿」字或作「（）」，與「出」形近，故訛。「血」，又涉「泏」字而誤加水也。〈扌惡〉羊而漉其血，畢云：「太平御覽、事類賦，引已上八字作『以羊血灑社』，則『漉』當為『灑』字之誤。『〈扌惡〉』，字書無此字」。盧云：「玉篇有『掗』字，云磊搖也，烏可、烏寡、力可三切」。王引之云：「『〈扌惡〉』，即『〈亞刂〉』字也。廣雅曰『〈亞刂〉，刑刻剄也」。吳語『自〈亞刂〉於客前』，賈逵曰『〈亞刂〉，剄也』。作『〈亞刂〉』者，或字耳。此文本作『〈扌惡〉羊出血而灑其血』，謂剄羊出血而灑其血於社也。太平御覽獸部十三引，作『以羊血灑社』者，省文耳。今本『出血』作『泏血』，涉下文『灑』字而誤加氵，又誤在『〈扌惡〉羊』之上，則義不可通」。案：王以「泏洫」為「出血」，未塙，而讀「〈扌惡〉」為「〈亞刂〉」，則是也。洪說同。讀王里國之辭既已終矣，畢云：「四字，事類賦作『已盡』二字」。讀中里徼之辭未半也，畢云：「太平御覽、事類賦引，『也』作『祭』」。羊起而觸之，畢云「事類賦引，作『觸中里檄』。」折其腳，祧神之此有脫誤，畢云：「疑當云『跳神之社』」。案：羊跳安能敲人使殪，畢說不合事情。而槁之，殪之盟所。當是時，齊人從者莫不見，遠者莫不聞，畢云：「太平御覽引云『齊人以為有神驗』。事類賦引云『齊人以為有神』。疑以意改」。著在齊之春秋。諸侯傳而語之曰：『請品先不以其請者，畢云：「『品』，當為『盟』，下『請』當為『情』。」王引之云：「畢謂『品』當作『盟』是也。上『請』字當為『諸』，『先』當為『共』，隸書『先』字或作『（）』，與『共』相似而誤。『共』字當在『盟』字上。共盟，見上文。諸，猶今人言諸凡也。言凡共盟而不以其情者，必受鬼神之誅也。上文曰『諸不敬慎祭祀者，鬼神之誅，至若此其憯遫也』，是其證。今本『諸』，訛作『請』，『共』訛作『先』，『盟』訛作『品』，又升『品』字於『先』字上，則義不可通。下『請』字即『情』字也，墨子書通以『請』為『情』，不煩改字。」俞云：「『先』字之義尚不可曉。王氏改為『共』字，而移在『盟』字之上，似亦未安。『先』，疑『矢』字之誤。矢、誓古通用。盟矢，即盟誓也。『矢』字隸書或作『（）』，見孔宙碑，『先』字隸書或作『（）』，見北海相景君碑，兩形相似而誤。」案：俞說是也。鬼神之誅，至若此其憯遫也。』以若書之說觀之，鬼神之有，豈可疑哉？」是故子墨子言曰：「雖有深谿博林，幽澗毋人之所，王云：「深谿博林，幽澗毋人，即天志上篇所謂林谷幽閒無人也。『幽〈氵閒〉』，亦『幽閒』之誤。幽閒毋人，正指深谿博林言之，若作『幽〈氵閒〉』，則與深谿相複」。施行不可以不董，顧云：「爾雅『董，正也。』」蘇云：「『董』疑『謹』字之訛」。俞云：「『董』字無義，疑『堇』字之誤。『堇』借為『謹』，言不可以不謹也。管子五行篇『修暨水土，以待乎天堇』，尹知章注曰『堇，誠也』。訓堇為誠，即讀堇為謹也。說文『堇，古文作（）』，形與『董』相似，故誤」。案：俞說是也。禮記內則「塗之以謹塗」，玉篇引作「堇涂」，亦「謹」「堇」通用之證。見有鬼神視之」。 \\n  \\n 今執無鬼者曰：「夫眾人耳目之請，畢云：「當為『情』，下同。」案：「請」即「情」之假借，不必改字。非命中篇作「情」。豈足以斷疑哉？柰何其欲為高君子於天下，「高君子」無義。「高」，疑當作「尚」，下又脫「士」字，尚士，即上士也。下文云「則非所以為君子之道也」，又云「此非所以為上士之道也」，即遙冢此文。而有復信眾之耳目之請哉？」有，讀為又。「眾之」，疑當同上文作「眾人」，下同。子墨子曰：畢云：「舊脫『墨子』二字，以意增。」若以眾之耳目之請，以為不足信也，不以斷疑。不識若昔者三代聖王堯舜禹湯文武者，足以為法乎？故於此乎，自中人以上皆曰：若昔者三代聖王，足以為法矣。若苟昔者三代聖王足以為法，然則姑嘗上觀聖王之事。昔者，武王之攻殷誅紂也，使諸侯分其祭曰：『使親者受內祀，謂武王克殷分命諸侯，使主殷祀也。非攻下篇云「王既已克殷，成帝之來，分主諸神，祀紂先王」，是也。受內祀，謂同姓之國，得立祖王廟也。郊特牲孔疏引五經異義云「古春秋左氏說，天子之子，以上德為諸侯者，得祖所自出。魯以周公之故，立文王廟。左傳：宋祖帝乙，鄭祖厲王，猶上祖也」。疏者受外祀。」此謂異姓之國祭山川四望之屬。祭統說周錫魯重祭，云「外祭則郊祀是也，內祭則大嘗禘是也。彼大祀，非凡諸侯所得祀，蓋不在所受之列。故武王必以鬼神為有，是故攻殷伐紂，使諸侯分其祭。若鬼神無有，則武王何祭分哉？「祭」，吳鈔本作「祀」。 \\n  \\n 非惟武王之事為然也，故聖王「故」，當為「古」，下文「古聖王」「古者聖王」文屢見，可證。其賞也必於祖，其僇也必於社。詳後。賞於祖者何也？告分之均也；僇於社者何也？告聽之中也。江聲云：「分之均，謂頒賞平均；聽之中，謂斷皋允當也」。非惟若書之說為然也，且惟昔者虞夏、商、周三代之聖王，其始建國營都日，必擇國之正壇，置以為宗廟；考工記匠人「營國方九里，左祖右社，前朝後市」。呂氏春秋慎勢篇云「古之王者，擇天下之中而立國，擇國之中而立宮，擇宮之中而立廟」。劉逢祿云：「壇場，祭壇場也。置，措也」。必擇木之脩茂者，「脩」，吳鈔本作「修」。立以為菆位；畢云：「菆，蕝字假音。說文云『蕝，朝會束茅表位曰蕝，春秋國語曰：茅蕝表坐』。韋昭曰『蕝，謂束茅而立之，所以縮酒』」。劉云：「菆位，社也」。王云：「畢說非也。菆與叢同，『位』當為『社』字之誤也。隸書『社』字，漢魯相韓敕造孔廟禮器碑作『（）』，史晨祠孔廟奏銘作『（）』，因訛而為『位』。急就篇『祠祀社稷叢臘奉』，『叢』，一本作『菆』。顏師古曰『叢，謂草木岑蔚之所，因立神祠』，即此所謂『擇木之脩茂者，立以為菆社』也。秦策『恒思有神叢』，高注曰『神祠叢樹也』。莊子人閒世篇曰『見櫟社樹，其大蔽牛』。呂氏春秋懷寵篇曰『問其叢社大祠，民之所不欲廢者，而復興之』。太玄『聚次四日牽羊示于叢社』。皆其證也。置以為宗廟，承上賞於祖而言；立以為菆社，承上僇於社而言。則『位』為『社』字之誤明矣。史記陳涉世家『又閒令吳廣之次近所旁叢祠中』，索隱引墨子云『建國必擇木之脩茂者以為叢位』。則所見本，『社』字已誤作『位』，而『菆』字作『叢』則不誤也。又耕柱篇曰『季孫紹、孟伯常治魯國之政，不能相信，而祝於禁社』。禁社，乃樷社之誤。樷亦與叢同」。洪云：「史記陳涉世家，索隱引墨子作『叢位』。『菆』即『叢』字，叢位謂叢社之位」。案：王說是也。六韜略地篇云「冢樹社叢勿伐」，社叢，即叢社也。必擇國之父兄慈孝貞良者，以為祝宗；劉云：「祝，太祝；宗，宗伯也」。必擇六畜之勝腯肥倅，畢讀「倅毛」為句，云「『粹』字假音作『倅』，異文也」。劉刪「勝」字，讀與畢同。顧云：「『倅』字句」。案：素問，王冰注云「勝者盛也」。淮南子時則訓云「視肥臞全粹」，高注云「粹，毛色之純也」。又齊俗訓云「犧牛粹毛，宜於廟牲」，此畢所本。依其讀，則「勝」當為衍文，但以文例校之，似顧讀為長。毛以為犧牲；周禮小宗伯「毛六牲」，鄭注云「毛，擇毛也」；牧人「凡陽祀，用騂牲毛之；陰祀，用黝牲毛之」，注云「毛之，取純毛也」。山海經南山經，郭注云「毛，言擇牲取其毛色也。」珪璧琮璜，畢云：「『琮』，舊作『璜』，本如此」。案：吳鈔本不誤。稱財為度；必擇五穀之芳黃，以為酒醴粢盛，故酒醴粢盛，與歲上下也。逸周書糴匡篇云「成年穀足，賓祭以盛，年饑舉祭以薄，大荒有禱無祭，祭以薄資」。即「與歲」上下之法。故古聖王治天下也，故必先鬼神而後人者此也。故，讀為固。故曰官府選效，「選」，讀為「僎」。說文人部云「僎，具也」。廣雅釋詁云「效，具也」。「效」，俗「效」字。必先祭器祭服，畢藏於府，祝宗有司，畢立於朝，犧牲不與昔聚群。畢云：「昔之言夕，王逸注楚詞曰『昔，夜也』。詩曰『樂酒今昔』。不聚群，言別群也」。案：此言祭牲當特繫，不與常時所畜群聚耳。周禮充人云「掌繫祭祀之牲牷，祀五帝，則繫于牢，芻之三月。享先王亦如之，凡散祭祀之牲，繫于國門，使養之」，是也。畢說非。故古者聖王之為政若此。 \\n  \\n 古者聖王必以鬼神為，王云：「『為』下，當有『有』字而今本脫之。『必以鬼神為有』，見上文。其下仍有脫文，不可考」。其務鬼神厚矣，又恐後世子孫不能知也，故書之竹帛，傳遺後世子孫；畢云：「文選注引作『以其所獲書於竹帛，傳遺後世子孫』，又一引作『以其所行』，此無四字。」咸恐其腐蠹絕滅，王引之云：「『咸』字文義不順，當是『或』字之誤。言或恐竹帛之腐蠹絕滅，故又琢之盤盂，鏤之金石也」。後世子孫不得而記，故琢之盤盂，鏤之金石，以重之；有恐後世子孫「有」，吳鈔本作「又」，字通。畢云「當為『猶』」，非。不能敬莙以取羊，畢云：「言敬威以取祥也」。孫云：「說文云『莙，讀若威』。又云『羊，祥也』。秦漢金石，多以『羊』為『祥』」。故先王之書，聖人王云：「此下脫二字，或當云：『聖人之言』」。一尺之帛，一篇之書，語數鬼神之有也，重有重之。吳鈔本「有」作「又」。王云：「『有』與『又』同」。此其故何？則聖王務之。今執無鬼者曰：『鬼神者，固無有。』則此反聖王之務。反聖王之務，則非所以為君子之道也！」 \\n  \\n 今執無鬼者之言曰：「先王之書，慎無一尺之帛，一篇之書，王云：「『慎無』二字義不可通，『慎無』當為『聖人』。上文曰『故先王之書，聖人一尺之帛，一篇之書』，是其證」。語數鬼神之有，重有重之，重下有字，亦讀為又。畢云：「『重有重』下，舊有『亦何書』三字，衍文」。亦何書之有哉？」吳鈔本「之有」二字倒。子墨子曰：「周書大雅有之，古者詩、書多互偁。吳鈔本無「大雅」二字。大雅曰：『文王在上，於昭于天，大雅文王篇文，毛傳云「在上，在民上也。於，歎辭。昭，見也」。鄭箋云「文王初為西伯，有功於民，其德著見於天，故天命之以為王，使君天下也，崩謚曰文」。周雖舊邦，其命維新。毛傳云「乃新在文王也」。鄭箋云「大王聿來胥宇，而國於周，王跡起矣。而未有天命，至文王而受命。言新者，美之也」。有周不顯，帝命不時。毛傳云「有周，周也；不顯，顯也，顯，光也；不時，時也，時，是也」。鄭箋云「周之德不光明乎？光明矣。天命之不是乎？又是矣」。文王陟降，在帝左右。毛傳云：「言文王升接天，下接人也」。鄭箋云「在，察也。文王能觀知天意，順其所為，從而行之」。案：依墨子說，謂文王既死，神在帝之左右，則與毛、鄭義異。穆穆文王，令問不已』。「問」，吳鈔本作「聞」。「穆穆」，毛詩作「亹亹」，「問」作「聞」。毛傳云「亹亹，勉也」。鄭箋云「勉勉乎不倦，文王之勤用明德也，其善聲聞日見，稱歌，無止時也」。若鬼神無有，則文王既死，彼豈能在帝之左右哉？此吾所以知周書之鬼也。 \\n  \\n 且周書獨鬼，而商書不鬼，則未足以為法也。然則姑嘗上觀乎商書，曰：『嗚呼！古者有夏，方未有禍之時，百獸貞蟲，淮南子墬形訓云：「萬物貞蟲，各有以生」。原道訓云「蚑蹺貞蟲」。高注「貞蟲，細腰之屬也」。又說山訓云「貞蟲之動以毒螫」，注云「貞蟲，細腰蜂蜾蠃之屬，無牝牡之合曰貞」。案：「貞」當為「征」之假字，乃動物之通稱，高說未晐，說詳非樂上篇。允及飛鳥，王引之云：「允，猶以也。言百獸貞蟲以及飛鳥也。以與用同義，故允可訓為用，亦可訓為以。說文曰『允從几（）聲』。（）、用、允一聲之轉耳」。莫不比方。莊子田子方篇云「日出東方而入於西極，萬物莫不比方」。案：比方，猶言順道也。易比彖傳云「比，下順從也」。樂記「樂行而民鄉方」，鄭注云「方猶道也」。矧隹人面，畢云：「『隹』，古惟字，舊誤作『住』」。江聲說同。王引之云：「古『惟』字但作『隹』，古鍾鼎文『惟』字作『隹』，石鼓文亦然。又夏竦古文四聲韻載道德經『惟』字作『隹』。墨子多古字，後人不識，故傳寫多誤。矧惟者語詞，康誥曰『矧惟不孝不友』，又曰『矧惟外庶子訓人』。酒誥曰『矧惟爾事，服休服采。矧惟若疇，圻父薄違，農父若保，宏父』，皆其證也。鹽鐵論未通篇曰『周公抱成王聽天下，恩塞海內，澤被四表，矧惟人面含仁保德，靡不得其所』，繇役篇曰『普天之下，惟人面之倫，莫不引領而歸其義』，後漢書章帝紀曰『訖惟人面，靡不率俾』，和帝紀曰『戒惟人面，無思不服』，並與墨子同意」。案：王說是也，顧說同。人面，言有面目而為人，非百獸貞蟲飛鳥之比也。國語越語「范蠡曰：余雖靦然而人面哉，余猶禽獸也」。胡敢異心？山川鬼神，亦莫敢不寧。書偽孔傳云「莫，無也」。言皆安之。蘇云：「二語見商書伊訓，餘略同」。若能共允，江聲云：「共，讀為恭，恭，恪也；允，誠也」。隹天下之合，畢云：「『隹』，舊作『住』，亦誤」。江、王說同。下土之葆』。葆、保字通。詩大雅崧高「南土是保」，鄭箋云「保，守也，安也」。漢書天文志，顏注引宋均云「葆，守也」。察山川鬼神之所以莫敢不寧者，以佐謀禹也。此吾所以知商書之鬼也。「商書」，舊本作「商周」，王、蘇據上文改，是也，今從之。 \\n  \\n 且商書獨鬼，而夏書不鬼，「商書」，舊本作「禹書」，王、蘇據上文改，今從之。則未足以為法也。然則姑嘗上觀乎夏書禹誓曰：畢云：「此孔書甘誓文，文微有不同。書序云「啟與有扈戰于甘之野，作甘誓」，與此不同。而莊子人間世云『禹攻有扈』，呂氏春秋召類云『禹攻曹魏、屈驁、有扈，以行其教』，皆與此合」。詒讓案：呂氏春秋先己篇云「夏后柏啟與有扈戰於甘澤，而不勝」，是呂覽有兩說，或禹、啟皆有伐扈之事，故古書或以甘誓為禹誓與？說苑政理篇云「昔禹與有扈氏戰，三陳而不服。禹於是修教三年，而有扈氏請服」，說亦與此合。『大戰于甘，尚書釋文引馬融云「甘，有扈南郊地也，甘，水名，今在鄠縣西」。畢云：「其地在今陝西鄠縣」。王乃命左右六人，下聽誓于中軍，孔書云「乃召六鄉」。詩棫樸正義引鄭康成云「六卿者，六軍之將」。偽孔傳云「天子六軍，其將皆命卿」。孫星衍云：「鄭注周禮大司馬云『天子六軍，三三而居一偏』。賈誼新書云『紂將與武王戰，紂陳其卒，左臆右臆』，是天子親征，王為中軍，六卿左右之也」。曰：「有扈氏史記正義云「地理志：鄠縣，古扈國，有戶亭。訓纂云：『戶』『扈』『鄠』，三字一也，古今字不同耳」。尚書釋文云「有扈，國名，與夏同姓。馬云：姒姓之國，為無道者」。漢書地理志云「右扶風鄠縣，古扈國，夏啟所伐者也」。案：即今陝西鄠縣。威侮五行，怠棄三正，尚書釋文引馬融云「建子、建丑、建寅，三正也」。史記夏本紀，集解引鄭康成云「五行，四時盛德所行之政也。威侮，暴逆之。三正，天地人之正道」。偽孔傳云「五行之德，王者相承所取法，有扈與夏同姓，恃親而不恭，是則威虐侮慢五行，怠惰棄廢天地人之正道，言亂常」。王引之謂書及此「威」字，並當為「滅」之誤。滅者，蔑之假借字。亦通。天用〈巢刀〉絕其命。」偽孔傳云「〈巢刀〉，截也」。截絕，謂滅之。畢云：「〈巢刀〉字同劋」。詒讓案：「〈巢刀〉」當從刀，舊本從力，誤。唐石經尚書亦訛「勦」。說文刀部云「劋，絕也」，引書作「劋」。水部「（）」字，注引作「〈巢刀〉」。有曰：有，讀亦為又。「日中。今予與有扈氏爭一日之命。且爾卿大夫庶人，予非爾田野葆士之欲也，孔書無此三十二字。孫云：「墨子所見古文書，與今本異，或脫簡，或孔子所刪也。葆，同保。鄭注月令云『小城曰保，俗作堡』。言不貪其土地人民」。俞云：「『葆士』無義，『士』疑『玉』字之誤，『葆士』即『寶玉』也。史記周本紀『展九鼎葆玉』，徐廣曰『葆，一作寶』，即其例也」。案：俞說近是。予共行天之罰也。「共」，吳鈔本作「恭」。孔書云「今予惟恭行天之罰」。偽孔傳云「恭，奉也」。史記夏本紀「恭」亦作「共」，與此同。呂氏春秋先己篇，高注引書作「龔」。孫云：「『恭』當作『龔』。說文『龏，愨也』。言謹行天罰」。左不共于左，右不共于右，史記集解引鄭康成云「左，車左，右，車右」。「共」，孔書並作「攻」，又首句下，多「汝不恭命」四字。史記夏本紀亦無。孔傳云「左，車左，左方主射。攻，治也，治其職。右，車右，勇力之士執戈矛以退敵」。若不共命，孔書亦作「汝不恭命」。考工記鄭注云「若，猶女也」。段玉裁云：「墨子作『共』，其義蓋亦訓供奉。如粊誓『無敢不共』也」。御非爾馬之政，若不共命」』。孔書作「御非其馬之正，汝不恭命」。傳云「御以正馬為政，三者有失，皆不奉我命」。史記夏本紀「正」亦作「政」。是以賞于祖而僇于社。「于」，舊本並作「於」，今據吳鈔本改，下二句同。賞于祖者何也？言分命之均也。僇于社者何也？孔書作「用命賞于祖，弗用命戮于社」。「僇」「戮」字通。史記夏本紀亦作「僇」。孔傳云「天子親征，必載遷廟之祖主行。有功則賞祖主前，示不專。又載社主，謂之社。事不用命奔北者，則戮之於社主前。社主陰，陰主殺。親祖嚴社之義」。言聽獄之事也。王云：「『事』者，『中』之壞字也。中者，平也，與均字對文。上文曰『僇於社者何也？言聽之中也』，是其證」。詒讓案：「事」疑當為「衷」，篆文二字形近，中、衷通。故古聖王必以鬼神為賞賢而罰暴，是故賞必於祖而僇必於社。此吾所以知夏書之鬼也。故尚者夏書，「尚者」，舊本作「尚書」。王云：「尚書夏書，文不成義。尚與上同。『書』當為『者』。言上者則夏書，其次則商周之書也。此涉上下文『書』字而誤」。案：王說是也，今據正。其次商周之書，語數鬼神之有也，重有重之，有，亦讀為又。此其故何也？則聖王務之。以若書之說觀之，則鬼神之有，豈可疑哉？於古曰：疑有脫字。『吉日丁卯，周以子卯為忌日，疑此「卯」當為「（）」，二字形近而誤。漢書翼奉傳云「東方之情怒也，怒行陰賊，亥卯主之，是以王者惡子卯也。西方之情喜也，喜行寬大，己酉主之，是以王者吉午酉也」，是吉（）之義。周代祝社方，方，謂秋祭四方地示后土、句芒等也。詩小雅甫田云「以社以方」，毛傳云「方，迎四方氣於郊也」，鄭箋云「秋祭社與四方，為五穀成熟報其功也」。此「周代祝社方」，疑當為「用代祀社方」，「周」「用」，「祀」「祝」，並形近而誤。歲於社者考，「歲」上疑有脫文。「於」，吳鈔本作「于」，又無「者」字。案：「社者」，當為「祖若」。「歲於祖若考」，言薦歲事於祖及考也。少牢饋食禮云「用薦歲事于皇祖伯某」。以延年壽』。若無鬼神，彼豈有所延年壽哉！」 \\n  \\n 是故子墨子曰：「嘗若鬼神之能賞賢如罰暴也。「嘗若」，當作「當若」，此書文例多如是，詳尚同中篇。「如」，吳鈔本作「而」。畢云：「如與而音義同，故字書而即須也，需亦從而聲」。蓋本施之國家，施之萬民，實所以治國家利萬民之道也。吳鈔本「治」「利」二字互易。若以為不然，王云：「此五字隔斷上下文義蓋涉下文『若以為不然』而衍」。是以吏治官府之不絜廉，「絜」，舊本作「潔」，今據吳鈔本改，下並同。男女之為無別者，鬼神見之；民之為淫暴寇亂盜賊，以兵刃毒藥水火，退無罪人乎道路，「退」，亦當為「迓」，下同，說詳前。奪人車馬衣裘以自利者，有鬼神見之。畢云：「『見』，舊作『現』，非」。詒讓案：吳鈔本作「見」，不誤。是以吏治官府，不敢不絜廉，見善不敢不賞，見暴不敢不罪。民之為淫暴寇亂盜賊，以兵刃毒藥水火，退無罪人乎道路，奪車馬衣裘以自利者，由此止。是以莫放幽閒，擬乎鬼神之明顯，明有一人畏上誅罰，戴云：「『是以莫放幽閒』至『畏上誅罰』二十一字，疑即上下文之誤而衍者，當刪去」。案：戴說是也。上文云「民之為淫暴寇亂盜賊，以兵刃毒藥水火，退無罪人乎道路率徑，奪人車馬衣裘以自利者並作，由此始，是以天下亂」，與此文略同。「由此止」與「由此始」，「天下治」與「天下亂」，文正相對，中不當間以此二十一字，明矣。是以天下治。 \\n  \\n 故鬼神之明，不可為幽閒廣澤，畢云：「『閒』，當為『〈氵閒〉』」。案：「閒」字不誤，詳上文及天志上篇。山林深谷，鬼神之明必知之。鬼神之罰，不可為富貴眾強，「為」，畢本作「恃」，云「舊脫此字，一本有」。王云：「『不可』下一字，乃『為』字，非『恃』字也。下文曰『此吾所謂鬼神之罰，不可為富貴眾強、勇力強武、堅甲利兵者，此也』，文凡兩見，是其明證矣。上文曰『鬼神之明，不可為幽閒廣澤、山林深谷鬼神之明必見之』，與此文同一例。不可為富貴眾強云云，猶孔子言仁不可為眾也。其一本作『不可恃』，『恃』字乃後人以意補之，與上下文不合」。案：王說是也，今據補。勇力強武，堅甲利兵，鬼神之罰必勝之。若以為不然，昔者夏王桀，貴為天子，富有天下，上詬天侮鬼，下殃傲天下之萬民，王云：「『殃傲』二字，義不相屬，是『殃殺』之誤，下文『殷王紂殃傲天下之萬民』同」。案：王說是也，此書「殺」字多訛為「傲」，詳尚賢中篇。祥上帝伐元山帝行，「伐」，吳鈔本作「代」。「山帝」，疑亦當為「上帝」。畢云：「此句未詳」。故於此乎，天乃使湯至明罰焉。畢云：「『至』同『致』」。湯以車九兩，周禮夏官敘官云「二十五人為兩」。古者兵車一兩，卒二十五人，九兩止二百二十五人，於數太少，殆非也。此九兩，疑當作九十兩。呂氏春秋云「良車七十乘」，數略相近。鳥陳鴈行，六韜鳥雲澤兵篇有鳥雲之陳，云「所謂鳥雲者，鳥散而雲合，變化無窮者也」。湯乘大贊，畢云：「疑『輦』字」。俞云：「畢非也。湯乘大贊，即書序所謂升自陑者。枚傳云『湯升道從陑，出其不意』，是也。呂氏春秋簡選篇亦云『登自鳴條』。蓋湯之伐桀，必由間道從高而下，故書序言升，呂覽言登，墨子言乘，乘即升也、登也。詩七月篇，毛傳曰『乘，升也』。襄二十三年左傳，杜注曰『乘，登也』。升陑登鳴條，皆以地言，則乘大贊，亦必以地言，但不能知其所在耳」。犯遂下眾，人之〈虫高〉遂，畢云「疑有誤字」。詒讓案：疑當作「犯逐夏眾，入之郊遂」。「逐」「遂」形誤，「夏」「下」，「郊」「〈虫高〉」，聲誤。王乎禽推哆大戲。畢云：「『乎禽』，當為『手禽』。或云乎同呼。呂氏春秋簡選云『殷湯以良車七十乘，必死六千人，以戊子戰於郕，遂禽移大犧』。高誘云『桀多力，能推大犧，因以為號，而禽克之』。案移，即推移，此書所染云『夏桀染于干辛、推哆』，古今人表作『雅侈』，此下又云『推哆大戲，生列兕虎，指畫殺人』。則推哆大戲是人名無疑。『哆』『移』『侈』，『戲』『犧』，皆音相近也。高誘注呂氏春秋誤」。詒讓案：淮南子主術訓云「桀之力能推移大犧」。高蓋本彼而誤。故昔夏王桀，「昔」下，當有「者」字。貴為天子，富有天下，有勇力之人畢云：「舊脫『力』字、『人』字，據太平御覽增」。推哆大戲，晏子春秋內篇諫上云：「推侈大戲足走千里，手裂兕虎」。生列兕虎，「生列」，舊本作「主別」。畢云：「『主別』，太平御覽引作『生捕』」。王云：「主別兕虎，本作『生列兕虎』。『列』，即今『裂』字也。說文『列，分解也』，『裂，繒餘也』，義各不同。艮九三『列其夤』，大戴記曾子天圓篇『割列禳瘞』，管子五輔篇『博帶黎大袂列』，皆是古分列字，今分列字皆作『裂』，而『列』但為『行列』字矣。鈔本太平御覽皇王部七，引墨子作『生裂兕虎』，故知今本『主別』為『生列』之訛。刻本作『生捕』者，淺人以意改之耳」。案：王說是也，今據正。指畫殺人，人民之眾兆億，侯盈厥澤陵，詩周頌下武，毛傳云「侯，維也」。然不能以此圉鬼神之誅。圉、禦字通。詩大雅桑柔篇「孔棘我圉」，鄭箋云「圉，當作禦」。此吾所謂鬼神之罰，不可為富貴眾強、勇力強武、堅甲利兵者，此也。 \\n  \\n 且不惟此為然。昔者殷王紂，貴為天子，富有天下，上詬天侮鬼，畢云：「『詬』，太平御覽引作『訶』。『鬼』下，御覽引有『神』字」。下殃傲天下之萬民，「傲」，亦當依王校作「殺」。播棄黎老，偽古文書泰誓云「播棄梨老」，孔傳云「鮐背之（）稱犁。布棄，不禮敬」。山井鼎七經孟子考文引古本書，「犁」作「黎」，與此同。孔疏云「孫炎曰：（），面凍梨色，似浮垢也。然則老人面色似梨，故稱梨老。傳以『播』為『布』，布者，遍也。言遍棄之不禮敬也」。方言云「梨，老也，燕代之北鄙曰梨」。國語吳語云「今王播棄黎老」，韋注云「鮐背之（）稱黎老」。王引之云：「黎老者，耆老也。古字『黎』與『耆』近，尚書西伯戡黎，釋文、大傳『黎』作『耆』，是其例也」。賊誅孩子，「誅」，吳鈔本作「殺」。說文口部云：「咳，小兒笑也」。古文作「孩」。書微子云「我舊云刻子」，論衡本性篇引「刻子」亦作「孩子」。此謂紂誅殺小兒也。楚毒無罪，王云：「『楚毒』，本作『焚炙』。此因『焚』誤為『楚』，則『楚炙』二字義不可通，後人不得其解，遂以意改為『楚毒』耳。焚炙，即所謂炮烙之刑也。焚炙、刳剔，皆實有其可指之刑，若改作『楚毒』，則不知為何刑矣。北堂書鈔政術部十五出『焚炙無罪』四字，注曰『墨子云殷紂』。則墨子之本作『焚炙無罪』甚明。偽古文泰誓『焚炙忠良，刳剔孕婦』，即用墨子而小變其文」。案：王說是也。泰誓偽孔傳云「忠良無罪焚炙之」，孔疏云：「焚炙俱燒也，殷本紀『炮格之刑』，是紂焚炙之事也」。刳剔孕婦，偽古文書泰誓同，孔傳云「懷子之婦，刳剔視之」，孔疏云「刳剔，謂割剝也」。說文云「刳，刲也」。今人去肉至骨，謂之剔去，是則亦刲之義也。皇甫謐帝王世紀云「紂剖比干妻，以視其胎」，即引此為刳剔孕婦也。庶舊鰥寡，號咷無告也。楚辭離世，王注云「號咷，讙呼也」。太玄經，范注云「號咷，憂聲也」。故於此乎，天乃使武王至明罰焉。武王以擇車百兩，擇車，猶呂氏春秋云簡車選車。說文手部云「擇，柬選也」。虎賁之卒四百人，逸周書克殷篇云「周車三百五十乘，陳於牧野。王既誓，以虎賁戎車馳商師」，孔注云「戎車三百五十乘，則士卒三萬一千五百人，有虎賁三千五百人也」。書敘云「武王戎車三百兩，虎賁三百人，與受戰于牧野」。孟子盡心篇云「武王之伐殷也，革車三百兩，虎賁三千人」。史記周本紀云「遂率戎車三百乘，虎賁三千人，甲士四萬五千人」。風俗通義三王篇引尚書「武王戎車三百兩，虎賁八百人，禽紂于牧之野」。呂氏春秋簡選篇云「武王虎賁三千人，簡車三百乘，以要甲子之事於牧野，而紂為禽」。貴因篇作「選車三百，虎賁三千」。案：諸書所言，數並差異，未知孰是。先庶國節窺戎，畢云：「未詳」。洪云「史記周本紀『乃告司馬司徒司空諸節』，集解馬融曰『諸受符節有司也』。庶節，即諸節，窺戎即觀兵，此當本於尚書泰誓篇」。與殷人戰乎牧之野，王乎禽費中、「乎」，亦當為「手」。史記殷本紀「紂用費中為政」，正義云「費姓仲名也」。畢云：「中讀如仲」。惡來，見所染篇。眾畔百走。「畔」，吳鈔本作「叛」。王引之云：「『百』字義不可通，『百走』，蓋『皆走』之誤」。蘇云：「『百』字誤，當作『而』」。案：王說近是。武王逐奔入宮，畢云：「『逐』，太平御覽引作『遂』」。萬年梓株未詳。折紂而繫之赤環，畢云：「太平御覽引作『折紂而出』，『環』作『轘』，是。言繫之朱輪」。案：此無攷。荀子解蔽篇云「紂縣於赤旆」，正論篇云「縣之赤旂」，並與此異，畢說未塙。載之白旗，逸周書克殷篇云「商辛奔內，登于鹿臺之上，屏遮而自燔于火。武王入適王所，擊之以輕呂，斬之以黃鉞，折縣諸太白」，孔注云「折絕其首」。以為天下諸侯僇。故昔者殷王紂，貴為天子，富有天下，有勇力之人費中、畢云：「太平御覽引作『仲』」。惡來、崇侯虎見所染篇。指寡殺人，上說推哆大戲作「指畫」。畢云：「『寡』、『畫』字假音。太平御覽引作『畫』」。人民之眾兆億，侯盈厥澤陵，然不能以此圉鬼神之誅。此吾所謂鬼神之罰，不可為富貴眾強、勇力強武、堅甲利兵者，此也。且禽艾之道之曰：『翟灝云：「逸周書世俘解有禽艾侯之語，當即此禽艾」。得璣無小，畢云：「此即『｛幾鬼｝祥』字」。蘇云：「禽艾，蓋逸書篇名。呂覽報更篇云『此書之所謂德幾無小者也』。德璣與德幾，古字通用」。案：蘇說是也。說苑復恩篇云「此書之所謂德無小者也」，疑即本此。今書偽古文尹訓亦云「惟德罔小」。畢說非是。滅宗無大』。則此言鬼神之所賞，無小必賞之；鬼神之所罰，無大必罰之」。 \\n  \\n 今執無鬼者曰：「意不忠親之利，而害為孝子乎？」蘇云「『忠』，當作『中』，非攻篇言『上中天之利，中中鬼之利，下中人之利』，意與此同」。子墨子曰：「古之今之為鬼，疑當作「古今之為鬼」，此衍一「之」字。非他也，有天鬼，疑當有「神」字。周禮大宗伯「天神、地示、人鬼」。此則天神地示總曰鬼神，散文得通也。亦有山水鬼神者，亦有人死而為鬼者。今有子先其父死，弟先其兄死者矣，意雖使然，畢本「使」作「死」，云：「一本作『使』」。案：道藏本、吳鈔本並作「使」，今從之。然而天下之陳物謂陳說事故。文選古詩李注云「陳，猶說也」。曰『先生者先死』，若是，則先死者非父則母，非兄而姒也。爾雅釋親云「女子同出，謂先生為姒，後生為娣，長婦謂稚婦為娣婦，娣婦謂長婦為姒婦」。王引之云：「而，猶則也」。今絜為酒醴粢盛，「絜」，道藏本作「潔」，即「絜」之俗。以敬慎祭祀，若使鬼神請有，「請」，畢本改「誠」，云：「舊作『請』，一本如此，下依改」。案：道藏本、吳鈔本並作「請」，此篇多以「請」為「誠」，詳前。是得其父母姒兄而飲食之也，豈非厚利哉？若使鬼神請亡，「請」，畢本作「誠」，道藏本、吳鈔本作「請」，今據改。亡、無通。是乃費其所為酒醴粢盛之財耳。自夫費之，非特注之汙壑而棄之也，「自」，當為「且」。舊本無「非」字。畢云：「一本作『非直注之』特與直音近，故『特』亦作『犆』」。蘇云：「『特』字上，當有『非』字」。俞云：「一本作『非直注之』，是也。直、特固得通用，而『非』字則必當有。墨子蓋謂非空棄之而已，且可以合驩聚眾也。今脫『非』字，則義不可通。下文正作『非直注之汙壑而棄之也』，當據補」。案：蘇、俞校是也，今據補。內者宗族，外者鄉里，皆得如具飲食之。此謂祭祀，與兄弟賓客為獻酬。又詩小雅湛露，孔疏引尚書大傳云「燕私者，祭已，而與族人飲」，亦是也。國語楚語云「日月會于龍〈豕尨〉，家于是乎嘗祀，百姓夫婦，擇其令辰，以昭祀其先祖。於是乎合（一）其州鄉朋友婚姻，比爾兄弟親戚」，是祭祀并燕州鄉朋友等，即所云宗族鄉里也。雖使鬼神請亡，「請」，畢本作「誠」，今依道藏本、吳鈔本改。此猶可以合驩聚眾，「驩」，吳鈔本作「歡」，下同。取親於鄉里。」今執無鬼者言曰：「鬼神者固請無有，「請」，畢本作「誠」，今依道藏本、吳鈔本改。是以不共其酒醴粢盛犧牲之財。吾非乃今愛其酒醴粢盛犧牲之財乎？吳鈔本脫「非」字，又「今」在「乃」上，以文義校之，疑當在「吾」上，「今吾」語前後屢見。其所得者臣將何哉？」「臣」字誤，畢云：「一本無此字。」此上逆聖王之書，內逆民人孝子之行，而為上士於天下，此非所以為上士之道也。舊本脫「之」字「也」字。王云：「上文曰『則非所以為君子之道也』，與此文同一例，今據補」。是故子墨子曰：「今吾為祭祀也，非直注之汙壑而棄之也，上以交鬼之福，蘇云：「『鬼』下，當有『神』字」。下以合驩聚眾，取親乎鄉里。若神有，畢云：「『若神』，當云『若鬼神』」。詒讓案：以上文校之，疑當云「若鬼神誠有」。則是得吾父母弟兄而食之也。俞云：「『弟兄』，當作『兄姒』，義見上文」。則此豈非天下利事也哉！」 \\n  \\n （一）原作「令」，據國語楚語改。 \\n  \\n 是故子墨子曰：「今天下之王公大人士君子，中實將欲求興天下之利，除天下之害，當若鬼神之有也，將不可不尊明也，尊明，謂尊事而明著之，以示人也，即明鬼之義。聖王之道也」。非樂上第三十二 \\n  \\n 荀子富國篇，楊注云「墨子言樂無益於人，故作非樂篇」。 \\n  \\n 子墨子言曰：「仁之事者，俞云：「『仁之事者』，當作『仁人之所以為事者』，見兼愛中篇。」詒讓案：疑當云「仁者之事」，下文云「仁者之為天下度也」，可證。必務求興天下之利，除天下之害，將以為法乎天下。利人乎，即為；不利人乎，即止。且夫仁者之為天下度也，非為其目之所美，耳之所樂，口之所甘，身體之所安，以此虧奪民衣食之財，仁者弗為也。」 \\n  \\n 是故子墨子之所以非樂者，非以大鍾、鳴鼓、琴瑟、竽笙之聲，爾雅釋樂云「大鍾謂之鏞」。說文金部云「鑮，大鍾，淳于之屬。」以為不樂也；非以刻鏤華文章之色，畢云「一本無『華』字」。以為不美也；非以犓豢煎炙之味，以為不甘也；「犓」，吳鈔本作「芻」。說文火部云「煎，熬也。」方言云「煎，火乾也。凡有汁而乾，謂之煎」。非以高臺厚榭邃野之居，以為不安也。王引之云：「野，即宇字也，古讀野如宇，故與宇通。周禮職方氏『其澤藪曰大野』，釋文『野，劉音與』，與、宇古同音。楚辭招魂『高堂邃宇』，王注曰『邃，深也；宇，屋也』，鹽鐵論取下篇曰『高堂邃宇，廣廈洞房』，易林恒之剝曰『深堂邃宇，君安其所』，皆其證。若郊野之野，則不得言邃，且上與高臺厚榭不倫，下與之居二字義不相屬矣。」雖身知其安也，口知其甘也，目知其美也，耳知其樂也，然上考之不中聖王之事，下度之不中萬民之利，是故子墨子曰：「為樂非也。今王公大人，雖無造為樂器，王云：「雖與唯同。無，語詞也，說見尚賢中篇。」以為事乎國家，非直掊潦水折壤坦而為之也，「折」，舊本訛「拆」，今據道藏本、吳鈔本及王校正。「坦」，畢本改作「垣」，云「舊作『坦』，以意改」。俞云：「畢改『坦』為『垣』，是也。『壤』，疑『壞』字之誤。掊者，說文手部云『杷也』，今鹽官入水取鹽為掊。拆者，說文广部云『〈广干〉，卻屋也。』一切經音義引說文作『卸屋也』，隸變作『斥』，俗又加『手』耳。行潦之水而掊取之，毀壤之垣而拆卸之，不足為損益。若王公大人造為樂器，豈直如此哉，故曰非直掊潦水、拆壞垣而為之也。」案：畢、俞說並非也。此「折」當讀為「擿」，耕柱篇云「夏后開使飛廉折金於山川」，此義與彼正同，說詳彼注。壤，謂土壤，坦讀為壇，聲近假借字。韓詩外傳「閔子曰：出見羽蓋龍旂旃裘相隨，視之如壇土矣」，莊子則陽篇：「觀乎大山，木石同壇」，與此書義並同。壤坦，猶言壇土也。墨子意謂王公大人作樂器，非掊取之於水，擿取之於地所能得，故下文即言將必厚措斂乎萬民以為鍾鼓等也。諸說並未得其恉。將必厚措斂乎萬民，王云：「措字以昔為聲，措斂與籍斂同。」案：王說是也。籍斂，見節用上篇。以為大鍾、鳴鼓、琴瑟、竽笙之聲。古者聖王亦嘗厚措斂乎萬民，以為舟車，既以成矣，「以」，王校作「已」。曰：『吾將惡許用之？畢云：「惡許，猶言何許。」王引之云：「言吾將何所用之也。文選謝朓在郡臥病詩，李注曰『許，猶所也，許、所聲近而義同』。說文『所，伐木聲也。詩曰：伐木所所』，今詩作『許許』。」洪說同。曰：舟用之水，車用之陸，君子息其足焉，小人休其肩背焉。』「休」，吳鈔本作「息」，言小人休息其負荷之勞也。故萬民出財齎而予之，「予」，吳鈔本作「與」。周禮掌皮云「歲終則會其財齎」，鄭注云「財，斂財本數及餘見者。齎，所給予人以物曰齎。鄭司農云：齎或為資。」又槁人云「掌受財于職金以齎其工」，注云「齎，給市財用之直。」此謂萬民出財齎，以給為舟車之費也。不敢以為慼恨者，何也？以其反中民之利也。然則樂器反中民之利亦若此，即我弗敢非也。然則當用樂器譬之若聖王之為舟車也，即我弗敢非也。「譬」，吳鈔本作「辟」。王云：「此文兩言『然則』，兩言『即我弗敢非也』，皆上下相應。舊本『譬之』以下十六字，誤入上文『竽笙之聲』之下，今移置於此。」 \\n  \\n 民有三患：飢者不得食，寒者不得衣，勞者不得息，三者民之巨患也。然即當為之撞巨鍾、王引之云：「即與則同，當與儻同」詒讓案：當、嘗字通，嘗試也，詳天志下篇，下同。文選東京賦，李注云「撞，擊也。」巨、大義同。擊鳴鼓、彈琴瑟、吹竽笙畢云：「文選注引，作『吹笙竽』。」而揚干戚，小爾雅廣言云「揚，舉也。」民衣食之財將安可得乎？荀子勸學篇，楊注云「安，語助。」王引之經傳釋詞，「得」下補「而具（一）」二字，云：「安，猶於是也，言衣食之財，將於是可得而具也。」即我以為未必然也。 \\n  \\n （一）原誤作「其」，據王引之經傳釋詞改。 \\n  \\n 意舍此。王云：「此下有脫文，不可考。」俞云：「此三字乃承上文而作，轉語也。『意』，通作『抑』，論語學而篇『抑與之與』，漢石經『抑』作『意』，是其證也。抑舍此者，言姑舍此弗論，而更論它事也。上文言樂之無益於飢者、寒者、勞者，下文言樂之無益於大國攻小國、大家伐小家，而以此三字作轉語。王謂此下有脫文，非也。」今有大國即攻小國，有大家即伐小家，強劫弱，眾暴寡，詐欺愚，貴傲賤，寇亂盜賊並興，不可禁止也。然即當為之撞巨鍾、擊鳴鼓、彈琴瑟、吹竽笙而揚干戚，天下之亂也，將安可得而治與？即我未必然也。」俞云：「『我』下，脫『以為』二字，當據上文補。」是故子墨子曰：「姑嘗厚措斂乎萬民，以為大鍾、鳴鼓、琴瑟、竽笙之聲，以求興天下之利，除天下之害而無補也。」 \\n  \\n 是故子墨子曰：「為樂非也。今王公大人，唯毋處高臺厚榭之上而視之，「唯」，舊本作「惟」，今據吳鈔本改。鍾猶是延鼎也，延鼎，蓋謂偃覆之鼎。玉藻，鄭注云「延，冕上覆也。」是延有覆義。鍾上弇下侈，與鼎相反，虛縣弗擊，則與鼎偃覆相類。又疑延當讀為璧羡之羡。周禮玉人，鄭注云「羡，猶延也。」典瑞注云「羡，不圜之貌」。延鼎，謂如鼎而橢不正圜。鳧氏，賈疏云「古鍾如今之鈴，不圜。」弗撞擊將何樂得焉哉？其說將必撞擊之，惟勿撞擊，勿，語詞。惟勿，猶云唯毋、唯無。蘇云：「勿，當作『毋』，書中多用毋字，蓋與『務』通。」非是。將必不使老與遲者，王云：「遲，讀為稚，遲字本有稚音，遲、稚又同訓為晚。廣雅『遲稚，晚也』。故稚通作遲。」老與遲者耳目不聰明，股肱不畢強，畢，疾也，義詳兼愛中、下兩篇。聲不和調，明不轉朴。畢云：「朴，疑〈目卜〉正字。玉篇云『〈目卜〉，補目切，目骨。』」俞云：「明，下文作『眉』，疑『音』字之誤。此句作『明』，則涉上文耳目不聰明而誤也。『朴』，當作『抃』，亦以形似故誤。抃者，變之假字。尚書堯典篇『於變時雍』，孔宙碑作『於卞時雍』，即其例也。上句云『聲不和調』，此云『音不轉變』，正以類相從矣。」案：俞以「朴」為「抃」，近是。明即謂目也，似不誤。將必使當年，王云：「當年，壯年也。當有盛壯之義。晏子外篇曰『兼壽不能殫其教，當年不能究其禮。』呂氏春秋愛類篇曰『士有當年而不耕者，女有當年而不績者。』淮南子齊俗篇曰『丈夫丁壯而不耕，婦人當年而不織』。管子揆度篇曰『老者譙之，當壯者遣之邊戍』。當壯，即丁壯也。丁、當一聲之轉。」因其耳目之聰明，股肱之畢強，聲之和調，眉之轉朴。畢云：「『眉』，一本作『明』。案：明、眉字通。穆天子傳云『眉曰西王母之山』，即名也。詩『猗嗟名兮』，爾雅云『目上為名』，亦即眉也。」使丈夫為之，廢丈夫耕稼樹藝之時，使婦人為之，廢婦人紡績織紝之事。今王公大人唯毋為樂，「唯」，舊本作「惟」，今據吳鈔本改。虧奪民衣食之財，舊本訛「時」，今從王校正。以拊樂如此多也。」廣雅釋詁云「拊，擊也。」書舜典「予擊石拊石」，偽孔傳云「拊亦擊也」。 \\n  \\n 是故子墨子曰：「為樂非也！今大鍾、鳴鼓、琴瑟、竽笙之聲既已具矣，畢云：「據上文，當有『王公』二字。」大人鏽然奏而獨聽之，畢云：「『鏽』字，說文、玉篇俱無。」將何樂得焉哉？其說將必與賤人不與君子。王云：「此本作『必將與賤人與君子』，下文『與君子聽之，與賤人聽之』，即承此文而言。今本作『不與君子』，『不』字乃後人不曉文義而妄加之。」案：此疑當作「不與賤人必與君子」，謂所與共聽者，非賤人則君子也。王校未塙。與君子聽之，畢云：「舊脫首三字，一本有。」廢君子聽治；與賤人聽之，廢賤人之從事。今王公大人惟毋為樂，虧奪民之衣食之財，以拊樂如此多也。」是故子墨子曰：「為樂非也。昔者齊康公畢云：「案史記，康公名貸，宣公子，當周安王時。」詒讓案：齊康公與田和同時，墨子容及見其事。但康公衰弱，屬於田氏，卒為所遷廢，恐未必能興樂如此之盛。竊疑其為景公之誤，惜無可校譣也。興樂萬，俞云：「興，猶喜也。禮記學記篇『不興其藝』，鄭注曰『興之言喜也，歆也。』尚書堯典『庶績咸熙』，史記五帝紀作『眾功皆興』。揚雄勮秦美新引作『庶績咸喜』。是興與喜一聲之轉，其義得通。興樂萬者，喜樂萬也。樂，即本篇非樂之樂，萬謂萬舞也。」蘇云：「此亦見太平御覽，『興樂萬萬人』，作『有樂工萬人』。愚謂正文當以『興樂萬』為句，而『萬人』當屬下為句。蓋萬不可以數言，當為萬舞之萬，萬人猶舞人也，興樂萬，猶興樂舞也。斯於事義為協。若以數言，則樂至萬萬人，雖傾國之力不足以供之。雖至無道之君，不聞有此，審爾，則墨子當先以為譏，而篇中尚無此意，則萬非人數曉然矣。」案：蘇說是也。周禮鄉大夫舞師並云興舞。鄭注云「興猶作也」，即此興樂萬之義。萬人不可衣短褐，短褐，即裋褐之借字。說文衣部云「裋，豎使布長襦」，「褐，粗衣。」方言云「襜褕，其短者謂之裋褕」，又云「複襦，江湘之閒謂之〈衤竪〉。」〈衤竪〉即裋之俗，墨子書此及魯問、公輸三篇，字並作「短」。韓非子說林上篇、賈子新書過秦下篇、戰國策宋策、史記孟嘗君傳、文選班彪王命論，並同。史記秦本紀「夫寒者利裋褐」，徐廣云「一作短，小襦也」，索隱云「蓋謂褐布豎裁，為勞役之衣，短而且狹，故謂之短褐，亦曰豎褐。」列子力命篇云：「衣則裋褐」，殷敬順釋文云「裋音豎」。許慎注淮南子云「楚人謂袍為裋，又有作短褐者，誤」。荀子大略篇云「衣則豎褐不完」，楊注云「豎褐，僮豎之褐，亦短褐也。」案：短、豎，並裋之同聲假借字。唐人說或讀短如字，或以短為字誤，或釋豎為僮豎，皆非也。不可食糠糟，畢云：「糠字從禾，俗寫誤從米。」蘇云：「御覽作『糟糠』。」曰食飲不美，蘇云：「御覽『食飲』作『飲酒』。」面目顏色不足視也；衣服不美，身體從容醜羸，不足觀也。畢云：「一本作『身體容貌不足觀也』，太平御覽引作『身體從容不足觀也』。」王云：「『醜羸』二字，後人所加也。楚辭九章注、廣雅釋訓曰『從容，舉動也』。古謂舉動為從容，身體從容不足觀，謂衣服不美，則身體之一舉一動皆無足觀也，後人乃加入『醜羸』二字。夫衣服不美，何致羸其身體？且身體從容不足觀，與面目顏色不足視對文，加『醜羸』二字，則與上文不對矣。鈔本北堂書鈔衣冠部三，引此作『身體從容不足觀』，無『醜羸』二字。太平御覽服章部十、飲食部七，所引並同。」是以食必粱肉，衣必文繡，此掌不從事乎衣食之財，畢云：「『掌』，一本作『常』。」詒讓案：掌、常字通，下同。而掌食乎人者也。」是故子墨子曰：「今王公大人惟毋為樂，虧奪民衣食之財，以拊樂如此多也。」「毋」，道藏本、吳鈔本並作「無」，字通。舊本「為」下脫「樂」字，今據王校補。 \\n  \\n 是故子墨子曰：「為樂非也。今人固與禽獸麋鹿、蜚鳥、貞蟲異者也，蜚與飛通。貞蟲，詳明鬼下篇。宋翔鳳云：「貞通征，此言蜚鳥征蟲，即三朝記所謂蜚征也。」案：宋說是也。莊子在宥篇云：「災及草木，禍及止蟲」，釋文引崔譔本，作「正蟲」，亦即「貞蟲」也。征，正字，貞、正並聲近假借字。今之禽獸麋鹿、蜚鳥、貞蟲，因其羽毛以為衣裘，因其蹄蚤畢云：「蹄，即蹢省文，蚤即爪假音。」以為絝屨，吳鈔本，絝作「蔥」。畢云：「絝，即〈韋夸〉正文。說文云『絝，脛衣也』。」因其水草以為飲食。故唯使雄不耕稼樹藝，「唯」，舊本作「惟」，今從吳鈔本改。唯、雖字通。蘇云：「『惟』當作『雖』。」雌亦不紡績織紝，衣食之財固已具矣。今人與此異者也，賴其力者生，史記高帝紀「以臣無賴」，集解「晉灼云：賴，利也。」畢云：「『生』，舊作『主』，下同，以意改。」不賴其力者不生。君子不強聽治，即刑政亂；賤人不強從事，即財用不足。今天下之士君子，以吾言不然，然即姑嘗數天下分事，而觀樂之害。蘇云：「即與則通用。」王公大人蚤朝晏退，聽獄治政，文選任彥昇天監三年策秀才文，李注引，「退」作「罷」，「聽」作「斷」。此其分事也；士君子竭股肱之力，亶其思慮之智，蘇云「非命篇『亶』作『殫』。」詒讓案：亶、殫聲近字通。太玄經，范望注云「亶，盡也」。內治官府，外收斂關市、山林、澤梁之利，以實倉廩府庫，此其分事也；農夫蚤出暮入，耕稼樹藝，多聚叔粟，「叔」，舊本作「升」。王云：「『升』當為『叔』，叔與菽同。大雅生民篇『蓺之荏菽』，檀弓『啜菽飲水』，左氏春秋定元年『隕霜殺菽』，釋文並作『叔』。管子戒篇『出冬蔥與戎叔』，莊子列御寇篇『食以芻叔』，漢書昭帝紀『以叔粟當賦』，並與『菽』同。尚賢篇云『蚤出莫入，耕稼樹藝，聚菽粟』，是其證也。草書『叔』『升』二形相似。晏子諫篇『合升〈豆斗〉之微以滿倉廩』，說苑正諫篇『升〈豆斗〉』作『菽粟』。齊策『先生王斗』，文選任昉齊竟陵文宣王行狀注引作『王叔』，漢書古今人表作『王升』。後漢書周章字次叔，『叔』或作『升』。文選左思魏都賦注引『張升及論（一）』，陳琳答東阿王牋注，作『張叔及論』，昭七年左傳正義作『張叔皮論』，皆以字形相似而誤。非命篇『多聚升粟』，誤與此同。」此其分事也；婦人夙興夜寐，紡績織紝，多治麻絲葛緒綑布縿，畢云：「『綑』，舊作『細』。」盧云：「當為綑，與捆同。非命下正作『捆縿』。鄭君注禮記云『縑也，縿讀如綃』。」王云：「『縿』當為『繰』，凡書傳中從喿之字，多變而從參，故『繰』誤為『縿』。集韻『綑，織也。』綑布繰，猶言綑布帛。說文『繰帛如紺色，或曰深繒，從糸喿聲，讀若喿。』玉篇子老切。廣雅曰『繰謂之縑』。檀弓『布幕衛也，繰幕魯也』，鄭注曰『繰，縑也』，繰讀如綃。今本檀弓亦訛作『縿』。又說文『縿，旌旗之游也，從糸縿聲』，玉篇『所銜切』，兩字判然不同。」案：王說是也。前辭過篇作「梱布絹」，「絹」即「綃」之誤。綑、梱、捆，並稛之俗，詳非命下篇。此其分事也。今惟毋在乎王公大人說樂而聽之，即必不能蚤朝晏退，聽獄治政，是故國家亂而社稷危矣。今惟毋在乎士君子說樂而聽之，吳鈔本，「惟毋」作「唯無」。即必不能竭股肱之力，亶其思慮之智，內治官府，外收斂關市、山林、澤梁之利，以實倉廩府庫，是故倉廩府庫不實。今惟毋在乎農夫說樂而聽之，「惟」，吳鈔本作「唯」，下同。即必不能蚤出暮入，耕稼樹藝，多聚叔粟，是故叔粟不足。多聚叔粟，「叔」舊本作「升」，今據王校正。又舊本脫「是故叔粟」四字，王據上下文補。今惟毋在乎婦人說樂而聽之，即不必能夙興夜寐，畢云：「舊脫『能』字，以意增。」詒讓案：依上文，當作「必不能」。紡績織紝，吳鈔本作「織紝紡績」。多治麻絲葛緒綑布縿，「綑」，舊本亦誤「細」，今依盧校正。是故布縿不興。曰：孰為大人之聽治而廢國家之從事？曰：樂也。」俞云：「『而廢』二字，當在『大人』之上。『國家』二字當作『賤人』，後人不達文義而誤改也。此本云『孰為而廢大人之聽治，賤人之從事？曰樂也』。言大人聽樂則廢聽治，賤人聽樂則廢從事也。上文曰『與君子聽之，廢君子聽治；與賤人聽之，廢賤人之從事』，是其證也。」 \\n  \\n （一）原作「反論」，據文選左思魏都賦注改。 \\n  \\n 是故子墨子曰：「為樂非也。何以知其然也？曰先王之書，湯之官刑有之左傳昭六年：「叔向曰：商有亂政，而作湯刑」。竹書紀年「祖甲二十四年重作湯刑」。呂氏春秋孝行覽云：「商書曰：刑三百，罪莫重於不孝」，高注云「商湯所制法也。」曰：「其恒舞于宮，畢云：「『其』，孔書云『敢有』。」詒讓案：「舞」，吳鈔本作「武」，字通。伊訓，偽孔傳云「常舞則荒淫」。是謂巫風。偽孔傳云「事鬼神曰巫」。畢云：「『是』，孔書作『時』。文見伊訓。」其刑君子出絲二衛，畢云：「此緯字假音。說文云『緯，織橫絲也』。」案：緯非絲數量之名，畢說未允。「衛」疑當為「術」，「術」與「遂」古通。月令「徑術」，鄭注讀為「遂」，是其例。西京雜記鄒長倩遺公孫弘書云「五絲為〈糹聶〉，倍〈糹聶〉為升，倍升為緎，倍緎為紀，倍紀為緵，倍緵為襚」，「遂」即「襚」也，此假借作「術」，又訛作「衛」，遂不可通耳。小人否，似言小人則無刑。此官刑，故嚴於君子，而寬於小人。又疑「否」當為「吝」，即「倍」之省，猶書呂刑云「其罰惟倍」。言小人之罰倍於君子也。似二伯黃徑。」此文有脫誤，偽古文伊訓采此，而獨遺「其刑」以下數句，蓋魏晉時傳本已不可讀，故置不取。非命下篇節引下文作大誓，疑此下文自是周書，與湯刑本不相冢，因有脫誤，遂淆掍莫辨也。蘇云「『伯黃』二字，或『伊尹』之訛」，亦非。乃言曰：『後數句，非命下篇別為大誓文，疑當作「大誓曰。」嗚乎！道藏本、吳鈔本並作「呼」。舞佯佯，吳鈔本作「洋洋」。畢云：「『舞』，當為『橆』，橆與謨音同。孔書作『聖謨洋洋』，元遺山續古今考亦引作『洋洋』。」顧云：「此正是『舞』字，故用之以非樂。二十五篇書何足據耶？」案：顧說是也，此猶詩魯頌閟宮云「萬舞洋洋」，毛傳云「洋洋，眾多也。」黃言孔章，畢云：「『黃』，孔書作『嘉』，是。」王引之云：「畢說非也。『舞佯佯，黃言孔章，上帝弗常，九有以亡』，即下文之『萬舞翼翼，章聞于天，天用弗式』也。此承上文，言耽於樂者必亡其國，故下文云『察九有之所以亡者，徒從飾樂也』。東晉人改其文曰『聖謨洋洋，嘉言孔彰，惟上帝不常』，則與墨子非樂之意了不相涉。而畢反據之以改原文，傎矣。」案：王說是也。「黃」，疑當作「其」。「其」篆文作「（）」，「黃」古文作「（）」，二字形近。非命下篇引大誓云「其行甚章」，與此語意略同。下文「上帝弗常」四句，彼引大誓亦有之。上帝弗常，王引之云：「常，讀大雅抑篇曰『肆皇天弗尚』之尚，謂天弗右也。爾雅釋詁『尚，右也。』『尚』古通作『常』，晚出古文尚書咸有一德篇，襲墨子而改之，曰『厥德非常，九有以亡』，蓋未知『尚』為『常』之借字也。」九有以亡，毛詩商頌玄鳥「奄有九有」，傳云「九有，九州也。」文選冊魏公九錫文，李注引韓詩作「九域」，有、域一聲之轉。上帝不順，畢云：「孔書無此八字。」降之百〈歹羊〉，畢云：「『百』，舊作『日』，非。『〈歹羊〉』，『祥』字異文。郭璞注山海經音祥。玉篇云『〈歹羊〉，徐羊切，女鬼也』。」詒讓案：吳鈔本作「日殃」。孔書作「惟上帝不常，作善降之百祥，作不善降之百殃。」孔傳云「祥，善也。天之禍福，惟善惡所在，不常在一家。」其家必壞喪。』「壞」，道藏本、吳鈔本並作「懷」字，亦通。畢云：「孔書云『墜厥宗』。已上文亦見伊訓。」察九有之所以亡者，徒從飾樂也。於武觀曰：『國語楚語云「啟有五觀。」韋注云「觀，洛汭之地。」水經巨洋水，酈注云「國語曰：啟有五觀。謂之姦子五觀，蓋其名也，所處之邑，其名為觀。」左傳昭元年，杜注云「觀國，今頓丘衛縣。」畢云：「汲郡古文云『帝啟十年，放王季子武觀于西河。十五年，武觀以西河叛，彭伯壽帥師征西河，武觀來歸。』注『武觀，五觀也。』楚語『士娓曰：夏有五觀』。」韋昭云「五觀，啟子，太康昆弟也。春秋傳曰：夏有觀扈。」惠棟云：「此逸書，敘武觀之事，即書敘之五子也。周書嘗麥曰『其在夏之五子，忘伯禹之命，假國無正，用胥興作亂，遂凶厥國，皇天哀禹，賜以彭壽，思正夏略。』五子者，武觀也。彭壽者，彭伯也。五子之歌，墨子述其遺文，周書載其逸事，與內外傳所稱無殊。且孔氏逸書本有是篇。漢儒習聞其事，故韋昭注國語，王符撰潛夫論，皆依以為說。」啟乃淫溢康樂，惠云：「『啟乃』當作『啟子』，溢與泆同。」江聲說同。江又云：「啟子，五觀也。啟是賢王，何至淫溢。據楚語士亹比五觀于朱、均、管、蔡，則五觀是淫亂之人，故知此文當為『啟子』，『乃』字誤也。」案：此即指啟晚年失德之事，「乃」非「子」之誤也。竹書紀年及山海經皆盛言啟作樂，楚辭離騷亦云「啟九辯與九歌，夏康娛以自縱，不顧難以圖後兮，五子用失乎家巷」，並古書言啟淫溢康樂之事。淫溢康樂，即離騷所謂康娛自縱也。王逸楚辭注云「夏康，啟子太康也」，亦失之。野于飲食，畢云：「『野于』，疑作『于野』。」孫星衍說同。孫又云「于，往也。」俞云：「畢說非。此本以『啟乃淫溢康樂』為句，『野于飲食』為句，『野于飲食』，即下文所謂『渝食于野』也，與左傳『室於怒』，『市於色』文法正同。」將將銘莧磬以力，畢云「句未詳。『莧』，疑『筦』字之誤，形聲相近。」孫說同。孫又云：「『將將』上，疑有脫文，作樂聲也。樂聲鎗鎗，銘力於磬管。」江云：「『莧』，當為『（）』。（），喜說也，胡官反。」俞云：「『將將銘莧磬以力』，疑有脫文，蓋亦八字作二句也。力字與食字為韻，畢失其讀，故但知下文翼、式是韻也」。王紹蘭云：「莧、筦音近通用，非誤也。力即勒字，『銘莧磬以力』，謂作筦磬之銘而勒之。」案：「將將銘」，疑當作「將將鍠鍠」。詩周頌執競云「鍾鼓喤喤，磬筦將將」，說文金部引詩，「喤喤」作「鍠鍠」。毛傳云「喤喤，和也；將將，集也。」說文足部云「｛將足｝，行貌」。引詩曰「管磬｛將足｝｛將足｝」。則「將」亦「｛將足｝」之借字。此力，雖與上食，下翼、式韻協，然義不可通，且下文酒野，亦與力韻不合。竊疑此當作「將將鍠鍠，筦磬以方。」方與鍠自為韻，力、方形亦相近。儀禮鄉射禮，鄭注云「方，猶併也。」管磬以方，謂管磬併作，猶詩言笙磬同音矣。諸說並非。湛濁于酒，渝食于野，惠云：「湛與耽同，耽淫濁亂也。」江云：「湛濁，沈湎也，言飲酒無度。渝，讀當為輸。轉輸饋食于野，言游田無度也。」孫云「湛與媅通，渝與輸通。」案：湛、沈通，江說得之。渝當讀為偷，同聲假借字。表記，鄭注云「偷，苟且也」，謂苟且飲食於野外燕游之所。惠、孫說並未允。萬舞翼翼，詩商頌那云「萬舞有奕」，毛傳云「奕奕然閑也。」奕、翼字通。小雅采薇，傳亦云「翼翼閑也」。章聞于大，惠云「當作『天』」，畢及江說同。天用弗式。』孫云：「萬舞之盛，顯聞於天，天弗用之。」畢云：「翼、式為韻。海外西經云『大樂之野，夏后啟于此儛九代』。大荒西經云『夏后開上三嬪于天，得九辨與九歌以下』。據此，則指啟盤于游田。書序『大康尸位』，及楚詞『夏康娛』云云，疑大康、夏康，即此云淫溢康樂，淫之訓大，然則太康疑非人名，而孔傳以為啟子不可奪也。」案：楚辭「夏康娛」，夏，當從王引之讀為下。戴震謂康娛即康樂，非太康，說亦致塙。畢謂書序太康亦非夏帝，則謬說不足據也。故上者天鬼弗戒，「戒」，當為「式」，此即冢上引書「天用弗式」之文。下者萬民弗利。」 \\n  \\n 是故子墨子曰：「今天下士君子，請將欲求興天下之利，「請」，畢本改「誠」，云舊作「請」，一本如此。案：請、誠字通，詳前。除天下之害，當在樂之為物，將不可不禁而止也。」 \\n  \\n  \\n  \\n  \\n  \\n  \\n  \\n  \\n  \\n   \\n  "}
{"章节": "墨子閒詁卷九", "正文": "  \\n 墨子閒詁卷九 \\n 　 \\n  \\n 非樂中第三十三闕非樂下第三十四闕非命上第三十五 \\n  \\n 漢書藝文志注「蘇林云：非有命者，言儒者執有命而反勸人修德積善，政教與行相反，故譏之也。如淳云：言無吉凶之命，但有賢不肖善惡」。祭法孔疏引孝經援神契云「命有三科：有受命以任慶，有遭命以謫暴，有隨命以督行。受命謂年壽也，遭命謂行善而遇凶也，隨命謂隨其善惡報之。」白虎通義壽命篇及王充論衡命義篇，說三命略同。墨子所非者，即三命之說也。 \\n  \\n 子墨子言曰：「古者王公大人，為政國家者，皆欲國家之富，人民之眾，刑政之治。然而不得富而得貧，不得眾而得寡，不得治而得亂，則是本失其所欲，得其所惡，是故何也？」子墨子言曰：「執有命者以雜於民閒者眾。執有命者之言曰：『命富則富，命貧則貧，命眾則眾，命寡則寡，命治則治，命亂則亂，命壽則壽，命夭則夭，命，王云：「此下有脫文，不可考。」雖強勁何益哉？』以上說王公大人，下以駔百姓之從事，畢云：「駔，阻字假音。說文云『駔，從馬且聲。』劉逵注左思賦，引說文『于助反』」。故執有命者不仁。故當執有命者之言，不可不明辨。」 \\n  \\n 然則明辨此之說將柰何哉？子墨子言曰：「必立儀，吳鈔本無「曰」字，案疑當作「言必立儀」，今本「曰言」二字，涉上誤倒。管子禁藏篇云「法者天下之儀也」，尹注云「儀，謂表也。」言而毋儀，譬猶運鈞之上而立朝夕者也，畢云：「『運』，中篇作『員』，音相近。廣雅云『運，轉也』。高誘注淮南子云『鈞，陶人作瓦器法下轉鈞者』，史記集解云『駰案漢書音義曰：陶家名模下圓轉者為鈞』。索隱云『韋昭曰：鈞木長七尺有絃，所以調為器具也』。言運鈞轉動無定，必不可立表以測景。」詒讓案：管子七法篇云「不明於則，而欲出號令，猶立朝夕於運均之上」，尹注云「均，陶者之輪也，立朝夕，所以正東西也，今均既運，則東西不可準也。」案：運員音近，古通。國語越語「廣運百里」，山海經西山經作「廣員百里」，莊子天運篇，釋文引司馬彪本作「天員」。立朝夕，謂度東西也。周禮大司徒云「日東則景夕，日西則景朝」，司儀云「凡行人之儀，不朝不夕」，考工記匠人云「晝參諸日中之景，夜考之極星，以正朝夕」，晏子春秋雜篇云「古之立國者，南望南斗，北戴樞星，彼安有朝夕哉」，春秋繁露深察名號篇云「正朝夕者視北辰」。是非利害之辨，不可得而明知也。故言必有三表。」表、儀義同。左文六年傳云「引之表儀」。洪云：「非命中篇、非命下篇，此段文義大略相同，皆作『言有三法』。『法』，說文作『灋』，『表』，古文作『〈衤麃〉』，字形相近。」何謂三表？子墨子言曰：「有本之者，本，謂考其本始，下篇作「有考之者」。有原之者，廣雅釋詁云「謜，度也」。原、謜字通。劉歆列女傳頌小序云「原度天道」，此原之亦謂察度其事故也。有用之者。於何本之？上本之於古者聖王之事。於何原之？下原察百姓耳目之實。於何用之？廢以為刑政，盧云：「廢，置也。中篇作『發』」。王云：「盧說非也，廢讀為發，故中篇作『發而為刑政』，下篇作『發而為政乎國』。發、廢古字通。」觀其中國家百姓人民之利。此所謂言有三表也。 \\n  \\n 然而今天下之士君子，或以命為有。句蓋嘗尚觀於聖王之事，「蓋」上，舊本有「益」字。王云：「『或以命為有』絕句，下文云『豈可謂有命哉』，『益』即『蓋』字之訛，『蓋』字俗書作『盖』，形與『益』相近，故『蓋』訛作『益』。史記楚世家『還蓋長城以為防』，徐廣曰『蓋，一作益』。今云『益蓋』者，一本作『益』，一本作『蓋』，而後人誤合之耳。蓋與盇同，盇，何不也。檀弓曰『子蓋言子之志於公乎？』孟子梁惠王篇『蓋亦反其本矣』。嘗，試也。尚與上同。言今天下之士君子，或以命為有，則何不試上觀於聖王之事乎？下文曰『今天下之士君子，或以命為有，益嘗尚觀於先王之書』，『益』亦『蓋』字之訛。」案：王校是也，今據刪。古者桀之所亂，湯受而治之；紂之所亂，武王受而治之。此世未易民未渝，爾雅釋言云「渝，變也」。在於桀紂，則天下亂；畢云「舊脫『在』字，據下文增。」在於湯武，則天下治，豈可謂有命哉！ \\n  \\n 然而今天下之士君子，或以命為有。蓋嘗尚觀於先王之書，「蓋」，舊本亦訛「益」，王據上文改。先王之書，所以出國家，畢云：「舊脫『以』字，據下文增。」布施百姓者，畢云：「舊脫此字，據下文增。」憲也。爾雅釋詁云「憲，法也。」周禮秋官有「布憲」，管子立政篇云「布憲於國」。國語周語云「布憲施舍于百姓」，韋注同爾雅。先王之憲，亦嘗有曰『福不可請，而禍不可諱，諱，當讀為違，同聲假借字。禮記緇衣「太甲曰：天作孽，猶可違也」，鄭注云「違猶辟也」。下同。敬無益，暴無傷』者乎？所以聽獄制罪者，刑也。先王之刑亦嘗有曰『福不可請，禍不可諱，敬無益，暴無傷』者乎？所以整設師旅，進退師徒者，誓也。先王之誓亦嘗有曰：『福不可請，禍不可諱，敬無益，暴無傷』者乎？」是故子墨子言曰：「吾當未鹽數，「當」，疑「尚」之訛。畢云：「『鹽』，『盡』字之訛。」天下之良書不可盡計數，大方論數，大方，即大較也。後漢書郎顗傳，李注云「方，法也。」史記律書，索隱云「大較，大法也。」而五者是也。畢云：「『五』，當為『三』，即上先王之憲、之刑、之誓是。」今雖毋求執有命者之言，不必得，雖唯通。毋，語詞，詳尚賢中篇。不亦可錯乎？錯與廢義同，詳節葬下篇。今用執有命者之言，是覆天下之義，覆天下之義者，是立命者也，百姓之誶也。說百姓之誶者，畢云：「爾雅云『誶，告也』。陸德明音義云『沈音粹，郭音碎』。言以此告百姓。」蘇云：「誶，猶詬誶，謂不道之言也。」俞云：「誶讀為悴。說文心部『悴，憂也。』猶曰百姓之憂也，故曰說百姓之誶者，是滅天下之人也。畢釋非是。」案：俞說是也。是滅天下之人也」。然則所為欲義在上者，「義在上」，文未備，據下文當作「義人在上」，今本脫「人」字。何也？曰：「義人在上，天下必治，上帝山川鬼神，必有幹主，畢云：「『幹』，當為『斡』，此『管』字假音。」詒讓案：後漢書竇憲傳，李注云「幹，主也或曰古『管』字。」漢書食貨志，顏注云「斡，讀為管同，謂主領也。」漢隸，「榦」「斡」皆作「幹」，經典多通用，但此「幹」字，似當讀如字。說文木部云「幹，本也。」榦者本，榦對枝言之也。荀子儒效篇云「以枝代主而非越也」，楊注云「枝，枝子。」若然，冢適謂之榦，支子謂之枝，榦主者，猶言宗主耳。萬民被其大利。」何以知之？子墨子曰：「古者湯封於亳，畢云：「當為『薄』。說文云『亳，京兆杜陵亭也，從高省乇聲。』史記集解云『徐廣曰：京兆杜縣有亳亭。』索隱云『秦寧公與亳王戰，亳王奔，遂滅湯社。皇甫謐云：周桓王時自有亳王號湯，非殷也。此亳在陝西長安縣南。若殷湯所封，是河南偃師之薄。』書傳及本書亦多作『薄』，惟孟子作『亳』，蓋借音字，後人依改亂之。顧炎武不考史記，反以此譏許君地里之謬，是以不狂為狂也。」絕長繼短，禮記王制云「凡四海之內，絕長補短，方三千里。」孟子滕文公篇云「今滕絕長補短，將五十里也。」戰國策秦策「韓非說秦王曰：今秦地形斷長續短，方數千里。」又楚策「莊辛對楚王曰：今楚雖小，絕長續短，猶以數千里。」此云絕長繼短，猶國策云斷長續短也。方地百里，與其百姓兼相愛，交相利，移則分。畢云：「言財多則分也。移，或多字。」洪云：「禮記郊特牲『順成之方，其蜡乃通，以移民也』，鄭注『移之言羡也』，『移』古通作『侈』字，『侈』亦是有餘之義。」率其百姓，以上尊天事鬼，是以天鬼富之，諸侯與之，百姓親之，賢士歸之，未歿其世，「歿」，吳鈔本作「沒」，下同。而王天下，政諸侯。「政」、「正」通，正猶長也，詳親士篇。昔者文王封於岐周，孟子離婁篇云「文王生於岐周」，趙注云「岐山下周之舊邑。」漢書地理志云「右扶風美陽。禹貢岐山在西北。中水鄉，周大王所邑。」又云「大王徙邠，文王作酆。」畢云：「岐，岐山、周，周原。」「絕長繼短，方地百里，舊本作「地方」，今從道藏本乙，與上文合。與其百姓兼相愛、交相利，則，王云：「『是以』上，不當有『則』字，蓋即『利』字之誤而衍者。上下文『是以天鬼富之，諸侯與之，百姓親之，賢士歸之』，『是以』上，皆無『則』字。」俞云：「『則』上脫『移』字，下脫『分』字。上文曰『與其百姓，兼相愛、交相利、移則分』，是其證也。王氏謂『則』即『利』字之誤而衍者，非。」案：俞說近是。是以近者安其政，遠者歸其德。聞文王者，皆起而趨之。罷不肖股肱不利者，荀子成相篇云「君子賢而能容罷」。楊注云「罷，弱不任事者。」國語齊語云「罷士無伍」，韋注云「無行曰罷」，管子小匡篇，尹注云「罷，謂乏於德義者」。處而願之曰：『柰何乎使文王之地及我，吾則吾利，蘇云：「『我』字衍文，或去上『吾』字亦可。」俞云：「『則』上『吾』字，『豈』上『利』字，並衍文。」豈不亦猶文王之民也哉。』是以天鬼富之，諸侯與之，百姓親之，賢士歸之，未歿其世，而王天下，政諸侯。「政」，舊本作「征」。蘇云：「『征』，當從上文作『政』，蓋政者正也。『征』『政』古通用。」案：吳鈔本作「政」，今據正。政諸侯，謂長諸侯也，詳親士篇。鄉者言曰：畢云：「鄉，同曏。」義人在上，天下必治，上帝山川鬼神，必有幹主，萬民被其大利。吾用此知之。 \\n  \\n 是故古之聖王發憲出令，設以為賞罰以勸賢，畢云：「中篇作『勸沮』，是。」王云：「原文是『勸賢』，不得徑改為『勸沮』。余謂『勸賢』下當有『沮暴』二字。勸賢承賞而言，沮暴承罰而言。尚賢篇曰『賞不當賢而罰不當暴，則是為賢者不勸，而為暴者不沮矣。』尚同篇曰『賞譽不足以勸善，而刑罰不可以沮暴』，皆其證。」是以入則孝慈於親戚，親戚，即父母也，詳兼愛下篇。尚賢中篇云「入則不慈孝父母」。出則弟長於鄉里，坐處有度，出入有節，男女有辨。辨，別同。尚賢中篇云「男女無別」。是故使治官府，則不盜竊，守城則不崩叛，「崩」，當為「倍」之假字。尚賢中篇云「守城則倍畔」，猶此下文云「守城則崩叛」也。倍與背同。逸周書時訓篇云：「遠人背叛。」倍與崩一聲之轉，古字通用。說文人部「倗，讀若陪位」。邑部「〈崩阝〉，讀若陪」。郎崩、倍相通之例。君有難則死，出亡則送。此上之所賞，而百姓之所譽也。執有命者之言曰：『上之所賞，命固且賞，非賢故賞也。上之所罰，命固且罰，不暴故罰也。』王引之云：「不與非同義，故互用。」俞云：「『上之所罰，命固且罰，不暴故罰也』十三字，當為衍文，說詳下。」是故入則不慈孝於親戚，出則不弟長於鄉里，坐處不度，出入無節，男女無辨。是故治官府則盜竊，守城則崩叛，君有難則不死，出亡則不送。此上之所罰，百姓之所非毀也。執有命者言曰：『上之所罰，命固且罰，不暴故罰也。上之所賞，命固且賞，非賢故賞也。』俞云：「『上之所賞，命固且賞，非賢故賞也』十三字，當為衍文。蓋上文說賞事，故述執有命者之言，曰『上之所賞，命固且賞，非賢故賞也』。此文是說罰事，故述執有命者之言，曰『上之所罰，命固且罰，不暴故罰也』。今上文衍『上之所罰』云云，此文衍『上之所賞』云云，皆於文義未合，即此文之罰賞倒置，而其傳寫誤衍之跡，居然可見矣。」以此為君則不義，為臣則不忠，為父則不慈，為子則不孝，為兄則不良，為弟則不弟，良為兄義不甚切，疑「良」當為「長」。逸周書謚法篇云：「教誨不倦曰長」，即其義也。此以兄長對弟弟，亦即冢上云「出則弟長於鄉里」為文。尚賢中篇云「出則不長弟鄉里」，國語齊語亦云「不長弟於鄉里」，謚法云「愛民長弟曰恭」，此並以長教幼為長，幼事長為弟，淺人不解「長」字之義，而改為「良」，遂與上「弟長」之文不相應矣。而強執此者，此特凶言之所自生，而暴人之道也。舊本作「者」，道藏本作「昔」。畢據下文改「特」，舊本訛「持」。王云：「『持』字義不可通，『持』當為『特』。呂氏春秋忠廉篇注曰『特猶直也』，言此直是凶人之言，暴人之道也。下文同。」案：王校是也，今據正。 \\n  \\n 然則何以知命之為暴人之道？昔上世之窮民，貪於飲食，惰於從事，是以衣食之財不足，畢云：「舊脫『食』字，據上文增。」而飢寒凍餒之憂至，不知曰『我罷不肖，從事不疾』，必曰『我命固且貧』。昔上世暴王「昔」，舊本訛作「若」，王據上文改「昔」，今從之。道藏本、吳鈔本並作「苦」，則當屬上讀。不忍其耳目之淫，心涂之辟，畢云：「涂，猶術」。王引之云：「畢說非也。『心涂』，本作『心志』，『耳目之淫，心志之辟』，並見中篇。下篇作『心意』，亦『心志』之訛。」不順其親戚，遂以亡失國家，傾覆社稷，不知曰『我罷不肖，為政不善』，必曰『吾命固失之。』於仲虺之告書敘云「湯歸自夏，至于大坰，仲虺作誥」，禮記緇衣「尹吉曰」，鄭注云「吉，當為告」，「告」，古文「誥」字之誤也。曰：『我聞于夏人，矯天命布命于下，偽孔傳云「言託天以行虐於天下，乃桀之大罪。」畢云：「孔書作『夏王有罪，矯誣上天以布命于下。』」帝伐之惡，畢云：「非命中作『式是惡』。『式』『伐』形相近，『之』『是』音相近也。」龔喪厥師。』偽孔傳云「天用桀無道，故不善之。式，用；爽，明也。用商受王命，用明其眾言為主也。」畢云：「孔書作『帝用不臧，式商受命，用爽厥師。』『龔』『用』，『喪』『爽』音同。」江聲云：「師，眾也。言桀執有命，天用是憎惡之，用喪其眾。」孫星衍云：「『用』為『龔』，聲相近。」此言湯之所以非桀之執有命也。於太誓曰：『紂夷處，天志中篇作「紂越厥夷居。」不肯事上帝鬼神，天志中篇無「鬼神」二字。畢云：「孔書作『乃夷居，弗事上帝神祇』。」禍厥先神禔不祀，天志中篇「禍」作「棄」，「禔」作「祇」。畢云：「孔書作『遺厥先宗廟弗祀』。禔同示。」詒讓案：說文示部云「禔，安也。易曰『禔既平』。」今易坎九五作「祇既平」。釋文云「祇，京作禔」，是祇、禔聲近，古通用之證。乃曰吾民有命，天志中篇無「民」字，孔書「民」上有「有」字。無廖排漏，道藏本作「屚」。案：此當從中篇作「毋僇其務」，義詳彼注。天志中篇作「無廖〈亻鼻〉務」，亦誤。畢云：「孔書作『乃曰吾有民有命，罔懲其侮。』」天亦縱棄之而弗葆。』畢云：「孔書無此文。」案：舊本「棄」在「之」下。王云：「『縱之棄』，當作『縱棄之』。縱棄，猶放棄也。中篇作『天不亦棄縱而不葆』，天志篇作『天亦縱棄紂而不葆』，皆其證。」案：王說是也，今據乙。「葆」，吳鈔本作「保」。此言武王所以非紂執有命也。畢云「『紂』下，據上文當有『之』字」。今用執有命者之言，則上不聽治，下不從事。上不聽治，則刑政亂；下不從事，則財用不足，上無以供粢盛酒醴，「供」，吳鈔本作「共」。祭祀上帝鬼神，下無以降綏天下賢可之士，舊本脫「下無以」三字，王據上下文補。爾雅釋詁云「綏，安也」。外無以應待諸侯之賓客，內無以食飢衣寒，將養老弱。俞謂「將養」為「持養」之誤，詳尚賢中篇。故命上不利於天，中不利於鬼，下不利於人，而強執此者，此特凶言之所自生，「特」，舊本亦訛「持」，依王校改。而暴人之道也。」 \\n  \\n 是故子墨子言曰：「今天下之士君子，忠實欲天下之富而惡其貧，畢云：「『忠』，下篇作『中』。」欲天下之治而惡其亂，執有命者之言，不可不非，此天下之大害也。」非命中第三十六 \\n  \\n 子墨子言曰：「凡出言談，由文學之為道也，由、為義相近，下篇云「今天下之君子之為文學出言談也。」則不可而不先立義法。畢云：「『義』，上篇作『儀』。義、儀同。」若言而無義，譬猶立朝夕於員鈞之上也，「譬」，吳鈔本作「辟」，「員」，上篇作「運」，聲義相近。則雖有巧工，必不能得正焉。然今天下之情偽，未可得而識也，故使言有三法。三法者何也？有本之者，有原之者，有用之者。於其本之也，考之天鬼之志，聖王之事；於其原之也，徵以先王之書；用之柰何，發而為刑。畢云：「據上篇有『政』字。」此言之三法也。 \\n  \\n 今天下之士君子盧云「此下當有『或以命為有』五字。」或以命為亡，我所以知命之有與亡者，以眾人耳目之情，知有與亡。有聞之，有見之，謂之有；莫之聞，莫之見，謂之亡。然胡不嘗考之百姓之情？畢云「舊脫『不』字，據下文增。」詒讓案：然與則義同，「然胡不」亦見尚同下篇。此下文繁言之則云「然則胡不」。自古以及今，生民以來者，亦嘗見命之物，以下文校之，「亦嘗」下當有「有」字。聞命之聲者乎？則未嘗有也。若以百姓為愚不肖，耳目之情不足因而為法，然則胡不嘗考之諸侯之傳言流語乎？自古以及今，生民以來者，亦嘗有聞命之聲，見命之體者乎？則未嘗有也。然胡不嘗考之聖王之事？古之聖王，舉孝子而勸之事親，尊賢良而勸之為善，發憲布令以教誨，長短經運命篇引無「布」字。明賞罰以勸沮。舊本脫「明」字，今據長短經引補。又「勸沮」，長短經作「沮勸」。「勸」，吳鈔本作「賞」，非。若此，則亂者可使治，而危者可使安矣。若以為不然，昔者，桀之所亂，湯治之；紂之所亂，武王治之。此世不渝而民不改，上變政而民易教，「政」，治要、長短經，並作「正」。其在湯武則治，其在桀紂則亂，安危治亂，「安危」上，長短經有「則」字。在上之發政也，則豈可謂有命哉！長短經無「則」字。夫曰有命云者亦不然矣。 \\n  \\n 今夫有命者言曰：「有命」上，疑脫「執」字。『我非作之後世也，自昔三代有若言以傳流矣。今故先生對之？』畢云：「未詳。『生』當為『王』。」案：顧校季本、吳鈔本並作「王」。俞云：「此子墨子託為先生之言，以折執有命者之說。畢謂『生』當為『王』，非是。」案：疑當作「今胡先生非之？」諸校並未得其義。曰：夫有命者，不志昔也三代之聖善人與？畢云：「下篇作『不識昔也』，志即識字。與讀如歟。」詒讓案：不志、不識，並猶云不知。禮記哀公問，鄭注云「志讀為識，識知也。」意亡昔三代之暴不肖人也？意與抑同。意亡，語詞，詳非攻下篇。畢云：「亡同無。『也』，下篇作『與』，同。」何以知之？畢云：「言有命之說，不識出之昔者聖善人乎，意亡此言出之暴不肖人乎？彼固亡知之妄言。」初之列士桀大夫，說苑臣術篇云「列士者，所以參大夫也。」桀與傑字通。白虎通義聖人篇引禮別名記云「萬人曰傑」。說文人部云「傑，埶也，材過萬人也。」呂氏春秋孟秋紀，高注云「才過萬人曰桀。」毛詩衛風「邦之桀兮」，傳云「桀，特立也。」慎言知行，此上有以規諫其君長，下有以教順其百姓，畢云：「順同訓。」詒讓案：舊本此下有「故上有以規諫其君長，下有以教順其百姓」二句。盧云：「此已上十七字衍文。」案：盧校是也，吳鈔本亦無，今據刪。故上得其君長之賞，下得其百姓之譽。列士桀大夫聲聞不廢，流傳至今，而天下皆曰其力也，必不能曰我見命焉。「見」字，吳鈔本脫。俞云：「『必不能曰』下有闕文，下文必不能曰『我罷不肖，我從事不疾，必曰我命固且窮』，是其證也。」 \\n  \\n 是故昔者三代之暴王，不繆其耳目之淫，畢云：「言不糾其繆。」詒讓案：「繆」，即「糾」之假字。不慎其心志之辟，治要作「僻」，畢云「僻」同。外之敺騁田獵畢弋，畢云：「說文云『古文驅從攴』。」案：「騁」，畢本作「聘」，訛。孟子盡心篇云「驅騁田獵」，國語齊語云「田狩畢弋」，韋注云「畢，掩雉兔之網也。弋，隿之借字」，詳備高臨篇。內沈於酒樂，而自「必不能曰」以下至此，凡四十五字，舊本誤入下文「身在刑僇之中」之下，王移置於此。不顧其國家百姓之政。繁為無用，暴逆百姓，使下不親其上，是故國為虛厲，「厲」，公孟、魯問二篇並作「戾」，字通。畢云「陸德明莊子音義云『李云居宅無人曰虛，死而無後曰厲』。」身在刑僇之中，自「不顧其國家」以下至此，凡三十五字，舊本誤入上文「必不能曰」之上，王移置於此。舊本「不顧」上，又衍「一」字，王據下篇刪。不肯曰：『三字舊脫，畢據下文增「不曰」二字，治要引有此三字，今據補。我罷不肖，舊本無「我」字，畢據一本增，顧校季本有。『我為刑政不善』，必曰：『我命故且亡。』「故」，下文作「固」，同。雖昔也三代之窮民，治要「窮」作「偽」，與下同。亦由此也。蘇云：「由與猶同。」內之不能善事其親戚，畢云：「『事』，一本作『視』。」詒讓案：親戚，謂父母，詳兼愛下篇。外不能善事其君長，「外」下，疑脫「之」字。惡恭儉而好簡易，貪飲食而惰從事，衣食之財不足，使身至有饑寒凍餒之憂，「饑」，上下篇並作「飢」，吳鈔本同。必不能曰：『畢云：「『必』，舊作『心』，以意改。」案：顧校季本正作「必」。我罷不肖，我從事不疾』，必曰：『我命固且窮。』雖昔也三代之偽民，亦猶此也。繁飾有命，以教眾愚樸人久矣。治要無「樸人」二字。王云：「『愚樸』下，衍『人』字。」戴云：「不當刪。」案：王校近是。家語王言篇「民敦而俗樸」，王肅注云「樸，愨愿貌」。聖王之患此也，故書之竹帛，琢之金石，於先王之書仲虺之告曰：『我聞有夏，人矯天命，布命于下，帝式是惡，用闕師。』畢云：「『闕』，當是『喪厥』二字，下篇作『用爽厥師』。」孫星衍云：「『厥』為『闕』，形相近。」此語夏王桀之執有命也，湯與仲虺共非之。先王之書太誓之言然曰：『紂夷之居，而不肯事上帝，棄闕其先神而不祀也，以天志中篇及上篇校之，闕亦當讀為厥，與上闕師同。此當云「棄闕先神示而不祀也。」示、祇同，傳寫誤作「亓」，校者不憭，因此書「其」字多作「亓」，遂又改為「其」，復誤移箸「先神」上，不知闕即厥字，不當更云「其」也。天志篇正作「棄厥先神祇不祀」，可證。非儒下篇「其道不可以期世」，「期」，晏子春秋作「示」，亦「示」「亓」「其」三字，展轉訛變之比例也。曰：「我民有命，毋僇其務。」畢云：「言毋戮力其事也，上二篇俱當從此。孔書作『罔懲其侮』，義異。或云偽泰誓不足據，不如此文。」詒讓案：「毋僇」，當為「侮僇」，二字平列。言紂惟陵侮僇辱民是務也。荀子彊國篇云「無僇乎族黨，而抑卑其後世」，無、毋、〈亻毋〉，古通。「無僇」與「抑卑」文相儷，與此「毋僇」，義亦正同。楊注釋為「無刑戮之恥」，失之。天不亦棄縱而不葆。』吳鈔本作「保」。畢云：「文與上篇小異。」王云：「孟子滕文公篇注曰『不亦者，亦也』，畢本『不亦』作『亦不』，非。」此言紂之執有命也，武王以太誓非也。有於三代不國有之曰：『上有字，當讀為又。蘇云：「所引蓋古逸書，『不』字疑誤。」詒讓案：「不」疑當作「百」，三代百國，或皆古史記之名。隋書李德林傳引墨子云「吾見百國春秋」。女毋崇天之有命也。』命三不國亦言命之無也。「命三」，疑當為「今三」，下當脫「代」字。於召公之執令於然，此有脫誤，疑當作「於召公之非執命亦然」。召公，蓋即召公奭，亦周書佚篇之文。令與命字通。「於」，亦字誤。上篇云此言湯之所以非桀之執有命也，又云此言武王所以非紂執有命也，是其證。且：「畢云：「當為『曰』。」『敬哉！無天命，惟予二人，而無造言，周禮大司徒有造言之刑，鄭注云「造言，訛言惑眾。」不自降天之哉得之。』疑當作「不自天降，自我得之。」在於商、夏之詩書曰：『命者暴王作之。』且今天下之士君子，將欲辯是非利害之故，吳鈔本「辯」作「辨」。當天有命者，畢云：「『天』當為『夫』。」不可不疾非也。」王云：「呂氏春秋尊師篇注云『疾，力也』。」執有命者，此天下之厚害也，是故子墨子非也。「非」下，當有「之」字。非命下第三十七 \\n  \\n 子墨子言曰：「凡出言談，則必可而不先立儀而言。畢云：「一本作『則必先立義而言』。」蘇云：「當作『不可不先立儀而言』。『必』字誤，上『而』字衍。」俞云：「『則必可』，當作『則不可』。中篇曰『則不可而不先立義法』，是其證也。不可而者，不可以也。王氏念孫說。」若不先立儀而言，譬之猶運鈞之上而立朝夕焉也。我以為雖有朝夕之辯，吳鈔本作「辨」。必將終未可得而從定也。是故言有三法。何謂三法？曰：有考之者，有原之者，畢云：「舊脫『有』字，一本如此。」有用之者。惡乎考之？考先聖大王之事。惡乎原之？察眾之耳目之請？畢云：「據前篇，當為『情』。」詒讓案：請、情古通，不必改字。惡乎用之？發而為政乎國，察萬民而觀之。此謂三法也。 \\n  \\n 故昔者三代聖王禹湯文武方為政乎天下之時，曰：必務舉孝子而勸之事親，尊賢良之人而教之為善。是故出政施教，賞善罰暴。且以為若此，則天下之亂也，將屬可得而治也，國語魯語，韋注云「屬，適也。」社稷之危也，將屬可得而定也。若以為不然，昔桀之所亂，湯治之；紂之所亂，武王治之。當此之時，世不渝而民不易，畢云：「文選注引此，『治』作『理』，『世』作『時』，『民』作『人』，皆唐人避諱改。」上變政而民改俗。存乎桀紂而天下亂，存乎湯武而天下治。天下之治也，湯武之力也；天下之亂也，桀紂之罪也。若以此觀之，夫安危治亂存乎上之為政也，則夫豈可謂有命哉！故昔者禹湯文武方為政乎天下之時，曰『必使飢者得食，寒者得衣，勞者得息，亂者得治』，遂得光譽令問於天下。群書治要「問」作「聞」。尚同下篇亦云「光譽令聞」。問、聞通。夫豈可以為命哉？據下文，命上當有其字。故以為其力也！故、固通。今賢良之人，尊賢而好功道術，治要「功」作「蓄」。畢云：「一本無『功』字。」故上得其王公大人之賞，下得其萬民之譽，遂得光譽令問於天下。亦豈以為其命哉？又以為力也！「力」上，亦當有「其」字。然今夫有命者，不識昔也三代之聖善人與，意亡昔三代之暴不肖人與？意亡，詳非攻下篇。蘇云：「『也』字衍。意讀如抑，『亡』當作『亦』。」案：蘇說非。若以說觀之，則必非昔三代聖善人也，「若以說」，疑當作「以若說」。必暴不肖人也。然今以命為有者，昔三代暴王桀紂幽厲，貴為天子，富有天下，於此乎，不而矯其耳目之欲，畢云：「而，讀如能，一本無此字，非。」案：畢讀是也。陳壽祺說同。而從其心意之辟，王據中篇，以「心意」為「心志」之訛。今案志、意義同，似非訛字。外之敺騁、田獵、畢弋，內湛於酒樂，畢云：「中篇『湛』作『沈』。」而不顧其國家百姓之政，繁為無用，暴逆百姓，遂失其宗廟。遂與隊通。法儀篇云「遂失其國家。」其言不曰『吾罷不肖，吾聽治不強』，必曰『吾命固將失之』。雖昔也三代罷不肖之民，亦猶此也。不能善事親戚君長，甚惡恭儉而好簡易，貪飲食而惰從事，衣食之財不足，是以身有陷乎飢寒凍餒之憂。其言不曰『吾罷不肖，吾從事不強』，又曰『吾命固將窮。』戴云：「『又』，當依上文改作『必』。」昔三代偽民亦猶此也。 \\n  \\n 昔者暴王作之，窮人術之，畢云：「舊脫『人』字，一本有。術同述。」詒讓案：樂記「知禮樂之情者能作，識禮樂之文者能述」，「述」，史記樂書作「術」。此皆疑眾遲樸，畢云：「言沮樸實之人。」王引之云：「『遲』字義不可通，『遲』當為『遇』字之誤也。遇與愚同。晏子春秋外篇『盛為聲樂，以淫愚民』，墨子非儒篇，『愚』作『遇』。莊子則陽篇『匿為物而愚不識』，釋文『愚，一本作遇』，韓子南面篇『愚贛窳惰之民』，宋乾道本，『愚』作『遇』。秦策『今愚惑與罪人同心』，姚本『愚』作『遇』。言此有命之說，或作之，或述之，皆足以疑眾愚樸。樸，謂質樸之人也。中篇作『教眾愚樸』，是其證。畢說非。」案：「遲」疑當為「稚」。管子重令篇云「菽粟不足，末生不禁，民必有飢餓之色，而工以彫文刻鏤相稚也，謂之逆」，尹注云「稚，驕也。」莊子列御寇篇云「人有見宋王者，錫車十乘，以其十乘驕稚莊子」，釋文引李頤云「自驕而稚莊子也。」案：莊子「稚」與管子同，李說未塙。此遲樸，似亦即驕稚愿樸之意，與中篇文自不同，不必改為「愚」也。先聖王之患之也，固在前矣。是以書之竹帛，鏤之金石，琢之盤盂，傳遺後世子孫。「遺」，吳鈔本作「示」。案：此文亦見兼愛下、天志中、貴義、魯問，諸篇並作「遺」，則吳本非是。曰何書焉存？王云「焉猶於也。」案：王說是也。此倒句，猶云存於何書。禹之總德有之曰：『蘇云：「總德，蓋逸書篇名。」允不著，「著」，疑當為「若」。允不若，信不順也。惟天民不而葆，吳鈔本，「惟」作「唯」。畢云「而同能，葆同保。」既防凶心，天加之咎，不慎厥德，天命焉葆』？仲虺之告曰：『我聞有夏，人矯天命，當依上、中二篇，補「布命」二字。于下，帝式是增，畢云：「當作『惡』或『憎』字。」江聲云：「式，用也。增讀當為憎。說文『憎，惡也』。或作『帝式是惡』，或作『帝伐之惡』，『伐之』字誤，當從『式是』。孟子盡心下篇云『士憎茲多口』，趙岐注解憎為增多之增，則增、憎字通。」顧云：「增即憎字。明道本晉語『懼子之應且增也』，今本作『憎』。易林渙之蠱『獨宿增夜』，道藏本韓非子『論其所增』。」用爽厥師。』「爽」，上篇作「喪」。惠棟云：「周語『單襄公曰：晉侯爽二』，韋昭曰『爽，當為喪字之誤也』。」彼用無為有，故謂矯，公羊僖三十三年，何注云「詐稱曰矯。」若有而謂有，夫豈為矯哉！「為」，吳鈔本作「謂」。昔者，桀執有命而行，湯為仲虺之告以非之。太誓之言也，於去發孫星衍云：「或『太子發』三字之誤。」莊述祖云：「『去發』，當為『太子發』。武王受文王之事，故自稱太子，述文王伐功，告諸侯，且言紂未可伐，為太誓上篇。」俞云：「古人作書，或合二字為一，如石鼓文『小魚』作『（）』，散氏銅盤銘『小子』作『（）』是也。此文『大子』字或合書作『（）』，其下闕壞，則似『厺』字，因誤為『去』耳。詩思文篇，正義引大誓曰『惟四月，太子發上祭於畢，下至於孟津之上』。又云『太子發升舟，中流白魚入於王舟，王跪取出，涘以燎之』，注曰『得白魚之瑞，即變稱王，應天命定號也』。疑古大誓三篇，其上篇以太子發上祭於畢發端，至中、下兩篇，則作於得魚瑞之後，無不稱王矣。故學者相承，稱大誓上篇為太子發，以別於中、下兩篇，亦猶古詩以篇首字命名之例也。」案孫、莊、俞說近是。陳喬樅云「『去』字疑是『告』之訛」，非。曰：『惡乎君子！「惡」，莊校改「於」。天有顯德，其行甚章，莊云「『有』，當為『右』，助也。言天之助明德，其行事甚章著。」蘇云：「書泰誓曰『嗚呼！我西土君子，天有顯道，厥類惟彰』。」為鑑不遠，「鑑」，吳鈔本作「監」。莊云：「『鑑』，當為『監』。」在彼殷王。蘇云「『殷』，宜作『夏』。泰誓曰『厥鑑惟不遠，在彼夏王。』」案：偽古文不足據，蘇說非也。詩大雅蕩云「殷鑒不遠，在夏后之世」，鄭箋云「此言殷之明鏡不遠也，近在夏后之世，謂湯誅桀也。」後武王誅紂，今之王者何以不用為戒？此詩與彼詩，文異而意則同。謂人有命，謂敬不可行，謂祭無益，謂暴無傷，蘇云：「此四句，今書泰誓，在『厥鑑惟不遠』之上，上二句作『謂己有天命，謂敬不足行』，下同。」上帝不常，九有以亡，蘇云：「二語今泰誓無之。上句見伊訓，下句見咸有一德。」詒讓案：常，當讀為尚，尚，右也。詳非樂上篇。偽古文書咸有一德云「厥德匪常，九有以亾」，偽孔傳云「人能常其德，則安其位，九有諸侯。桀不能常其德，湯伐而兼之」，並襲此文，而失其恉。上帝不順，祝降其喪，蘇云：「今泰誓『弗』作『不』，『其』作『時』。」莊云：「祝，斷也。言天將斷棄其身。」詒讓案：泰誓偽孔傳云「祝，斷也。天惡紂逆道，斷絕其命，故下是喪亡之誅。」非樂上篇引湯官刑亦有此四語，末句作「降之百〈歹羊〉。」惟我有周，受之大帝。』畢云：「文略見孔書泰誓。」蘇云：「今泰誓下句作『誕受多方』。」莊校改「帝」為「商」，云：「言天改殷之命而周受之。」陳喬樅校同，云：「『商』字作『帝』，非是。此節皆有韻之文，作『商』，則與上文叶，今訂正之。」案：莊、陳校是也。昔紂執有命而行，「昔」下，吳鈔本有「者」字。武王為太誓、去發以非之。「去發」，亦當為「太子發」。陳喬樅謂當云「周公旦告發以非之」，肊說不足據。曰：子胡不尚考之乎商周虞夏之記，從十簡之篇以尚，皆無之，蘇云：「『尚』當作『上』，古字通用也。」俞說同。詒讓案：皆無之，謂皆以命為無也。將何若者也？」 \\n  \\n 是故子墨子曰：「今天下之君子之為文學出言談也，吳鈔本「天下」下，無「之」字。非將勤勞其惟舌，畢云「『惟』，一本作『頰』。」王云：「『惟』與『頰』，形聲俱不相近。若本是『頰』字，無緣誤而為『惟』，一本作『頰』者，後人以意改之耳。惟舌，當為喉舌，『喉』誤為『唯』，因誤為『惟』耳。潛夫論斷訟篇『慎已喉舌，以示下民』，今本『喉』作『唯』，其誤正與此同。凡從侯、從佳之字，隸書往往訛溷。隸書『侯』字作『（）』，『佳』字作『（）』，二形相似。海內東經『少室在雍氏南，一曰緱氏』。『緱』與『雍』形相近。晏子諫篇：『昔夏之衰也，有推侈大戲』，韓子說疑篇，『推侈』作『侯侈』。淮南兵略篇『疾如鍭矢』，高注曰『鍭，金鏃翦羽之矢也』，今本『鍭』作『錐』。後漢書臧宮傳『妖巫維氾』，『維』或作『緱』。方言『雞雛，徐魯之閒謂之〈秋隹〉子』，今本作『秋侯子』。皆以字形相似而誤。」而利其脣呡也，畢云「『呡』，『〈月昬〉』字省文。說文云『吻，口邊也』，又有〈月昬〉字，云『或從月、從昏』，此省日耳。」中實將欲其國家邑里萬民刑政者也。此句有脫字，吳鈔本「欲」下有「為」字。今也王公大人之所以蚤朝晏退，「蚤」，舊本作「早」，今據吳鈔本改。聽獄治政，終朝均分，而不敢怠倦者何也？舊本「敢」下有「息」字，即「怠」之衍文。畢云：「一本無此字，是，今據刪。」曰：彼以為強必治，不強必亂；強必寧，不強必危，故不敢怠倦。今也卿大夫之所以竭股肱之力，殫其思慮之知，吳鈔本作「智」。內治官府，外斂關市、山林、澤梁之利，以實官府，而不敢怠倦者，何也？曰：彼以為強必貴，不強必賤；強必榮，不強必辱，故不敢怠倦。今也農夫之所以蚤出暮入，強乎耕稼樹藝，多聚叔粟，「叔」，舊本誤「升」，今據王校正。而不敢怠倦者，何也？曰：彼以為強必富，不強必貧；強必飽，不強必飢，故不敢怠倦。今也婦人之所以夙興夜寐，畢云「舊脫『以』字，據上文增。」案：吳鈔本不脫。強乎紡績織紝，多治麻（）葛緒畢校「（）」作「（）」，云：「說文云『（）』，絲曼延也』。『緒』，『紵』字假音。」王云：「畢說非也。『（）』當為『絲』。非樂篇作『多治麻絲葛緒』，是其證。墨子書言麻絲者多矣，未有作麻（）者，且麻絲為古今之通稱，若（）為絲曼延，則不得與麻並舉矣。蓋俗書『（）』字作『（）』，與『絲』相似，故『絲』訛為『（）』，非說文之『（）』字也。」蘇云：「『（）』『絲』蓋形近而誤，『緒』蓋與『絮』通。」案：王說是也。「緒」，當依畢讀作「紵」。說文糸部云「緒，絲耑也」，「紵，檾屬，細者為銓」，布白而細曰紵，重文（），云「紵或從緒省」。此與說文或體聲同。蘇謂「絮通」，非是。捆布縿，畢云：「說文云『稛，絭束也』，此俗寫。」案：孟子滕文公篇云「捆屨織席」，趙注云：「捆，猶叩〈扌豖〉也。織屨欲使堅，故叩之也。」孫氏音義云「案許叔重云：捆，織也，從木者，誤也。」淮南子脩務訓云「捆纂組」，高注云「捆，叩〈扌豖〉」。此文本書凡三見，辭過篇作「棞」，非樂上篇作「綑」，惟此作「捆」，與孟子、淮南書字同。然「棞」「綑」「捆」三字，說文並無之，惟禾部有「稛」字，故畢以為即「稛」之俗。蓋從囷、從困，聲形並相近，故展轉訛變，錯異如是，要皆「稛」之俗別矣。「縿」，當依王校作「繰」，詳非樂上篇。而不敢怠倦者，何也？曰：彼以為強必富，不強必貧，強必煖，不強必寒，故不敢怠倦。今雖毋在乎王公大人，蕢若信有命而致行之，畢讀「蕢」字句斷，云「此『貴』字假音」。俞云：「『蕢』字乃『藉』字之誤。藉若，猶言假如也，本書屢見。」案：俞說近是，畢讀非。則必怠乎聽獄治政矣，卿大夫必怠乎治官府矣，農夫必怠乎耕稼樹藝矣，婦人必怠乎紡績織紝矣。王公大人怠乎聽獄治政，卿大夫怠乎治官府，則我以為天下必亂矣。農夫怠乎耕稼樹藝，婦人怠乎紡織績紝，則我以為天下衣食之財將必不足矣。若以為政乎天下，上以事天鬼，天鬼不使；畢云：「當為『便』字。」王云：「爾雅『使，從也』。天鬼不從，猶上文言上帝不順耳。小雅雨無正篇云『不可使得罪于天子』，鄭箋訓使為從。管子小匡篇『魯請為關內之侯，而桓公不使。邢請為關內之侯，而桓公不使』，不使，謂不從也。『使』非『便』字之誤。」案：王說是也。下以持養百姓，「持」，舊本作「待」。王云：「『待』字義不可通。『待養』，當為『持養』，字之誤也。周官服不氏『以旌居乏而待獲』，注『待當為持』。天志篇曰『食飢息勞，持養其萬民』，荀子勸學篇曰『除其害者以持養之』，榮辱篇曰『以相群居，以相持養』，楊倞注『持養，保養也。分言之，則曰持、曰養』。管子明法篇曰『小臣持祿養交』，晏子春秋問篇曰『士者持祿，游者養交』是也。」案：王說是也，蘇校同，今據正。百姓不利，必離散不可得用也。是以入守則不固，出誅則不勝，故雖昔者三代暴王桀紂幽厲之所以共抎其國家，畢云：「抎，失。」王云：「『共』字義不可通，當是『失』字之誤。隸書『失』字或作『（）』，與『共』相似。說文『抎，有所失也』。尚賢篇云『失損其國家，傾覆其社稷』。抎、損古字通。天志篇云『國家滅亡，抎失社稷』。齊策云『守齊國，唯恐失抎之』，皆其證。」傾覆其社稷者，此也。」是故子墨子言曰：「今天下之士君子，中實將欲求興天下之利，除天下之害，當若有命者之言，不可不強非也。舊本，此十三字脫落不完，作「當若有命者言也」七字。王云：「此本作『當若有命者之言，不可不強非也。』淮南脩務篇注曰『強，力也』。言有命之言士君子不可不力非之也。中篇作『不可不疾非』，疾亦力也。下文曰『將不可不察而強非者此也』，是其證。今本『言』上脫『之』字，『也』上脫『不可不強非』五字，則義不可通。」案：王校是也，今據補。曰：命者，暴王所作，窮人所術，術與述通，見上。非仁者之言也。舊本「仁」作「人」，誤，今據道藏本、吳鈔本正。今之為仁義者，將不可不察而強非者，此也。」非儒上第三十八闕非儒下第三十九 \\n  \\n 畢云：「孔叢詰墨篇多引此詞。此述墨氏之學者設師言以折儒也。故親士諸篇無『子墨子言曰』者，翟自著也，此無『子墨子言曰』者，門人小子臆說之詞，并不敢以誣翟也，例雖同而異事。後人以此病翟，非也。說文云『儒，柔也』，『術士之稱』。」案：荀子儒效篇云「逢衣淺帶，解果其冠，略法先王而足亂世，術繆學雜，舉不知法後王而一制度，不知隆禮義而殺詩、書；其衣冠行偽已同於世俗矣，然而不知惡者；其言議談說已無以異於墨子矣，然而明不能分別；呼先王以欺愚者而求衣食焉，得委積足以揜其口，則揚揚如也；隨其長子，事其便辟，舉其上客，〈亻患〉然若終身之虜而不敢有他志，是俗儒者也。」是周季俗儒，信有如此所非者，但并以此非孔子，則大氐誣詆增加之辭。儒墨不同術，亦不足異也。畢氏強為之辯，理不可通。 \\n  \\n 儒者曰：「親親有術，尊賢有等。」王引之云：「此即中庸所謂親親之殺，尊賢之等。今云親親有術者，殺與術聲近而字通也。說文殺字從殳，｛乂术｝聲，而無｛乂术｝字。五經文字曰『｛乂术｝，古殺字』。今案｛乂术｝字蓋從乂朮聲，說文『乂，芟艸也，從丿乀相交，或從刀作刈』。廣雅：『刈，殺也』。哀元年左傳『艾殺其民』。艾與乂、刈同，是乂即殺也。故｛乂术｝字從乂，而以朮為聲。『乂』字篆文作『（）』，今在朮字之上，故變曲為直，而作『乂』，其實一字也。說文無乂部，故｛乂术｝字無所附而不收。『｛乂术｝』與『術』並從朮聲，故聲相近，轉去聲，則『殺』音色介反，『術』音遂，聲亦相近，故墨子書以『術』為『殺』。」言親疏尊卑之異也。孔穎達禮記正義云「五服之節，降殺不同，是親親之衰殺。公卿大夫其爵各異，是尊賢之等。」案：墨子下文，亦專舉喪服言，蓋欲破親親有殺，以佐其兼愛、節葬之說也。其禮曰：「喪父母三年，舊本下有「其」字，畢云：「其與期同，言父在為母期也。」王云：「『其』字，涉下文『伯父叔父弟兄庶子其』而衍。節葬篇『父母死喪之三年』，下無『其』字，是其證。畢讀其為期，而以『喪父母三年其』為句，大誤。」案：王說是也，今據刪。禮，蓋即指喪服經。妻，畢云：「舊脫此字，據下文增。」後子三年，後子，詳節葬篇。伯父叔父弟兄庶子其，畢云：「與『期』同。」詒讓案：公孟篇正作「期」。戚族人五月。」以上述喪服，並詳節葬篇。若以親疏為歲月之數，則親者多而疏者少矣，是妻後子與父同也。若以尊卑為歲月數，則是尊其妻子與父母同，而親伯父宗兄而卑子也，宗兄，見曾子問。言適長為宗子者，故下文云「其宗兄守其先宗廟數十年。」盧云：「似當云『而卑與子同也。』」王引之云：「『而卑子也』，當作『卑而庶子也』，而，讀為如，言卑其伯父宗兄如庶子也。上文云『伯父叔父弟兄庶子其』。今本『卑而』二字倒轉，又脫『庶』字。」王念孫云：「親伯父宗兄，『親』當為『視』，言視伯父宗兄如庶子之卑也，『視』『親』字相似，又涉上下文『親』字而誤。淮南兵略篇『上視下如弟』，今本『視』訛作『親』。」俞云：「王氏引之謂而讀為如，當從之。惟謂當作『卑如庶子』，則以意增益，未為可據。今按『視伯父宗兄如卑子』者，卑子即庶子，乃取卑小之義。僖二十二年左傳『公卑邾』，杜注曰『卑，小也』。故凡從卑得聲者，並有小義。漢書衛青傳『得右賢裨王十餘人』，師古曰：『裨王，小王也，若言裨將也』。然則卑子之稱，正與裨王、裨將一律矣。」案：俞說近是。「卑子」疑當為「婢子」，見左文元年傳。「卑」即「婢」之省。逆孰大焉。吳鈔本，「逆孰」到。其親死，列尸弗斂，小爾雅廣言云「列，陳也。」舊本脫「斂」字。畢云：「弗與祓同。」王云：「喪禮無祓尸之事，畢說非也。此本作『列尸弗斂』，今本脫『斂』字耳。死三日而後斂，則前二日猶未斂也，故曰：『列尸弗斂』。列者，陳也。鈔本北堂書鈔地部二，引此正作『列尸弗斂』。」案：王校是也，今據補。登屋窺井，挑鼠穴，探滌器，而求其人矣。此非喪禮之復也。士喪經云「復者，升自前東榮，中屋北面，招以衣，曰皋某復」，是登屋也。說文水部云「滌，洒也。」滌器，洒濯之器，若槃匜之屬。窺井以下，並喪禮所無，蓋謾語也。以為實在則贛愚甚矣；書鈔地部引，「實」作「誠」。畢云：「說文云『贛，愚也』，『愚，贛也』。玉篇『贛，陟絳切』。顏師古注漢書『古音下紺反，今則竹巷反』。」如其亡也必求焉，偽亦大矣！王引之云：「『如其亡也』二句，與『偽』字義不相屬，『如』當為『知』，言既知其亡，而必求之，則偽而已矣。」蘇說同。取妻，身迎，祗褍為僕，畢云：「說文云『祗，敬也』，『褍，衣正幅』。則褍亦正意，與端同。」王校作「袛」，云：「畢說非也。『袛』當為『袨』，隸書『袛』字作『〈衤互〉』，與『袨』相似，故『袨』誤為『袛』。袨褍，即玄端也。周官司服『其齊服有玄端素端』，鄭注曰『端者，取其正也』。服虔注昭元年左傳曰『禮衣端正無殺，故曰端』。端與褍同，故說文以褍為衣正幅也。玉篇『袨，黑衣也』。淮南齊俗篇：『尸祝袀袨，大夫端冕』，高注曰『袀，純服。袨，黑齋衣也』，即周官所云『齊服玄端』也。莊子達生篇『祝宗人玄端』，即淮南所云『尸祝袀袨』也。」詒讓案：土昏禮「親迎，主人爵弁纁裳緇袘。」郊特牲說諸侯則玄冕，此云玄端者，蓋據庶人攝盛之服言之。秉轡授綏，士昏禮云「壻御婦車授綏」，鄭注云「壻御者，親而下之。綏，所以引升車者。僕人必授人綏。」此上云為僕，即指親御之事。如仰嚴親，俞云：「『仰』當作『御』，字之誤也。天志下篇『以御其溝池』王氏引之謂『御』當為『抑』。隸書『抑』『御』兩形相似而誤，正可與此互證。」詒讓案：此非昏禮之親迎也，若然，墨氏之昏禮無親迎。昏禮威儀，如承祭祀。顛覆上下，悖逆父母，下則妻子，畢云：「言為妻子法則。」案：此疑當重「父母」二字。「父母下則妻子」，言喪父母下同妻子也。今本涉上文脫「父母」二字，遂與下句文例不合，畢說失之。妻子上侵事親，若此可謂孝乎？儒者：「畢云：「『儒』舊作『傳』，據下文改，當云『儒者曰』。」王云：「晏子春秋外篇『行之難者在內，而儒者無其外』，『儒』亦誤作『傳』。」迎妻，妻之奉祭祀，吳鈔本「妻」不重，疑當作「迎妻與之奉祭祀」。說文舁部「與，古文作（）」，與「妻」篆文形近，又涉上而誤。禮記哀公問「公曰：冕而親迎，不已重乎？孔子對曰：合二姓之好，以繼先聖之後，以為天地宗廟社稷之主，君何謂已重乎？」墨子所非，與哀公言相類。子將守宗廟，故重之。」哀公問「孔子曰：妻也者，親之主也，敢不敬與？子也者，親之後也，敢不敬與？」應之曰：「此誣言也，其宗兄守其先宗廟數十年，死喪之其，畢云同「期」。兄弟之妻奉其先之祭祀弗散，盧云「當為『服』」。則喪妻子三年，必非以守奉祭祀也。「守」下，據上文，當有「宗廟」二字。夫憂妻子以大負絫，憂妻子，謂憂厚於妻子，猶下文云「厚所至私」也。國策趙策云「夫人優愛孺子」。說文夂部云「憂，和之行也」，引詩曰「布政憂憂」，今詩商頌長發作「優」。案：古無「優」字，優厚字止作「憂」，今別作「優」，而以「憂」為「（）」愁字。墨子書多古字，此亦其一也。以與已同，言偏厚妻子已為大負愆絫，乃又飾辭文過，託之奉祭祀，守宗廟，故下云「又曰所以重親也。」有曰有，當讀為又。『所以重親也』，為欲厚所至私，畢云：「舊作『和』，以意改。」輕所至重，豈非大姦也哉！」 \\n  \\n 有強執有命以說議曰：上有字，亦讀為又。「壽夭貧富，安危治亂，固有天命，不可損益。莊子至樂篇「孔子曰：命有所成而形有所適也，夫不可損益。」窮達賞罰幸否畢云「說文云幸吉而免凶也，從屰，從夭。夭死之事，故死謂之不幸。」有極，廣雅釋詁云「極，中也」。逸周書命訓篇云「天生民而成大命，命司德正之以（一）禍福，立明王以順之，曰大命有常，小命日成，成則敬，有常則廣，廣以敬命，則度至于極。」此古說有命之遺言也。人之知力，吳鈔本「知」作「智」。不能為焉。」群吏信之，則怠於分職；庶人信之，則怠於從事。吏不治則亂，舊本脫「吏」字，王據上文補。農事緩則貧，貧且亂政之本，王云：「此句有脫文。」詒讓案：疑當作「倍政之本」，下文云「倍本棄事而安怠傲。」而儒者以為道教，是賊天下之人者也。「賊」，舊本訛作「賤」，今依王、蘇校正，詳尚賢中篇。 \\n  \\n （一）「以」字原脫，據逸周書命訓篇補。 \\n  \\n 且夫繁飾禮樂以淫人，舊本無「樂」字，吳鈔本有，以下句文例校之，有者是也。下文「晏子曰：好樂而淫人」，可證，今據補。久喪偽哀以謾親，畢云：「說文云『謾，欺也』，玉篇云莫般、馬諫二反，陸德明周禮音義云『徐望仙反』。」立命緩貧而高浩居，畢云：「同『傲倨』，說文云『居，蹲也』。」案：畢據史記孔子世家，義亦見後。倍本棄事而安怠傲，畢云：「舊作『徹』，以意改。」貪於飲食，舊本作「酒」，今據吳鈔本校改，下亦云「得饜飲食」。惰於作務，荀子非十二子篇云「偷懦憚事，無廉恥而耆飲食，必曰君子固不用力，是子游氏之賤儒也」，此所非與彼相類。陷於飢寒，危於凍餒，無以違之。禮記緇衣，鄭注云「違，猶辟也」。是若人氣，「若」，道藏本作「苦」，吳鈔本同。案：「人氣」，疑當作「乞人」。此冢上飢寒凍餒而言，氣與乞通，古「乞」作「气」，即雲气字，下文云「夏乞麥禾」，是其證。〈兼鼠〉鼠藏，畢云：「爾雅有〈兼鼠〉鼠。陸德明音義云『孫炎云：〈兼鼠〉者，頰裹也。郭云：以頰內藏食也。字林云：即鼢鼠也。』說文云『鼸〈鼠今〉也。』玉篇云『鼸，胡簟切，田鼠也。』『〈兼鼠〉』舊作『〈兼兒〉』，誤。」詒讓案：夏小正云「正月田鼠出。」田鼠者，嗛鼠也。嗛、〈兼鼠〉字通。謂儒者得食則藏之，若〈兼鼠〉鼠裹藏食物矣。而羝羊視，畢云：「爾雅云『羊牡羒』，注『羝』。廣雅云『三歲（一）曰羝』。說文云『羝，牡羊也』。陸德明音義云『字林云：牂羊也』。然則羝、羒、牂，皆牡羊。」賁彘起。畢云：「易大畜云『豶豕之牙』，崔憬曰『說文：豶，劇豕。今俗猶呼劇豬是也。』案，說文作『羠豕』，崔以意改之。羠與犗義同，劇者犗假音。玉篇云『豶，扶云切，犗也』。」君子笑之。怒曰：「散人！焉知良儒。」畢云：「漢書云『宂食』，注曰『文穎曰：宂，散也』。說文云『宂，〈林夂〉也，從冖、儿在屋下，無田事』。玉篇云『如勇切』。則此云散人，猶宂人。」案：莊子人閒世篇「匠石夢櫟社，曰：而幾死之散人。」此述儒者詬君子之語，畢氏讀散人句斷，誤。夫夏乞麥禾，疑脫「春乞」云云。「夫」，似即「春」字上半缺剝僅存者。五穀既收，大喪是隨，言秋冬無可乞，則為人治喪以得食也。子姓皆從，特牲饋食禮云「子姓兄弟，如主人之服」，鄭注云「所祭者之子孫，言子姓者，子之所生。」喪大記云「卿大夫父兄子姓，立于東方」，注云「子姓，謂眾子孫也，姓之言生也。」國語楚語「帥其子姓」，韋注云「眾子姓，同姓也。」列子說符篇，張注云「種姓也」。得厭飲食，畢治數喪，足以至矣。「至」下，疑有脫文。因人之家翠，畢云：「廣雅『臎，肥也』。此古字。」王引之云：「因人之家肥，文不成義。『翠』當讀為『賥』。玉篇『賥，思醉切』，廣韻云『貨也』。謂因人之家財也。韓子說疑篇『破家殘賥』，是也。古無『賥』字，故借『翠』為之。」以為，畢云：「疑有脫字。」案：以文例校之，「因人之家」，與下「恃人之野」，文正相對，疑當作「因人之家以為翠」，「翠」當依畢訓為「肥」。此特文誤到耳，無脫字也。恃人之野以為尊，畢云：「言禾麥在野。」富人有喪，乃大說，喜曰：「此衣食之端也。」此與荀子所謂「得委積足以揜其口，則揚揚如也」者相類。 \\n  \\n （一）原作「二歲」，據廣雅改。 \\n  \\n 儒者曰：「君子必服古言然後仁。」王云：「『服古言』，三字文義不順，當依公孟篇作『必古言服然後仁』。」俞云：「此本作『君子必古服古言然後仁』，脫上『古』字。公孟篇作『必古言服然後仁』，亦當作『必古言古服』，脫下『古』字。」案：王說是也。應之曰：「所謂古之言服者，皆嘗新矣，舊本脫「言服」二字，今依王引之校增。謂古言服其始制之時，皆為新，積久乃成古也。而古人言之，服之，則非君子也。然則必服非君子之服，言非君子之言，而後仁乎？」舊本「古人言之服之」，脫「言之」二字；「則非君子也」，脫「非」字；「服非君子之服」，上「服」字訛作「法」，並依王引之校增。又曰：「君子循而不作。」顧云：「廣雅釋言『循，述也』。論語曰『君子述而不作』。」應之曰：「古者羿作弓，呂氏春秋勿躬篇云「夷羿作弓」。畢云：「羿，｛羽幵｝省文。說文云『｛羽幵｝，古諸侯也，一曰射師』。」詒讓案：說文弓部云「｛幵弓｝帝嚳射官，夏少康滅之。」｛羽幵｝、｛幵弓｝音義同。作弓者，自是古射官，非夏少康所滅者。伃作甲，史記夏本紀「帝少康崩，子帝予立」，索隱云「予，音宁。系本云：季杼，作甲者也。」國語魯語云「杼能帥禹者也，夏后氏報焉」，韋注云「杼，禹後七世少康之子季杼也。」畢云：「伃即杼，少康子。」盧云：「世本作『輿』。」詒讓案：史記索隱及費誓正義引世本，並作「杼」，盧據玉海所引，未塙。奚仲作車，呂氏春秋君守篇同，高注云「奚仲，黃帝之後，任姓也。」傳曰「為夏車正，封于薛。」說文車部云「車，夏后時奚仲所造。」山海經海內經云「奚仲生吉光，吉光是始以木為車」，郭注云「世本云奚仲作車，此言吉光，明其父子共創作，意以是互稱之。」續漢書輿服志，劉注引古史考云：「黃帝作車，引重致遠，其後少昊時駕牛，禹時奚仲駕馬」。依譙周說，奚仲駕馬，車非其所作，司馬彪、劉昭並從之，於義為長。巧垂作舟，畢云：「北堂書鈔引作『倕』，太平御覽作『錘』，事類賦引作『工倕』。太平御覽引，有云『禹造粉』，疑在此」俞云：「『巧垂』當作『功垂』，字之誤也。周官肆師職注曰『古者工與功同字。』然則『功垂』即『工垂』也。莊子胠篋篇『攦工倕之指』，釋文曰『倕，音垂，堯時巧者也。』堯典『咨！垂女共工』，是稱工垂者，工其官，垂其名。」案：山海經海內經云「義均是始為巧倕，是始作下民百巧」，楚辭九章亦云「巧倕」，又見七諫。俞說未塙。然則今之鮑函車匠畢云：「考工記有『圅鮑』，鄭君注云『鮑，讀為鮑魚之鮑，書或為鞄』。蒼頡篇有『鞄（）』。陸德明音義云『劉音僕』。說文云『鞄，柔革工也，從革包聲，讀若朴』。周禮曰『柔皮之工鮑氏』，鞄即鮑也。」皆君子也，而羿、伃、奚仲、巧垂皆小人邪？且其所循人必或作之，言所述之事，其始必有作之之人也。然則其所循皆小人道也？」「也」「邪」古通，吳鈔本作「耶」。 \\n  \\n 又曰：「畢云：「『又』舊作『人』，以意改。」君子勝不逐奔，穀梁隱五年傳云「伐不踰時，戰不逐奔。」司馬法仁本篇云「古者逐奔不過百里」，又天子之義篇云「古者逐奔不遠」。墨子所述儒者之言，與穀梁同，荀子議兵篇亦云「服者不禽，奔命者不獲。」揜函弗射，「揜」，吳鈔本作「掩」，禮記表記，鄭注云「揜，猶困迫也。」案：「函」疑「亟」之形誤，下同，詳魯問篇，儀禮聘禮，鄭注云「賓之意不欲奄卒主人也」，此揜亟亦奄卒之意，謂敵困急，則不忍射之也。韓非子外儲說左上云「宋襄公曰：寡人聞君子曰：不推人於險，不迫人於阨」，即此義。又疑「函」當為「臽」之誤，說文臼部云「臽，小阱也」，今經典通作「陷」，漢書司馬遷傳「函糞土之中而不辭」，漢紀「函」作「陷」，於義亦通。施則助之胥車。」畢云：「『施』舊作『強』，據下文改。」案：畢因下文「施」字兩見，故據改，然「施」「強」義並未詳。似言軍敗而走，則助之挽重車，而文有脫誤。應之曰：「若皆仁人也，則無說而相與。句仁人以其取舍是非之理相告，無故從有故也，弗知從有知也，無辭必服，見善必遷，何故相？王云：「『何故相』下當有『與』字，而今本脫之，則義不可通。相與，謂相敵也，古謂相敵為相與。襄二十五年左傳『一與一誰能懼我』，哀九年傳『宋方吉，不可與也』，越語『彼來從我，固守勿與』，與字並與敵同義。言既為仁人，則無辭必服，見善必遷，何故兩相敵也。上文曰『若皆仁人也，則無說而相與』，是其明證矣。」若兩暴交爭，其勝者欲不逐奔，掩函弗射，施則助之胥車，雖盡能猶且不得為君子也。意暴殘之國也，聖將為世除害，「聖」下疑脫「人」字。興師誅罰，勝將因用儒術令士卒曰舊本「儒」作「傳」，王云：「『傳術」二字，義不可通，『傳術』當為『儒術』，『毋逐奔』云云，皆儒者之言也，故曰『用儒術令士卒』。隸書『儒』或作『（）』，『傳』或作『傅』，二形相似而誤。上文『儒者迎妻』，『儒』誤作『傳』。」案：王說是也，今據正。毋逐奔，揜函勿射，施則助之胥車。』暴亂之人也得活，天下害不除，王云：「『也』字涉上下文而衍。此言暴亂之人為天下害，聖人興師誅罰，將以除害也。若用儒術令士卒曰『毋逐奔』云云，則暴亂之人得活，而天下之害不除矣是『暴亂之人』下，本無『也』字。」是為群殘父母，而深賤世也，戴云：「『賤』乃『賊』字之誤。」不義莫大焉！」 \\n  \\n 又曰：「君子若鍾，畢云：「『君』舊作『吾』，據上文改。」擊之則鳴，弗擊不鳴。此亦見公孟篇公孟子告墨子語，學記云「善待問者如撞鍾，叩之以小者則小鳴，叩之以大者則大鳴」。畢云「此出說苑云『趙襄子謂子路曰：吾嘗問孔子曰，先生事七十君無明君乎，孔子不對，何謂賢邪？子路曰：建天下之鳴鍾，撞之以筳，豈能發其音聲哉！』」案：說苑所云與此文義絕不相應，畢援證未當。應之曰：「夫仁人事上竭忠，事親得孝，務善則美，有過則諫，俞云：「『得』字『務』字，傳寫互易。事親務孝，言事親者務為孝也，與事上竭忠相對。得善則美，言有善則美之也，與有過則諫相對。」此為人臣之道也。今擊之則鳴，弗擊不鳴，隱知豫力，畢云：「言隱其先知豫事之識。」俞云：「豫猶儲也。荀子儒效篇『仲尼將為司寇，魯之鬻牛馬者不豫賈』，家語相魯篇『孔子為政三月，則鬻牛馬者不儲賈』，是豫與儲義通。隱知豫力，兩文相對，言隱藏其知，儲蓄其力也，畢失其義，并失其讀。」案：畢讀固誤，俞釋豫為儲亦非。「豫」當為「舍」之假字，「豫」從予聲，古音與「舍」同部。節葬下篇云「無敢舍餘力，隱謀遺利，而不為親為之者矣」，隱知猶彼云隱謀，豫力即彼云舍餘力也。號令篇云「舍事後就」，亦與此義同。豫古無儲訓，荀子「不豫賈」，「豫」當如周禮司市注「誑豫」之義，家語改「豫」作「儲」，乃王肅私定，非古訓也。恬漠待問而後對，爾雅釋言云「漠，清也。」漢書賈誼傳，顏注云「漠，靜也」。淮南子詮言訓云「故中心常恬慔，」泰族訓云「靜莫恬淡」，宋本「莫」作「漠」。「漠」、「慔」、「莫」並通。雖有君親之大利，弗問不言，若將有大寇亂，盜賊將作，若機辟將發也，畢云：「辟同闢。」案：畢說非也，莊子逍遙遊篇云「中於機辟，死於罔罟」，釋文引司馬彪云「辟，罔也。」又山木篇云「然且不免於罔羅機辟之患」，鹽鐵論邢德篇云「罻羅張而縣其谷，辟陷設而當其蹊」，則機辟蓋掩取鳥獸之物。「辟」字又作「臂」，楚辭哀時命云「外迫脅於機臂兮，上牽聯於矰隿」王注云「機臂，弩身也。」案爾雅釋器云「繴謂之罿」，司馬彪釋「辟」為「罔」，蓋即以為「繴」之借字，王說與司馬義異，未知孰是。他人不知，己獨知之，雖其君親皆在，不問不言。是夫大亂之賊也！以是為人臣不忠，為子不孝，事兄不弟，交，疑「友」之誤。遇人不貞良。夫執後不言之朝物，執後不言，謂拘執居後，不肯先言之。朝物，疑有脫誤。見利使己雖恐後言，蘇云：「『使』當作『便』，『雖』當作『唯』。」俞云：「『雖』當作『唯』，古字通也。蓋言利之所在，唯恐後言也。下文云『君若言而未有利焉，則高拱下視，會噎為深，曰：惟其未之學也』，正與此文反復相明。言苟無利，則君雖言之，而己亦以未學謝也，正所以破儒者『擊之則鳴，弗擊不鳴』之說。」君若言而未有利焉，則高拱下視，說文手部云「拱，斂手也。」會噎為深，畢云：「說文云『噲，咽也，讀若〈亻夬〉』，『噎，飯窒也。』會與噲同，不言之意。」曰：『唯其未之學也。』「唯」，舊本作「惟」，據吳鈔本改。「其」當為「某」。用誰急，句遺行遠矣。「誰」當作「雖」。蓋言事急則退，避而遠行。荀子非十二子篇云「正其衣冠，齊其顏色，嗛然而終日不言，是子夏氏之賤儒也」，此所非與彼相類。夫一道術學業仁義者，皆大以治人，小以任官，遠施周偏，舊本「皆」訛「昔」，「周」訛「用」，並從王校正。「偏」，吳鈔本作「遍」，畢本同。王云：「與『遍』同，畢本改為『遍』，非。詳非攻下篇。近以脩身，舊本「脩」作「循」，王云：「此文本作『皆大以治人，小以任官，遠施周偏，近以脩身』，言君子之行仁義，皆大以治人，小以任官，遠則所施周遍，近則以脩其身也。今本『皆』作『昔』，『周』作『用』，『脩』作『循』，則義不可通。隸書『脩』『循』相亂。」案：王說是也，今並據正。不義不處，非理不行，務興天下之利，曲直周旋，利則止，俞云：「『利則止』，當作『不利則止』，傳寫脫『不』字也。非樂上篇曰『必務求興天下之利，除天下之害，將以為法乎天下，利人乎即為，不利人乎即止』，與此文有詳略而義正同。」此君子之道也。以所聞孔某之行，畢云：「『某』字舊作孔子諱，今改，下放此。」則本與此相反謬也。」「謬」，吳鈔本作「繆」。 \\n  \\n 齊景公問晏子曰：「孔子為人何如？」晏子不對，公又復問，不對。吳鈔本無「復」字。景公曰：「以孔某語寡人者眾矣，俱以賢人也。「以」下，當據孔叢子詰墨篇增「為」字。今寡人問之，而子不對，何也？」晏子對曰：「嬰不肖，不足以知賢人。雖然，嬰聞所謂賢人者，入人之國必務合其君臣之親，而弭其上下之怨。孔某之荊，史記孔子世家楚昭王迎孔子至楚，事在哀公六年。知白公之謀，而奉之以石乞，白公，楚平王孫，名勝。其與石乞作亂事，見哀十六年左傳。此事不可信，列子說符篇、呂氏春秋精通篇、淮南子道應訓，並載白公與孔子問答，或因彼而誤傳與？君身幾滅，而白公僇。畢云：「孔叢詰墨云『白公亂在哀公十六年秋也，孔子已卒十旬』。」蘇云：「此誣罔之辭，殊不足辨。唯據白公之亂，在景公卒後十二年，而晏子之卒更在景公之先，又安能預知後事，而先與景公言之？」嬰聞賢人得上不虛，得下不危，言聽於君必利人，教行下必於上，俞云：「此本作『教行於下必利上』，與上句『言聽於君必利人』相對為文。『教行』下脫『於』字，而『利』字又誤作『於』，義不可通矣。」是以言明而易知也，行明而易從也，舊本作「行易而從也」，王云：「『行易而從』文不成義，當作『行明而易從』，與上句文同一例。下文曰『行義可明乎民』，又曰『行義不可明於民』，皆其證。」案：王說是也，今據正。行義可明乎民，謀慮可通乎君臣。今孔某深慮同謀以奉賊，俞云：「『同』乃『周』字之誤，深慮周謀，相對為文，言其慮深沈，其謀周密也。」勞思盡知以行邪，勸下亂上，教臣殺君，畢云「孔叢引『殺』作『弒』。」非賢人之行也；入人之國而與人之賊，非義之類也；知人不忠，趣之為亂，畢云：「趣讀促。」非仁義之也。畢云脫字。逃人而後謀，避人而後言，「言」上「後」字，舊本作「后」，今據吳鈔本改。行義不可明於民，「明」，吳鈔本作「謀」，誤。謀慮不可通於君臣，嬰不知孔某之有異於白公也，是以不對。」景公曰：「嗚乎！道藏本、吳鈔本作「呼」。貺寡人者眾矣，儀禮士昏禮記云「吾子有貺命」，鄭注云「貺賜也」。此貺與貺命義同。畢云「『貺』當為『況』，此俗寫。」非夫子，則吾終身不知孔某之與白公同也。」 \\n  \\n 孔某之齊見景公，史記孔子世家以此為昭公二十五年，魯亂，孔子適齊以後事。景公說，欲封之以尼谿，史記孔子世家同，晏子春秋外篇作「爾稽」。孫星衍云：「『尼』『爾』，『稽』『谿』，聲皆相近。」詒讓案：尼谿地無攷，呂氏春秋高義篇又作「景公致廪丘以為養。」以告晏子。晏子曰：「不可夫儒浩居而自順者也，盧云：「晏子外篇與此多同，『浩居』作『浩裾』。」畢云：「案史記作『倨傲自順』。」顧云：「漢書酷吏郅都傳『丞相條侯至貴居也』，讀作『倨』。」詒讓案：王制云「喪祭，用不足曰暴，有餘曰浩」，鄭注云「浩猶饒也」。「居」「裾」，並「倨」之假字。家語三恕篇云：「浩裾者則不親」，王肅注云「浩裾，簡略不恭之貌。」大戴禮記文王官人篇云「自順而不讓」，又云「有道而自順」，孔廣森云「自順，謂順非也。」不可以教下；好樂而淫人，晏子作「好樂緩於民」。不可使親治；立命而怠事，不可使守職；宗喪循哀，畢云：「孔叢、史記『宗』作『崇』。」詒讓案：宗、崇字通。詩周頌烈文，鄭箋云「崇，厚也。」書盤庚偽孔傳云「崇，重也。」「循」，史記、孔叢作「遂」，晏子作「久喪道哀」。王云：「『循』『遂』一聲之轉，遂哀，謂哀而不止也。三年問曰『三年之喪二十五月而畢，若駟之過隙，然而遂之，則是無窮也』。」不可使慈民；晏子作「子民」，慈、子字通。禮記緇衣云「故君民者子以愛之，則民親之」，又云「故長民者章志貞教，尊仁以子愛百姓。」國語周語云「慈保庶民親也」。機服勉容，盧云：「晏子作『異于服，勉于容』。」詒讓案：大戴禮記本命篇，盧注云：「機，危也。」危服，蓋猶言危冠。「勉」，「俛」之借字，考工記矢人「前弱則俛」，唐石經「俛」作「勉」，是其證也。機服勉容，言其冠高而容俛也。不可使導眾。孔某盛容脩飾以蠱世，吳鈔本「脩」作「修」，晏子作「盛聲樂以世」，文選西京賦，薛綜注云「蠱，惑也。」弦歌鼓舞以聚徒，繁登降之禮以示儀，務趨翔之節以觀眾，「趨」，吳鈔本作「趍」。「觀」，舊本作「勸」，吳鈔本作「觀」，與晏子外篇合，今據正。博學不可使議世，「博」，舊本作「儒」，畢云：「晏子『儒』作『博』，『議』作『儀』。」王云：「作『博』者是，此言孔子博學而不可以為法於世，非譏其儒學也，今本作儒學者，『博』誤為『傳』，又誤為『儒』耳。隸書傳、儒相似，說見上文。儀、議古字通。」案：王說是也，今據正。勞思不可以補民，畢云：「三字舊脫，盧據晏子增。」絫壽不能盡其學，當年不能行其禮，當年，壯年也，詳非樂上篇。抱朴子外篇省煩引墨子作「累世不能盡其學，當年不能究其事」，與史記略同。積財不能贍其樂，繁飾邪術以營世君，畢云：「說文云『〈膋，中“月改目”〉，惑也』。家語云『營惑諸侯』，高誘注淮南子曰『營，惑也』。營同〈膋，中“月改目”〉，〈膋，中“月改目”〉與眴，音相近。」盛為聲樂以淫遇民，晏子作「以淫愚其民」。案：遇與愚通，詳非命下篇。畢云：「當為愚民。」其道不可以期世，俞云：「晏子春秋雜篇作『其道也不可以示世』，此文『期』字亦『示』字之誤，古文『其』字作『亓』，見集韻，『示』誤為『亓』，因誤為『期』矣。」其學不可以導眾。畢云：「孔叢作『家』，非。」今君封之，以利齊俗，晏子作「今欲封之，以移齊國之俗。」畢云：「史記云『君欲用之，以移齊俗』，作『移』是。」非所以導國先眾。」公曰：畢云：「二字舊脫，據孔叢增。」「善！」吳鈔本又無此字。於是厚其禮，畢云：「『厚其』二字舊脫，盧據晏子增。」留其封，敬見而不問其道。「問」，吳鈔本作「利」，誤。孔某乃恚，舊本作「孔乃志」，道藏本「孔」下又空一字，季本、吳鈔本並作孔子諱，今據增「某」字。晏子作「仲尼迺行」，畢本「志」改「恚」，云：「『恚』舊作『志』，盧改。」怒於景公與晏子，乃樹鴟夷子皮畢云：「即范蠡也，韓非子云『鴟夷子皮事田成子，成子去齊走而之燕，鴟夷子皮負傳而從』。按史記貨殖傳云『范蠡變名易姓適齊，為鴟夷子皮』。」蘇云：「據史記，范蠡亡吳後，乃變易姓名適齊為鴟夷子皮。然亡吳之歲乃孔子卒後六年，景公卒後十七年，又安知蠡之適齊而樹之田氏之門乎？此與莊周所言孔子見盜跖無異，真齊東野人之語也。」詒讓案：淮南子氾論訓云「昔者齊簡公釋其國家之柄，而專任大臣，故使陳成田常、鴟夷子皮得成其難。」說苑指武篇又云「田成子常與宰我爭，宰我夜伏卒將以攻田成子，鴟夷子皮聞之，告田成子」，即此。於田常之門，田常即陳恆，見春秋哀十四年經，公羊「恆」作「常」。莊子盜跖篇云「田成子常殺君竊國，而孔子受幣。」蓋戰國時有此誣妄之語。錢大昕云：「田常弒君之年，越未滅吳，范蠡何由入齊？此淮南之誤也。」告南郭惠子以所欲為，荀子法行篇有南郭惠子問於子貢，楊注云「未詳其姓名，蓋居南郭，因以為號。莊子有南郭子綦。」案：見齊物論篇。南郭惠子，尚書大傳略說作「東郭子思」，說苑雜言篇作「東郭子惠」，史記索隱引世本，陳成子弟有惠子得，或即此人。朱彝尊孔子弟子攷，謂即衛惠叔蘭，謬。歸於魯。有頃，閒齊將伐魯，畢云：「言伺其閒。」蘇云：「『閒』當作『聞』。」案：蘇校，亦通。告子貢曰：「賜乎！舉大事於今之時矣！」乃遣子貢之齊，因南郭惠子以見田常，勸之伐吳，以教高、國、鮑、晏，使毋得害田常之亂，勸越伐吳。三年之內，齊、吳破國之難，史記孔子弟子列傳載田常欲作亂於齊，憚高、國、鮑、晏，故移其兵欲以伐魯。孔子聞之，使子貢至齊，說田常伐吳，又說吳救魯伐齊，與齊人戰於艾陵，大破齊師。越王聞之，襲破吳。越絕書陳成恆內傳所載尤詳，云「子貢一出，存魯、亂齊、破吳、彊晉、霸越」，即其事。伏尸以言術數。吳鈔本無「言」字，蘇云：「當云『不可以言計數』也，『尸』下脫『不可』二字。」案：蘇校未塙，依吳本則術當讀為遂，月令「審端徑術」，鄭注云「『術』，周禮作『遂』」，此當為「隧」之假字，謂伏尸之多以隧數計，猶言以澤量也。或云當作「以意術數」，意言篆文相近，即億之省。術率通，詳明鬼下篇。廣雅釋言云「率計校也」，猶言以十萬計，亦通。孔某之誅也。畢云：「言孔子之責也。」蘇云：「誅當讀謀。」 \\n  \\n 孔某為魯司寇，史記孔子世家云「定公九年由司空，為大司寇。」舍公家而奉季孫。畢云：「『奉』，舊作『於』，據孔叢改。」季孫相魯君而走，經傳無此事，亦謾語也。季孫與邑人爭門關，說文門部云「關，以木橫持門戶也。」決植。「決植」上疑有脫文。爾雅釋宮云「植謂之傳」，郭注云「戶持鎖植也。」一切經音義引三蒼云：「戶旁柱曰植。」畢云：「列子云『孔子勁能招國門之關，而不肯以力聞。』呂氏春秋慎大云『孔子之勁舉國門之關，而不肯以力聞』。云『決植』，即其事也。說文云『植，戶植也』。似言季氏爭關而出，孔子決門植以縱之。」詒讓案：左傳「襄十年，偪陽人啟門，諸侯之士門焉。縣門發，郰人紇抉之以出門者」，孔疏「服虔云：抉，撅也，謂以木橛抉縣門，使舉，令下容人出也。」「決」，疑「抉」之借字，又疑流俗傳訛，以鄹大夫事為孔子也。淮南子道應訓云「孔子勁扚國門之關」，又主術訓「孔子力招城關」，高注云「招，舉也。以一手招城門關端能舉之。」 \\n  \\n 孔某窮於蔡陳之閒，畢云：「孔叢『窮』作『厄』。」藜羹不糂，內則，鄭注云「凡羹齊宜五味之和，米屑之糝。」畢云：「藝文類聚引作『藜蒸不糂』，北堂書鈔作『不糝』，太平御覽作『糂』，一作『糝』。荀子云『七日不火食，藜羹不糂』，楊倞云『糂與糝同，蘇覽反』。說文云『糂，以米和羹也，一曰粒也，古文糂，從參』，則糂糝古今字。」十日，子路為享豚，「享」，吳鈔本作「亨」。畢云：「孔叢、太平御覽，引『享』作『烹』，俗寫耳，『享』即『烹』字。」王云：「『為』字後人所加，『享』即今之『烹』字也，經典省作『亨』，後人誤讀為燕享之『享』，故又加『為』字耳，孔叢子詰墨篇、藝文類聚獸部中、太平御覽人事部百二十七、飲食部十一、獸部十五，引此皆作『子路烹豚』，無『為』字。」孔某不問肉之所由來而食；畢云：「藝文類聚引作『不問肉所從來即食之』。」號人衣畢云：「『號』，『褫』字之誤，孔叢作『剝』。」詒讓案：說文衣部云「褫，奪衣也」，非攻上篇云「扡其衣裘」，扡、褫字同。以酤酒，「酤」，吳鈔本作「沽」。畢云：「孔叢『酤』作『沽』，同。」孔某不問酒之所由來而飲。哀公迎孔子，孔子窮於陳、蔡之閒，在哀公六年，十一年，季康子迎孔子自衛反魯，即其時也。席不端弗坐，「弗」，吳鈔本作「不」，下句仍作「弗」。論語鄉黨篇云：「席不正不坐」，皇侃義疏云「舊說，云鋪之不周正則不坐之也，故范甯云正席所以恭敬也。」割不正弗食，文選王昭君詞，李注引兩「弗」字並作「不」，論語鄉黨篇文同，皇疏云：「古人割肉必方正，若不方正割之故不食也。」江熙云「殺不以道為不正也。」案：此當從皇說，江說非。子路進，請曰：「何其與陳、蔡反也？」畢云：「文選注引『反』作『異』。」孔某曰：「來！吾語女，舊本作「與女」，畢云當為「語女」。案：道藏本、季本並作「語女」，吳鈔本作「語汝」，今據正。曩與女為苟生，畢云：「苟，且。」王云：「畢說非也。苟讀為『亟其乘屋』之『亟』，亟，急也。說文『苟，自急敕也，從羊省，從勹口，勹口猶慎言也』，與『苟且』之『苟』從艸者不同。『曩與女為苟生，今與女為苟義』者，曩謂在陳、蔡時也，今謂哀公賜食時也。苟，急也，言曩時則以生為急，今時則以義為急也。若以『苟』為『苟且』之『苟』，則『苟義』二字義不可通矣。文選石崇王昭君辭注，引此亦誤以為『苟且』之『苟』。案『苟』字不見經典，唯爾雅『亟速也』，釋文曰『亟字又作「苟」，同，居力反』。此釋文中僅見之字。釋文而外，則唯墨子書有之，亦古文之僅存者，良可貴也。」俞云：「王氏以『苟』為說文『自急敕』之『苟』，然求之文義，亦似未合。本文言為苟生、為苟義，不言以生為急、以義為急也，此字仍當為『苟且』之『苟』。苟生者，苟可以得生而止也；苟義者，苟可以得義而止也。儀禮燕禮聘禮記並有『賓為苟敬』之文，鄭注聘禮曰『燕私樂之禮，崇恩殺敬也』，又曰『苟敬也，主人所以小敬也』，然則苟敬之義，亦謂苟可以致敬而止。此言為苟生、為苟義，正與為苟敬一律。蓋古語有然，未可臆改也。淮南子繆稱篇云『小人之從事也，曰苟得；君子之從事也，曰苟義』，文義正與此相近。」案：俞說亦通。今與女為苟義。」畢云：「舊云『曩與女為苟義』，脫五字，據文選注增。」夫飢約則不辭妄取，以活身，舊本「辭」下有「忘」字，畢云「此字衍。」案：道藏本、吳鈔本、季本並無，今據刪。贏飽則偽行以自飾，舊本「贏」作「羸」，又脫「則」字。王云：「『羸飽偽行以自飾』本作『羸飽則偽行以自飾』，贏之言盈也。僖二十八年左傳『我曲楚直，其眾素飽』，杜注曰『直氣盈飽』，盈飽即贏飽，正對上文飢約而言。今本『飽』下脫『則』字，『贏飽』又偽作『羸飽』，則義不可通。」案：吳鈔本正作「贏」，今據補正。汙邪詐偽，吳鈔本「汙邪」倒。孰大於此！ \\n  \\n 孔某與其門弟子閒坐，曰：「夫舜見瞽叟孰然，畢云：「舊作『然就』，孫以意改。孟子云：『舜見瞽叟，其容有蹙』，韓非子忠孝云『記曰：舜見瞽叟，其容造焉。孔子曰當是時也，危哉！天下岌岌』，荀子亦同作『造』。案『就』『蹙』『造』三音皆相近。」詒讓案：禮記曲禮「足蹙」，釋文云：「蹙，本又作蹴。」大戴禮保傅篇「靈公造然失容」，賈子胎教篇作「戚然易容」，新序雜事篇作「靈公蹴然易容」，此書以「就」為「蹙」、為「造」，猶新序以「蹴」為「戚」、為「造」也。孟子，趙注云「其容有蹙踖不自安也」，又公孫丑篇「曾西蹵然」，注云「蹵然，猶蹙踖也」。此時天下圾乎！畢云：「『圾』，舊作『坡』，以意改。孟子、韓非子作『岌岌』。」詒讓案：孟子萬章篇云「孔子曰：於斯時也，天下殆哉，岌岌乎」，趙注云「孔子以為君父為臣。岌岌乎，不安貌也，故曰殆哉」。莊子天地篇云「殆哉！圾乎天下。」郭注云「圾，危也。」管子小問篇云「桓公言欲勝民，管仲曰：危哉！君之國岌乎」，義並同。周公旦非其人也邪？「非其人」，疑當作「其非人」，人與「仁」字通。言周公不足為仁，即指下舍其家室而言。三國志魏志裴松之注及長短經懼誡篇，並引尸子云「昔周公反政，孔子非之曰：周公其不聖乎？以天下讓，不為兆民也。」非仁與不聖之論略同，蓋戰國時流傳有是語。又案：詩小雅四月云「先祖匪人，胡寧忍予」，人亦即仁字，言先祖於我其不仁乎？彼匪人與此非人，文意字例並同。鄭詩箋云：「我先祖非人乎？」則詁「人」如字，失其恉趣，此可以證其誤。何為舍亓家室而託寓也？」「舍亓」，舊本作「舍亦」，盧校改為「亦舍」，畢本從之。王云「『亦』字義不可通，『亦』當為『亓』。『亓』，古『其』字也」，墨子書『其』字多作『亓』，說見公孟篇。耕柱篇曰『周公旦辭三公，東處於商奄』，蓋即此所謂『舍其家室而託寓者』，盧改『舍亦』為『亦舍』非是。」案：王說是也，今據正。以上並謂孔子誣舜與周公也。孔某所行，心術所至也。其徒屬弟子皆效孔某。徒屬猶言黨友，故後兼舉陽貨、佛肸言之，呂氏春秋有度篇云「孔、墨之弟子徒屬，充滿天下。」子貢、季路輔孔悝亂乎衛，畢云：「舊脫『亂』字，據孔叢云『以亂衛』增。」詒讓案：莊子盜跖篇「跖曰：子路欲殺衛君而事不成，身菹於衛東門之上，是子教之不至也。」案子貢未聞與孔悝之難，亦謾語也。鹽鐵論殊路篇云「子路仕衛，孔悝作亂，不能救君出亡，身菹於衛，子貢、子皋遁逃，不能死其難。」然則時子貢或適在衛與？陽貨亂乎齊，畢云：「孔叢作『魯』。」詒讓案：此當從孔叢作「魯」。左傳定九年，陽貨奔齊又奔晉，無亂齊之事，論語皇疏引古史考，謂陽貨亦孔子弟子，蓋即本此書而誤也。佛肸以中牟叛，論語陽貨篇云「佛肸召，子欲往，子路曰：佛肸以中牟畔，子之往也，如之何？」集解「孔安國云：晉大夫趙簡子之邑宰。」史記孔子世家「佛肸為中牟宰，趙簡子攻范中行，伐中牟，佛肸畔，使人召孔子。」左傳「哀五年夏，趙鞅伐衛，范氏之故也，遂圍中牟」，即其時也。肸蓋范中行之黨，孔安國以為趙氏邑宰，誤也。桼雕刑殘，「桼」正字，經典多假「漆」為之。「刑」，吳鈔本校改「形」。畢云：「孔叢作『漆雕開形殘。詰曰：非行已之致。』」詒讓案：孔子弟子列傳尚有漆雕哆、漆雕徒父二人，此所云或非開也。韓非子顯學篇說孔子卒後，儒分為八，有漆雕氏之儒，又云「漆雕之議，不色撓，不目逃，行曲則違於臧獲，行直則怒於諸侯」，此亦非漆雕開明甚，孔叢偽託，不足據也。俞正燮謂即漆雕馮。攷漆雕馮見家語好生篇說苑權謀篇又作漆雕馬人，二書無形殘之文。俞說亦不足據。刑形字通，淮南子墬形訓「西方有形殘之尸」，宋本「形」亦作「刑」。莫大焉。畢云：「『莫』上當脫一字。」夫為弟子後生，後生亦弟子也，耕柱篇「耕柱子遺十金於墨子，曰：後生不敢死」，又云後生有反子墨子而反者」，並弟子之稱。其師，「其」上有脫字。必脩其言，「脩」，吳鈔本作「修」。法其行，力不足，知弗及而後已。今孔某之行如此，儒士則可以疑矣。 \\n  \\n  \\n  \\n  \\n  \\n  \\n  "}
{"章节": "墨子閒詁卷十", "正文": "  \\n 墨子閒詁卷十 \\n 　 \\n  \\n 經上第四十 \\n  \\n 畢云：「此翟自著，故號曰經，中亦無『子墨子曰』云云。按宋潛谿云『上卷七篇號曰經，中卷、下卷六篇號曰論。』上卷七篇則自親士至三辯也。此經似反不在其數。然本書固稱經，詞亦最古，豈後人移其篇第與？唐、宋傳注亦無引此，故訛錯獨多不可句讀也。」案：以下四篇，皆名家言，又有算術及光學、重學之說，精眇簡奧，未易宣究。其堅白異同之辯，則與公孫龍書及莊子天下篇所述惠施之言相出入。莊子又云：「相里勤之弟子五侯之徒，南方之墨者苦獲、己齒、鄧陵子之屬，俱誦墨經而倍譎不同，相謂別墨，以堅白同異之辯相訾，以觭偶不仵之辭相應」，莊子所言即指此經。晉書魯勝傳注墨辯敘云「墨辯有上下經，經各有說，凡四篇，與其書眾篇連第，故獨存」，亦即此四篇也。莊子駢拇篇又云「駢於辯者，纍瓦結繩竄句，遊心於堅白同異之間，而敝跬譽無用之言非乎？而楊墨是已」，據莊子所言，則似戰國之時墨家別傳之學，不盡墨子之本恉。畢謂翟所自著，攷之未審。凡經與說，舊並旁行，兩〈雀弋〉分讀，今本誤合并寫之，遂掍淆訛脫，益不可通。今別攷定，附著於後，而篇中則仍其舊。 \\n  \\n 故，所得而後成也。畢云：「說文云『故，使為之也。』或與固同。事之固然，言已得成也。」案：此言故之為辭，凡事因得此而成彼之謂。墨子說與許義正同。畢疑或與固同，失之。張惠言云「故者，非性所生，得人為乃成」，尤誤。止，謂事歷久則止。以久也。畢云：「以同已。」張云：「止以久生。」案：畢說是也。體，分於兼也。周禮天官敘官，鄭注云「體，猶分也。」說文秝部云「兼，并也。」蓋并眾體則為兼，分之則為體。畢云：「孟子云『有聖人之一體』。」必，說文八部云「必，分極也。」不己也畢云：「言事必行。」知，材也。此言智之體也。畢云：「言材知。」張云：「知讀智。」俞云：「經說上曰『知也者，所以知也』，所以知者，即智也。淮南子主術篇『任人之才，難以至治』，高誘注曰『才，智也。』才與材通，才訓智，故智亦訓材。」平，同高也。詩小雅伐木，鄭箋云：「平，齊等也。」畢云：「言上平。」陳澧云：「此即海島算經所謂兩表齊高也。又幾何原本云『兩平行線內，有兩平行方形，有兩三角形，若底等，則形亦等』，其理亦賅於此。」案：陳說是也。洪頤烜謂「高」當是「亭」之訛，非。慮，說文心部云「慮，謀思也。」求也。畢云：「謀，慮有求。」同，長以｛千凵｝相盡也。盧文弨云：「『｛一正｝』，古文正，亦作『｛千凵｝』。」畢云：「｛千凵｝即正字。唐大周石刻『投心｛千凵｝覺如此』。」詒讓案：集韻四十五勁云「正唐武后作｛千凵｝」，亦見唐岱岳觀碑。張云：「以，與也。長與正相盡，是較之而同。」陳云：「按幾何原本，有兩直線，一長一短，求於長線減去短線之度。其法以兩線同輳圜心，以短線為界作圜，與長線相交，即與短線等。此即所謂以正相盡也。云以正者，圜線與兩直線相交，皆成十字也。」知，接也。張云：「知讀如字。」案：張說是也。此言知覺之知。淮南子原道訓云「感而後動，性之害也；物至而神應，知之動也；知與物接而好憎生焉。」畢云「知以接物」。楊葆彝云：「莊子庚桑楚篇（ \\n  \\n 一）『知，者接也』。」中，同長也。畢云：「中孔四量如一。」張云：「從中央量四角，長必如一。」俞云：「爾雅釋言『齊，中也』，是中與齊同義，故以同長釋之。」陳云：「說云『中，自是往相若也。』按幾何原本云『圜界至中心，作直線俱等』。」｛知心｝，明也。「｛知心｝」，舊本訛「恕」。畢云「推己及人故曰明」，張云「明於人己」，並非是，今從道藏本、吳鈔本作「｛知心｝」。顧云：「｛知心｝，即智字。」案：顧說是也。此言知之用。周禮大司徒，鄭注云「知明於事」。厚，有所大也。張云：「大乃厚。」陳云：「說云『厚惟無所大』。按幾何原本云『面者止有長有廣』。蓋面無厚薄，言厚必先有面之長、廣，故云有所大也。其說云『無所大』者，謂但言厚則無以見其長廣也。」案：陳說非是。此云「有所大」者，謂萬物始於有形，既有而積之，其厚不可極。說云「無所大」者，言無為有之本，有因無生，則因無而積之，其厚亦不可極。此皆比儗推極之語。說與經辭若相反，而意實相成也。莊子天下篇「惠施曰：無厚，不可積也，其大千里」，釋文引司馬彪云「物言形為有，形之外為無，無形與有形相為表裏，故形物之厚，盡於無厚，無厚與有，同一體也，其有厚大者，其無厚亦大。高因廣立，有因無積，則其可積因不可積者，苟其可積，何但千里乎？」惠子語亦與此經略同。仁，體愛也。國語周語云「博愛於人為仁」，說苑修文篇云「積愛為仁」。張云「以愛為體」。日中，句｛千凵｝南也。經說上無說。「｛千凵｝」亦「正」字。中國處赤道北，故日中為正南。張云：「日中則景正表南。」義，利也。左昭十年傳云「義，利之本也。」孝經唐明皇注云「利物為義。」畢云：「易曰：『利者義之和』。」直，參也。亦無說。畢云：「說文云『直，正見也』。論語『子曰：立則見其參于前』。」陳云：「此即海島算經所謂後表與前表參相直也。」禮，敬也。樂記云「禮者殊事合敬者也」。圜，句一中同長也。畢云：「一中言孔也，量之四面同長。」張云：「立一為中，而量之四面同長，則圜矣。」鄒伯奇云：「即幾何言圜面惟一心，圜界距心皆等之意。」陳云：「幾何原本云『圜之中處為圜心』。一圜惟一心，無二心，故云一中也。同長義見前。」劉嶽雲云「此謂圜體自中心出徑線至周等長也。」行，為也。經說上云：「志行為也」。方，句柱隅四讙也。「讙」，吳鈔本作「驩」，疑皆「雜」之誤。呂氏春秋論人篇云「圜周復雜」，高注云「雜，猶匝。」淮南子詮言訓云「以數，雜之壽」，高注云「雜，帀也。」周髀算經云「圓出於方」，趙爽注云「方，周匝也。」周易乾鑿度，鄭康成注云「方者，徑一而匝四也。」此釋方形為柱隅四雜者，謂方柱隅角四出。而方幂，則四圍周帀，亦即算術方一周四之義。方周謂之雜，猶呂覽謂圜周為雜矣。雜守篇云「塹再雜」，與此四雜義正同。說苑修文篇云「如矩之三雜、規之三雜，周則又始，窮則反本也」，彼云「矩三雜」，疑當作「矩四雜」。古書「三」「四」字，積畫多互訛。畢云：「『讙』疑『維』字。」張云：「讙，亦合也。」劉嶽雲云：「此謂方體四維皆有隅，等面、等邊、等角也。」案：畢、張、劉說似並未塙。淮南子天文訓高注云「四角為維」，若作「維」，則與柱隅義複，不若「四雜」之切也。實，榮也。畢云：「實至則名榮。」倍，為二也。畢云：「倍之是為二。」楊云：「即加一倍算法。」忠，以為利而強低也。畢云「言以利人為志而能自下。」張云「『低』當作『氐』。氐，根也，詩曰『維周之氐』。」案：畢、張說並非也。「低」疑當為「君」，「君」與「氐」篆書相似，因而致誤「氐」，復誤為「低」耳。忠為利君，與下文孝為利親，文義正相對。荀子臣道篇云「逆命而利君謂之忠」，又云「有能比智力，率群臣百吏而相與彊君撟君，君雖不安，不能不聽，遂以解國之大患，除國之大害，成於尊君安國，謂之輔。」案此云強君，與荀子義同。以為利，即解大患，除大害，尊君安國之事也。端，體之無序而最前者也。畢云：「序，言次序。說文云『耑，物初生之題也』。」張云：「無序，謂無與為次序。」王引之云：「『序』當為『厚』，經說上云『端。仳：兩有端而后可。次：無厚而后可。』是其證也。無厚者，不厚也。訓端以無厚者，凡物之見端其形皆甚微也。『厚』與『序』隸書相似而誤，說見非攻下篇。」陳云：「說云『端，是無同也』。按端即西法所謂點也。體之無序，即西法所謂線也。序如東序西序之序，猶言兩旁也。幾何原本云『線有長無廣』，無廣是無兩旁也，又云『線之界是點』，點是線之盡處，是最前也。又云『直線止有兩端，兩端之間上下更無一點』，是無同也。」案：諸說不同，王說義據最精，而與說不甚相應。經說下「仳：兩有端而后可」二句，則非此經之說，無從質定。依畢、張說，則「序」當為「敘」之假字。謂端最在前，無與相次敘者。故說云「端是無同也」，似與說義尤合。魯勝墨辯敘云「名必有分，明分明莫如有無，故有無序之辯」，蓋即指此文。是晉時所傳墨子亦作「無序。」兩義未知孰是，姑並存之。陳以點釋端，甚精，而訓序為旁，則亦未得其義。孝，利親也。賈子道術篇云「子愛利親謂之孝」。有閒，中也。畢云：「閒隙是二者之中。」陳云：「說云『有閒，謂夾之者也。』閒，謂夾者也。按幾何原本云『直線相遇作角，為直線角』，又云『在多界之閒為形』，皆是有閒也，線與界夾之也。」信，言合於意也。言言與意相合，無偽飾。張云「不欺其志」。閒，不及旁也。閒，謂中空者，即上「有閒中也」之義。張云：「不及於旁，謂隙中。」畢云「言閒偞」，誤。佴，自作也。畢云：「說文云『佴，佽也』，此云自作，未詳也。」俞云：「『作』，疑『佐』字之誤。爾雅釋言『佴，貳也』。佐與貳義相近，『作』『佐』形似，又涉下文有三『作』字，故誤耳。」案：「作」，疑當作「仳」。經說上有「仳」字，即「比」之借字。佴、比並訓次。言自相次比，是謂之佴。說云「與人遇人眾〈忄盾〉」，即相次比之意也。節葬下篇云「佴乎祭祀」，亦次比之義。俞說未塙。纑，閒虛也。盧云：「纑猶墳壚之壚。」王引之云：「盧說非也。纑乃櫨之借字。經說上云『纑，閒虛也者，兩木之閒，謂其無木者也』，則其字當作『櫨』。眾經音義卷一引三倉云『櫨，柱上方木也』，櫨以木為之。兩櫨之閒則無木，故曰『櫨，閒虛也』者，兩木之閒謂其無木者也。」陳云：「按九章算術劉徽注云『凡廣從相乘謂之幂』，即此所謂纑也。又海島算經云『以表高乘表閒』，李淳風云『前後表相去為表閒』，即所謂兩木之閒無木者。」案：王、陳二說不同，王說近是。「纑」「櫨」同聲假借字。文選魏都賦李注引說文云「欂櫨，柱上枅也」，禮記明堂位，鄭注作「欂盧」，釋名釋宮室云「盧在柱端，如都盧負屋之重也」，欂櫨單舉之則曰櫨。淮南子主術訓云「短者以為朱儒枅櫨。」〈言肙〉，畢云：「字書無此字。」詒讓案：孟子「睊睊胥讒」，孫奭音義云「睊，一作〈言肙〉。」「〈言肙〉」「睊」「狷」並同聲假借字。作嗛也。洪云：「字書無〈言肙〉字，當與涓字同義。說文『涓，小流也』，故此云『作嗛』也。嗛即慊字。」案：「〈言肙〉」當為「獧」之借字，字又作「狷。」論語云「狷者有所不為也」，故經說上云「為是之詒彼也，弗為也。」「狷」，孟子作「獧」，同。作「嗛」者，國策魏策高注云「嗛，快也。」言狷者絜己心自快足。「嗛」古或借「謙」「慊」為之。大學「自謙」，鄭注云「謙讀為慊。慊之言厭也。」洪以〈言肙〉為涓，非。讀嗛為慊，則於義可通，然非厭足之本字也。盈，莫不有也。廣雅釋詁云「盈，滿也。」廉，作非也。畢云：「廉察之廉。作，與狙聲近。言狙伺。」案：「廉，作非」，與上文「〈言肙〉，作嗛」文例同，則不當如畢讀。「廉」疑當作「慊」。慊，恨也。作非，謂所為不必無非。故說云「己惟為之，知其〈思耳〉也。」堅白，不相外也。此即公孫龍堅白石之喻。不相外，言同體也，詳經說上。令，不為所作也。畢云：「言使人為之，不自作。」攖，相得也。莊子大宗師釋文引崔譔云「攖，有所繫著也。」畢云：「玉篇云『攖，結也』。」楊云：「攖，引也。幾何原本所謂線相遇也。」案：楊說亦通。任，士損己而益所為也。畢云：「謂任俠。說文云『甹俠也』。三輔謂輕財者為甹。甹與任同。」似，有以相攖，有不相攖也。「似」當依說作「仳」，形近而誤。仳與比通，言相合比者，有相攖。相次比者，不相攖。故下文云「次，無閒而不相攖也。」勇，志之所以敢也。賈子道術篇云「持節不恐謂之勇」。畢云「敢決」。張云：「志得勇乃敢。」次，無閒而不攖攖也。張云：「『攖』衍字。無閒乃得不相攖而相次。」案：「攖攖」當作「相攖」，非衍文。言兩物相次，則中無閒隙，然不相連合，故云不相攖也。力，刑之所以奮也。畢云：「刑同形，言奮身是強力。」張云：「形以力奮。」法，所若而然也。荀子不苟篇楊注云「法，效也。」畢云：「若，順。言有成法可從。」張云：「若如。」生，刑與知處也。畢云：「刑同形，言人處世惟形體與知識。」張云：「形體有知是生也。」案：此言形體與知識，合并同居則生，畢、張說並未憭。佴，所然也。吳鈔本無「然」字。畢云：「然猶順，佴之言貳，或為尒字假音。說文云『尒，必然也』。」案：爾雅釋言云「佴，貳也」，郭注云「佴次為副貳」，次貳與順義近。畢疑為尒之假音，則非。臥，知無知也。畢云：「臥而夢，似知也，而不可為知。」案：知即上「生形與知處」之知，言知識存而臥時則無知也。畢謂夢知，則失之。說，所以明也。經說上無說。說文言部云「說，說釋也，一曰談說。」謂談說所以明其意義。畢云「解說」。夢，臥而以為然也。說文云「（），寐而有覺也。」夢不明也，經典通假「夢」為「（）」。畢云：「言夢中所知以為實然。」攸不可，爾雅釋言云「攸，所也」，然說無攸義。楊云：「『攸』，經說作『彼』。」張云：「『攸』當為『彼』。」案：張校是也。下文「辯爭彼也」，「彼」今本亦或作「攸」，是其證。兩不可也。言既有彼之不可，即有此之不可，是彼此兩皆不可也。平，句知無欲惡也。說文兮部云「平，正也。」謂欲惡兩忘。辯，爭彼也。「彼」，吳鈔本作「攸」。辯勝，畢云：「讀如勝負。」當也。畢云「讀如『當意』。」利，所得而喜也。畢云「謂夢所見」，誤。為，句窮知而〈亻縣〉於欲也。畢云：「言知之所到而欲為。〈亻縣〉同懸。」張云：「〈亻縣〉，猶繫也。為必由知，而為之則繫於欲。」案：此言為否決於知，而人為欲所縣係，則知有時而窮。義詳經說上。畢、張說未析。害，所得而惡也。已，句成、亡。張云：「已有二義。」治，求得也。畢云：「言事既治，所求得。」使，句謂、故。「謂」，吳鈔本作「為」，非。張云：「使有二義。」畢云：「說文云『故，使為之也』。」譽，明美也。國語晉語韋注云「明，箸也。」言箸人之善。名，句達、類、私。張云：「名有三義。」誹，明惡也。謂，句移、擧、加。張云：「謂有三義。」舉，擬實也。說文手部云「擬，度也」，謂量度其實而言之。張云：「以名擬實。」知，句聞、說、親。畢云：「『聞』舊作『閒』，據經說上改。」案：言知有此三義。名、實、合、為。四者言異而義相因。張并上為一經，云「知有三，聞一，說二，親三，皆合名實而成於為」，恐未塙。言，出擧也。謂擧實而出之口。張云：「言出名實。」聞，句傳、親。「傳」，道藏本、吳鈔本並誤作「博」。張云：「聞有二。」且，畢云：「舊衍一『且』字，以意刪。」言然也。見，句體、盡。張云：「見有二。」鈕樹玉云：「疑當見體為句」，失之。君、臣、萌，畢云：「疑同名，或同氓。」鈕云「萌即氓字，上文已婁見。」案：鈕說是也，詳尚賢上篇。通約也。謂尊卑上下等差不一，通而約之，不過此三名。故說云「君以若名者也」。張云「君所以約臣民」，疑非。合，句｛千凵｝、宜、必。張云：「合有三。」功，利民也。欲｛千凵｝權利，且惡｛千凵｝權害。大取篇云：「於所體之中，而權輕重之謂權。權非為是也，亦非為非也。權，正也。斷指以存掔，利之中取大，害之中取小也。」「且」字疑衍。賞，上報下之功也。為，句存、亡、易、蕩、治、化。張云：「為有六。」罪，犯禁也。同，句重、體、合、類。張云：「同有四。」罰，上報下之罪也。異，句二、不體、不合、不類。舊本「體」上脫「不」字，今依畢校補。吳鈔本亦不脫。張云：「異有四。」同，說作「侗」，通。異而俱於之一也。之一，猶言是一。謂合眾異為一。同異交得謂言語同異，各得其義。放有無。張云：「『放』，疑『於』字之誤。有無相交則得同異」案：張說非是。「放」疑當為「知」。說云「恕有無」。「恕」當為「｛知心｝」之訛，知｛知心｝字同。久，句彌異時也。王云：「彌，遍也。」畢云：「言不易其時，故曰久」，非。宇，句彌異所也。舊本「宇」誤「守」。畢云：「言不移其所，故曰守。」王引之云：「畢說非是。案『守』當為『宇』，字形相似而誤。彌，遍也。宇者，遍乎異所之稱也。經說上解此云『宇，東、西、南、北』，東西南北可謂異所矣，而遍乎東西南北，則謂之宇。故曰『宇，彌異所也。』高誘注淮南原道篇云『四方上下曰宇』，蔡邕注典引云『四表曰宇』，四表即東西南北也。」案：王說是也，今據正。聞，耳之聰也。經說上無說，疑有缺佚。窮，句或有前不容尺也。有前，謂有端也。經說上云「尺前於區穴而後於端」。蓋以布幅為喻，自端至尺為半，不容尺，謂不及半，明其易窮也。循所聞而得其意，畢云「循，猶云從」。心之察也。無說。畢云「『之』，舊作『也』。據下文改」。盡，句莫不然也。言，口之利也。無說。始，當時也。執所言而意得見，心之辯也。無說。說文言部云「辯，治也。」化，句徵易也。楊云：「驗其變易也。」張云「徵之言轉」，未塙。諾，不一利用。謂辭氣不同，於用各有所宜，若說所云五諾也。損，說文手部云「損，減也。」偏去也。畢云：「言損是去其半。」服執誽。音利。畢云：「音利二字，舊注未詳其義。」詒讓案：說文言部云：「誽，言相誽伺也。」唐韻音女加切，與利音絕遠。集韻六，至利紐下，亦不收此字。惟十二霽有誽字，音研計切，伺也。類篇言部又引埤倉云「詁誽，言不同也，居佳切」，並與利音不相應。攷說釋此文云「執服難，成言務成之，九則求執之」，以相推校，疑「音利」當作「言利」，二字本是正文，誤作小注。說「九」或即「誽」之壞字。求執，即說文所謂言相誽伺也。傳寫舛誤，改「言利」二字為小注，校者不憭，又改「言」為「音。」緟悂貤謬，遂不可究詰矣。服，謂言相從而不執。執，謂言相持而不服。誽，則不服不執，而相伺，若鬼谷子所謂抵巇者。三者辭義不同而皆利於用。上文云「言，口之利也」，又云「諾，不一利用。」此以「服執誽」為言之利，與彼義蓋略同。巧轉則求其故。「轉」當為「傳」，聲同字通。說云「觀巧傳法」是也。故，謂舊所傳法式。國語齊語云「工相語以事，相示以巧」，考工記云「知者創物，巧者述之。」傳法求故，即所謂述也。此與下文「法同則觀其同，法異則觀其宜」，句法正同，說亦并為一條釋之。畢、張讀「巧轉」為句，「則求其故大益」為句，並繆。大益。無說，未詳其義。此與前云「損，偏去也」損益義似正相對。疑謂凡體損之則小，益之則大也。以旁行句讀次第校之，疑當在「巧轉則求其故」句上，錯箸於此，而又佚其說耳。儇〈禾具〉秪。吳鈔本作「祗。」畢云：「『〈禾具〉』，經說上作『昫』。」詒讓案：當為「環俱柢」，皆聲之誤。「俱」，說作「昫」，音亦相近。「秪」，說作「民」，當作「氐」，即「柢」之省。爾雅釋言云「柢，本也。」毛詩節南山傳云「氐，本。」是二字義同。凡物有耑則有本，環之為物，旋轉無耑，若互相為本，故曰俱柢。法同則觀其同，禮記少儀云「工依於法」。庫，盧云：「『庫』疑『〈广章〉』，與『障』同。見下文。」易也。洪云：「『易』當是『物』字之訛。庫者，物所藏也。」案：此當從盧校作「〈广章〉」。經說下「景〈广章〉」，字亦誤「庫」，可證。但說無易，義未詳。洪說緣誤為訓，不足據。法異則觀其宜。句動，句或從也。「從」當作「徙」。經下篇云「宇或徙」，此與彼文義正同。彼「徙」字今本亦訛為「從」，可證。說文辵部云「（徙），（迻）也」。「或」，當為「域」之正字。或徙，言人物迻其故所處之地域，是動之理也。詳經下。止，句因以別道。謂道有宜止者，有不宜止者，因事以別也。與經下「止類以行」之義亦略同。張云：「此句文法特與下篇首句相偶，疑下篇錯簡。」案：張說未塙。讀此書旁行。張云：「此舉例，下篇讀亦旁行。」｛千凵｝無非。畢云：「說文云『非，違也，從飛下翄，取其相背。』言此篇當旁行讀之，即正讀，亦無背於文義也。此篇舊或每句兩截分寫，如新考定本。故云旁行可讀。」楊云：「『｛千凵｝無非』三字經文。」案：楊說是也，畢釋無非為無背之義，非是。｛千凵｝無非。謂聖人以正道，有所非，與無所非同。說云「若聖人有非而不非」，即釋此經，可證。惟「讀此書旁行」五字，為後人校書者附記篇末，傳寫者誤羼入正文，又移箸於「｛千凵｝無非」三字之上，而其義遂莫能通矣。又案此經云「正無非」，說則云聖人不非，義雖可通，而「正」「聖」二文究不甚合。竊疑此「正」亦當作「聖」。集韻四十五勁云「聖，唐武后作（）」，今所見唐岱岳觀碑則作「（）」，蓋從長從正從王。「｛千凵｝」即「正」也，集韻字形微訛，此書「正」字皆用武后所製作「｛千凵｝」，此「聖」字或亦本作「（）」，壞脫僅存「｛千凵｝」形耳。惟說語簡略無可質證，附識於此，俟通學詳定焉。 \\n  \\n （一）原作「庚桑篇」，脫「楚」字，據莊子補。經下第四十一 \\n  \\n 止，句類以行人，說云「止，彼以此其然也，說是其然也，我以此其不然也，疑是其然也。」則是言辭相執拒之意，不當言行人。疑「人」當作「之」。類以行之，謂以然不定其是非，可以類推，所謂同也。楊云：「小取篇『夫辭以類行者也』。」說在同。此亦取類推之義。經說上云「有以同，類同也」。所存與者，張云：「『與』下脫『存』字。」案：張校是也。說云「室堂所存也，某子存者也」。於存與孰存。下有脫文。駟異說，顧云：「當云『說在異』，與『說在同』對文，而句多訛脫。」張云：「『駟』衍，異說下脫，疑當云『說在主』。」案：依顧、張說，則此當屬上「所存」以下為一經，楊讀則以此為下經發端語。三說未知孰是。但此經不必與「說在同」對文。顧校恐非。依說，似楊讀近是。「駟」疑當為「四足牛馬」四字訛脫合并為一字。說云「謂，四足獸與牛馬與」，謂與說義同。推類之難，言四足獸為總名，而獸各自有散名，不能以類推也。說在之大小。「之」上疑脫「名」字。凡總名為大，散名為小，詳經說下。顧讀「之」字句，亦非。五行毋常勝，張云：「毋無也。」說在宜。言視其生克之宜。物盡同名，物猶事也。謂意異而辭同。張讀「物盡」屬上，誤。二與鬥，句愛，食與招，句白與視，吳鈔本作「二」。麗與，顧云：「據說，似當有『暴』字。」夫與履。說作「屨」，義同。張云：「同名之類有此十者。」案：當云十一者義詳經說下。一，句偏棄之，「棄」，吳鈔本作「弃」。經說下作「偏去」，與此下文及經上合。去、棄義同。謂凡物或分析一體為二，或絫比兩一為二，皆可去其一偏。對下「不可偏去而二」為文。謂而固是也，說在因。說無因義，因蓋與固是義同。公孫龍子堅白篇云「離也者，因是。力與知果，不若因是」莊子齊物論篇云「因是因非，因非因是」。此云「固是」，猶言因是矣。或「固」當為「因」之誤。畢讀「固」字句斷，云「言固陋」，失之。不可偏去而二，凡物有二斯有偏，有偏必可去其一，而體性相合者，則雖二而不可偏去，若下所云是也。說在見與俱、說文人部云「俱，偕也。」經上云「同，異而俱於之一也」。又經說上釋俱為合同，並與此義合。言所見者為一所含而不見者又為一，此皆名有二而不可偏去者也。即說堅白見不見之義。一與二、即說白一堅二色性同體者也。廣與脩。「脩」，舊誤作「循」。俞云：「『循』乃『脩』字之誤，蓋以廣脩相對為文，隸書『脩』與『循』相似。經說下篇『廣循堅白』，『循』亦『脩』之誤。廣脩與堅白皆二字平列。」案：俞校是也，今據正。此言若平方之幂，有廣有脩，二者異名而數度相函，則二而仍一也。無欲惡之為益損也，說在宜。經上云「平知無欲惡也」，說釋以惔然。蓋謂淡泊無所愛憎於人，已或益或損，隨宜無定。或疑「為益損」當作「無益損。」張云：「欲惡去之，有益有損，視其所宜」，亦通。不能而不害，說在害。經說下有說，而義多難通，大意似謂凡事有害於人者，不能不足為害。損而不害，說在餘，說文食部云「餘，饒也。」謂物饒多，則損之為宜。異類不吡，吳鈔本作「呲」。此當與經說上篇仳字聲義同。畢云：「說文無此字，玉篇云『吡，毗必切，鳴吡吡』。」案：畢引玉篇，非此義。說在量。量，謂量度其理數之異同。知而不以五路，說在久。未詳。偏去莫加少，去，猶言相離。謂均分一體為二，是為兩偏，然與其合時體多少無增減。說在故。言如故，即說云「無變」也。必熱，依說，疑當作「火不熱」。火必形近而誤，又脫「不」字耳。莊子天下篇亦有此文。說在頓。說無「頓」義。疑當作「睹。」說文目部云「睹，見也。古文作睹。」說云「以目見火，若以火見火，謂火熱也，非以火之熱。」大意謂目中所見者火之光，不見其熱也。假必誖，說文人部云「假，非真也」，又言部云「誖，亂也。或作悖。」說在不然。說云「假必非也」，誖與非義同。正者為是，則假者為非，非即不然也。張云：「假者必誖，以其本不然也。」知其所以不知，說在以名取。張云：「名所知，而取於不知之中，則知不知。」物之所以然，句與所以知之，句與所以使人知之，句不必同，說在病。說云「物，或傷之，然也。」病與傷義同。無不必待有，句說在所謂。言所謂不同。張云：「有有而無，有無而無，視其所謂。」疑，謂不可必。說在逢。句循、句遇、句過。言疑含四義。擢慮不疑，「擢」當作「搉」，形近而誤，亦作「榷」。廣雅釋訓云「揚搉、嫴榷、無慮，都凡也。」凡古書言大略計算者，重言之，曰揚搉、嫴榷、無慮；單言之，則曰榷、曰慮。文選左思魏都賦云「榷惟庸蜀，與鴝鵒同巢」，荀子議兵篇云「慮率用賞慶、刑罰、埶詐而已矣」，楊注云「慮，大凡也。」此又合兩文言之曰搉慮，其義一也。說在有無。謂約計其大數。合與一，句或復否，說在拒。張云：「或可合而一，或不可合而一，當拒其不合以為合。」案：依張說，則相拒即不合，所謂否也。或云「拒」當為「矩」，後文云「一法者之相與也，盡類，若方之相合也，說在方」，矩與方義同，亦通。說無，疑有闕佚。且然，句不可正，而不害用工，工與功古字通用，工猶言從事也。且然者，將然而未然，不能質定，故不可正，而因時乘勢，正可從事，故不害用工。孟子公孫丑篇云「必有事焉，而勿正」，勿正，猶此云不可正，有事，猶此云用工。孟子語意與此正同，趙岐注殊不了。說在宜歐。張云：「且然之事不可以為正，而可用力，當審其宜。」案：張讀「說在宜」句，而以「歐」屬下「物一體也」為句，楊讀同。今攷兩章說皆無「宜歐」義，張、楊讀未知是否，「歐」，吳鈔本作「敺」，以字形校之，與後文「寡區」頗相近，然義亦難通。且彼論鑒景，與此文亦不相應也。竊疑此當作「害區」。害與蓋通，爾雅釋言「蓋，割裂也」，釋文引舍人本，「蓋」作「害」，是其證。荀子大略篇云「言之信者，在乎區蓋之間」。漢書儒林傳云「疑者丘蓋不言」，蘇林注云「丘蓋不言，不知之意也」。案丘、區古音相近，見曲禮鄭注「區蓋者，當為疑信相參，疏略不盡之謂」。韓詩外傳云「殖盡於己，而區略於人」。區蓋猶區略也。此釋且然為害區者，即荀子之區蓋，亦即不可正之義。經典凡言姑且、苟且者，並謂粗略不精。詩邶風泉水，鄭箋亦云「聊且略之辭」。物一體也，張以「歐物」連讀，云：「『歐』或誤或衍。」案：若如張讀，則疑當為「數物」之誤。說有數牛、數馬、數指之文，或其義與？說在俱一惟是。「惟」當作「唯」。經上云「同，異而俱於之一也。」唯是者，謂物名類相符，則此呼彼應而是也。說云「唯是當牛馬」，即此義。詳經說下。張云：「知俱則物一體矣。俱一，分也。惟是，合也。」案：俱一為合，惟是為分，張說失之。均之絕不，吳鈔本作「否」，古通用。說在所均。謂均其縣，則將絕而不絕也。說云「均，其絕也莫絕」。張云：「均者不絕，視其所均。」楊云：「列子『公子牟曰：髮引千鈞，勢至等也』。」宇或徙，畢云：「舊作『從』，以意改。」詒讓案：說文戈部云「或，邦也」，或從土作「域」。此即邦域正字，亦此書古字之一也。徙者，言宇之方位轉徙不常，屢遷而無窮也。經說下云「或知是之非此也，又知是之不在此也，然而謂此南北，過而以已為然」，此云徙，即「不在是」及「過而以已為然」之義。說在長宇久。謂宇長行之必久，後文云「行脩以久」，脩即長也。堯之義也，生於今而處於古，生於今與處於古，義迕。「生」疑當作「任」，形近而誤。說云「舉友富商也，是以名示人也」，任與舉義同。言於今舉堯之義。說下又云「在堯善治，自今在諸古也」。「在」，疑亦「任」之誤。而異時，古今異時。說在所義。說云「所義之實處於古」。二，謂二人，張以此字屬上「說在所義」為句，云「二名實」，疑非。臨鑑而立，句景到，畢云：「即今『影倒』字正文。」鄒伯奇云：「謂窪鏡也。」案：畢、鄒說是也。說文日部云「景，光也。」大戴禮記曾子天圓篇云「故火日外景，而金水內景」。蓋凡發光含明及光所照物，蔽而成陰，三者通謂之景。古無玻璃，凡鑑皆以金為之，此所論即內景也。到者，所謂格術。沈括夢溪筆談云「陽燧照物，迫之則正，漸遠則無所見，過此則倒，中間有礙故也。如人搖艣，臬為之礙，本末相格，算家謂之格術」。鄭復光鏡鏡詅癡云「光線自闊而狹，名約行線。約行線愈引愈狹，必交合為一而成角，名交角線。兩物相射，約行線自此至彼，若中有物隔，則約行線至所隔之物而止。設隔處有孔，則射線穿孔約行，不至彼物不止。如彼物甚遠，則約行必交，穿交而過，則此之上邊必反射彼下邊，此之左邊必反射彼右邊者，勢也。能無成倒影乎？塔影倒垂，此其理也」。多而若少張云：「若，如也。」劉嶽雲云「此為凹面回光鏡也。凸面透光鏡亦能令景顛倒。考工記『金錫相和謂之鑑燧之劑』，據此，古無透光鏡，知為凹面回光鏡矣。依光學理，置一物於凹鏡中心以外，即於凹鏡中心與聚光點之閒，成物顛倒之形象，但較之實形稍小。若以此物置於凹鏡中心與聚光點之閒，即在中心以外，亦成物顛倒之形，但較之實形稍大。此言多而若少，與較實形稍小之款合，是以知人必立於凹鏡中心以外也。」畢云「若猶順」，疑誤。說在寡區。張云：「區，所也。鑑之區甚寡。」案：張說未知是否。說亦無寡區義。竊疑當作「空區」，與經說上「區穴」義同。謂鏡中窪如空穴。考工記鳧氏，鄭注云「隧在鼓中窐，而生光，有似夫隧」，是古陽遂即窪鏡也。經說下此條之說在下文「住景二，說在重」之後，與此敘次不合，疑傳寫移易，非其舊也。狗，犬也，說文犬部云「大，狗之有縣蹏者也」，「狗，孔子曰：狗叩也，叩氣吠以守。」爾雅釋畜云「犬未成豪狗」。此疑同爾雅義，謂同物而大小異名。而殺狗非殺犬也，可，莊子天下篇「辯者曰：狗非犬」，即此義。畢讀非字句，失之。成玄英莊子疏引此作「然狗非犬也」，非元文。莊子釋文司馬彪云「狗犬同實異名，名實合，則彼所謂狗，此所謂犬也；名實離，則所謂狗異於犬也。」張云：「既謂殺狗，即非殺犬。」說在重。經說上云「二名一實，重同也。」鑑位，畢云：「當云鑑立，古位立字通。」王云：「上文云『臨鑑而立』，此亦當云『臨鑑立』。」景一小而易，一大而｛千凵｝，說在中之外內。「景」舊本訛「量」。張屬上讀，云「以鑑之位量景。易，蒞也。中之內，正臨鑑景起中也；中之外，側臨鑑景起外也。一之言或也」。王引之云：「『量』當作『景』，字相似而誤也。經說下言鑑、言景、言易、言正，並與此同，是其證。」俞云：「易讀為施。詩何人斯篇『我心易也』，釋文曰『易，韓詩作施』。戰國韓策『易三川而歸』，史記韓世家作『施三川』，是易與施古字通。施者，邪也。淮南子要略篇『接徑直施』，高注曰『施，邪也』。孟子離婁篇『施從良人之所之』，趙注曰『施者，邪施而行』。丁公著音迆，說文辵部『迆，蒞行也』。是『迆』正字，『施』假字，此作『易』者，又其假字也。『一小而易』，猶言『一小而邪』，與『一大而｛千凵｝』相對為文。經說下篇『木柂，景短大；木正，景長小』。以柂與正對，即其例也。」案：王、俞說是也，今據正。張讀非是。經說下此條之說在下文「景之小大，說在地正遠近」之後，與此敘次亦不合，蓋傳寫移易，非其舊。使，殷、美，「殷」，說作「殿。」說在使。張云：「『殷』當為『殿』。殿，下也，不美之名，亦有時而美，若軍後曰殿也。在使之異。」案：張說迂曲，恐非。鑑團景一。無說。說文口部云「團，圜也。」蓋謂鑑正圜則光聚於一。夢溪筆談云「陽遂向日照之，則光聚向內，離鏡一二寸聚為一點，著物火發。」此與下文不堅白文義不相屬，當自為一經，亦似尚有闕文。不堅白，說在。張云：「此有脫。」案：「張并上鑑團景一為一經，非是。說似并入下「無久與宇。堅白，說在因」章釋之。下文「荊之大」別為一經，與此不相冢也。荊之大，其沈淺也，說在具。「沈」當為「沆」，「具」，說作「貝」，並當為「有」，皆形之誤。沆，謂澤也。呂氏春秋先己篇云「夏后伯啟曰：吾地不淺」，高注云「淺，褊也」。言荊地廣大，而其國所有之沆澤，則不害其褊淺，故云說在有。莊子天下篇「辯者曰：郢有天下」，與此意異而辭可相證，義互詳經說下。無久與宇。堅白，說在因。說無。久宇及因，義未詳。張移箸前「宇或徙，說在長宇久」後。又云「無久者與長久者相為堅白」，恐非。以檻為摶，楊云：「經說作『楹』。」詒讓案「檻」當為「楹」。「摶」，道藏本作「慱」，吳鈔本作「博。」並非。以義攷之，摶蓋謂束木。備城門篇云「疏束樹木，令足以為柴摶。」楹，一大木所成；摶則合眾小木為之。今以楹之大為摶之小，其類不相當，故云無知。於以為無知也，說在意。意即意度也。言意度之，而不識楹與摶之大小不相當，是為無知。在諸其所然未者然，說云「在堯善治，自今在諸古也。自古在之今，則堯不能治也。」「在」，疑當作「任」。所然謂所已然，即謂自今任諸古也。「未者然」，疑當作「諸未然」，即所謂自古任諸今也。古書「諸」或作「者」，聲之省也。「者未然」上亦尚有脫字，今無從校補。說在於是推之。說無推義。末二字，或當在上文，作「推之諸未然」。又疑當屬下讀，則「推」為「椎」之誤。下章說云「段椎錐俱事於履，可用也」是也，但椎之意義亦難通，疑未能明，不敢肊定。意未可知，此與下文不相屬，說亦無此義。或當別為一經而脫其半，下經又脫其發端語，遂并為一與？說在可用過仵。畢云：「即『午』字異文。玉篇云『忤，古吳切，偶敵也』，非此義。」案：「過」當為「遇」，形近而誤。莊子天下篇「觭偶不仵」，釋文「仵，音誤，徐音五，同也」。集韻十姥云「仵，偶也」。此「仵」當即「牾」之異文。說文午部云「午，牾也；牾，逆也」。廣雅釋言云「午，仵也。」漢書天文志云「（）布於午。」仵牾與（）義並同。遇仵，猶言遇（）也。可用遇仵，並見說，義詳彼。畢、孫、王、楊皆讀「過仵」，屬下「景不徙」為句，與說不合，不可從。景不徙，說在改為。「徙」，舊本訛「從」。王引之云「『從』當為『徙』。徙，移也。列子仲尼篇『景不移者，說在改也』，張湛注云『景改而更生，非向之景』，引墨子曰『景不移，說在改為也』，是其證。」案：王校是也，今據正。此景謂日光所照光蔽成陰，莊子天下篇云「飛鳥之景未嘗動也」，釋文引司馬彪云「鳥動影生，影生光亡，亡非徃，生非來。墨子曰：影不徙也」，正作「徙」，可以據校。以此經及莊、列、張、馬諸說綜合論之，大意蓋謂景必亡而更生，始有更改，若其不亡，則景常在，後景即前景，無所改易。故說云「光至景亡，若在，盡古息」。息，即不徙之義也。一少於二，而多於五，俞云：「數至於十則復為一，故多於五。經說下篇曰『一，五有一焉，一有五焉』。五有一者，一二三四之一也；一有五者，一十、一百之一也。」說在建。張云：「建一為端，則一為十是多於五。」詒讓案：說無「建」義，疑當作「進」，即算位之二五進一十也。住景二，「住」，疑當作「位」，與立字同。見上文。說在重。張云：「住，止也。一止而二景，以鑑之重也。」案：張說未塙。說云「二光夾一光」，則當為回光之義。或謂重指二景重累，即光學家所謂光複淺深義，亦通，而與說不相應，恐非。非半弗〈著斤〉，畢云「玉篇云『〈著斤〉，知略切，破也』。盧云『非此義。此當與斫斮義同』。沅案：『〈著斤〉』即『斮』字異文耳。」楊云：「『〈著斤〉』同『櫡』。案：楊說是也。集韻十八藥云「櫡，說文斫謂之櫡，或從斤作〈著斤〉。」此「斮」即「〈著斤〉」之變體，舊本作「〈著斤〉」，訛。〈著斤〉、斫同詁，與斮音義亦略同，而字則異。畢說未審。則不動，說在端。若盡其端，則無半可言，是終古不能〈著斤〉也，故云不動。景到，在午有端與景長，說在端。說云「足敝下光，故成景於上；首敝上光，故成景於下，在遠近有端與於光，故景〈广章〉內也」，此即光學所謂約行線由侈而斂，交聚成點。端即點也。張云：「午，交午也。」劉云：「古者橫直交互謂之午，儀禮『度而午』，注云『一縱一橫曰午』，是也，其形為乂，乂者光線之交點。」案：張、劉訓午為交點，是也。凡約行線中有物隔，則光線必交，穿交而過，則成倒景。在午有端與景長，長謂線，對端為點而言。謂凡光在交聚成點之時，則有碍於光線之行，故穿交而景到也。鄒伯奇格術補云「密室小孔，漏光必成倒景。雲鳥東飛，其影西逝」。又云「日無數光點俱射入小孔中，是為光線交，過孔則侈而至地，遂成日體之影」，皆可證此書之義。可無也，言凡有者必可無。有之而不可去，說在嘗然。嘗然者，今雖無而實為昔之所有，故云「不可去。」張云：「本可無也，嘗有之，則不可去。」景迎日，說在摶。說云「景，日之光反燭人，則景在日與人之間」，迎日，即回光反燭之義。但說無摶義。上云「鑑團景一」，與此義異。「摶」，道藏本作「博」，吳鈔本作「博」，亦並難通。以形聲校之，疑當作「轉」，謂鑑受日之光，轉以射人成景，亦即反燭之義也。今本涉下而誤耳。｛千凵｝而不可擔，說在摶。「擔」，當作「〈搖，中“缶改言”〉」。周禮矢人「夾而搖之」，釋文云「搖本又作〈搖，中“缶改言”〉」。「〈搖，中“缶改言”〉」即「搖」之變體。漢隸凡以從〈摇，去“扌”〉之字，或變從（）。漢書天文志亦云「元光中天星盡〈搖，中“缶改言”〉」。「〈搖，中“缶改言”〉」與「擔」形近而誤。史記建元以來王子侯表「千鍾侯劉搖」，漢書王子侯表作劉擔，是其證。說文手部云「摶，圜也」。圜者隨所置而正，故云不可搖，義詳經說下。道藏本「摶」作「搏」，吳鈔本作「博」，並形之誤。景之大小，說在地｛千凵｝遠近。「地」當為「杝」，杝即迤之假字。杝、正文正相對。言景隨地而易也。說亦云「遠近杝正」，是其證。張云：「遠則小，近則大。」劉云：「謂人與鑑相去遠近也。依光學理，發光點與受光處，距遠其景必小，較近其景必巨，書與此款合也。」宇進無近，說在敷。說云「進行者先敷近，後敷遠」。說文攴部云「〈尃夂〉，〈也夂〉也」；寸部云「尃，布也」。「敷」即「〈尃夂〉」之俗，義則與「尃」近，蓋分布履步之謂。書禹貢云「禹敷土」，義亦同。言宇宙雖大，而人行履步由近可以及遠。張云「敷，至也，以近敷遠」，亦通。天而必｛千凵｝，「天」，依說當作「大」，即上文「一大而正」之義。說在得。說無「得」義。未詳。行循以久，楊云「『循』，經說作『脩』。」張云：「『循』當為『脩』。」案：張校是也。說在先後。句貞而不撓，說在勝。楊云：「『貞』，經說作『負』。」詒讓案：當為「負」。說云「招負衡木」是也。說文木部云「橈，曲木也」。「撓」即「橈」之俗。一法者之相與也盡，王云：「畢以『一』字屬上句，非。」案：張讀亦與畢同誤。說云「一方盡類」，則此「盡」下，當脫「類」字。若方之相合也，「合」，舊本訛「召」。王引之云：「『召』當作『合』。經說下云『或木或石，不害其方之相台也』。『台』亦『合』之誤。一，同也。一法，同法也。廣雅『與，如也。盡猶皆也。言同法者之彼此相如也，皆若物之方者之彼此相合也。」案：王校是也，今據正。說在方。句契與枝板，說在薄。張云：「『契』當為『挈』，『枝』當為『收』，『板』字亦誤。」案：張說是也。說云「挈，有力也」。又云「挈，上者愈得，下者愈亡。收，上者愈喪，下者愈得」，可證「契」「挈」同聲假借字。說文手部云「挈，縣持也」。挈與提義同。「板」疑當作「仮」，仮，反同。謂挈與收二力相反也。或云涉上「收」字而衍，亦通。又說無「薄」義，疑當為「權」之誤。狂舉不可以知異，張云：「狂，妄也。」案：張說是也。狂舉猶言妄說。亦見公孫龍子。詳經說下。說在有不可。張云：「如非牛不可之類。」牛馬之非牛，與可之同，說在兼。張云：「牛馬非牛，或可或不可，專則不可，兼則可也。」詒讓案：兼，謂兼舉牛馬也。荀子正名篇云「單足以喻則單，單不足以喻則兼」，即其義。「可之」，疑當作「不可」，即承上經為文，言兼舉牛馬，則非牛亦非馬，即不可謂之牛、謂之馬也。倚者不可正，說云「邪倚則不正」。又疑此論轉重法，則「正」或當為「止」。說文云「梯者不得流」。流與止文相對。說在剃。說云「車梯」。則「剃」當作「梯」，蓋聲之誤。循此循此與彼此同，說在異。說無「循」義。張云：「兩『循』字皆衍。此此，此之此也；彼此，彼之此也。各此其此，同也，其所以彼此異。」案：張說未知是否？推之必往，「推」，依說當作「柱」。「往」，疑當作「住」。蓋謂凡物榰柱之，則住而不動。說云「方石去地尺，關石於其下，縣絲於其上，使適至方石。不下，柱也。」住即不下之義。說在廢材。廢亦置也。謂置材於地。若說所云「方石」。說下又云「廢石於平地」。此義與彼同。唱和同患，言唱而不和，和而不唱，其患同。詳經說下。說在功。張云：「不唱不和俱無功。」買無貴，說云「刀輕則糴不貴」。說在仮其賈。畢云：「『仮』，『反』字異文，下仿此。」詒讓案：集韻二十阮「反或作仮」，說文辵部「返，重文作〈彳反〉」，云：「春秋傳返從彳。」「仮」蓋「〈彳反〉」之異文，假借為「反」字。張云：「反，變也。」聞所不知，若所知，則兩知之，說在告。張云：「不知者，人告之即知。」賈宜則讎，謂議其賈直所宜。經說上云「賈宜，貴賤也」。畢云：「『售』字古只作『讎』，後省。前漢書高帝紀云『高祖每酤留飲，酒讎數倍』，如淳曰『讎亦售也』。」說在盡。盡，猶適足。言無所絀。以言為盡誖，句誖，謂人言有是非，概〈广屰〉其非，亦非也。說在其言。「在其」二字，舊本到，今據道藏本、吳鈔本乙。言當辨其言之可否。張云：「言無盡誖者。」無說而懼，說在弗心。張云：「弗心，不自信。」案：張說非是。「心」當作「必」，安危不可必，故懼。說云「在軍，不必其死生，聞戰，亦不必其生。前也不懼，今也懼」，是其證。唯吾謂，句非名也則不可，說在仮。「唯」，舊本作「惟」，今據吳鈔本正。說文口部云「唯，諾也」，言部云「諾，〈疒｛倠言｝〉也」。禮記玉藻云「父命呼，唯而不諾」，孔疏云：「唯，恭於諾也」。呂氏春秋圜道篇云「唯而聽，唯止」。唯吾謂，言吾謂而彼應之，若非其正名，則吾謂而彼將不唯，故不可也。與上文「唯是」文義正相對。仮亦與反同，反謂卻之不應也。莊子寓言篇云「與己同則應，不與己同則反」。孟子公孫丑篇云「惡聲至必反之」，趙注云「以惡聲加己，己必惡聲報之」，亦此義。詳經說下。或過名也，說在實。或域正字。過名，謂過之而成是名。若過北而成南，過南而成北。說云「然而謂此南北，過而以此為然」是也。實，謂方域有定，與方名無定文相對。莊子庚桑楚篇說宇為「有實而無乎處」，「域」與「宇」同。故經下又云「宇或徙」。無窮不害兼，張云：「人雖無窮，不害兼愛。」說在盈否知。即說人盈無窮、不盈無窮之義。張云「知人之盈與否。盈，多也，否不盈，少也」。知之，否之，足用也諄，張云：「『諄』宜為『誖』。知之否之，不知也。不知則無以論，乃以為足用，是誖也。」說在無以也。吳鈔本「以」作「已」。案說作「以」，已、以字同。不知其數而知其盡也，說在明者。張云：「不知天下人之數，而可以知愛之盡，以其明之。」案：張說未塙。此「明」疑當作「問」，說云「盡問人，則盡愛其所問」，即其義。謂辯無勝，必不當，張云：「辯必有勝，謂辯無勝者必其辯不當，故當反求其辯也。」說在辯。不知其所處，不害愛之，說在喪子者。吳鈔本作「有」，非。經說下無說。張云：「不知天下民之所處，而愛可及之。喪，失也，失子者不知子之所在，不害愛子。」無不讓也，不可，說在始。張云：「辯不必讓，當審其始。」案：說無辯義，張說不足據。「始」，疑當作「殆」。詳經說下。仁義之為內外也，內，「內外」，舊本到，今據吳鈔本乙。末「內」字誤，疑當為「非」。張云：「此與告子之徒辯義外也。」說在仵顏。說無此義。畢讀「在仵」句絕，云「此亦未詳其義」。張云：「玉篇云『仵，古吳切，偶敵也』。」詒讓案：「仵顏」，疑當作「頡仵」。呂氏春秋明理篇云「其民頡〈吾午〉百疾」，高注云：「頡猶大；〈吾午〉，逆也」。「仵」「〈吾午〉」字通，詳前。「頡」「顏」形近而誤，傳寫又到其文，遂不可通耳。「頡仵，即說所云狂舉也。又疑此當作仵觭」，即莊子天下篇所謂「觭偶不仵」也。「觭」誤作「顏」。經說下篇「觭倍」之「觭」作「〈角頁〉」，與此正相類。仵觭，亦抵啎不合之意。於一有知焉，有不知焉，說在存。說云：「於石一也，堅白二也，而在石。」此云存即在石之義。謂堅白在石之中，視之知其白而不知其堅，拊之知其堅而不知其白。義具公孫龍子堅白論篇，說詳經說下。或云「存」疑當作「石」，亦通。學之益也，說在誹者。張云：「誹，非也，誹學之人。」案：說無誹義，張說未塙。此疑當作學之無益也，說在誖者。言〈广屰〉學為無益，於論為誖也。此脫一「無」字，而「誖」又涉下文而誤為「誹」，遂不可通。有指於二，而不可逃，謂指一得二，無所逃也。說在以二絫。畢云：「說文云『絫，增也，從厽從糸，絫十黍之重也』。漢書注『孟康曰「絫，音累蠡」，師古曰：「絫，孟康音來戈反，此字讀亦音纍紲之纍」』。」楊云：「『絫』，經說作『參』。」張云：「『絫』當為『參』，或兼指，或參指。」案：張說是也。二參即二三。廣雅釋言云：「參，三也」。說云「若智之，則當指之智告我，則我智之，兼指之以二也。衡指之，參直之也」。誹之可否，不以眾寡，即說云多誹少誹。說在可非。句所知而弗能指，說在春也、逃臣、狗犬、貴者。「春」字誤，說同，未詳。楊云：「『貴』，經說作『遣』。」張云：「『貴』當為『遺』。」案：張校是也，當據正。非誹者諄，說在弗非。張云：「『諄』當為『誖』，誹皆當，則非誹者誖。」案：張說是也。弗非，即當理之謂。知狗而自謂不知犬，句過也，說在重。亦即重同之義，詳前。張云：「知而又知，是謂重知。」俞云：「畢讀『說在重物』為句，非也。上文云『狗，犬也，而殺狗非殺犬也，可，說在重』，文義與此相近，然則此文亦當以『說在重』斷句矣。」物甚不甚，舊本作「物箕不甚」。張云：「『箕』疑當為『莫』。」俞云：「疑當作『物甚不甚』，言有甚有不甚也。『甚』誤作『其』，又誤為『箕』耳。」案：俞說是也，楊校同，今據正。吳鈔本「甚」作「順」，尤誤。說在若是。說云：「莫長於是，莫短於是。」通意後對，張云：「先通彼意，後乃對之。」說在不知其誰謂也。張云：「否則不知其何謂。」取下以求上也，說在澤。顧云「澤字句」。案：顧讀是也。說云「取高下以善不善為度，不若山澤」。是是與是同，說在不州。此有訛字，說亦難通。畢云：「疑云不同。」張云：「『州』，說作『文』。」楊云：「疑『文』之訛。」案：說「不文」似非即此字，張、楊說非。莊子寓言篇云「同於己為是」，是或即此義。 \\n 經說上第四十二 \\n  \\n 故，此目下文。小故，句有之不必然，吳鈔本誤作「必不然」。無之必不然。體也，若有端。五字與上下文義不相屬，張校移箸下節「體」字上，云「物之有體，若有其端」。案：張校近是。大故，句有之必無然，此疑當作「大故有之必然，無之必不然」，與上小故文正相對。小故、大故，謂同一言，故而語有輕重，事有大小也。今本上句脫「然」字，下句脫三字，遂不可通。若見之成見也。義亦難通。張云：「若者，指事之詞。目之見，性也，然不接物則不見，接物而不故欲見之，亦不成見。是見之所以成其見者，乃故也。」案：張說亦迂曲。以經校之，疑上「見」字當為「得」之誤，「得」正字作「｛見寸｝」，壞脫僅存上半，遂成「見」字。故古書多互訛，下「見」字當為「是」字之誤。言得彼乃能成此也。顧云：「此釋經上『故，所得而後成也』。」體，句若二之一，尺之端也。尺之端，謂於尺幅中分之，其前為端。經上云「端，體之無序而最前者也」。此後文亦云「尺前於區穴而後於端」，皆其義也。此端與小爾雅「廣度倍丈謂之端」義異。凡數兼一成二，故一為二之分。幅兼端為尺，故端為尺之分。張云：「一分二之體，端分尺之體。」畢云：「此釋經上『體，分於兼也』。」知材，句知也者；所以知也，上二「知」字讀為「智」，言知生於智。荀子正名篇云「所以知之在人者謂之知，知有所合謂之智」。而必知，張云：「智者必知。」若明。管子宙合篇云「見察謂之明」，此假目喻知也。下文以睨況慮，言不必見，以見況知，則必見矣。此以明況智，則所見尤審焯。取譬不同而義並相貫。畢云：「此釋經上『知，材也』。」慮，此亦目下文也，與下文知、｛知心｝，並述經而後釋其義。畢、張皆誤屬上讀，俞又謂皆涉下而衍，並未達其義。慮也者以其知有求也，而不必得之，言以知求索，而得否不可必。若睨。說文目部云「睨，蒞視也」。謂有求而不必得，若睨而視之，見不見未可必也。楊云「莊子庚桑楚篇『知者之所不知，猶睨也』」。畢云：「此釋經上『慮，求也』。」知，句知也者以其知過物而能貌之，「貌」，吳鈔本作「貌」。「過」疑當為「遇」，與經云「接」同義。說文貌部云「貌，頌儀也，籀文作貌」。能貌之，謂能知物之形容，與經說下「貌能」為「貌態」異。若見。畢云：「此釋經上『知，接也』。」｛知心｝，舊本訛「恕」。顧云：「當從經作『｛知心｝』。」是也，今據正，下同。｛知心｝也者以其知論物，而其知之也著，句若明。與上經「知，材也」義同，而體用則微別。畢云：「此釋經上『恕，明也』。」案：「恕」當作「｛知心｝」。仁，句愛己者非為用己也，不若愛馬，張云：「愛己非為用己也，愛馬為用馬也。愛所不用，則非己無愛也，未足明愛。愛所用，則非己亦愛也，愛足明也。言當觀仁於兼愛。」案：張說是也。但疑「己」或當為「民」。「民」，唐人避諱闕筆，與「己」形近，因而致誤。淮南子精神訓云「聖王之養民，非求用也，性不能已」，此義或與彼同。著若明。三字無義，疑「著」當為「者」，屬上讀，涉上文而誤作「著」，又并衍「若明」二字。畢云：「此釋經上『仁，體愛也』。言當觀仁於愛物。」義，句志以天下為芬，而能能利之，不必用。畢云：「此釋經上『義，利也』。言意以為美，而施之又忘其勞。」張云：「芬，美也。而能，才也。」俞云：「『志』當作『者』，草書相似而誤。能能疊用無義，當作『而能利之，不能必用』。下文『孝以親為芬，而能能利親，不必得』，亦當作『而能利親，不能必得』，誤與此同。」案：畢、張、俞說並非。此下能字，當讀如詩書「柔遠能邇」之能。漢書百官公卿表，顏注云「能，善也」，能能利之，言能善利之也。志字亦不誤，惟「芬」義不可通，疑當為「（）」之誤。「芬」篆文作「{山分}」，與「（）」形近。不必用，言不必人之用其義也。禮，句貴者公，賤者名，言賤者稱貴者為公，而自名也。張云：「公，君也。『名』當作『民』，古字通用。」案：張說非是。而俱有敬僈焉，言貴賤之中復有敬慢之別。荀子不苟篇云「君子寬而不僈」，楊注云「僈與慢同，怠惰也」。畢云：「僈，慢字異文。」等異論也。禮有貴賤尊卑等差之異。張云：「論讀為倫。」畢云：「此釋經上『禮，敬也』。」行，句所為不善名。句行也，所為善名。句巧也，若為盜。王引之云：「『善』疑當為『著』，形相似而誤也。言所為之事不著名，是躬行也；所為之事著名，是巧於盜名者也。」畢云：「此釋經上『行，為也』。言所為之事無善名，是躬行也；有善名，是巧於盜名也。」張云：「善名，求善其名也。所為求善名，其巧如為盜。」案：畢、張說近是。「巧」疑當為「竊」，竊與盜文義正相貫。「竊」俗書作為「窃」，下半與「巧」相似，故訛。大戴禮記文王官人篇「規諫而不類，道行而不平，曰巧名者也」，逸周書「巧」作「竊」，是其證。實，句其志氣之見也，使人如己，言待人以實，與己身無異。張云：「見其外而知其內」，亦通。不若金聲玉服。「不」字疑當作「必」。玉服，即佩服之玉。周禮玉府「共王之服玉」，鄭眾注云「服玉，冠飾十二玉」。禮記月令「春服蒼玉，夏服赤玉，中央土服黃玉，秋服白玉，冬服玄玉」，鄭注云「凡所服玉，謂冠飾及所佩者之衡璜也」。呂氏春秋孟春紀，高注云「服，佩也」。並此玉服之義，言其實充美則見於外者，若金聲玉服之昭著，即所謂榮也。文選西都賦李注引尚書大傳云「皆莫不磬折玉音，金聲玉色」，玉服與玉色義亦相近。張云：「金聲玉服，宣於外也。」畢云：「此釋經上『實，榮也』。」忠，句不利弱子亥，「亥」疑當為「孩」。說文口部云「咳，小兒笑也。古文作孩」。明鬼下篇云「賊誅孩子」。子亥猶云孩子。弱子孩，謂小主也。言忠臣之強君，其跡若不利於小主，即書金縢管叔流言，謂周公將不利於孺子之意。足將入止容。「止」疑當為「正」。此言雖強君，而事君必以敬，此其所以為忠也。畢云：「此釋經上『忠，以為利而強低也』。」案：「低」，「君」之誤。孝，句以親為芬，而能能利親，不必得。畢云：「此釋經上『孝，利親也』。言不以為德。」張云：「孝有不可必得者。」案：「芬」疑亦「（）」之誤。能能利親，亦謂能善而利之也。不必得，謂不必中親之意。莊子外物篇云「人親莫不欲子之孝，而孝未必愛」。畢、張說非。信，句不以其言之當也，「不」，亦當為「必」之訛。使人視城得金。言告人以城上有金，視而果得之，明言必信也。畢云：「此釋經上『信，言合於意也』。」佴，句與人遇人，眾〈忄盾〉。漢書司馬遷傳云「僕又佴之蠶室」，如淳云「佴，次也。若人相次也」。此與說文佴佽之訓正合。言人相與相遇，皆相佽比之意。眾〈忄盾〉，未詳，疑「〈忄盾〉」當為「揗」，同聲假借字。說文手部云「揗，摩也」。言人眾相摩切。畢云：「此釋經上『佴，自作也』。字書無『〈忄盾〉』字。」案：經「作」疑是「仳」之誤。〈言肙〉，當讀為「獧」，說詳經上。為是為是之台彼也，畢云：「『台』一本作『治』。」顧云：「『台』讀當為『詒』。季本作『治』。」案：顧說是也。說文言部云「詒，相欺詒也」。謂獧者不為欺人之言。下「為是」二字，蓋誤衍。弗為也。畢云：「此釋經上『〈言肙〉，作嗛也』。」廉，疑當為「慊」。己惟為之，「惟」當作「雖」，同聲假借字。知其〈思耳〉也。舊本「〈思耳〉」上有「也」字。畢云「一本作『知其思耳也』，是。此釋經上『廉，作非也』。」詒讓案：經「廉」亦疑當為「慊」，禮記坊記注云「慊，恨不滿之貌也」。孟子公孫丑篇「吾何慊乎哉」，趙注云「慊，少也」。淮南子齊俗訓，高注云「慊，恨也」。「〈思耳〉」上別本無「也」字，是，今據刪。字書無「〈思耳〉」字，別本作「思耳」，顧校季本同，亦非。以文義校之，當為「諰」之訛。荀子彊國篇云「雖然，則有其諰矣」，楊注云：「諰，懼也」。此「其〈思耳〉」即荀子之「其諰」，與論語「慎而無禮則葸」之「葸」，聲義亦相近。此冢上為文，言狷者則有所不為，慊者己雖或為非，而心常自恨，猶知懼也。所令，非身弗行。「弗」，吳鈔本作「不」，疑當依經作「所行」，言使他人作之，非身所親行也。畢云：「此釋經上『令，不為所作也』。」任，句為身之所惡，即經所謂損己。以成人之所急。即經所謂益所為。畢云：「此釋經上『任，士損己而益所為也』。言任俠輕財。」勇，句以其敢於是也，命之；命猶名也，言因敢得名。張云：「人有敢亦有不敢，就其敢於此，則命之勇矣。」不以其不敢於彼也，害之。畢云：「此釋經上『勇，志之所以敢也』，言勇〈忄敢〉。」力，句重之謂下，句與重，奮也。「與」，疑當作「舉」。言凡重者必就下，有力則能舉重以奮也。楊云「以重力激之，使其下奮出，而至高遠，故曰下與重奮」。案：楊讀非是。畢云：「此釋經上『力，刑之所以奮也』。」案：刑、形同。生，句楹之生，「楹」，吳鈔本作「盈」。畢云：「『楹」當為『形』。」商不可必也。畢云：「此釋經上『生，刑與知處也』。商不可必，言不可知量。」詒讓案：「商」疑當為「常」，聲近而誤。言生無常，形與知合則生，離則死也。經刑亦與形同。臥。句夢。張云：「即以夢說臥，或有闕文。」案：此疑以臥夢義易明，故述而不說。依張說，此釋經上「臥，知無知也。夢，臥而以為然也。」平，句惔然。張云：「『惔』疑當為『憺』。」案：張說是也，楊說同。集韻四十九敢云「憺或作惔」。說文心部云「憺，安也」。即經所謂「無欲惡」。依張說，此釋經上「平，知無欲惡也」。利，句得是而喜，則是利也。其害也，非是也害。句得是而惡，則是害也。其利也，非是也。畢云：「此釋經上『利，所得而喜也』，『害，所得而惡也』。」治，句吾事治矣，人有治南北。有，疑當讀為又，或當作「人治有南北」。言吾事治則自治其身，人治則當廣求之四方。亦求得之意。畢云：「此釋經上『治，求得也』。」譽之，句必其行也，其言之忻。說文心部云「忻，闓也」。司馬法曰「善者忻民之善，閉民之惡」，即此義。張云「若是者，其言可忻悅也」。使人督之。「督」，「篤」之借字。書微子之命云「曰篤不忘」。左僖十二年傳云「謂督不忘」，「督」即「篤」也。爾雅釋詁云「篤，厚也」。言使人厚於為善行。張以此句屬下說誹，云「督，正也，人有惡，使人自正之」，恐非。畢云：「此釋經上『譽，明美也』。」誹，句必其行也，其言之忻。誹譽義相反，說不宜同，疑皆涉上而誤，下亦有脫文。畢云：「此釋經上『誹，明惡也』。」擧，道藏本、吳鈔本作「譽」，涉上而誤。告以文名，擧彼實也。春秋「文八年，宋殺其大夫司馬，宋司城來奔」。公羊傳云「司馬者何？司城者何？皆官擧也」。何休注云「皆以官名擧言之」。荀子儒效篇亦云「繆學雜擧」。案：此擧，與公羊、荀子義正同。文名，言以文飾為名。又疑此篇「之」字多誤為「文」，此「文名」亦當作「之名」。之名，猶言是名，與彼實文相對，亦通。畢云：「此釋經上『擧，擬實也』。」故言也者，諸口能之，出民者也。王引之云：「當作『故言也者，出諸口，能之民者也』。『出』字誤倒在下，『能』下又脫一字。能與而通，謂言出諸口而加之民也。繫辭傳曰『言出乎身，加乎民』。」案：王說移易太多，似未塙。竊疑口能，即謂口之所能，猶經上云「言，口之利也」。「民」當為「名」之誤，後文云「聲出口，俱有名」。出名，亦謂言出而有名，猶經云「出擧也」。民若畫俿也。「民」，疑亦「名」之誤。蓋言名與實不同。字書無俿字。太玄經「止次七車纍其俿」，范望注云「俿，輪也」。案非此議。畢云：「『俿』，『虎』字異文。」言也，謂言猶石致也。此義難通。「言也」下，疑當有「者」字。畢云：「『石』當為『實』。此釋經上『言，出擧也』。」案：「實致」亦無義。「石」，疑「名」之誤，猶與由通，謂言因以名致之。且，句自前曰且，自後曰已，方然亦且。呂氏春秋音律篇，高注云：「且，將也」。俞云：「此當讀『且，句，自前曰且，句，自後曰已，句，方然亦且，句』。蓋凡事，從事前言之或臨事言之，皆可曰且，如『歲且更始』之且，事前之且也。如『匪且有且』之『且』，毛傳曰『此也』，此方然之且也。惟從事後言之，則為已然之事，不得言且，故云自後曰已。」若石者也，畢云：「此釋經上『且，言然也』。」俞云：「『若石者也』，涉下句『君以若名者也』而衍，又誤『名』為『石』耳。」詒讓案：「若石者也」疑當作「臣民也者」，乃約述經語以起下文，今本訛舛不可通，遂誤屬之上章耳。君，句以若名者也。張云：「謂以臣萌名。」畢云：「此釋經上『君、臣，名通約也』。『名』，經上作『萌』，誤。」案：經云萌，即氓字，不誤。此言君之名，對臣民而立，故云以若名。若，即指臣民也，畢說非。功，不待時，若衣裘。「不」，疑當為「必」。言功之利民必合時宜，若夏衣而冬裘也。張云：「冬資葛，夏資裘，不待時而利。」案：張說亦通。舊本重此七字。畢云「疑衍」，張說同。案：吳鈔本亦無，今據刪。畢云：「此釋經上『功，利民也』。」賞。疑當在下文，誤箸於此。罪不在禁，惟害無罪，殆姑。「殆」，疑當為「〈枲隶〉」之假字。說文隶部云「〈枲隶〉，及也」。姑與辜通，言罪不必犯禁，惟害無罪，則及罪也。上報下之功也。此句上當有「賞」字。罰，句上報下之罪也。「上報下之功也」六字當在「罪不在禁」上，乃述經語，而未著說，今本賈亂不可通。畢云：「此釋經上『賞，上報下之功也；罪，犯禁也；罰，上報下之罪也』。」。侗，說文人部云「侗，大貌」，又言部云「詷，共也」，引周書云「在夏后之詷」，今書顧命「詷」作「侗」，釋文引馬融本，字義並與許同。禮記祭統云「同之言詷也」，是同侗詷三字並通，故此經作「同」，說作「侗」也。張云：「『侗』當作『同』。」二人而俱見是楹也，楹，疑亦形之誤。張云：「一楹也，二人俱見，俱謂之楹，是同也。」案：張說亦通。若事君。「事」，舊本作「是」，今據道藏本、吳鈔本正。似言猶眾人同事一君。此釋經上「同，異而俱於之一也」。久，句古今旦莫。舊本「久」上衍「今」字，「旦」訛「且」。王引之云：「上『今』字因下『今』字而衍，『且』當為『旦』。言古今異時，旦莫異時，而遍歷古今旦莫則久矣，故曰『久，古今旦莫』。故經上云『久，彌異時也』，彌，遍也。」案：王校是也，顧、張校亦以「且」為「旦」，今並據刪正。宇，句東西家南北。顧云「『家』字衍」，王校同。案：家猶中也，四方無定名，必以家所處為中，故著家於方名之閒，非衍文也，今不據刪。畢云：「此釋經上『久，彌異時也。守，彌異所也』。」案：「守」，「宇」之誤。窮，句不容尺有窮，言前雖或有不容尺之餘地，然此不容尺之外即為盡處，是有窮也。張云：「或不容尺，實也，雖未窮而有窮。」莫不容尺無窮也。張云：「莫不容尺，虛也，雖窮而無窮。」畢云：「此釋經上『窮，或有前不容尺也』。」盡，吳鈔本作「靜」，誤。但止動。「但」，疑當作「俱」。謂盡與俱義略同。止動，謂事無動靜皆然，即經所謂「莫不然也」。畢云：「此釋經上『盡，莫不然也』。」始，句時或有久，或無久，始當無久。張云：「時有此二者，始則當其無久也。無久，久之始也。」案：張說是也。此言始者，或時已歷久，而追溯其本；或時未歷久，而甫發其端，二者皆謂之始。但始必當無久時，若已有久，則不得為始也。列子釋文，引「始時」作「夫物」，疑誤，「無」並作「無」。畢云：「此釋經上『始，當時也』。」化，句若鼃為鶉。列子天瑞篇亦有此文，釋文引此未有「也」字。畢云：「此釋經上『化，徵易也』。」孫星衍云：「淮南齊俗訓云『夫蝦蟆為鶉，生非其類，唯聖人知其化』。詒讓案：說文黽部云「鼃，蝦蟆屬」，淮南書即本此。」荀子正名篇云「狀變而實無別而為異者，謂之化，有化而無別，謂之一實」。損，偏去也者，兼之體也。舊本無「去」字，今依王校補。兼之體，即上文「一之二尺之端」之義。兼者，合眾體偏去，言於眾體中，損去其一體也。經上云「體，分於兼也」。亦即此義。其體或去或存，謂其存者損。「存」上舊本脫「或」字。王引之云：「經上云『損，偏去也』，則此當云『損偏去也者，兼之體也，其體或去或存，謂其去者損』，寫者脫誤耳。」張云：「一物兼二體，體一去一存。就其存者言則損矣。」案：王校增「或」字，是也，今據補。謂其存者損，當如張說，「存」字非誤，今不據改。畢云：「此釋經上『損，偏去也』。」儇，當為「環」，詳經上。昫民也。畢云：「『昫』，經作『〈禾具〉』。此釋經上『儇，〈禾具〉秪』。」詒讓案：「昫」當為「俱」，「民」當為「氐」，經作「儇，〈禾具〉秪」。亦誤，說詳經上。庫，當作「〈广章〉」，詳經上。區穴若，句斯貌常。」貌」，吳鈔本作「貌」。管子宙合篇云「區者，虛也」。區穴猶云空穴，區穴若，猶言若區穴，文偶到耳。「斯貌常」，疑當作「所視〈广章〉」。備城門篇「時令人行視封」，「視」今本亦誤作「貌」，可證。「常」「〈广章〉」音近而誤。言雖有區穴，視之則〈广章〉而不見也。畢云：「此釋經上『庫，易也』。」案：「庫」亦「〈广章〉」之誤。動，句偏祭從者，此義難通。「從」亦當作「徙」。經云「動或徒」，與經下「宇或徙」，二文正同，則是遷地之義。疑「偏祭」當作「遍際」，謂動則周遍所接之域。經說下云「區宇不可遍舉」，偏、遍字亦通。詳非攻下篇。戶樞免瑟。呂氏春秋盡數篇云「戶樞不螻，動也」。張云：「瑟，蝨同。戶樞不蠹，動故也。」案：依張說，免蝨謂免於蠹，義未塙。竊疑「免瑟」當作「它蠶」，「它」即「蛇」正字，說文它部云「它，虫也」。上古艸居患它，故相問無它乎？或作蛇，從虫。干祿字書「蠶俗作蝅」。「它蝅」與「免瑟」，形近而訛。下文「免〈虫刃〉」，「免」，亦即「它」字。耕柱篇「白若之龜」，「龜」，今本訛作「毚」，龜亦從它也，皆可以互證。戶樞與它蠶，皆常動之物。畢云：「此釋經上『動，或從也』。」案：「從」亦「徙」之誤。止，句無久之不止，當牛非馬，當，猶言是也。經上云「辯勝當」，即謂是者勝也。淮南子齊俗訓云「從牛非馬」，疑即此義。張云「無久之不止，以不止為不止也，其理易見，故當牛非馬」，亦通。若矢過楹。「矢」，舊本訛「夫」。張云：「疑亦當為『人』。」王引之云：「『夫』當作『矢』，矢之過楹，久則止而不行，故曰『無久之不止，若矢過楹』。鄉射禮記曰『射自楹閒』。故以矢過楹為喻。」案：王校是也，今據正。莊子天下篇云「鏃矢之疾，而有不行不止之時」，疑此義與彼略同。有久之不止，當馬非馬，莊子齊物論篇云「以馬喻馬之非馬，不若以非馬喻馬之非馬也」，疑即此義。或謂當作「當馬非牛」，亦無義可說。此與上云「當牛非馬」二句，並與上下文不相冢，而與後「彼，凡牛，樞非牛」章文相近，或有錯誤。張云「有久之不止，以不止為止也。其理難見，故當馬非馬」，亦通。若人過梁。梁謂橋梁。若人過橋梁，不過不止也。張云：「人過梁，不止以求止也。」畢云：「此釋經上『止，以久也』。」必，句謂臺執者也。「執」，道藏本、吳鈔本作「孰」，非。畢云：「『臺』疑『握』字。說文云：『臺，古文握』。握執，言執持必然者也。」案：畢說是也。「握」古文，又見淮南子詮言訓，今本亦誤「臺」。又俶真訓云「臺簡以游太清」，高注云「臺，猶持也」。釋名釋宮室云「臺，持也，築土堅高，能自勝持也」。莊子庚桑楚篇云「靈臺者有持，而不知其所持，而不可持者也」，釋文云「靈臺，謂心有靈智能任持也」，則「臺」似本有持訓，不破字亦可通。若弟兄一然者一不然者，必不必也，是非必也。張云：「弟兄一然一不然，是必不能必者也，若是者非必也，言必者，是絕無不然者也。」畢云：「此釋經上『必，不已也』。」同，句捷與狂之同長也。「捷」，吳鈔本作「揵」。畢云：「一本作『楗』。」案：顧校季本同。心中，自是往相若也。捷，讀為插。詩小雅鴛鴦篇「戢其左翼」，釋文引韓詩云「戢，捷也，捷其噣於左也」。儀禮鄉射禮注云「搢，插也」，釋文「插作捷」，是其證。「狂」當為「往」之誤。所插者，即重差之立表，亦即考工記匠人之置槷是也。謂插表於地，同長即同高也。插一表於中，以測日出入之景，而規畫其端，更於景東西南北端，各立一表，而以中一表為心，外四表為邊，規畫其邊，周匝成圜形，則自圜邊為多綫以往湊中點，其長諸綫必正相等。此即同長相若之義。亦詳經上。畢云：「此釋經上『平，同高也。同長，以正相盡也。中同長也』。」厚，句惟無所大。畢云：「此釋經上『厚，有所大也』。言唯其大無所加，是所謂大也。」案：畢說未允。此謂積無成有，其厚不可極也。與經文相反，而實相成。詳經下。圜，句規寫攴也。寫，謂圖畫其象。周髀算經云「笠以寫天」，趙爽注云「寫猶象也」。「攴」，吳鈔本作「支」，下同。攴、支義並未詳，疑當為「交」之誤。後備城門篇「薪食足以支三月以上」，「支」，今本誤「交」。此「交」誤作「攴」，猶彼「支」誤作「交」也。凡以規寫圜形，其邊綫周帀相湊，謂之交。或為直綫以湊圜心，中交午，成十字形，亦謂之交。考工記匠人云「為規識日出之景與日入之景」，鄭注云「日出日入之景，其端則東西正也，又為規以識之者，為其難審也。自日出而畫其景端，以至日入既，則為規測景，兩端之內，規之規之，交乃審也。度兩交之閒，中屈之以指臬，則南北正。」鄭說可證此「規寫交」之義。張云：「說文『攴小擊也』。疑攴為法度之義，或「攴」為「及」字之誤，下同。」案張說並非是。畢云：「此釋經上『圜，一中同長也』。」方，句矩見攴也。「見攴」，疑亦當為「寫交」。矩寫交者，以矩寫方形，其邊綫周帀相湊，及隅綫相午貫，亦皆謂之交也。張云「見寫大同」，非是。畢云：「此釋經上『方，柱隅四讙也』。」案：「讙」當為「雜」之誤。倍，句二尺與尺但去一。張云：「二尺與一尺，但相較一也。」畢云：「此釋經上『倍，為二也』。」端，句是無同也。張云：「若有同之，即非最前。」畢云：「此釋經上『端，體之無序而最前者也』。」有閒，畢云：「此與下『閒』舊作『聞』，俱以意改。」謂夾之者也。謂有物夾之。畢云：「此釋經上『有閒，中也』。」閒，句謂夾者也。張云：「就其夾之而言，則謂有閒；就其夾者而言，則謂之閒。」尺前於區穴而後於端，尺，與上文「前不容尺」之尺義同。謂凡物前盡處為端，後距端一尺為尺，更後盡處則為區穴，區穴謂空隙，若布帛裁削之縫際皆是也。此蓋以方制布幅為況，凡古布幅，皆廣二尺二寸，為衣，則削其邊各一寸縫之。儀禮喪服，賈公彥疏云「整幅二尺二寸，凡用布為衣物及射侯，皆去邊幅一寸為縫殺」，是也。蓋方制從衡正等，去邊縫各寸，則幅止二尺，中半適一尺矣。不夾於端與區內。畢云：「『內』疑『穴』字。」張云：「如有物尺，前有區穴，後有端，端與區穴所夾非閒也，閒乃是區穴之內，但與區內（一）相及，故云不及旁。」案：張讀「內」如字，不如畢校改「穴」之允。此似謂前有端，後有區穴，尺雖在其中，然與前後幅相連屬不絕，則不得為二者所夾也。或云「不」當為「必」，亦通。及，如是者謂之及。及非齊之及也。張云：「齊，等也。此申說『及』字之義，若論齊等之及，則區穴與端之所夾為中閒，穴內宜為旁。惟不論齊等之及，乃夾者，但與區內相及也。」案：張說亦未析。此似言所謂不及旁者，非不齊旁之謂及，止謂彼此相次，齊則盡其邊際，二者同而異也。畢云：「此釋經上『閒，不及旁也』。」纑，閒虛也者。舊本脫「閒」字，王據經增，今從之。纑與櫨同，詳經上。兩木之閒，謂其無木者也。櫨為柱上小方木，兩櫨之閒，空虛之處，則無木。張云：「與夾者相及，則謂之閒。但就其虛處，則謂之纑。」案：張依舊本為釋，恐非。畢云：「此釋經上『纑，閒虛也』。」盈，句無盈無厚。言物必有盈其中者，乃成厚之體，無所盈則不成厚也。於尺無所往而不得。此上下文雖多云尺，然此「尺」字實當作「石」，形近而誤。經說下「廢石於平地」，「石」亦訛「尺」，可證。此與下文，並以堅白石為釋。言堅白在石，同體相盈，則彌滿全體，隨在皆有堅，亦隨在皆有白，故云「無所往而不得」，亦即所謂相盈也。畢云：「此釋經上『盈，莫不有也』。」得二，二，即謂堅白也。公孫龍子堅白論篇云「無堅得白，其舉也二；無白得堅，其舉也二」，此云得二，亦謂得白得堅分為二也。堅異處不相盈，「堅」下當有「白」字。相非，是相外也。經說下云「於石一也，堅白二也」。故云得二。蓋難堅白為二而異處，則堅非白，白亦非堅，是為不相盈，亦即為相外。若合而同體，則堅內含有白，白內亦含有堅，是為不相外。此義亦見公孫龍子。互詳經說下。畢云：「此釋經上『堅白，不相外也』。」攖，句尺與尺俱不盡。言尺與尺相攖，則前尚有餘地，故兩俱不盡。端與端俱盡。舊本「與」訛「無」，「俱」訛「但」。張云「『無』疑當作『與』，『但』當作『俱』」，是也，今據改。經上云「端，體之無序而最前者也」。是端前更無餘地，故相攖則兩俱盡。尺與或盡或不盡。「尺與」下，張云疑脫「尺」字。案：張校與上文歧啎。此疑當有「端」字，誤錯箸於後。言尺與端相攖，則端盡尺不盡。堅白之攖相盡。此言堅白雖殊而同託於石，性色相含，彌滿無閒，故其攖為相盡，即經說下堅白相盈之義。體攖不相盡。言凡物兩體相攖，雖攖而各自為體，不能相含，是即不相盡也。端。此與上下文不相屬，疑即上尺與端句之脫字，誤錯箸於此。畢、張、楊並讀端屬上為句。張云：「尺與尺俱不盡，則體相攖。端與端俱盡，則端相攖。尺與尺或盡或不盡，則端體並相攖。體之攖可盡，而端之攖不可盡。」案：此讀恐非，張說亦未析。王讀「端仳」為句，尤誤。畢云：「此釋經上『攖，相得也』。」仳，畢云「疑『似』字」，張校同。王引之云：「仳與比通。比者並也。」案：王說是也。集韻六至云「仳，及也」，與比義亦相近。兩有端而后可。畢云「『有』，一本作『目』。此釋經上『似，有以相攖，有不相攖也』。」案：顧校季本，「有」亦作「目」。「后」，吳鈔本作「後」。經「似」，亦即「仳」之誤。次，句無厚而后可。「后」，畢本作「後」，吳鈔本作「厚」，非。無厚，似謂體極薄而相次比。或疑當作「無序」，見經上。言序次齊平，更無差等，而其體終不合并也。亦足備一義。張云：「無厚乃無閒。」畢云：「此釋經上『次，無閒而不攖攖也』。」案：「攖攖」，當作「相攖」。法，句意規員三也俱，可以為法。說文貝部云「員，物數也」。禮記少儀云「工依於法，游於說」，鄭注云「法，謂規矩尺寸之數。說，謂鴻殺之意」。張云：「意若規而為員，是法也。」畢云：「此釋經上『法，所若而然也』。」佴，然也者民若法也。若，猶順也。畢云：「此釋經上『佴，所然也』。」彼凡牛樞非牛。此義難通。張云：「可彼可此謂之樞。」案：張說肊定，不足據。牛樞，疑木名。爾雅釋木云「藲荎」，郭注云：「詩曰山有蓲，今之刺榆」。今毛詩唐風，「蓲」作「樞」。牛樞疑即刺榆之大者。古艸木大者，多以牛為名，若爾雅茭牛蘄、終牛棘之屬是也。牛樞假牛為名，則非真牛，故曰非牛。兩也，無以非也。謂牛樞與牛，兩者實不同，則不足辯也。辯，或謂之牛，謂之非牛，疑當作「辯者，或謂之牛，或謂之非牛」。是爭彼也。是不俱當。不俱當，必或不當，「必」上畢本有「不」字，今據道藏本、吳鈔本刪。言兩辯相非，不能皆當，則必有一不當者也。不若當犬。當犬，若上云當牛，當馬。言辯牛之是非而不當，不若謂狗為犬之當也。經說下云「同則或謂之狗，其或謂之犬也。異則或謂之牛，牛或謂之馬也。俱無勝，是不辯也。辯也者，或謂之是，或謂之非。當也者勝也」，即此章之義。畢云：「此釋經上『攸，不可兩不可也。辯，爭彼也。辯勝，當也』。」案：經「攸」即「彼」之誤。為，句欲〈養隹〉其指，畢云「『〈養隹〉』即『難』異文」，張從之。案：字書無「〈養隹〉」字，畢說不知何據。此云難指難脯，義亦並不可通，竊疑並當為「〈著斤〉」之訛。耕柱篇備穴篇「〈著斤〉」並訛作「難」。經下篇「〈著斤〉」舊本或訛從着，故又訛從養也。〈著斤〉與斫義同，亦詳經下篇。〈著斤〉指謂斫手指，〈著斤〉脯謂斫乾脯也。智不知其害，是智之罪也。若智之慎文也，「文」，當為「之」之誤。無遺於其害也。而猶欲〈養隹〉之，則離之史記管蔡世家索隱云「離即罹，罹，被也」。案：「離」，俗作「罹」，同。詩王風兔爰「逢此百罹」，釋文云「罹，本亦作離」。離之，謂因欲而離患也。或疑「離」亦「〈著斤〉」之誤，上欲〈著斤〉屬意，下〈著斤〉之屬事也，亦通。是猶食脯也。騷之利害，未可知也，畢云：「騷，臊字假音，讀如山海經云：『食之已騷』。」詒讓案：「騷之利害」，疑言「臭之善惡」。張云：「味之美否也。」欲而騷，「騷」上疑脫「得」字。是不以所疑止所欲也。廧外之利害，未可知也，畢云：「『廧』字，『牆』俗寫。」詒讓案：左傳襄二十六年「寺人惠牆伊戾」，釋文「牆」作「廧」。趨之而得力，則弗趨也，俞云：「『力』字無義，疑『人』字篆書之誤。『趨之而得』為句，『人則弗趨也』為句。」案：「力」疑當為「刀」。經說下亦云「王刀」，皆謂泉刀也。「趨之而得刀」句，言若有人言牆外有泉刀，趨之即得，而不信者則弗趨也。前說信云，不以其言之當也，使人視城得金。此趨牆外得刀，與視城得金，語意正同。俞說未塙。是以所疑止所欲也。俞云：「蓋趨之則得利，而人以為利害未可知，止而弗趨，是以所疑止所欲也。」張云：「譬如食脯，不知其利害，則仍食之。譬如趨廧外，不知其利害，則弗趨。所疑同，而止不止異，則不在於知明矣。」觀為窮知而〈亻縣〉於欲之理。張云：「指說經也。」畢云：「『〈亻縣〉』，『縣』字異文，讀如縣挂之類。」詒讓案：「〈亻縣〉」，與莊子寓言篇「無所縣其罪」之「縣」義同。郭象注云「縣，係也」，言所為為欲所牽係，則知或有時而窮。〈養隹〉脯而非｛知心｝也，畢云：「『｛知心｝』，『悊』字異文，字書無此字。」張云：「即『智』字誤耳。」案：張說是也，詳經上。爾雅釋器云「魚曰斮之」，即此〈著斤〉脯之義。〈養隹〉指而非愚也，所為與不讀為「否」。所與為相疑也，張讀作「所為與所不為相疑也」，云「『不所』疑當作『所不』，『與』疑衍」。案：張校亦通。非謀也。謂不暇審計而為之，所謂縣於欲也。畢云「此釋經上『為，窮知而〈亻縣〉於欲也』。大指言所知一事，必待為之而信，其利害否則懸於欲，不以疑而自止」。已，句為衣，句成也。治病，句亡也。張云：「為衣以成為已，治病以亡為已。」詒讓案：亡，猶言無病也。漢書郊祀志云：「病良已」，注「孟康云：已，謂病愈也」。畢云：「此釋經上『已，成，亡』。」使，句令謂，句謂也。不必成濕。張云：「以令謂人，是之謂謂。方謂之，成不可必。」盧云：「方言『自關而西，秦晉之間，凡志而不得，欲而不獲，高而有墜，得而中亡，謂之溼』，楊倞注荀子引作『濕』。此『濕』字與方言義同，他合反。」案：方言雖有此義，然古書罕見，盧援以釋此，畢、張、楊並從之，似不甚塙。荀子不苟篇云「窮則棄而儑」，楊注引方言「濕」為釋，韓詩外傳「儑」作「累」。洪頤烜謂荀子之「儑」，即說文人部云「儽，垂兒，一曰嬾解」乘覆也。案：洪說甚是。說文人部又有「儡」字，云「相敗也」。老子「儽儽兮其不足，以無所歸」，釋文云「儽，一本作儡，敗也，欺也」。淮南子俶真訓云「孔墨之弟子，皆以仁義之術教導於世，而不免於儡其身」。蓋儡儽聲義並相近。此書之「濕」當作「〈氵纍〉」。荀子之「儑」當作「儽」。經典凡從畾纍，與從〈濕，去“氵”〉字多相掍。「〈氵纍〉」即說文「儡」「儽」之假字。不必成儡，言雖使為之，而其事之成敗則未可必。儡與成，義正相對也。故也，必待所為之成也。「故也」下當有「者」字。此與經上「故所得而後成」義同。言因此故而致彼如是，必所為已成，乃可為使也。張讀「濕」屬此句，云「志而不得，而故使之，是之謂故，其事必欲成」。案：張說未塙。畢云：「此釋經上『使，謂、故』。」名，句物，句達也，言物為萬物之通名。荀子正名篇云「故萬物雖眾，有時而欲遍舉之，故謂之物。物也者，大共名也」，即此義。有實必待文多也。張云：「物有是實，名以文之。文者實之加，故曰多。」案：依張說，則經「名，達」下當有「多」字，恐非。竊疑「多」當作「名」，言名為實之文也。上文云「舉，告以文名舉彼實也」可證。或謂此文「多」與前文「名」，並當作「之名」，亦通。命之馬，句類也，若實也者必以是名也。張云：「馬而命之馬，是類也。凡馬之實，皆得名之馬。」案：張說是也。荀子正名篇云「有時而欲偏舉之，故謂之鳥獸。鳥獸也者，大別名也」，即此義。命之臧，句私也，臧即臧獲之臧，詳後，大取篇，言於人之賤者而命為臧，則臧非人之通名，故曰私。張云：「人而名之臧，是私也。」是名也止於是實也。張云：「名止於是實，凡人不得名之。」聲出口，俱有名，若姓宇吳鈔本作「與」。畢云：「疑『字』。」張云：「當為『字』，物之有名如人之姓字。」案：畢、張校是也。姓字亦一人之私，與臧相似。依張說，此釋經上「名，達、類、私」。畢以「若姓字」三字屬下說，非。灑謂狗犬，命也，「灑」，吳鈔本作「洒」，義並難通。命也，亦與經不相應。張云：「灑即移意。移狗而謂之犬，是猶其命也。」案：張說未塙。以經推之，疑當作「鹿謂狗犬，移也。」「灑」「鹿」形近而誤。言移他名以謂此物，猶言指鹿為馬。楊讀「灑」屬上「若姓字」句，非是。狗犬，句舉也。謂正舉物名。上文云「舉告以文名舉彼實也」。張云「或謂之狗，或謂之犬，單舉之謂也」，未塙。叱狗，說文言部云「叱，訶也」。漢書儒林傳王式（二）曰「何狗曲也」，顏注云「意怒故妄發言，言狗者輕賤之甚也」。加也。謂以惡語相加。說文力部云「加，語相增加也」。論語集解引馬融云「加，陵也」。畢云：「此釋經上『謂，移、舉、加』。」知，句傳受之，句聞也。方不〈广章〉，集韻四十漾云「障，或作〈广章〉」。說也。身觀焉，句親也。畢云：「此釋經上『知，聞、說、親』。言所為知者有三，得之傳受是耳所聞也，非方土所阻是人所說也，身自觀之則親見也。」所以謂，句名也。所謂，句實也。名實耦，句合也。志行，句為也。畢云：「此釋經上『名、實、合、為』。」聞，句或告之，句傳也。身觀焉，句親也。畢云：「此釋經上『聞，傳、親』。」見，句時者體也。二者盡也。體，即經上「體分於兼」之義。「時」，疑當為「特」。特者奇也。二者耦也。特者止見其一體，二者盡見其眾體。特、二文正相對。畢云：「此釋經上『見，體、盡』。」古，此與下文為目。楊依經校云：「疑『合』之訛。」兵立「兵」，吳鈔本作「力」，並未詳。反中，疑當作「反也」。反與正，上下文義相對。志工，「工」，疑「功」之省。大取篇云：「志功為辯」，又云「志功不可以相從也」，是其證。正也。志功相合，為得其正。臧之為，「臧」疑當為「義」。宜也。張云：「臧，人臣也。臧奉主命無不宜為。」案：張說未知是否。非彼必不有，句必也。聖者用而勿必，「聖」疑當為「宜」，或當為「正」。經上「正無非」，說亦作「聖」，可證。必也者可勿疑。依楊說此釋經上「合，正、宜、必」。仗者，兩而勿偏。張云：「此申言『兵立反中』，言仗兵者皆兩比，而無獨立，故以解合也。」案：張以仗為兵杖，楊說亦然，皆穿鑿不足馮。以經文推之，疑「仗」當作「權」，艸書形近而訛。經說下「右權交繩」。「權」，今本誤「校」，與此相類。言兩權利害無所偏主。依楊說，此釋經上「欲正權利，且惡正權害」。為，句早臺，張云：「『皁』，古只作『早』。」詒讓案：「早」疑當為「甲」，後文「劍甲」字亦訛「早」，可證，說詳後。臺謂城臺門臺，詩鄭風「出其東門」，毛傳云「闍，城臺也」。禮記禮器云「天子諸侯臺門」。存也。言為甲以備戰於城及宮門，為臺以備守，皆以求存為為也。張云：「以為而存。」病，句亡也。言治病之為求其亡。左成十年傳「晉侯有疾，秦伯使醫緩為之」。呂氏春秋至忠篇「文摯治齊王疾，曰：請以死為王」，高注云「為，治也」。此即上文「已，為衣，成也。治病，亡也」之義。張云：「以為而亡。」買鬻，俞云：「說文貝部『（），〈彳言亍〉也。讀若育』，今經典通以鬻為之。」張云：「互相為。」易也。霄盡，畢云「『霄』與『消』同」。詒讓案：爾雅釋天「雨｛雨見｝為霄雪」，釋文「霄，本亦作消」。蕩也。張云：「莫之為而為。」順長，句治也。張云：「有為而為。」鼃買，句化也。張云：「『鼃買』未詳，或即『鼃鶉』，化亦為也。」畢云：「此釋經上『為，存、亡、易、蕩、治、化』。」俞云：「上文雖有『化若鼃為鶉』之文，然『買』『鶉』音義俱遠，形又不相似，『鼃』疑『（）』字之誤。上文云『買鬻，易也』。此云『（）買，化也』，文異而義同。」案：俞改「鼃」為「（）」，則與上文義複，不足據。「買」疑當為「鼠」。列子天瑞篇云「田鼠之為鶉」，蓋古說鼃、鼠二者，皆能化為鶉。故上文既以鼃、鼠釋化，此又兼舉鼃鼠二者，以盡其義。兩文雖異，而義實同也。「鼠」漢隸或作「（）」，見仙人唐公房碑，與「買」形極相似，因而致誤。或云「買」當為「（）」，即「鶉」之省。亦可備一義。同，句二名一實，句重同也。不外於兼，句體同也。亦與經云「體分於兼」義同。分體統含於兼體之內，故云「不外於兼」。俱處於室，句合同也。說文人部云「俱，偕也」。有以同，句類同也。說文犬部云「種類相似，唯犬為甚」。楊云：「大取篇云『重同、具同、連同、同類之同、同名之同、丘同、鮒同、同是之同、同然之同、同根之同』。」畢云：「此釋經上『同，重、體、合、類』。」異，句二必異，「必」讀為「畢」，古通用。張云：「名二而實又異。」二也。謂名實俱異，是較然為二物也。不連屬，句不體也。不同所，句不合也。不有同，句不類也。畢云：「此釋經上『異，二、不體、不合、不類』。舊脫不體『不』字。」同異交得，「交」，吳鈔本誤「於」。言同異各得其義，若下文有無多少之類。於福家良，疑當作「於富家食」。楊以「於」當經文之「放」，非是。恕有無也。「恕」當作「｛知心｝」，與知通。比周禮小胥鄭注云「比猶校也」。度，多少也。免〈虫刃〉還園，「免」當作「它」，即「蛇」之正字。前「它蠶」訛作「免瑟」，與此正同。〈虫刃〉字亦見經說下，字書所無。楊云：「前文『免瑟』，此云『免〈虫刃〉』，瑟、〈虫刃〉通用。」又云：「『〈虫刃〉』疑『蝨』字之訛，如韓咎與幾瑟爭立太子，戰國策作幾瑟，史記作蟣蝨。」案：楊說非是。說下云「〈虫刃〉與瑟孰瑟」？則「蝨」與「瑟」不得為一字。彼「瑟」當亦「蠶」之訛。此云「它〈虫刃〉」，彼云「〈虫刃〉蠶」，則〈虫刃〉似當為蛇蠶同類之蟲。竊疑「〈虫刃〉」字即「螾」之別體，後漢書吳漢傳，李注引十三州志云「朐〈月忍〉，其地下溼，多朐〈月忍〉嬭」，〈月忍〉黖閏，即螾之音轉。〈虫刃〉從刃為聲，猶以〈月忍〉麆螾也。方言云「蚰蜒自關而東謂之螾｛衍虫｝，北燕謂之〈虫丑〉蚭」，彼〈虫丑〉字亦說文所無，與此〈虫刃〉字形相近。疑「〈虫丑〉蚭」亦當為「〈虫刃〉蚭」。〈虫刃〉螾字同。「蚭」「｛衍虫｝」聲轉，傳寫訛作「〈虫丑〉」，郭璞遂音為奴六反矣。「園」，疑當作「圜」，亦形之誤。還與旋同，蛇螾皆蜿蟺屈曲而行，故下云去就也。去就也。彼此相背為去，相還為就。鳥折用桐，此義難通，竊疑「鳥」當為「（）」，「折」當為「梗」。干祿字書云「象通作（）」，北齊南陽寺碑，「象」作「（）」，並與「鳥」形相近。「梗」「折」偏旁亦略相類。象謂象人，即偶人也。說文人部云「偶，桐人也」。越絕書記吳王占夢云「桐不為器用，但為俑，當與人俱葬」。淮南子繆稱訓云「魯以偶人葬，而孔子歎」，宋本許注云「偶人，桐人也」。周禮冢人言鸞車象人，鄭注引孔子謂為俑者不仁。論衡感虛篇云「廚中木象生肉足」，史記刺客傳，索隱引「象」作「烏」，與此可互證。梗者，戰國策齊策云「有土偶人與桃梗相與語，土偶曰：子東國之桃梗也，刻削子以為人」。趙策又云「土梗木梗」。史記孟嘗君傳，桃梗作木偶人，是木偶人謂之象人，或謂之俑，亦謂之梗，以桐為之，亦曰桐人。故云「象梗用桐」。堅柔也。此謂象人與生人不同者，一堅一柔也。老子云「人之生也柔弱，其死也堅強，故堅強者死之徒，柔弱者生之徒」，即此堅柔之義。劍尤早，吳鈔本作「蚤」，此義未詳。以意求之，疑當作「劍戈甲」。「戈」「尤」形近而訛，篆文「早」作「（）」，從甲，故「甲」訛作「早」。言劍戈以殺人求其死，甲以衛人求其生，故下云死生也。此與孟子矢函、韓子矛盾之喻，語意略同。死生也。處室子，孟子告子，趙注云「處子，處女也」。莊子逍遙遊釋文云「處子，在室女也」。子母長少也。言子則有母，長少相對為名。兩絕勝，言二色相勝。白黑也。中央，句旁也。謂有四旁乃有中央，此與經上「有閒，中也，閒不及旁也」同義。論行行行學實，衍兩「行」字。是非也。言人之論說、行為、學問、名實，四者各有是非之異。難宿，未詳。成未也。謂成與未成。兄弟，句俱適也。適讀為敵，言相合俱相耦敵。此與上文「若兄弟一然一不然者」義略同。身處志往，句存亡也。身處為存，志往為亡，亡與忘通。此與經上「生，形與知處也」義略同。霍為姓，句故也。「霍」疑當為「虎」。經說下霍字四見，並同，說詳彼。「故」疑當為「假」，假與假同。此與經說下「狗假霍也，猶氏霍也」義略同。張云「『姓』疑當為『性』」，非是。賈宜，句貴賤也。楊云：「經下有『賈宜則讎』語。」詒讓案：已上並辨言語之同異，釋經上「同異交得放有無」。諾，句超城員止也。「超城」二字誤。「員止」，疑當為「負正」，九章算術方程篇有正負。負，即下云「過五諾若負」；正，即下云「正五諾」也。相從，謂彼謂而我從之。相去。說文去部云「去，人相違」。也謂口諾而意不從。先知，先已知之。是，句可，相從一，相去二，先知三，是四，可五。說文言部云「諾，〈疒｛倠言｝〉也」。言人之〈疒｛倠言｝〉諾，其辭氣不同，隨所用而異，有此五者。五色。疑當作「五也」。「也」「色」形近而誤，即所謂五諾也。下文「正五諾」云云，似當箸此下。長短、前後、輕重援。楊云：「小取篇『援也者，曰子然，我奚獨不可以然也』。」詒讓案：此疑亦論諾之不同。張讀「援」屬下句，恐非。畢云：「此釋經上『諾，不一，利用』。」執服難成，執，謂人各執持一說。服，謂服從人之說也。周禮調人，鄭注云：「成，平也」。難成，謂平議其是非難論定也。言務成之，九則求執之。此義難通。經有誽字，說未見，疑「九」即「誽」之壞字。說文誽訓「言相誽伺」。求執，即相誽伺之意。此釋經上「服執誽音利」。「音」，疑「言」之誤。法，法取同觀巧傳法，取此擇彼，擇讀為釋。釋、捨古通，見節葬下篇。言取此法則捨彼法也。問故觀宜。畢云：「此釋經上『巧轉則求其故。法同則觀其同，法異則觀其宜』。」案：轉、傳字通。以人之有黑者有不黑者也，止黑人；與以有愛於人有不愛於人，心愛人，是孰宜心？張校兩「心」字云：「疑當作『止』。」案：張說是也。此言因人有不黑者，而禁其〈广屰〉人之黑；因人有不愛者，而禁其愛人，二者皆不宜禁者也。皆釋經止字之義。彼舉然者，以為此其然也，則舉不然者而問之。經說下釋止云「彼以此其然也，說是其然也；我以此其不然也，疑是其然也」，義正同。依張、楊說，此釋經上「止，因以別道」。若聖人有非而不非，而不非，而與如通。言聖人於人雖有所非，而非其所當非，則與無所非同。此釋經上「正無非」。正五諾，自此至篇末，似皆釋五諾正負之義，以經校之當屬上文「五也」之下，而傳寫貿亂，誤錯箸於末也。楊以此下並說經上「正無非」，非是。皆人於知有說。「皆」，疑當為「若」。於知，即上五諾之先知也。過五諾，句若負，舊本訛「員」，今據吳鈔本正。負者不正之謂。列子仲尼篇「樂正于輿〈广屰〉公孫龍說云，其負類反倫有如此者」。負諾，亦謂非正諾也。無直無說。「直」，疑當為「知」，聲轉而誤。上「正五諾」云知，此「過五諾」云無知，文正相對。此數句義難盡通，其大意似謂正者或已知，或有說，過者或未知，或無說。五諾，即上經所謂諾不一也。用五諾，即上經所謂利用。若自然矣。言所〈疒｛倠言｝〉出於自然。顧云：「此說五諾當在經說下。」案：經下無五諾，但有五路，亦與五諾不同，顧說未塙。 \\n  \\n （一）原作「穴」，據張惠言墨子經說解改。 \\n  \\n （二）漢書儒林傳原作「王式曰：『在曲禮。』江翁曰：『何狗曲也。』」 \\n 經說下第四十三 \\n  \\n 此篇以經下校之，文有闕佚，畢注疏繆殊甚，與經尤多不相應，今並依張氏，別為攷正。畢本句讀亦多舛誤，今不悉論。篇中論景鑒及升重轉重諸法，與今泰西光重學說略同，揅涉未深，以俟達者。 \\n  \\n 止，句彼以此其然也，說是其然也；我以此其不然也，疑是其然也。張云：「彼以為然而說之，是一然也；我以為不然而疑之，是又一然也，不可止也，故宜以類。」案：張說未塙。左傳哀十二年，杜注云「止，執也」。謂彼此然不，各執一辭，即經所謂行也。依張、楊說，此釋經下「止類以行人，說在同」。「人」即「之」之訛。謂四足獸，爾雅釋鳥云「四足而毛謂之獸」。此謂獸為四足毛物之大名。與生鳥與，畢、張並讀「與生鳥」句，義不可通。疑當作「與牛馬異」，下三字並形誤。此謂牛馬為四足獸之種別，下云若牛馬四足。物盡與，句大小也。「與」，亦當作「異」。莊子天下篇「惠施曰：大同而與小同異，此之謂小同異；萬物畢同畢異，此之謂大同異」。此云物盡異，即謂萬物畢異也。蓋物為總名，大也，獸為四足動物之專名，小也。猶荀子正名篇以萬物為大共名，鳥獸為大別名是也。然牛馬復為獸類之種別，是又獸為四足之大名，牛馬為四足之小名。明大小無定，隨所言而物盡異也。此與經下文「物盡同名」亦正相對。畢讀「物盡」句，張云「與」疑衍，或三「與」字並音「餘」，皆非是。此釋經下「駟異說，推類之難，說在之大小」。經「駟異說」當作「四足牛馬異說」。「在」下蓋脫「名」字。此然是必然，則俱。謂同物同名，即莊子所謂小同。經上云「同，異而俱於之一也」。為麋同名，「為」疑當為「如」，艸書相似而誤。「麋」，舊本誤「糜」，今據道藏本、吳鈔本正。謂若是麋，則其名盡同。又疑「為」當為「馬」，馬麋同為四足獸也。亦足備一義。此釋經下「物盡同名」。張、楊讀「則俱為糜」句。張云「糜，靡同」，楊云「謂糜爛也」，並非。俱鬥，顧讀句。不俱二，張云：「有二人然後鬥，然可云俱鬥，不可云俱二。」二與鬥也。「二」，舊本誤「三」，顧改為「二」，云「『三』字誤」。案：顧校是也，張校同，今據正。以下並廣推物同名之說。經說上云「俱處於室，合同也」。言二人相合斯謂之俱，若俱鬥，雖是二人，然是不相合之俱，故云不俱二，與下文云「俱一」義略同。此釋經下「二與鬥」。包、疑當作「色」。肝、句肺、句子，句愛也。張云：「四者俱人所愛，而所以愛者異。」橘茅，吳鈔本作「茆」。食與招也。張云：「茅亦可食，而巫以茅招神，不與橘同食。周禮司巫云『旁招以茅』。」案：張說亦通，但此文與同名不相應。竊疑此「橘」當為「楙」，爾雅釋木云「楙，木瓜」。毛詩衛風木瓜，傳云「木瓜，楙木也，可食之木」。說文「楙」從林矛聲，與「橘」上半形相近，聲類與「茅」同。此謂二字同音，而一以食，一以招，同音（一）異實也。「招」，道藏本作「抬」，誤。畢云：「已上釋經下『愛，食與招』。」白馬多白，句視馬不多視，視馬，蓋言馬之善視者。此謂白馬、視馬，語意異而辭例同。張云：「視馬即盼馬。小取篇云『之馬之目盼，則為之馬盼』。」案：張說非是，詳小取篇。白與視也。畢云：「已上釋經下『白與視』。」為麗不必麗，不必麗與暴也。此文難通。「麗與暴也」上，疑衍「不必」二字。張云：「暴，惡也。為麗者不必麗也，雖不必麗，然非暴也。」案：張讀下「為非」二字屬此，非是，其說亦恐未塙。楊云：「公孫龍子通變論『黃其馬也，其與類乎。碧其雞也，其與暴乎！暴則君臣爭而兩明也。兩明者，昏不明，非正舉也。非正舉者，名實無當，驪色章焉』。」案：楊據公孫龍書證此「與暴」之義，亦未知當否。若然「麗」亦或即「驪」之訛文，但彼書與類與暴，義並難通，而此上下文並以某與某相對為文，則與彼書又似不相應。疑未能明，姑從蓋闕。為非以人，是不為非，若為夫勇不為夫，為屨以買衣為屨，吳鈔本首「屨」字上無「為」字，誤。此疑當作「若為夫以勇不為夫，為屨以買不為屨」，蓋為非以人是不為非者，凡已為非理之事為非，議人所為之非亦為非，今〈广屰〉人之非，則非其自為非。經下云「非誹者誖」，即此非字之義。若為夫以勇不為夫者，上夫為勇夫之夫，下夫為夫婦之夫。言以勇偁夫，則非為夫婦之夫。為屨以買不為屨者，言為屨而買之於人，則非其所自為也。此並論異意同辭，三句文例略同，可以互校。今本「為夫」下脫一「以」字，不為屨「不」又訛「衣」，遂不可通。楊云：「韓非子詭使篇『而輕刑法，不避刑戮死亡之罪者，世謂之勇夫』。」張云：「『勇』當為『男』，若名為夫，則凡男子不得為夫。」案：張說非是。夫與屨也。畢云：「已上釋經下『麗與，夫與履』。履同屨。」詒讓案：經「麗與」下，疑脫「暴」字。二與一亡，句不與一在，此言分一體為二，一既化二，即為無一。公孫龍子通變篇云「曰二有一乎？曰二無一」，即此義。偏去下疑脫「之」字。言分一體為二偏，則可去其一偏也。此釋經下「一偏棄之」。未。此字疑衍，似即上句「之」字之訛，或云當屬上句，云偏去未，謂或去、或未去也。經說上云「難宿，成未也」，亦通。有文實也，張云：「文實猶名實。」案：張說是也。經說上云「舉，告以文名，舉彼實也」，是其證。或謂「文」並當為「之」，之，猶此也，亦通。而後謂之；句無文實也，則無謂也。謂有名實始有所謂，無名實則無所謂。大恉與公孫龍子名實篇所論略同。不若敷與美，張讀「不若敷與」句，云：「敷與，氾與也。經所謂因。」案：張說亦難通，「不」字疑衍。「敷與美」，疑當作「假與義」。經下云「使，殷、美」，亦似當作「使假義」也。漢衡方碑「假」作「（）」，魏高湛碑「假」作「（）」，與「敷」「殷」並相似。此言有名實可謂，則與類相比附，是謂之義。無名實可謂，則當假借他物以謂之，是謂之假，即後文「假必非也」之義。謂是，句則是固美也，「美」，疑亦「義」之誤。謂也，疑當讀為「他」。則是非美，疑亦當作「義」，非義即所謂假也。無謂則報也。「報」與美文相偶，疑即上文之「敷」，亦當為「假」之訛。或云報與反義同。經下云「唯吾謂非名也，則不可，說在仮」，是也。又疑「報」或當作「執」，言我無謂，則彼將堅執其說。經說上云「臺執」，又云「執服難成」，三說並通，未知孰是。此釋經下「謂而固是也，說在因」。見不見離，一二不相盈，廣脩堅白。「脩」，舊本訛「循」，今據俞校正。此言若堅白在石，見白不見堅，見堅不見白。白一也，堅二也，二者離則不能相盈。相盈猶相圅含也。若離者合之，則無不相盈。如廣脩本為二，而從衡相圅則為一。堅白亦為二，而色性相含則為一。此皆二而一者也。此釋經下「不可偏去而二，說在見與俱、一與二、廣與循」。「循」即「脩」之訛。公孫龍子堅白篇云：「堅白石三，可乎？曰：不可。曰：二，可乎？曰：可。曰：何哉？曰：無堅得白，其舉也二；無白得堅，其舉也二。曰：得其所白，不可謂無白；得其所堅，不可謂無堅。而之石也，之於然也，非三也？曰視不得其所堅而得其所白者，無堅也，拊不得其所白而得其所堅者，無白也。曰：天下無白，不可以視石；天下無堅，不可以謂石。堅、白不相外，藏三可乎？曰：有自藏也，非藏而藏也。曰：其白也，其堅也，而石必得以相盈，其自藏柰何？曰：得其白，得其堅，見與不見離。一一不相盈，故離。離也者，藏也。曰：石之白，石之堅，見與不見，二與三，若廣脩而相盈也。其非舉乎？曰循石，非彼無石，非石無所取乎白石。不相離者，固乎然，其無已！曰：於石，一也；堅白，二也，而在於石。故有知焉，有不知焉；有見焉，有不見焉。故知與不知相與離，見與不見相與藏。藏故，孰謂之不離？」即此書之義。舉不重，言無重不舉。不與箴，畢云：「疑當云『不舉箴』。」詒讓案：「箴」即「鍼」之假字。一切經音義引字詁云「鍼，又針、箴二形，今作針」。說文金部云「鍼，所以縫也」。非力之任也。言箴之舉與不舉，於力無與，即下文「舉之則輕，廢之則重，非有力也」之義。為握者之〈角頁〉倍，非智之任也。俞云：「字書無『〈角頁〉』字，疑『〈角卓〉』字之誤。玉篇角部『〈角卓〉，女卓切，握也』。」案：俞說非是。「〈角頁〉」當為「觭」，形近而誤，其讀當為奇。周禮大卜杜子春注云「觭，讀為奇偶之奇」，說文角部云「觭，角一俛一仰也」，莊子天下篇云「觭偶不仵」，經上云「倍為二也」，觭倍者，觭為一，倍為二，與觭偶義同。或云「倍」即「偶」之訛，亦通。此言握物，而使人射其奇偶之數，雖或億中，不足以為智，故云「非智之任也」。若耳目異。謂視聽殊用，各有所不能。依張說，此釋經下「不能而不害，說在害」。木與夜孰長，張云：「木長非夜長。」智與粟孰多，張云：「智多非粟多。」爵、謂貴爵。親、貴其所親者。行、德行之貴。賈，賈直之貴。四者孰貴？吳鈔本脫此字，非。張云：「各貴其貴也。」麋與霍孰高？「霍」，吳鈔本作「藿」，此字篇中四見，此與麋同舉，下文又與狗同舉，則必為獸名。以字形校之，疑當作「虎」。俗書「虎」「霍」二字，上半形相近。旗幟篇「虎旗」訛作「雩旗」，可以互證。史記楚世家：「西周武公曰：若使澤中之麋，蒙虎之皮，人之攻之，必萬於虎矣」。張云：「『霍』疑當為『隺』，麋，獸之高者；隺，鳥之高者。」案：張說亦通。麋與霍孰霍？此句疑涉上文衍。〈虫刃〉與瑟孰瑟？張云：「〈虫刃〉蓋蟲名，瑟、蝨同。言麋不可以為隺，〈虫刃〉不可以為瑟，各異類。」案：張說未塙。〈虫刃〉即蚓之異文。第一「瑟」字疑當作「蠶」，並詳經說上篇。第二「瑟」字疑當為「長」，涉上訛文而又訛。或謂此當作「蛇與龜孰長」？莊子天下篇云「龜長於蛇」，於義得通。但經說上云「免瑟」，又云「免〈虫刃〉」，以文義校之，「免」當為「它」，則「〈虫刃〉」不得又為「蛇」字。或說不可通於彼也。此皆言輕重、多少、長短、貴賤之迥異者，不足相比。依張說，此釋經下「異類不吡，說在量」。吡、仳同。偏，句俱一無變。偏者一之分，分之則偏，合之則一，所謂俱一也。然分合雖不同，而一全體，二半體，無增減，故云無變，即經云無加少也。張云：「俱一，各有其一也。無變，故也。」案：張未憭俱一之義，說詳後。依張說，此釋經下「偏去莫加少，說在故」。假，吳鈔本此字不重。假必非也而後假。說文人部云：「假非真也」。小取篇云：「假者，今不然也。」狗假霍也，猶氏霍也。「霍」亦並當為「虎」。張云疑亦「隺」字，非是。此言狗假虎名，猶以虎為氏也。古名禽獸草木，亦通謂之氏。大戴禮記勸學篇云「蘭氏之根，懷氏之苞」是也。依張說，此釋經下「假必誖，說在不然」。物或傷之，句然也。即經云「物之所以然」也。見之，句智也。即經云「所以知之」也。張云「智讀為知。」告之，句使智也。即經云「所以使人知之」也。「告」，舊本訛「吉」。王引之云：「『吉』當為『告』。智與知同，欲使知之，故告之也。下文曰『告我則我智之』。」案：王校是也，張校同，今據正。物或傷之，即經所謂病也。見之則知其病，告之則使人知其病。依張說，此釋經下「物之所以然，與所以知之，與所以使人知之，不必同，說在病」。疑逢，此述經，與下為目。畢云：「舊作『蓬』，下同，以意改。」為務則士，此語難通。以意求之，疑務當讀為鍪。荀子哀公篇「務而拘領」，淮南子氾論訓，「務」作「鍪」，是其例。說文〈虍豆〉部云「〈号〈虍豆〉〉，土鍪也」，金部云「鍪，鍑屬也」。禮記內則，孔疏引隱義云「堥，土釜也。」鍪、堥字通。「士」當為「土」，形近而訛。史記殷本紀「相土」，周禮校人注引世本作「相士」。言土壤至賤，而為鍪者或用土為之。明物無貴賤，逢所便利也。為牛廬者夏寒，說文广部云「廬，寄也。秋冬去，春夏居」。此牛廬蓋以養牛，若馬之庌。周禮圉師「夏庌馬」，鄭注云「庌，廡也。廡所以庇馬涼。」吳子治兵篇云「夏則涼廡」，蓋牧馬牛者並有之。凡為廬者欲其暖，而庌則取其夏寒，此即經逢字之義。逢也。舉之則輕，廢之則重，非有力也。公羊宣八年傳云「去其有聲者，廢其無聲者」，何注云「廢置也」。此與前舉箴之喻同。沛從削，非巧也。張云：「『沛』當作『（）』，木之見削而下者。」案：張校是也。說文木部云「（），削木札樸也」，隸變作「柿」。言木柿從所削，不足為巧也。若石羽，此未詳其說。莊子天下篇云「若羽之旋，若磨石之隧」，此或與彼同，蓋亦循從自然之義。循也。「循」，舊本訛「楯」，今依經下改。說文彳部云「循，行順」，此亦當詁為順，與柿從削之從義同。鬥者之敝也以飲酒，若以日中，日中謂市也。易繫辭云「日中為市」，市以日中時為最盛，即周禮司市所謂「大市日吳而市」，故因謂市為日中，猶嫁娶之禮用昏，因謂之昏也。古市朝，或謂之日中之朝。晏子春秋外篇云「刑死之罪，日中之朝，君過之則赦」，即司市之國君過市，則刑人赦，是其證也。凡飲酒及市，皆易啟爭鬥，故下云不可知也。是不可智也。智、知通，下同。愚也。依經當作「遇也」，「愚」，「遇」聲之誤。智與？句以已為然也與？句愚也。依經當作「過也」，蓋「過」涉上文而訛為「遇」，又訛為「愚」。下文云「過而以已為然」，可證。過，謂已過之事。言或固知之，抑或本不知，而以已然之事推之。此釋經下「疑，說在逢，循遇過」。張以「舉之則輕」以下至此，為釋經「合，與一，或復否，說在拒」，非是。俱，句俱一，經上云「同，異而俱於之一也」。又經說上云「俱處於室，合同也」。言合者則為一。若牛馬四足。牛馬者，散名而兼言之也。四足者，大名而通言之也。兼與通言皆為一。上文云「謂四足獸，與牛馬異」，即其義。張云「牛馬四足，足各一也」，非是。惟是，句當牛馬。「惟」，經同，亦當作「唯」。謝希深公孫龍子注云「唯，應辭也」。案：唯是，言應者則為是，或牛或馬，名實相符，則此呼而彼應，是名當其物也。經說上云「當牛非馬」，又云「當馬非馬」。公孫龍子名實篇亦有唯當之論，與此義同，詳後。數牛，數馬，句則牛馬二；句數牛馬，句則牛馬一。俞云：「數牛，數馬，則牛馬二，謂分牛、馬而數之也。數牛馬，則牛馬一，謂合牛馬而數之也。畢讀『惟是當牛馬數』為句，失之。」若數指，句指五而五一。張云：「指有五，五而俱為指，五還為一。」案：張說非是。此言合數之為五指，分數之則為一。指者五也。亦俱一與牛馬二一之義。依張說此釋經下「物一體也，說在俱一惟是」。長宇，此述經文，畢讀「長」屬上句，非。徙而有處，宇。莊子庚桑楚篇云「有實而無乎處者，宇也。有長而無本剽者，宙也」。文子自然篇「老子曰：往古來今謂之宙，四方上下謂之宇」。淮南子齊俗訓、莊子齊物論釋文引尸子，又庚桑楚釋文引三蒼，說並同。宇者，彌亙諸方，其位不定，各視身所處而為名。若處中者，本以南為南，假令徙而處北，則復以中為南，更益向北，則鄉所為北者亦轉而成南矣。四方隨所徙而易，並放此。然方位雖屢徙不同，而必實有其處，故云徙而有處。莊子云無乎處者，則據其轉徙無常者言之，與此文義不相硋也。宇，南北在旦有在莫，宇徙久。「旦」，舊本訛「且」。王引之云：「經說上云『宇，東西南北』，此不當言南北而不及東西，蓋有脫文。『且』當為『旦』，有讀為又。此言宇徙則自南而北，自東而西，歷時必久，屢更旦莫，故云『宇徙久』，又云『在旦又在莫』。經說上云『久，古今旦莫』，是也。」畢云：「已上釋經下『宇或徙，說在長宇久』。」案：王說是也。但此云宇南北，乃約舉之詞，王疑其不當不及東西，非也。後文說或云「然而謂此南北」，與此文例正同。無堅得白，必相盈也。此即堅白石之論。謂視之但見石之白，不見石之堅，而堅之性自含於白之中，故云必相盈也。又疑「必」當為「不」，即說上「堅白異處不相盈」之義，亦通。此義皆見公孫龍子堅白論篇，並詳上篇。此釋經下「不堅白，說在。無久與宇。堅白，說在因」。經及說似皆未全。在，堯善治，「在」，疑當作「任」，下同。任猶舉也。張云「在，察也」，亦通。自今在諸古也。自古在之今，則堯不能治也。言堯不能治今世之天下。下文云「堯之義也，是聲也於今，所義之實處於古」，亦即此義。此釋經下「在諸其所然未者然，說在於是推之」。「在」，疑亦「任」之誤。「未者然」三字，疑當作「諸未然」，文亦有脫誤。景，俞讀句。光至景亡，俞讀句。若在，俞讀句。盡古息。俞云：「句首『景』字，舉經文而說之。光至景亡者，謂所以有景由無光也。下文曰『足敝下光，故成景於上；首敝上光，故成景於下』，是也。光之所至，則景亡矣。若在盡古息，又與上句反復相明。言景若在，則光盡古息也。盡古，猶終古也。考工記『則於馬終古登陁也』，莊子大宗師篇『終古不忒』，是『終古』為古人恒言。釋名釋喪制曰『終，盡也』，故終古亦曰盡古也。畢讀皆誤。」案：若在盡古息，息當訓為止，即經「不徙」之義，亦即莊子天下篇所謂「飛鳥之景未嘗動也」，司馬彪亦據此釋之。大意蓋謂有光則景亡，有景則光蔽，若其景在，則後景即前景，盡古常息止於是，形雖動而景若止而無改也。畢讀「景光至」句，「景亡若在」句，張云「光之所至謂之景」，並誤。俞說得之，而以「息」為「亡」，則與經不合。殷家儁云：「光至，謂光複過物徑也。至，極也，影止漸不見也。」案：殷訓至為極，亦非是。此釋經下「景不徙，說在改為」。景，句二光夾一光，一光者景也。謂若日在東而西縣鑒，鑒受日光，反射人而成景，是日光與鑒光為二，而人景在日與鑒之間，是即二光共夾之也。張云：「二光日與人也，夾之光是為景。」案：張說似失其義。景光之人煦若射。之猶與也。言景光與人參相射。說文火部云「煦，蒸也。一曰赤貌」。又日部云「昫，日出溫也」。楊謂煦、昫通，近是。蓋謂如日出時之光四射也。張云：「景者，光所為之人也，煦然而至若射。」案：張說未塙。此釋經下「住景二，說在重」。「住」，疑當作「位」，讀為立。下者之人也高，張云：「高猶上也，景在下者，其人在上。」高者之人也下。張云：「景在上者，其人在下。」足敝下光，張云：「敝讀曰蔽。」故成景於上；首敝上光，故成景於下。陳澧云：「此解窪鏡照人，影倒之故也。」劉嶽雲云：「即西法所謂射光角與回光角相等，由交點射景入壁，故令景倒也。」詒讓案：此即塔影倒垂之義。詳經下。此釋經下「二，臨鑑而立，景到，多而若少，說在寡區」。「寡」，疑「空」之誤，即謂窪鏡中為圓空也。但說無多少寡區之義。又經此條在前「宇或徙，說在長宇久」條後，與說敘次不合。竊疑此當並屬下條，以下經亦有景到之文也。而二臨鑑景到一經，說或已不存。此篇文本多脫訛，疑未能定也。在遠近有端與於光，此疑即格術之義。端即沈括艣臬之隃。與於光，謂礙光線之射，亦詳經下。故景〈广章〉內也。畢云「『〈广章〉』，舊作『庫』，盧以意改」。案：盧校是也。謂景障於內，即光學家所謂約行線交聚處不見物是也。殷氏謂景庫謂聚光點，非是。此釋經下「景到，在午有端與景長，說在端」。景，句日之光反燭人，句則景在日與人之間。張云：「所謂二光夾一光。」劉云：「此釋回光之理，如人依鑑立，日射鑑上，若人與日之間有壁，其距鑑與日距鑑交角等，則人必成景於上。若其閒無壁，則回光線成景極長，而射於無量遠空界中。凡海與沙漠，恒見樓臺人物之象，即此理。然雖無量遠空界中，仍為景在人與日之閒也。」詒讓案：日照於東則人景在西，今以西鑒之光反燭人成景，則景又在東矣，故云在日與人之閒。此釋經下「景迎日，說在摶」。「摶」疑「轉」之誤。景，句木柂，「柂」，「迤」之假字，詳經下，道藏本作「杝」。畢云：「猶言木斜。」殷云：「木，即謂立柱也。」景短大。斜近地故景短，陰景濃，光不內侵，故大。殷云：「木，即謂立柱也。短，淡也。大，光複多也。淡者雖長，而視之如短，不清故也。」案：殷說與文義相迕，不可從。木正，句景長小。正遠地，故景長。光複映射，景界不清，故小。殷云「正則長，近根則清也。小，光複小也」，亦非是。大小於木，疑當作「光小於木」。則景大於木，鄭復光云：「光與物大小相等，其景雖遠，相等而無盡。物大光小，則景漸遠漸大而無量。」非獨小也。「獨」，疑當作「猶」。言景不與木同。張云「承上言大小，非與景為大小，乃於木為大小。言景有時大於木，非獨小於木也」，亦通。畢云：「已上以表言。」遠近臨正鑒，疑當作「臨鑑立前」。經云「臨鑒而立」。景寡，疑當作「景多寡」，屬下讀。張云：「正臨鑑者景則寡，遠近皆然。寡亦小義。」案：張說未塙。貌能、白黑，「貌」，吳鈔本作「貌」。張云：「能，態字。」案：張說是也。備城門篇「態」作「〈亻能〉」，此又「〈亻能〉」之省。劉云：「此論因光見色之理也。」遠近、柂正，句異於光鑒。此冢上多寡以下，言光之所照與鑒之受光，各因物而異。張云：「此言非獨長短、大小，即貌態、白黑，亦遠近、柂正，則光鑒各異。」案：張說未允。此釋經下「景之小大，說在地｛千凵｝遠近」。「地」即「柂」之誤。景當俱就，疑當作「景就當俱」，與下「去當俱」文正相對。就謂漸近，線景不一而同為約行也。去尒當俱。去謂漸遠，線景不一而同為侈行也。畢云：「『尒』疑『亦』字。」俱用北。疑當作「由比」，言俱之義猶比也。鑒者之臭，張云：「臭字未詳，義當作道字解。」殷云：「臭之為言蓄也。」案：張、殷說並不塙。「臭」疑並當作「具」，具與俱通，大取篇亦云具同。於鑒無所不鑒。景之臭無數，而必過正。此言鑒者不一，則景亦無數。必過正，似謂光線必穿交點而過。殷云：「正則當限之內，體正而明也。過正則影倒，而線侈行矣。」案：殷說亦通。劉云「言光線必正行也」，恐非。故同處，張云：「同一處。」其體俱，經說上云「俱處於室，合同也」。張云：「物體又同。」然鑒分。謂中內外景遠近大小正易不同。張云：「然而鑒有分。」鑒中之內。句鑒者近中，句則所鑒大，「大」上，吳鈔本有「者」字。景亦大。句遠中，句則所鑒小，句景亦小。陳云：「此謂突鏡也。」案：陳說近是。凡突鏡，邊容下而中高處，其面微平，故有內外界。中之內，謂平面之內也。劉云「近中，遠中，指人距鏡中心言，據此，仍當為凹面鏡也」，亦通。殷云「中謂交於中線」，恐非是。而必正。張云：「大小皆正不斜。」起於中緣正而長其直也。謂中之內其景必起於中心，緣其正而外射為長直線也。張云：「所以正者，由其景起於中，景緣鑒之正而長與人相直故也。」案：張訓直為參直之義，恐非。楊云：「長，進也。直者，準直，謂光線也。謂遠物象起於前限，緣正影透鏡而進，其光線交合於後限，所謂斂行者是也。」案：楊訓長為進，尤誤。所說光理亦未必與此合，姑存以備攷。中之外，謂突鏡平面之外近邊低仄處。鑒者近中，張云：「雖中之外，亦以中為節。」則所鑒大，句景亦大；句遠中，句則所鑒小，句景亦小。景亦近大遠小，與中之內同。而必易，鏡側邪面既不平，則光線邪射其景亦易。易即邪也。張云：「大小皆斜不正。」楊云：「易，變也，正之反也。」案：楊說非是。合於中而長其直也。舊本「合於」下無「中」字。王引之云：「『於』下蓋脫『中』字。上文云『必正，起於中緣正而長其直也』。此亦當云『易合於中』。」案：王校是也，今據補。楊校增「中」「緣」「易」三字，亦近是。此謂突鏡當中之外，其景雖邪而仍與中相應，緣其邪而旁射為長直線也。張云：「而長所長也。中之外得景必斜，然合於正之長者也，亦以直對故也。」案：張說未塙。殷云：「凡以一凸窺物收光，限內之影為正象，限外之影為變象。即此。至以又一凸窺前凸象，兩限相入者，兩凸限內之影同。兩限相切與相離者，兩凸限內之影異。其理亦猶是也。」楊云：「謂斂行線合於後限，緣變影直進而散其光線，淺至於無窮，所謂侈行者是也」。案：殷、楊說略同，所釋光理於此亦未必合，姑存以備考。此釋經下「鑑位，景一小而易，一大而｛千凵｝，說在中之外內」。經此後有「鑑團景一」一條，無說。又此二條並在前「不堅白，說在無。久與宇，說在因」之前，與說敘次亦不合，並傳寫之誤。鑒，鑒者近，則所鑒大，景亦大；劉云：「近遠指人距鑑面言。」亓遠，「亓」，舊本作「亦」。張云：「衍。」王引之云：「『亦遠』當作『亓遠』。『亓』，古『其』字，與『亦』相似，又因上下文『亦』字而誤。」案：王校是也，今據正。此對上文鑒者近言之。所鑒小，景亦小，而必正。即發光點與受光處，距遠景小，距近景大之義。詳經下。景過正。以上與上文略同，張以下「故」字屬此讀，亦通。此釋經下「天而必正，說在得」。「天」即「大」之誤。畢云：「已上以鏡言。」故招負衡木，張云：「招，直木也。親士篇曰『招木近伐』。」案：張說未塙。「招」當為「橋」，聲近字通。親士篇「招木」亦當為「喬木」。曲禮云「奉席如橋衡」，鄭注云「橋，井上〈木挈〉槔，衡上低昂」。孔疏云「衡，橫也」。說苑文質篇云「為機，重其前輕其後，命曰橋」。莊子天地篇云「鑿木為機，後重前輕，其名為槔」，釋文云「槔本又作橋」。吳越春秋句踐陰謀外傳作「頡橋」。淮南子主術訓云「今夫橋直植立而不動，俛仰取制焉」。彼以橋為直，明與衡橫別。高注云「橋，桔皋上衡也，植柱權衡者」。高并橋與衡為一，非。加重焉，畢云：「『加』，舊作『如』，以意改。」而不撓，言平而不偏撓。極勝重也。畢云：「極，謂權也。」張云：「勝重之至。」案：古書無訓極為權者，畢說不足據。張訓極為至，亦非。極當即上文之衡木。說文木部云「極，棟也」。屋棟為橫木，引申之，凡橫木通謂之極。漢書枚乘傳云「單極之〈糹亢〉斷榦」。顏注引孟康云「西方人名屋梁為極，單，一也。一梁謂井鹿盧也。言鹿盧為綆索，久鍥斷井榦也。」枚云單極，與此極正同謂桔皋上之一衡木也。汲綆繫於其上，故久鍥而斷井榦。孟說以為井鹿盧，未塙。而以屋梁況極，則不誤。極勝重者，言加重於一偏，而不撓者，因衡木前重能勝之也。右校交繩，張云：「徐鍇說文繫傳曰『校，連木也』。交繩連木。右，未詳。或有校為急疾。考工記云『釋之則不校』，謂以右手校繩而急之。」案：張說未塙。「校」疑「權」之訛，艸書相近。交繩，疑謂繫權之繩與他繩相交絓。無加焉而撓，極不勝重也。衡加重於其一旁，句必捶。畢云：「此錘字假音。陸德明考工記音義云『直偽反。劉直危反』。」張云：「衡，稱也；捶，偏下也。」權重相若也相衡，則本短標長。畢云：「標猶杪末也。」楊云「管子『大本而小標』。廣雅釋詁『標，末也』。」兩加焉，重相若，句則標必下，此即下文「長重者下」之義。張云：「使兩頭各加重，雖相若，而標必下。」標得權也。張云：「以其長故得權也。」詒讓案：謂標長故偏得其權之重。此釋經下「貞而不撓，說在勝」。「貞」即「負」之誤。挈有力也，說文手部云「挈，縣持也」，提挈也。張云：「挈，自上挈之。」引無力也，張云：「引，自下引之。」不正，畢云：「舊作『心』，以意改。」所挈之止於施也。疑當作「正於柂也」。於，猶如也。如，猶與也。見王引之經傳釋詞。施與迤、柂，並同謂邪也。詳經下。正於柂，猶言正與邪也。繩制挈之也，若以錐刺之。疑儗繩直之形。挈，謂上挈之，此與下云收，並述經而釋之。長重者下，句短輕者上，張云：「挈，衡上之繩，所以挈衡者，過長，則重者將下；過短，則輕者將上。此上下謂衡低昂。」上者愈得，句下下者愈亡。張云：「次『下』衍。上，衡也，上得，物重也。下，權也。下亡，權失重也。挈長短之弊。」案：張說是也。謂上昂之力愈增，則下低之力愈失。繩直權重相若，句則正矣。畢云：「『正』，舊作『心』，以意改。」張云：「當其權不長不短。」收，張云：「收，權之繩也。」詒讓案：廣雅釋詁云「收，取也」。謂下引之。上者愈喪，下者愈得，張云：「物輕則衡失其重，是為上喪。權之勢將得其重，是為下得。」上者權重盡，則遂挈。張云：「上者權重盡，謂全無物。遂挈者，權將內遂，著挈乃止。」案：張說未塙。此謂下收之有力。遂隊通，見法儀篇。蓋謂權重盡，則標仰，隊其所挈。畢云：「已上以權衡言。」鄒伯奇云：「此一段升重法也。」依張、楊說，此釋經下「契與枝板，說在薄」。案：當作「挈與收，說在權」。兩輪高，當云「為高」。兩輪為輲，四輪高卑不同，故車成梯形也。畢云：「雜記云『載以輲車』，鄭注云『輲讀為輇，或作輇』。說文云『輇，蕃車下庳輪也』。又鄭注既夕記云『許叔重說有輻曰輪，無輻曰輇』。」張云：「輪高而輇卑。」車梯也。古乘載車皆兩輪而平，此四輪而前高後低，是為車梯。依下文，蓋假為斜面升重之用。據史記集解引服虔說，以軒車為雲梯，則人升高或亦用之矣。重其前，縣重於前，蓋以助升重之力，其一端繫於所升之物，所以挈之也。弦其前。畢云：「弦，直也。」案：畢說難通。「弦」，疑當作「引」，隸書「弦」「引」形近。隸釋漢陳球碑，「引」作「〈弓丄〉」。廣韻十六軫云「引，〈弓人〉同」，並其證。既縣重，更於車前別以繩引之，欲使所升之重物自斜面漸進而上也。或云當作「引其後」，文義較遜。載弦其前，此申言之，或涉上下文而衍。載弦其軲，「弦」亦當作「引」，下云「繩之引軲」可證。畢云：「玉篇云『軲，古胡切』。廣雅云『軲，車也。曹憲音枯，又音姑』。案『軲』『轂』音相近，疑『轂』字異文。」案：畢說未塙。「軲」以字形校之，頗與「軸」相近，而以聲類求之，則疑當為「前胡」之假字。周禮大行人侯伯「立當前侯」，注「鄭司農云：前侯，駟馬車轅前胡，下垂拄地者」，是也。胡在車前，與此上文正合，義為長也。此與下句亦申言重其前、引其前之義。而縣重於其前。句是梯，畢云：「舊作『挮』，據上文改，下同。」挈且挈則行。疑當作「挈且引則行」。行謂重物上升無所阻滯，與車行異也。凡重，句上弗挈，說文所謂縣持。下弗收，旁弗劫，「劫」，疑「抾」之借字。廣雅釋言云「抾，挹也」，與引義略同。則下直。張云：「其著於下也必直。」詒讓案：直與正義同，言其重心必就下而正。扡，句或害之也。張云：「扡與柂同，不直也。或害之，乃不直。」案：張說是也。扡即前木柂之柂，言重物不挈之、收之、劫之，則下必正；其不正者，必或挈、或收、或劫，害之也。〈氵不〉言扡則重勢偏下，而流不得止也。畢云：「公羊傳桓十年有云『〈氵不〉血』，陸德明音義云『古流字』。」梯者不得〈氵不〉，畢云：「舊作『〈氵下〉』，據上改。」案：吳鈔本正作「〈氵不〉」，不誤。張云「當作『下』」，非。直也。言梯雖邪而重物不下流者，以其挈引之，而無異直升也。今也廢尺於平地，張云：「廢，置也。置一尺之物於平地。」詒讓案：「尺」疑當為「石」，下云〈立并〉石絫石，是其證。重不下，「下」即流也，或當為「〈氵不〉」之訛。無〈足旁〉也。畢云：「玉篇云『〈足旁〉，蒲唐切，踉〈足旁〉欲行貌』。正字通以為腿字之俗。」張云：「『〈足旁〉』當作『旁』，雖重不下柂，以平地無旁空缺處也。此解經『廢材』。」案：「〈足旁〉」字之義與此文無會，正字通尤俗冊不足據也。張讀為「旁」亦難通。此疑當為「踦」之形誤。戰國策云：「必有踦重者矣」。言廢石於平地，則雖重而必不流者，以其無偏踦也，故云「無踦」。又案廢尺與廢材義同，而非釋經「廢材」之義，張說亦誤。若夫繩之引軲也，是猶自舟中引橫也。張云：「以繩引車，必從旁引，猶舟中橫引岸上之物，兩旁有空缺處，必下矣。」案：張說非是。說文木部云「橫，闌木也」。此蓋以為舟前橫木之名。廣雅釋水云「輪謂之桄」。集韻十一唐云「桄，舟前木也」。一切經音義云「桄，古文橫同」。是二字音近字通。言車梯之引其軲與舟中引其橫，皆藉引之力也。倚、倍、拒、堅，「堅」當作「掔」。說文手部云「掔，固也」。又與「牽」通，見迎敵祠篇。言相依倚，相倍負，相榰拒，相掔引。〈身出〉倚焉則不正。畢云：「唐、宋字書無『〈身出〉』字，正字通云『俗字。舊注音嗔，走貌」。詒讓案：此字未詳，疑當為「邪」。隸釋漢戚伯著碑，「邪」作「躳」。變「牙」為「（）」，變「邑」為「（）」，與「出」相似，因而致誤。誰〈立并〉石絫石耳。此義難通。畢讀「誰〈立并〉」句，云「『〈立并〉』，『并』字異文，已上以車制言」，張讀同。鄒，云：「此一段轉重法也。」案集韻十五青及類篇立部並以「〈立并〉」為「竮」之或體，與此文義無會。畢說近是而句讀則非。誰與唯通，言唯石與石相合并重絫，則邪倚而不正，以其無挈引之故也。若車梯前有挈引之力，則雖邪倚，而引物升轉，不患其不正而流也。此釋經下「倚者不可正，說在剃」。「剃」即「梯」之訛。車梯用以升重，非正車制也，畢說非。夾｛宀帚｝者畢云：「『｛宀帚｝』，『（）』字省文。」詒讓案：說文宀部「（），籀文省人作（）」。此又省又作「｛宀帚｝」。集韻四十七（）云「（），古作｛宀帚｝」。法也。張云：「當謂匠人作室絫石之法。」案：張說未塙。「法」疑當為「柱」。說文木部云「柱，楹也」。通言之柱楹同；析言之，堂上兩柱謂之楹，房室及牆序閒依壁而立者謂之柱。夾寢，即謂夾寢室也。方石去地尺，疑謂柱下質礎。張云：「石高尺也。」關石於其下，方石之下，別以石為關。張云：「又一石也。」縣絲於其上，張云：「絲，繩也。」使適至方石，句不下，句柱也。爾雅釋言云「榰，柱也」。謂石柱絲，絲故不下。膠絲去石，張云：「膠，著也。去石，縣石而使去下方石也。」挈也。謂上提挈其絲。張云：「絲所以能縣石，是有挈之者。」絲絕，句引也。張云：「從下引之即絕。」詒讓案：此釋經下「推之必往，說在廢材」。「推往」即「柱住」之誤。未變而名易，句收也。「收」，依經下當為「仮」。仮、反字同。言刀與糴輕重貴賤相反。張以此二句屬上節，誤。買，畢讀買刀句，誤。刀糴相為賈。說文人部云「糴，市穀也」。畢云：「刀謂泉刀。」刀輕則糴不貴，句刀重則糴不易。張云：「易，輕也。刀輕則賤其糴以稱輕；刀重則貴其糴以稱重，所謂反賈。」王刀無變，張云：「王者所鑄，故曰王刀。」糴有變，句歲變糴則歲變刀。張云：「以糴權刀，則刀亦變。」案：張說是也。此言糴之貴賤，每歲不同，則刀之重輕亦隨而變。依張、楊說，此釋經下「買無貴，說在仮其賈」。若鬻子。張讀屬上節，誤。賈盡也者，盡去其以不讎也。「其」下，據下文亦當有「所」字，言其所以不讎者，為予賈未盡其數也，若盡其數，則其所以不讎者盡去矣。其所以不讎去，句則讎。句｛千凵｝賈也宜不宜，謂讎者之正賈有宜不宜。｛千凵｝欲不欲。謂所讎者有欲不欲，以意為正。張云「買者賣者相宜，謂讎也。買者欲賤，賣者欲貴，是賈也」，亦通。若敗邦鬻室，國語越語云：「身斬妻子鬻。」嫁子無子。疑申論無不讎之義。依張說，此釋經下「賈宜則讎，說在盡」。在軍不必其死生，聞戰亦不必其生。當作「其死生」，或當作「在軍不必其生，聞戰亦不必其死」。在軍，謂方出師而兵未接。聞戰，則聞其已接戰也。前也不懼，張云：「前，在軍」。今也懼。張云：「今，聞戰。」案：依張、楊說，此釋經下「無說而懼，說在弗心」。「心」即「必」之誤。或，或即邦域正字，故下云「謂此南北」。前經下云「宇或徙」，說云「宇南北」，與此義正同。彼宇或亦即宇域也，詳前。知是之非此也，謂南或非南，北亦非北。有知是之不在此也，張云「有讀曰又」。案：張說是也。謂南北在彼在此，名實無定，即「宇或徙」之義。公孫龍子名實篇云「夫名實謂也，知此之非此也，知此之不在此也，則不謂也」。與此經名實義亦同。然而謂此南北，即「宇南北」之義。過而以已為然。此謂以身所在之域為中，儻過此而北則前日所在之域轉謂之南，自此以前，每進益北則所過成南。若由中過南，則南轉成北，所過亦然故云過而以已為然。莊子天下篇「惠施曰：我知天下之中央，燕之北越之南是也」，釋文引司馬彪云「天下無方故所在為中」，即此義也。始也謂此南方，故今也謂此南方。言始與今所謂南方者，過而屢變，即過而以已為然之義也。依張說，此釋經下「或，過名也，說在實」。智論之，張云：「智讀曰知，知而後有論。」非智無以也。疑有脫誤。依張說，此釋經下「知之，否之，足用也諄，說在無以也」。經文亦有訛脫。謂，句所謂，舊本「所」訛「非」，今據道藏本、吳鈔本正。非同也，則異也。同則或謂之狗，其或謂之犬也。張云：「狗犬之謂同。」異則或謂之牛，牛或謂之馬也。下「牛」字疑當為「亓」，與上句文例同。張云：「牛馬之謂異。」楊云：「呂氏春秋審分篇『以牛為馬，以馬為牛，名不正也』。」俱無勝，句是不辯也。謂是非兩同，無以相勝，則不成辯。莊子齊物論云「是若果是也，則是之異乎不是也，亦無辯。然若果然也，則然之異乎不然也，亦無辯」，即其義。辯也者，或謂之是，或謂之非，當者勝也。畢本「當」下有「也」字，今據道藏本、吳鈔本刪。張云：「既云當，是勝也。」詒讓案：言是非互見，得其當則勝也。依張說，此釋經下「謂辯無勝，必不當，說在辯」。無讓者酒，謂凡賓主獻酬之酒，於禮無讓。未讓，句始也，不可讓也。依張、楊說，此釋經「無不讓也，不可，說在始」。案：「未讓始也」，疑當作「不讓殆也」。殆、始形近而誤，經同。凡相近而不讓謂之殆，後文「若殆於城門與於臧也」九字，文無所屬，疑本在此下而誤錯於彼，說詳後。於石一也，堅白二也，張云：「堅與白，二。」而在石。謂堅白含於石體之中，即經所謂存也。故有智焉，有不智焉，可。顧云：「智即知字。」詒讓案：「故」下疑脫「謂」字，以下智並與知通。此謂石一，而知堅者不知白，知白者不知堅。文亦見公孫龍子堅白篇，說詳前。依張、楊說，此釋經下「於一有知焉，有不知焉，說在存」。有指謂有所指也。公孫龍子指物論篇有「非有非指」之說，與此似異。子智是，句有智是吾所先舉，句重。張云：「有讀曰又。」案：張說是也。以下文校之，疑當作「子智是，有智吾所無舉，是重」，「無」「先」形近而訛。「子知是」是其一，又并「知吾所無舉」，是其重也。吾所無舉即下文所云吾所不舉。是重與下文是一，文亦正相儷。重謂二名一實，下文所謂「智智狗重智犬」是也。子智是若知狗。智吾所無舉，若因狗知犬。重，則若狗犬同類也。則子智是，而不智吾所先舉也。「先」，亦「無」之訛。是一。對上重及下二三言之，謂唯知其一，若知狗而不知犬。謂有智焉有不智焉可。謂知其一，而不知其二是一，猶上經云「於一，有知焉，有不知焉」也。若智之，則當指之智告我，則我智之。張云：「若果知之，則當指子之所知告我，則我知子之所知矣。」兼指之，以二也。謂并吾所無舉者而指之，若指狗則兼指犬，指一而所指二也。衡指之，參直之也。參，三同。經云「二絫」，「絫」亦「參」之誤。二參即二三也，言從衡指之，則參相直，以一兼二，參直為三也。張云：「直，當也。」若曰必獨指吾所舉，毋舉吾所不舉，「毋舉吾」下，吳鈔本有「之」字。吾所舉者一也，所不舉者二與三也。則者固不能獨指。張云：「『則』下有脫字，或是『二』字，或是『三』字。」案：張說未知是否？今以文義推之，「則」下疑當脫「指」字。言於此有二物，或同類，或同處，今特指此物，勢必兼直彼物，故不能獨指，即經所謂「不可逃」也。又莊子天下篇云「指不至，至不絕」，疑亦即此節之義。蓋若甲乙同處，欲指甲而勢不能不兼直乙，既兼直乙，則所指不得謂專至甲，亦不能與乙絕也。故云不至不絕。釋文引司馬彪說，殊誤。所欲相不傳，張云：「所欲言不相傳。」詒讓案：「相」，疑亦「指」之誤。意所欲指者一物，今兼直二三，則不能明傳其所欲矣，與莊子「指不至」語意同。意若未校。張云：「校悅也，不快人意。」且其所智是也，張云：「有所知。」所不智是也，張云：「有所不知。」則是智是之不智也，惡得為一，是智者，所已知也；是之不智者，所未知也，則不能并為一矣。謂而有智焉有不智焉。疑亦當有「也」字。依張、楊說，此釋經下「有指於二，而不可逃，說在以二絫」。所，春也，未詳。張云：「下云『臧也今死，而春也得文』，則春為人，疑不能決。」其執固不可指也。張云：「『執』疑當為『埶』，與勢同。」案：張校是也。埶即古勢字。徐鉉說文新附云「勢，經典通用埶」。禮運「在埶者去」，鄭注云「埶，埶位也」，釋文云「埶本亦作勢」。後魯問篇亦以埶為勢，今本並誤「執」，可證。逃臣不智其處，不知其所匿之處。狗犬不智其名也。若韓盧、宋鵲。遺者，巧弗能兩也。張云：「皆不可指。遺者義宜為失亡者。巧弗能兩，未詳。」詒讓案：「兩」疑當為「网」，或作「罔」。孟子公孫丑篇「以罔市利」，趙注云「罔羅而取之」。「网」與「兩」形近而誤。言人偶有遺物，雖使至巧罔羅索取之，不能必得也。依張說，此釋經「所知而弗能指，說在春也。逃臣，狗馬（二），貴者」。案：「貴」即「遺」之訛。智，句智狗，吳鈔本「智」下衍「者」字。重，句智犬，經說上云「二名一實，重同也」。義詳前。則過。依經當作「不智則過」，今本脫二字。張云：「既知狗又知犬，而不知狗之即犬，則過。」不重則不過。不重則名實迥異，宜其不知，故不過。依張說，此釋經「知狗而自謂不知犬，過也，說在重」。通，問者曰：「通」，即經云「通意」，言問以通其意恉也。「子知（）乎？」畢云：「『（）』當為『（）』，即『驘』省文。」詒讓案：說文馬部云「驘，驢父馬母者也，從馬（）聲，或從羸作〈馬羸〉」。此蓋從（）省聲，而以「吂」為「西」，則傳寫之訛。應之曰：「（）何謂也？」彼曰「（）施」，句則智之。「施」，疑當作「也」，謂告以驘之名物。張云：「蓋即蠃螔。」繆。若不問（）何謂，徑應以弗智，句則過。不問驘何謂，而徑應以弗知，則不知而復無求知之意，人將不復告，是終於不知矣，故謂之過。且應必應，此義難通，疑當作「且問必應」，涉下而誤耳。問之時若應，句長應有深淺。「長」，疑當作「其」，形近而誤。深，若應之曰驘何謂；淺，若徑應以弗知，是也。此釋經下「通意後對，說在不知其誰謂也」。大常中在，「大」，道藏本、吳鈔本作「天」，以文義推之，疑當作「人」。畢云：「據下文，『常』當為『堂』。」兵人，句長所。「長」，吳鈔本作「常」，非。此疑當作「其人，其所」。今本兩「其」字訛「兵」「長」二字，遂不可通。室堂，句所存也；此謂其所。其子，「其」，疑當為「某」之訛，後旗幟篇云「建旗其署曰某子旗」。存者也。此謂其人。據在者而問室堂，張云：「『在』當為『存。』」案：在、存義同，似不必改。惡可存也？當作「惡所存也」。上云「堂室，所存也」，下云「主存者以問所存」，並其證。言問存者以在室或在堂也。主室堂而問存者，孰存也？言問在室堂者為何人也。是一主存者以問所存，句一主所存以問存者。依楊說，此釋經下「所存與者，於存與孰存」。案經「者」上脫「存」字。五合，謂五行相合。水土火，疑當作「木生火」。張云：「五行自相合者，水土火金待火而合，木待金而合。」案：張說未知是否。火離然。此言火離木而然。易離彖傳云「離，麗也」。莊子外物篇云「木與木相靡則然」。張云「火出於石而然於木，離其本」，未塙。火鑠金，火多也。金靡炭，靡，〈石靡〉之假字。說文石部云「〈石靡〉，石磑也」，研〈石靡〉也，言金能〈石靡〉研炭，使消散。金多也。張云：「所謂無常勝。」合之府水，道藏本、吳鈔本作「木」，非。畢云「府疑同腐。」張云：「水無不合。」案：畢、張說並未塙，此疑當作「合之成水」。言金得火則銷鑠而成水。莊子外物篇云「金與火相守則流」，是也。木離木。張云：「木必相離。」案：張說亦難通。疑當作「木離土」，離亦與麗同義。易離彖云「百穀艸木麗乎土」。此釋經下「五行毋常勝，說在宜」。若識麋與魚之數，惟所利，無欲惡。無欲惡，猶言無愛憎，麋魚以共膳羞。惟所利，謂惟所共，無偏嗜，即經所謂宜也。傷生損壽，說以少連，「說」，吳鈔本作「設」，此義難通。疑「連」當作「適」，謂節嗇以養性也。下云「適足不害」，亦其證。呂氏春秋適音篇云「和心在於行適」，高注云「適，中適也」。是誰愛也？嘗多粟，或者欲不有能傷也。疑當作「或者欲有不能傷也」。言多粟而或欲有之，然徒欲不足為益損也。若酒之於人也。言酒無益於人，損之為宜。且｛知心｝人利人，「｛知心｝」，吳鈔本作「恕」，下句仍作「｛知心｝」。愛也則唯｛知心｝弗治也。「唯」，舊本作「惟」，今據吳鈔本改。徒知不足為益損。或云唯與雖通，「治」疑當為「給」，言知愛利人，而力不可遍給，亦不足為益損也。亦通。依張說，此釋經下「無欲惡之為益損也，說在宜」。損飽者去餘，言損去其多餘者。適足不害，能害飽，能與而通。「害飽」，疑當作「飽害」。言若食適足，不害於人，而過飽乃為害。若傷麋之無脾也。脾讀為髀。少牢饋食禮云「腊用麋」，又云「髀不升」，鄭注云「近竅賤也」。古文「髀」皆作「脾」，此與古文禮正同。言麋以共祭而髀不登於祭俎，故傷麋雖無髀，無害於為腊，以共祭亦損而不害之意。且有損而后益智者，「智」字疑衍。若〈疒虎〉病之之於〈疒虎〉也。畢云：「『〈疒虎〉』即『瘧』省文。說文云『〈瘧几〉，熱寒休作』。今經典省几，此省（），一也。（）即爪字。」詒讓案：廣雅釋詁云「〈疒虎〉，病也。」此「〈疒虎〉」或當為「〈疒虒〉」之省文。下「之」字當作「人」，言人患瘧者，以病損為益也。此釋經下「損而不害，說在餘」。智以目見，而目以火見，而火不見。公孫龍子堅白論篇云：「且猶白以目以火見，而火不見，則火與目不見而神見，神不見而見離」。彼文「以目」下蓋脫「見目」二字，義與此正同。莊子天下篇「辯者曰：目不見」，亦即此義也。惟以五路智，久不當。未詳。此釋經「知而不以五路，說在久」。以目見，下當脫「火」字。若以火見。火，句謂火熱也，非以火之熱。言火雖熱而所見者光也，非以其熱。莊子天下篇云「火不熱」，此即其義。淮南子詮言訓，許注云：「公孫龍以白馬非馬、冰不寒、炭不熱為論」，彼「炭」疑亦「火」之誤。此釋經下「必熱，說在頓」。「必」即「火」之誤，下又脫「不」字。我有若視曰智。智並與知通。張云：「有如視一物而曰知。」雜所智與所不智而問之，則必曰：「是所智也，是所不智也。」取去俱能之，張云：「取所知。去所不知。」是兩智之也。依張說，此釋經下「知其所以不知，說在以名取」。無，句若無焉，句則有之而后無。「后」，吳鈔本作「後」。無焉，「焉」疑當作「馬」。馬為物名，必先有馬，乃可言無馬也。無天陷，句則無之而無。張云：「天陷未詳，或謂天所缺者。」案：張說未塙。「天」疑當作「失」，戒人無失陷為虛言，則先未有此事而豫相敕戒，亦可言無，所謂不必待有也。依張說，此釋經下「無不必待有，說在所謂」。擢疑「擢」當為「搉」，詳經下。無謂也。未詳。臧也今死，而春也得文文死也可。此義不可通。春也與臧也對舉，疑「春」當為冢養之「養」，形近而誤。「得文」疑當作「得之」。大意似謂亡臧而得養，略足相當。但文尚有訛脫，不能盡解。此釋經下「擢慮不疑，說在有無」。「擢」亦「搉」之誤。且，句猶是也。此引申比況之義。詩周頌載芟「匪且有且，匪今斯今」，毛傳云「且，此也」，孔疏云「且亦今時」。此云「猶是也」，與此今義相近。張云：「且，未然之辭，亦方然，故曰『猶是也』，是如此也。」案：張說亦通。且然，句必然。舊本作「且且必然」，吳鈔本作「且必然」。王引之云：「『且且必然』當作『且然必然』，以下三句文義例之，可知。」案：王校是也，張校同，今據正。經說上云「自前曰且，自後曰已，方然亦且」，此即方然之義。言且之為言，雖尚未然，而事勢湊會，必將至於是。且已，句必已。句且用工而後已者，必用工而後已。舊本「必用工」下脫「而」字。王引之云：「『後』上，亦當有『而』字。」案：王校是也，今據補。用工猶言從事也。此釋經下「且然不可正，而不害用工，說在宜歐」。「宜歐」，疑當作「害區」。均，句髮均縣，句輕重而髮絕，不均也。均，句其絕也莫絕。舊本「輕」下脫「重」字。孫星衍云：「列子湯問篇云『均，髮均縣，輕重而髮絕，髮不均也。均也，其絕也莫絕』，張湛注云『髮甚微脃而至不絕者，至均故也。今所以絕者，猶輕重相傾，有不均處也。若其均也，寧有絕理』，言不絕也。今『輕』下脫『重』字。『均其絕也』句，『均』下無『也』字。」案：孫校是也。畢亦據補「重」字，今從之。依張、楊說，此釋經下「均之絕不，說在所均」。堯霍，此二字為下文發耑，篇中「霍」字婁見，以義推之，似並當為「虎」之訛，然於此文不合。畢云「據下文作『臛』」，張從之，未知是否？或以名視人，或以實視人。張云：「堯者名，臛者實。」舉友富商也，是以名視人也。指是臛也，「臛」或當同上作「霍」。是以實視人也。視與示通。舉友之富商以告人，是示以名也。指臛以示人，是示以實也。堯之義也，是聲也於今，張云：「名生於今。」所義之實處於古。言堯之義施於當時不能及今，即經「異時」之義。此釋經上「堯之義也，生於今而處於古而異時，說在所義」。「生」疑當為「任」。若殆於城門與於臧也。此九字上下文無所屬，張并上堯霍為一條，云「城門，守門者，臧僕也。城門舉實，臧舉名」。其說殊迂曲。審校文義，疑當在上文「無讓者酒，未讓，始也，不可讓也」之下，皆釋經下「無不讓也，不可」之義。凡古人行禮，賓主入門必讓，若與人同入城門，而相殆，則無為讓。臧為賤人，不足與為禮，則不必讓也。荀子榮辱篇云「巨涂則讓，小涂則殆」，楊注云「殆，近也。」此殆異於讓之義。又案殆與逮聲義相近，毛詩小雅巷伯，傳云「柳下惠嫗不逮門之女」，殆於城門即逮門，謂近而相及不爭先也。狗，句狗犬也，謂之殺犬，可，以經文校之，當作「而殺狗謂之殺犬，不可」。莊子天下篇云「狗非犬」，成玄英疏云「狗之與犬，一物兩名，名字既空，故狗非犬也。狗犬同實異名，名實合，則彼謂狗，此謂犬也，名實離，則彼謂狗，異於犬也。墨子曰：狗，犬也，然狗非犬也」。案：此經云：「殺狗非殺犬」，亦即名實離之義。然成引經語，亦有刪佚，非其元文。若兩〈月鬼〉。未詳。集韻十五灰云「（）〈月鬼〉，腫大貌」，非此義。「〈月鬼〉」疑當為「腢」。儀禮士喪禮，鄭注云「腢，肩頭也。」說文骨部云「髃，肩前也」。楊云：「『〈月鬼〉』疑『脾』字之誤。」案：依楊說，則當亦「髀」之假字，見前。此言同一體而有左右之異，以喻狗犬同物而異名也。依張、楊說，此釋經下「狗，犬也。而殺狗非殺犬也，可，說在重」。使，句令使也。此與經說上「使令謂謂也」，文例同。張云：「訓使義。」我使我，我不使亦使我。此義難通。張云「殿，自為之也，亦得為使，故言使不使皆使。」案：張改經「使殷美」「殷」為「殿」，故其說如此，然義甚牽強，恐不足據。審校文義，此「我」字或當經之「美」字，疑並當為「義」。蓋兩文皆誤，而一存其上半，一存其下半也。此似當云「義使使，義不使亦使，義」。言義者使令之，使乃其正也。以義使之為使，以義不使之亦為使，不使謂禁止之也，末義字總釋上語。殿戈亦使，殿不美亦使，殿。楊云：「經作『殷』，說作『殿』。」張云：「殿戈，殿軍也。」案：張說未塙。此「殿」字當經之「殷」字，兩文似皆誤，無可推校。意必求之，疑「殿」並當為「假」，「戈」與「美」並當為「義」。似云假義亦使，假不義亦使。假，言假者假設之，使非其正也。以假設合義為使，假設不合義亦為使也。末假字亦總釋上語。此肊說，無可質證。而前云「不若敷與美」，「敷美」似亦「假義」之訛。綜校諸訛文，約略相類，聊復箸之。依張、楊說，此釋經下「使，殷、美，說在使」。荊沈，句荊之貝也。則沈淺非荊淺也。「沈」當為「沆」。說文水部云「沆，大澤也」。徐鍇繫傳引博物志云「停水東方曰都，一名沆」。太平御覽地部引述征記云「齊人謂湖曰沆」。水經巨馬河篇，督亢澤，注引風俗通云「沆，漭也。言乎淫淫漭漭無崖際」，今本風俗通義山澤篇「沆」作「沈」，又云「沈澤之無水，斥鹵之類也」，並形之誤。漢書刑法志「山川沈斥」，荀悅漢紀「沈」作「坑」。坑與沆字正同。蓋沆為藪澤，此荊沆即荊之沆澤。荊之「貝」，當作荊之「有」。言沆在荊，則沆即為荊之所有也。然沆包於荊畺域之中，則沆雖淺狹，無害於荊之廣大，故曰沆淺非荊淺。依張說，此釋經下「荊之大，其沈淺也，說在具」。案「具」亦「有」之誤。若易五之一，之猶與也，下同。張以五字屬上，非。以楹之摶也，見之，摶，即備城門篇之柴摶積摶，蓋聚束柴木之名。此言楹大而摶小，若以五易一，多少之數不相當也。其於意也不易，蓋謂意度之，則知其不當易。先智意相也。「先智」，以經下校之疑當作「無智」。說文「無，古文奇字」。「無」與「先」形近而誤。無智即經云無知也。「相」下疑有脫字。若楹輕於秋，秋當讀為萩。說文艸部云「萩，蕭也」。左傳「伐雍門之萩」，釋文「萩」作「秋」。彼「萩」為「楸」之假字，與此義異，而或作「秋」，則可互證。此亦喻輕重之失當，與楹之摶同意。其於意也洋然。未詳。此釋經下「以檻為摶，於以為無知也，說在意」。「檻」即「楹」之誤。段、椎、錐俱事於履，可用也。吳鈔本「段」作「斷」，「事」作「視」，並誤。說文殳部云「段，椎物也」，木部云「椎，擊也，齊謂之終葵」，金部云「錐，銳也」。詩大雅篤公劉「取厲取碫」，毛傳云「碫，段石也」。說苑雜言云「干將鏌鎁，以之補履，曾不如兩錢之錐」。成繪屨過椎，「繪」疑當為「繒」，「過」當為「遇」，下同。說文糸部云「繒，帛也」。古為屨，冬皮夏葛，蓋亦或以繒帛為之。與成椎過繪屨同，句過（）也。「（）」，字書無此字，道藏本作「件」，吳鈔本同。畢云：「『（）』當為『舛』異文。」張云：「依經當作『仵』。」案：張校是也，仵與啎同。「過」，經同，亦當作「遇」。史記天官書云：「逢俉化言」。說文午部云「啎，逆也」，夂部云「夆，啎也」。爾雅釋詁云「遘逢，遇（）也。」漢書敘傳鄧展注，引作「寤，逢遇也」。遇、逢義同。啎、寤、遇、逆，音並相轉，仵、俉、寤聲相近。遇仵猶言逢俉、夆啎，亦猶言逆啎也。此謂繒為作履屨之材，段、椎、錐為作履屨之器，材與器兩者遇仵以成履屨，相須而為用也。此釋經下「意未可知，說在可用，過仵」。一，句五有一焉，一有五焉，十二焉。張云：「五析之，則有一者五，是一少於二也。建一以為十，則一有五者二，是多於五也。建一為十，累一為二。」詒讓案：「十二焉」，疑當作「十，二五焉」，謂一十有二五也。依張、楊說，此釋經下「一少於二，而多於五，說在建」。案：「建」疑「進」之誤。非〈著斤〉半，〈著斤〉，櫡之別體，此疑當作「〈著斤〉非半」，即約經云「非半弗〈著斤〉」也，而反辭以明其義。進前取也。非半而〈著斤〉之，則每〈著斤〉前進也。前，則中無為半，言半者必前後之中，進前取，盡其端，則中無所謂半。猶端也。端即前也。經上云「端，體之無序而最前者也」。此言雖取中〈著斤〉之，終必前極其端。前後取則端中也。前後端之中，即所謂半。〈著斤〉必半，毋與非半，「毋」，吳鈔本作「無」。不可〈著斤〉也。盡其端則無半，不復可〈著斤〉。莊子天下篇云「一尺之捶，日取其半，萬世不竭」，釋文引司馬彪云「若其可析，則常有兩；若其不可析，其一常在，故曰萬世不竭」，即此義也。依張、楊說，此釋經下「非半，弗〈著斤〉則不動，說在端」。可無也，已給，則當給不可無也。張云：「給，具也。嘗已具之，則當具之。」案：張說未塙。此以經校之，疑當作「已然，則嘗然不可無也」。「然」與「給」艸書形近而誤。凡事之言已然者，即嘗然。今雖無，而昔之為有，則審矣。故云「不可無」。猶經云「不可去」也。依張、楊說，此釋經下「可無也，有之而不可去，說在嘗然」。久有窮無窮。此五字與上下文皆不屬，張、楊並屬上為一章，以經校之，亦不相應，疑當在後「民行脩必以久也」之下，而誤錯在此。正九，畢云：「一本作『凡』。」案：顧校季本亦作「凡」，今以文義校之，當是「丸」之形誤，謂正圜之丸。下云摶即圜丸之形也。無所處而不中縣，摶也。「摶」，道藏本、吳鈔本作「搏」，非。考工記云「直者中縣」。正丸即立圜，隨所轉側，而其中線必正直，故云「無所處而不中縣」，即經「不可〈搖，中“缶改言”〉」之意。依張、楊說，此釋經下「正而不可擔，說在摶。」案：「擔」即「〈搖，中“缶改言”〉」之誤。傴宇不可偏舉，傴、區，偏、遍，並聲同字通。字也。「字」當作「宇」。進行者先敷近，後敷遠。敷猶布也，詳經下。行者行者，張云「誤重」。必先近而後遠。依張說，此釋經下「宇進無近，說在敷」。遠近脩也，先後久也。「遠」下，舊本有「脩」字。俞云：「上『脩』字衍文。遠近脩也，先後久也，相對為文。以地之相去言曰脩，以時之相去言曰久。」案：俞說是也，今據刪。「脩」，吳鈔本並作「修」，「脩」假字。民行脩必以久也。依張說，此釋經下「行循以久，說在先後」。案「循」即「脩」之誤。一方盡類，俱有法而異，或木或石，不害其方之相合也。盡類猶方也，舊本「一方盡類」並作「一方貌盡」，「合」作「台」，「盡類猶方也」作「盡貌猶方也」。吳鈔本下「貌」字作「貌」。張云：「『台』當為『召』。」王引之云：「當作『一方盡類，或木或石，不害其方之相合也。俱有法而不異，盡類猶方也』。一方盡類者，一同也，言同具方形則其方盡相類也。隸書『類』『貌』相似，故『類』誤為『貌』，又誤倒於『盡』字上耳。或木或石，不害其方之相合也者，言物之方者，雖有方木、方石之異，而不害其方之彼此相合也。作『台』者，字之誤耳。俱有法而不異，盡類猶方也者，言其法同，則彼此盡相類，亦猶方與方之盡相類也。傳寫者上下錯亂，又脫『不』字耳。一方盡類云云，則經下所謂『一法者之相與也，盡若方之相合也』。」案：王校改「貌盡」並為「盡類」，「台」為「合」，是也，今並據正。呂氏春秋別類篇云「小方大方之類也」，即此「一方盡類」之義。但「俱有法而異」句，似不必移。蓋上言「一方盡類」，明其方之同。下言「俱有法而異」，明同方之中仍有異也。「盡類猶方也」，猶與由通，言其所以盡相類者，由於同方也。物俱然。此釋經下「一法者之相與也盡，若方之相合也，說在方」。「盡」下亦當有「類」字。牛狂與馬惟異，張云：「『牛狂』當作『狂牛』。」俞云：「『狂』與『惟』皆『性』字之誤。」案：張校非是，俞校以「狂」為「性」是也。呂氏春秋壅塞篇云「牛之性不若羊，羊之性不若豚」，高注云「性猶體也」。俞謂「惟」亦為「性」，則非。以公孫龍子校之，當作「牛性與馬雖異」。「雖」，公孫龍書作「唯」，並與「惟」通。言牛馬性雖異，然其所以異者，不在齒與尾也。詳後。以牛有齒，句馬有尾，句說牛之非馬也，不可。俞云：「此言牛性與馬性異，非徒以牛有齒馬有尾為別也。」是俱有，張云：「牛亦有尾，馬亦有齒。」詒讓案：大戴禮記易本命云「戴角者無上齒，無角者膏而無前齒」，蓋牛有下齒，馬有後齒也。公孫龍子通變篇謂牛無尾者，以其有尾而短耳，非實無尾也。不偏有偏無有。句曰盧云：「當有『牛』字。」「之與馬不類，句用牛有角舊本「角」上脫「有」字，盧云：「『用牛』當為『牛有』。」王引之云：「『用』非誤字，用者以也，以牛有角馬無角，說牛與馬之不類，故云『曰牛與馬之不類，用牛有角馬無角也』。下文『若舉牛有角，馬無角，以是為類之不同也，是狂舉也』。以，亦用也。上文『以牛有齒，馬有尾，說牛之非馬也，不可』，文義亦同，則『用』非誤字可知。但可云『用牛』下脫『有』字耳。」案：王校是也，張校同，今據增。馬無角，句是類不同也。」若舉牛有角馬無角以是為類之不同也，是狂舉也。公孫龍子亦有正舉狂舉之文。以意求之，蓋以舉之當者為正，不當者為狂。此書經說通例，凡是者曰正，曰當，非者曰狂，曰亂，曰誖，義與公孫龍書略同。此疑當作「以是為類之同也，是狂舉也。」今本涉上文而衍一「不」字，則不得為狂舉矣。猶牛有齒，馬有尾。或不非牛而非牛也，此言有齒之獸與牛相類，或不得謂非牛，而實非牛也。若爾雅釋獸牛屬犘牛、犦牛之類。則或非牛或牛而牛也，可。疑當作「則或非牛而牛也，可」。言或有非牛而與牛相類，則亦可謂之牛也。故曰「牛馬非牛也」，未可，此言兼舉牛馬，則不得謂非牛，猶公孫龍子云「羊言牛非馬」。張云：「曰牛馬，豈得非牛。」「牛馬牛也」，未可。此亦兼舉牛馬，既兼有馬，則又不可竟謂是牛。張云：「曰牛馬，豈得謂牛。」則或可或不可，而曰「牛馬牛也未可」亦不可。言可不可兩說未定，則竟〈广屰〉謂牛馬之為牛者未可，亦非也。張云「有可者，今但言未可，是亦不可，三皆不辯其兼，故不可」。且牛不二，馬不二，而牛馬二。前云數牛數馬，則牛馬二；數牛馬，則牛馬一。則牛不非牛，張云：「專牛則牛。」馬不非馬，張云：「專馬則馬。」而牛馬非牛非馬，句無難。張云：「兼牛馬，則非牛非馬，是則無可難矣。」案：張說是也。此即經云「說在兼」之義。荀子正名篇云「『有牛馬非馬也』，此惑於用名以亂實者也」。公孫龍子通變篇云「牛與羊唯異，羊有齒，牛無齒，而牛之非羊也、羊之非牛也，未可。是不俱有而或類焉。羊有角，牛有角，牛之而羊也、羊之而牛也，未可。是俱有而類之不同也。羊牛有角，馬無角，馬有尾，羊牛無尾，故曰羊合牛非馬也。非馬者，無馬也。無馬者，羊不二，牛不二，而羊牛二，是而羊而牛非可也。若舉而以是，猶類之不同。若左右，猶是舉。牛羊有毛，雞有羽。謂雞足一，數足二，二而一故三；謂牛羊足一，數足四，四而一故五。牛羊足五，雞足三，故曰牛合羊非雞。非，有以非雞也。與馬以雞寧馬，材不材，其無以類，審矣！舉是謂亂名，是狂舉」，即此書之義。但兩書文義皆穴復奧衍，不可盡通耳。依張、楊說，此釋經下「狂舉不可以知異，說有不可。牛馬之非牛，與可之同，說在兼」。彼，句正名者彼此，謂言當其名。彼此可。句彼彼止於彼，張云：「定彼為彼。」此此止於此，張云：「定此為此。」詒讓案：此謂彼此之名有定，故可。彼此不可。句彼且此也，疑當云：「彼且此也，此亦且彼也。」此謂彼此之名無定，故不可。彼此亦可。此言彼此在有定無定之閒。張云：「統言彼此，則彼亦此，故可。」彼此止於彼此，若是而彼此也，則彼亦且此此也。「此」字，吳鈔本不重。張云：「定以為彼此，則我此此而彼彼，彼亦且此此而彼彼，故不可。」案：張說未塙。此似申上彼此亦可之義。疑當作「則彼亦且此，此亦且彼也」。今本脫三字。公孫龍子名實篇云「正其所實者，正其所名也。其名正則唯乎其彼此焉。謂彼而彼不唯乎彼，則彼謂不行；謂此而此不唯乎此，則此謂不行。其以當為當也，不當而亂也。故彼彼當乎彼，則唯乎彼，其謂行彼，此此當乎此，則唯乎此，其謂行此。其以當而當也，以當而當，正也。故彼止於彼，此止於此，可。彼此而彼且此，此彼而此且彼，不可」，即此章之塙詁。又莊子齊物論篇云「物無非彼，物無非是，自彼則不見，自知則知之，故曰彼出於是亦因彼」，又云：「是亦彼也，彼亦是也。彼亦一是非，此亦一是非。果且有彼是乎哉？果且無彼是乎哉？」亦與此義略同。畢云：「已上釋經下『循此與彼此同，說在異』。」案：經有訛。唱無過，即下云「唱而不和」。「過」，疑當作「遇」，遇與偶通，下同。無所周，疑當為「用」之誤。謂所唱不足用，即唱而不和之意。若粺。當為「稗」，說文禾部云「稗，禾別也」。此喻無所用，若荑稗。和無過，即下云「和而不唱。」使也，謂人不唱使然。不得已。明非和者之過。唱而不和，是不學也。唱者為教，則和者為斆，故不和為不學也。智少而不學，必寡。「必」上有脫文。楊云：「疑脫『功』字。」和而不唱，是不教也。智而不教，畢云：「『智』下當有『少』字。」詒讓案：疑當作「智多而不教」，與上文「智少而不學」正相對。功適息。張云：「我有知而不以告人，則功息絕矣。」使人奪人衣，罪或輕或重；使人予人酒，或厚或薄。句首疑脫一字。此蓋喻不和不唱之無功。依張、楊說，此釋經下「唱和同患，說在功」。聞在外者，所不知也。謂在外而聞有人在室，不知其人若何。或曰「在室者之色若是其色」。言告以在室者之色，與在外者相若。是所不智若所智也。以下智並與知同。所不知，謂在室者；所知，謂在外者。猶白若黑也，若，猶與也，儀禮燕禮云「幂用綌若錫」。言問其色白與黑。誰勝？勝，猶言當。上文云「當者勝也」。謂兩舉白黑，未知孰勝。是若其色也。「是若」疑到，言告以色若是。若白者必白。今也智其色之若白也，故智其白也。張云：「若正而言之，色若此白者，彼物必白，則知其色之若白，可以知其白矣。」夫名以所明正所不智，「名」，吳鈔本作「明」，誤。張云：「正物名。」不以所不智疑所明。句若以尺度所不智長。言以所明正所不知，若不知物之長，而以尺度之也。畢、張並讀「長外」為句，大誤。外，句親智也；句室中，句說智也。此與經說上云「知，方不〈广章〉，說也。身觀，親也」，義同。言在外之色為親見而知，以室中之色若在外之色，則聞人之說而後知也。畢云：「已上釋經下『聞所不知若所知，則兩知之，說在告』。」以誖，以誖，猶言以為誖。誖即非也，與下「以當」文義正相對。不可也。言以人之言為誖者，必其言之不可信者也。出入之言可，以下文校之，「出入」當作「之人」，形近而誤。是不誖，則是有可也。有可信者，即不得盡〈广屰〉為誖。之人之言不可，句以當，句必不審。「審」，疑亦當作「當」。言以不可為當，是必不當也，此即公孫龍子「以當為當，不當而亂」之義。依張說，此釋經下「以言為盡誖，誖，說在其言」。惟，句謂是霍可，「惟」，當依經作「唯」。「霍」，疑亦「虎」之誤，下並同，說詳前。唯，應辭也，此言假物為名，若謂之為虎也，而彼應之曰唯，則可。上文云「惟是當牛馬」，彼「惟」亦「唯」之假字，與此義可互證。經以非名為不可，明是名則可。莊子寓言篇云「與己同則應，不與己同則反。同於己為是是，異於己為非非」。而猶之非夫霍也，言彼雖非真虎，而既唯我所謂，則是謂之可者也。謂彼是是也。謂所謂與其名相應。不可謂者，毋惟乎其謂。言凡不可謂者，必無人唯我之所謂。彼猶惟乎其謂，句則吾謂不行。當作「則吾謂行」，此衍一「不」字。彼若不惟其謂，句則不行也。此即公孫龍子「謂彼而彼不唯乎彼，則彼謂不行；謂此而此不唯乎此，則此謂不行」之義。依張說，此釋經下「唯吾謂非名也，則不可，說在仮」。無南者，盧云：「『南』當讀如『難』，上下文俱有無難之語。」案：盧說非也。張讀屬上節，亦誤。此南即指南方。無南，猶言南無窮也。古者中國所治地，南不盡南海。又天官家不知有南極，故於四方獨以南為無窮。莊子天下篇「惠施曰南方無窮而有窮」。蓋名家有持此義者。有窮則可盡，句無窮則不可盡。句有窮無窮未可智，智與知同，下並同。則可盡不可盡不可盡畢云：「此三字疑衍。」未可智。「可」，吳鈔本作「有」，誤。人之盈之否未可智，次「之」字疑衍。謂人在四方，盈否未知。而必人之可盡句不可盡亦未可智。當作「人之可盡不可盡亦未可智」。此涉上文而脫「人之可盡」四字。而必人之可盡愛也，疑當作「而必人之不可，盡愛也」，今本脫「不」字。盡愛，即兼愛之說。故經云「無窮不害兼」。誖。言持此論者不可也。蓋謂人不可盡愛，則有害於兼愛之說，故墨子非之。人若不盈先窮，「先」當作「無」，亦「無」之誤。則人有窮也。謂人若不能盈無窮，既不能盈，則是有窮也。盡有窮無難。張云：「我愛盡於有窮，不足以難兼也。」盈無窮，句則無窮盡也，謂人若盈無窮，則無窮既可盈，即界有盡也。盡有窮無難。以上六句，皆難「人不可盡愛」之說。依張說，此釋經下「無窮不害兼，說在盈否知」。不二智其數，張云「『二』衍」。案：疑當為「不一一」。惡智愛民之盡文也？「文」，當作「之」，下同。吳鈔本重「盡」字，衍。張云「文衍」，非。或者遺乎其問也？「問」，舊本訛「門」，今據道藏本正。言慮所問有所遺忘，則雖愛民不能盡其數。張云「『門』『問』皆『明』字之訛」，非是。盡問人則盡愛其所問，言於心無不愛。若不智其數而智愛之盡文也，無難。依張說，此釋經下「不知其數而知其盡也，說在明者」。案：「明」疑即「問」之誤。仁，仁愛也。張校謂次「仁」字衍，今案首「仁」字疑述經為目，則無衍文。又疑或當作「仁，愛人也」。古人、仁字通。義，利也。愛利，句此也。言愛利心在於己，明其同在內。所愛所利，句彼也。言所愛所利惠加於人，明其同在外。愛利不相為內外，張云：「俱內。」所愛利亦不相為外內。吳鈔本作「內外」。張云：「俱外。」其為仁內也，義外也，為、謂字通。此見孟子公孫丑篇告子語，管子戒篇亦云「仁從中出，義由外作」。舉愛與所利也，偏舉所愛之在此，故云內。偏舉所利之在彼，故云外。是狂舉也。詳後。若左目出右目入。舊本脫「出」字，今據道藏本、吳鈔本補。「若」，吳鈔本作「〈尸立〉」，誤。此亦狂舉之類。張云：「仁義之於人，若二目不可分外內」。案：張說是也，但其本亦脫「出」字，又讀「入」字屬下「學也」，並誤。依張說，此釋經下「仁義之為外內也，內，說在仵顏」。經亦有誤。學也，以為不知學之無益也，故告之也，是。張云：「告，教也。以學也故教，是也。」使智學之無益也，智亦與知同。是教也，以學為無益也教，誖。此言學或有益或無益，故教亦有是有否，否則誖矣。張云：「使知學之無益也而教，則是以學之無益教矣，則誖也。」案：張說是也。依彼說，此釋經下「學之益也，說在誹者」。案經「益」上當有「無」字，「誹」疑「誖」之誤。論誹，謂誹議人，宜論其所誹之當否。誹之可不可，句以理之可誹，張云：「當為『非』。」雖多誹，句其誹是也；句其理不可非，王校作「誹」，未塙。雖少誹，句非也。王引之云：「當作『論誹之可不可，以理之可誹不可誹。理之可誹，雖多誹，其誹是也；其理不可誹，雖少誹，非也』。今本『論誹』下衍『誹』字，『以理之可誹』下脫『不可誹理之可誹』七字，『其理不可誹』『誹』又訛作『非』。」案：審校文義，似無脫誤，王校並未塙。今也謂多誹者不可，是猶以長論短。言誹有可否，不容概以多誹者為非，若短長各有所宜，不可相論也。依張說，此釋經下「誹之可否，不以眾寡，說在可非」。不誹，依經當作「非誹」，謂非其好誹議人者。非己之誹也。言〈广屰〉誹者之非，是謂非誹。不非誹，句非可非也。即上云以理之可非。不可非也，謂人實有非而我非之，是非其所可非也。我所非自當，則人不可〈广屰〉我為非矣。是不非誹也。言凡誹人，而或議其非者，為其有妄誹，實有可非也。若所誹不妄，則不可非，是不當非其所誹也。依張說，此釋經下「非誹者諄，說在弗非」。「諄」，「誖」之誤。物，甚長甚短，句莫長於是，張云：「故曰甚長。」莫短於是，張云：「故曰甚短。」是之是也，是，即「莫長於是，莫短於是」之是。張云：「如是者是甚也。」非是也者，莫甚於是。言若非是者，則不得為甚長甚短。「莫甚」上，疑脫「非」字。張云：「非是者，莫得以為甚。」案：張說未塙。依楊說，此釋經下「物甚不甚，說在若是」。取高下以善不善為度，不若山澤。句處下善於處上，句下所請上也。「請」，當作「謂」。言因下見上，則所謂上者，但微高於下而已，不必如山與澤之高下縣絕。莊子天下篇「惠施曰：天與地卑，山與澤平」，荀子正名篇亦云「山淵平」，並此意也。此釋經「取下以求上也，說在澤」。不是，此約舉經文為目。不，讀如否。是則是且是焉。今是文於是，而不於是，「文」，當作「之」，下並同。「不」下亦當有「之」字。故是不文。是不文則是而不文焉。今是不文於是，而文與是，此句與上云「今是文於是而不於是」句正相對，則「而文與是」當作「而是文於是」。「是文」，皆即「是之」之誤。上文「而不於是」又當作「而不之於是」。傳寫互有脫字耳。故文與是不文同說也。此節文訛脫難通，參互推校，大意以是與不對舉，是文與不文對舉。凡不字並當讀為否，「文」字疑並「之」字之誤。餘並未詳。依張、楊說，此釋經下「是是與是同，說在不州」。經亦有脫誤。 \\n  \\n  \\n （一）原作「言」，據上文文義改。 \\n  \\n （二）「狗馬」，經下作「狗犬」，孫引誤。 \\n  \\n 經上篇旁行句讀畢氏新攷定本，今重校正。畢云：「本篇云讀此書旁行。今依錄為兩截，旁讀成文也。」 \\n  \\n  \\n  \\n  \\n 故，所得而後成也。 \\n 止，以已同。久也。 \\n  \\n  \\n 體，分於兼也。 \\n 必，不已也。 \\n  \\n  \\n 知，材也。 \\n 平，同高也。 \\n  \\n  \\n 慮，求也。 \\n 同，長以｛千凵｝古「正」字。相盡也。 \\n  \\n  \\n 知，接也。 \\n 中，同長也。 \\n  \\n  \\n ｛知心｝，知同。畢、張、楊本並作「恕」，誤。明也。 \\n 厚，有所大也。 \\n  \\n  \\n 仁，體愛也。 \\n 日中，｛千凵｝南也。無說。 \\n  \\n  \\n 義，利也。 \\n 直，參也。無說。 \\n  \\n  \\n 禮，敬也。 \\n 圜，一中同長也。 \\n  \\n  \\n 行，為也。 \\n 方，柱隅四讙當作「雜」。也。 \\n  \\n  \\n 實，榮也。 \\n 倍，為二也。 \\n  \\n  \\n 忠，以為利而強低當作「君」。也。 \\n 端，體之無序而最前者也。 \\n  \\n  \\n 孝，利親也。　 \\n 有閒，中也。 \\n  \\n  \\n 信，言合於意也。　 \\n 閒，不及旁也。 \\n  \\n  \\n 佴，自作疑當作「仳」。也 \\n 纑，櫨通。間虛也。 \\n  \\n  \\n 〈言肙〉，狷通。作嗛也。 \\n 盈，莫不有也。 \\n  \\n  \\n 廉，疑當作「慊」。作非也。 \\n 堅白，不相外也。 \\n  \\n  \\n 令，不為所作也。 \\n 攖，相得也。 \\n  \\n  \\n 任，士損己而益所為也。 \\n 似，當作「仳」。有以相攖，有不相攖也。 \\n  \\n  \\n 勇，志之所以敢也。 \\n 次，無間而不攖當作「相」。攖也。 \\n  \\n  \\n 力，刑形同。之所以奮也。 \\n 法，所若而然也。 \\n  \\n  \\n 生，刑同形。與知處也。 \\n 佴，所然也。 \\n  \\n  \\n 臥，知無知也。 \\n 說，所以明也。無說。 \\n  \\n  \\n 夢，臥而以為然也。 \\n 攸，疑當作「彼」。不可，兩不可也。 \\n  \\n  \\n 平，知無欲惡也。 \\n 辯，爭彼也。辯勝，當也。 \\n  \\n  \\n 利，所得而喜也。 \\n 為，窮知而〈亻縣〉於欲也。 \\n  \\n  \\n 害，所得而惡也。 \\n 已，成、亡。 \\n  \\n  \\n 治，求得也。 \\n 使，謂、故。 \\n  \\n  \\n 譽，明美也。 \\n 名，達、類、私。 \\n  \\n  \\n 誹，明惡也。 \\n 謂，移、說作「命」，誤。舉、加。 \\n  \\n  \\n 舉，擬實也。 \\n 知，聞、說、親。 \\n  \\n  \\n 　 \\n 名、實、合、為。畢、張、楊並合前為一經，誤。 \\n  \\n  \\n 言，出舉也。 \\n 聞，傳親。 \\n  \\n  \\n 且，言然也。 \\n 見，體、盡。 \\n  \\n  \\n 君、臣、萌，氓通。通約也。 \\n 　合，說作「古」，誤。｛千凵｝、宜、必。 \\n  \\n  \\n 功，利民也。 \\n 欲｛千凵｝權利，且疑衍。惡｛千凵｝權害。 \\n  \\n  \\n 賞，上報下之功也。 \\n 為，存、亡、易、蕩、治、化。 \\n  \\n  \\n 罪，犯禁也。 \\n 同，重、體、合、類。 \\n  \\n  \\n 罰，上報下之罪也。 \\n 異，二、不體、不合、不類。 \\n  \\n  \\n 同，說作「侗」。異而俱於之一也。 \\n 同異交得，放說作「恕」，疑當作「知」。有無。 \\n  \\n  \\n 久，彌異時也。宇，彌異所也。 \\n 聞，耳之聰也。無說。 \\n  \\n  \\n 窮，或有前不容尺也。 \\n 循所聞而得其意，心之察也。無說。 \\n  \\n  \\n 盡，莫不然也。 \\n 言，口之利也。 \\n  \\n  \\n 始，當時也。 \\n 執所言而意得見，心之辯也。無說。 \\n  \\n  \\n 化，徵易也。 \\n 諾，不一利用。 \\n  \\n  \\n 損，偏去也。 \\n 服執誽。音利。疑當作「言利」，二字乃正文，誤作小注。畢、張、楊以「服執誽巧轉則求其故大益」為一經，誤。 \\n  \\n  \\n 　 \\n 巧轉依說當作「傳」。則求其故。 \\n  \\n  \\n 大益。無說。 \\n 　 \\n  \\n  \\n 儇〈禾具〉秪。說作「儇昫民」。案：當作「環俱氏」。 \\n 法同則觀其同。 \\n  \\n  \\n 庫，當作「〈广章〉」。易也。 \\n 法異則觀其宜。 \\n  \\n  \\n 動，或從當作「徙」。也。 \\n 止，因以別道。 \\n  \\n  \\n 讀此書旁行。此校語誤入正文。楊云：「五字當是後人所加，適在『 \\n  \\n ｛千凵｝無非』三字之上列。」經下篇旁行句讀畢本無，今依張氏攷定本重校正。 \\n ｛千凵｝無非。畢、張並以三字與上校語為一，誤。 \\n  \\n  \\n 止，類以行人，疑當作「之」。說在同。　 \\n 所存與當有「存」字。者，於存與孰存。 \\n  \\n  \\n 駟疑當作「四足」。異說，張以三字屬下列「孰存」下，疑非。推類之難，說在疑脫「名」字。之大小。 \\n 五行無常勝，說在宜。 \\n  \\n  \\n 物盡張以二字屬前經，誤。同名，二與鬥，愛，食與招，白與視，麗與。依說當有「暴」字。夫與履。說作「屨」。 \\n 　 \\n  \\n  \\n 一，偏棄說作「去」。之。 \\n 　 \\n  \\n  \\n 謂而固是也，說在因。 \\n 　 \\n  \\n  \\n 不可偏去而二，說在見與俱、一與二、廣與循。當作為「脩」。張以「物盡同名」以下四經合為一，誤。 \\n 無欲惡之為益損疑當作「無益損」。也，說在宜。 \\n  \\n  \\n 不能而不害，說在害。 \\n 損而不害，說在餘。 \\n  \\n  \\n 異類不吡，仳同。說在量。 \\n 知說作「智」，通。而不以五路，說在久。有誤。 \\n  \\n  \\n 偏去莫加少，說在故。 \\n 必熱，依說當作「火不熱」。說在頓。疑當作「睹」。 \\n  \\n  \\n 假必誖，說在不然。 \\n 知說作「智」，通，下同。其所以不知，說在以名取。 \\n  \\n  \\n 物之所以然，與所以知之，與所以使人知之，不必同，說在病。 \\n 無不必待有，說在所謂。 \\n  \\n  \\n 疑，說在逢、循、遇、過。張以三字屬下，誤。 \\n 擢疑當作「搉」。慮不疑，說在有無。 \\n  \\n  \\n 合與一，或復否，說在拒。無說。 \\n 且然，不可正，而不害用工，說在宜歐。疑當作「害區」。張以「歐」屬上列「物一體也」，誤。 \\n  \\n  \\n 物一體也，說在俱一惟唯同。是。 \\n 均之絕不，不，否通。說在所均。 \\n  \\n  \\n 宇或域正字。徙，說在長宇久。 \\n 堯之義也，生疑當作「任」。於今而處於古，而異時，說在所義。 \\n  \\n  \\n 二，張以此字屬下列「所義」下，誤。臨鑑而立，景到，多而若少，說在寡疑當作「空」區。說在「住景二」條後。以下三經皆說鑑，當與說景諸條類列，疑皆傳寫亂之。張云：「此行當作『無久與宇堅白，說在因』。」案：張校以下五經互易，未知是否，姑箸之以備攷。 \\n 狗，犬也，而殺狗非殺犬也，可，說在重。 \\n  \\n  \\n 鑑位，立同。景一少而易，一大而｛千凵｝，說在中之外內。說在「景之小大」條後，亦傳寫之誤。張云「此行當『臨鑑而立，景到，多而若少，說在寡區』。」 \\n 使，殷、美，疑當作「使假義」。說在使。 \\n  \\n  \\n 鑑團景一。無說。下有脫字。 \\n 　 \\n  \\n  \\n 不堅白，說在。下有脫字。張并前為一經，誤。又云：「此行當『鑑位，景一小而易，一大而｛千凵｝，說在中之外內』。」 \\n 荊之大，其沈當作「沆」。淺也，說在具。說作「具」，疑當作「有」。 \\n  \\n  \\n 無久與宇。堅白，說在因。張云：「此行當『鑑團景一，不堅白，說在』。」 \\n 以檻當作「楹」。為搏，於以為無知也，說在意。 \\n  \\n  \\n 在諸其所然未者然，疑當作「諸未然」。說在於是推之。 \\n 意未可知，說無此義，疑有脫誤。說在可用過當作「遇」。仵。說作「（） \\n  \\n 」，誤。張以「以檻為摶」以下三經合為一，誤。 \\n  \\n  \\n 景不徙，說在改為 \\n 一少於二，而多於五，說在建。疑當作「進」。 \\n  \\n  \\n 住疑當作「位」，位、立字通。景二，說在重。　 \\n 非半勿〈著斤〉，則不動，說在端。 \\n  \\n  \\n 景到，在午有端與景長，說在端。　 \\n 可無也，有之而不可去，說在嘗然。 \\n  \\n  \\n 景迎日，說在摶。疑當作「轉」。 \\n ｛千凵｝而不可擔，當作「〈搖，中“缶改言”〉」。說在摶。 \\n  \\n  \\n 景之小大，說在地當作「柂」。｛千凵｝遠近。 \\n 宇進無近，說在敷。 \\n  \\n  \\n 天依說當作「大」。而必正，說在得。 \\n 行張以此字屬上經，誤。循依說當作「脩」。以久，說在先後。 \\n  \\n  \\n 貞依說當作「負」。而不撓，說在勝。 \\n 一張以此字屬上經，誤。法者之相與也盡，依說當有「類」字。若方之相合也，說在方。 \\n  \\n  \\n 契挈通。與枝當作「收」。板，疑當作「仮」，或涉上　狂舉不可以知異，說在有不可。衍。說在薄。 \\n 　 \\n  \\n  \\n 　 \\n 牛馬之非牛，與可之同，說在兼。張并前為一經，誤。 \\n  \\n  \\n 倚者不可正，疑當作「止」。說在剃。當作「梯」。 \\n 循此循此與彼此同，說在異。 \\n  \\n  \\n 推依說當作「柱」。之必往，疑當作「住」。說在廢材。 \\n 唱和同患，說在功。 \\n  \\n  \\n 買無貴，說在仮反同。其賈。 \\n 聞所不知，若所知，則兩知之，說在告。 \\n  \\n  \\n 賈宜則讎，說在盡。 \\n 以言為盡誖，誖，說在其言。 \\n  \\n  \\n 無說而懼，說在弗心。當作「必」。 \\n 唯吾謂，非名也則不可，說在仮。 \\n  \\n  \\n 或域正字。過名也，說在實。 \\n 無窮不害兼，說在盈否知。 \\n  \\n  \\n 知之，否之，足用也諄，疑當作為「誖」。說在無以也。 \\n 不知其數而知其盡也，說在明疑當作「問」。者。 \\n  \\n  \\n 謂辯無勝，必不當，說在辯。　 \\n 不知其所處，不害愛之，說在喪子者。無說。 \\n  \\n  \\n 無不讓也，不可，說在始。疑作作「殆」。 \\n 仁義之為內外也，內，疑當作「非」。說在仵顏。有誤。 \\n  \\n  \\n 於一有知說作「智」，通，下同。焉，有不知焉，說在存。 \\n 與之依說疑當有「無」字。益也，說在誹依說疑當作「誖」。者。 \\n  \\n  \\n 有指於二，而不可逃，說在以二絫。當作「參」。 \\n 誹之可否，不以眾寡，說在可非。 \\n  \\n  \\n 所知而弗能指，說在春字誤。也，逃臣、狗犬、貴說作「遺」。者。 \\n 非誹者諄，當作「誖」。說在弗非。 \\n  \\n  \\n 知說作「智」，通，下同。狗而自謂不知犬，過也，說在重。 \\n 物甚不甚，說在若是。 \\n  \\n  \\n 通意後對，說在不知其誰謂也。　 \\n 取下以求上也，說在澤。 \\n  \\n  \\n 　 \\n 是是與是同，說在不州。有誤。張并前為一經，誤。 \\n  \\n  \\n  "}
{"章节": "墨子閒詁卷十一", "正文": "  \\n 墨子閒詁卷十一 \\n 　 \\n  \\n 大取第四十四 \\n  \\n 畢云：「篇中言利之中取大，即大取之義也。意言聖人厚葬，固所以利親，盛樂固所以利子，而節葬、非樂則利尤大也，墨者固取此。」案：畢說非也。此與下篇亦墨經之餘論，其名大取、小取者，與取譬之取同。小取篇云「以類取，以類予」，即其義。篇中凡言臧者，皆指臧獲而言。畢並以葬親為釋，故此亦有厚葬、節葬之說，並謬。此篇文多不相屬，蓋皆簡札錯亂，今亦無以正之也。 \\n  \\n 天之愛人心，薄於聖人之愛人也；畢云：「言天地之大，人猶有憾。」其利人也，厚於聖人之利人也。大人之愛小人也，薄於小人之愛大人也；畢云「言不如小人之姑息。」其利小人也，吳鈔本無此字。厚於小人之利大人也。以臧為其親也而愛之，畢云「說文云『葬，臧也』，即『藏』字正文，謂葬親。」顧云：「臧，賤稱也，篇內同義，亦互見小取篇。」案：顧說足正畢說之謬。此臧即臧獲之臧，詳小取篇。言臧善事吾親，因而愛利之也。非愛其親也；「非」字疑衍，此篇多以一是一非相對言之。以臧為其親也而利之，吳鈔本，「為」下有「利」字，疑衍。利之，謂資給之。非利其親也。以樂為利其子，而為其子欲之，樂，謂音樂。畢云：「當有『非』字」，誤。愛其子也；以樂為利其子，而為其子求之，非利其子也。疑當作「非求其子也。」畢云：「此辯葬之非利親，樂之非利子，即節葬、非樂之說也。」案：畢說謬。 \\n  \\n 於所體之中，而權輕重之謂權。吳鈔本作「於所體輕重之中，而權其輕重之謂權。」案：「其」字疑當有。文選運命論，李注引尸子云「聖人權福則取重，權禍則取輕。」權非為是也，非非為非也。俞云：「當作『非為非也』，衍一『非』字。」案：當作「亦非為非也」，上「非」字，乃「亦」之誤，無衍文。權，正也。經上篇云「欲正權利，惡正權害。」斷指以存（），意林引作「脛」。畢云「此『捥』字正文，舊作『〈目蚤〉』，誤。說文云『（），手（）也』。揚雄曰『（），握也，從手（）聲』。鄭注土喪禮云『手後節中也，古文『（）作捥。』」利之中取大，害之中取小也。害之中取小也，畢云：「當為『者』。」非取害也，取利也。其所取者，人之所執也。言為人所持執，不能自免。遇盜人，而斷指以免身，利也；其遇盜人，害也。淮南子說山訓云「斷指而免頭，則莫不利為也。故人之情於利之中，則爭取大焉，於害之中，則爭取小焉」，意本於此。斷指與斷腕，畢云：「玉篇云『腕，烏段切，手腕，亦作捥。』案『捥』『腕』皆『（）』字之俗。」利於天下相若，無擇也。死生利若，一無擇也。當作「非無擇也」，謂必舍死取生。殺一人以存天下，非殺一人以利天下也。此對下「是殺己以利天下」為文，當作「非殺人以利天下也」，「一」字涉上而衍。殺己以存天下，是殺己以利天下。於事為之中，而權輕重之謂求。求為之，非也。疑當作「非為之也」，脫二字。害之中取小，求為義，非為義也。此疑當接後「不可正而正之」句。為暴人語天之為是也，而性，句。為暴人歌天之為非也。諸陳執既有所為，而我為之陳執，執之所為，因吾所為也；若陳執未有所為，而我為之陳執，陳執因吾所為也。暴人為我為天之以人非為是也，而性。此文多訛脫，「為是也而性」語，前後兩見，疑「性」並當作「惟」，惟與唯通。經下篇云「物一體也，說在俱一惟是。」說云「惟是當牛馬」，惟是亦即唯是，謂言是則應之也。此義似與彼同，而上下文仍難通。不可正而正之。上云「權正也。」言於不可正之中，而權其正。利之中取大，此節疑當接上文「非為義也」下。非不得已也；害之中取小，不得已也。所未有而取焉，是利之中取大也；於所既有而棄焉，是害之中取小也。 \\n  \\n 義可厚，厚之；義可薄，薄之，謂倫列。「謂」上，當重『之」字。戰國策宋策，高注云「倫，等也。」服問，鄭注云「列，等比也」。德行、君上、老長、親戚，此皆所厚也。為長厚，不為幼薄。句。親厚，厚。厚其近親。親薄，薄。薄其遠親。親至，薄不至。言有至親無至薄。義，厚親不稱行而顧行。「顧」當為「類」。後云「厚親不稱行而類行，其類在江上井」，即釋此節。行，謂德行。為天下厚禹，為禹也。為天下厚愛禹，此句「厚」字疑衍。乃為禹之人愛也。「人愛」二字疑倒。厚禹之加於天下，據下文，「之」下當有「為」字，言所以厚愛禹者，為其德加於天下。畢云「言禹之厚德及天下」，非。而厚禹不加於天下。言所厚止於禹身，不遍及天下。若惡盜之為加於天下，言惡盜，為其害及天下。畢云：「言盜之惡行及天下」，非。而惡盜不加於天下。言所惡止於盜身，不遍及天下。愛人不外己，己在所愛之中。言己亦猶是人也。己在所愛，愛加於己。倫列之愛己，愛人也。言愛己亦可謂之愛人。此下疑當接後「臧之愛己，非為愛己之人也」句。荀子正名篇云「聖人不愛己，此惑於用名以亂名者也。」聖人惡疾病，畢云：「言自重其身。」不惡危難。畢云：「言為人則不避艱險。」正體不動，疑當作「四體不勤」。欲人之利也，非惡人之害也。畢云：「言欲存其身以利人，非惡人之以危難害己。」聖人不為其室，臧之故，在於臧。此義難通，畢云：「言臧富在下」，非。聖人不得為子之事。似言聖人事親愛無窮，而事必有所盡。聖人之法，死亡親，亡、忘通。謂親死而忘之，即薄喪之義。為天下也。厚親，分也，以死亡之，句。體渴興利。此即節喪下篇「疾從事」之意。畢云：「說文云『渴，盡也』，『竭，負舉也』，今經典多以『竭』為『渴』。此云云者，謂盡其利以厚喪也。」案：畢說非是。有厚薄而毋倫列，之興利為己。此下疑當接下「天下之利」句。 \\n  \\n 語經：畢云：「意言聖人厚葬之說，為自厚其親，語其經耳。經猶云正，非必欲天下人如是也，故下辨之。」案：語經者，言語之常經也，此總目下文，畢說非。語經也，當為「者」，畢云：「『也』同『者』」，非。非白馬焉，此即白馬非馬之說，公孫龍子有白馬論，詳小取篇。執駒焉說求之，畢云：「案列子仲尼云：『公子牟曰：白馬非白，形名離也，孤犢未嘗有母，非孤犢也』，似與此意同。『執駒焉說求之舞』，似當云『執駒馬說求之無母』，即孤犢之論乎？」案：莊子天下篇云「孤駒未嘗有母」，白馬孤駒，蓋名家常語，所謂語經也。「說求之」上，疑脫「有」字，與下「無說」文相對，畢說非其恉。舞說非也。「舞」，當從畢校為「無」之誤，而句讀則非。漁大之舞大，疑當作「殺犬之無犬。」經下云「狗，犬也，而殺狗非殺犬也，可」，即此義。「殺」，俗作「煞」，釋慧苑華嚴經音義云「漁，聲類作魰」，二形相近而訛。非也。所謂無說。三物必具，然後足以生。必，與畢通。此下疑當接後「以故生，以理長，以類行也者」句。三物，即指故、理、類而言之，謂辭之所由生也。 \\n  \\n 臧之愛己，此節疑當接上文「愛己愛人也」下。非為愛己之人也。言臧自愛其身，非為愛己之為人也。厚不外己。「厚」下當有「人」字，上文云：「愛人不外己。」愛無厚薄，舉己，非賢也。「舉」，當作「譽」。義，利，不義，害。句志功為辯。「志」，舊本作「之」，今據道藏本、吳鈔本正。下文云：「志功不可以相從也。」 \\n  \\n 有有於秦馬，疑當作「有友於秦焉。」有有於馬，疑當作「有友於口焉。」也智來者之馬也。未詳。 \\n  \\n 愛眾眾世，與愛寡世相若。兩「世」字，畢並以意改作「也」，王校從之。王引之云：「『愛眾眾也』，下『眾』字衍，當作『愛眾也與愛寡也相若』。又案下文『凡學愛人』，與『小圜之圜』云云，文義不相屬，疑當在『愛眾也』上。凡學愛人乃統下文之詞，愛眾也云云，則承上句而詳言之也，古書錯簡耳。」案：此當作「愛眾世與愛寡世相若。」眾世、寡世，以廣陝言。下文尚世、後世，以古今言，文自相對。凡學愛人句，亦非此處錯簡。畢、王校並未允。兼愛之有相若。有，與又通。愛尚世與愛後世，王云：「尚與上同。」一若今之世人也。王引之云：「『今之世人』，當作『今世之人』。今世與尚世、後世，相對為文也。」鬼，非人也，兄之鬼，兄也。王引之云：「『鬼非人也』，當作『人之鬼非人也』，寫者脫去『人之』二字耳。小取篇云『人之鬼，非人也，兄之鬼，兄也』，是其證。」案：無「人之」二字，義自可通，今不據增。天下之利驩。驩，猶悅也。天志中篇云「今有人於此，驩若愛其子，竭力單務以利之。」此疑當接上「興利為己」句。聖人有愛而無利，俔日之言也，說文人部云「俔，譬諭也，一日閒見。」爾雅釋言云「閒，俔也。」案：俔有閒訓，此疑亦當與閒義同。方言云「閒，非也。」孟子離婁篇云「政不足閒也。」俔閒蓋謂駮難相非，故下云「乃客之言。」「日」，疑當作「曰」。或疑當為「儒者之言。」「儒」，俗作「（） \\n  \\n 」，與「俔」相似而誤。亦通。乃客之言也。天下無人，子墨子之言也。無人，即兼愛之義。言人己兩忘，則視人如己矣。「子墨」下，舊無「子」字，今據吳鈔本補。猶在。似言害捨大取小，然其害猶在。上疑有脫文。 \\n  \\n 不得已而欲之，非欲之也。舊本重「非欲之」三字。畢云「一本無」。案：顧校季本亦無，今據刪。此即前害之中取小，不得已也之義。疑當在上文「是害之中取小也」下。非殺臧也。王引之云「『非殺臧也』上有脫文，以下二句例之，當云『專殺臧，非殺臧也。』」專殺盜，非殺盜也。凡學愛人，「學」，當為「譽」。前云「譽己非賢也」，後又云「愛人非為譽也」，此句或當接後「利人也，為其人也」句。 \\n  \\n 小圜之圜，與大圜之圜同。方至尺之不至也，「方」，當為「不」。與不至鍾之至不異，「鍾」，當為「千里」二字。「之至」，當作「之不至」，謂尺與千里，遠近異，而其為不至則同。故下云「遠近之謂。」今本「千里」二字，誤合為「重」字，校者又益金為「鍾」，遂不可通。續漢書五行志，童謠以董字為千里草，與此可互證。其不至同者，遠近之謂也。是璜也，畢云：「說文云『璜，半璧也』。」是玉也。此與上「是」字，疑並當作「意」。 \\n  \\n 意楹，非意木也，意是楹之木也。意指之人也，非意人也。王引之云：「當作『意人之指，非意人也』，意，度也，言所度者人之指，非度人也。下文云『一指，非一人也』，是其證。」意獲也，說文犬部云「獲，獵所獲也。」乃意禽也。俞云：「『乃意禽也』，當作『非意禽也』，與上文『非意木也』，『非意人也』一律。」詒讓案：「乃」字不誤，此與上文反正相對，言獵者之求獲，欲得禽也。志功，不可以相從也。志，即意求之也。功，謂求而得之。 \\n  \\n 利人也，為其人也。畢云：「『為』，一本作『非。』」富人，言譽人之富。非為其人也。畢云：「舊二字倒，一本如此。」有為也以富人。言有所為，以使人富。富人也，治人有為鬼焉。言治人之事，兼有事鬼，若祭祀之類。為賞譽利一人，非為賞譽利人也。亦不至無貴於人。「無貴」，疑當作「無賞譽。」言賞譽雖不能遍及人，亦不至因此遂不用賞譽也。智親之一利，畢云：「智，同知。」未為孝也，亦不至於智不為己之利於親也。言雖不足為孝，亦不至於明知己之有利於親，而不為之。 \\n  \\n 智是之世之有盜也，上「之」字當衍，吳鈔本無。下「之」字蓋「世之」二字誤倒，校者又於下增一「之」字，遂致複出。「盜」，當作「人」，涉下而誤。盡愛是世。俞云：「當作『智是世之有盜也，不盡是世』，下文『智是室之有盜也，不盡是室也』，可證。」案：俞校未塙，以文義推之，當作「智是世之有人也，盡愛是世」，即兼愛之義。智是室之有盜也，不盡是室也。「不盡」下，以下文推之，當有「惡」字。智其一人之盜也，不盡是二人。畢云：「『二』當為『一』。」詒讓案：當作「不盡惡是人」，此脫「惡」字，衍「二」字耳。雖其一人之盜，苟不智其所在，盡惡其弱也。「弱」，疑當為「朋」，形近而誤。言盜雖止一人，然不能審知其誰某，則盡惡其朋黨也。 \\n  \\n 諸聖人所先為，人欲名實。「欲」，疑「效」之誤。名實不必名。疑當作「實不必名」，上「名」字誤衍。苟是石也白，句。敗是石也，「敗」，當為「取」。盡與白同。言白石之白皆同。是石也唯大，唯、雖通，吳鈔本作「惟」。不與大同，言大石之中，仍有大小之異。是有便謂焉也。「便」，疑當為「使」。以形貌命者，必智是之某也，「貌」，吳鈔本作「貌」，下同。焉智某也。焉，猶乃也。不可以形貌命者，唯不智是之某也，唯，亦與雖通。智某可也。諸以居運命者，爾雅釋詁云「運，徙也。」畢云：「居運，言居住或運徙。」苟人於其中者，皆是也，「人」，當作「入」。入是去非，文正相對。去之，因非也。諸以居運命者，若鄉里齊、荊者，皆是。諸以形貌命者，若山丘室廟者，皆是也。 \\n  \\n 智與意異。舊本脫「異」字，今據吳鈔本補。上文辨智意二者之文甚詳。重同，經說上云「二名一實，重同也」。具同，「具」，當為「俱」。經說上云「俱處於室，合同也」。連同，國語楚語韋注云「連，屬也」。同類之同，經說上云「有以同，類同也」。同名之同，丘同，丘與區通，詳經下篇。謂同區域而處。鮒同，鮒、附通。史記魏世家「屈侯鮒」，說苑臣術篇「鮒」作「附」。周禮大司徒鄭注云「附，麗也」。是之同，畢云：「一本又有『同』字。」然之同，同根之同。此四字疑當在前「同名之同」下。此下文「有非之異，有不然之異」二句，正與上文「是之同，然之同」相對，明不當以此句廁其閒也。有非之異，有不然之異。有其異也，為其同也，為其同也異。此下疑當接下「長人之異，短人之同」一節。一曰乃是而然，吳鈔本作「是」。二曰乃是而不然，三曰遷，昔是而今不然。四曰強。貌是而情不然。子深其深，淺其淺，益其益，尊其尊。以上似並辨辭氣之異同。俞云：「『尊』，當讀為『〈尊刂〉』。說文刀部『〈尊刂〉，減也」。〈尊刂〉有減損之義，故與『益其益』對文成義。」案：俞說是也。後漢書光武十王傳贊「沛獻尊節」，李注引禮記「恭敬尊節」，今曲禮作「撙節」。「尊」「撙」「〈尊刂〉」，聲類並同。察次山比因至，優指復。句次察聲端名，因請復。此文脫誤不可校，以意推繹，兩「次」字，疑皆當作「〈氵欠〉」，即「盜」之壞字。一「優」字，二「復」字，皆「得」之誤。「請」讀為「情」。請復，即下文之請得也。審校文義，疑首句當作「察盜止此室因指得」，次句當作「察盜聲端名因情得。」上云「智是室之有盜也，不盡是室也」，言察盜之止於是室，乃因人指而得之。若察盜之聲，而得其名，則因（）其情，而得之也。大恉蓋如是。今本「止此室」，訛為「山比至」，而以「至」字倒著「因」下，又涉「復」字而衍一「優」字，「察〈氵欠〉復倒作「次察」，遂無從諟正矣。端名，亦難通，疑「端」當為「揣」之誤。正夫辭惡者，人右以其請得焉。「正」，當為「匹」。「右」，疑「有」之誤。有與或義同，請亦讀為情，下同。此以（）獄為喻也。辭惡，謂不受惡。左宣二年傳「趙盾為法受惡」，杜（一）注云「為法受屈」，與此義可相證。言匹夫雖賤，而不肯受屈，必欲自明其志，則可以得其情實。諸所遭執，而欲惡生者，人不必以其請得焉。惡生，謂樂於就死也。言遭囚執而不求生，則雖有屈抑而不欲自明，故不能必得其情實也。 \\n  \\n （一）原誤作「柱」，據左傳杜注改。 \\n  \\n 聖人之附〈氵賈〉也，「附」，道藏本、吳鈔本並作「拊」。畢云「〈氵賈〉字未詳。」仁而無利愛，「而」，吳鈔本作「人」。利愛生於慮。謂以仁待人，而無私愛利之心。凡愛利，皆生於自私之心，不足為仁也。經說上云「慮也者，以其知有求也。」昔者之慮也，非今日之慮也；昔者之愛人也，非今之愛人也。愛獲之愛人也，生於慮獲之利，謂因賴其利而愛之。慮獲之利，非慮臧之利也，臧獲異人，故所慮與所利不同。舊本無下「慮獲之利」四字，王引之云：「『生於慮獲之利』下，當更有『慮獲之利』四字，『慮獲之利，非慮臧之利也』『而愛臧之愛人也，乃愛獲之愛人也』，相對為文。」案：王說是也，今據增。而愛臧之愛人也，乃愛獲之愛人也。言所愛雖異，其為愛人則同。臧獲統於人之內也。去其愛而天下利，弗能去也。疑當作「弗能不去也。」言去一人而利天下，雖在所愛，不能不去也。昔之知牆，非今日之知牆也。蘇云：「『牆』，疑當作『臧』。」俞云：「『牆』字不可通，乃『嗇』字之誤。呂氏春秋情Q欲Y篇『論早定則早知嗇』，先己篇『嗇其大寶』，高注並曰『嗇，愛也』。『昔之知嗇，非今日之知嗇』，猶上文云『昔者之愛人也，非今之愛人也』。」案：蘇說近是。此下疑當接後文「藉臧也死，而天下害」句。貴為天子，其利人不厚於正夫。顧云：「『正』，當作『匹』。」俞校同。案：顧校是也。此書「匹夫」字，多訛作「正夫」，詳節葬下篇。此言利人之心，貴賤所同。蘇云：「『正』讀如『征』」，誤（一）。二子事親，此上，疑當接上文「義厚親不稱行而類行」下。或遇孰，或遇凶，「孰」，道藏本、吳鈔本，並作「熟」。畢云：「言歲孰歲凶。」其親也相若。言不以孰凶而事親有厚薄。非彼其行益也，非加也。疑當作「非彼其行益加也。」外執無能厚吾利者。「執」，疑「埶」之訛。謂外物不能使吾利親之心加厚。藉臧也死而天下害，吾持養臧也萬倍，吾愛臧也不加厚。藉，即假借字。首句「臧」字，舊本誤「藏」，今據吳鈔本正。持養，義詳非命下篇。言假令臧死而害及天下，則吾之持養之也當萬倍，然為天下去害，非愛臧加厚也。 \\n  \\n （一）原作「語」，據文義改。 \\n  \\n 長人之異，短人之同，其貌同者也，「貌」，吳鈔本作「貌」，下並同。故同。俞云：「『長人之異，短人之同』，當作『長人之與短人也同』，下二句正釋長人短人所以同之故也。下文曰『指之人也與首之人也異，人之體非一貌者也，故異。將劍與挺劍異，劍以形貌命者也，其形不一，故異』，並與此文一律，可證。」指之人也與首之人也異。首之人，謂以首向人。人之體，非一貌者也，故異。將劍與挺劍異，將，〈爿手〉之借字。說文手部云「〈爿手〉，扶也」「挺，拔也。」劍以形貌命者也，其形不一，故異。楊木之木與桃木之木也，同。諸非以舉量數命者，敗之盡是也。「敗」，疑亦當為「取」，形近而誤。此言不以量數舉者，若一人為人，百人亦為人，故云「取之盡是也」。故一人指，非一人也，是一人之指，乃是一人也。王引之云「『故一』下，衍『人』字。『一人』之指上，衍『是』字。當作『故一指，非一人也，一人之指，乃是一人也』。」方之一面，非方也，言方幂與方周、方體不同。方木之面，方木也。 \\n  \\n 以故生，「以」上，當有「夫辭」二字，下文可證。廣雅釋詁云「故，事也」。此疑當接上語經節下。以理長，以類行也者。二字當乙。蘇云「據下文，當作『辭以類行者也』」，非。立辭而不明於其所生，忘也。顧云「忘，當為妄」。今人非道無所行，道與理同。此釋「以理長」之義。言不循道，則辭不可行。唯有強股肱，而不明於道，唯與雖通。其困也，可立而待也。夫辭以類行者也，立辭而不明於其類，則必困矣。故浸淫之辭，文選洞簫賦，李注云「浸淫，猶漸冉，相親附之意也。」其類在鼓栗。「在」下，吳鈔本有「於」字，此文有訛。蘇云：「此下言其類者十有三，語意殊不可曉，疑皆有說以證明之。如韓非儲說所云者，而今已不可考矣。」聖人也，為天下也，其類在于追迷。畢云：「言能追正迷惑。」案：以下並釋「以類行」之義，而文多難通。畢以意說之，皆不甚塙。今無可質證，姑存以備攷。或壽或卒，其利天下也指若，畢云：「言其指相若。」蘇云：「指，當作相。」其類在譽石。畢云：「疑『譽名』，言聖人有壽有不壽，其利天下同，則譽在也。」案：畢說未塙，疑當作「礜石」，說文石部云「礜，毒石也。」山海經西山經云「礜石可以毒鼠」，郭璞注云「今礜石殺鼠，蠶食之而肥。」此言礜石害鼠，而利於蠶，以況或壽或卒之，利害不同也。一日而百萬生，愛不加厚，此疑釋「藉臧也死，而天下害」一節之義。其類在惡害。畢云：「言意多所愛而不行者，畏難之故。」愛二世有厚薄，而愛二世相若，「二」，當為「上」字之誤。說文「古文上作（）」，與「二」形相似。上世與尚世義同。此釋上文「愛尚世與愛後世，一若今之世人也。」其類在蛇文。此文有訛，洪云：「『文』，當作『玄』，玄即蚿字之省。莊子秋水篇『夔憐蚿，蚿憐蛇』，亦取相愛為義。」案：洪說未塙。愛之相若，擇而殺其一人，畢云：「言愛二人同，擇而殺其一。殺，減也。」案：此似釋上文「殺一人以存天下，非殺一人以利天下」一節之義。畢說失之。其類在阬下之鼠。「阬」，舊本訛「院」，今據道藏本、吳鈔本正。爾雅釋詁云「阬，虛也。」得鼠則殺之，為其害物也。小仁與大仁，行厚相若，「大仁」，舊本作「大人」，今從吳鈔本。仁與人通。此似釋上文「大人之愛小人也」一節之義。其類在申。有訛脫。凡興利除害也，上文云「興利為己」，此疑釋其義。其類在漏雍。吳鈔本作「厚壅」，疑「屚罋」之訛。王云：「雍與甕同，井九二『甕敝漏』，釋文『甕』作『雍』。北山經『縣雍之山』，郭璞曰『音汲甕』，水經晉水篇作『縣甕』。漢紀孝成紀『申徒狄蹈甕之河』。漢書鄒陽傳『甕』作『雍』。」案：王說是也。此似言甕之害在於漏，去其漏，則得汲水之利也。厚親不稱行而類行，此釋上文「義可厚厚之」一節之義。其類在江上井。不為己之可學也，「學」，疑「譽」之誤。上文云「譽己非賢也」，此或釋其義。其類在獵走。愛人非為譽也，其類在逆旅。言因求利而愛人，此釋上文「為賞譽利一人」一節之義。愛人之親若愛其親，此疑釋上文「以臧為其親也」一節之義。其類在官苟。有訛。兼愛相若，一愛相若，言愛一人與兼愛眾人同。一愛相若，四字重出，當是衍文。此疑釋上文「愛眾眾也」一節之義。其類在死也。畢云：「一本作『虵』。」案：顧校季本，亦作「虵」。此文有訛。小取第四十五 \\n  \\n 夫辯者，將以明是非之分，審治亂之紀，明同異之處，察名實之理，處利害，國語魯語云「智者處物」。韋注云：「處，名也。」淮南子說林訓云「見之明白，處之如玉石。」決嫌疑。句。焉摹略萬物之然，說文手部云：「摹，規也。」淮南子本經訓，高注云「略，約要也。」俞正燮云：「摹略，即今言之模量，古言之無慮。」俞云：「『然』字無義，疑當作『狀』，『狀』誤為『〈月犬〉』，因誤為『然』。」論求群言之比，以名舉實，經說上云「舉，告以文名，舉彼實也。」以辭抒意，史記平原君傳集解引別錄「鄒衍曰：辯者抒意通指，明其所謂」。漢書劉向傳「一抒愚意，顏注云「抒，謂引而泄之也」。畢云：「紀、理、疑、比、意為韻，古四聲通。」以說出故，以類取，以類予。畢云：「故、取、予為韻。」有諸己不非諸人，無諸己不求諸人。或也者，不盡也。易乾文言云「或之者，疑之也。」假者，今不然也。畢云：「假設，是尚未行。」效者，為之法也；所效者，所以為之法也。故中效，畢云：「中，去聲。」則是也；不中效，則非也，此效也。辟也者，畢云：「辟同譬。說文云『譬，諭也』。諭，古文喻字。」舉也物而以明之也。畢云：「舉也，『也』字疑衍。」王云：「『也』非衍字，也與他同，舉他物以明此物，謂之譬。故曰『辟也者，舉他物而以明之也』。墨子書通以也為他，說見備城門篇。」案：王說是也，潛夫論釋難篇云「夫譬喻也者，生於直告之不明，故假物之然否以彰之」。荀子非相篇云「談說之術，分別以喻之，譬稱以明之」。侔也者，比辭而俱行也。說文人部云「侔，齊等也」。謂辭義齊等，比而同之。援也者，曰子然，句。我奚獨不可以然也？說文手部云「援，引也」。謂引彼以例此。推也者，以其所不取之，同於其所取者，予之也。淮南子本經訓，高注云：「推，求也」。此云取，與求義同。謂所求者在此，所不求者在彼，取彼就此，以得其同。所謂予之也。是猶謂也者同也，吾豈謂也者異也。夫物有以同而不，不，讀為否。率遂同。率遂聲近義同。廣雅釋詁云「率，述也」。率、遂、述，古並通用。耕柱篇云「古之善者不遂」，遂即述也。明鬼下篇「率徑」，月令作「徑術」。鄭注，謂即周禮匠人之「遂徑」，並其證也。辭之侔也，畢云：「『之侔』，一本作『侔之』。」案：顧校季本，亦作「侔之」。有所至而正。疑當作「止」。其然也，有所以然也。其然也同，句。其所以然不必同。「其然也同」，舊本脫上三字。王引之云：「『同其所以然不必同』，當作『其然也同，其所以然不必同』，承上文其然與所以然言之也。下文『其取之也同，其所以取之不必同』，文義正與此合，寫者脫去上三字耳。」其取之也，有所以取之。舊本無「所」字，王引之云：「以上當有『所』字。下文『其所以取之不必同』，即承此言之也。上文『其然也，有所以然也』，文義正與此合。寫者脫『所』字。」案：王校是也，今據增。其取之也同，句。其所以取之不必同。句。是故辟、侔、援、推之辭，畢云：「譬也，侔也，援也，推也，即上四者。」行而異，轉而危，俞云：「危，讀為詭。漢書天文志『司詭星出正西』，史記天官書『詭』作『危』。是危、詭古字通行而異，『轉而詭』，詭亦異也。」遠而失，句。流而離本，句。則不可不審也，不可常用也。故言多方，莊子天下篇「惠施多方」。呂氏春秋必己篇高注云：「方，術也。」殊類異故，則不可偏觀也。偏，與遍通。下同。 \\n  \\n 夫物或乃是而然，或是而不然。或一周而一不周，「周」，舊本並作「害」，王引之云：「兩『害』字，俱當作『周』，隸書『周』字與『害』相似，故誤為『害』，下文『此一周而一不周者也』，與此相應，字正作『周』。」案：王說是也，今據正。或一是而一不是也，不可常用也。故言多方，殊類異故，則不可偏觀也。非也。王引之云：「此本作『或一是而一非也』，當以『非也』二字，接『或一是而一』下。其『不可常用也』以下三句，則因上文而衍。『不是也』三字，又後人所增。蓋後人不知『不可常用』云云，為衍文之隔斷正文者，又不知『非也』二字，本與『或一是而一』作一句，乃足以『不是也』三字耳。下文云『此乃一是而一非者也』，與此相應，當據以刪正」白馬，馬也，乘白馬，乘馬也。畢云：「張湛注列子云：『白馬論曰，馬者所以命形也，白者所以命色也，命色者非命形也』。」詒讓案：張本公孫龍子文。驪馬，馬也，說文馬部云「驪，馬深黑色。」乘驪馬，乘馬也。獲，人也，愛獲，愛人也。臧，人也，愛臧，愛人也。畢云：「方言云『臧獲，奴婢賤稱也。荊、淮、海、岱，雜齊之間，罵奴曰臧，罵婢曰獲。齊之北鄙，燕之北郊，凡民男而婿婢，謂之臧，女而婦奴，謂之獲，亡奴謂之臧，亡婢謂之獲』。王逸注楚辭云『臧，為人所賤繫也；獲，為人所係得也。」或曰：「臧，守藏者也；獲，主禽者也。」此乃是而然者也。獲之親，舊本作「視」。畢云：「當為『事』。」王引之云：「畢說非也。『視』，乃『親』字之訛，獲之親，人也。獲事其親，非事人也。兩親字，上下相應，猶下文云『其弟美人也，愛弟，非愛美人也』，兩弟字亦上下相應。」案：王說是也，今據正。人也，獲事其親，非事人也。其弟美人也，愛弟，非愛美人也。畢云：「言使其弟有美容，而愛弟者，非以容也。」車，木也，乘車，非乘木也。船，木也，人船，畢云：「當為『乘船』。」蘇云「『人』，當為『入』之誤。」非人木也。盜人，人也，多盜，非多人也；無盜，非無人也。奚以明之？惡多盜，非惡多人也；欲無盜，非欲無人也。畢云：「此所謂辯名實之理。」世相與共是之。若若是，則雖盜人人也，衍一「人」字。愛盜非愛人也，不愛盜非不愛人也，殺盜人非殺人也，「盜」下「人」字衍。荀子正名篇云「『殺盜非殺人也』，此惑於用名以亂名者也」。無難盜無難矣。據下文，疑衍「盜無難」三字。此與彼同類，世有彼而不自非也，墨者有此而非之，無也故焉，舊本「故」在「也」上，王引之云：「『無故也焉』，當作『無也故焉』。也故，即他故。下文云『此與彼同類，世有彼而不自非也，墨者有此而非之，無也故焉』，文正與此同，今本『也故』二字倒轉，則義不可通。」案：王校是也，今據乙。所謂內膠外閉，爾雅釋詁云「膠，固也」。謂內膠固而外閉塞。與心毋空乎，空，讀為孔。列子仲尼篇「文摯謂龍叔曰：子心六孔流通，一孔不達」，張注云「舊說聖人心有七孔也。」內膠而不解也。此乃是而不然者也。舊本「然」作「殺」。畢云：「據上當為『然』，一本作『然』。」蘇云：「『然』與『煞』字，形相近，遂展轉致訛。」案：畢、蘇校是也。顧校季本亦作「然」，今據正。且夫讀書，非好書也。疑當作「夫且讀書，非讀書也，好讀書，好書也」。且鬥雞，非雞也，畢云：「言人使之鬥。」好鬥雞，好雞也。且入井，非入井也，止且入井，止入井也。且出門，非出門也，止且出門，止出門也。據上文，當亦有「世相與共是之」五字。若若是，且夭，非夭也，壽夭也。疑當重「夭」字。有命，非命也。非執有命，非命也。無難矣。此與彼同類，舊本脫「類」字，畢云：「據上當有『類』字」，王說同，今據補。世有彼而不自非也，墨者有此而罪非之，畢云：「據上無『罪』字。」蘇云：「『罪』字衍。即『而非』兩字之訛。」王說同。案：「罪」疑當作「眾」，形近而訛。言墨者有此論，而眾共非之。似非衍文。上文無此字，或轉是誤脫耳。無也故焉，舊本誤作「無故焉也」，王、顧並據道藏本正，吳鈔本同。畢本亦誤，云「據上文『焉也』當倒」，尤非。所謂內膠外閉，與心毋空乎，內膠而不解也。此乃是而不然者也。舊本脫「不」字。王云：「上文『白馬，馬也』以下，但言是，不言非，故曰『此乃是而然者也』『獲之親人也』以下，言是又言非，故曰『此乃是而不然者也』。『且夫讀書，非好書也』以下，亦是非並言，而以此三句承之，則亦當云『此乃是而不然者也』，寫者脫去『不』字耳。」案：王校是也，今據補。愛人，待周愛人，而後為愛人。不愛人，不待周不愛人，不周愛，因為不愛人矣。舊本，「不周愛」，作「不失周愛。」俞云：「周，猶遍也，『失』字衍文。此言不愛人者，不待遍不愛人，而後謂之不愛人也。有不遍愛，因為不愛人矣，今衍『失』字，義不可通，乃淺人不達文義而加之。」案：俞說是也，今據刪。乘馬，不待周乘馬，然後為乘馬也。有乘於馬，因為乘馬矣。逮至不乘馬，待周不乘馬，而後為不乘馬。此一周而一不周者也。舊本「不待周乘馬」句，脫「不」字，「而後為不乘馬」句，脫「為」字。下又衍「而後不乘馬」五字。王引之云：「『待周乘馬，然後為乘馬也』，『待』上當有『不』字。不待周乘馬，所謂不周也。下文『待周不乘馬』，所謂周也。以相反為義，『而後不乘馬』，『不』上當有『為』字，猶上文云『然後為乘馬也』，寫者脫去耳。其重出之『而後不乘馬』五字，則衍文也。」案：王說是也，今據增刪。居於國，則為居國，有一宅於國，而不為有國。桃之實，桃也。棘之實，非棘也。棘之實，棗也，故云非棘。詩魏風園有棘「其實之食」，毛傳云「棘，棗也。」說文束部云「棘，小棗叢生者。」問人之病，問人也；惡人之病，非惡人也。人之鬼，非人也；兄之鬼，兄也。祭人之鬼，非祭人也；祭人之鬼，舊本脫「人」字。王引之云：「『祭之鬼』，當作『祭人之鬼』，承上文人之鬼而言也，寫者脫『人』字。」案：王說是也，今據補。祭兄之鬼，乃祭兄也。之馬之目盼，顧云：「淮南說山訓作『眇』，此作『盼』，誤也。」畢云：「上『之』疑當為『大』。」王引之云：「上『之』非『大』字之訛。之，猶於也。言於馬之目盼，則謂之馬盼，於馬之目大，而不謂之馬大；於牛之毛黃，則謂之牛黃，於牛之毛眾，而不謂之牛眾也。」蘇云：「之馬，猶言是馬。盼，視也。」案：說文目部云「盼，白黑分也」；「眇，一目小也」。馬目不可以言盼，顧校近是。之，當從蘇訓為是，前經說諸篇，義多如此。則為之馬盼；畢云：「『為』，當作『謂』。」之馬之目大，而不謂之馬大。莊子天下篇，釋文引司馬彪云「狗之目眇，謂之眇狗，狗之目大，不曰大狗；此乃一是一非」，即襲此文，而易馬為狗。之牛之毛黃，則謂之牛黃；之牛之毛眾，而不謂之牛眾。一馬，馬也，二馬，馬也。馬四足者，一馬而四足也，非兩馬而四足也。一馬馬也。王引之云：「『一馬，馬也。二馬，馬也』，已見上文。此『一馬，馬也』四字，蓋衍。」馬或白者，畢云：「『白』，舊作『自』，以意改。」案：顧校季本，正作「白」。二馬而或白也，非一馬而或白。此乃一是而一非者也。耕柱第四十六 \\n  \\n 子墨子怒耕柱子，墨子弟子。耕柱子曰：「我毋俞於人乎？」荀子榮辱篇，楊注云「俞，讀為愈」。淮南子說山訓，高注云「愈，勝也」。畢云：「古『愈』字只作『俞』，太平御覽（一），引作『愈』。」子墨子曰：「我將上大行，「大」，吳鈔本作「太」，蘇云：「大讀為太。」畢云：「高誘注呂氏春秋云『大行在河內野王縣北』，山在今河南懷慶府城北，亦名羊腸阪。」駕驥與羊，王云：「羊不可與馬並駕，『羊』當為『牛』。太平御覽（二）地部五，引此已誤作『羊』。蓺文類聚地部及白帖五，並引作『牛』。」子將誰敺？」畢云：「『子』，舊作『我』，據蓺文類聚、太平御覽改。說文云：『敺，古文驅，從攴』。蓺文類聚引作『驅』。」耕柱子曰：「將敺驥也。」子墨子曰：「何故敺驥也？」耕柱子曰：「驥足以責。」畢云：「蓺文類聚，引作『以驥足責』。」王云：「『驥足以責』本作『以驥足責』，言所以敺驥者，以驥之足責故也。此正答墨子何故敺驥之問。今本倒『以』字於『足』字之下，則非其旨矣。類聚、白帖、御覽，並作『以驥足責』。」蘇云：「言任敺策也。」子墨子曰：「畢云：「『子墨』二字舊脫，據太平御覽增。」我亦以子為足以責。」王云：「本作『我亦以子為足責』，此正答耕柱子以驥足責之語。今本『足責』作『足以責』，亦誤。類聚、御覽無『以』字。」蘇云：「亦責備賢者之意。」 \\n  \\n （一）（二）原誤作「覺」，形近而訛。 \\n  \\n 巫馬子謂子墨子曰：「畢云：「藝文類聚引『謂』作『問』。」蘇云：「巫馬子為儒者也，疑即孔子弟子巫馬期，否則其後。」詒讓案：史記孔子弟子傳云「巫馬施少孔子三十餘歲，計其年齒，當長墨子五六十歲，未必得相問答，此或其子姓耳」。鬼神孰與聖人明智？」子墨子曰：「鬼神之明智於聖人，猶聰耳明目畢云：「蓺文類聚雜器物部，引作『聰明耳目』。」之與聾瞽也。畢云：「蓺文類聚，引『瞽』作『盲』。」昔者夏后開畢云：「『昔者』，蓺文類聚引作『若』。後漢書注引，云『開冶』。」詒讓案：「冶」字不當有，崔駰傳注蓋誤衍。蘇云：「開，即啟也，漢人避諱而改之。」使蜚廉折金於山川，畢云：「蓺文類聚、後漢書注、太平御覽、玉海，俱引『蜚』作『飛』。」蘇云：「此為夏之蜚廉。」詒讓案：初學記鱗介部、文選七命注，並作「飛」。又畢本，「折」改「採」，云「舊作『折』，據文選注改。山海經云『其中多金，或在山，或在水』。諸書引，多無『川』字，非。」王云：「畢改非也。折金者，擿金也。漢書趙廣漢傳『其發姦擿伏如神』，師古曰『擿，謂動發之也』。管子地數篇曰『上有丹沙者，下有黃金。上有慈石者，下有銅金。上有陵石者，下有鉛錫有銅。上有赭者，下有鐵。君謹封而祭之，然則與折取之遠矣』。彼言折取之，此言折金，其義一也。說文曰『硩，上擿巖空青珊瑚墮之，從石折聲』，硩與折，亦聲近而義同。後漢書崔駰傳注、蓺文類聚雜器物部、初學記鱗介部、太平御覽珍寶部九、路史疏仡紀、廣川書跋、玉海器用部，引此並作『折金』。文選注作『採金』者，後人不曉『折』字之義而妄改之，非李善原文也。」又云：「山水中雖皆有金，然此自言使蜚廉折金於山，不兼川言之。後漢書注、文選注、蓺文類聚、初學記、太平御覽，引此皆無『川』字，則『川』字乃後人以意加之也。」案：王說是也。而陶鑄之於昆吾；吳鈔本無「之」字。畢云：「蓺文類聚、後漢書注、文選注，俱引作『以鑄鼎於昆吾』。『吾』，文選注作『吳』。括地志云『濮陽縣，古昆吾國，故城縣西三十里，昆吾臺在縣西百步，在顓帝城內，周回五十步，高二十丈，即昆吾虛也』。」王云：「『陶鑄之於昆吾』本作『鑄鼎於昆吾』，此淺人不曉文義而改之也。金可言鑄，不可言陶。上言折金，故此言鑄鼎。此言鑄鼎，故下言鼎成。若以陶鑄並言，則與上下文皆不合矣。後漢書注、文選注、蓺文類聚、初學記，並作「鑄鼎」，太平御覽作「鑄之」，路史作「鑄陶」，玉海作「陶鑄之」，則羅長源所見本，已有陶字，蓋唐、宋閒人改之也。」詒讓案：呂氏春秋君守篇云「昆吾作陶」，高注云「昆吾，顓頊之後，吳回之孫，陸終之子，己姓也，為夏伯制作陶冶」。通典州郡篇云「濮州濮陽縣即昆吾之虛，亦名帝丘」。案濮陽故城在今直隸大名府開州西南，即古昆吾國也。夏啟使蜚廉就其地而鑄鼎。故文選張協七命云「銘德於昆吳之鼎」吾、吳字通。濮陽古亦名帝丘，呂氏春秋應言篇云「市丘之鼎」，宋本蔡邕集，薦邊文禮書作「帝丘之鼎」，亦即指夏鼎言之。是使翁難雉乙卜於白若之龜，舊本無「雉」字，今據玉海增。「白」畢校改為「目」，云：「舊脫『乙』字，又作『白苦之（）』，誤。蓺文類聚引作『使翁難乙灼目若之龜』。玉海引作『使翁難雉乙卜於白若之龜』，當從『目若』者。周禮云『北龜者曰若』。爾雅釋魚云『龜左睨不類，右睨不若』。賈公彥疏禮，以為睥睨是目若之說也。若，順也。」王云：「舊本訛作『白苦之（）』，畢據蓺文類聚改為『目若之龜』，引爾雅以為『目若』之證，殊屬附會。今考初學記、路史、廣川書跋、玉海，並引作『白若之龜』，『白』字正與今本同，未敢輒改。」詒讓案：「白若」，道藏本作「目苦」，吳鈔本、季本作「白苦」，初學記引亦作「使翁難乙灼白若之龜」，江淹集銅劍讚敘云「昔夏后氏使九牧貢金，鑄九鼎於荊山之下，於昆吾氏之墟，白若甘攙之地」，虞荔鼎錄文略同，似皆本此。書亦作「白若」，而以為地名，疑誤。但此文舊本訛脫難通，審校文義，當以玉海所引校長。「翁」當作「（）」，說文口部「嗌」籀文作「（）」，經典或假為「益」字。漢書百官公卿表「（）作朕虞」，是也。（）與翁形近，節葬下篇「哭泣不秩聲嗌」，「嗌」亦誤作「翁」，是其證。「難」當為「〈著斤〉」，備穴篇「斲以金為〈著斤〉」，「〈著斤〉」今本亦訛「難」。又經說上篇「〈著斤〉指〈著斤〉脯」，「〈著斤〉」並作「〈養隹〉」，皆形近訛易。〈著斤〉與斮音義同，詳經下篇。「〈著斤〉雉」猶言「斮雉」，即謂殺雉也。史記龜筴傳說宋元王得神龜云「乃刑白雉及與驪羊，以血灌龜於壇中央」，蓋以雉羊之血釁龜也。「乙」當作「已」，已與以同，言啟使伯益殺雉以釁龜而卜也。玉海所引「雉」字尚未訛，今本又脫「雉」字，遂以「翁難乙」為人姓名，真郢書燕說，不可究詰矣。又博物志云「昔夏啟筮徙九鼎，啟果徙之」，似即此事，而傳聞小異。曰：畢本「曰」上增「龜」字，云舊脫「龜」字，據玉海增。王云：「曰者，翁難乙既卜，而言其占也。下文乙又言兆之由曰，即其證。自『鼎成四足而方』以下六句，皆是占詞。畢依玉海於『曰』上加『龜』字，非也。『龜曰』二字，義不可通。蓺文類聚作『使翁難乙灼目若之龜成曰』，則『曰』上本無『龜』字，明矣。」案：王校是也。但此下文六句，似是啟使益命龜之辭，故辭終曰上饗，明將鑄鼎以共祭享也。下又言兆之繇，乃是占詞。王以下六句，並為占詞，恐非。『鼎成三足而方』，王云：「『三足』本作『四足』，此後人習聞鼎三足之說，而不知古鼎有四足者，遂以意改之也。蓺文類聚、廣川書跋、玉海，引此皆作『四足』。博古圖所載商周鼎四足者甚多，未必皆屬無稽。廣川書跋曰：『祕閣二方鼎，其一受太府之量，一〈禾石〉七斗，又一受量損二斗三升，四足承其下，形方如矩。漢人謂鼎三足以象三德，又謂禹之鼎三足以有承也。韋昭以左氏說莒之二方鼎，乃謂其上則方，其下則圓。方其時，古鼎存者盡廢，其在山澤邱隴者未出，故不得其形制』，引墨子『鼎成四足而方』，以為古鼎四足之證。」王引之云：「左傳莒之二方鼎，服虔曰：鼎三足者圓，四足者方。則漢人說方鼎，固有知其形制者。」案：二王說是也。此書多古字，舊本蓋作「亖足」，故訛為「三」。後文楚四竟之田，「四」，今本亦訛「三」，可證。銅劍讚亦訛作「三足」。不炊而自烹，畢云：「此『亯』字俗寫，玉海引作『亨』，蓺文類聚引作『不灼自成』。」詒讓案：說文火部云「炊，爨也。」銅劍讚及鼎錄並云「不炊而自沸」。論衡儒增篇云「世俗傳周鼎不爨自沸，不投物物自出」，漢時俗語蓋出於此。不舉而自臧，畢云：「玉海引作『藏』。」詒讓案：銅劍讚作「不舁而自藏」，鼎錄亦作「藏」。稽瑞引墨子曰「神鼎不灼自熟，不爨自沸，不汲自滿，五味生焉」，疑即此異文。「炊」「灼」，「熟」「烹」，「舉」「爨」，字形並相近。不遷而自行，畢云：「太平御覽引作『遷』，說文云『拪，古文（），從手（）』。則『遷』實古『拪』字後加為『遷』耳。今書又作『遷』，皆傳寫者以少見改之。又蓺文類聚引俱無『而』字。」以祭於昆吾之虛，舊本作「墟」，今據吳鈔本正。畢云：「此『虛』字俗寫。括地志云『昆吾故城在濮陽縣西三十里』。」詒讓案：此即漢書郊祀志說，九鼎，嘗鬺亨上帝鬼神也。上鄉』！畢云：「疑同尚饗。」乙又言兆之由畢云：「舊脫『乙』字，『又』字作『人』，據蓺文類聚、玉海改。蓺文類聚『由』作『繇』，無『兆之』二字。玉海亦作『繇』。」詒讓案：「乙」當作「已」。由繇通。言已卜又言其兆占也。左傳閔二年杜注云「繇，卦兆之占辭」。曰：『饗矣！上文命龜云上饗，此兆從之，故云饗矣。逢逢白雲，逢、蓬通，毛詩小雅采菽傳云「蓬蓬，盛貌」。莊子秋水篇云「蓬蓬然起於北海」。一南一北，一西一東，王云：「蓺文類聚同。太平御覽、路史、玉海，並作『一東一西』。」王引之云：「作『一東一西』者是，一東一西當在一南一北之上。雲與西為韻。西，古讀若『駪駪征夫』之『駪』，說見六書音均表。北與國為韻，大雅文王有聲篇『鎬京辟廱，自西自東，自南自北，無思不服』，廱與東為韻，北與服為韻，是其例也。而諸書所引一南一北句，皆在上，則其誤久矣。」九鼎既成，遷於三國。』銅劍讚作「定之國都」，疑誤。畢云：「北國為韻。蓺文類聚引作『而遷三國』。」夏后氏失之，殷人受之；殷人失之，周人受之。此即夏鼎也，漢書郊祀志云「禹收九牧之金，鑄九鼎，象九洲，皆嘗鬺亨上帝鬼神。其空足曰鬲，以象三德，饗承天祜。夏德衰，鼎遷于殷。殷德衰，鼎遷于周」。此以禹為啟，蓋傳聞之異。夏后、殷、周之相受也。數百歲矣。使聖人聚其良臣與其桀相而謀，桀、傑通，詳非命中篇。「謀」，舊本誤「諫」。王引之云「『諫』字與上下文義不合。『諫』當為『謀』字之誤也。管子立政九敗解『諫臣〈歺人〉而諂臣尊』，今本『諫』作『謀』，與此文互誤。淮南主術篇『耳能聽而執正進諫』，高注『諫或為謀』。言雖聖人與良臣桀相共謀，必不能知數百歲之後也。」案：王校是也，蘇說同，今據正。豈能智數百歲之後哉！畢云：「『智』，一本作『知』，下同。蓺文類聚引云『此知必千年，無聖之智，豈能知哉。』」而鬼神智之。是故曰，鬼神之明智於聖人也，猶聰耳明目之與聾瞽也。」「與」，吳鈔本作「於」。 \\n  \\n  \\n 治徒娛、縣子碩問於子墨子曰：二人蓋並墨子弟子。呂氏春秋尊師篇云：「高何、縣子石，齊國之暴者也，指於鄉曲，學於子墨子」，即此縣子碩也。蘇疑即檀弓縣子瑣，未塙。「為義孰為大務？」子墨子曰：「譬若築牆然，「譬」，吳鈔本作「辟」。能築者築，能實壤者實壤，能欣者欣，畢云：「說文云『掀，舉出也』，與欣同。」王引之云：「舉出之事與築牆無涉。欣當讀為睎。說文曰『睎，望也』。呂氏春秋不屈篇曰『今之城者，或操大築乎城上，或負畚而赴乎城下，或操表掇以善睎望』，此云能築者築，即彼所云操大築乎城上也；能實壤者實壤，即彼所云負畚而赴城下也；能欣者欣，欣與睎同，即彼所云操表掇以善睎望也。睎字從希得聲，古音在脂部。欣字從斤得聲，古音在諄部。諄部之音多與脂部相通，故從斤之字亦與從希之字相通。說文曰『昕從日斤聲，讀若希』。左傳曹公子欣時，漢書古今人表作郗時，是其證也。」然後牆成也。為義猶是也。能談辯者談辯，能說書者說書，能從事者從事，然後義事成也。」 \\n  \\n 巫馬子謂子墨子曰：「子兼愛天下，未云利也；我不愛天下，未云賊也。俞云：「廣雅釋詁『云，有也』，此兩『云』字，均當訓有。」功皆未至，子何獨自是而非我哉？」子墨子曰：「今有燎者於此，畢云：「說文云『燎，放火也』。舊『於此』二字倒，一本如此。」案：顧校季本亦作「於此」。一人奉水將灌之，一人摻火將益之，畢云：「『摻』，即『操』字異文，唐人別有音，非也。」功皆未至，子何貴於二人？」巫馬子曰：「我是彼奉水者之意，「意」，舊本作「義」，今據道藏本、吳鈔本正。而非夫摻火者之意。」子墨子曰：「畢云「舊脫『墨子』二字，以意增。」吾亦是吾意，而非子之意也。」 \\n  \\n 子墨子游荊耕柱子於楚，畢云：「游，謂游揚其名而使之仕。」王云：「『耕柱子』上不當有『荊』字，『耕』『荊』聲相近，則『荊』蓋『耕』字之誤而衍者。魯問篇曰『子墨子游公尚過於越』。」蘇云：「篇首但言耕柱子，此多一『荊』字，疑衍文。」二三子過之，食之三升，三升，蓋謂每食之數。雜守篇云「參食，食參升小半，日再食。」說苑尊賢篇「田需謂宗衛曰：三升之稷，不足於士。」閻若璩謂古量五當今一，則止今之大半升耳。莊子天下篇，說宋鈃尹文曰「請欲固置五升之飯，足矣，先生恐不得飽，弟子雖飢，不忘天下。」此復少於彼，明其更不飽矣。客之不厚。二三子復於子墨子曰：「耕柱子處楚無益矣。二三子過之，食之三升，客之不厚。」子墨子曰：「未可智也。」畢云：「『智』，一本作『知』，下同。」毋幾何而遺十金於子墨子，曰：「吳鈔本無「於」字。孟子公孫丑篇，趙注云「古者以一鎰為一金，鎰，二十兩也」。史記燕世家，正義引臣瓚云「秦以一鎰為一金」。公羊隱五年，何注云「古者以金重一斤」。文選王命論，李注引韋昭云「一斤為一金」，二說不同，未知孰是。畢云：「十金當為千金之誤」。俞云：「戰國齊策『乃使操十金』，注『二十兩為一金』。然則十金為二百兩矣。墨氏崇儉，其徒以十金餽遺，不為不豐，畢率意增益，厚誣古人，殊為無謂。」後生不敢死，後生，即弟子之稱。非儒下篇云「弟子後生」。畢云：「稱不敢死者，猶古人書疏稱死罪常文。」有十金於此，願夫子之用也。」子墨子曰：「果未可智也。」 \\n  \\n 巫馬子謂子墨子曰：「子之為義也，王云：「舊本脫『曰子』二字，今以意補。」人不見而耶，鬼而不見而富，王引之云：「『耶』字，義不可通，蓋『服』之壞字也。富讀為福，福、富古字通。而，汝也。人不見而服者，未見人之服汝也。鬼不見而富者，未見鬼之福汝也。故下文曰：『而子為之，有狂疾也』。服與福為韻。」蘇云：「『耶』當作『取』。」案：王讀富為福，是也。「耶」，疑「助」之訛。王、蘇校並未塙。而子為之，有狂疾！」子墨子曰：「今使子有二臣於此，畢云：「謂家臣。」其一人者見子從事，不見子則不從事；其一人者見子亦從事，不見子亦從事，子誰貴於此二人？」巫馬子曰：「我貴其見我亦從事，不見我亦從事者。」子墨子曰：「然則，是子亦貴有狂疾也。」 \\n  \\n 子夏子徒問於子墨子曰：史記索隱引別錄云「今按墨子書有文子，文子即子夏之弟子，問於墨子。如此則墨子在七十子之後也」。案：今本無文子，或在佚篇中。「君子有鬥乎？」子墨子曰：「君子無鬥。」子夏之徒曰：「狗豨猶有鬥，「豨」，道藏本、吳鈔本作「狶」，下同。說文豕部云「豨，豕走豨豨也」。方言云「豬，南楚（一）謂之豨。」惡有士而無鬥矣？」子墨子曰：「傷矣哉！言則稱於湯文，行則譬於狗豨，傷矣哉！」 \\n  \\n （一）原作「處」，據方言改。 \\n  \\n 巫馬子謂子墨子曰：「舍今之人而譽先王，畢云：「『先』，舊作『大』。一本如此。下同。」是譽槁骨也。譬若匠人然，智槁木也，畢云：「智同知。」而不智生木。」子墨子曰：「天下之所以生者，以先王之道教也。今譽先王，是譽天下之所以生也。可譽而不譽，非仁也。」畢云：「舊脫『非』字，一本有。」子墨子曰：「和氏之璧，韓非子和氏篇云：「楚人和氏得玉璞楚山中，奉而獻之厲王，使玉人相之，曰：『石也。』王以和為誑，而刖其左足。及厲王薨，武王即位，和又奉其璞而獻之武王，使玉人相之，又曰『石也』，王又以和為誑，而刖其右足。武王薨，文王即位，和乃抱其璞而哭於楚山之下。王乃使玉人理其璞而寶焉，遂命曰：『和氏之璧』。」案淮南子覽冥訓高注，以和氏所獻者，為楚武王、文王、成王，與韓子不同，未知孰是。隋侯之珠，淮南子覽冥訓，高注云「隋侯，漢東之國，姬姓諸侯也。隋侯見大蛇傷斷，以藥傅之。後蛇於江中銜大珠以報之，因曰隋侯之珠。蓋明月珠也。」畢云：「文選李斯上秦始皇書，注引『隋』作『隨』。」三棘六異，史記楚世家云「居三代之傳器，吞三翮六翼，以高世主。」索隱云「翮，亦作〈鬲瓦〉」。三翮六翼，亦謂九鼎。空足曰翮，六翼即六耳，翼近耳旁。」宋翔鳳云：「棘同翮，異同翼，亦謂九鼎也。爾雅釋器『附耳外謂之釴』，翼、釴字通。釋器又云』款足者謂之鬲』，即翮也。漢書郊祀志『鑄九鼎，其空足曰鬲，以象三德』。」蘇林曰：「足中空不實者，名曰鬲也。」此諸侯之所謂良寶也。畢云：「蓺文類聚引云『申徒狄曰：周之靈珪出於土石，楚之明月出於蚌蜃』。太平御覽引云『周公見申徒狄曰：賤人強氣則罰至。申徒狄曰：周之靈珪出於土石（一），楚之明月出於（二）蚌蜃，五象出於漢澤。和氏之璧，夜光之珠，三棘六異，此諸侯之良寶也。』又一引云『申徒狄謂周公曰：賤人何可薄邪？周之靈珪出於土石，隋之明月出於蚌蜃，少豪大豪出於污澤，天下諸侯皆以為寶。狄今請退也』。文各不同，當是此和氏之璧上脫文。」案：周公、申徒狄語當在佚篇，與此文不相冢也。詳佚文。可以富國家，眾人民，治刑政，安社稷乎？曰不可。所謂貴良寶者，為其可以利也。而和氏之璧、隋侯之珠、三棘六異不可以利人，是非天下之良寶也。今用義為政於國家，人民必眾，刑政必治，社稷必安。所為貴良寶者，可以利民也，而義可以利人，故曰，義天下之良寶也。」 \\n  \\n （一）（二）原作「□」，據太平御覽補。 \\n  \\n 葉公子高問政於仲尼論語述而集解「孔安國云『葉公名諸梁，楚大夫，食采於葉，僭稱公』。」左定五年傳「葉公諸梁」，杜注云：「司馬沈尹戍之子，葉公子高也」。莊子人間世釋文云「字子高。」曰：「善為政者若之何？」仲尼對曰：「善為政者，遠者近之，而舊者新之。」言待故舊如新，無厭怠也。畢云：「論語作『近者說，遠者來』。」詒讓案：韓非子難三篇亦云「葉公子高問政於仲尼，仲尼曰：政在悅近而來遠。子貢問曰：何也？仲尼曰：葉都大而國小，民有背心，故曰政在悅近而來遠」。子墨子聞之曰：「葉公子高未得其問也，仲尼亦未得其所以對也。葉公子高豈不知善為政者之遠者近也，畢云：「『也』，當為『之』。」而舊者新是哉？畢云：「一本無『是』字。」蘇云：「『是』，當作『之』。」問所以為之若之何也。不以人之所不智告人，畢云：「『智』，一本作『知』。」以所智告之，畢云：「舊『以所』二字倒，一本如此。」故葉公子高未得其問也，仲尼亦未得其所以對也。」 \\n  \\n 子墨子謂魯陽文君畢云：「文選注云『賈逵國語注曰：魯陽文子，楚平王之孫，司馬子期之子，魯陽公』，即此人。其地在魯山之陽。地理志云『南陽魯陽有魯山』。師古曰『即淮南所云魯陽公與韓戰，日反三舍者也』。」蘇云：「魯陽文君即魯陽文子也。國語楚語曰『惠王以梁與魯陽文子，文子辭，與之魯陽』。是文子當楚惠王時，與墨子時世相值。」詒讓案：楚語韋注，說與賈同。文君即左哀十九年傳之公孫寬。又十六年傳云「使寬為司馬。」淮南子覽冥訓，高注云『魯陽，楚之縣公，楚平王之孫，司馬子期之子，今南陽魯陽是也」。曰：「大國之攻小國，譬猶童子之為馬也。畢本無「也」，云：「一本有『也』字。文選注云『幽求子曰：年五歲閒有鳩車之樂，七歲有竹馬之歡』。」案：道藏本、季本、吳鈔本，並有「也」字，今據補。童子之為馬，足用而勞。畢云：「言自勞其足，謂竹馬也。」案：此直言童子戲效為馬耳，不必竹馬，畢說並非。今大國之攻小國也，攻者農夫不得耕，婦人不得織，以守為事；攻人者，亦農夫不得耕，婦人不得織，以攻為事。故大國之攻小國也，譬猶童子之為馬也。」 \\n  \\n 子墨子曰：「言足以復行者，常之；不足以舉行者，勿常。畢云：「舊脫『不』字，一本有。不足以舉行而常之，是蕩囗也。」貴義篇亦有此章，而文小異。蕩囗，此篇亦兩見，蓋謂不可行而空言，是徒敝其囗也。經下篇云「霄盡蕩也」，即消磨敝盡之義。 \\n  \\n 子墨子使管黔〈氵放〉畢云：「疑『敖』字。」蘇云「『〈氵放〉』與「游』字形相近，當誤衍。」案：畢說是也。說文水部有「滶」字，從水敖聲，此借為「敖」。檀弓有齊人黔敖，此墨子弟子，與彼名同。游高石子於衛，魯問篇有高孫子，呂氏春秋尊師篇有墨子弟子高何，未知即高石子否。衛君致祿甚厚，設之於卿。畢云：「舊作『鄉』，一本如此，下同。」案：顧校季本作『卿』。荀子臣道篇，楊注云「設，謂置於列位。」高石子三朝必盡言，而言無行者。去而之齊，見子墨子曰：「衛君以夫子之故，舊本脫「衛」字，今據道藏本、季本、吳鈔本補。致祿甚厚，設我於卿。石三朝必盡言，而言無行，是以去之也。衛君無乃以石為狂乎？」「無」，吳鈔本作「毋」。子墨子曰：「去之苟道，受狂何傷！古者周公旦非關叔，畢云「『關』，即『管』字假音，一本改作『管』，非是。左傳云『掌其北門之管』，即關也。」辭三公東處於商蓋，畢云：「商蓋，即商奄。尚書金縢云『周公居東二年』。」王云：「商蓋當為商奄。『蓋』字古與『盇』通，『盇』『奄』草書相似，故『奄』訛作『盇』，又訛作『蓋』。韓子說林篇：『周公旦已勝殷，將攻商奄』，今本「奄」作「蓋」，誤與此同。昭二十七年左傳『吳公子掩餘』，史記吳世家、刺客傳，並作『蓋餘』，亦其類也。」顧、蘇說同。案：王說是也。左昭九年傳云「蒲姑、商奄吾東上也」，孔疏引服虔云「商奄，魯也。」又定四年傳云「因商奄之民，命以伯禽，而封於少皞之墟」。說文邑部，「奄」作「〈奄阝〉」，云周公所誅〈奄阝〉國在魯。史記周本紀，索隱引括地志云：「兗州曲阜縣奄里，即奄國之地」，又引鄭康成云「奄國在淮夷之北」。是商奄即奄，單言之曰奄，絫言之則曰商奄。此謂周公居東，蓋東征滅奄，即居其地，亦即魯也。蔡邕琴操云「有譖公於王者，周公奔魯而死。」案蔡說奔魯，與此書合，但謂公死於魯，則妄耳。詩豳風破斧云「周公東征，四國是皇」，毛傳云「四國，管、蔡、商、奄也。」彼商謂殷，與奄為二國，非左傳、墨子之商奄也。人皆謂之狂。後世稱其德，揚其名，至今不息。且翟聞之為義非避毀就譽，畢云：「舊二字倒，一本如此。」案：顧校季本不倒。去之苟道，畢云：「舊二字倒，一本如此。」案：季本亦不倒。受狂何傷！」高石子曰：「石去之，焉敢不道也。昔者夫子有言曰：『天下無道，仁士不處厚焉。』今衛君無道，而貪其祿爵，則是我為苟陷人長也。」畢云：「『陷』，一本作『處』。」詒讓案：「苟陷人長，」疑當作『苟啗（一）人食」。啗陷聲同，食、長形近，故訛。說文口部云「啗，食也」。依或本，則當為「苟處人厚」，與上文相應，然義較短。子墨子說，而召子禽子曰：「即禽滑釐，見公輸篇。姑聽此乎！夫倍義而鄉祿者，說文人部云「倍，反也」。蘇云：「倍、背同，鄉、向同」我常聞之矣。倍祿而鄉義者，於高石子焉見之也。」 \\n  \\n （一）原誤作「陷」，據上下文義改。 \\n  \\n 子墨子曰：「世俗之君子，貧而謂之富，則怒，無義而謂之有義，則喜。豈不悖哉！」 \\n  \\n 公孟子曰：「先人有則三而已矣。」子墨子曰：「孰先人而曰有則三而已矣？子未智人之先有。」蘇云：「此節文有錯誤。」 \\n  \\n 後生有反子墨子而反者，荀子解蔽篇，楊注云「反，倍也」。下「反」，當為「返」之假字。廣雅釋詁云「反，歸也」。「者」下當有「曰」字。蓋門人有倍墨子而歸者，其言如是。「我豈有罪哉？吾反後」。言彼有先反者，吾雖反尚在其後。子墨子曰：「是猶三軍北，句失後之人求賞也。」謂戰敗失道而後歸，不得與殿者同賞。 \\n  \\n 公孟子曰：「君子不作，術而已。」畢云：「術，同述。」詒讓案：此即非儒篇所云「君子循而不作也」。子墨子曰：「不然，人之其不君子者，蘇云：「『其』，當為『甚』字之誤。下言『次不君子』，可證。」古之善者不誅，畢云：「『誅』，疑當為『述』。術誅遂疑皆聲誤。下同。」俞云：「『誅』，當為『訹』，字之誤也。上文君子不作術而已，此云古之善者不訹，術與訹，並述之假字，其字並從朮聲，故得相假借也。若作『誅』，則與述聲絕遠矣。」案：俞說是也。今也善者不作。蘇云：「『今也』，當為『今世』。」案：「也」即「之」之訛，蘇校未塙。其次不君子者，古之善者不遂，畢云：「疑當為『述』，月令『以遂為術』。」己有善則作之，欲善之自己出也。今誅而不作，是無所異於不好遂而作者矣。吾以為古之善者則誅之，今之善者則作之，欲善之益多也。」畢云：「意言古之善者多，故但述而行之；今之善者少，故須作。作者欲善之多，無異於述也。」蘇云：「此言述作不可偏廢，皆務為其善而已。述主乎因，故以古言：作主乎剏，故以今言。述而又作，則善益多矣。畢注似未得本意。」案：蘇說是也。 \\n  \\n 巫馬子謂子墨子曰：「巫馬子，見前。蓋巫馬期之子姓。史記孔子弟子傳「巫馬施，字子旗」，集解引鄭康成孔子弟子目錄云「魯人」。故下云「愛魯人於鄒人」。家語弟子解作陳人，非也。我與子異，畢云：「『子』，舊作『之』，一本如此。」我不能兼愛。我愛鄒人於越人，愛魯人於鄒人，愛我鄉人於魯人，愛我家人於鄉人，愛我親於我家人，愛我身於吾親，以為近我也。擊我則疾，擊彼則不疾於我，疾，猶痛也。說文手部云「擊，攴也」。疒部疾、痛並訓病也。我何故疾者之不拂，而不疾者之拂？說文手部云「拂，過擊也」。畢云：「舊『不疾』二字倒，一本如此。」故有我有殺彼以我，無殺我以利。」蘇云：「二句當有脫訛，以下文語意攷之，當言『有殺彼以利我，無殺我以利彼也』。『有我』二字疑衍。」俞云「此當作『故我有殺彼以利我，無殺我以利彼』。」子墨子曰：「子之義將匿邪，意將以告人乎？」巫馬子曰：「我何故匿我義？畢云：「一本作『意』，非。」吾將以告人。」子墨子曰：「然則，一人說子，謂說其義而從之。一人欲殺子以利己；十人說子，十人欲殺子以利己；天下說子，天下欲殺子以利己。一人不說子，一人欲殺子，以子為施不祥言者也；十人不說子，十人欲殺子，以子為施不祥言者也；天下不說子，天下欲殺子，以子為施不祥言者也。說子亦欲殺子，不說子亦欲殺子，是所謂經者口也，殺常之身者也。」「常」，疑當作「子」。此下亦有脫誤。子墨子曰：「子之言惡利也？言惡所利。若無所利而不言，是蕩口也。」「不言」，疑當作「必言』。蕩口，義見前。 \\n  \\n 子墨子謂魯陽文君曰：「今有一人於此，羊牛犓〈牛豢〉，「犓」，吳鈔本作「｛艹犓｝」，道藏本同。畢云：「此『豢』字俗寫，太平御覽引作『芻豢』。」維人但割而和之，畢云：「『維人』當為『〈雝食〉人』之誤。『但割』即『袒割』。說文云『但，裼也，從人旦聲』。經典用但為第字之義，而忘其本。」詒讓案：「雍」「維」形近而誤。儀禮公食大夫禮、少牢饋食禮，並有「雍人」。雍，雝之隸變，即〈雝食〉之省。食之不可勝食也。道藏本無「不可」二字，有「食之」二字，吳鈔本同。畢本增「不可」二字，無「食之」二字，云「舊脫『不可』二字，據太平御覽增」。案：以文義校之「食之不可」四字當並有，今據增。見人之作餅，畢云：「『作』，舊作『生』，皆據改。」案「生」字似不誤。說文食部云「餅，麪餈也」。則還然竊之，「還」，疑「睘」之借字。說文目部云：「睘，驚視也」。曰：『舍余食。』畢云：「言捨以為余食。」蘇云：「舍余食者，言舍其芻豢羊牛之食，而從事於竊也。」案：二說並非。舍，予之假字，古賜「予」字或作「舍」，詳非攻中篇。舍余食，猶言與我食也。不知日月安不足乎，畢云：「或當云『明不足乎』。」戴云：「安字語詞，無實義。」詒讓案「日月」，疑「耳目」之誤，言其見物而貪也。其有竊疾乎？」魯陽文君曰：「有竊疾也。」子墨子曰：「楚四竟之田，畢云「『四竟』二字，舊作『三意』，據太平御覽改。」曠蕪而不可勝辟，畢云：「太平御覽引云『楚四境之田，蕪曠不可勝闢』。魯陽，楚縣，故云然也。」〈言乎〉靈數千，畢云：「說文云『〈言乎〉，召也』」顧云：「靈，令也。」戴云：「靈，令之假字。」案：依畢、顧、戴說，則數千為〈言乎〉令之人數，與上下文義並不貫，殆非也。此「〈言乎〉靈」，當為「呼虛」。凡經典「〈言乎〉」召字，多假「呼」為之，二字互通。周禮大小鄭注，漢書高帝紀應劭注，並云「釁呼」。文選蜀都賦李注引鄭康成易注云「坼呼」。說文土部云「〈土虖〉，〈土〈广屰〉〉也。」呼即〈土虖〉之假字。〈土虖〉本訓〈土〈广屰〉〉，引申為〈土虖〉隙。呼虛，謂閒隙虛曠之地。此與上文，並即公輸篇「荊國有餘於地而不足於民」之意。非攻中篇云「今萬乘之國，虛數於千，不勝而人，廣衍數於萬，不勝而辟」，與此文義正同。「虛」「靈」，俗書形近而誤。詳天志下篇。不可勝，畢云：「下當脫『用』字。」詒讓案：據非攻篇，當脫「入」字。見宋、鄭之閒邑，閒邑，言空邑，與王制閒田義同。則還然竊之，此與彼異乎？」魯陽文君曰：「是猶彼也，實有竊疾也。」 \\n  \\n 子墨子曰：「季孫紹與孟伯常治魯國之政，蘇云：「季孫紹與孟伯常不見於春秋，當為季康子、孟武伯之後，與墨子同時者也。」詒讓案：禮記檀弓「悼公之喪，季昭子問於孟敬子」，鄭注云「昭子，康子之曾孫，名強。敬子（一）武伯之子，名捷」。此季孫紹、孟伯常，當即昭子、敬子之子若孫也。不能相信，而祝於樷社，「樷」，舊本訛「禁」。下同。王云『禁社』乃『樷社』之誤，『樷』與『叢』同。爾雅『灌木叢木』，釋文曰『叢，本或作樷』。漢書東方朔傳『樷珍怪』，師古曰『樷，古叢字』。」案：王校是也，洪說同，今據正。叢社，詳明鬼下篇。曰：『苟使我和。』王引之云：「苟，猶尚也。」是猶弇其目，畢云：「說文云『弇，蓋也。』」而祝於樷社也，俞云：「『也』，當作『曰』。其下句即祝詞也。上文『而祝於樷社曰：苟使我和』，是其證。」『苟使我皆視』。豈不繆哉！」 \\n  \\n （一）原作「敬之」，據禮記檀弓鄭注改。 \\n  \\n 子墨子謂駱滑氂吳鈔本作「釐」，下仍作「氂」。案此與禽子同名。曰：「吾聞子好勇。」駱滑氂曰：「然，我聞其鄉有勇士焉，吾必從而殺之。」子墨子曰：「天下莫不欲與其所好，度其所惡。畢云：「度，謂渡去也。」王引之云：「畢說非也。『與』，當為『興』，『度』，當為『廢』，皆字之誤也。『廢』『度』草書相似，故『廢』訛作『度』。史記歷書『名察廢驗』，今本『廢』字亦訛作『度』。興與廢，好與惡，皆對文。」今子聞其鄉有勇士焉，必從而殺之，是非好勇也，是惡勇也。」 \\n  \\n  \\n  \\n  \\n  \\n  \\n  \\n  \\n  \\n   \\n  "}
{"章节": "墨子閒詁卷十二", "正文": "  \\n 墨子閒詁卷十二 \\n 　 \\n  \\n 貴義第四十七 \\n  \\n 子墨子曰：「萬事莫貴於義。今謂人曰：『予子冠履，而斷子之手足，子為之乎？』必不為，何故？則冠履不若手足之貴也。又曰：『予子天下而殺子之身，子為之乎？』必不為，何故？則天下不若身之貴也。王云：「『何故則』，本作『何則』，後人誤以『則』字下屬為句，故於『何』下加『故』字耳。何則，與何也同義。辭過篇曰『何則，其所道之然也』。尚賢篇曰『何則，皆以明小物而不明大物也』。荀子宥坐篇曰『何則，陵遲故也』。秦策曰『臣恐韓、魏之卑辭慮患，而實欺大國也，此何也』，史記春申君傳作『何則』，是其證。太平御覽人事部十一、六十二，資產部二，引此並作『何則』，無『故』字。」案：「故」字似非衍文。御覽所引或有刪節，王校未塙。爭一言以相殺，是貴義於其身也。「貴義」，疑當作「義貴」。畢云：「太平御覽引作『義貴於身』。」故曰，萬事莫貴於義也。」淮南子泰族訓云「天下大利也，比之身則小，身之重也，比之義則輕」，義本此。 \\n  \\n 子墨子自魯即齊，毛詩鄭風東門之墠，傳云「即，就也」。言由魯至齊。畢云：「二字舊倒，以意改。」過故人，畢云：「太平御覽引作『之齊遇故人』。」謂子墨子曰：畢云：「四字，太平御覽引，作『故人』。」「今天下莫為義，子獨自苦而為義，子不若已。」子墨子曰：「今有人於此，有子十人，一人耕而九人處，則耕者不可以不益急矣。何故？則食者眾，而耕者寡也。王校亦刪「故」字。今天下莫為義，則子如勸我者也，畢云：「太平御覽人事部六十二、資產部二引，作『子宜勸』，又作『子宜勸我』。」王云：「此不解『如』字之義，而以意改之也。如，猶宜也，言子宜勸我為義也。如字，古或訓為宜。何故止我？」畢云：「太平御覽，『故』作『以』。」子墨子南游於楚，見楚獻惠王，畢云：「檢史記，楚無獻惠王也，蓺文類聚引作惠王，是。又案文選注引本書云『墨子獻書惠王，王受而讀之，曰良書也』，恐是此間脫文。」蘇云：「獻惠王即楚惠王也。蓋當時已有兩字之諡。」詒讓案：此文脫佚甚多，余知古渚宮舊事二云「墨子至郢，獻書惠王，王受而讀之，曰『良書也。是寡人雖不得天下，而樂養賢人，請過進曰百種，以待官舍人，不足須天下之賢君。』墨子辭曰『翟聞賢人進，道不行不受其賞，義不聽不處其朝。今書未用，請遂行矣。』將辭王而歸。王使穆賀以老辭。魯陽文君言於王曰『墨子，北方賢聖人，君王不見，又不為禮，毋乃失士？』乃使文君追墨子，以書社五里封之，不受而去。」此與文選注所引合，必是此篇佚文，但余氏不明著出墨子，文亦多刪節訛舛，今未敢據增。余書獻惠王，亦止作惠王，疑故書本作獻書惠王，傳寫脫「書」，存「獻」，校者又更易上下文以就之耳。獻惠王以老辭，蘇云：「楚惠王以周敬王三十二年立，卒於考王九年，始癸丑，終庚寅，凡五十七年。墨子之游，蓋當其暮年，故以老辭。」詒讓案：渚宮舊事注云：「時惠王在位已五十年矣。」余說疑本墨子舊注。然則此事在周考王二年，魯悼公之二十九年也。使穆賀見子墨子。子墨子說穆賀，穆賀大說，謂子墨子曰：「子之言則成善矣！畢本「成」改「誠」，云「舊作『成』，據蓺文類聚改，一本同」。案：顧校季本，亦作「誠」。王云：「古或以成為誠，不煩改字。」而君王，天下之大王也，毋乃曰『賤人之所為』，而不用乎？」畢云：「蓺文類聚引作『用子』，又節。」子墨子曰：「唯其可行。譬若藥然，畢云：「蓺文類聚引作『焉』。」草之本，吳鈔本，「本」作「木」，下同。蘇云「『草之本』上，當脫一字。」天子食之以順其疾，畢云：「蓺文類聚引，『順』作『療』。」豈曰『一草之本』而不食哉？畢云：「蓺文類聚引，『食』作『用』。」今農夫入其稅於大人，大人為酒醴粢盛畢云：「『粢』，當為『齍』。說文云『黍稷在器以祀者』，盛，解同，俱從皿，亦見周禮也。前文皆同此義。」以祭上帝鬼神，豈曰『賤人之所為』而不享哉？故雖賤人也，上比之農，下比之藥，曾不若一草之本乎？且主君亦嘗聞湯之說乎？主君，謂穆賀也。戰國策、史記，載蘇秦說六國君，齊、楚、魏、韓、燕諸王皆稱秦為主君。索隱云：「禮，卿大夫稱主，今嘉蘇子合從諸侯，褒而美之，故稱曰主君」。案：左傳昭二十九年，齊高張唁魯昭公，稱主君。杜注云「比公於大夫然」，此小司馬所本。後魯問篇，墨子稱魯君，亦曰主君。戰國策秦策，樂羊對魏文侯，魏策，魯君對梁惠王，亦並稱主君。則戰國時主君之稱，蓋通於上下，小司馬據春秋時制，謂唯大夫稱主，非也。昔者，湯將往見伊尹，令彭氏之子御。彭氏之子半道而問曰：『君將何之？』湯曰：『將往見伊尹。』彭氏之子曰：『伊尹，天下之賤人也。尚賢中篇云「伊摯，有莘氏女之私臣，親為庖人」，故曰天下之賤人。若君欲見之，吳鈔本，「若君」作「君若」。亦令召問焉，彼受賜矣。』湯曰：『非女所知也。吳鈔本，「女」作「汝」。今有藥此，蘇云：「『藥』下當脫『於』字。」食之則耳加聰，目加明，則吾必說而強食之。今夫伊尹之於我國也，譬之良醫善藥也。而子不欲我見伊尹，是子不欲吾善也。』因下彭氏之子，不使御。彼苟然，然後可也」。盧云：「此下疑有脫文。」詒讓案：此七字與上文亦不相應，上下似並有脫佚。 \\n  \\n 子墨子曰：「凡言凡動，利於天鬼百姓者為之；凡言凡動，害於天鬼百姓者舍之；凡言凡動，合於三代聖王堯舜禹湯文武者為之；凡言凡動，合於三代暴王桀紂幽厲者舍之。」 \\n  \\n 子墨子曰：「言足以遷行者，常之；不足以遷行者，勿常。不足以遷行而常之，舊本脫下「不足」二字，王據上句補，與耕柱篇合，今從之。是蕩口也。蘇云：「耕柱篇亦有此文，上『遷』字作『復』，下二『遷』字作『舉』。」 \\n  \\n 子墨子曰：「必去六辟。辟，僻之借字。嘿則思，畢云：「默字，俗寫從口。」言則誨，動則事，使三者代御，舊本，作「使者三代御」，畢云：「此言三世為人御，必能抑然自下，若去其喜怒樂悲愛，而有聖人之用心也。」俞云：「『使者三代御』當作『使三者代御』。三者，即嘿、言、動三事也。御，用也。荀子禮論篇『時舉而代御』，楊注曰『御，進用也』。此云代御，義與彼同，言更迭用此三者，則必為聖人也。因『三者』二字，傳寫誤倒，畢遂曲為之說，謬矣。」案：俞說是也，今據正。必為聖人。必去喜，去怒，去樂，去悲，去愛，而用仁義。俞云：「『去愛』下，當有『去惡』二字，傳寫脫之。喜怒樂悲愛惡，其六者，皆宜去之。即上文所謂去六辟也。」手足口鼻耳，疑脫一「目」字。從事於義，必為聖人。」 \\n  \\n 子墨子謂二三子曰：「為義而不能，必無排其道。言於道不能無出入。莊子大宗師篇，郭注云「排者，推移之謂也。」譬若匠人之斲而不能，無排其繩。」畢云：「排猶背。」 \\n  \\n 子墨子曰：「世之君子，使之為一犬一彘之宰，宰，即膳宰也，見儀禮燕禮、禮記文王世子、玉藻舊本脫「一犬」二子，王據群書治要補，云：「魯問篇亦云『竊一犬一彘』。」不能則辭之；使為一國之相，不能而為之。豈不悖哉！」 \\n  \\n 子墨子曰：「今瞽曰：『鉅者白也，俞云：「鉅無白義，字當作『豈』，豈者，皚之假字。廣雅釋器『皚，白也』。『皚』省作『豈』，又誤作『巨』，因為『鉅』矣。呂氏春秋有始覽『南方曰巨風』，李善注文選，引作『凱風』，蓋亦省『凱』為『豈』，而誤為『巨』也，可以為證。」黔者黑也。』吳鈔本，「黑」作「墨」，非。畢云：「說文云『黔，黎也。秦謂民為黔首，謂黑色也』。」雖明目者無以易之。兼白黑，使瞽取焉，不能知也。淮南子主術訓云「問瞽師曰，白素何如？曰縞然。曰黑何若？曰黮然。援白黑而示之，則不處焉」，與此語意同。故我曰瞽不知白黑者，「知」，吳鈔本作「能」，以上文校之，疑當作「不能知」，今本及吳本，並脫一字耳。非以其名也，以其取也。今天下之君子之名仁也，雖禹湯無以易之。兼仁與不仁，而使天下之君子取焉，不能知也。故我曰天下之君子不知仁者，非以其名也，亦以其取也。」 \\n  \\n 子墨子曰：「今士之用身，不若商人之用一布之慎也。周禮泉府，鄭注云：「布，泉也。」其藏曰泉，其行曰布。商人用一布布，下「布」字當作「市」，言用一布市物也。不敢繼苟而讎焉，「繼苟」，義不可通，疑當作「〈言奊〉訽」，即「謑詬」之或體也。說文言部云：「詬，謑詬恥也，或作訽，從句」，「謑，或從奊作〈言奊〉」。楚辭九思云「違群小兮謑訽」，王注云「謑訽，恥辱垢陋之言也」。荀子非十二子篇云「無廉恥而忍謑訽」，楊注云「謑詬，詈辱也，字本作〈言奊〉訽」。漢書賈誼傳云「頑鈍亡恥，奊詬亡節」，顏注云「奊詬，謂無志分也。」呂氏春秋誣徒篇云「草木雞狗鳥獸，不可譙詬遇之。譙詬遇之，則亦譙詬報人」，「譙詬」亦「〈言奊〉詬」之訛。蓋謑詬本訓恥，因以為恥詈人之語，又引申之，人之蒙恥辱，無決擇，亦謂之謑詬。此以市布為喻，亦言不敢輕易無決擇而讎物也。畢云：「『讎』，即『售』字正文。」必擇良者。今士之用身則不然，意之所欲則為之，厚者入刑罰，薄者被毀醜，則士之用身不若商人之用一布之慎也。」子墨子曰：「世之君子欲其義之成，吳鈔本，義作治。而助之修其身則慍，是猶欲其牆之成，而人助之築則慍也，豈不悖哉！」 \\n  \\n 子墨子曰：「古之聖王，欲傳其道於後世，是故書之竹帛，鏤之金石，傳遺後世子孫，欲後世子孫法之也。今聞先王之遺而不為，是廢先王之傳也。」王云：「『遺』字義不可通。『遺』當為『道』，此涉上文傳遺而誤也。上文曰『古之聖王欲傳其道於後世』，故此文曰『今聞先王之道而不為，是廢先王之傳也。』」子墨子南遊使衛，「遊」，吳鈔本作「游」。畢云：「北堂書抄，作『使於衛』。」關中載書甚多，畢云：「關中，猶云扃中，關、扃音相近。」案：畢說是也。文選張衡西京賦「旗不脫扃」，薛綜注云「扃，關也」。左傳宣十二年，孔疏引服虔云「扃，橫木校輪閒。」蓋古乘車，箱輢閒以木為闌，中可庋物，謂之扃，亦謂之關。故墨子於關中載書矣。弦唐子見而怪之，廣韻一先云「弦，又姓。」風俗通云「弦子後。」左傳「鄭有商人弦高」。曰：「吾夫子教公尚過曰：『公尚過，呂氏春秋高義篇，作公上過，高注云「公上過，子墨子弟子也」。案：王符潛夫論志氏姓篇「衛公族有公上氏。」廣韻一東云「衛大夫有公上玉」，尚上字通。過，疑亦衛人。揣曲直而已。』說文手部云「揣，量也」。今夫子載書甚多，何有也？」子墨子曰：「昔者周公旦朝讀書百篇，畢本無「書」字，云：「本多作『讀書百篇』，繹史同，蓺文類聚引，無『書』字，北堂書抄，凡三引，兩引無，一引有，無者是也。」案：道藏本、吳鈔本，並有「書」字，今不據刪。夕見漆十士。畢云：「『漆』，『七』字假音，今俗作『柒』，蓺文類聚引作『七』。」詒讓案：唐岱嶽觀碑、五經文字石本，「七」字並作「漆」。故周公旦佐相天子，其脩至於今。吳鈔本，「脩」作「修」。翟上無君上之事，下無耕農之難，吾安敢廢此？畢云：「北堂書鈔引云『相天下猶如此，況吾無事，何敢廢乎？』」翟聞之：『同歸之物，信有誤者。』易繫辭云「天下同歸而殊塗」，孔疏云「言天下萬事，終則同歸於一」。蓋謂理雖同歸，而言不能無誤。然而民聽不鈞，吳鈔本作「均」。畢云：「『均』字假音。」是以書多也。今若過之心者，數逆於精微，周禮鄉師，鄭注云「逆，猶鉤考也」。同歸之物，既已知其要矣，是以不教以書也。而子何怪焉？」畢云：「言苟得其精微，則無用以書為教。」 \\n  \\n 子墨子謂公良桓子曰：蘇云：「公良桓子，蓋衛大夫。」詒讓案：史記孔子弟子列傳，有公良儒，陳人，則陳亦有此姓。「衛，小國也，處於齊、晉之閒，猶貧家之處於富家之閒也。貧家而學富家之衣食多用，則速亡必矣。今簡子之家，廣雅釋言云「簡，閱也」。飾車數百乘，馬食菽粟者數百匹，婦人衣文繡者數百人，吾取飾車、食馬之費，與繡衣之財以畜士，俞云：「『吾』，當為『若』字之誤也。」必千人有餘。若有患難，則使百人處於前，數百於後，畢云「『數百』下，當脫『人處』二字。」王云：「『百人』，亦當為『數百人』。上文曰『千人有餘』，故此分言之，曰『數百人處於前，數百人處於後』，今作『百人』，則與上下文不合。」與婦人數百人處前後，孰安？吾以為不若畜士之安也。」 \\n  \\n 子墨子仕人於衛，畢云：「舊脫『人』字，一本有。」詒讓案：荀子富國篇楊注，引作「子墨子弟子仕於衛」，則疑「仕於衛」上，脫「弟子」二字。所仕者至而反。子墨子曰：「何故反？」對曰：「與我言而不當。畢云：「後作『審』。」詒讓案：荀子注引，亦作「當」，疑「審」字近是。曰『待女以千盆。』「女」，吳鈔本作「汝」。「盆」，畢本改「益」，云「舊作『盆』，誤。古無『鎰』字，只作『益』，或作『溢』。漢書食貨志云『黃金以溢為名』，注『孟康曰：二十兩為溢也』。賈逵國語注云『二十四兩』。」王云：「古『鎰』字皆作『溢』，無作『益』者。此言千盆、五百盆，皆謂粟，非謂金也。荀子富國篇，『今是土之生五穀也，人善治之，則畝數盆』，楊倞曰『蓋當時以盆為量』。引考工記曰『盆實二鬴』。又引墨子曰『待女以千盆，授我五百盆』，則『盆』非『益』之訛也。富國篇又云『瓜桃棗李，一本數以盆、鼓』。鼓，亦量名。」授我五百盆，「盆」，畢本亦改「益」，非，下同。故去之也。」子墨子曰：「授子過千盆，則子去之乎？」對曰：「不去。」子墨子曰：「然則，非為其不審也，為其寡也。」 \\n  \\n 子墨子曰：「世俗之君子，視義士不若負粟者。今有人於此，負粟息於路側，欲起而不能，君子見之，無長少貴賤，必起之。何故也？王云：「『故』字亦後人所加。御覽人事部六十二引，無『故』字。」曰義也。今為義之君子，畢云：「『之』，舊作『也』，據太平御覽改。」奉承先王之道以語之，縱不說而行，「說」，吳鈔本作「悅」。又從而非毀之。則是世俗之君子之視義士也，不若視負粟者也。」道藏本「也」作「之」。畢云「一本脫此字。」 \\n  \\n 子墨子曰：「商人之四方，市賈信徙，畢云：「當為『倍徙』，下同。」案：畢校是也。徙蓰字通。雖有關梁之難，盜賊之危，必為之。今士坐而言義，無關梁之難，盜賊之危，此為信徙，不可勝計，然而不為。則士之計利畢云：「『則』，舊作『財』，一本如此。」不若商人之察也。」子墨子北之齊，遇日者。史記日者傳，集解云：「古人占候卜筮，通謂之日者。」索隱云「名卜筮曰日者，以墨所以卜筮占候時日，通名日者故也。」畢云：「文選劉孝標辯命論注引『遇』作『過』。」詒讓案：高承事物紀原引，亦作「過」。日者曰：「帝以今日殺黑龍於北方，畢云：「事類賦引，『殺』作『屠』。」而先生之色黑，舊本，「生」誤「王」，今據吳鈔本、顧校季本正。不可以北。」淮南子要略云「操舍開塞，各有龍忌」，許注云「中國以鬼神之事曰忌，北胡南越皆謂之請龍」。案：此日者以五色之龍定吉凶，疑即所謂龍忌。許君請龍之說，未詳所出，恐非古術也。畢云「『北』，事類賦作『往』。」子墨子不聽，遂北，至淄水，不遂而反焉。畢云：「舊脫『至淄水不遂』五字，據史記日者傳集解及事類賦增。史記集解云『墨子不遂而反焉』，又多二字。淄水出今山東益都縣西南，顏神鎮東南三十五里原山，經臨淄縣東北，流至壽光縣北，入海。」日者曰：「我謂先生不可以北。」子墨子曰：「南之人不得北，北之人不得南，其色有黑者有白者，何故皆不遂也？且帝以甲乙殺青龍於東方，以丙丁殺赤龍於南方，以庚辛殺白龍於西方，以壬癸殺黑龍於北方，畢本，此下增「以戊己殺黃龍於中方」，云「此句舊脫，據太平御覽增」。王云：「畢增非也。原文本無此句，今刻本御覽鱗介部一有之者，後人不知古義，而妄加之也。古人謂東西南北為四方者，以其在四旁也。若中央為四方之中，則不得言中方，一謬也；行者之所向，有東有西，有南有北，而中不與焉，二謬也。鈔本御覽及容齋續筆所引，皆無此句。」案：王說是也。此即古五龍之說，鬼谷子盛神法「五龍」，陶弘景注云「五龍，五行之龍也」。水經注，引遁甲開山圖云「五龍見教，天皇被跡」。榮氏注云「五龍治在五方，為五行神。」說文戊部云「戊，中宮也，象六甲，五龍相拘絞也」，義並同。然則五龍自有中宮，但日者之言，不妨約舉四方耳。若用子之言，則是禁天下之行者也。畢云：「舊脫『天』字『之』字，據太平御覽增。」是圍心而虛天下也，蘇云：「圍心未詳，『圍』，或當作『違』。」吳玉搢云：「圍心，即違心，古圍、違字通。」子之言不可用也。」 \\n  \\n 子墨子曰：「此上疑有脫文。吾言足用矣，舍言革思者，「舍」下亦當有「吾」字，蘇云「革，更也。」是猶舍穫而攈粟也。國語魯語「收攟而烝」，韋注云「攟，拾也。」一切經音義引賈逵云「攈，拾穗也」，攈、攟字同。畢云：「攟，拾也。一本作『攗』，非。」以其言非吾言者，畢云：「太平御覽引，『其』作『他』。」是猶以卵投石也，盡天下之卵，其石猶是也，不可毀也。」畢云：「太平御覽作『石猶不毀也』。」公孟第四十八 \\n  \\n 公孟子謂子墨子曰：「惠棟云：「公孟子，即公明子，孔子之徒。」宋翔鳳云：「孟子：公明儀、公明高，曾子弟子，公孟子與墨子問難，皆儒家之言。孟與明通，公孟子即公明子，其人非儀即高，正與墨翟同時。」詒讓案：潛夫論志氏姓篇「衛公族有公孟氏。」左傳定十二年，孔疏謂公孟縶之後，以字為氏。說苑脩文篇有公孟子高見顓孫子莫及曾子，此公孟子疑即子高，蓋七十子之弟子也。君子共己以待，蘇云：「共，讀如恭。」詒讓案：荀子王霸篇云「則天子共己而已」。楊注云「共，讀為恭，或讀為拱，垂拱而已也」。案此『共己』，當讀為『拱己』，非儒篇云「高拱下視」是也。問焉則言，不問焉則止。譬若鍾然，扣則鳴，不扣則不鳴。」非儒下篇述儒者之言曰「君子若鍾，擊之則鳴，弗擊不鳴」，即此。畢云：「說文云『扣，牽馬也』，『敂，擊也，讀若扣』，此假音耳。」子墨子曰：「是言有三物焉，子乃今知其一身也，吳鈔本「其」下有「有」字。王引之云：「『身』字義不可通，『身』當為『耳』，隸書『身』字或作『耳』，見漢荊州從事苑鎮碑，與『耳』相似，故『耳』誤為『身』。管子兵法篇『教其耳以號令之數』，今本『耳』誤為『身』。所謂是言有三物者，不扣則不鳴者一，雖不扣必鳴者二，而公孟子但云不扣則不鳴，是知其一而不知其二也。故曰『子乃今知其一耳』，今本『耳』誤為『身』，『身』下又衍『也』字。」又未知其所謂也。若大人行淫暴於國家，進而諫，則謂之不遜，因左右而獻諫，則謂之言議。此君子之所疑惑也。吳鈔本，「所」下有「以」字。疑惑，謂言之無益而有害，則君子遲疑不敢發，此明不扣而不鳴之一物。若大人為政，將因於國家之難，譬若機之將發也然，非儒篇云「若將有大寇亂，盜賊將作，若機辟將發也」。君子之必以諫，「子」下，疑脫一字。然而大人之利，蘇云：「此下有脫簡，下文『有之也，君得之，則必用之矣』十一字當在此。」案：蘇校未塙。若此者，雖不扣必鳴者也。若大人舉不義之異行，雖得大巧之經，可行於軍旅之事，欲攻伐無罪之國，有之也，君得之，則必用之矣。以廣辟土地，著稅偽材，畢云：「『偽』，疑當為『〈貝為〉』。說文云『此古貨字，讀若貴』。」蘇云：「『有之』以下十一字，當在上文『然而大人之利』句下，誤錯於此。此文當云『欲攻伐無罪之國，以廣辟土地，著稅偽材』。」案畢校近是，但「著稅」義難通，疑著當作「籍」。毛詩大雅韓奕箋云「籍，稅也」。節用上篇云「其籍歛厚」。材、財字通。「籍稅〈貝為〉材」，猶云籍歛貨財矣。出必見辱，所攻者不利，而攻者亦不利，是兩不利也。若此者，雖不扣必鳴者也。以上明不扣必鳴之二物，畢云「已上申明知其一身」，失之。且子曰：『君子共己待，問焉則言，不問焉則止，譬若鍾然，扣則鳴，不扣則不鳴。』今未有扣，子而言，是子之謂不扣而鳴邪？「謂」上，當有「所」字。是子之所謂非君子邪？」畢云：「已上申明又未知其所謂。」公孟子謂子墨子曰：「實為善人，孰不知？句譬若良玉，處而不出有餘糈。「玉」，疑當為「巫」。「糈」，舊誤「精」。王校下文諸「精」字皆為「糈」，惟此未正。今審校當與彼同。淮南子說山訓云「巫之用糈藉」，高注云「糈，祀神之米。」譬若美女，處而不出，人爭求之。行而自衒，內則「奔則為妾」，鄭注云「奔或為衒。」列女傳辯通篇「齊鍾離春衒嫁不售。」畢云：「說文云『〈彳言亍〉，行且賣也，衒或字』。」人莫之取也。「之」，舊本作「知」。畢云：「『知』，一本作『之』。」詒讓案：作「之」是也，意林作「人莫之娶」，今據正。今子遍從人而說之，「遍」，舊本作「偏」，畢以意改「遍」，道藏本、季本、吳鈔本正作「遍」，王以「偏」為古「遍」字，詳非攻下篇。何其勞也？」子墨子曰：「今夫世亂，求美女者眾，美女雖不出，人多求之；今求善者寡，畢云：「言好德不如好色。」不強說人，人莫之知也。且有二生，於此善筮。舊本，「筮」訛「星」，王據下文改。一行為人筮者，一處而不出者。行為人筮者此十一字，舊脫，王據上下文義補。與處而不出者，其糈孰多？」「糈」，舊本誤「精」。王云：「『精』，當為『糈』字之誤也。莊子人閒世篇『鼓筴播精』，釋文『精』如字，一音所字，則當作『糈』。是『糈』與『精』，字形相似而易訛也。郭璞注南山經曰『糈，先呂反，今江東音所。』說文『糈，糧也。』言兩人皆善筮，而一行一處，其得米孰多也。史記貨殖傳云「醫方諸食技術之人，焦神極能，為重糈也』，是其證」。案：王校是也，今據正，下同。公孟子曰：「行為人筮者其糈多。」子墨子曰：「仁義鈞。吳鈔本作「均」。行說人者，其功善亦多，何故不行說人也！」 \\n  \\n 公孟子戴章甫，畢云：「『戴』，本多作『義』，以意改。」案：顧校季本正作「戴」，士冠禮記云「章甫，殷道也。」鄭注云「章，明也，殷質言以表明丈夫也。」論語先進篇「端章甫」，集解「鄭玄云：衣玄端，冠章甫，諸侯日視朝之服。」禮記儒行「魯哀公問孔子儒服，對曰：某長居宋，冠章甫之冠。」此公孟子儒者，故亦儒服與？搢忽，畢云：「搢，即晉字俗寫。忽，即笏字。古文尚書『在治忽』，亦用此字。舊作『｛初心｝』，誤。」詒讓案：儀禮既夕「木笏」，鄭注云「今文笏作忽。」史記夏本紀集解，引鄭康成注尚書作「在治曶」，云「曶者，笏也」，忽、曶、笏字並通。釋名釋書契云「笏，忽也，君有教命及所啟白，則書其上，備忽忘也。」荀子哀公篇（一）「夫（二）章甫絇屨，紳而搢笏。」儒服，而以見子墨子曰：「君子服然後行乎？其行然後服乎？」子墨子曰：「行不在服。」公孟子曰：「何以知其然也？」子墨子曰：「昔者，齊桓公高冠博帶，金劍木盾，畢云：「說文云『盾，瞂也，所以扞身，蔽目象形』。陸德明周禮音義云『食允反，又音允』。」詒讓案：此所言皆朝服，朝服未有用盾者，「盾」，疑亦「曶」之誤，但木曶非貴服，所未詳也。以治其國，其國治。昔者，晉文公大布之衣，牂羊之裘，「牂」，道藏本吳鈔本，並從牛，誤。韋以帶劍，並詳兼愛中、下篇。以治其國，其國治。昔者，楚莊王鮮冠組纓，說文系部云「組，綬屬也，其小者可以為冠纓」。玉藻云「玄冠朱組纓，天子之冠也。玄冠丹組纓，諸侯之齊冠也」。此朝服，當為冠弁服，但組纓為常制，不足為華侈，與鮮冠絳衣博袍，文例不相應。疑此「組」，當為「〈黹虘〉」之假字。荀子樂論篇云「亂世之徵，其服組鮮。」〈黹虘〉，義詳節用篇。絳衣博袍，畢云：「太平御覽引作『裦衣博袌』。」王云：「哀十四年公羊傳：『反袂拭面，涕沾袍。』何注曰『袍，衣前襟也』。『絳』，舊本作『絳』。」王引之云：「『絳』當為『絳』字之誤也。絳與縫同。集韻『縫或省作絳』，漢丹陽太守郭早碑：『彌絳衮口』，絳，即縫字。字從夆，不從夅。縫衣，大衣也。字或作『逢』，又作『摓』。洪範『子孫其逢』，馬注曰『逢，大也』。儒行『衣逢掖之衣』，鄭注曰『逢猶大也。大掖之衣，大袂禪衣也』。莊子盜跖篇『摓衣淺帶』，釋文曰『摓，本又作縫』。列子黃帝篇釋文『向秀注曰「儒服寬而長大』。」荀子非十二子篇『其冠進，其衣逢』，儒效篇『逢衣淺帶，解果其冠』。楊倞注並曰『逢，大也』。列子黃帝篇曰『女逢衣徒也』。縫、絳、逢、摓，字異而義同。絳衣與博袍連文，絳、博皆大也。淮南齊俗篇作『裾』衣博袍』，高注曰『裾，裦也』。裦亦大也。氾論篇又云『裦衣博帶』。」案：王說是也，今據正。絳衣，即禮經侈袂之衣。周禮司服，鄭注云「士之衣，袂皆二尺二寸而屬幅，其袪尺二寸，大夫以上侈之，侈之者蓋半而益一焉。半而益一，則其袂三尺三寸，袪尺八寸」。博袍，即謂絳衣之前襟。廣雅釋器云「袍，長襦也」。彼燕居之服，非聽治所用，與此袍異也。任大椿謂絳衣博袍，即漢、晉以後之朝服絳紗袍，大誤。以治其國，其國治。昔者，越王句踐剪髮文身，淮南子齊俗訓云「越王句踐，劗髮文身，南面而霸天下」，又云「越人劗鬋」。許注云「鬋，斷也」。「剪」即「鬋」之俗。說苑奉使篇「越諸發曰：越翦髮文身，爛然成章，以像龍子者，將避水神也」。以治其國，其國治。此四君者，其服不同，其行猶一也。翟以是知行之不在服也。」公孟子曰：「善！吾聞之曰『宿善者不祥』，畢云：「讀如無宿諾。」請舍忽，畢云：「舊作『｛初心｝』。」易章甫，復見夫子可乎？」子墨子曰：「請因以相見也。若必將舍忽、易章甫，「必」，舊本作「不」。畢云：「『不』，一本作『必』，亦是。」蘇云：「『不』字誤，一本作『必』，是也，畢注以『不』為句，非。」案：蘇說是也，今據正。而後相見，然則行果在服也。」畢云：「言其意在服也。」 \\n  \\n （一）原作「法行篇」，據荀子改。 \\n  \\n （二）原誤作「六」，據荀子改。 \\n  \\n 公孟子曰：「君子必古言服，句然後仁。」孟子告子篇，荅曹交曰「子服堯之服，誦堯之言，行堯之行，是堯而已矣。」公孟子之言同於彼。但孟子兼重行，而公孟子唯舉言服，故為墨子所折。子墨子曰：「昔者，商王紂，卿士費仲，為天下之暴人，明鬼下篇作「費中」，「中」「仲」古今字。箕子、微子為天下之聖人，此同言而或仁不仁也。畢云：「言同時之言，而仁不仁異。」周公旦為天下之聖人，關叔為天下之暴人，關叔即管叔，詳耕柱篇。此同服或仁或不仁。然則不在古服與古言矣。且子法周而未法夏也，畢云：「謂節葬、節用之屬，墨氏之學出于夏。」子之古非古也。」 \\n  \\n 公孟子謂子墨子曰：「昔者聖王之列也，上聖立為天子，其次立為卿、大夫，今孔子博於詩、書，察於禮樂，詳於萬物，若使孔子當聖王，則豈不以孔子為天子哉？」子墨子曰：「夫知者，必尊天事鬼，愛人節用，合焉為知矣。今子曰：『孔子博於詩書，察於禮樂，詳於萬物』，而曰可以為天子，是數人之齒，而以為富。」畢云：「齒，年也。」俞云：「數人之年，安得以為富？畢說非也。齒者，契之齒也。古者刻竹木以記數，其刻處如齒，故謂之齒。易林所謂『符左契右，相與合齒』是也。列子說符篇『宋人有遊於道，得人遺契者，歸而藏之，密數其齒，曰：吾富可待矣』，此正數人之齒以為富者。蓋古有此喻。」案：俞說是也，蘇說同。 \\n  \\n 公孟子曰：「貧富壽夭，齰然在天，說文齒部云「齰，齧也」，非此義。畢云：「齰同錯。」不可損益。」又曰：「君子必學。」子墨子曰：「教人學而執有命，是猶命人葆畢云：「葆，言包裹其髮。」而去亓冠也。」「亓」，畢本作「丌」，云：「舊作『亦』，知是此字之訛。『丌』即『其』字，以意改。」王引之云：「古『其』字亦有作『亓』者，玉篇『亓，古文其』，是其證。今本墨子『其』作『亦』，則是『亓』之訛，非『丌』之訛也。後凡『亓』訛作『亦』者，放此。」案：王說是也，今並據正。 \\n  \\n 公孟子謂子墨子曰：「有義不義，無祥不祥。」「無」，畢本改「有」，云「舊作『無』，據下文改」。王云：「畢改非也。公孟子之意，以為壽夭貧富皆有命，而鬼神不能為禍福，故曰『有義不義，無祥不祥』。墨子執非命之說，以為鬼神實司禍福，義則降之祥，不義則降之不祥，故曰有祥不祥。有祥不祥，乃墨子之說，非公孟子之說，不得據彼以改此也。」顧、蘇說同。子墨子曰：「古聖王「古」下，吳鈔本有「者」字。皆以鬼神為神明，而為禍福，畢云：「而同能」。執有祥不祥，是以政治而國安也。自桀紂以下，皆以鬼神為不神明，不能為禍福，執無祥不祥，是以政亂而國危也。故先王之書，子亦有之曰：戴云：「『子亦』，疑當作『亓子』，『亓』，古『其』字，其子即箕子，周書有箕子篇，今亡。孔晁作注時，當尚在也。」『亓傲也，畢云：「以下『亓』字，舊皆作『亦』。」出於子，不祥。』此言為不善之有罰，為善之有賞。」 \\n  \\n 子墨子謂公孟子曰：「喪禮，君與父母、妻、後子死，畢云：「後子，嗣子也。」三年喪服，義詳節葬下、非儒下二篇。伯父、叔父、兄弟期，族人五月，「族人」上，王校增「戚」字，說詳節葬下篇。姑、姊、舅、甥皆有數月之喪。或以不喪之閒，誦詩三百，周禮大司樂，鄭注云「以聲節之曰誦」。弦詩三百，禮記樂記注云「弦，謂鼓琴瑟也。」歌詩三百，周禮小師注云「歌，依詠詩也」。舞詩三百。謂舞人歌詩以節舞。左襄十六年傳云「晉侯與諸侯宴于溫，使諸大夫舞，曰：歌詩必類」，是舞有歌詩也。墨子意，謂不喪則又習樂，明其曠日廢業也。毛詩鄭風子衿，傳云「古者教以詩樂，誦之歌之，弦之舞之」，與此書義同。若用子之言，則君子何日以聽治？庶人何日以從事？」公孟子曰：「國亂則治之，國治則為禮樂。舊本脫「國」字，王據下文補。國治則從事，國富則為禮樂。王云：「下『國治』，當為『國貧』。治與亂對，富與貧對。國亂則治之，即上文所謂君子聽治也，國貧則從事，即上文所謂庶人從事也。非儒篇曰『庶人怠於從事則貧』，故曰國貧則從事。今本『貧』作『治』者，涉上文『國治』而誤。」子墨子曰：「國之治。盧云：「此下脫『治之故治也』五字。」治之廢，則國之治亦廢。國之富也，從事，故富也。從事廢，則國之富亦廢。下「事」字，舊本訛作「是」，今據道藏本、吳鈔本正。故雖治國，勸之無饜，畢云：「猶云勉之無已。」然後可也。今子曰：『國治，則為禮樂，亂則治之』，是譬猶噎而穿井也，畢云：「說文云『噎，飯窒也』，飯窒則思飲。」俞云：「晏子春秋雜上篇『噎而遽掘井』，說苑雜言篇作『譬之猶渴而穿井』，渴字較噎為勝，疑此文亦當作『渴』。因『噎』字古作『〈食吉勹〉』，漢書賈山傳『祝〈食吉勹〉在前』，師古曰『〈食吉勹〉，古噎字』，是也。形與『渴』微似，故『渴』誤為『噎』。」案：畢說是也。死而求醫也。古者三代暴王桀紂幽厲，薾為聲樂，畢云：「說文云『薾，華盛』，言盛也，或『侈』假音字。」不顧其民，是以身為刑僇，國為戾虛者，吳鈔本無「者」字。王云：「『戾虛』當為『虛戾』。魯問篇曰『是以國為虛戾，身為刑戮也。』趙策曰『齊為虛戾』，又曰『社稷為虛戾，先王不血食』，戾，猶厲也。非命篇曰『國為虛厲，身在刑僇之中』，是虛戾即虛厲也。小雅節南山篇『降此大戾』，大雅瞻卬篇『戾』作『厲』。小宛篇『翰飛戾天』，文選西都賦注引韓詩，『戾』作『厲』。孟子滕文公篇『樂歲粒米狼戾』，鹽鐵論未通篇，『狼戾』作『梁厲』。莊子人閒世篇『國為虛厲，身為刑僇』，釋文『李云：居宅無人曰虛，死而無後為厲』。」皆從此道也。」 \\n  \\n 公孟子曰：「無鬼神。」又曰：「君子必學祭祀。」畢云：「當為『禮』。」詒讓案：即五禮之吉禮。子墨子曰：「執無鬼而學祭禮，是猶無客而學客禮也，客禮，即五禮之賓禮。是猶無魚而為魚罟也。」說文网部云「罟，网也」。爾雅釋器云「魚罟，謂之罛」。詩碩人，孔疏引李巡云「魚罟，捕魚具也」。 \\n  \\n 公孟子謂子墨子曰：「子以三年之喪為非，子之三日之喪亦非也。」畢云：「『三日』，當為『三月』。韓非子顯學云『墨者之葬也，冬日冬服，夏日夏服，桐棺三寸，服喪三月』，高誘注淮南子齊俗云『三月之服，是夏后氏之禮』，而後漢書王符傳注引尸子云『禹制喪三日』，亦當為『月』。」子墨子曰：「子以三年之喪非三日之喪，是猶倮謂撅者不恭也。」舊本，「倮」作「果」，今從道藏本改，吳鈔本又作「裸」。畢云：「『果』，當為『裸』。說文云『袒也』。玉篇云『倮，赤體也』。『撅』，當為『蹶』。說文云『僵也，一曰跳也』。」洪云「禮記內則『不涉不撅』，鄭注『撅，揭衣也』。謂袒衣與揭衣，其露體不恭一也。晏子春秋外篇上『吾譏晏子，猶訾倮而高撅者也』，其義與此同。」俞云：「畢謂『撅』當為『蹶』，失之。蹶與裸兩意不倫，不當取以為喻，內則『不涉不撅』，撅衣雖不恭，然裸則更甚，故曰『是猶果謂撅者不恭也』。」 \\n  \\n 公孟子謂子墨子曰：「知有賢於人，謂偶有一事賢於他人。則可謂知乎？」子墨子曰：「愚之知有以賢於人，「有以」吳鈔本作「亦有」。而愚豈可謂知矣哉？」公孟子曰：「三年之喪，學吾之慕父母。」俞云：「『吾』下脫『子』字。管子海王篇『吾子食鹽二升少半』。尹知章注曰『吾子，謂小男小女也。」此文，公孟子曰『三年之喪，學吾子之慕父母』，故下子墨子曰『夫嬰兒子之知，獨慕父母而已』，嬰兒子即吾子也。」子墨子曰：「夫嬰兒子之知，畢云：「眾經音義云『倉頡篇云：男曰兒，女曰嬰』。」獨慕父母而已。父母不可得也，然號而不止，此亓故何也？「亓」，顧校季本作「其」。即愚之至也。然則儒者之知，豈有以賢於嬰兒子哉？」子墨子曰：「問於儒者：蘇云：「『曰』字誤倒，當作『問於儒者曰』。」『何故為樂？』曰：『樂以為樂也。』」說文木部云「樂，五聲八音總名」，引申為哀樂之樂，此第二樂字用引申之義。古讀二義同音，故墨子以「室以為室」難之。樂記云「故曰樂者樂也，君子樂得其道，小人樂得其欲」，又禮器云「樂者，樂其所自成。」仲尼燕居云「行而樂之，樂也」。荀子樂論篇亦云「樂者，樂也」。此即墨子所〈广屰〉儒者之說。子墨子曰：「子未我應也。今我問曰：『何故為室？』曰：『冬避寒焉，夏避暑焉，室以為男女之別也。』俞云：「避寒避暑，為男女之別，三句皆以室言，不當於男女之別句，獨著室字，『室』乃『且』字之誤。古書『且』字，或誤為『宜』。詩假樂篇釋文曰『且君且王，一本且並作宜』，是也。『且』誤為『宜』，因誤為『室』矣。」案：「室」當作「宮」，辭過篇云「宮牆之高，足以別男女之禮。」節用上篇云「宮牆足以為男女之別」，皆於避寒暑外，分別言之。此亦當同。俞說未允。則子告我為室之故矣。今我問曰：『何故為樂？』曰：『樂以為樂也。』畢云：「舊脫『為』字，據上文增。」是猶曰『何故為室』？曰『室以為室也』。」子墨子謂程子曰：「蘇云：「程子，即程繁也。見三辨篇。」儒之道足以喪天下者，四政焉。儒以天為不明，畢云：「舊脫『天』字，據下文增。」以鬼為不神，天鬼不說，此足以喪天下。又厚葬久喪，重為棺槨，多為衣衾，送死若徙，三年哭泣，扶後起，杖後行，並詳節葬下篇。耳無聞，目無見，此足以喪天下。又弦歌鼓舞，畢本，「鼓」作「鼔」，云「此『鼔』字從攴，與鐘『鼓』字異，彼從（）。」案：畢校非也，詳兼愛中篇。習為聲樂，此足以喪天下。又以命為有，貧富壽夭，治亂安危有極矣，有極，猶言有常。詳非儒下篇。不可損益也，為上者行之，必不聽治矣；「必不」二字，舊倒，今據吳鈔本乙，與下文合。為下者行之，必不從事矣，此足以喪天下。」程子曰：「甚矣！先生之毀儒也。」子墨子曰：「儒固無此若四政者，而我言之，「若」舊本作「各」。王云：「『此各』，當為『此若』，若亦此也。言儒無此四政也。下文曰『今儒固有此四政者』，是其證。今本『此若』作『此各』，則文義不順。墨子書多謂此為此若，說見魯問篇。」案：王說是也，今據正。則是毀也。今儒固有此四政者，而我言之，則非毀也，告聞也。」畢云：「言告所聞」。程子無辭而出。子墨子曰：「迷之！」迷之，義不可通，疑「迷」當為「還」之誤，謂墨子〈言乎〉程子令還也。反，後坐，畢讀「反」為句，「後」又為句，云「言惑於此說者，請反，而後後留之」。王云：「畢說非也。『後』當為『復』，『復』『後』字相似，故書傳中『復』字多訛作『後』。『反』為一句，『復坐』為一句，謂程子反而復坐也。今本『復』作『後』，則義不可通。」進復曰：王云：「復，如孟子有復於王者曰之復，謂程子進而復於墨子也。」「鄉者先生之言有可聞者焉，「生」，舊本訛「王」，今據吳鈔本正，下同。畢云：「『聞』當為『閒』。」案：畢校是也。孟子云『政不足與閒也』，趙注云「閒，非也」。若先生之言，則是不譽禹，不毀桀紂也。」此因墨子言不毀儒，而遂難之，言人不能無毀譽也。子墨子曰：「不然，夫應孰辭，稱議而為之，孰辭，習孰之辭，猶云常語。「議」，吳鈔本作「義」。案：「稱議」上，當有「不」字。應孰辭不稱議而為之，謂應習孰之辭，則信口酬荅，不待稱議而後對，故下云敏也。此明前云不毀儒，非不毀桀紂之謂，不可以習孰應對之語，執以相難。畢云「孰」當為「執」，亦通。敏也。厚攻則厚吾，薄攻則薄吾。王引之云：「『吾』，讀為列禦寇之『禦』。『禦』古通作『吾』。趙策曰『王非戰國，守吾之具，其將何以當之乎』？是其證。」案：王校是也。「吾」當為「圄」之省，說文口部云「圄，守也」。應孰辭而稱議，是猶荷轅而擊蛾也。」此即申應孰辭不必稱議之恉。畢云「蛾，同螘」。 \\n  \\n 子墨子與程子辯，稱於孔子。畢云「稱述孔子。」程子曰：「非儒，句何故稱於孔子也？」子墨子曰：「是亦當而不可易者也。俞云：「『亦』，當為『亓』，古文『其』字也。言我所稱於孔子者，是其當而不可易者也。其字，即以孔子言。本篇『其』字多誤為『亦』，畢氏已訂正，而未及此。」今鳥聞熱旱之憂則高，魚聞熱旱之憂則下，當此雖禹湯為之謀，必不能易矣。鳥魚可謂愚矣，禹湯猶云因焉。王云：「云，猶或也。言鳥魚雖愚，禹湯猶或因之也。古者云與或同義。」今翟曾無稱於孔子乎？」畢云：「言孔子之言，有必不能易者。此下舊有『有游於子墨子之門者，謂子墨子曰：先王以鬼為神明知能為禍人哉』二十七字，今據一本移後。」 \\n  \\n 有游於子墨子之門者，身體強良，「良」，吳鈔本作「梁」。後魯問篇亦云強梁，然義似不同。思慮徇通，史記黃帝本紀「黃帝幼而徇齊」，集解「徐廣曰：墨子曰『年踰十五（一）則聰明心慮無（二）不徇通矣』。裴駰案：徇疾也。」索隱云：「徇齊，家語及大戴禮，並作『叡齊』，一本作『慧齊』。『叡』『慧』皆智也。」史記舊本，亦有作『濬齊』，蓋古字假借『徇』為『濬』。濬，深也，義亦並通。」案：徐引墨子，今無此文，蓋在佚篇中。說文人部云「侚，疾也」，「徇」即「侚」之訛。莊子知北游篇云「思慮恂達」，又借「恂」為之。欲使隨而學。子墨子曰：「姑學乎，吾將仕子。」勸於善言而學。其年，意林引作「期年」。畢云：「同『期年』。」詒讓案：此書『期』年字多作『其』，詳節葬下篇。而責仕於子墨子。子墨子畢云：「舊脫二字，以意增。」曰：「不仕子，子亦聞夫魯語乎？吳鈔本無「夫」字。「語」，意林引作「人」。魯有昆弟五人者，亓父死，畢云：「『亓』，舊作『亦』，下同。一本俱作『其』。」詒讓案：意林正作「其」，下並同。亓長子嗜酒而不葬，亓四弟曰：『子與我葬，畢云：「『與』，舊作『無』，一本如此。」當為子沽酒。』勸於善言而葬。已葬，而責酒於其四弟。吳鈔本無「其」字。四弟曰：『吾末予子酒矣，「末」，道藏本、吳鈔本並作「未」。子葬子父，我葬吾父，豈獨吾父哉？子不葬，則人將笑子，故勸子葬也。』今子為義，我亦為義，豈獨我義也哉？子不學，則人將笑子，故勸子於學。」 \\n  \\n （一）原作「五十」，據史記五帝本紀集解乙正。 \\n  \\n （二）「無」字原脫，亦據史記五帝本紀集解改。 \\n  \\n 有游於子墨子之門者，子墨子曰：「盍學乎？」對曰：「吾族人無學者。」子墨子曰：「不然，夫好美者，豈曰吾族人莫之好，故不好哉？夫欲富貴者，豈曰我族人莫之欲，畢云：「已上八字舊脫，據一本增。」故不欲哉？畢云：「太平御覽引云『墨子謂門人曰：「汝何不學？」對曰：「吾族無學者。」墨子曰：「不然，豈有好美者，而曰吾族無此，不欲邪？富貴者，而曰吾族無此，不用也？」』與此微異。」好美、欲富貴者，不視人猶強為之。畢云：「此下舊接『為善者富之』云云二百六十四字，今據文義移後。一本此下亦接『夫義，天下之大器也』。」夫義，天下之大器也，何以視人必強為之？」畢云：「『必』，當為『不』。已上十六字，舊脫在「則盜何遽無從』下，今據一本移正。」蘇云：「此勉之之詞，『必』字不誤。」案：依蘇說，則當讀「何以視人」句斷，下云「必強為之」，乃勉其為義，非責其不為也。考意林約引此文，作「強自力矣」，則馬總所讀，似已如是。然今以語氣校之，竊疑「必」字當在「視人」上，仍為詰責之辭，與上文不視人云云，文例正相對也。 \\n  \\n 有游於子墨子之門者，謂子墨子曰：「先生以鬼神為明知，「先生」，舊本訛「先王」，今據道藏本、吳鈔本正。又舊本「神為」二字到轉，王校乙正，吳鈔本不到。能為禍人哉福？畢云：「『人哉』已上二十七字，舊在『今翟曾無稱於孔子乎』下，今據一本在此，一本又無『知能為禍人哉』六字。」案：吳鈔本，亦無「知能」以下六字，又畢本脫「福」字，各本並有，今增。王云：「此當以『能為禍福』連讀，不當有『人哉』二字。下文曰『先生以鬼神為明，能為禍福，為善者賞之，為不善者罰之』，是其證。今本禍福二字之間衍『人哉』二字，則義不可通。」案：王說固是，但疑當作「能為人禍福哉」，「人哉」二字，恐非衍文，未敢肊定，姑仍舊本。為善者富之，王云：「富與福同。」為暴者禍之。舊本脫「為」字，王補。今吾事先生久矣，而福不至，意者先生之言有不善乎？王引之云：「意者，疑詞。廣雅曰『意，疑也』。」鬼神不明乎？我何故不得福也？」子墨子曰：「雖子不得福，吾言何遽不善？而鬼神何遽不明？王云：「遽，亦何也。連言何遽者，古人自有複語耳。漢書陸賈傳『使我居中國，何遽不若漢』。」子亦聞乎匿徒之刑之有刑乎？」俞云「『之刑』二字衍文，『子亦聞乎匿徒之有刑乎』，徒，謂胥徒，給徭役者，匿徒，謂避役。」蘇說同。案：此疑當作「匿刑徒之有刑乎」，衍一「之」字，「刑徒」又誤到耳。蓋即左傳昭七年所謂僕區之法，孔疏引服虔云「為隱匿亡人之法」，是也。對曰：「未之得聞也。」畢云：「『之得』二字舊倒，以意移。」子墨子曰：「今有人於此，什子，言其賢過子十倍，下云百子同。子能什譽之，而一自譽乎？」對曰：「不能。」「有人於此，百子，子能終身譽亓善，而子無一乎？」對曰：「不能。」子墨子曰：「匿一人者猶有罪，今子所匿者若此亓多，將有厚罪者也，何福之求？」 \\n  \\n 子墨子有疾，跌鼻進而問曰：「問」下，吳鈔本有「焉」字。先生以鬼神為明，能為禍福，為善者賞之，舊本脫「為」字，王校補。為不善者罰之。今先生聖人也，何故有疾？意者先生之言有不善乎？鬼神不明知乎？」子墨子曰：「雖使我有病，何遽不明？「何」上，疑脫「鬼神」二字。人之所得於病者多方，有得之寒暑，有得之勞苦，百門而閉一門焉，則盜何遽無從入？」王云：「舊本脫『閉』字『入』字，今據魯問篇及太平御覽疾病部一引補。」案：王校是也。淮南子人閒訓云「室有百戶閉其一，盜何遽無從入？」即本此文。畢云：「舊有『夫義，天下之大器也』云云十六字，據一本移前。」 \\n  \\n 二三子有復於子墨子學射者，子墨子曰：「不可，夫知者必量亓力所能至吳鈔本作「夫智者亦必量力所能至」。而從事焉，國士戰且扶人，猶不可及也。畢云「及猶兼」。今子非國士也，豈能成學又成射哉？」 \\n  \\n 二三子復於子墨子曰：「告子曰：『言義而行甚惡。』顧云：「『曰』，當為『日』」。蘇云：「告子曰之『曰』，當作『日』，或為『口』字之訛。下墨子言告子，口言而身不行，是其證也。然此告子自與墨子同時，後與孟子問荅者，當另為一人。」案：「曰」字不誤，此文當作「告子曰『墨子言義而行甚惡。』」蓋告子嘗以此言毀墨子，而二三子為墨子述之，故下文墨子云「稱我言以毀我行」，又云「告子毀猶愈亡也」。今本「告子曰」下，脫墨子二字，遂若二三子〈广屰〉告子行惡，與下云毀，皆不相應矣。顧、蘇說並未憭。又案：孟子告子篇，趙注云「告，姓也，子，男子之通稱也，名不害，兼治儒墨之道者，嘗學於孟子。」趙氏疑亦隱據此書，以此告子與彼為一人。王應麟、洪頤烜，說並同。然以年代校之，當以蘇說為是。請棄之。」子墨子曰：「不可，稱我言以毀我行，愈於亡。亡、無字同。有人於此，翟甚不仁，經說下云「仁，愛也」，言與翟甚不相愛也。仲尼燕居云「食饗之禮，所以仁賓客也」。尊天、事鬼、愛人，甚不仁，猶愈於亡也。今告子言談甚辯，言仁義而不吾毀，上下文兩言毀，則此不當云「不吾毀」，「不」字當是衍文。告子毀，畢云「二字倒，今移」。猶愈亡也。」 \\n  \\n 二三子復於子墨子曰：「告子勝為仁。」畢云：「文選注引，無『為』字。」蘇云：「『勝為仁』者，言仁能勝其任也，或以勝為告子名，未知然否？」案：文選陳孔璋為曹洪與魏文帝書云「有子勝斐然之志」，李注引此文釋之，則崇賢似以勝為告子之名。蘇引或說，本於彼。閻若璩四書釋地，又續引或說，謂告子名不害，字子勝，並無塙證，疑不足據。子墨子曰：「未必然也！告子為仁，譬猶跂以為長，畢云：「『跂』，舊作『跛』，據文選注改。此『企』字假音，爾雅云「其踵企」，陸德明音義云「去豉反，本或作跂」。說文云：「企，舉踵也」，「跂，足多指」，二字異。隱以為廣，畢云「『隱』，文選注引作『偃』。『隱』『偃』音相近，亦通。言企足以為長，仰身以為廣。偃，猶仰。」不可久也。」 \\n  \\n 告子謂子墨子曰：「我治國為政。」「我」下，疑當有「能」字。故下墨子難之曰：「惡能治國政。」子墨子曰：「政者，口言之，身必行之。今子口言之，而身不行，是子之身亂也。子不能治子之身，惡能治國政？子姑亡，畢云：「言子姑無若此。」詒讓案：姑亡，亦見備梯篇。子之身亂之矣！」吳鈔本無「身」字。畢云：「一本作『子姑防子之身亂之矣』，是。」 \\n  \\n  \\n  \\n  \\n  \\n  \\n   \\n  "}
{"章节": "墨子閒詁卷十三", "正文": "  \\n 墨子閒詁卷十三 \\n 　 \\n  \\n 魯問第四十九 \\n  \\n 魯君畢云：「當是魯陽文君，楚縣之君。」蘇云：「此魯君自是魯國君，故以齊攻為患，畢注非也。」俞云：「魯陽文君，耕柱篇再見，此篇亦屢見。子墨子之意，皆勸以無攻小國，與此不同，且此篇有魯君，又有魯陽文君，別而書之，其非一人明甚。」詒讓案：蘇、俞說是也。以時代攷之，此魯君疑即穆公。謂子墨子曰：「吾恐齊之攻我也，可救乎？」子墨子曰：「可。昔者，三代之聖王禹湯文武，百里之諸侯也，說忠行義，取天下。三代之暴王桀紂幽厲，讎怨行暴，失天下。俞云：「『怨』字，乃『忠』字之誤，言與忠臣為讎也。上文說禹湯文武，曰『說忠行義，取天下』，與此相對可證。」吾願主君，之上者尊天事鬼，下者愛利百姓，厚為皮幣，卑辭令，亟遍禮四鄰諸侯，「亟」，舊本誤作「函」，今以意校正。爾雅釋詁云「亟，疾也，速也」。本篇「亟」字多誤為「函」，詳後。敺國而以事齊，患可救也，非此，顧無可為者。」「非此顧」，舊本作「非願」二字，畢云：「言非此之為願。」王云：「畢說非也，『願』當為『顧』字之誤也，『顧』『願』草書相似，顧與固通，『顧』上當有『此』字，言非此固無可為者也，此字即指上數事而言。今本『顧』訛作『願』，又脫『此』字，則義不可通。」案：王說是也，今據補正。 \\n  \\n 齊將伐魯，子墨子謂項子牛曰：「項子牛，蓋田和將。伐魯事詳後。伐魯，齊之大過也。昔者，吳王東伐越，棲諸會稽，吳伐越事，詳非攻中篇。國語越語云「越王句踐棲於會稽之上」，韋注云：「山處曰棲」。西伐楚，葆昭王於隨。葆、保通。左傳定四年吳入郢，楚鬥辛與其弟巢以王奔隨。北伐齊，取國子以歸於吳。舊本「國」下衍「太」字，王云：「『國太子』，本作『國子』，謂齊將國書也。吳敗齊於艾陵，獲國子，事見春秋哀十一年。淺人誤以『國』為國家之國，因加『太』字耳。」案：王說是也，今據刪。諸侯報其讎，百姓苦其勞，而弗為用，是以國為虛戾，虛戾，義詳公孟篇身為刑戮也。昔者，智伯伐范氏與中行氏，兼三晉之地，詳非攻中篇。此三晉謂晉卿三家，即智氏、范氏、中行氏也，故非攻篇云「并三家以為一家」，與韓、趙、魏不同。諸侯報其讎，百姓苦其勞，而弗為用，是以國為虛戾，身為刑戮用是也。王云：『用是』二字涉上文而衍，上文『是以國為虛戾，身為刑戮也』，無『用是』二字，是其證。」故大國之攻小國也，是交相賊也，過必反於國。」子墨子見齊大王曰：畢云：「太平御覽無『大』字，下同。」蘇云：「大當讀泰，即太公田和也。蓋齊僭王號之後，亦尊其祖為太王，如周之古公云。」俞云：「大公者，始有國之尊稱，故周追王自亶父始，而稱大王。齊有國自尚父始，而稱大公。以及吳之大伯，晉之大叔，皆是也。田齊始有國者，和也，故稱大公，猶尚父稱大公也。至其後子孫稱王，則亦應稱大王矣，猶亶父稱大王也。因齊大王之稱，它書罕見，故學者不得其說，太平御覽引此文，遂刪『大』字矣。」案：蘇、俞說是也。據史記田敬仲世家及六國年表，田莊子卒於周威烈王十五年，子大公和立，安王十六年，田和始立為諸侯。墨子見大王，疑當在田和為諸侯之後。「今有刀於此，試之人頭，倅然斷之，畢云：「『卒』字異文作『倅』，讀如倉猝。」可謂利乎？」大王曰：「利。」子墨子曰：「多試之人頭，倅然斷之，可謂利乎？」大王曰：「利。」子墨子曰：「刀則利矣，孰將受其不祥？」大王曰：「刀受其利，試者受其不祥。」畢云：「言持刀之人。」子墨子曰：「并國覆軍，賊〈｛出力｝攴〉百姓，畢云：「舊作『敖』，非，太平御覽引作『殺』，案說文云『〈｛出力｝攴〉，古文殺』，出此，今依改正。」案：畢校是也，說詳尚賢中篇。孰將受其不祥？」大王俯仰而思之曰：「我受其不祥。」 \\n  \\n 魯陽文君將攻鄭，子墨子聞而止之，謂陽文君曰：畢云：「『謂』下當脫『魯』字。」「今使魯四境之內，畢云謂魯陽。大都攻其小都，大家伐其小家，殺其人民，取其牛馬狗豕布帛米粟貨財，則何若？」魯陽文君曰：「魯四境之內，皆寡人之臣也。今大都攻其小都，大家伐其小家，奪之貨財，則寡人必將厚罰之。」子墨子曰：「夫天之兼有天下也，亦猶君之有四境之內也。今舉兵將以攻鄭，天誅亓不至乎？」道藏本、吳鈔本，「亓」，並誤「亦」。魯陽文君曰：「先生何止我攻鄭也？我攻鄭，順於天之志。鄭人三世殺其父，蘇云：「『父』，當作『君』。據史記鄭世家云『哀公八年，鄭人弒哀公而立聲公弟丑，是為共公。三十年共公卒，子幽公巳立。幽公元年，韓武子伐鄭，殺幽公，鄭人立幽公弟駘，是為繻公。二十七年，子陽之黨共弒繻公』，是三世弒君之事也。」案：黃式三周季編略亦同蘇說，黃氏又據此云：「『三年不全』，以魯陽文君攻鄭在安王八年，即鄭繻公被弒後三年也。」然二說並可疑。攷文君即公孫寬，為楚司馬子期子。據左傳，子期死白公之難，在魯哀公十六年，次年寬即嗣父為司馬，則白公作亂時，寬至少亦必已弱冠。鄭繻公之弒，在魯穆公十四年，上距哀公十六年，巳八十四年，文子若在，約計殆逾百歲，豈尚能謀攻鄭乎？竊疑此「三世」，並當作「二世」，蓋即在韓殺幽公之後。幽公之死當魯元公八年，時文子約計當七十餘歲，於情事儻有合耳。天加誅焉，使三年不全。呂氏春秋本生篇，高注云「全，猶順也」。三年不全，猶玉藻云「年不順成」。我將助天誅也。」子墨子曰：「鄭人三世殺其父而天加誅焉，使三年不全。天誅足矣，今又舉兵將以攻鄭，曰『吾攻鄭也，順於天之志』。譬有人於此，其子強梁不材，老子云「強梁者不得其死」，莊子山木釋文云「彊梁，多力也。」詩大雅蕩，毛傳云「彊梁，禦善也」，孔疏云「彊梁，任威使氣之貌。」故其父笞之，其鄰家之父舉木而擊之，曰『吾擊之也，順於其父之志』，則豈不悖哉？」 \\n  \\n 子墨子謂魯陽文君曰：「攻其鄰國，殺其民人，取其牛馬、粟米、貨財，則書之於竹帛，鏤之於金石，以為銘於鍾鼎，傳遺後世子孫曰：『莫若我多。』周禮司勛云「戰功曰多」。畢云：「『我多』舊作『多吾』，一本如此。」案：顧校季本，亦作「我多」。今賤人也，亦攻其鄰家，殺其人民，取其狗豕食糧衣裘，畢云：「糧，糧字俗寫。」亦書之竹帛，以為銘於席豆，以遺後世子孫曰：『莫若我多。』亓可乎？」「亓」，道藏本、吳鈔本，並誤「亦」。魯陽文君曰：「然吾以子之言觀之，則天下之所謂可者，未必然也。」 \\n  \\n 子墨子為魯陽文君曰：畢云：「『為』，『謂』字。」案：吳鈔本作「謂」。「世俗之君子，皆知小物而不知大物。今有人於此，竊一犬一彘則謂之不仁，竊一國一都則以為義。譬猶小視白謂之白，大視白則謂之黑。吳鈔本無「則」字。是故世俗之君子，知小物而不知大物者，此若言之謂也。」「此若」，畢改為「若此」，云「舊二字倒，一本如此。」案：顧校季本同。王云：「畢改非也。古者謂此為若，連言之，則曰此若。『此若言之謂也』，已見尚賢篇，又節葬篇曰『以此若三聖王者觀之』，又曰『以此若三國者觀之』，墨子書言『此若』者多矣，它書亦多有之。」案：王說是也。 \\n  \\n 魯陽文君語子墨子曰：「吳鈔本「語」作「謂」。楚之南有啖人之國者橋，節葬下篇作「炎人」，而以食子為輆沐國俗，與此不同。竊疑啖人之名即起於食子，此篇是也。橋未詳。其國之長子生，則鮮而食之，畢云：「『鮮』，一本作『解』。詒讓案：節葬下篇亦作「解」。顧云：「作『鮮』者誤。古『鮮』『解』字或相亂，殷敬順釋列子，用『鮮』字訓，非也。」謂之宜弟。美，則以遺其君，君喜則賞其父。後漢書南蠻傳云「交阯其西有噉人國，生首子，輒解而食之，謂之宜弟。味旨則以遺其君，君喜而賞其父。今烏滸人是也」。李注引萬震南州異物志云「烏滸，地名也，在廣州之南，交州之北」。則漢時尚相傳有是國也。豈不惡俗哉？」子墨子曰：「雖中國之俗，亦猶是也。殺其父而賞其子，何以異食其子而賞其父者哉？苟不用仁義，何以非夷人食其子也？」 \\n  \\n 魯君之嬖人死，魯君為之誄，魯人因說而用之。蘇云：「第二句『君』字，當作『人』，第三句『人』字，當作『君』，傳寫誤也。」子墨子聞之曰：「誄者，道死人之志也，釋名釋典蓺云「誄，累也，累列其事而稱之也」。今因說而用之，是猶以來首從服也。」來首，疑即貍首，史記封禪書云「萇弘設射貍首。」貍首者，諸侯之不來者。大射儀鄭注說貍首云「貍之言不來也。」廣雅釋獸云「豾，貍也。不來，即豾貍」。方言云「貔，陳、楚、江、淮之閒謂之〈豸來〉，關西謂之貍」。來、〈豸來〉字亦同。蓋貍與來古音相近，故貍首亦謂之來首。服，謂服馬，以來首從服，言以貍駕車，明其不勝任也。魯陽文君謂子墨子曰：「有語我以忠臣者，令之俯則俯，畢云：「『頫』字俗寫。」令之仰則仰，處則靜，呼則應，可謂忠臣乎？」子墨子曰：「令之俯則俯，令之仰則仰，是似景也。畢云：「古『影』字只作『景』，葛洪加彡，而明刻淮南子有注云『古影字』，道藏本無，蓋明人妄增耳。今尚書亦有『影響』字，寫者亂之。」處則靜，呼則應，是似響也。管子心術篇云「若影之象形，響之應聲也。漢書天文志亦云「如景之象形，響之應聲」。君將何得於景與響哉？若以翟之所謂忠臣者，上有過則微之以諫，微者，覹之借字。說文見部云「覹，司也。」漢書游俠傳「使人微知賊處」，顏注云「微，伺間之也」。此微之以諫，亦言伺君之閒而諫之也。己有善，則訪之上，而無敢以告。爾雅釋詁云「訪，謀也」，謂進其謀於上，而不敢以告人也。外匡其邪，而入其善，「而」，吳鈔本作「以」。入其善，謂納之於善也。畢云：「『匡』字舊闕，注云『太祖廟諱上字』，蓋宋本如此，今增。」尚同而無下比，尚與上通。舊本無「同」字。王云：「此文具見尚同三篇，舊本脫『同』字，今補。」是以美善在上，而怨讎在下，舊本脫「是」字，王據尚賢篇補。安樂在上，而憂慼在臣。此翟之所謂忠臣者也。」舊本脫「所」字，今據吳鈔本補。魯君謂子墨子曰：「我有二子，一人者好學，一人者好分人財，孰以為太子而可？」子墨子曰：「未可知也，或所為賞與為是也。畢云：「『與』，舊作『興』，以意改。」案：畢校是也，而讀為「賞與」句，則非。此當讀「或所為賞與為是也」八字句。「與」即「譽」之假字，言好學與分財，或因求賞賜名譽，而偽為是，不必真好也。前大取篇云「為賞譽利一人，非為賞譽利人也」，是其證。賞譽，亦見尚同下篇。魡者之恭，畢云：「『釣』字，俗寫從魚，蓺文類聚引作『釣』。案玉篇有『魡』字，云丁叫切，亦作『釣』，餌取魚，出此。墨書如此類字，由後人抄寫，以意改為，大都出自六朝。凡秦以前書傳，皆篆簡耳，不應有此，以相傳既久，亦不改也。」詒讓案：集韻三十四嘯云「釣或作魡。」吳鈔本作「魡魚之巷」，疑誤。顧校季本，「魡」作「釣」。莊子刻意篇「釣魚閒處」，釋文作「魡」，云本亦作「釣」。淮南子說山訓云「釣者使人恭」。非為魚賜也；畢本無「魚」字，云：「『賜』字一本作『魚賜』，蓺文類聚作『魚』。」案：當作「魚賜」，今本脫一字耳。道藏本、吳鈔本並有「魚」字，今據增。餌鼠以蟲，畢云：「『餌』舊作『〈虫耳〉』，非，據蓺文類聚改。」詒讓案：〈虫耳〉蓋餌之俗體，集韻七志云「〈虫耳〉，釣魚食也」。蟲非所以餌鼠，疑當為「蠱」字之誤。山海經南山經，郭注云「蠱，蠱毒」，是蠱有毒義。餌鼠以蠱，即謂毒鼠，故云「非愛之也。」春秋成五年經「蠱牢」，春秋繁露竹林篇作「蠱牢。」非愛之也。吾願主君之合其志功而觀焉。」 \\n  \\n 魯人有因子墨子而學其子者，其子戰而死，其父讓子墨子。說文言部云「讓，相責讓。」子墨子曰：子欲學子之子，今學成矣，戰而死，而子慍，而猶欲糶，糴讎，則慍也。吳鈔本「糶糴」二字互易。畢云：「『售』字正作『讎』。王云：「『糴』當為『糶』，廣雅：『糴，買也；糶，賣也』，故云是『猶欲糶，糶讎，則慍也。』今本『糶』作『糴』，則義不可通。」豈不費哉？」顧云「『費』與『拂』同。」王云「『費』讀為『悖』，即上文之豈不悖哉也。緇衣『口費而煩』，鄭注曰「費或為悖」，作悖者正字，作費者借字也。」案：王說是也。魯之南鄙人，有吳慮者，畢云：「太平御覽引作吳憲。」冬陶夏耕，自比於舜。子墨子聞而見之。吳慮謂子墨子下當有「曰」字。「義耳義耳，焉用言之哉？」子墨子曰：「子之所謂義者，畢云：「『所謂』二字舊倒，以意改。」案：吳鈔本、顧校季本，正作「所謂」。亦有力以勞人，有財以分人乎？」勞，謂為人任其勞也。群書治要引尸子貴言篇云「益天下以財為仁，勞天下以力為義」。吳慮曰：「有。」子墨子曰：「翟嘗計之矣。翟慮耕而食天下之人矣，舊本「而食」二字，在「天下」之下，王據下文乙正。盛，句然後當一農之耕，王云：「盛與成同，下兩盛字，放此，謂耕事己成也。古字或以盛為成。」案：此云極盛不過當一農之耕也，下並同，王說未塙。分諸天下，不能人得一升粟。籍而以為得一升粟，「籍」，吳鈔本作「藉」。畢云：「籍，藉字假音。」其不能飽天下之飢者，既可睹矣。翟慮織而衣天下之人矣，盛，然後當一婦人之織，分諸天下，不能人得尺布。籍而以為得尺布，舊本脫「以」字，今依上文增。其不能煖天下之寒者，既可睹矣。翟慮被堅執銳救諸侯之患，「患」下，當依上文增「矣」字。盛，然後當一夫之戰，一夫之戰其不御三軍，既可睹矣。「睹」，吳鈔本作「睹」，說文目部云「睹，見也，古文作睹。」翟以為不若誦先王之道，而求其說，通聖人之言，而察其辭，上說王公大人，次匹夫徒步之士。畢云：「『次』下，當脫『說』字。」王公大人用吾言，國必治；匹夫徒步之士用吾言，行必脩。吳鈔本作「修」。故翟以為雖不耕而食飢，句。不織而衣寒，句。功賢於耕而食之、織而衣之者也。故翟以為雖不耕織乎，而功賢於耕織也。」吳慮謂子墨子曰：「義耳義耳，焉用言之哉？」子墨子曰：「籍設而天下不知耕，教人耕，與不教人耕而獨耕者，畢云「舊脫『不』字，一本有。」其功孰多？」吳慮曰：「教人耕者其功多。」子墨子曰：「籍設而攻不義之國，鼓而使眾進戰，與不鼓而使眾進戰，而獨進戰者，其功孰多？」吳慮曰：「鼓而進眾者其功多。」子墨子曰：「天下匹夫徒步之士，少知義而教天下以義者，功亦多，何故弗言也？若得鼓而進於義，則吾義豈不益進哉？」 \\n  \\n 子墨子游公尚過於越。公尚過說越王，越王大說，畢云：「舊作『悅』，下同，此俗寫字，今改正。」蘇云：「越王，當為句踐之後。」謂公尚過曰：「先生苟能使子墨子於越而教寡人，「於」上，依下文當有「至」字。請裂故吳之地，方五百里，吳鈔本無「方」字。畢云：「時吳已亡入越，故曰故吳。」以封子墨子。」公尚過許諾。遂為公尚過束車五十乘，說文束部云「束，縛也。」以迎子墨子於魯，曰：「吾以夫子之道說越王，越王大說，謂過曰，苟能使子墨子至於越，而教寡人，吳鈔本無「於」字。請裂故吳之地，方五百里，以封子。」子墨子謂公尚過曰：「子觀越王之志何若？「志」，吳鈔本作「意」。意越王將聽吾言，用我道，則翟將往，量腹而食，度身而衣，自比於群臣，奚能以封為哉？「奚」，舊本作「不」。畢云「一本作『奚』是，今據正。」抑越不聽吾言，「越」下，當有「王」字。不用吾道，而吾往焉，則是我以義糶也。爾雅釋詁云「糶，賣也」。畢云：「『糶』，舊作『〈粦翟〉』，下同，以意改。呂氏春秋作『翟』。」鈞之糶，句。亦於中國耳，何必於越哉？」畢云：「呂氏春秋高義云『子墨子游公上過於越。公上過語墨子之義，越王說之，謂公上過曰：「子之師苟肯至越，請以故吳之地，陰江之浦，書社三百，以封夫子。」公上過往復於子墨子。子墨子曰：「子之觀越王也，能聽吾言用吾道乎？』公上過曰：「殆未能也。」子墨子曰：「不唯越王不知翟之意，雖子亦不知翟之意。若越王聽吾言，用吾道，翟度身而衣，量腹而食，比於賓萌，未敢求仕。越王不聽吾言，不用吾道，雖全越以與我，吾無所用之。越王不聽吾言，不用吾道，而受其國，是以義翟也。義翟何必越，雖於中國亦可。」』即用此文。義翟，亦當為義糶。」 \\n  \\n 子墨子游，魏越墨子弟子。曰：「既得見四方之君子，則將先語？」蘇云：「即子將奚先之意。」子墨子曰：「凡入國，必擇務而從事焉。國家昏亂，則語之尚賢、尚同；國家貧，則語之節用、節葬；國家憙音湛湎，吳鈔本，「湛」作「沈」，「湛」「沈」字通。說文水部云「湎，沈於酒也」。史記宋世家云「紂沈湎于酒」。初學記二十六，引韓詩云「齊顏色，均眾寡，謂之沈，閉門不出者，謂之湎」。畢云：「說文云『憙，說也。』」則語之非樂、非命；國家穴僻無禮，「僻」，吳鈔本作「辟」。則語之尊天、事鬼；國家務奪侵凌，即語之兼愛、非攻，「即」，吳鈔本作「則」，與上文同。故曰擇務而從事焉。」舊本脫「攻」「故」二字，王據上文及非攻篇補。蘇謂「曰」當作「日」，非。 \\n  \\n 子墨子出曹公子而於宋舊本，「出」上有「曰」字。王云：「此本作『子墨子出曹公子於宋』，猶上文言『子墨子游公尚過於越』也，今本衍『曰』字『而』字，則義不可通。」俞云：「王說是也。然『出』字義不可通，『出』當為『士』字之誤。史記夏本紀『稱以出』，徐廣曰『一作士』，是其例也。士與仕通，『子墨子士曹公子於宋』，即『仕曹公子於宋』也。貴義篇曰『子墨子仕人於衛』。」案：王校是也。蘇說同，今據刪。曹公子亦墨子弟子。三年而反，睹子墨子曰：吳鈔本「睹」作「睹」。「始吾游於子之門，短褐之衣，畢云：「短從豆聲，讀如裋。」案：詳非樂上篇。藜藿之羹，舊本脫「藜」字「之」字，王以意補。朝得之，則夕弗得，祭祀鬼神。祭祀不以藜藿，又不當在夕，此疑當重「弗得」二字，言雖藜藿之羹，尚不能朝夕常給，故不得祭祀鬼神也。今而以夫子之教，句。家厚於始也。舊本無「今字」，又「教」作「政」。王云：「此言吾始而家貧，今而以夫子之教，家厚於始也。今本脫『今』字，『教』字又誤作『政』，則義不可通。」案：王校是也，今據補正。俞云：「『政』乃『故』字之誤，蓋子墨子仕曹公子於宋，則宋必致祿，故曰『以夫子之故，家厚於始也。』耕柱篇曰『君以夫子之故，致祿甚厚』。」案：俞說亦通。有家厚，此與上文複，疑「厚」當為「享」，有讀為又。言又於家為享祀，周禮謂人鬼為享。周書嘗麥篇云：「邑乃命百姓遂享于家。」謹祭祀鬼神。然而人徒多死，六畜不蕃，身湛於病，內則鄭注云「湛，猶漬也」。吾未知夫子之道之可用也。」子墨子曰：「不然！夫鬼神之所欲於人者多，欲人之處高爵祿則以讓賢也，多財則以分貧也。夫鬼神豈唯擢季拑肺之為欲哉？王引之云：「『季』，蓋『黍』字之訛，祭有黍有肺，故云『擢黍拑肺』。」蘇云：「『季』，疑當作『肝』。意言鬼神非徒貪嗜飲食者也。」案：王校是也。說文手部云「擢，引也」，「拑，脅持也」，於此義並無取。竊疑「擢」當為「攫」之訛。呂氏春秋任數篇云「顏回攫其甑中而食之」。曲禮云「飯黍毋以箸」，又鄭注云「禮飯以手」，即所謂攫也。「拑」義未詳。今子處高爵祿而不以讓賢，一不祥也；多財而不以分貧，二不祥也。今子事鬼神唯祭而已矣，而曰：『病何自至哉？』是猶百門而閉一門焉，曰『盜何從入？』若是而求福於有怪之鬼，此義難通，據下文，疑亦當作「求百福於鬼神」。豈可哉？」 \\n  \\n 魯祝以一豚祭，而求百福於鬼神。子墨子聞之曰：「是不可，今施人薄而望人厚，則人唯恐其有賜於己也。今以一豚祭，而求百福於鬼神，當重「鬼神」二字。唯恐其以牛羊祀也。古者聖王事鬼神，吳鈔本無「者」字。祭而已矣。謂無所求也。禮器云「祭祀不祈」，鄭注云「祭祀不為求福也」。今以豚祭而求百福，則其富不如其貧也。」 \\n  \\n 彭輕生子曰：疑亦墨子弟子。「往者可知，來者不可知。」子墨子曰：「籍設而親在百里之外，籍，亦藉之假字。則遇難焉，期以一日也，及之則生，不及則死。今有固車良馬於此，又有奴馬四隅之輪於此，畢云：「『駑』，古字只作『奴』，一本作『駑』。說文無『駑』字。」使子擇焉，子將何乘？對曰：「乘良馬固車，可以速至。」子墨子曰：「焉在矣來！」盧云：「似謂『焉在不知來』，文誤。」蘇云：「『知』與『矣』相近而誤，而『知』上更脫『不』字也。」 \\n  \\n 孟山譽王子閭曰：孟山，疑亦墨子弟子。「昔白公之禍，詳非儒篇。執王子閭左哀十六年傳「白公欲以子閭為王，子閭不可，遂劫以兵」，杜注云「子閭，平王子啟」。斧鉞鉤要，畢云：「此正字，餘文作『腰』者，後改亂之耳。」直兵當心，直兵，劍矛之屬。晏子春秋內篇雜上說崔杼盟晏子云「戟拘其頸，劍承其心」，晏子曰「曲刃鉤之，直兵推之，嬰不革矣」。呂氏春秋知分篇云「直兵造胸，曲兵鉤頸」。高注云「直，矛也」。謂之曰：『為王則生，不為王則死。』王子閭曰：『何其侮我也！殺我親而喜我以楚國，我得天下而不義，不為也，又況於楚國乎？』遂而不為。畢云：「說文云『遂，亡也，從辵（）聲』。王逸注楚詞云『遂，往也』，義出于此。經典多借為『（）』字，而忘其本（）從意也。」案：左傳云「子閭不可，遂殺之」，新序義勇篇同，是子閭實死而非亡，畢引許義，與事不相應。「遂下，疑當有「死」字。王子閭豈不仁哉？」子墨子曰：「難則難矣，然而未仁也。若以王為無道，則何故不受而治也？若以白公為不義，何故不受王，句。誅白公然而反王？畢云：「言何不借王之權，以殺白公，然後反位於王。」俞云：「畢讀誅白公為句，則『然而反王』文不成義矣。禮記檀弓篇『穆公召縣子而問然』，鄭注曰『然之言焉也』，『誅白公然而反王』，猶云誅白公焉而反王，七字為一句。」故曰難則難矣，然而未仁也。」 \\n  \\n 子墨子使勝綽事項子牛。勝綽，墨子弟子。項子牛三侵魯地，項子牛，齊人，見前。三侵魯，不知在何年。以史記六國年表及田齊世家攷之：魯元公十九年，齊伐魯葛及安陵，二十年取魯一城。穆公二年齊伐魯取郕。十六年伐魯，取最。或即三侵之事與？而勝綽三從。子墨子聞之，使高孫子請而退之高孫子，亦墨子弟子。曰：「我使綽也，將以濟驕而正嬖也。畢云：「濟，止也。嬖同僻。」今綽也祿厚而譎夫子，夫子三侵魯，而綽三從，是鼓鞭於馬靳也。畢云：「說文云『靳，當膺也，從革斤聲』，一本改作『勒』，非。言馬欲行而鞭其前，所以自困，猶使人仕而反來侵我也。」翟聞之：『言義而弗行，是犯明也。』綽非弗之知也，祿勝義也。」 \\n  \\n 昔者楚人與越人舟戰於江，渚宮舊事，「越人」作「吳越」，下同。楚人順流而進，迎流而退，見利而進，見不利則其退難。越人迎流而進，順流而退，見利而進，舊脫「而」字，王補。見不利則其退速，越人因此若埶，句亟敗楚人。舊本，「埶亟」作「執函」。王云：「『執』字『函』字，皆義不可通。『執』當為『埶』，『埶』即今『勢』字。此若埶者，此埶也。若，亦此也。古人自有複語耳。墨子書多謂此為此若，說見上文。『函』當為『亟』，讀亟稱於水之亟。亟，數也，言越人因此水勢，遂數敗楚人也。俗書『函』字，或作『凾』，與『亟』相似。」案：王說是也。渚宮舊事亦作「勢亟」，今據正。公輸子畢云：「舊有「曰」字，一本無。」詒讓案：顧校季本，亦無「曰」字。文選西都賦，薛綜注云「魯般，一云公輸子，魯哀公時巧人」。孟子離婁篇云「公輸子之巧」，趙注云「公輸子名班，魯之巧人也。或以為魯昭公之子，檀弓云「季康子之母死，公輸若方小，斂，般請以機封」，鄭注云「般、若之族多技巧者」，後公輸篇作公輸盤。自魯南游楚，渚宮舊事云「及惠王時」。案：余說近是，詳後公輸篇。畢云：「太平御覽引作『公輸般自魯之楚』。」焉始為舟戰之器，畢云：「太平御覽引作『具』。」王云：「『焉』字下屬為句，焉，猶於是也。言於是始為舟戰之器也。月令曰『天子焉始乘舟』，晉語曰『焉始為令』，大荒西經曰『開焉始得歌九招』，此皆古人以焉始二字連文之證。」作為鉤強之僃，退者鉤之，進者強之，畢云：「太平御覽引作『謂之鉤拒，退則鉤之，進則拒之也』。」詒讓案：退者以物鉤之，則不得退，進者以物拒之，則不得進。此作鉤強無義。凡「強」字，並當從御覽作「拒」。事物紀原引亦同。僃穴篇有鐵鉤鉅，僃高臨篇說弩亦有鉤距，鉅、距、拒，義並同，故下文亦云「子拒而距人，人亦拒而距子」。荀子議兵篇，說楚兵云「宛鉅鐵釶」，疑宛鉅亦兵器之名。楊倞注云「大剛曰鉅」，恐非。量其鉤強之長，而制為之兵，渚宮舊事作「量短長而制為兵」。楚之兵節，越之兵不節，楚人因此若埶，亟敗越人。舊本「埶」亦誤「執」，「亟」亦誤「函」，今依王校正。史記楚世家，惠王時無與越戰事，蓋史失之。公輸子善其巧，以語子墨子曰：「我舟戰有鉤強，不知子之義亦有鉤強乎？」子墨子曰：「我義之鉤強，賢於子舟戰之鉤強。我鉤強，我鉤之以愛，揣之以恭。「揣」，亦當作「拒」，鉤拒皆冢上文言之，下同。弗鉤以愛，則不親；弗揣以恭，則速狎；畢云「舊脫一『狎』字，以意增。」案：顧校季本，亦重「狎」字。狎而不親則速離。故交相愛，交相恭，猶若相利也。今子鉤而止人，人亦鉤而止子，子強而距人，人亦強而距子，交相鉤，交相強，猶若相害也。故我義之鉤強，賢子舟戰之鉤強。」 \\n  \\n 公輸子削竹木以為〈昔隹〉，說文烏部「舄，篆文作鵲。」畢云：「太平御覽引作『鵲』。」成而飛之，王云：「此當作『削竹木以為〈昔隹〉，〈昔隹〉成而飛之』，今本少一『〈昔隹〉』字，則文不足義。太平御覽工藝部九，所引已與今本同。初學記果木部、白帖九十五，並多一『〈昔隹〉』字。」三日不下，渚宮舊事云「嘗為木鳶，乘之以窺宋城」，與此異。列子湯問篇云「墨翟之飛鳶」，張注云「墨子作木鳶，飛三日不集」，淮南子齊俗訓云「魯般、墨子以木為鳶，而飛之三日不集」，此皆以〈昔隹〉為鳶。又謂二人同為之，蓋傳聞之異。論衡儒增篇、亂龍篇，說並同。韓非子亦云木鳶，詳後。畢云：「文選長笛賦注云『案墨子削竹以為鵲，鵲三日不行者』，彼誤。」公輸子自以為至巧。子墨子謂公輸子曰：「子之為〈昔隹〉也，不如匠之為車轄。王云「舊本『匠』作『翟』，涉上下文『翟』字而誤，今據太平御覽工藝部九引改。」畢云：「太平御覽末，有『也』字。」須臾劉三寸之木，說文車部云「轄，鍵也」；舛部云「舝，車軸耑鍵也」。案：轄、舝字通，古車轄，多以金為之，據此則亦有用木者。淮南子繆稱訓云「故終年為車，無三寸之轄，不可以驅馳」，又人閒訓云「車之所以能轉千里者，以其要在三寸之轄」。文選七啟注，引尸子云「文軒六駃，題無四寸之鍵，則車不行」。諸書說鍵轄之度略同。抱朴子應嘲篇云「墨子刻木雞以戾天，不如三寸之車轄」。此又以〈昔隹〉為雞，與他書異。畢云：「『劉』，『鏤』字假音。太平御覽引此作『豎』。」王云：「畢說非也。『劉』當為『（）』，集韻『斲或作（）』，廣雅曰『（），斫也』，今本廣雅訛作『〈劉，下“金改亞”〉』。俗書『（）』字作『斲』，故『（）』字亦作『〈劉，下“金改亞”〉』，形與『劉』相似，因訛為『劉』。此言為車轄者，斫三寸之木，而任五十石之重，非刻鏤之謂也。而任五十石之重。說文禾部云：「〈禾石〉，百二十斤也」。經典通借石為之。五十石，六百斤也。故所為功，利於人謂之巧，不利於人謂之拙。」畢云：「韓非子外儲說云『墨子為木鳶，三年而成，蜚一日而敗。弟子曰：「先生之巧，至能使木鳶飛。」墨子曰：「不如為車輗之巧也，用咫尺之木，不費一朝之事，而引三十石之任，致遠，力多，久於歲數。今我為鳶三年成，蜚一日而敗。」惠子聞之曰：「墨子太巧，巧為輗，拙於鳶。』與此異也。」 \\n  \\n 公輸子謂子墨子曰：「吾未得見之時，我欲得宋，自我得見之後，予我宋而不義，我不為。」子墨子曰：「翟之未得見之時也，子欲得宋，自翟得見子之後，予子宋而不義，子弗為，是我予子宋也。畢云：「『予』，一本作『與』。」子務為義，翟又將予子天下。」舊本「予」作「與」，今據吳鈔本正，與上文同。公輸第五十 \\n  \\n 淮南子道應訓云「墨子為守攻，公輸般服，而不肯以兵知」，即本此篇。 \\n  \\n 公輸盤畢云：「史記孟子荀卿傳集解、後漢書張衡傳注、文選陳孔璋為曹洪與魏文帝書注，皆引作『般』，廣韻引作『班』。」詒讓案：世說文學篇劉注、文選長笛賦、七命、郭景純遊仙詩、司馬紹統贈山濤詩李注，並引作「般」，戰國策宋策、呂氏春秋愛類篇、葛洪神仙傳，同。呂覽，高注云「公輸，魯般之號，在楚為楚王設攻宋之具也」。為楚造雲梯之械，成，淮南子兵略訓，許慎注云「雲梯，可依雲而立，所以瞰敵之城中」。又脩務訓，高注云「雲梯，攻城具，高長上與雲齊，故曰雲梯。械，器也」。史記索隱云「梯者，搆木瞰高也，雲者，言其昇高入雲，故曰雲梯。械者，器也，謂攻城之樓櫓也。」文選長笛賦注引此云「公輸般為雲梯垂成，大山四起，所謂善攻具也，必取宋。於是墨子見公輸般而止之」，似約此篇文。但「大山四起」，未詳其義。史記鄭世家集解引服虔左傳注云「樓車，所以窺望敵軍，兵法所謂雲梯也」。案：服以雲梯為兵車，肊說不足據。畢云：「張湛列子注云『雲梯可以淩虛』。」將以攻宋。畢云：「文選注引作『必取宋』三字，太平御覽云「『尸子云：般為蒙天之階，階成，將以攻宋』。」蘇云：「呂氏春秋云『聲王圍宋十月』。考墨子時世與聲王相值，疑公輸為楚攻宋，在是時。」案：國策宋策鮑彪注，以此事為在宋景公時，於楚，則謂當昭王或惠王與蘇說不同。今攷鮑、蘇二說皆非也。墨子晚年逮見田和，又得聞楚悼王吳起之亂，其生蓋當在魯哀公之末，悼公之初，則非徒不及見楚昭王，即宋景公末年，亦恐未逾弱冠。是鮑說與墨子之年不合。公輸盤，或謂魯昭公子，固未必塙，然檀弓載季康子母死，時公輸若方小，而般與斂事，則般必年長於若可知。攷康子父桓子卒於哀公三年，其母死或亦在哀公初年，則般當生於昭、定閒，自昭公卒年下距楚聲王元年，亦已逾百歲，則蘇說與公輸之年又不合。竊以墨、輸二子年代參合校之，墨子之止攻宋，約當在宋昭公、楚惠王時。蓋是時楚雖有伐宋之議，而以墨子之言中輟，故史無其事耳。渚宮舊事謂公輸子南游楚，在惠王時，其說蓋可信。子墨子聞之，起於齊，畢云：「呂氏春秋愛類篇云『自魯往』，是。」行十日十夜而至於郢，高誘云「郢，楚都也」。畢云：「文選廣絕交論注引云『公輸般欲以楚攻宋，墨子聞之，自魯往，裂裳裹足，十日至郢』。」王云：「世說新語文學篇注，引此作『墨子聞之，自魯往，裂裳裹足，日夜不休，十日十夜而至於郢』。文選注所引從略，然亦有『自魯往，裂裳裹足』七字。呂氏春秋愛類篇曰『墨子聞之，自魯往，裂裳裹足，日夜不休，十日十夜而至於郢』。正與世說新語注所引同，則其為墨子原文無疑。淮南脩務篇曰：『墨子聞而悼之，自魯趨而往，十日十夜，足重繭而不休息，裂裳裹足，至於郢』。文亦小異而大同。今本『自魯往』作『起於齊』，又無『裂裳裹足，日夜不休』八字，蓋後人刪改之也。」詒讓案：神仙傳云「墨子聞之，往詣楚，腳壞，裂裳裹足，七日七夜到，見公輸般而說之」，與諸書所云，又小異。見公輸盤。公輸盤曰：「夫子何命焉為？」子墨子曰：「北方有侮臣，願藉子殺之。」俞云：「『有侮臣』下，脫『者』字。」公輸盤不說。吳鈔本作「悅」。子墨子曰：「請獻十金。」畢云：「一本作『千金』，是。」詒讓案：渚宮舊事，亦作「獻千金於般。」公輸盤曰：「吾義固不殺人。」宋本國策作「殺王」，吳師道校注，引別本作「｛一生｝」，即武后所制「人」字，則與此同。子墨子起，再拜曰：「請說之。吾從北方，聞子為梯，畢云：「太平御覽引作『階』。」將以攻宋。宋何罪之有？荊國有餘於地，而不足於民，殺所不足，而爭所有餘，不可謂智。宋無罪而攻之，不可謂仁。知而不爭，不可謂忠。爭而不得，不可謂強。義不殺少而殺眾，不可謂知類。」公輸盤服。子墨子曰：「然，乎不已乎？」畢云：「太平御覽引作『胡不已也。』」詒讓案：上「乎」字，蓋即「胡」之誤，二字音相近。公輪盤曰：「不可。吾既已言之王矣。」子墨子曰：「胡不見我於王？」公輸盤曰：「諾」。 \\n  \\n 子墨子見王，呂氏春秋貴因篇云「墨子見荊王錦衣吹笙」，疑即此時事，蓋以救宋之急，權為之也。曰：「今有人於此，舍其文軒，宋策，高誘注云「文軒，文錯之車也。」鄰有敝轝，宋策、神仙傳並作「弊輿」。而欲竊之；舍其錦繡，畢云：「已上十一字，舊脫，據太平御覽增，一本亦有。『轝』，即『輿』異文耳。」顧云：「戰國策有。」鄰有短褐，而欲竊之；短，裋之借字，詳魯問篇。舍其粱肉，鄰有糠糟，而欲竊之。此為何若人？」高云「言名此為何等人也」。王曰：「必為竊疾矣。」畢云：「太平御覽作『耳』。」王云：「案尸子止楚師篇及宋策並作『必為有竊疾矣』，此脫『有』字，則文義不明。耕柱篇亦曰『有竊疾也』。」子墨子曰：「荊之地，方五千里，宋之地，方五百里，畢云：「七字舊脫，據太平御覽增。」顧云：「戰國策有。」此猶文軒之與敝轝也；畢云：「太平御覽引『敝』作『｛敝大｝』。」荊有雲夢，爾雅釋地十藪「楚有雲夢。」郭注云「今南郡華容縣東南，巴丘湖是也。」案：華容，為今湖北監利、石首二縣境。犀兕麋鹿滿之，畢云：「太平御覽『滿』作『盈』。」詒讓案：御覽疑依宋策改。江漢之魚鱉黿鼉為天下富，宋所為無雉兔狐貍者也，「為」，宋策作「謂」，字通。畢云：「太平御覽『狐貍』作『鮒魚』。」王云：「作鮒魚是也。無雉兔，對上文荊有犀兕麋鹿言之，無鮒魚，對上文荊有魚鱉黿鼉言之。若狐貍，則與魚鱉黿鼉不相應，此後人不曉文義而改之也。尸子、戰國策並作『鮒魚』。」詒讓案：神仙傳亦作「鮒魚」。此猶粱肉之與糠糟也；道藏本及吳鈔本並作「糠」，即「糠」之俗，僃城門篇止作「康」。荊有長松、文梓、楩柟、豫章，高云「皆大木也」。畢云：「說文無『楩』字，玉篇云『鼻縣切，楩木似豫章。』陸德明爾雅音義云『鼻縣反，又婢衍反』。字指云『〈木則〉木似豫章』，尸子作『梗』，太平御覽引此，亦只作『梗』。」案：道藏本、季本並作「梗」，吳鈔本作「楩」，史記司馬相如傳集解引郭璞云「梗，杞也，似梓柟，葉似桑。豫章，大木也，生七年乃可知也。」說文木部梗為山枌榆，與楩柟異木。宋無長木，此猶錦繡之與短褐也。臣以三事之攻宋也，畢云：「戰國策云『臣以王吏之攻宋。』『王吏』蓋『三〈山叓〉』之誤，說文云『〈山叓〉，古文事。』尸子作『王使』，太平御覽作『王之攻宋』。」顧云：「國策『王吏』與此文『三事』，皆有誤。疑當云『臣以王之事攻宋也』。」詒讓案：「三事」，疑當作「三吏」。逸周書大匡篇云「王乃召冢卿三老三吏」，孔晁注云「三吏，三卿也。」左傳成二年（一），「晉侯使鞏朔獻齊捷于周，王使委于三吏」，杜注云「三吏，三公也。」神仙傳作「臣聞大王，更議攻宋」，則似是「王吏」之訛。為與此同類，臣見大王之必傷義而不得。」畢云：「已上十一字，舊俱脫，太平御覽有，或當在此。」顧云：「此十一字不當有，戰國策無。」王曰：「善哉！雖然，公輸盤為我為雲梯，必取宋。」畢云：「太平御覽引，有云『宋（二）王曰：公輸子天下之巧士，作為雲梯，設以攻宋，曷為弗取』二十三字，皆與此異，豈此文已為後人所節與？」詒讓案：御覽所引，與淮南子脩務訓文略同，呂氏春秋愛類篇亦云「王曰：公輸般天下之巧工也，已為攻宋之械矣。」墨子舊本或與彼二書同。 \\n  \\n （一）原作「成三年」，據左傳改。 \\n  \\n （二）「宋」字屬上，畢引與下「王曰」連文，誤。「宋」字當刪。 \\n  \\n 於是見公輸盤，子墨子解帶為城，以牒為械，史記索隱云「謂墨子為術，解身上革帶以為城也。牒者，小木札也。械者，樓櫓等也。」畢本，「牒」改作「褋」，云：「舊作『牒』，太平御覽兵部引作『褋』，北堂書抄作『襟』。案作『褋』者是也。『〈衤葉〉』省為『褋』，說文云『南楚謂襌衣曰〈衤葉〉』，玉篇云『褋，徒頰切，禪衣也，〈衤葉〉同。』又案陳孔璋為曹洪與文帝書云『墨子之守，縈帶為垣，折箸為械』，則似以意改用之。」王云：「禪衣不可以為械，畢改非也。史記孟子荀卿傳集解引此，正作『牒』。索隱曰『牒者，小木札也』。說文『札，牒也』。廣雅曰『牒，版也，故可以為械』。後漢書張衡傳注，亦引作『牒』。」洪頤烜說同。俞云：「畢據太平御覽改作『褋』，王氏又以作『牒』為是，其實『牒』『褋』皆假字也，其本字當作『梜』。『梜』與『牒』疊韻字，玉篇仌部『〈冫枼〉，梜〈冫枼〉也』；虫部『蛺、蛺蝶也』。『梜』之與『牒』，亦猶『〈冫夾〉』之與『〈冫枼〉』、『蛺』之與『蝶』，聲近而義通矣。禮記曲禮篇『羹之有菜者用梜』，鄭曰『梜，猶箸也』。以梜為械者，以箸為械也，陳孔璋書曰『折箸為械』。」案：俞說亦通。世說注引亦云「墨子縈帶守之」，與陳琳文同。神仙傳作「以幞為械」，尤誤。公輸盤九設攻城之機變，畢云：「太平御覽『城』，一作『宋』，『之』下，御覽引有『具』字。」詒讓案：史記集解、文選注引，並與今本同。子墨子九距之，公輸盤之攻械盡，文選注「攻」下有「城」字。神仙傳同。史記索隱引劉氏云「械，謂飛梯、橦車、飛石、車弩之具」。子墨子之守圉有餘。畢云：「『圉』，史記集解引作『固』，一本作『固』。太平御覽作『禦』。御覽引有云『今公輸設守之械，墨子設守之僃，公輸九攻而墨子九拒之，終弗能入，於是乃偃兵，輟不攻宋』，俱多於此文。」詒讓案：御覽所引，亦與淮南子文略同，疑皆涉彼而訛。公輸盤詘，廣雅釋詁云「詘，屈也，古字通。吳鈔本作「屈」，畢云：「太平御覽引作『屈』，文選注作『出』。」詒讓案：史記集解引仍作「詘」，索隱云「詘，音丘勿反。謂般技已盡，墨守有餘」。而曰：「吾知所以距子矣，呂氏春秋慎大篇，高注云「墨子曰：使公輸般攻宋之城，臣請為宋守之僃。公輸般九攻之，墨子九卻之。又令公輸般守僃，墨子九下之」，未知何據。「而」下，史記集解引有「言」字。吾不言。」子墨子亦曰：「吾知子之所以距我，畢云：「文選注引有『者』字。」詒讓案：史記集解引亦有。吾不言。」畢云：「文選注引有『之』字。」楚王問其故，子墨子曰：「公輸子之意，不過欲殺臣。殺臣，宋莫能守，畢云：「文選注有『乃』字，是。」可攻也。然臣之弟子禽滑釐等三百人，「釐」，文選注引作「氂。」陳琳書云「翟、氂」即墨、禽二子名也。漢書儒林傳亦作「氂」。案：禽子名，後僃城門、僃梯篇，又作滑釐。史記索隱云「禽滑釐者，墨子弟子之姓字也。釐音里」，呂氏春秋當染篇作禽滑｛殹康｝，尊師篇作禽滑黎，列子楊朱篇作禽骨釐，殷敬順釋文作禽屈釐，音骨貍，漢書古今人表同。惟列子湯問篇、莊子天下篇、說苑反質篇與此同。滑、骨、屈，釐、氂、黎並聲近字通。孟子告子篇「魯有慎滑釐」，或謂即禽子，非也。前耕柱篇有駱滑氂，漢書有丞相劉屈氂，疑皆同禽子名。呂覽作「｛殹康｝」字書所無，當即「斄」之訛。說文犛部云「斄，彊曲毛，可以箸起衣」，段玉裁謂劉屈氂，當本作屈斄，謂彊曲毛。若然，禽子名亦當作屈斄與？已持臣守圉之器，畢云：「史記集解引『圉』作『國』。」在宋城上而待楚寇矣。舊本「待」作「侍」，蘇云「『侍』當作『待』」，是也，今據正。雖殺臣，不能絕也。」楚王曰：「善哉！吾請無攻宋矣。」畢云：「『請』，後漢書注引作『楚』。宋，史記集解云『宋城』。『矣』，文選注引作『也』。」詒讓案：後漢書張衡傳注引，與今本同。 \\n  \\n 子墨子歸，過宋，墨子魯人，此云歸過宋者，上云起於齊，則亦歸齊也。依文選注及呂氏春秋、淮南子作「自魯往」，則當為歸魯。自楚至齊、魯，皆得過宋也。天雨，庇其閭中，說文門部云「閭里，門也。」畢云「庇，蔭」。守閭者不內也。管子立政篇云「置閭有司，以時開閉。」周禮鄉大夫云「國有大故，則令民各守其閭，以待政令。」時楚將伐宋，宋已聞之，故墨子歸過宋，守閭者恐其為閒諜，不聽入也。故曰：「治於神者，眾人不知其功，爭於明者，眾人知之。」群書治要引尸子貴言篇云「聖人治於神，愚人爭於明也。」畢云：「文與戰國策及尸子略同。高誘注呂氏春秋慎大篇，引此節文。」 \\n  \\n  \\n  \\n  \\n  \\n  \\n   \\n  "}
{"章节": "墨子閒詁卷十四", "正文": "  \\n 墨子閒詁卷十四 \\n 　 \\n  \\n 僃城門第五十二 \\n  \\n 自此至雜守，凡二十篇，皆禽滑釐所受守城之法也。畢云：「說文云『僃，慎也』，『〈僃，去“亻”〉，具也』。經典通用僃為〈僃，去“亻”〉具之字，此二義俱通。」詒讓案：「五十二」，吳鈔本作「五十四」，則前當有兩闕篇，未知是否。李筌太白陰經守城具篇云「禽滑釐問墨翟守城之具，墨翟荅以六十六事」，即指以下數篇言之。「六十六事」，別本陰經作「五十六事」。今兵法諸篇，闕者幾半，文字復多脫互，與李筌所舉事數不相應，所記兵械名制，錯雜舛啎，無可質證。今依文詁釋，略識辜較，亦莫能得其詳也。 \\n  \\n 禽滑釐問於子墨子曰：「由聖人之言，鳳鳥之不出，畢云：「見論語。」諸侯畔殷周之國，畢云：「殷，盛也。」孫云：「爾雅云『殷，中也』，言周之中葉。」蘇云：「殷、周皆天子之國，言世衰而諸侯畔天子也，畢訓殷為盛，孫訓殷為中，皆非。」案：蘇說是也。此蓋通稱王國為殷周之國。呂氏春秋先己篇云「商周之國，謀失於胸，令困於彼」。兼愛中篇引武王告泰山辭云「以祗商夏，」周初稱中國為商夏，周季稱中國為殷周，辭例正相類。甲兵方起於天下，大攻小，強執弱，吾欲守小國，為之柰何？」子墨子曰：「何攻之守？」禽滑釐對曰：「今之世常所以攻者：臨、畢云：「臨一。詩傳云『臨，臨車也』，陸德明音義云『韓詩作隆』，孔穎達正義曰『臨者，在上臨下之名』。」詒讓案：後有僃高臨篇云「積土為高，以臨我城，薪土俱上，以為羊黔，蒙櫓俱前，遂屬之城」，又僃水篇「並船為臨」，僃蛾傅篇有「行臨」，然則臨乃水陸攻守諸械，以高臨下之通名，不必臨車也。「臨」聲轉作「隆」。淮南子氾論訓云「隆衝以攻」，又兵略訓云「攻不待衝隆雲梯而城拔」，高注云「隆，高也」。鉤、畢云：「鉤二。詩傳云『鉤，鉤梯也。所以鉤引上城者』。」詒讓案：僃鉤篇今佚，鉤，蓋即魯問篇所謂鉤距之鉤。僃穴篇又有鐵鉤鉅，謂施長鉤，緣之以攻城。管子兵法篇云「淩山阬不待鉤梯」，韓非子外儲說左上篇「趙主父、秦昭王令工施鉤梯上潘吾及華山」，皆是也。詩皇矣，孔疏云「鉤援一物，正謂梯也。以梯倚城，相鉤引而上，援即引也。墨子稱公輸般作雲梯以攻宋，蓋此之謂也。」馬瑞辰云「墨子分鉤與梯為二，則鉤非即雲梯，明矣。六韜軍用篇有飛鉤，長八寸，鉤芒長四寸，梯長六尺以上，千二百枚，蓋即詩之鉤。傳云『鉤、鉤梯者』，謂以鉤鉤梯而上，故又申之曰『所以鉤引上城者』，非謂鉤即梯也，正義失之。」案：馬說是也。衝、畢云：「衝三。詩傳云『衝，衝車也』。說文云『〈車童〉，陷敶車也』。高誘注淮南子云：『衝車，大鐵著其轅端，馬被甲，車被兵，所以衝於敵城也』。又曰『衝所以臨敵城，衝突壞之』。孔穎達詩正義云『衝者從傍衝突之稱。兵書有作臨車、衝車之法』。按『〈車童〉』正字，『衝』假音。」詒讓案：詩皇矣孔疏又云「墨子有僃衝之篇」，今佚。定八年左傳云「主人焚衝」，杜注云「衝，戰車。」六韜軍用篇有武衝大扶胥，疑即此。戰國策齊策云（一）「百尺之衝」，荀子彊國篇又有「渠衝」，楊注云「渠，大也。渠衝，攻城之大車也」，韓非子八說篇云「平城距衝」，疑即荀子之渠衝矣。逸周書小明武篇云「具行衝梯」，莊子秋水篇云「梁麗可以衝城」，亦即此。梯、畢云：「梯四。案即雲梯。」詒讓案：說文木部云「梯，木階也」。後有僃梯篇。通典有作雲梯法，詳本篇。堙、畢云：「堙五。一本作『湮』。案當為『垔』，俗加土。說文云『垔，塞也』。玉篇云『何休曰：上城具堙』。通典云『於城外起土為山，乘城而上，古謂之土山，今謂之壘道。用生牛皮作小屋，并四面蒙之，屋中置運士人，以防攻擊者』，注云『即孫子所謂距闉也。鑿地為道，行於城下，用攻其城，徃徃建柱，積薪於其柱，圜而燒之，柱折櫓部城摧。』」詒讓案：土山，亦見太白陰經攻城具篇。左傳「襄六年，晏弱圍萊，堙之，環城傅於堞」，杜注云：「堙，土山也。」書費誓孔疏云「兵法，攻城築土為山，以闚望城內，謂之距堙」。孫子謀攻篇作「距闉」，曹操注云「距闉者，踊土稍高而前，以附其城也。」尉繚子兵教下篇云「地狹而人眾者，則築大堙以臨之」，蓋堙與高臨略同，惟以堙池為異。此書今本，僃堙無專篇，而本篇後文寇闉池一節，蓋即僃堙之法。又舊僃穴篇亦有救闉池之文，今移入本篇。雜守篇又作「煙」。闉、堙、煙聲同字通。水、後有僃水篇。畢云：「水六。」穴、後有僃穴篇。畢云：「穴七。」突、後有僃突篇，不詳攻法，而云城百步一突門，乃守者所為。疑突與穴略同。但穴為穴地，突為穴城，二者小異耳。襄二十五年左傳：「鄭伐陳，宵突陳城」，杜注云「突，穿也」。三國志魏明帝紀，裴松之注引魏略，載諸葛亮攻陳倉，為地突，欲踊出於城裏，郝昭於內穿地橫截之。則突亦穴地矣。未聞其審。畢云：「突八。」空洞、說文穴部云「空，竅也」。淮南子原道訓，高注云「洞，通也」。史記大宛傳云「徙其城下水空，以空其城」，集解「徐廣曰空一作穴」，此空洞當亦穴突之類。其攻法之異同，今篇佚，無可攷。畢云：「空洞九。」蟻傅、「傅」，舊本作「附」。道藏本、吳鈔本並作「傳」。今案「傳」乃「傅」之誤，後有僃蛾傅篇，即此。諸本作「附」，字通，而與後篇目不相應，今校改「傅」。畢云：「蟻附十。『蟻』同『螘』。孫子云『將不勝，心忿而蟻附』，注云『使卒徐上城，如蟻緣城殺士也。』」轒轀畢云：「轒轀十一。太平御覽太公六韜曰：『凡三軍有大事，莫不習用器械，攻城圍邑，則有轒轀臨衝。視城中，則有雲梯飛樓』。周遷輿服雜事曰『橨榅，今之橦車也。其下四輪，從中推之，至敵城下』。說文云『轒，淮陽名車穹窿轒。』玉篇云『轒〈車宛〉，兵車作〈車宛〉』。〈車宛〉轀音相近。藝文類聚引孫子又作『枌轀』。通典云『攻城戰具，作四輪車，上以繩為脊，生牛皮蒙之，下可藏十人，填隍推之，直抵城下，可以攻掘，金火木石所不能敗，謂之轒轀車。』」案：畢引六韜據御覽，文多訛脫，今據軍略篇校正。通典本太白陰經，孫子謀攻篇云「攻城之法，脩櫓轒轀」，曹注云「轒轀者，其下四輪，從中推之至城下也」。文選長楊賦李注，引服虔云「轒轀，百二十步兵車，可寢處」。說文車部云「轀，臥車也。」案：僃轒轀篇今佚，後僃水篇以船為轒轀，與攻城之車異。軒車，畢云「軒車十二。」詒讓案：僃軒篇今佚。說文車部云「軒，曲輈藩車也」。彼謂卿大夫所乘車，此攻城軒車，未詳其制。左宣十五年傳云「登諸樓車」，杜注云「車上望櫓」。此軒車疑即樓車。楚辭招魂，王注云「軒，樓版也」。馬瑞辰云「六韜軍用篇飛樓，蓋即墨子之軒車，左傳之巢車」。敢問守此十二者柰何？」子墨子曰：「我城池修，守器具，推粟足，推粟義難通，「推」當為「樵」之誤。下云「為薪樵挈」，又云「薪食足以支三月以上」，樵粟即薪食也。畢云「推粟言輓粟」，失之。上下相親，又得四鄰諸侯之救，此所以持也。國語越語，韋注云「持，守也」。蘇云「『持』為『守』字之訛」，非。且守者雖善，盧云「此下當有『而君不用之』五字」。則猶若不可以守也。舊本脫「猶」字，俞據下句補。若君用之守者，又必能乎守者，俞校以意改「乎」為「守」，則讀『守者不能』為句，亦通。不能而君用之，則猶若不可以守也。然則守者必善而君尊用之，蘇云：「尊用，猶專用也。」俞云：「尊讀為遵，古字通也。」然後可以守也。 \\n  \\n （一）「云」字原重，今刪。 \\n  \\n 凡守圍城之法，厚以高，「厚」上當有「城」字，疑本作「凡守圉之法，城厚以高」。今本「圉」訛為「圍」，又移「城」字著「之法」上，遂不可通。後守法章云「城小大，以此率之，乃足以守圉」。「圉」亦訛「圍」，即其證也。蘇云『厚』上當脫『垣墉』二字」，非。壕池深以廣，釋名釋道云「城下道曰〈阝豪〉。〈阝豪〉，翱也。言都邑之內，人所翱翔祖駕之處也」。壕之義蓋起於〈阝豪〉，凡池上必有道也。畢云：「玉篇云『壕，胡高切，城壕也。』『池』，舊本訛『也』。」王引之云：「『也』當為『池』。壕池深以廣為句，其厚以高上當有與壕池對文者，而今本脫之。」案：王說是也，今據正。畢云「『也』字疑衍」，失之。樓撕揗，吳鈔本作「楯」。畢云：「說文、玉篇無『撕』。集韻云『斯或作撕字』。說文云『揗，摩也』。玉篇食尹、詳遵二切。」洪頤烜謂撕即高磨〈衤斯〉，云『揗』當作『楯』，通俗文欄檻謂之楯」。詒讓案：「撕」當作「〈木斯〉」。後文高磨〈衤斯〉，「〈衤斯〉」亦即「〈木斯〉」之誤。但「揗」「楯」並當為「脩」，古「脩」「循」二字形近，多互訛，「脩」訛為「循」，又訛為「揗」。此即上文城池修之義。守僃繕利，「繕」，吳鈔本作「善」。薪食足以支三月以上，畢云：「『支』舊作『交』，以意改。」詒讓案：此即上文「守器具，樵粟足」之義。尉繚子守權篇云「池深以廣，城堅而厚，士民僃，薪食給，弩堅矢強，矛戟稱之」，此守法也。人眾以選，吏民和，畢云：「『民』，舊作『尺』，以意改，下當有『以』字。」案：此不必增「以」字。大臣有功勞於上者多，主信以義，萬民樂之無窮。不然，父母墳墓在焉；不然，山林草澤之饒足利；不然，地形之難攻而易守也；不然，則有深怨於適而有大功於上；不然則賞明可信而罰嚴足畏也。畢云：「管子九變云『凡民之所以守戰至死，而不德其上者，有數以至焉。曰，大者親戚墳墓之所在也；田宅富厚足居也。不然，則州縣鄉黨與宗族足懷樂也；不然，則上之教訓習俗慈愛之於民也厚，無所往而得之也；不然，則山林澤谷之利足生也；不然，則地形險阻易守而難攻也；不然，則罰嚴而可畏也；不然則賞明而足勸也；不然，則有深怨於敵人也；不然，則有厚功於上也。此民之所以守戰至死，而不德其上者也』，與此文相似。言有此數者，方可以守圍城。」詒讓案：自「凡守圍城之法」以下一百十二字，舊本錯在後文「長椎，柄長六尺，頭長尺，斧其兩端，三步一」下，今依俞校移此。顧校以此一百十二字及後文「城下里中，家人各葆其左右前後，如城上」，至「召三老左葆官中者，與計事得」一百八十一字，移著後「此守術之數也」下。非，今不從。此十四者具，則民亦不宜上矣。然後城可守。十四者無一，則雖善者不能守矣。自「此十四者具」以下三十字，舊本錯在後文「僃穴者，城內為高樓，以謹」下，今依蘇、俞校移此。俞云：「凡守圍城之法以下，所說凡十四事，其文自明。大臣有功勞至萬民樂之無窮，共為一事。蓋大臣素有功勞，則主信而義之，萬民樂之，然後可以有為也。『此十四者具，則民亦不宜上矣』，總上十四事而言，當作『則民亦宜其上矣』。墨子書『其』字多作『丌』，因誤作『不』，寫者遂移至『宜』字之上耳。」案：此文固有訛，然俞改「不宜上」為「宜其上，」則義仍未協。且此云「不宜上」，即管子云「此民所以守戰至死，而不德其上者也」，則「不」字必非誤。竊疑當作「則民死不悳上矣」，「死」「亦」形近而訛；「悳」「德」字通，「悳」字壞缺，僅存「直」，形與「宜」字尤相似，故訛。蓋此語意全同管子，但文略省耳。 \\n  \\n 故凡守城之法，僃城門為縣門畢云：「舊脫『門』字，據太平御覽增。」詒讓案：左傳莊二十八年「縣門不發」，杜注云「縣門施於內城門。」又襄十年「圍偪陽，偪陽人啟門，諸侯之士門焉，縣門發。」孔疏云「縣門者，編版廣長如門，施關機，以縣門上，有寇則發機而下之。」太白陰經云「縣門，縣木版以為重門。」沈機，長二丈，「沈」疑當作「浣」。淮南子齊俗訓「浣準」，泰族訓作「管準。」浣、管、關字並通。浣機即左傳疏所謂關機也。六韜軍用篇有轉關轆轤。又疑「沈」當為「沆」之誤，詳經說下篇。沆與阬通，下文云「塹中深丈五」，阬即塹也。廣八尺，蓋一扇之廣度。為之兩相如；謂門左右兩扇同度。門扇數畢云：「『門扇』，舊作『問扁』，據下文改。數同促。」令相接三寸，說文戶部云「扇，扉也」，「扉，戶扇也」。為縣門之扇，編版相銜接者三寸，欲使無縫際。月令，鄭注云「用木曰闔，用竹葦曰扇」。此門扇亦編木所為，散文通也。施土扇上，畢云：「舊『土扇』作『土扁』非。通典守拒法云『城門扇及樓〈土矦〉，以泥塗厚，僃火。』」顧云：「『士』即『土』字。」無過二寸。塹中深丈五，畢云：「說文云『塹，阬也』。」廣比扇，亦八尺而兩之。塹長以力為度，俞云：「『力』字無義，疑『方』字之誤。」塹之末為之縣，即縣門也。可容一人所。以上縣門之法。客至，「客」，舊本訛「容」。王引之云：「『容』字義不可通，『容』當為『客』。『客』『容』字相似，又涉上文『容一人所』而誤。客至，謂敵人至城下也。下文曰『客馮面而蛾傅之』，即其證。」案：王校是也，蘇說同，今據正。雜守篇作「寇至」，義同。月令孔疏云「起兵伐人者謂之客，敵來禦捍者謂之主。」諸門戶皆令鑿而慕孔。畢本「慕」改「幕」，云「舊作『慕』，據下文改。」案：畢校未塙。以雜守篇校之，此「慕」「幕」並即彼類，此孔即彼竅，亦即所謂鑿，「慕」「幕」並當作「幂」。廣雅釋詁云「幂，覆也。」「幂」，雜守作「類」，則又「幎」之形誤。蓋鑿門為孔竅，而以物蒙覆之，使外不得見孔竅也。與僃穴篇鑿連版令容矛，略同。太白陰經守城具篇云「鑿門為敵所逼，先自鑿門為數十孔，出強弩射之」。孔之。畢云：「『孔』舊作『孜』，以意改，『之』下疑脫『閒』字。」蘇云：「『孔』字疑誤重。雜守篇云『寇至，諸門戶令皆鑿而類竅之』，與此合。」各為二幕二，一鑿而繫繩，長四尺。蘇云：「幕二之『二』，疑衍。雜守篇云『各為二類，一鑿而屬繩，繩長四尺，大如指。』」案：蘇校是也。此蓋言每門扇鑿二孔，皆幂之，其一幂而更繫以繩，蓋僃牽挽以為固也。以上鑿幂門戶之法，即太白陰經之鑿門。畢謂亦縣門之法，非也。城四面四隅城四面，謂四正也。城隅，見詩邶風及考工記匠人，賈疏引五經異義云「天子城高七雉隅高九雉；公之城高五雉，隅高七雉；侯伯之城高三雉，隅高五雉；都城之高皆如子男之城高。」是城隅高於城率二雉。故匠人鄭注釋為角浮思。皆為高磨〈衤斯〉，王引之云；「『磨』當為『磿』，字書無『〈衤斯〉』字，蓋『〈木斯〉』字之訛。磿〈木斯〉〈晶｛宀互｝〉韻字。說文『櫪〈木斯〉，柙指也。』此音蓋如說文之櫪〈木斯〉，而義則不同。磿〈木斯〉蓋樓之異名也。號令篇曰『他門之上，必夾為高樓，使善射者居焉。女郭馮垣一人，一人守之，使重字子五十步一擊』。二篇之意大略相同，彼之高樓即此之高磿〈木斯〉也。」洪謂即上之樓撕揗，云「『〈衤斯〉』當作『撕』，廣雅釋詁『〈石斯〉，磨也』，磨撕，即欄檻也」。俞云：「王說是也，惟以為樓名，則無據。疑「高」下脫「樓」字，本云皆為高樓磿〈木斯〉。號令篇曰『它門之上必夾為高樓』，與此同義。為高樓磿〈木斯〉，猶云夾為高樓也，磿〈木斯〉即夾也。」案：王校是也。使重室子居亓上，舊本「室」下有「乎」字，畢云疑衍。王云：「『亓』，古『其』字。」案：畢校是也，今據刪。重室子，謂貴家子也。號令篇云「富人重室之親」，又云「使重室子」。「亓」，畢本皆作「丌」，今並從王校作「亓」，詳公孟篇。〈亻矦〉適，畢云：「『敵』字假音，史記亦用此字。」視亓〈亻能〉狀，畢云：「『〈亻能〉』，即『態』字。說文云『態』或從人』。」與亓進左右所移處，蘇云：「『進』下當有『退』字。」失〈亻矦〉斬。以上為高磿〈木斯〉〈亻矦〉適之法。 \\n  \\n 適人為穴而來，畢云：「『穴』舊作『內』，以意改。」我亟使穴師選本，迎而穴之，舊本「亟」作「函」。畢本「本」改「木」，又「迎」作「匝」。王云：「『函』當為『亟』，俗書『函』『亟』相似，說見魯問篇。亟，急也。『選本』當為『選士』，隸書『士』字或作『（）』，因訛而為『本』。畢改『本』為『木』，非。『匝』當為『迎』，草書字訛。言敵人為穴而來，我急使穴師選善穴之士，鑿穴而迎之也。下文云『適人穴土，急塹城內，穴亓土直之』，又曰『審知穴之所在，鑿穴迎之』，皆其證也。」案：王校「函」改「亟」，「匝」改「迎」，是也，今據正。干祿字書，「匝」通作「迊」，故傳寫易訛。「本」與「卒」，隸書亦相近，後文「城下樓卒，率一步一人」，「卒」，今本訛「本」，可證。王定為「士」之訛，未知是否。為之且內弩以應之。畢云：「『且』當為『具』。」詒讓案：內弩，即僃穴篇之短弩穴中以拒敵者。以上僃穴之法。蘇云：「此數語當入僃穴篇，而錯出於此者。」 \\n  \\n 民室杵木瓦石，王引之云：「木瓦石，皆可以作室，而杵非其類。『杵』當為『材』字之誤也。『材』本作『（）』，『杵』本作『（）』，二形相似。號令篇『民室材木』，即其證。」案：王校是也，蘇云「杵」「樹」通用，非。可以蓋城之僃者，王引之云：「蓋城之僃，四字義不相屬，『蓋』當為『益』，亦字之誤也。俗書『益』『蓋』相似，說見非命篇。言民室之材木瓦石，可以益守城之僃也。」蘇說同。盡上之。畢云：「『盡』，舊作『蓋』，以意改。言民室中所有，盡為城僃。」不從令者斬。以上歛材木瓦石之法。 \\n  \\n 昔築，畢云：「當云『皆築』。」詒讓案：此上有脫文，似言皆有築以僃築城也，故下云「五築有銻」。左傳宣十一年，孔疏云「築，是築土之杵。」六韜軍用篇云「銅築銅為垂，長五尺以上，三百枚」。文選羊叔子讓開府表，李注引郭璞三蒼解詁云「築杵頭鐵沓也。」七尺一居屬，畢云「疑『鋸欘』。」案：畢據管子小匡篇文，尹知章注云「鋸欘，钁類也」。說文金部云「鋸，槍唐也」，非此義。斤部云「斸，斫也」，又木部云「欘，斫也」。廣雅釋器云「鋸，鉏也。」集韻引埤倉云「钃，鉏也。」爾雅釋器云「斪斸謂之定。」郭注云「鋤也」。考工記車人，鄭注引爾雅作「句欘」，又云「斲斤柄。」是斸有兩義。此居屬，與築蘲類列，則當為鋤。竊疑「居」「鋸」即「倨」之假字，斪與句同。斤柄箸刃其形句，故謂之句斸。鋤柄箸金，其形倨，故謂之倨斸，名與義各相應也。爾雅斪斸當為斤，郭注說失之。五步一壘。「壘」，疑當為「蘲」。孟子滕文公篇「蓋歸反虆梩而掩之」，趙注云「虆梩籠臿之屬，可以取土者也」。毛詩釋文引劉熙云「虆盛土籠也」。釋文又云「虆字或作樏，或作蘲。」案：樏即欙之省，蘲，欙之別體。僃蛾傅篇云「土五步一毋下二十畾」，畾亦即蘲之省，但彼文「五步而土毋下二十畾」，則不止一蘲矣。疑此文當作「五步有畾」，與下「五築有銻」，文例同。五築有銻。「銻」，疑當作「銕」，銕即夷也，與古文鐵字不同。書堯典「宅嵎夷。」史記、說文並作「銕」。國語齊語云「惡金以鑄鉏夷斤欘」。韋注云「夷，平也，所以削平草地」。管子小匡篇云「惡金以鑄斤斧鉏夷鋸欘」，尹知章注云「夷，鋤類也。」此作銻者，形聲相近而誤。畢引說文云「銻，鎕銻也」。案：鎕銻，火齊也。非此義。長斧，柄長八尺。僃蛾傅篇云「斧柄長六尺」，此較彼長二尺，故曰長斧。六韜軍用篇「大柯斧刃長八寸，重八斤，柄長五尺以上，一名天鉞」，後文又云「斧杘長三尺」，蓋皆斧柯之短者也。此亦五築所有。十步一長鎌，柄長八尺。說文金部云「鎌，鍥也」，刀部云「〈句刂〉，鎌也」。方言云「刈鉤，自關而西，或謂之鉤，或謂之鎌」。六韜軍用篇云「艾草木大鎌，柄長七尺以上，三百枚」。十步一鬥，畢云「當為斲。」詒讓案：說文斤部云「斲，斫也」。長椎，柄長六尺，頭長尺，僃蛾傅篇作「首長尺五寸」。斧亓兩端。椎既有首，又斧其兩端，義頗難通。僃蛾傅篇說長椎，無此四字，疑「斧」當為「兌」，猶下大鋌云「兌其兩末」也。此長椎亦十步一。三步一自「城四面四隅」以下一百三十字，舊本錯在後「五十二者，十步而二」下，顧校移此，今從之。「三步一」，似當屬下大鋌為句。大鋌，前長尺，此下至「牆七步而一」凡七百字，舊本並錯入僃穴篇，今移此。畢云：「考工記云『鋌十之』，注云『鋌讀如麥秀鋌之鋌。鄭司農云；鋌，箭足入稿中者也』。說文云『鋌，銅鐵樸也』。陸德明周禮音義『徒頂反』。」詒讓案：古兵器無名鋌者。「鋌」疑並「鋋」之誤。說文金部云「鋋，小矛也」。六韜軍用篇云「曠野草中，方胸鋋矛千二百具，張鋋矛法，高一尺五寸，」今本六韜亦誤「鋌」，惟施氏講義本不誤，後文別有連梃，與此異。蚤長五寸。說文叉部云「叉，手足甲」，「蚤」即「叉」之借字，今字通作「爪」。蓋鋌末銳細，如車輻及蓋弓之蚤也。兩鋌交之置如平，不如平不利，上如與而同，「不如平」當作「如不平」。言置之必兩鋌平等乃善，若不平則用之不利也。兌亓兩末。畢云「兌同銳」。詒讓案：以上具守器之法。穴隊若衝隊，隊、隧字通。左傳「襄二十二年，齊伐晉為二隊」，又「哀十三年，越子伐吳為二隧」，杜注云「隧，道也。」必審如攻隊之廣狹，「如」當為「知」。而令邪穿亓穴，畢云：「『邪』舊作『雅』，據下文改。」令亓廣必夷客隊。毛詩出車，傳云「夷，平也」。以上僃隊之法。 \\n  \\n 疏束樹木，令足以為柴摶，說文木部云「柴小木散材」。禮記月令，鄭注云「大者可析謂之薪，小者令束謂之柴」。周禮羽人「百羽為摶」，鄭注云「摶羽數束名也」。又考工記鮑人「卷而摶之」，鄭眾注云「摶讀為縳一如瑱之縳，謂卷縳韋革也」。廣雅釋詁云「縳，束也」。此柴摶，亦束聚樹木之名。吳鈔本「摶」作「搏」，後文積摶字，道藏本亦作「搏」。毌前面樹，「毌」，舊本作「毋」，今從畢校改。說文毌部云「毌，穿物持之也」。長丈七尺一以為外面，蓋以大樹相連貫植之於外，而積柴摶於其內也。以柴摶從橫施之，「從」，吳鈔本作「縱」。外面以強塗，強塗，謂以土之性強韌者塗之，使不落。周禮草人「土化之法有強｛譼，中“言改木”｝」，鄭注云「強堅者。」管子地員篇，說五怷五纑之土，潤澤而彊力。皆所謂強土也。毋令土漏。「土」，疑當為「上」。令亓廣厚，能任三丈五尺之城以上。蓋積柴摶如城之高，此亦當於城外為之，以為城之屏蔽也。以柴木土稍杜之，畢云：「此杜甘棠也。說文有〈度夂〉字，云『閉也，讀若杜』。此及『杜門』字皆當為〈度夂〉之假音。」以急為故。廣雅釋詁云「故，事也」。前面之長短，豫蚤接之，令能任塗，足以為堞，柴摶之上，亦為之堞，如城法。善塗亓外，令毋可燒拔也。以上為柴摶之法。 \\n  \\n 大城丈五為閨門，依上文，則大城高三丈五尺，門之高當不下二三丈，此閨門乃別出小門，故止高丈五尺，與上塹深度同。淮南子氾論訓云「夫醉者俯入城門，以為七尺之閨也」。彼宮中小門，故高止七尺。此城閒小門，度倍逾之。畢云：「說文云『閨，特立之戶，上圓下方有似圭』。」詒讓案：爾雅釋宮云「宮中之門，其小者謂之閨。」此城閒小門與宮中小門名同。廣四尺。亦一扇之廣度也。上縣門廣八尺，此閨門廣度半之。 \\n  \\n 為郭門，此亦城之外門。號令篇有女郭，與郛郭之門異。郭門在外，為衡，蓋橫木以〈度夂〉門。以兩木當門，鑿亓木維敷上堞。敷與傅通，謂以繩穿鑿而繫之，傅著城上堞也。 \\n  \\n 為斬縣梁，斬，塹之省。呂氏春秋權勳篇云「斬岸堙溪」，縣梁即於塹上為之。後云「塞外塹去格七尺為縣梁」。〈酉令〉穿，疑即下文令耳。斷城以板橋，連板為橋，架之城塹，以便往來。下云「木橋長三丈」。六韜軍用篇有渡溝塹飛橋，即此。邪穿外，以板次之，倚殺如城報。倚殺，猶言邪殺。經下篇云「倚者不可正」。「報」當為「埶」。言板橋邪殺為之，如城之形埶也。城內有傅壤，因以內壤為外。蓋為再重堞。蘇云：「兩『壤』字皆『堞』字之誤。」案：蘇說近是。鑿亓閒，深丈五尺，鑿內外堞閒為塹，上云「塹中深丈五」。室以樵，蘇云：「室，實也，言以薪實之。」案：「室」讀為「窒」，聲同字通。論語陽貨「惡果敢而窒者。」釋文引鄭注云「魯讀窒為室」僃蛾傅篇云「室中以榆若蒸」，並以「室」為「窒」，蘇說非是。爾雅釋言云「窒，塞也」。可燒之以待適。畢云「同『敵』」。詒讓案：以上為閨門、郭門、塹縣梁、板橋、內外堞之法。 \\n  \\n 令耳屬城，為再重樓。令耳未詳，或與雜守篇羊坽義同。爾雅釋宮云「四方而高曰臺，陜而脩曲曰樓。」說文木部云「樓，重屋也」。下鑿城外堞內深丈五，與上內外堞之閒同。廣丈二。樓若令耳，皆令有力者主敵，善射者主發，佐皆廣矢。疑當作「佐以厲矢。」雜守篇云「藺石、厲矢，諸材器用皆謹部，皆有積分數」。 \\n  \\n 治裾諸，治裾，即作薄也。僃蛾傅篇有置薄伐薄之法。僃梯篇「薄」並作「裾」。黃紹箕云：「『裾』當為『椐』之訛。釋名釋宮室『籬以柴竹作之，青徐之閒曰椐。椐，居也，居於中也。』廣雅釋宮『〈木豦〉，杝也』。玉篇木部『〈木豦〉，藩落籬』。廣韻九魚『〈木豦〉，枯藩籬名』。說文無『〈木豦〉』，即『椐』之後出字。」案：黃說是也。廣雅以椐與藩欏｛竹洛｝同訓杝。欏｛竹洛｝即羅落，則椐亦即藩杝、羅落之名。六韜軍用篇說守城有天羅虎落。漢書晁錯傳「為中周虎落。」顏注「鄭氏云：虎落者，外蕃也。師古云：以竹篾相連遮落之也」。此篇下文亦云：「馮垣外內，以柴為藩」，制並同，蓋皆以柴木交互為藩杝也。「諸」當為「者」之假字。延堞，謂裾與堞相連屬。高六尺，部廣四尺，依迎敵祠篇，城上每步守者一人，蓋即每步為一堞。堞廣四尺，步各留二人，為旁之空闕。此云部者，謂城堞閒守者所居立之分域。號令篇「城上吏、卒、養皆為舍道內，各當其隔部」，蓋亦一堞為一部也。皆為兵弩簡格。「兵」字舊脫，今據道藏本、吳鈔本補。說文竹部云「籣，所以盛弩也。」史記索隱引周成雜字云「格，歧閣也。」畢云「簡同闌」。 \\n  \\n 轉射機，機長六尺，貍一尺。「貍」，道藏本作「狸」，下同。案：貍，薶之借字。說文艸部云「薶，瘞也。」謂機之薶於土者一尺也。「薶」，僃梯篇作「埋」，俗字。僃穴篇作「俚」，假借字。兩材合而為之轀，「材」，舊本作「杖」。俞云：「『杖』當作『材』。」案：俞校是也，今據正。互詳僃穴篇。轀，亦即僃穴篇之車輪轀也。說文車部云「轀，臥車也」，非此義。而別有〈車宛〉字，云「大車後壓也。」以此及僃穴篇所說轀形制推之，似皆以重材為鎮厭杜塞之用，故以車輪等為之，其字蓋當作「〈車宛〉」。前「轒轀」，玉篇亦作「轒〈車宛〉」，是其證也。兩材，謂木材，亦合兩輪為轀之類。轀長二尺，中鑿夫之為道臂，臂長至桓。俞云：「此當作『中鑿之為道，夫長若干尺，臂長至桓。』『夫』字誤移在上，遂脫其尺數，『臂』字又誤〈晶｛宀互｝〉，皆不可通。下文曰『夫長丈，臂長六尺』，僃城門篇、雜守篇並云『夫長丈二尺，臂長六尺』，故知此文亦並言夫長、臂長，而傳寫脫去也。『桓』疑『垣』字之誤。」案：此疑當作「中鑿夫二為通臂，臂長至桓。」諦繹此文，轀蓋有趺、有臂、有桓。趺，足也；臂，橫材也；桓，直材也，與渠荅制略同。後文說渠云「夫兩鑿，中鑿夫二」，即兩鑿也。夫與趺通，即指轀言之。謂鑿夫之中為二空，以關射機之臂。通臂，蓋以一長木為之，猶後云通舄，夫旁為兩直桓，臂長接之。故又云臂長至桓也。俞校增乙太多，不可從。二十步一，令善射之者佐，舊本「一令」二字到，今依道藏本、吳鈔本乙正。下句當云「令善射者佐之」，今本「之」字誤錯著「善射」下，遂不可通。一人皆勿離。「一人」下有脫字，下文說藉幕云「令一人下上之勿離。」 \\n  \\n 城上百步一樓，樓四植，檀弓云「三家視桓楹。」鄭注云「四植謂之桓」，四植猶言四楹也，與戶植異。植皆為通舄，蘇云：「四植即四柱，舄同磶，柱下石也。」詒讓案：通舄，謂兩植同一舄也。舄，詳僃穴篇。下高丈，上九尺，上云再重樓，故上下高度不同。廣、喪各丈六尺王云：「『喪』當為『袤』，廣雅『袤，長也』。」案：王校是也，蘇云『喪』為『長』字之誤，非。皆為寧。畢云「『亭』字」。詒讓案：後文云「城上百步一亭。」三十步一突，九尺，下文別有廣、高之度，此當是長度也。廣十尺，高八尺，鑿廣三尺，表二尺，王云：「『表』亦當為『袤』。」案：王校是也，蘇云「表」亦「長」字之誤，非。為寧，亦即「亭」字。 \\n  \\n 城上為攢火，文選西都賦李注引蒼頡篇云「攢，聚也。」太白陰經烽燧臺篇及通典兵守拒法，並有火鑽。又疑即僃蛾傅篇之火捽也。夫長以城高下為度，「夫」疑「矢」之誤，或當為「趺」省。置火亓末。 \\n  \\n 城上九尺一弩、一戟、一椎、一斧、一艾，艾，刈之借字。國語齊語云「挾其槍刈耨鎛」，韋注云「刈，鎌也。」「皆積參石、蒺藜。吳鈔本作「｛艹梨｝」。洪云：「『參石』，當是『絫石』之訛，絫石即礧石。後漢書杜篤傳『一卒舉礧，千夫沈滯』。李賢注『礧，石也。前書「匈奴乘隅下礧石」。』一切經音義卷十七引韻集『今守城者下石擊賊曰礧。』」案：洪說是也。「蒺藜」，後文作「疾犁」，僃穴篇又作「蒺｛艹梨｝。」六韜軍用篇云「木蒺｛艹梨｝，去地二尺五寸，百二十具。鐵蒺｛艹梨｝，芒高四寸，廣八寸，長六尺以上，千二百具。兩鏃蒺｛艹梨｝，參連織女，芒閒相去二尺，萬二千具。」又軍略篇云「設營壘，則有行馬蒺｛艹梨｝。」本草，陶弘景注云「蒺｛艹梨｝多生道上，而葉布地，子有刺，狀如菱而小，今軍家乃著鐵作之，以布敵路上，亦呼疾藜，言其凶傷也。」 \\n  \\n 渠長丈六尺，渠，守城械名。尉繚子武議篇云「無蒙衝而攻，無渠荅而守。」王引之云：「『渠長丈六尺』當作『渠長丈五尺，廣丈六尺』。僃城門篇曰『渠長丈五尺』，雜守篇曰『渠長丈五尺，廣丈六尺』，皆其證。今本『長丈』下，脫『五尺，廣丈』四字，則失其制矣。」案：王引僃城門篇即此下文。夫長丈二尺，舊作「夫長丈」，無「二尺」二字。王校據下文改「夫」為「矢」。王引之云「『矢長丈』當作『矢長丈二尺』僃城門篇、雜守篇並作『矢長丈二尺』是其證。今脫『二尺』二字，則失其制矣。」案：夫富為趺之省，王校改「矢」，失之，說詳後。「丈」下，王增「二尺」二字，是也，今據增。臂長六尺，亓貍者三尺，樹渠毋傅堞五寸。「傅」，舊本訛作「偞」。「五寸」，舊作「三丈。」畢云「『毌偞』同『貫堞』。」王引之云：「『樹渠毋偞，堞三丈』，當作『樹渠毋傅堞五寸』，謂渠與堞相去五寸也。僃城門篇曰『渠去堞五寸』。雜守篇曰『樹渠毋傅葉五寸』，葉與堞同，皆其證。今本『傅』作『偞』，涉下『堞』字而訛，『五寸』又訛作『三丈』，則失其制矣。畢改『毋』為『毌』，讀與『貫』同，大誤。」案：王校是也，蘇說同，今據正。 \\n  \\n 藉莫畢云「幕同」。詒讓案：通典兵守拒法云「布幔複布為之，以弱竿縣挂於女牆八尺，折拋瓦之勢，則矢石不復及牆」，太白陰經守城具篇說同。說文巾部云「幔，幕也，」「帷在上曰幕」，則布幔當即此藉幕之遺制。藉幕及下藉車，義疑與僃高臨篇「技機藉之」之藉同。長八尺，廣七尺，亓木也蘇云「『木』疑當作『末』。」案：凡幕皆以木材張之，則作「木」亦通。廣五尺，中藉苴為之橋，「苴」亦當為「莫」。曲禮鄭注云「橋，井上〈木挈〉槔」，故下云下上之，詳後及經說下篇。索亓端；適攻，畢云「適同敵」。令一人下上之，勿離。吳鈔本作「一令人上下之勿離」，道藏本「令一」亦到。蘇云：「『離』當為『難』之誤。」案：「勿離」，上下文屢見，不誤。 \\n  \\n 城上二十步一藉車，當隊者不用此數。當隊，謂當攻隧也。左襄二十五年傳云「當陳隧者，井堙木刊」，隊、隧通。號令篇又作「當遂」。不用此數者，當隧則所用多，不定二十步一。僃蛾傅篇云「施縣陴，大數二十步一，攻隊所在，六步一」，即此意也。 \\n  \\n 城上三十步一｛龍口｝灶。「｛龍口｝」，道藏本作「｛龍日｝」，畢本作「｛龍臼｝」，今從吳鈔本。畢云：「唐宋字書無『｛龍口｝』字，僃城門作『聾』，疑皆『壟』字。」案：雜守篇亦作「聾」。「｛龍日｝」「｛龍臼｝」皆字書所無，畢疑「壟」字，近是。史記滑稽傳云「以壟灶為槨」，索隱引皇覽「壟灶」作「礱突。」此「｛龍口｝」當即「礱」之誤。說文火部云「烓，行灶也」，此壟灶在城上為之，以具火，蓋即行灶也。 \\n  \\n 持水者必以布麻斗、革盆，「持水」，舊本訛「傳火」，「斗」訛「什」。王云：「『傳火』當為『持水』。草書『持』『傳』二字，右畔相似，故『持』訛為『傳』。『水』『火』亦字之訛。『什』當為『斗』，即後所云『持水麻斗、革盆救之也』。隸書『斗』字作『（）』，與什伍之『什』相似。說文序所云『人持十為斗』也。斗與革盆，皆所以持水。」案：王說是也，今據正。布麻斗，蓋以布為器，加以油漆，可以挹水者。「斗」即「枓」之借字，說文木部云「枓，勺也」，勺部云「勺，所以挹取也。」喪大記云「沃水用枓革盆」，蓋以革為盆，可以盛水。說文革部云「〈革冤〉，量物之〈革冤〉，一曰抒井，〈革冤〉古以革。」徐鍇繫傳云「抒井，今言淘井。〈革冤〉，取泥之器。」案：〈革冤〉蓋即挹水之器，殆所謂革盆歟？十步一。柄長八尺，謂麻斗之柄，說文木部云「杓枓柄也。」斗大容二斗以上到三斗。「斗」，舊本並訛「什」，末「斗」字又訛「十」。俞云：「『什』『十』並『斗』字之誤。斗大容二斗以上到三斗，猶下文云『大容一斗以上至二斗也。』」案：俞說是也，蘇校同。上「斗」字即「枓」之假字。此革盆有柄以挈持，又有枓之容水，其枓之容數，則二斗以上至三斗，不等也。敝裕、畢云：「說文云『裕，衣物饒也』。言敝衣物。」詒讓案：「裕」疑「綌」字之誤。新布長六尺，此蓋溼布，亦以僃火。中拙拙，詘之借字。柄，長丈，十步一，必以大繩為箭。末詳。 \\n  \\n 城上十步一鈂。畢云：「舊從穴，傳寫誤也。說文云『鈂，臿屬』。玉篇云『直深切。』」 \\n  \\n 水缻，說文缶部云：缶，瓦器。左襄七年傳「具綆缶」，杜注云「缶，汲器」。據下文，則疑「甀」之誤。畢云：「玉篇云『缻同缶。』」容三石以上，小大相雜。「小大」，舊本作「大小」，今據道藏本、吳鈔本乙。下文救門火云「一垂水容三石以上，小大相雜」，與此文同。盆、蠡各二財。蘇云：「『財』當為『具』。」案：蠡當即後文奚蠡，「財」下疑脫「自足」二字，詳僃穴篇。蘇校非。 \\n  \\n 為卒乾飯，人二斗，以僃陰雨，面使積燥處。面，謂城四面。蘇云：「言陰雨不能舉火，為乾餱以僃也。『面』當作『而』。」令使守為城內堞外行餐。吳鈔本作「湌」。說文（）部云「餐，吞也，或作湌。」廣雅釋詁云：「湌，（）也。」「守」下脫「者」字。又疑「使守」，或為「吏卒」之誤。城內堞外，謂內堞之外也。上文有內堞外堞。 \\n  \\n 置器僃，號令篇云「為內堞內行棧置器僃其上。」殺沙礫鐵，畢云：「殺，｛殺米｝省文。說文云『｛殺米｝，〈米悉〉殺散之也』。」皆為坏斗。說文土部云「坏，一曰土未燒」。令陶者為薄缻，大容一斗以上至二斗，即用取，三祕合束。「三秘」無義，疑當作「絫施」。「絫」訛作「參」，又訛作「三」，「祕」「施」亦形之誤。 \\n  \\n 堅為斗城上隔。吳鈔本作「鬲」。案：「斗」疑「弋」之誤，後文說狗屍云「其端堅約弋」。城上守者，各有署隔。」雜守篇云「人自大書版，著之其署隔。」棧「棧」，交木為之，不當剡末，此疑當為「杙」。杙亦即弋也，後文云「弋長七寸，剡其末」，是其證。高丈二，剡亓一末。蘇云：『一』字疑衍。」 \\n  \\n 為閨門，見前。閨門兩扇，令可以各自閉也。謂可閉一開一。 \\n  \\n 救闉池者，畢云「闉同垔。」以火與爭，鼓橐，畢云「舊作『槁』，以意改。」案：橐，詳僃穴篇，下有脫文。馮埴外內，「埴」當為「垣」，形近而誤。馮垣在女垣之外，蓋垣牆之卑者。漢書周緤傳顏注云「馮陪聲相近」，此馮垣，亦言與女垣為陪貳也。旗幟篇云：「到馮垣」「到女垣。」號令篇云「女郭馮垣一人」，是其證。以柴為燔。疑當為「藩」。旗幟篇先到藩，後到馮垣，可證。柴，謂傅小木為之。管子山國軌篇云「握以下為柴楂。」公羊哀四年傳「亡國之社，揜其上而柴其下。」周禮媒氏，鄭注「柴作棧」，是二字義同。說文訓棧為棚。廣雅釋室云「藩籬也」，蓋於馮垣外樹柴棧，以為藩籬也。下文云「人居柴則不燔之」，可知。 \\n  \\n 靈丁，未詳，疑椓弋之屬。三丈一，火耳施之。「火耳」，疑當作「犬牙」，「牙」篆文作「（）」，「耳」篆文作「（）」，形近而誤。後文說狗走云「犬耳施之」，「耳」亦「牙」之誤。犬牙施之，言錯互施之，令相銜接也。十步一人，居柴內弩，畢云「內同納。」案：上說僃穴云「為之具內弩以應之」，此疑與彼同。畢說未允，內弩上下，亦有脫文。弩半，「弩」疑當作「柴」，涉上而誤。為狗犀者環之。狗犀，疑即後文之狗屍狗走，說詳後。牆七步而一。畢云「下有脫字。」詒讓案：以上救闉池之法，疑僃堙篇之佚文。自大鋌以下七百字舊本錯入僃穴篇「城壞或中人」之下，今依顧校移著於此。 \\n  \\n 救車火，僃蛾傅篇云「車火燒門」，僃梯篇作「煇火。」此「車火」疑當作「熏火」，「熏」與「車」，篆文上半相近而誤。為煙矢射火城門上，此謂敵射火攻城也。「煙矢」當作「熛矢。」說文火部云「熛，火飛也」，讀若標，「熛」誤作「煙」，又從俗作「煙」，遂不可通。孫子火攻篇云「煙火必素具」，亦「熛火」之誤。鑿扇上為棧，畢云「說文云『棧，棚也』。」詒讓案：疑當作「杙」，與弋同，即下文之涿弋也。然杜君卿所見已作「棧」，未敢輒改。塗之，畢云：「『涂』字，俗寫從土。本書迎敵祠亦只作『涂』。通典守拒法云「門棧以泥厚塗之，僃火。柴草之類贮積，泥厚塗之，防火箭飛火。』」持水麻斗、革盆救之。「斗革」，舊本訛「升草。」畢云：「麻一升，草一盆也。」王云：「草一盆，非救火所用，畢說非也。『升』當為『斗』，隸書『斗』字作『什』，因訛而為『升』。『草盆』當為『革盆』，僃穴篇曰『傳火者，必以布麻什革盆』。案『傳火』當為『持水』，『什』當為『斗』，即所云『持水麻斗、革盆救之也』，革盆又見僃蛾傅篇。」案：王校是也，今據正。王所引僃穴篇文，今移於前。門扇薄植，畢云：「說文云『欂，壁柱』，『植，戶植也，』薄，假音字。」皆鑿半尺，蓋即鑿孔以涿弋，然不當云半尺，疑有誤也。一寸一涿弋，「涿」，舊本訛作「湪」，王引之云：「『湪』當為『涿』，字本作『椓』，說文『椓，擊也』。周南兔罝，傳曰『丁丁，椓杙聲』，是也，通作『涿』。周官壺涿氏注曰『涿，擊之』，是也。涿弋又見下文。史記趙世家『伐魏敗涿澤』，今本『涿』字亦誤作『湪』。凡經傳中從豖從彖之字，多相亂。」案：王校是也，今據正。六韜軍用篇云「委環鐵杙，長三尺以上，三百枚。椓杙大鎚，重五斤，柄長二尺以上，百二十具。」俗本六韜，「椓」訛「椽」，與此相類。惟宋施子美講義本不誤。弋長二寸，舊本作「尺」，今據道藏本、吳鈔本正。說文弋部云「弋，橜也」，此涿弋門上以持塗，度不宜太長，後文亦云「涿弋長七寸。」畢云：「說文云『樴，弋也。』」見一寸，畢云「『見』疑『閒』字。」詒讓案：即上文云「一寸一涿弋」也。下文亦云「弋閒六寸」。相去七寸，上云閒一寸者，謂一行之中每一寸一弋，此則前後行相去之數也。厚塗之以僃火。城門上所鑿以救門火者，下云垂水，則不當云鑿，此疑有誤。各一垂水，方言云「罃，周洛韓鄭之閒，謂之甀」，甀即（）之俗。畢云「垂，（）字省文。說文云『（），小口罌也。』」火三石以上，王云：「下『火』字，義不可通，『火』當作『容』。下文言『容斗以上』『容石以上』者多矣。則『火』為『容』之壞字無疑。」顧云：「『火』當作『大』」蘇云：「垂所以盛水者，『火』字衍，或即『水』字之訛。」案：顧說亦通。小大相雜。以上救車火之法。 \\n  \\n 門植關必環錮，植，持門直木；關，持門橫木，詳非儒篇。說文金部云「錮，鑄塞也」。畢云：「言扃固之，環與扃音相近。」「以錮金若鐵鍱之。畢云：「『錮』字疑衍。說文云『鍱，鏶也』，此與錔音同。說文云『以金有所冒也』。」詒讓案：「錮」疑「銅」之誤。下「金」字，乃「銅」字偏旁之誤衍者。僃高臨篇云「連弩機郭用銅。」門關再重，鍱之以鐵，必堅。梳關，關二尺，畢云：「『梳』字未詳，疑作『瑣』。」案：「梳」「瑣」義並難通，形聲亦不相近。畢校未塙。竊疑「梳」並當為「桄」，說文木部云「桄，充也，楗距門也。」此桄關，即謂楗，今之木鎖是也。蓋門植關，兩木橫直交午之處，別以木鎖控之，以其橫亙門閒，故謂之桄關。下「關」字當是衍文。二尺者，桄關之長度。淮南子繆稱訓云「匠人斲戶，無一尺之楗不可以閉藏」，彼為尋常房室之門，楗止一尺，此城門之楗，故倍之。若門植與關，則其長皆竟門，必不止一二尺矣。說文門部云：「閉，闔門也，從門才，所以距門也。」蓋才以十，象植與關橫直交午之形，下一短畫，則正象楗橫亙之形。參互審繹，可見古楗門之制矣。梳關一莧，畢云：「『管』字假音。春秋左氏云『北門之管。』」詒讓案：「管」或作「筦」，與「莧」聲形俱近。說苑君道篇「楚筦蘇」，呂氏春秋長見篇，「筦」作「莧」，管即鎖也。月令「脩鍵閉，慎管鑰」，鄭注云「鍵牡閉牝也。管鑰搏鍵器也」。孔疏以管鑰為鎖匙，鍵為鎖須，二者不同，通言之鎖，亦謂之管。檀弓，鄭注云「管，鍵也」，是又合管鍵為一。此一莧，與檀弓注義同。蓋於木鎖之外，更加金鎖以為固，故詳著之，木鎖金鎖，同著於關植之上，故爾雅釋宮，郭注云「植戶持鎖植也。」封以守印，時令人行貌封，畢云：「『貌』，疑『視』字。」及視關入桓淺深。「入」，舊本訛作「人」。蘇云：「『人』當作『入』，桓所以關也，視其淺深，謹防之。」案：蘇校是也，今據正。桓，蓋門兩扉旁之直木。凡持門之木，橫直相交，而關又橫貫兩桓以為固，故視其入桓淺深，恐其入淺則不固也。畢云「桓表也」，非。門者皆無得挾斧、斤、鑿、鋸、椎。蘇云：「禁此五者，防有變也。」已上言城關關鎖之法，畢以為救車火之法，非也。 \\n  \\n 城上二步一渠，畢云：「高誘注淮南子云『渠，漸也』案漸同塹。」案：此渠乃守械，以金木為之。畢謂即塹，謬。渠立程，丈三尺，「程」當為「桯」。考工記「輪人蓋杠謂之桯。」立桯，即渠之杠，直立者也。「丈三尺」，當作「丈二尺。」上文及雜守篇說渠，並云矢長丈二尺。冠長十丈，辟長六尺。畢云：「前漢書注云『墨子曰：城上二步一渠，立程長三尺，冠長十尺，臂長六尺』，則『丈』當為『長』，『辟』同『臂』。」案：渠，此篇及雜守篇凡四見，並不云長三尺。漢書晁錯傳注引，「丈」作「長」，自是訛文，畢據以校此，傎矣。「辟」，僃穴篇正作「臂」，今移前。冠，蓋渠之首。臂，其橫出之木也。二步一荅，畢云：「漢書注云『蘇林曰：渠荅，鐵蒺藜也』。」廣九尺，王云：「此當作『二步一荅，荅廣九尺』。上文『二步一渠，渠立程，丈三尺』，與此文同一例。今本少一『荅』字，則文不足意，如淳注漢書鼂錯傳引此，重『荅』字。」袤十二尺。畢云：「『袤』，舊作『表』，據前漢書注改。」詒讓案：以上渠荅之法。 \\n  \\n 二步置連梃、畢云：「舊作『挺』，以意改。說文云『梃，一枚也』。孟子音義云『丁，徒頂切』。通典守拒法云『連梃，如打禾連枷狀，打女牆外上城敵人』。」顧云：「挺當從手。」案：此當從畢校，後總舉守城之僃，亦作「梃」，從木。太白陰經守城具篇說連梃與通典同。長斧、長椎各一物；說文木部云「椎，擊也，齊謂之終葵。」槍二十枚，國語齊語云「挾其槍刈耨鎛」，韋注云「槍，樁也」。一切經音義引三蒼云「木兩端銳曰槍。」周置二步中。以上雜守器之法。 \\n  \\n 二步一木弩，畢云：「通典守拒法云『木弩，以黃連桑柘為之，弓長一丈二尺，徑七寸，兩弰三寸。絞車張之，大矢自副，一發聲如雷吼，敗隊之卒』。」必射五十步以上。及多為矢，吳鈔本作「（）」同。節毋以竹箭，楛、趙、〈扌度〉、榆，可。當作「即毋竹箭，以楉、趙、〈扌度〉、榆，可。」毋與無字通。矢材以竹箭為佳，說文竹部云「箭，矢也」。爾雅釋地「東南之美者，有會稽之竹箭焉」，郭注云「竹箭，篠也。」書禹貢云「惟箘簵楛。」釋文引馬融云「〈木苦〉，木名，可以為箭。」方言云「杠，南楚之閒謂之趙」，郭注云「趙當作桃，聲之轉也」。此「趙」或亦「桃」之訛。「〈扌度〉」，字書所無，疑當為「樜」，形近而誤。樜，柘之借字，說文木部云「樜，木出發鳩山。」山海經北山經作「柘木。」廣韻四十禡云「柘、樜同。」此謂即倉猝無竹箭，則以它木材為矢亦可。「毋」，畢本作「毌」，道藏本作「毋」，是也，今據正。蓋求齊鐵夫，「蓋」，當為「益」字，形之訛。「齊」，疑當為「齎」，同聲假借字。鐵夫，「夫」亦當為「矢」，或云夫即鈇。僃穴篇有鐵鈇，然與上下文不相應。播以射〈彳音亍〉說文手部云：「播，布也。」謂分布，使眾射之。畢云：「『〈彳音亍〉』疑『衝』字，文未詳。」王云：「『衝』，說文本作『〈彳童亍〉』，今作『〈彳音亍〉』者，即『〈彳童亍〉』之訛。」及櫳樅。櫳樅見後，蓋亦攻守通用之器。道藏本、吳鈔本，二字並從手，下同。畢云「以上木弩之法。」 \\n  \\n 二步積石，石重千鈞以上者，五百枚。說苑辯物篇云「三十斤為鈞。」畢云：「後漢書注，引作『積石百枚，重千鈞以上者』，舊本『千』作『中』，据改。」案：此見堅鐔傳注，「千」並作「十」，未知畢據何本。毋百，盧云：「疑云『毋下百』，脫『下』字，或尚有脫字。」以亢疾犁、周禮馬質，鄭注云「亢，禦也。」畢云：「此疾犁正字。漢書注作『蒺藜』，非。通典守拒法云：敵若木驢攻城，用鐵蒺藜下而敦之。」壁，皆可善方。未詳。畢云「疑『繕方』。」詒讓案：以上積石之法。 \\n  \\n 二步積苙，畢本作「笠」，云「一本作『至』，舊作『苙』。」案：道藏本、吳鈔本並作「苙。」說文竹部云「笠，簦無柄也」，非守圉之械，畢本非也。「苙」當為「苣」之訛。後文「人擅苣長五節」，是也。彼「五節」當為「五尺」，此長度倍之，蓋苣束葦為之，有大小長短之異。常時所擅用其小者，其大者，則積之以僃急猝夜戰之用，故長度特倍於恒也。「苣」與「苙」形近，故訛。後文「爵穴大容苣」，「苣」今本訛「苴」，與此亦相類。舊本作「苙」，艸形尚存。畢校作「笠」，失之彌遠矣。大一圍，儀禮喪服，鄭注云「中人之扼圍九寸」。長丈，二十枚。 \\n  \\n 五步一罌，說文缶部云「罌，缶也。」蘇云：「下言木罌容十升以上者，五十步而十，是五步一罌也。」盛水有奚，王云：「『有奚』下當有『蠡』字。下句奚蠡，即承此而言。杜子春注周官鬯人曰：『瓢，謂瓠蠡也。』瓠蠡、奚蠡，一聲之轉。」蘇云：「『奚』下脫『蠡』字。說文『奚大腹也』。蠡，音黎。瓠，瓢也。漢書東方朔傳『以蠡測海』是也。」奚蠡大容一斗。 \\n  \\n 五步積狗屍五百枚，狗屍，疑即上文之狗犀，屍犀音近通用。後又有狗走，即此。蓋亦行馬、柞鄂之類。狗屍長三尺，喪以弟，畢云「喪，藏也。」案：畢讀「喪以弟瓮」為句，蓋以狗屍為死狗，故藏以瓮缶。然無當守圉之用，殆非也。今案當讀「喪以弟」句，「弟」當為「茅」，「茅」「弟」篆文形近，因而致誤。狗屍蓋以木為之，而掩覆以茅，所以誤敵，使陷擠不得出也。瓮亓端，「瓮」，吳鈔本作「甕」，同。案當為「兌」，形近而誤，猶上文云「長椎斧其兩端」，「斧」亦「兌」之誤。堅約弋。 \\n  \\n 十步積摶，大二圍以上，「摶」，舊本作「槫」，道藏本、吳鈔本並作「搏」。前柴摶亦作「摶」，今據正。摶即束木之名。長八尺者二十枚。 \\n  \\n 二十五步一灶，灶有鐵鐕畢云：「舊脫一『灶』字，據太平御覽增。鐕，鬵字假音。說文云『鬵，大釜也。一曰鼎，大上小下，若甑曰鬵，讀若岑』，方言云『甑自關而東，或謂之鬵』，太平御覽引作『鑊』。」容石以上者一，畢云：「太平御覽引作『容二石以上為湯』。」戒以為湯。畢云：「已上積石苙、狗屍、槫、灶之法。」及持沙，毋下千石。畢云「毋下，猶言毋過。」案：毋下，猶云毋減，此言至少之數。畢失其義。 \\n  \\n 三十步置坐侯樓，畢云：「通典守拒法有云『卻敵上建〈土矦〉樓，以版跳出為櫓，與四外烽戍書夜瞻視』。」樓出於堞四尺，畢云：「說文云『〈土葉〉，城上女垣也。』堞省文。」廣三尺，廣四尺，畢云：「當云下廣四尺。」俞云：「兩言『廣』，義不可通，下『廣』字疑當作『長』，蓋言為坐侯樓之法，廣三尺長四尺也。下文言陛之制，曰廣長各三尺。彼廣長同制，故合言之。此廣長異制，故別言之也。」板周三面，密傅之，蘇云：「傅，即塗也，所以防火。」夏蓋亓上。蘇云：「所以避日。」案：顧校移後「樓五十步一」至「五十二者十步而二」，凡百二十三字，著於此，似未塙，今不從。 \\n  \\n 五十步一藉車，畢云：「疑即巢車，巢藉音相近。」案：畢說未塙，詳前。藉車必為鐵纂。畢云：「說文云『〈纂，中“糸改車“〉，治車軸也』，纂假音字。」 \\n  \\n 五十步一井屏，王云：「畢斷『五十步一井』為句，又云『屏』當為『井』，案下文言『百步一井』，則此不得又言『五十步一井』，此當以『五十步一井屏』為句。下文『周垣之高八尺』，謂井屏之垣，非謂井垣也。旗幟篇云其井為屏，『三十步而為之圜，高丈』，是其證。初學記地部下，引此，正作『五十步一井屏。』」詒讓案：井屏，即屏廁，非汲井也。周禮宮人「為其井匽」，鄭眾注云「匽，路廁也。」旗幟篇「圜」字乃「圂」之誤。廁圂不潔，故以屏垣障蔽之。汲井有韓無屏，亦不必為垣也，詳旗幟篇。周垣之，高八尺。 \\n  \\n 五十步一方，俞云：「方者，房之假字，五十步置一房，為守者入息之所，故必為關籥守之也。尚書序『乃遇汝鳩汝方』，史記殷本紀作『女房』，是方房古字通。」案：俞說未塙。「方」疑「戶」字之誤，下同。後僃穴篇云『為之戶及關籥』，與此下文略同，可以互證。方尚必為關籥守之。蘇云：「尚與上同，關籥即管鑰。」 \\n  \\n 五十步積薪，毋下三百石，善蒙塗，毋令外火能傷也。 \\n  \\n 百步一櫳樅，畢云：「舊從手，非。」起地高五丈，三層，下廣前面八尺，後十三尺，後廣於前五尺。亓上稱議衰殺之。畢云：「言稱此而議減其上。」 \\n  \\n 百步一木樓，樓廣前面九尺，此無後廣之度，疑有脫文。高七尺，樓〈車勿〉居〈土古〉，畢云：「『〈車勿〉』，疑『吻』；『〈土古〉』，疑『坫』字。說文云『坫，屏牆也』。又或同『阽』。漢書注『如淳曰：阽，近邊欲墮之意』。」案：「〈車勿〉」「〈土古〉」二字，並字書所無，畢以「〈土古〉」為「坫」，近是，以「〈車勿〉」為「吻」，則無義。疑〈車勿〉當從匆，左定九年傳「載蔥靈寢於其中」，孔疏引賈逵云「蔥靈，衣車也，有蔥有靈。」左傳「蔥靈」即「囪櫺」，疑「蔥」有作「〈車匆〉」者，亦與「囪」通。「樓〈車匆〉」，即「樓囪」也。或謂「〈車勿〉」當為「輣」之訛，說文車部云「輣，兵車也。」後漢書光武紀李注，引作「樓車」，亦通。出城十二尺。吳鈔本作「步」。 \\n  \\n 百步一井，井十罋，畢云：「舊作『百步再，再十罋』，据太平御覽改。」蘇云：「上既言『五十步一井』，則此『一』字或訛，然太平御覽引亦如此。」以木為繫連。蘇云：「繫連，所以引罋而汲也。」詒讓案：「繫連」，疑當為「擊〈辶皋〉」，形近而誤，即後文之「頡皋」，音並相近。水器容四斗到六斗者百。「六斗」，舊作「六什」。蘇云：「『六什』當作『六斗』。到，猶至也。」案：蘇校是也，今據正。左傳襄九年「宋災僃水器」，杜注云「盆〈譼，中“言改缶“〉之屬」。 \\n  \\n 百步一積雜秆，說文禾部云「稈，禾莖也」，或作「秆」。左昭二十七年傳云「或取一秉秆焉」。畢云：「一本作『杆』。」蘇云：「『秆』字誤，作『杆』是也。或作『杵』亦可。」案：蘇說非是。大二圍以上者五十枚。 \\n  \\n 百步為櫓，畢云：「說文云『櫓，大盾也』。」櫓廣四尺，高八尺。為衝術，衝術，即上文之衝隊，隊、術一聲之轉。禮記月令「審端徑術」，鄭注云「術，周禮作遂」，是其例也。此下所為，皆以當衝遂。 \\n  \\n 百步為幽〈月賣〉，俞云：「『〈月賣〉』，即『竇』字之誤，其上本從穴，篆文穴字與隸書肉字相似，管子侈靡篇有『〈月鳥〉』字，即『窵』字之誤，正與此同，可以為證。」詒讓案：「〈月賣〉」當為「〈阝賣〉」之誤，說文阜部云「〈阝賣〉，通溝以防水者也」，與「竇」聲義並相近。凡從阜從肉字，隸變形近易訛，僃蛾傅篇以「脾」為「陴」，可與此互證。考工記匠人「竇，其崇三尺」。鄭注云「宮中水道」。幽〈阝賣〉猶言闇溝也。廣三尺高四尺者千。此為數太多，疑非也，或當為「一」之誤。 \\n  \\n 二百步一立樓，「立」，畢校改「大」，云「『大』舊作『立』，據太平御覽改」。王云：「畢改非也，初學記居處部、鈔本御覽居處部四、玉海宮室部，所引並作『立樓』，刻本御覽訛作『大樓』，不足為據。」城中廣二丈五尺二，下「二」字疑衍。此立樓在堞內者之度，其出堞外者，則五尺。下文云「出樞五尺」是也。內外合計之，則廣三丈也。上文說坐候樓，亦云樓出於堞四尺。畢云：「太平御覽引云『二百步一大樓，去城中二丈五尺』。」長二丈，出樞五尺。「樞」，疑當作「拒」，謂立樓之橫距，出堞外者五尺也。僃高臨篇云「臺城左右，出巨各二十尺」，「拒」「巨」並「距」之借字，詳僃高臨篇。 \\n  \\n 城上廣三步到四步，乃可以為使鬥。三步者，一丈八尺。四步者，二丈四尺也。此言堞內地之廣度，必如此乃足容守卒行止，及儲庤器用也。俾倪廣三尺，高二尺五寸。畢云：「說文云『陴，城上女牆俾倪也』。杜預注左傳作『僻倪』。眾經音義云『三倉云：俾倪，城上（一）小垣也。一云，三倉作『〈卑頁〉堄』，又作『埤〈卑攴〉』。」蘇云：「即睥睨」，釋名云『城上垣曰睥睨』，言於孔中睥睨一切也。」陛高二尺五，下文有「寸」字，此亦當有。說文阜部云「陛，升高陛也」。廣長各三尺，遠廣各六尺。遠廣，義不可通，疑「遠」當為「道」，謂城上下當陛之道也。下文云「道陛高二尺五寸，長十步」。下「廣」字，道藏本、吳鈔本並作「唐」。文選甘泉賦李注引鄧展云：「唐，道也」。則「唐」義亦通。城上四隅童異高五尺「童異」，疑當為「重廙」。說文广部云「廙，行屋也」。又疑當為「重婁」，婁與樓通。僃蛾傅篇云「隅為樓。」四尉舍焉。尉，蓋即下文所謂帛尉。商子境內篇云「其縣有四尉」。北堂書鈔職官部引韋昭辨釋名云：「廷尉、郡尉、縣尉，皆古官也，以尉尉人心也。凡掌賊及司察之官，皆曰尉。尉，罰也，言以罪罰姦非也」。畢云：「已上候樓、井、櫳樅、木樓、井、雜秆、櫓、幽〈月賣〉，立樓之法。 \\n  \\n （一）原誤作「土」，據上下文義改。 \\n  \\n 城上七尺一渠，長丈五尺，舊本脫此字，王據雜守篇補。貍三尺，畢云：「『貍』，『薶』省文」。去堞五寸，夫長丈二尺，畢云：「『夫』字俱未詳，疑即『扶』字，所以著手。」王云「畢說非也。『夫』當為『矢』，隸書『矢』字或作『（）』，見漢泰山都尉孔宙碑，又作『（）』，見成陽令唐扶頌，並與『夫』相似，故訛作『夫』。雜守篇『渠長丈五尺，其埋者三尺，矢長丈二尺』，其字正作『矢』，故知此篇諸『夫』字，皆『矢』字之訛」。俞云「畢、王二說皆非也。下文云『為頡皋，必以堅杖為夫』，畢云『夫』同『趺』，如足兩分也，此說得之；下云，臂長六尺，是趺也臂也，皆取象於人身。畢得之後，而失之前，偶不照耳。雜守篇作『矢』，乃字之誤，不當反據以改不誤者。後文『夫』字應讀『趺』者，視此」。案：俞說是也。臂長六尺。半植一鑿，內後長五寸。疑當作為「內徑五寸」，此「徑」誤為「後」，又衍「長」字，遂不可通。僃高臨篇說連弩車「衡植左右皆圜內，內徑四寸」，足相比例。又上云「門關薄植，皆鑿半尺」，半尺即五寸之徑也。「內」「枘」古今字，楚辭九辨云「圜鑒而方枘兮」。夫兩鑿，畢云「『兩』舊作『雨』，以意改」。渠夫前端下堞四寸而適。謂適相當也。鑿渠、鑿坎，覆以瓦，冬日以畢云：「中脫一字，或是『息』字」。馬夫寒，「夫」當作「矢」，下說「城上之物有馬矢」，亦誤作「夫」。「寒」疑「塞」之訛。皆待命，言待命令而施之。下文作水甬，亦云覆以瓦而待令。若以瓦為坎。此謂或即以瓦為坎，亦可。 \\n  \\n 城上千步一表，「千」，疑當作「十」。長丈，棄水者操表搖之。以告人慮有體汗也。五十步一廁，畢云「『五』下，舊衍一『五』字」。與下同圂。畢云「說文云『圂，廁也』」。詒讓案：上廁為城上之廁，圂則城下積不潔之處，旗幟篇所謂民圂也。蓋城上下，廁異而圂同。之廁者，畢云「之，往也，見爾雅」。不得操。畢云「言不得有挾持」。詒讓案：下有脫文。 \\n  \\n 城上三十步一藉車，蘇云「上作五十步。僃穴篇作二十步，未詳孰是」。當隊者不用。以上文校之，此下當脫「此數」二字。 \\n  \\n 城上五十步一道陛，謂當道之階也。陛詳前。高二尺五寸，長十步。城上五十步一樓〈扌孔〉「〈扌孔〉」，疑當為「撕」，草書相近而訛。上文云「樓撕揗」，即此。〈扌孔〉勇勇必重。蘇屬下「土」字讀，云「『〈扌孔〉』義未詳，或誤『衍』，『勇』疑『樓』字之誤，『重土』即『重』字之誤也，當言『五十步一樓，樓必重』，重平聲，僃穴篇言再重樓是也。」案：此當作「樓撕必再重」，即上文所云「屬城為再重樓」也，今本「樓再」二字，並誤為「勇」，又到亂失次耳。「土」當屬下「樓」字讀，蘇說失之。僃蛾傅篇云「隅為樓，樓必曲裏」，亦再重之訛。 \\n  \\n 土樓百步一，畢云「『土』舊作『士』以意改」。外門發樓，疑亦為縣門也。左傳，孔疏云「縣門，有寇則發機而下之」。後文縣梁又曰發梁，亦其比例。左右渠之。蘇云「渠，塹也，所以防踰越者」。為樓加藉幕，畢云「舊作『慕』，以意改」。詒讓案：前作「藉莫」，即「幕」之省，制詳前。棧上出之以救外。 \\n  \\n 城上皆毋得有室，若也可依匿者，畢本「也」改「他」，云「舊作『也』，以意改」。王云「『他』古通作『也』，不煩改字」。盡除去之。 \\n  \\n 城下州道內畢云「疑周道」。詒讓案：周道見後僃水篇，周禮量人云「營軍之壘舍，量其州涂」，鄭眾注云「州涂，還市朝而為道也」。又考工記匠人云「環涂七軌」，杜子春注云「環涂，環城之道」，此州道與州涂、環涂，義並略同。百步一積薪，毋下三千石以上，善塗之。「薪」，舊本作「藉」。王引之云：「積藉不知何物，『藉』當為『薪』，『薪』『藉』字形相似，又涉上文兩『藉』字而誤也。積薪必善塗之者，所以防火也，上文云『五十步積薪，毋下三百石，善蒙塗，毋令外火能傷也』，與此文同一例，特彼以城上言之，此以城下言之耳。雜守篇亦曰『塗積薪者，厚五寸已上』。」案：王校是也，蘇說同，今據正。 \\n  \\n 城上十人一什長，迎敵祠篇云「城上五步有伍長，十步有什長」，蓋城上步一人，十步則十人，有什長，二篇文異義同。畢云：「通典守拒法云『城上五步有伍長，十步有什長，五十步百步，皆有將長』。」屬一吏士、疑「一」當為「十」。一帛尉。有訛脫，疑當云：「百人一百尉」。迎敵祠篇云「城上百步有百長」。又疑「帛」或當作「亭」，篆文二字形近。畢云「帛同伯」。 \\n  \\n 百步一亭，高垣丈四尺，蘇云「『高垣』當作『垣高』」。詒讓案：疑當作「亭垣」。「高」即「亭」字之誤。厚四尺，為閨門兩扇，此即亭垣之門，閨門見前。令各可以自閉。上文同。道藏本、吳鈔本「閉」作「閈」。案：後「行棧內閈」亦作此字，詳後。亭一尉，舊本脫「一」字，王據太平御覽職官部六十七補，今從之。此即上帛尉，城上百步一亭，故亭一帛尉矣。蘇云「言亭有尉主之」。尉必取有重厚忠信可任事者。「有重厚」，舊本作「有序」二字。畢云「言以資格」。王云：「『序』亦當為『厚』，『厚』上當有『重』字。人必重厚忠信，然後可以任事，故曰尉必取有重厚忠信可任事者。號令篇曰『葆衛，必取戍卒有重厚者，請擇吏之忠信者，無害可任事者令將衛』，是其證。今本『厚』作『序』，『序』上又脫『重』字，則義不可通。」案：王說是也，今據補正，說詳非攻下篇。以上置什長亭尉之法。 \\n  \\n 二舍共一井爨，此即什長百尉所居舍也。儀禮士虞禮，鄭注云：「爨，灶也」。灰、康、秕、吳鈔本「康」作「糠」，俗字。畢云：「說文云『糠，穀皮也』。『康』或省字，秕不成粟也，此從米，非。」杯畢云：「『麩』字假音。通典守拒法有灰、麩、糠、秕、馬矢。」案：畢說未塙。「杯」當為「秠」之借字。「秠」即「稃」也，爾雅釋草云「秬黑黍，秠一稃二米」。周禮春官敘官，鄭注云「秬如黑黍，一稃二米」。詩大雅生民，孔疏引周禮注，「稃」作「秠」，又引鄭志云「秠即皮，其稃亦皮也」，是「秠」與「稃」字亦通。說文禾部云「稃，〈禾會〉也」，「〈禾會〉，糠也」。故墨子亦以秠與康秕同舉也。通典不知「杯」即為「稃」，故以麩易之，與此書字不合也。馬矢，畢云：「舊作『夫』，據太平御覽引云『僃城皆收藏灰、糠、馬矢』，通典云『擲之以眯敵目也』。」皆謹收藏之。 \\n  \\n 城上之僃：渠譫、畢云：「疑『渠荅』假音字。『譫』與『幨』同，淮南子汜論云『渠幨以守』，高誘注云：『渠，塹也。一曰甲名，國語曰奉文渠之甲是也，幨幰所以禦矢也』。」王云：「『譫』非『荅』之假音字，渠譫與渠荅亦不同物，畢說非也。據高注前說，以渠為塹，塹非幨類，不得與幨並言之。後說以渠為甲，引吳語『奉文渠之甲』，猶為近之。今吳語作『奉文犀之渠』，韋注以渠為盾，是也。盾與幨皆所以禦矢，故並言之。『譫』蓋（一）『襜』字之誤。齊策曰『百姓理襜蔽，舉衝櫓』。襜蔽，即高注所云『幨幰，所以禦矢也』。故廣雅曰『幨謂之幰』，幨與襜字異而義同。」案：王說譫是也，此書載渠制甚詳，必非甲盾之名。高、韋說並非是。襜疑即所謂藉幕。藉車、見前。行棧、見後。行樓、疑即上文之木樓。到，到，非守械，疑當為「斲」，俗書或從刀，故耕柱篇誤作「劉」，後僃穴篇又作「劍」，與「到」形並相似。詳耕柱篇。頡皋、蘇云「即桔槔」。詒讓案：曲禮「奉席如橋衡」，鄭注云「橋，井上〈木挈〉槔」。釋文作「挈皋」，云「依字作桔槔」。莊子天地篇云「鑿木為機，後重前輕，挈水若抽，數如泆湯，其名為槔」，釋文云「槔或作皋。司馬、李云『桔槔也』。」吳越春秋句踐陰謀外傳作「頡橋」。連梃、長斧、長椎、並見前。長茲、畢云：「『茲』，疑『鎌』字。通典守拒法有長斧、長椎、長鎌。」案：畢說非是。長鎌已見前。茲，即鎡錤也。漢書樊噲傳贊「雖有茲基」，顏注引張晏云「茲基，鉏也」。國語魯語韋注云「耨，茲其也」。一切經音義引蒼頡篇云「鉏，茲其也」。說文木部云「欘，斫也，齊謂之鎡錤」。茲其，即鎡錤之省。距、疑即僃穴篇之鐵鉤鉅。飛衝、即衝車，韓非子八說篇有距衝，蓋二者攻守通用之。縣口、批屈。「縣」下疑闕「梁」字，縣梁見前。「批」，吳鈔本作「〈扌此〉」，並未詳。顧校謂此下當接「此十四者具，則民亦不宜上矣」一段，今案彼乃上文錯簡，顧說未塙，今不從。樓五十步一，句。堞下為爵穴，畢云「舊作『內』，以意改」。王引之云：「下文云『五步一爵穴』，則此亦當云『五步一堞』，不當云五十步，『十』字蓋涉下文『五十步一積灶』而衍。」蘇說同。案：王說非也。此當讀「樓五十步一」為句，「堞下為爵穴」又為句。爵穴謂於城堞閒為孔穴也。後文云「城上為爵穴，下堞三尺」，與此「堞下為爵穴」，文足相證。三尺而一為薪皋，疑即前頡皋之「皋」。二圍長四尺半必有潔。畢云「當為『挈』」。案：疑即前頡皋之「頡」，如畢說，則與後文為薪樵挈義同。 \\n  \\n （一）原作「與」，據上下文義改。 \\n  \\n 瓦石：重二升以上，王云：「『升』當為『斤』，隸書『斤』字或作『（）』，因訛而為『升』。」上。畢云疑衍。城上沙，畢云「舊作『涉』，下同，俱以意改。」五十步一積。句。灶置鐵鐕焉，畢云：「舊作『錯』，據上文改，鐕同鬵。」與沙同處。上文說鐵鐕以為湯，及持沙，故與沙同處。 \\n  \\n 木大二圍，長丈二尺以上，善耿亓本，「耿」，疑「聯」之誤，畢云：「言連其本。『亓』舊作『卞』，以意改。」名曰長從，疑與上文櫳樅義同。五十步三十。木橋長三丈，毋下五十。此有脫誤，疑當作「毋下二十」。復使卒急為壘壁，以蓋瓦復之。舊本「復」並訛「後」，「卒」訛「辛」。畢云「『辛』疑『薪』字」。王引之云：「此當作『復使卒急為壘壁，以蓋瓦復之」，復之即覆之，謂以蓋瓦覆壘壁也。今本兩『復』字皆訛作『後』，『卒』字又訛作『辛』，則義不可通。畢以『辛』為『薪』字，失之。隸書『復』字作『（）』，與『後』相似；隸書『卒』字或作『（）』，與『辛』相似。」案：王校是也，今據正。 \\n  \\n 用瓦木罌，容十升以上者，五十步而十，盛水，且用之。方言云：「自關而西，晉之舊都，河汾之閒，其大者謂之甀；自關而東，趙魏之郊，謂之瓮，或謂之甖。甖其通語也」。甖、罌同。史記韓信傳：「以木罌缻渡軍」，是罌或瓦或木，皆可以盛水也。諸篇說罌缶所容，並以斗計，此「升」疑亦「斗」之誤。「且用之」三字無義，疑當作「瓦罌大」三字，其讀當屬下，以「盛水瓦罌大五斗以上者」十字為一句。「瓦」與「且」，「大」與「之」，形並相近。「罌」上從賏，與「用」亦略相類。僃穴篇「瓦罌」訛作「月明」，與此亦可互證。但舊本並同，未敢輒改，姑仍之。五十二者十步而二。蘇云：「『十二』字訛，當為五『斗』者。」俞云「上『二』字衍文，下『二』字當為『四』，古人書『四』字作『二二』，傳寫誤分為兩『二』字，遂移其一於上耳。上『十』字當為『升』，上文云『容十升以上者，五十步而十』，此云『五升者，十步而四』，蓋言盛水之罌，大者容十升，小者半之，容五升，其大者則五步而一，故五十步而十；其小者則五步而二，故十步而四也。下文五十步丈夫十人，丁女二十人，又曰廣五百步之隊，丈夫千人，丁女子二千人，是丈夫五十步而十，丁女十步而四，與此數一律。」案：「五十二者十步而二」，當作「五斗以上者，十步而二。」大五斗以上者，與上文容十斗以上者，文例正同。「上」字，古文作「二」，與「二」形近而訛，又脫「以」字，遂不可通。俞校以「二」為衍文，非也。但十步而二，即五十步而十也，此容量止得上之半，則數不宜同，或當從俞校作「十步而四」為是耳。又顧校以「樓十步一」至此一百二十六字，為上文「夏蓋其上」之下脫文，云當與言五十步次。今案顧說可通，然無由定其當次何句，未敢輒移，姑仍舊本。又舊本此下有「城四面四隅，皆為高磨〈衤斯〉」云云，凡二百三十二字，顧、俞兩校定為上文脫簡，並是也，今依分為二段，移著於前。 \\n  \\n 城下里中家人，各葆亓左右前後，如城上。「葆」，吳鈔本作「保」，字通，此謂相保任也。城小人眾，葆離鄉老弱國中及也大城。「也」，畢校改「他」，云「舊作『也』，以意改」。案：「也」即古「他」字，不必改，說詳前。離鄉，謂別鄉，不與國邑相附者。說文（）部云「鄉國離邑，民所封也。」春秋繁露止雨篇云「書十七縣，八十離鄉及都官吏」。「葆」亦與「保」通，謂保守也。淮南子時則訓「四鄙入保」，高注云「四竟之民人城郭自保守」。蘇云：「城小人眾，則不可守，宜遣其老弱葆於國中及他大城。」 \\n  \\n 寇至，度必攻，主人先削城編，此蓋言先除附城室廬，然有誤脫。唯勿燒「勿」，吳鈔本作「毋」。寇在城下，時換吏卒署，畢云：「說文云『署，部署，有所网屬』。」詒讓案：言吏卒時移易往來，不定在一署也。而毋換亓養，畢云「糧也」。俞云：「畢說非是，養即冢養之養。宣十二年公羊傳『冢役扈養，死者數百人』。何休注曰『炊亨者曰養』。」案：俞說是也。吳子治兵篇云「弱者給冢養」。此言吏卒署雖時換，而其冢養給使令者，則各有定署，不得移易也。亦見號令篇。養毋得上城。寇在城下，收諸盆罋，畢云「『收』，舊作『牧』以意改」。詒讓案：說文皿部云：「盆，盎也」。又缶部云「｛雝缶｝，汲缾也」。「罋」即「｛雝缶｝」之隸變。耕積之城下，畢云「『耕』疑『冓』字」。百步一積，積五百。言五百箇為一積也。 \\n  \\n 城門內不得有室，為周官桓吏，畢云「疑云『周宮桓吏』。」詒讓案：疑當作為「周宮植吏」，言城門之內不得有室，惟築周宮，置吏守之。「植」即「置」之借字。「宮」「官」、「植」「桓」，並形近而誤。僃穴篇云「為置吏舍人各一人」。周宮者，回環築都宮中，蓋但有庌，而無室也。四尺為倪。畢云「陴倪也，古只作此，作堄者俗」。蘇云「『倪』上當脫『俾』字」。案：畢蘇以此為「俾倪」，非也。此倪當謂小兒，孟子梁惠王篇云「反其旄倪」。趙注云「倪，弱小繄倪者也。」後雜守篇云「睨者，小五尺，不可卒者，為署吏，令給事官府若舍」。此「倪」即彼「睨」，聲同字通。彼五尺，為年十四以下，已任署吏，此四尺，又少於彼，或亦令給事周宮中與？此下尚有脫文，疑以上十六字，或當在後「堂下周散道中應客」句上，四尺之童，足任應賓客也。行棧內閈，「閈」，即「閉」字，疑當作「〈門午〉」，王羲之書黃庭經，「閉」字如此作，與「閈閭」字異。二關一堞。未詳。 \\n  \\n 除城場外，爾雅釋詁云「塲，道也」，謂城下周道。旗幟篇云：「道廣三十步，於城下夾階者各二」是也。去池百步，牆垣樹木小大俱壞伐，「俱」，吳鈔本作「盡」。畢云「『伐』舊作『代』，以意改」。除去之。寇所從來若昵道、傒近，當作「近傒」，「傒」與「蹊」字通，釋名釋道云「步所用道曰蹊。蹊，傒也，吾射疾則用之故還傒於正道也」。蓋正道為道，閒道為傒，昵近義同。畢云「說文云『尼從後近之』，『傒』即『谿』假音字」，失之。若城場，皆為扈樓。「皆」舊本訛「家」，今據道藏本、吳鈔本正。畢云：「禮記檀弓云『毋扈扈』。陸德明音義云『音戶，廣也，大也』。」立竹箭天中。畢云「『天』，疑『矢』字」。案：此竹箭當即後雜守篇牆外水中所設之竹箭，疑「天中」即「水中」之誤。 \\n  \\n 守堂下為大樓，謂守宮堂下中門之上，為大樓以候望也。此即臺門之制，但加高大耳。高臨城，堂下周散，道中應客，客待見，時召三老在葆宮中者，與計事得漢書百官公卿表，秦制，鄉有三老，掌教化。後號令篇云「三老守閭」，則邑中里閭亦置三老。管子水地篇云「與三老里有司伍長行里」。史記滑稽傳，西門豹治鄴，亦有三老。漢書高祖紀，漢二年「舉民年五十以上，有脩行，能率眾為善，置以為三老，鄉一人，擇鄉三老一人，為縣三老，與縣令丞尉，以事相教，復勿繇戍」，蓋亦放秦制為之。舊本「在」訛「左」，「宮」訛「官」。王引之云：「『左』當為『在』。」雜守篇曰：「『父母昆弟妻子有在葆宮中者，乃得為侍吏』，是其證。『得』下有脫文，不可考。各本『得』下有自『為之柰何』至『以謹』，凡二十四字，乃僃穴篇之錯簡。」蘇云「『官』當作『宮』」，王校同。案：王、蘇校是也，今據正。舊本此下有「為之柰何」云云五十四字，王、俞兩校，定為上文及僃穴篇之錯簡，是也，今據分別移正。先。當為「失」，屬上「與計事得失」為句，言與客計事，審其得失也。行德計謀合，乃入葆。德當為得，古通用。此冢上計事得失而言，謂所行既得，計謀又相合，乃聽其入葆城也。葆入守，無行城，無離舍。謂自外入葆者，不得行城離舍也。諸守者，審知卑城淺池，而錯守焉。論語包咸注云「錯，置也」。錯守，猶言置守。或云楚辭國殤王逸注云「錯，交也」，謂交錯相更代而守，亦通。晨暮卒歌以為度，用人少易守。以上四十三字舊本誤錯入雜守篇，今審定與此上下文正相承接，移著於此。卒歌，歌疑鼓之誤，兵法禁歌哭，不當使卒歌也。末句有誤。 \\n  \\n 守法：五十步丈夫十人、丁女二十人、釋名釋天云「丁，壯也」。老小十人，計之五十步四十人。此城下不當隊者，守僃之卒，每十步則八人，與下文城上城下當隊者人數並異。「四十」，吳鈔本作「四百」，誤。畢云：「丈夫、丁女、老小共四十人。」城下樓卒，率一步一人，「卒」舊本訛「本」，王云：「『本』當為『卒』，謂守樓之卒也。隸書『卒』字或作『（）』，因訛而為『本』。淮南詮言篇『其作始簡者，其終卒必調』，漢書游俠傳『卒，發於睚眥』，今本『卒』字，並訛作『本』。」案：王校是也，今據正。「城下」當為「城上」，此言城上守樓及傅堞者，每步一人，與上下文城下卒數不同。上云城上百步一樓，則樓不得在城下明矣。城上地陜，故一步止一人。迎敵祠篇云「城上步一甲一戟，其贊三人，五步有五長，十步有十長，百步有百長」，亦城上每步一人之證。二十步二十人。城小大以此率之，乃足以守圉。舊本作「圍」，王云：「『守圍』二字，義不可通，『圍』當為『圉』字之誤也。守圉即守禦，公輸篇『子墨子守圉有餘』，淮南主術篇『瘖者可使守圉』，漢書賈誼傳『守圉扞敵之臣』，並與守禦同。」案：王校是也，今據正。 \\n  \\n 客馮面而蛾傅之，畢云「『客』，舊作『宕』，以意改」。蘇云「『而』字衍」。案：「宕」，吳鈔本又作「蕩」，非。小爾雅廣言云「馮，依也」。面，謂城四面，見上文，非衍也。主人則先之知，畢云「二字疑倒」。主人利，畢云「言主人先知，則主人利」。詒讓案：此上下文，疑皆僃蛾傅篇之文錯著於此。客適。以下文校之，疑當作「客病」。客攻以遂，畢云「同隊」。十萬物之眾，「物」字疑衍。畢云「『眾』，一本作『數』」。攻無過四隊者，上術廣五百步，術隊一聲之轉，皆謂攻城之道。「百」，舊本訛「十」，今據吳鈔本正。蘇云：「下言中術三百步，下術五十步，則此『五十』當作『五百』。」案：蘇校是也，下云「廣五百步之隊」，可證。中術三百步，下術五十步。疑當作「下術百五十步」。諸不盡百五步者，此即承上下術言之，疑亦當作「百五十步」。主人利而客病。廣五百步之隊，即上文之上術也。丈夫千人，「丈」舊本訛「大」，今從王校改。丁女子二千人，老小千人，畢云「『千』，皆當作『十』」。案：畢校非。凡四千人，舊作「凡千人」。畢云「當云『四十人』」。王引之云：「畢說非也。丈夫千人，丁女子二千人，老小千人，則下句當云『凡四千人』，不當改上三『千』字為『十』，而云『凡四十人』也。上文『五十步丈夫十人、丁女子二十人、老小十人』，共四十人，此廣五百步，則人數不得與上文同矣。」案：王校是也，今據補。此城下當隊者僃守之卒，十倍於前不當隊之數也，商子兵守篇，說守城分三軍，壯男為一軍，壯女為一軍，男女之老弱者為一軍，與此法略同。而足以應之，此守術之數也。顧校移上文「凡守圍城之法」至「不然則賞明可信，而罰嚴足畏也」一段，又「城下里中家人，各葆其左右前後，如城上」至「時召三老在葆宮中者，與計事得」一段，著此下，恐不塙，今不從。使老小不事者，守於城上不當術者。不當攻隊者守事不急，故使老小守之。 \\n  \\n 城持出必為明填，「持」，當作「將」，即千人之將也。見號令篇。「填」疑當為「旗」，形近而誤。史記封禪書「填星出如瓜」，索隱云「填本亦作旗」，是其證。下並同。令吏民皆智知之。王云：「此本作『令吏民皆智之』，智即知字也。今本作『智知之』者，後人旁記『知』字，而寫者因誤合之耳。墨子書『知』字多作『智』，說見天志中篇。」蘇云「『智』當為『習』之誤」。案：蘇說亦通。從一人百人以上，持出不操填章，「持」亦當為「將」，一人不當有將，蓋十人之誤。從人非亓故人，言非其故所屬吏卒。乃亓稹章也，畢云：「『乃』疑『及』字。『稹』，上作『填』，是。填章疑印章之屬，言出城從人非故相識人及有印信者，止之。」案：畢以「乃」為「及」，是也，餘皆失之。魏孝文帝弔比干文，「旗」字作「（）」，故此訛作「稹」，前又訛「填」，畢以「填」為是，非也。此當云「及非亓旗章也」，言雖操旗章，而非其所當建之形式也。今本「及」訛「乃」，「旗」訛「稹」，又脫「非」字，遂不可通。千人之將以上止之，勿令得行。行及吏卒從之，「卒」舊本訛「率」，今據道藏本、吳鈔本正。皆斬，具以聞於上。此守城之重禁之，畢云「當為也」。夫姦之所生也，不可不審也。自「城下里中家人，各葆其左右前後，如城上」至此，並通論守法，與前後文論守僃器物數度者不同，疑皆他篇文之錯誤。以「先行德計謀合」一段在雜守篇證之，或故書本皆在彼篇與？王云：「各本此下有『候望適人』至『穴土之攻敗矣』，凡三百四十五字，乃僃穴篇之錯簡。」詒讓案：舊本此篇「穴土之攻敗矣」下，又有「斬艾與柴長尺」至「男女相半」，凡三百九十四字，亦僃穴篇文，今並移正。 \\n  \\n 城上為爵穴，謂於城堞閒為空穴，小僅容爵也。顧云：「此以下是僃高臨篇文，釋技機藉之也。」案：顧說是也，然未知截至何句止，姑仍其舊。下堞三尺，廣亓外，蘇云「此言爵穴之法，廣外則狹內，令下毋見上，上見下也。」五步一。爵穴大容苴，王引之云「『苴』字義不可通，『苴』當為『苣』字之誤也。說文『苣，束葦燒也』。此云『爵穴大容苣』，下云『內苣爵穴中』，二文上下相應，故知『苴』為『苣』之訛。」案：王校是也，蘇說同。高者六尺，下者三尺，疏數自適為之。畢云：「言視敵而為疏促。『自』，『視』字之誤。」王引之云：「『自』蓋『因』字之誤，言因敵之多少而為疏數也，隸書『因』字或作『（）』，與『自』相似而誤。」案：「適」當讀如字，吾自稱地形為疏數必調適也。僃梯篇云「守為行城雜樓，相見以環其中，以適廣陜為度」，與此適字義同，畢、王說非。塞外塹，去格七尺，為縣梁。「塞」，當為「穿」。此言穿城外為塹，而縣木為橋梁，乃發以圉敵也。若如今本作「塞外塹」，則下不當云「勿塹」矣。後文亦云「去城門五步，大塹之上，為發梁」，與此可互證。格，即僃蛾傅篇之杜格，旗幟篇之牲格也。蓋於城外樹木為之，以遏敵人之傅城者。或云格與落通，六韜軍用篇、漢書晁錯傳，並有虎落，即此。城｛竹迮｝陜不可塹者，勿塹。舊本「｛竹迮｝」作「筵」，王引之云：「『筵』字義不可通，『筵』當為『｛竹迮｝』。玉篇『笮，狹也』，亦作『｛竹迮｝』，與『筵』相似而誤。」蘇云：「『筵』當與『〈土廷〉』同，地際也。」案：王說是也，今據正。城上三十步一聾灶，詳前。畢云：「『聾』疑『壟』字」。人擅苣長五節。舊本，「人擅」作「入壇」。王引之云「『入壇』二字，義不可通，『入壇』當為『人擅』，擅讀曰撣，說文『撣，提持也』，古通作『擅』。人擅苣者，人持一苣也。僃水篇曰『臨三十人，人擅弩』，又曰『三十人共船，亓二十人，人擅有方劍甲鞮瞀；十人，人擅苗』，是凡言人擅者，皆謂人人手持之也。『人』『入』，『擅』『壇』，字之誤。」案：王校是也，今據正。六韜敵強篇云「人操炬火」。「炬」即「苣」之俗，擅、操義同。「長五節」，節非度名，疑當作「長五尺」，「節」當為「即」，屬下讀，今本作「節」，或「尺即」二字合寫之誤。寇在城下，聞鼓音，燔苣，復鼓，內苣爵穴中，照外。蘇云「內讀如納」。 \\n  \\n 諸藉車皆鐵什，畢云：「什與錔音近。說文云『錔以金有所冒也』。」詒讓案：上文云「藉車必為鐵纂」，即此。藉車之柱長丈七尺，亓貍者四尺；柱長丈七尺而貍者四尺，則在上者丈三尺，較下夫四分之三在上為微贏，或長丈七尺，「七」當為「六」，則於率正同。下又云「桓長丈二尺半」。夫長三丈以上，至三丈五尺，夫趺字同。馬頰長二尺八寸，說文頁部云「頰，面旁也」。馬頰，蓋象馬兩頰骨蒞出之象。試藉車之力而為之困，困，梱之借字。說文木部云「梱，門橜也」，「橜，弋也，一曰門梱也」。口部「困，古文作（）」。廣雅釋宮云「橜機闑（）也」，即以古文困為梱。荀子大略篇云「和之璧（一），井里之厥也」。晏子春秋雜上篇作「井里之困」，困亦即梱也。據荀、晏二書，則梱以木石為之。此藉車，以大車輪為梱者，蓋亦於趺下為之。失四分之三在上。「失」當為「夫」，亦趺之借字。藉車，夫長三尺，依上文，當作「丈」。四二三在上，當作四之三在上。此二句即釋上「夫四分之三在上」之義，疑舊注之錯入正文者。馬頰在三分中。馬頰，橫材旁出，邪夾趺外，在三分中，即在上三分內也。馬頰長二尺八寸，夫長二十四尺，以下不用。言不及度，則不中用。治困以大車輪。藉車桓長丈二尺半，桓，即桓楹之桓，與柱義同。藉車蓋有四直木，其二薶者為柱，二不薶者為桓。上文「柱長丈七尺，薶者四尺」，則不薶者丈三尺也。此度肭五寸，未詳。如柱長當為丈六尺，則不薶者亦丈二尺，桓贏五寸，或為枘以入夫與？諸藉車皆鐵什，復車者在之。「復」，疑「後」之誤，「在」，疑「左」之誤。左、佐古今字。僃水篇云「城上為射〈扌義〉，疾佐之」。 \\n  \\n （一）原誤作「壁」，據荀子改。 \\n  \\n 寇〈門重〉池來，畢云：「『〈門重〉』，疑當為『衝』，或『闉』字。池，城池。」案：「闉」是也。僃穴篇有救闉池之文，今移於前。為作水甬，水甬，蓋漏水器。月令角斗甬，鄭注云「甬，今斛也，中空可通水者」。深四尺，堅慕貍之。畢本「慕」改「幕」，云「舊作『慕』，以意改，下同」。案：「慕」當作「幂」，畢校未允，詳前。十尺一，覆以瓦而待令。「瓦」，舊本作「月」，畢以意改「穴」。王云：「『月』亦當為『瓦』，上文云『鑿坎覆以瓦』，是其證，畢改『月』為『穴』，非也。」案：王校是也，蘇說同。以木大圍長二尺四分而早鑿之，「早」，疑「中」之誤，言鏧木中空之也。上文云「轀長二尺中鑿夫之」，可證。置炭火亓中而合慕之，「慕」，畢本亦改「幕」。案：當為「幂」，謂既置炭火，乃以物合而覆之。而以藉車投之。為疾犁投，長二尺五寸，大二圍以上。僃梯篇作蒺藜投，蓋亦為機以投之。涿弋，涿，椓之借字，詳前。畢云：「『弋』，舊俱作『代』，以意改。」詒讓案：「代疑「杙」之誤。弋長七寸，弋閒六寸，畢云：「『弋』舊作『我』，以意改。」案：亦當作「杙」。剡亓末。說文刀部云「剡，銳刺也」。狗走，畢云：「疑穴之可以出狗者，曰狗走。」案：畢說甚誤。據下文有蚤，則非穴明矣。此當即上文之狗屍，惟尺度異耳。前救闉池章，又作狗犀。竊疑此本名狗棲，猶詩王風云「雞棲」，棲、犀聲近字通。爾雅釋艸「瓠棲瓣」，詩衛風碩人作「瓠犀」，可證「棲」或省作「妻」，與「走」形近，故訛。古蓋為闌棧以棲狗，守城樹杙為藩，似之，故亦謂之狗棲，猶鑿穴謂之鼠穴矣。廣七寸，長尺八寸，蚤長四寸，蚤、爪同，蓋剡銳其未，詳前。犬耳施之。」「犬」，舊本誤「大」，今據道藏本、吳鈔本正。「耳」當為「牙」。犬牙施之，謂錯互設之。上文云「靈丁，三丈一，犬牙施之」，「犬牙」亦訛作「火耳」，與此義同。以上並僃闉池之法，與上文錯入僃穴篇救闉池之文略同。 \\n  \\n 子墨子曰：「守城之法，必數城中之木，十人之所舉為十挈，五人之所舉為五挈，凡輕重以挈為人數。畢云：「言即以十挈五挈，名其物者，以人數也。」詒讓案：挈與契字同，十挈五挈，謂刻契之齒，以記數也。列子說符篇云「宋人有遊於道，得人遺契者，歸而藏之，密數其齒曰，吾富可待矣」。為薪〈艹穛〉挈，〈艹穛〉，樵之俗。集韻四宵云「樵或作藮」。壯者有挈，弱者有挈，皆稱亓任。凡挈輕重所為，吏人各得亓任。蘇云「『吏』當作『使』。」案：蘇校是也。吏、使古字亦通。此釋「皆稱其任」句義，疑亦舊注錯入正文。又雜守篇云：「使人各得其所長天下事當」，與此文例相似。疑此與彼數語當相屬，或有錯簡也。城中無食則為大殺。畢云「殺言減」。詒讓案：自子墨子曰，至此一段，與上下文義不相屬，疑當在雜守篇「斗食終歲三十六石」之上，而誤錯著於此。 \\n  \\n 去城門五步大塹之，高地三丈下地至，王引之云：「此本作『高地丈五尺，下地至泉，三尺而止』，僃穴篇曰『高地丈五尺，下地得泉三尺而止』，是其證。今本『丈五尺』訛作『三丈』，『至』下又脫『泉三尺』三字，則義不可通。」案：王說是也，上文亦云「塹中深丈五」。施賊亓中，王引之云：「『賊』字義不可通，『賊』當為『棧』。上文城上之僃有行棧、行樓，說文『棧，棚也』。謂設棚於塹中，上為發梁，而機巧之，以陷敵也。」詒讓案：「賊」疑亦「杙」之誤。上為發梁，畢云：「梁，橋也」。詒讓案：此即上文所謂縣梁也，縣梁有機發，可設可去，故曰發梁。而機巧之，以下文校之，「巧」蓋「引」之誤。比傳薪土，顧云「『傳』，當作『傅』」。蘇校同，云「傅義與敷同」。使可道行，謂塹上為機梁，上布薪土如道，以誘敵也。旁有溝壘，毋可踰越，「毋」，吳鈔本作「無」。而出佻且比，「且」，畢改「旦」，云「疑佻達字，旦、達，音之緩急。」王引之云：「當作『而出佻戰且北』。北，敗也。佻與挑同，言出而挑戰，且佯敗以誘敵也，故下文曰『適人遂入，引機發梁，適人可禽』。僃穴篇曰『穴中與適人遇，則皆圉而毋逐，且戰北，以須鑪火之然』。彼言且戰北，猶此言佻戰且北也。今本脫『戰』字，『北』字又訛作『比』，則義不可通。畢改『且』為『旦』，而以佻旦為佻達，大誤。」案：王校是也。適人遂入，畢云「舊作『人』以意改」。引機發梁，適人可禽。適人恐懼而有疑心，因而離。」畢云「下脫簡」。 \\n  \\n  \\n  \\n 僃高臨第五十三 \\n  \\n 吳鈔本作五十五 \\n  \\n 禽子再拜再拜曰：「敢問適人積土為高，畢云「適同敵」。以臨吾城，周書大明武篇云「高堙臨內，日夜不解」；又云「城高難上，湮之以土」。疑皆高臨攻城之法，與堙略同也。薪土俱上，以為羊黔，畢云：「雜守作『羊坅』，未詳其器。」王云：「雜守作『羊坽』，非作『羊坅』也。坽與上下兩城字為韻，則作『坽』者是。集韻：『坽，郎丁切，峻岸也』。」蒙櫓俱前，櫓，大盾，詳僃城門篇。謂敵蒙大盾，以蔽矢石，而俱前攻城也。遂屬之城，國語晉語韋注云：「屬，會也」。猶雜守篇云「城會」。兵弩俱上，為之柰何？」 \\n  \\n 子墨子曰：「子問羊黔之守邪？羊黔者將之拙者也，舊本脫「之守邪羊黔」五字，畢注議補「羊黔」二字。王云：「當作『子問羊黔之守邪？羊黔者將之拙者也』。僃梯篇曰『問雲梯之守邪？雲梯者重器也，亓動移甚難』；僃蛾傅篇曰『子問蛾傅之守邪？蛾傅者將之忽者也』；雜守篇曰『子問羊坽之守邪？羊坽者攻之拙者也』，皆與此文同一例，今本脫『之守邪羊黔』五字，則文義不明。」案：王說是也，今據補。足以勞卒，「卒」舊訛「本」，王云「『本』當為『卒』」，是也，今從之。說詳僃城門篇。不足以害城。守為臺城，以臨羊黔，左右出巨，各二十尺，臺城，即行城也，下僃梯篇說行城亦云「左右出巨，各二十尺」，與此制同。巨當為距之假字。說文足部云「距，雞距也」。儀禮少牢饋食禮「俎拒」，鄭注云「拒讀為介距之距，俎距，脛中當橫節也」。此行城編連大木，橫出兩旁，故亦謂之距，蓋與俎距義略同。行城三十尺，強弩之，技機藉之，此有脫誤，當作「強弩射之，校機藉之」。僃蛾傅篇云「守為行臨射之，校機藉之」，是其證。「校」，此作「技」。僃梯篇又作「披」，並形之誤。校機，疑即僃穴篇之鐵校，然其形制未詳。藉當讀為笮，聲近假借。說文矛部「矠讀若笮」，即其例也。說文竹部云「笮，迫也」。謂發機厭笮殺敵也。奇器口口之，畢以「奇」屬上讀，云「疑即藉車」，非也。然則羊黔之攻敗矣。 \\n  \\n 僃臨以連弩之車「僃」下，舊本有「矣」字。畢讀「僃矣」句，云「『僃』同『〈僃，中“亻改忄”〉』」。王引之云：「畢說非也。僃矣之『矣』，即因上敗矣而衍，『僃臨以連弩之車』，當作一句讀。僃臨，即僃高臨也。僃蛾傅篇『然則蛾傅之攻敗矣』，下云『僃蛾傅為縣脾』，猶此云『僃臨以連弩之車也』。若以『僃矣』為句，則下句『臨以連弩之車』，文不成義矣。」案：王說是也，今據刪。吳越春秋句踐陰謀外傳，陳音說弩射云「夫射之道，從分望敵，合以參連」。六韜軍用篇有絞車連弩，又有大黃參連弩，大扶胥，三十六乘。淮南子氾論訓云「連弩以射，銷車以鬥」，高注云「連車弩通一弦，以牛挽之，以刀著左右，為機關發之，曰銷車」。文選閒居賦，李注引漢書音義「張晏云：連弩三十絭共一臂」。材大方一方一尺，舊本「材」作「杖」。俞云「『杖』當作『材』」。案：俞校是也，今據正。下文云「以材大圍五寸」。蘇云「『方一』誤重」。長稱城之薄厚。兩軸三輪，俞云：「既為兩軸，不得三輪，『三』當為『四』，古三四字皆積畫，因而致誤。」輪居筐中，筐，疑謂車闌，亦即車箱。詩小雅鹿鳴，毛傳云「筐，篚屬」。車闌謂之筐，猶車笭謂之篚與。重下上筐。左右旁二植，旁二植，則左右通為四植。猶僃城門篇云「樓四植」。左右有衡植，「衡」，吳鈔本作「橫」，下同。衡植左右皆圜內，內、枘同。內徑四寸。左右縳弩皆於植，「縳」，當為「縛」。以弦鉤弦，此義難通，上「弦」字疑當作「距」，即下文之鉤距。公輸篇「距」誤作「強」，與此相類。距即弩牙。釋名釋兵云「弩鉤弦者曰牙，似齒牙也」。至於大弦。弩臂前後與筐齊，即下文之橫臂也。說文弓部云「弩，弓有臂者也」。釋名釋兵云「弩，其柄曰臂，似人臂也」。吳越春秋云「琴氏乃橫弓著臂，施機設樞」。又云「臂為道路通所使也」。筐高八尺，為上下筐之高度，上下分之，各四尺也。後雜守篇說軺車板箱，亦高四尺。弩軸去下筐三尺五寸。連弩機郭同銅，「同」當為「用」。釋名釋兵云「牙外曰郭。為牙之規郭也。含括之口曰機，言如機之巧也，亦言為門戶之樞機，開闔有節也」。吳越春秋云「郭為方城守臣子也」。一石三十鈞。說苑辨物篇云「三十斤為鈞，四鈞為石」。然則弩機用銅凡五鈞，為斤百五十也。引弦鹿長奴。吳鈔本無「長」字。畢云：「『奴』同『弩』。」案：畢說未塙，此疑當作「鹿盧收」，下云以「磿鹿卷收」。筐大三圍半，謂筐材圓圍之度。左右有鉤距，方三寸，輪厚尺二寸，鉤距臂博尺四寸，厚七寸，長六尺。「鉤」，舊本作「銅」。王云：「『銅距』當為『鉤距』，字之誤也。鉤距見上文及僃穴篇。」案：王校是也，蘇說同，今據正。橫臂齊筐外，蚤尺五寸，蚤，爪同，謂臂端剡細者，詳僃城門篇。有距，亦謂橫出旁枝，如雞距也，見上。博六寸，厚三寸，長如筐，有儀，管子禁藏篇，尹注云「儀，猶表也」。謂為表以發弩。有詘勝，畢云「即通典屈勝梯」。詒讓案：亦見太白陰經守城具篇。漢書王莽傳，服虔注云「蓋杠皆有屈勝，可上下屈伸也」。屈、詘字通，勝、伸亦一聲之轉。通志氏族略，「申屠氏」音轉作「勝屠氏」，是其例也。今俗本陰經、通典、漢書注，「勝」或作「膝」，並非。可上下。為武重一石「武」，疑「趺」之聲誤。以材大圍五寸。圍五寸，以圓周求徑率算之，止徑一寸五分有奇，材太小，似非也。上文云「筐大三圍半」，僃城門篇云「積槫大二圍以上」，此疑亦當云「以材大五圍」，「寸」字衍。矢長十尺，以繩口口矢端，如如戈射，「如」不當重，疑衍。「戈」當為「弋」，形近而誤。說文佳部「〈焦戈〉者，〈敫糸〉射飛鳥也」。詩鄭風「女曰雞鳴」，孔疏云以繩繫矢而射鳥，謂之繳射」。周禮司弓矢云「矰矢茀矢，用諸弋射」，鄭注謂茀矢弩所用。此矢蓋即茀矢之屬。漢書司馬相如傳，顏注云「以繳係矰，仰射高鳥，謂之弋射」。以磨（）卷收。「磨（）」，吳鈔本作「〈广若〉（）」，不成字。道藏本「〈广若〉」字同。畢云：「『磨』疑『麻』；『（）』，『麤』字之訛；『收』，舊作『牧』，以意改。」王引之云：「畢說非也。『磨鹿』當為『磿鹿』。上文云『僃臨以連弩之車』，則此謂車上之磿鹿，轉之以收繩者也，故曰『以磿鹿卷收』。磿鹿猶鹿盧，語之轉耳。方言曰『繀車，趙、魏之閒謂之轣轆』，廣雅曰『繀車謂之厤鹿』，並字異而義同」，案：王說是也。六韜軍用篇有轉關轆轤。此卷收，即冢上矢端著繩而言，古弋射蓋亦用此。國策楚策云「弋者修其｛符卄｝盧，治其矰繳」。盧亦即鹿盧也。矢高弩臂三尺，用弩無數，出人六十枚，「出」，疑當作「矢」。此謂大矢也。用小矢無留。疑「數」之誤。十人主此車。遂具寇，「具」，當作「見」，雜守篇云：「望見寇，舉一烽」。為高樓以射道，疑當作「適」。城上以荅、畢云：「荅，即幨也，音之緩急，說文無幨字，疑古用荅為之。」案：荅與幨不同，詳僃城門篇，畢說失之。羅，疑當作「絫」，絫羅一聲之轉，絫即礧，詳僃城門篇。矢。下有脫簡。畢云：「通典（一）守拒法云『弩臺高下與城等，去城百步，每臺相去亦如之，下闊四丈，高五丈，上闊二丈，下建女牆，臺內通闇道，安屈勝梯，人上便卷收，中設氊幕，置弩手五人，僃乾糧水火』。」詒讓案：通典本太白陰經守城具篇。 \\n  \\n （一）「典」字原重，據通典守拒法刪。僃梯第五十六 \\n  \\n 禽滑釐子事子墨子三年，手足胼胝，畢云：「『骿』省文，從月。」面目黧黑，畢云：「『黎』字俗寫，從黑。」役身給使，不敢問欲。子墨子其哀之，畢云「『其』，『甚』字」。乃管酒塊脯，「塊」，道藏本、吳鈔本並作「槐」。畢云：「『乃』舊作『及』，以意改。『塊』當為『餽』，饋字假音。」詒讓案：此疑當作「澄酒搏脯」。「澄」省作「登」，與「管」形近而誤。「搏」與「槐」「塊」，形亦相似。春秋繁露求雨篇云「清酒膊脯」，澄即清，搏即膊也。釋名釋飲食云「膊，迫也。薄椓肉迫著物使燥也」。說文肉部云「膊，薄脯，膊之屋上也」。寄于大山非攻中篇，大山即泰山，此疑亦同。時墨子或在齊魯也。昧葇坐之，畢云：「當為『茅蒸』，昧音同茅。」案：畢說非也。昧葇當讀為滅茅。晏子春秋諫下篇云「景公（一）獵休，坐地而食，晏子後至，滅葭而席。公不說，曰：「寡人不席而坐地，二三子莫席，而子獨搴草而坐之，何也？」昧茅，猶言滅葭，亦即搴茅而坐之也。「昧」當作「眜」，與「滅」古音相近。左氏隱元年經「公及邾儀父盟于蔑」。「蔑」，公羊作「眜」，即其比例。說文手部云「搣，〈扌此〉也」，「〈扌此〉，捽也」，滅亦即搣之借字。若然，昧茅即是薙搣茅草。古書「矛」字，或掍作「柔」。宋本淮南子氾論訓云「槽柔無擊」，說苑說叢篇云「言人之惡，痛於柔戟」，並以「柔」為「矛」，故此「茅」字亦作「葇」矣。以樵禽子。畢云「當云以譙禽子。」王引之云：「方言『自關而西，秦晉之閒，凡言相責讓曰譙讓』。上文『子墨子甚哀之，乃管酒槐脯』云云，殊無譙讓之意。「樵」蓋「醮」之借字也。士冠禮注曰『酌而無酬酢曰醮』。故上文言酒脯。」禽子再拜而嘆。吳鈔本作「歎」。子墨子曰：「亦何欲乎？」畢云：「『亦』當為『尒』字之誤。」案：「亦」字自通，不必改「尒」。禽子再拜再拜曰：「敢問守道？」子墨子曰：「姑亡，姑亡。姑亡，言姑無問守道也，亦見公輸篇。古有亓術者，內不親民，外不約治，呂氏春秋本味篇，高注云「約，飾也」。以少閒眾，以弱輕強，身死國亡，為天下笑。子亓慎之，恐為身薑。」畢云「同僵。亡、強、薑為韻。」禽子再拜頓首，願遂問守道。曰：「敢問客眾而勇，煙資吾池，王云：「『煙』當為『堙』，堙，塞也。僃穴篇『救闉池者』，闉與堙同。」蘇說同。王引之云：「『資』疑當為『填』。堙、填皆塞也。『堙』『煙』，『填』『資』，亦皆字之誤。」俞云：「王氏讀『煙』為『堙』，是也。惟『資』字尚未得其義。資當讀為茨。淮南子泰族篇『茨其所決而高之』，高注曰『茨，積土填滿之也』。是茨與堙同義。古『茨』字或作『薋』。爾雅釋草篇『茨蒺藜』，釋文『茨，本作薋』，是也。墨子書作『資』者，即『薋』字而省艸耳。說文土部『垐，以土增大，道上』。茨與垐通。」案：俞說是也。梯、臨之攻，蓋皆兼用堙法。軍卒並進，雲梯既施，通典兵門云「以大木為床，下置六輪，上立雙牙，牙有檢梯，節長丈二尺，有四桄，桄相去有三尺，勢微曲，遞互相檢，飛於雲閒，以窺城中；有上城梯，首冠雙轆轤，枕城而上，謂之飛雲梯」，蓋其遺法。大白陰經攻城具篇同。攻僃已具，武士又多，爭上吾城，畢云「『上』，舊作『土』，據太平御覽改。」為之柰何？」畢云「池、施、多、何為韻」。子墨子曰：「問雲梯之守邪？「守」，舊本闕。王云：「此當作『問雲梯之守邪』？上文曰『敢問守道』，又曰『願遂問守道』。僃城門篇曰『問穴土之守邪』？僃蛾傅篇曰『子問蛾傅之守邪』？雜守篇曰『子問羊坽之守邪』？皆其證。今脫『守』字，則文不成義。」案：王校是也，蘇說同，今據補。雲梯者重器也，亓動移甚難。守為行城，雜樓相見，以環亓中。俞云：「『相見』，即『相閒』也。僃城門篇『見一寸』，畢云『見』疑『閒』字，是其例也。」以適廣陜為度，環中藉幕，畢云：「舊作『慕』，以意改。」毋廣亓處。畢云「度、幕、處為韻」。行城之法，高城二十尺，謂高出於城上。僃高臨篇云「行城三十尺」，此云高城二十尺，疑必有一誤。上加堞，廣十尺，左右出巨各二十尺，「巨」，讀為「距」，見僃高臨篇。高、廣如行城之法。俞云：「上文皆言行城，而此即云『高、廣如行城之法』，義不可通。疑『高廣』上脫『雜樓』兩字。上文云：『守為行城，雜樓相見，以環其中，以適廣陜為度』，然則行城也，雜樓也，本有二事，故云相見，相見即相閒也。上文既言行城之法，此繼言雜樓，故省其文曰『雜樓高廣如行城之法』。」為爵穴煇〈亻鼠〉，「爵」，吳鈔本作「雀」，同。爵穴制見僃城門篇。「煇」，當讀為「熏」。史記呂后紀「戚夫人去眼煇耳」。亦以煇為熏。爵穴、煇〈亻鼠〉，蓋亦城閒空穴之名，明其小僅容爵鼠也。「〈亻鼠〉」，畢本改「鼠」，云「舊作『〈亻鼠〉』，以意改。」案：〈亻鼠〉即鼠之變體，不必改。詩豳風七月「穹窒熏鼠」，此與彼義同。蓋以火煙熏穴以去鼠，因之小空穴亦謂之熏鼠矣。僃穴篇有〈亻鼠〉穴，亦即此。施荅亓外，畢云「言施幨蓋之」。案：荅與幨異，畢說非也，詳後。機、衝、錢、城，王引之云：「『錢』字義不可通，當是『棧』字之誤。衝，見，雜守篇。僃城門篇說城上之僃，有行棧，即此所謂棧也。城即行城，見上文。」詒讓案：六韜發啟篇云「無衝機而攻。」蓋攻守通用此。廣與隊等，雜亓閒以鐫、劍，說文金部云「鐫，破木鐫也」。釋名釋用器云「鐫，鐏也，有所鐏入也」。廣雅釋言云「鐫，鑿也」。劍與鐫異用並舉，殊不倫，疑當為「斲」。「斲」，僃穴篇亦訛「劍」，可證。斲、鐫，皆所以斫破敵之梯者。持衝十人，此城內之衝，以距攻城之梯者，使十人持之。執劍五人，「劍」亦疑當為「斲」。皆以有力者。令案目者視適，案按同。爾雅釋詁云「按，止也」。謂止目注視，欲其審也。淮南子泰族訓云「欲知遠近而不能，教之以金目，則射快」，許注云「金目，深目，所以望遠近射準也」。此案目，疑與金目義同。畢云「適同敵」。以鼓發之，夾而射之，重而射，疑脫「之」字。披機藉之，「披機」，當從僃蛾傅篇作「校機」。城上繁下矢、石、沙、炭以雨之，畢云：太平御覽引「繁」作「多」。王引之云：「『炭』當為『灰』，俗書『灰』字作『〈厂火〉』，與『炭』相似而誤。灰，見僃城門篇。沙灰皆細碎之物，炭則非其類矣。雜守篇亦誤作『炭』。太平御覽兵部五十五引此，正作『灰』」。薪火、水湯以濟之，審賞行罰，以靜為故，從之以急，毋使生慮。畢云：「故、慮為韻。」蘇云：「言兵貴神速，久則變矣。」若此，則雲梯之攻敗矣。 \\n  \\n （一）原誤作「晏公」，據晏子春秋改。 \\n  \\n 守為行堞，堞高六尺而一等，畢云：「等，級。」施劍亓面，「劍」，亦疑當為「斲」。以機發之，衝至則去之，不至則施之。行堞施斲蓋可以破梯，而不能當衝。僃穴三尺而一，僃城門篇說同。蒺藜投畢云：「據僃城門，當為『疾犁』。」必遂而立，疑當作「必當隊而立」。以車推引之。 \\n  \\n 裾城外，「裾」上當有「置」字。畢云：「裾城未詳，文與僃蛾傅同。彼『裾城外』，作『置薄城外』四字，下『裾』字俱作『薄』。」詒讓案：「裾」當為『椐』之訛，詳僃城門篇，下並同。蓋於城外別植木為薄，以為藩柂也。去城十尺，裾厚十尺。伐裾，畢云「僃蛾傅此下有『之法』二字。」小大盡本斷之，畢云：「『本』，僃蛾傅作『木』。」以十尺為傳，畢云：「僃蛾傅作『斷』，此『傳』字當為『（）』之訛也。說文云『（），古文斷』。『（）』，古文『專』字。」雜而深埋之，堅築，畢云「僃蛾傅作『堅築之』，『雜』作『離』。」毋使可拔。二十步一殺，殺，蓋擁裾左右，橫出為之。置裾如城之廣袤，二十步則為之殺，如僃穴篇置穴十步。則擁穴左右為殺也。殺有一鬲，「鬲」，僃蛾傅篇作「〈土虞〉」。案：當與隔通。號令篇有隔部署隔，蓋擁裾為殺，於殺中為隔，以藏守圉之人及器具。又為門，以僃出擊敵也。鬲厚十尺，與裾厚同。殺有兩門，蓋內外兩重門。門廣五尺。裾門一，施淺埋，弗築，令易拔。「施」下疑有脫字。城希裾門而直桀。畢云「僃蛾傅作『置搗』。」王引之云：「『城』下當有『上』字，希與睎同，直與置同，桀與楬同，言城上之人望裾門而置楬也，僃蛾傅篇作『城上希薄門而置楬』，是其證。今本脫『上』字，則文不成義。」案：王說是也。望裾門而置楬者，所以為識別，以便出擊敵也。 \\n  \\n 縣火，四尺一鉤樴，說文木部云「樴，弋也」。鉤樴，蓋以弋著鉤而縣火。五步一灶，灶門有鑪炭。畢云：「舊脫一『灶』字，據僃蛾傅增。」案：畢本脫『門』字，今據吳鈔本、道藏本補。僃蛾傅篇亦有「門」字。令適人盡入，煇火燒門，畢云：「『煇』，僃蛾傅作『車』。」詒讓案：煇，亦讀為熏。說文（）部云「熏，火煙上出也」。「車」，疑亦「熏」之訛。縣火次之。出載而立，說文車部云「載，乘也」。似謂戰車。亓廣終隊。兩載之閒一火，畢云：「『閒』下舊有『載之門』三字，據僃蛾傅去之，當是上三字重文之訛。」皆立而待鼓而然火，舊本「待」訛「持」，「然」作「撚」。畢云：「僃蛾傅云『待鼓音而燃』。『待』『持』，『燃』『撚』，字相似，然此義較長，不必改從彼。說文云『撚，執也』。」王云：「此當依僃蛾傅篇作『皆立而待鼓而然火』，謂燒門之人皆待鼓音而然火也。畢謂持、撚二字不必改，又訓撚為執，皆非也。既執火，則不能又持鼓矣。」案：王說是也，今據正。即具發之。「具」與「俱」通，僃蛾傅篇作「俱」。適人除火而復攻，王引之云：「『除』字義不可通，『除』當為『辟』，辟與避同。言我然火以燒敵人，敵人避火而復攻城也。隸書『辟』字或作『（）』，見漢益州太守高朕脩周公禮殿記及益州太守高頤碑，與『除』相似而誤。僃蛾傅篇正作『敵人辟火而復攻』。」案：除火，謂敵屏除城上所下之火。左昭十八年傳云「振除火災」。僃蛾傅篇作「辟」，義同。王說未塙。縣火復下，適人甚病，故引兵而去。則令我死士畢云：「舊脫『士』字，據僃蛾傅增。」左右出穴門擊遺師，畢云：「猶言餘師。」蘇云：「『遺』，蓋『潰』之誤，僃蛾傅篇同。」詒讓案：「遺」疑當為「遁」之誤。令賁士、主將皆聽城鼓之音而出，王引之云：「『賁』字義不可通，『賁』當為『者』，字之誤也。隸書『者』『賁』二字相似，說見天志篇。者與諸同，秦詛楚文，者侯即諸侯。泰山刻石『者產得｛宀多｝』，即『諸產得宜』。大戴記衛將軍文子篇『道者孝悌』，鹽鐵論散不足篇『者生無易由言』，漢書武五子傳『其者寡人之不及與』，並以『者』為『諸』。上文已令死士出擊矣，故諸士及主將皆聽城鼓之音而出，即可勝敵也。號令篇有『諸人士』，又云『諸吏卒民』。」案：「賁」字不誤，「賁」與「虎賁」義同。宋書百官志云「虎賁舊作虎奔，言如虎之奔走也」。風俗通義正失篇云「言猛怒如虎之奔赴也」，是其義也。又聽城鼓之音而入。因素出兵施伏，畢校改「素」為「數」，云「舊『數』作『素』，『伏』作『休』，據僃蛾傅改」。王云「鄭注喪服曰『素，猶故也』。因素出兵，猶言照舊出兵耳，畢改『素』為『數』，則義不可通。僃蛾傅篇正作『素』，不作『數』也。」夜半城上四面鼓噪，畢云：「說文云『譟，〈扌夒〉也』，此省文。」適人必或，畢云「同惑」。有此必破軍殺將。以白衣為服，以號相得，謂口為號也。號令篇云：「夕有號」。六韜金鼓篇云「以號相命，勿令乏音」。若此，畢云：「舊作『也』，以意改。」則雲梯之攻敗矣。」 \\n 僃水第五十八 \\n  \\n 城內塹外周道，詳僃城門篇廣八步，僃水謹度四旁高下。城地中遍下，此當作城中地偏下。令耳亓內，畢云：「『耳』疑『瓦』字。」蘇云「『令』與『瓴』通，六書故曰『瓴，牝瓦仰蓋者。仰瓦受覆瓦之流，所謂瓦溝。」詒讓案：「耳」疑當為「巨」，篆文相近，即「渠」之省，此與僃城門篇令耳異。及下地，地深穿之令漏泉。畢云：「通典守拒法云『如有洩水之處，即十步為一井，井之內潛通引洩漏』，即其遺法。」置則瓦井中，畢云「則同側。」視外水深丈以上，鑿城內水耳。「耳」亦當為「巨」，即水渠字。畢云疑「瓦」字，失之。 \\n  \\n 並船以為十臨，畢云：「言方舟以為臨高之具。」臨三十人，戰國策楚策云「舫船載卒，一舫載五十人。」此一船止三十人，與彼異。人擅弩計四有方，「方」，畢本作「弓」，云「舊作『方』，以意改。」王云：「擅與撣同，謂提持也，說見僃城門篇。」詒讓案：僃蛾傅篇云「令一人操二丈四矛」，「矛」誤作「方」，則此「方」亦「矛」之誤。「有」疑當為「酋」，音近而誤。韓非子八說篇云「搢笏干戚，不適（一）有方鐵銛」，「有方」亦「酋矛」之誤，與此正同。此文疑當云「人擅弩什四酋矛」或作「什六人擅弩四酋矛。」「什」「計」艸書相近而誤。號令篇云「諸男女有守於城上者，什六弩四兵。」蓋守法，通率十人之中，六人執弩主發，四人執兵主擊刺。此云「什四酋矛」，即四兵也。然則臨三十人，蓋擅弩者十八人，擅矛者十二人與？必善畢云：「善同繕，言勁也。」以船為轒轀。疑當讀「必善以船為轒轀」七字句，畢讀恐非。此與陸戰以車為轒轀同，詳僃城門篇。二十船為一隊，選材士有力者三十人共船，亓二十人人擅有方，「方」，畢本亦改「弓」。王云「『有』字疑衍。」案：疑亦當作「亓十二人，人擅酋矛」，與上文「什四酋矛」文數正合，今本「十二」兩字誤到，「酋矛」亦誤作「有方」，遂不可通。畢、王兩校並未塙。劍甲鞮瞀，畢云：「說文云『鞮，革履也』。瞀，鍪字假音，說文云『鍑屬。』」王引之云：「畢分鞮鍪為二物，非也。鞮鍪即兜鍪也。兜鍪，冑也。故與甲連文。韓策曰『甲盾鞮鍪』，漢書揚雄傳『鞮鍪生蟣蝨，介冑被霑汗』，師古曰『鞮鍪即兜鍪也』。字亦作鞮鞪，漢書韓延壽傳『被甲鞮鞪』，皆其證。」十人人擅苗。下「人」字，舊本脫，今據王校補。案：疑當作「十八人，人擅弩。」畢云「苗同矛，猶苗山即茅山」，未塙。先養材士為異舍，食亓父母妻子以為質，視水可決，以臨轒轀，決外隄，城上為射〈扌義〉畢本改「檥」，云「說文云『檥，榦也。』言矢榦，舊從手，非，今改。」案：檥即表儀之正字，爾雅釋詁云「儀，榦也」，與說文義同。然此下云疾佐之，則不得立表檥以射。竊疑當為「射機。」僃城門篇有作射機之法，彼下文又云「二十步一，令善射者佐之」，與此文亦可互證，畢校未塙。疾佐之。畢云：「通典守拒法云『城中速造船一二十隻，簡募解舟檝者載以弓、弩、鍬、钁，每船載三十人，自暗門銜枚而出，潛往斫營，決隄堰，覺即急走，城上鼓噪，急出兵助之』，即其遺法。」 \\n  \\n （一）原作「逮」，據韓非子改。顧廣圻云：「適，讀為敵。」僃突第六十一 \\n  \\n 此篇前後疑有脫文 \\n  \\n 城百步畢云：「後漢書注引有『為』字，一引無。」一突門，此城內所為以僃敵者。六韜突戰篇云「百步一突門，門有行馬。」突門各為窯灶，窯灶，詳後僃穴篇。竇入門四五尺，為亓門上瓦屋，「亓」字，吳鈔本無。毋令水潦能入門中。吏主塞突門，用車兩輪，以木束之，塗其上，「亓」，舊本作「其」，吳鈔本作「亦」，今據校改「亓」。維置突門內，此即僃城門篇之轀也，凡轀皆以車輪為之，而維以繩，故僃蛾傅篇云「斬維而下之」，蘇云：「維，繫也。」使度門廣狹，「狹」俗字，它篇並作「陜」，此疑亦當同。令之入門中四五尺。畢云「之」，後漢書注引作「人。」置窯灶，畢云：「『窯』，後漢書注引作『窐』，非。」門旁為槖，畢云：「舊作『槁』，下同，據後漢書注改。又韓非子云『干城拒衝，不若堙穴伏櫜』，『櫜』當為『橐』。」充灶伏柴艾，畢云：「舊『伏』作『狀』，以意改。後漢書注作『又置艾。』」詒讓案：袁譚傳李注引，「伏」亦作「狀」，則唐本已誤。寇即入，下輪而塞之。舊本「輪」誤「輔。」畢云：「後漢書注引作『輪』。」王云「『輪』字是也。上文曰『吏主塞突門，用車兩輪』，是其證。」案：王校是也，蘇說同，今據正。鼓橐而熏之。僃穴第六十二 \\n  \\n 僃城門篇說攻具十二，穴在突前，此次與彼不同，疑亦傳寫移易，非其舊也。 \\n  \\n 禽子再拜再拜，曰：「敢問古人有善攻者，「古」，王校改「適」，云「舊本『適』作『古』，『古』乃『適』之壞字，今改正。」案：僃梯篇說守道云「古有其術者」，則「古」字似非誤。穴土而入，縛柱施火，「縛」，舊本作「縳」，依王校改。以壞吾城，商子境內篇云「穴通則積薪，積薪則燔柱。」通典兵門說距闉，謂「鑿地為道，行於城下，攻城建柱，積薪於其柱，圜而燒之，柱折城摧。」即古穴攻法也。城壞，或中人此下舊本有「大鋌前長尺」云云，七百餘字，今依顧校移前僃城門篇。為之柰何？」子墨子曰：「問穴土之守邪？僃穴者城內為高樓，以謹王引之云：「自『為之柰何』至『以謹』，凡二十四字，舊本誤入僃城門篇，今移置於此。」案：王校是也，蘇說同，今據正。「以謹」，屬下「候望適人」為句。候望適人。適人為變，築垣聚土非常者，畢云：「言以所穴之土築垣。」若彭有水濁非常者，畢云：「水濁者，穴土之驗。」王云：「若，猶與也，彭與旁通。」此穴土也，急塹城內畢云：「玉篇云『塹同塹』。」穴亓土直之。畢云：「『亓』，舊作『內』，亦以意改。直，當也。說文云『直，正見也』。」穿井城內，五步一井，傅城足，畢云「『傅』，舊作『傳』，以意改。」高地，丈五尺，畢云：「言視城足之高於地丈五尺者，穿之。」案：此言高地則以深丈五尺為度，畢說失之。下地，得泉三尺而止。舊本無「下」字，王引之云：「當作『下地，得泉三尺而止。』下地與高地對文，今本脫『下』字。」案：王校是也，今據補。令陶者為罌，容四十斗以上，固順之以薄〈革各〉革，「固順」義難通，「順」當作「幎」。「冥」「頁」，「巾」「川」，隸書相近而誤。說文巾部云「幎，幔也」，亦作幂，廣雅釋詁云「幂，覆也。」固幎之以薄〈革各〉革，謂以革堅覆罌口也，文選馬汧督誄李注引作「幕罌」，「幕」即「幂」之誤。李所舉雖非元文，然可推校得其沿誤之由也。畢云：「即通典所云『以新罌用薄皮裹口如鼓』也。」蘇云：「唐韻『〈革各〉，盧各切，音洛』。說文云『生革可以為縷束也』。」詒讓案：薄〈革各〉革幎罌，蓋與冒鼓相似。呂氏春秋古樂篇云「帝堯命質為樂，乃以麋〈革各〉置缶而鼓之」，彼「置」當作「冥」，即幂之假字，可證通典如鼓之說。置井中，使聰耳者伏罌而聽之，審知穴之所在，鑿穴迎之。舊本鑿穴之「穴」訛作「內」，王校改「穴」，云「篆文『穴』字作『（）』，因訛而為『內』。」案：王校是也，今據正。畢云：「文選注引云『若城外穿地來攻者，宜於城內掘井，以薄城幕罌內井，使聰耳者伏罌而聽，審知穴處，鑿內迎之』，太平御覽引云『若城外穿地來攻者，宜城中掘井，以薄甕內井中，使聽聰者伏甕聽之，審知穴處，鑿內而迎之』，與此微異。通典守拒法『地聽，於城內八方穿井，云各深二丈，以新罌用薄皮裹口如鼓，使聰耳者於井中託罌而聽，則去城五百步內悉知之，審知穴處，助鑿迎之』云云，即其法也。」 \\n  \\n 令陶者為月明，王引之云：「『月明』，當為『瓦罌』。僃城門篇『瓦木罌容十升以上』，是其證。隸書『瓦』字作『（）』，與『月』相似而誤。『明』者，『罌』之壞字耳。」案：王校是也，蘇校「月」字同。長二尺五寸六圍，王引之云：「『六圍』上當有『大』字，僃城門篇『木大二圍』即其證。」中判之，合而施之穴中，「穴」，舊本訛「內」，今據王校正。偃一，畢云「偃仰」。覆一。下疑當接後「下迫地」句。柱之外善周塗，亓傅柱者勿燒。畢云：「『亓傅』，舊作『亦傳』，以意改。」柱者勿燒畢云「四字衍」。柱善塗亓竇際，畢云「縫也。」勿令泄。即下文云「無令氣出也。」兩旁皆如此，與穴俱前。畢云：「『穴』舊作『內』，以意改。」詒讓案：言為穴柱與鑿穴俱前，猶下云「令穴者與版俱前」也，自「柱之外」至此三十四字，並說穴柱，與上下文不相冢，疑當在後文「無柱與柱交者」下，然首尾文義亦不甚相接，未敢輒移，附識於此。下迫地，此文不屬，疑當接上「偃一，覆一」句，蓋謂施罌穴中其下迫地也。置康若灰亓中，畢本「灰」作「矢」，云「康即糠字，見說文。『矢』舊作『疾』，以意改，下同。」王引之云「畢改非也，『疾』乃『灰』之誤，非『矢』之誤。僃城門篇『爨灰康秕』，即其證。康灰皆細碎之物，故同置於穴中，矢則非其類矣。『灰』俗作『〈厂火〉』，『疾』本作『（）』，二形相似，又涉下文『疾鼓橐』而誤耳。」案：王校是也，今據正。勿滿。句灰康長五竇，「五」，疑「亙」之誤。說文木部云「〈木恆〉（一），竟也」，古文作「亙。」此言竟滿其竇，猶下云「戶內有兩蒺藜，皆長極其戶。」左右俱雜相如也。雜，猶帀也，詳經上篇。穴內口為灶，令如窯，畢云：「說文云『窯，燒瓦灶也』。即今『窰』字正文。」令容七八員艾，員，即丸也，論衡順鼓篇云「一丸之艾。」左右竇皆如此，灶用四橐。淮南子本經訓云「鼓橐吹埵」，高注云「橐，冶鑪排橐也。」穴且遇，畢云：「舊作『愚』，據下改。」以頡皋衝之，疾鼓橐熏之，必令明習橐事者畢云：「『習』，舊作『翟』，以意改。」勿令離灶口。畢云：「通典守拒法云『審知穴處，助鑿迎之，與外相遇，即就以乾艾一石，燒令煙出，以板於外，密覆穴口，勿令煙洩，仍用鞴袋鼓之』，即其遺法。所云『以板於外，密覆穴口，勿令煙洩』，即下連版法也。」連版以穴高下、廣陜為度，「陜」，吳鈔本作「狹。」蘇云：「陜與狹同。」案：陜正狹俗，詳僃城門篇。令穴者與版俱前，鑿亓版令容矛，畢云「舊作『予』，以意改。」參分亓疏數，此言版上鑿空之數。蘇云：「參與三同，數讀為促。」令可以救竇。穴則遇，蘇云「則猶即也。」以版當之，畢云：「『版』，舊作『攸』，以意改。」以矛救竇，勿令塞竇，竇則塞，引版而郤，畢云：「『引』，舊作『弓』，以意改。郤，卻字俗寫。」案：王改「卻。」廣雅釋言云「卻，退也。」過一竇而塞之，「過」，王校作「遇」。鑿亓竇，通亓煙，煙通，疾鼓橐以熏之。從穴內聽穴之左右，「從」，舊本作「徒」，畢以意改「徙」。王引之云：「畢改非也。敵人穴土而來，我於城內鑿穴而迎之，此本無他穴可徙，不得言徙穴也。『徒』當為『從』，謂從穴內聽之也。隸書『從』字作『（）』，與『徒』相似而誤。漢書王莽傳『司恭司從司明司聰』，今本『從』訛作『徒』」。案：王校是也，今據正。「穴」下舊本脫「之」字，今據道藏本、吳鈔本補。急絕亓前，勿令得行。若集客穴，塞之以柴塗，令無可燒版也。然則穴土之攻敗矣。畢云：「『穴土』，舊作『內土』以意改」。王引之云：「自『侯望適人』至『穴土之攻敗矣』，凡三百四十五字，舊本亦誤入僃城門篇，今移置於此。『以謹候望適人』六字，文義緊相承接，不可分屬他篇。且上文曰『僃穴者城內為高樓』，下文曰『然則穴土之攻敗矣』，則為僃穴篇之文甚明。」案：王校是也，蘇說同，今據移正。 \\n  \\n （一）原誤作「亙」，據說文改。 \\n  \\n 寇至吾城，急非常也，謹僃穴。穴疑有應寇，句。急穴句。穴未得，慎毋追。似言未得敵穴所在，則勿出城追敵。畢云：「言己不謹其僃，且勿追寇。」 \\n  \\n 凡殺以穴攻者，二十步一置穴，穴高十尺，鑿十尺，言穴廣與高等。鑿如前，如讀為而，言穴向前鑿也。步下三尺，謂每步則下三尺，然所下太多，疑「步」上有脫字。十步擁穴，左右橫行，高廣各十尺殺。舊本重「高」字。畢謂兩「高」字疑當為「鬲」。蘇云「『高』字疑誤重」。案：道藏本、吳鈔本並無下「高」字，是也，今據刪。「殺」上疑當有「為」字。此言凡穴直前十步，則左右橫行，別為方十尺之穴，謂之殺，以僃旁出也。僃梯篇說置裾城外，亦云二十步一殺。 \\n  \\n 俚兩罌，深平城畢云「俚同埋」。詒讓案：僃城門篇作「貍」，此作「俚」，並「薶」之假字。置板亓上，〈貝冊〉板以井聽。畢云「〈貝冊〉未詳」。案：「〈貝冊〉」疑「〈耳絲〉」之誤。〈耳絲〉版，即上文之連版也。五步一密。即上文所謂穿井城內，五步一井也。蘇云：「井聽疑誤倒，當作為『井五步一』」。用〈扌司台〉若松為穴戶，「〈扌司台〉」未詳，疑當為「枱」。鐘鼎古文從台者，或兼從司省，今所見彝器欵識「公（）〈亯夂〉」，「始」字作「（）」，是其例也。此〈扌司台〉字亦當從木。說文木部「枱，耒耑也」。此疑假為「梓」字。說文「梓，楸也，從木宰聲」，與「枱」古音同部，得相通借。墨書多古文，此亦其一也。蘇云「『〈扌司台〉』或『桐』字之訛」，非是。戶穴有兩蒺｛艹梨｝，「戶穴」當作「戶內」。蒺藜，「藜」作「｛艹梨｝」，與六韜軍用篇同，詳僃城門篇。吳鈔本作「藜」。皆長極亓戶，戶為環，蓋著環以便開閉。壘石外〈土厚〉，吳鈔本作「厚」。畢云：「〈土厚〉即厚字。說文云『垕古文厚，從后土』。此又俗加。」案：「外厚」義難通。「〈土厚〉」疑「埻」字之誤。玉篇土部及集韻十九鐸，字並作「（）」，蓋即「郭」之異文，與「（）」字別。漢書尹賞傳云：「致令辟為郭」，顏注云「郭謂四周之內也」。此云「壘石外埻」，亦謂壘石為穴外周郭，即下文云「先壘窯壁」也。高七尺，加堞亓上。勿為陛與石，以縣陛上下出入。此皆僃敵人之集吾穴也。蘇云「言穴中勿為陛階，出入者縋而上下也。」具鑪橐，畢云：「舊俱作『槁』。橐以牛皮，鑪有兩缻，以橋鼓之百十，畢云「橋，桔皋也。」詒讓案：百千，似言橋之重，「百」上疑脫「重」字，「十」當為「斤」，「斤」訛作「什」，又脫其偏（）耳，下文可證。每亦熏四十什，「亦」，畢本作「丌」。道藏本、吳鈔本作「亦」。以文義審之，此當作「毋下重四十斤」，「毋」「每」、「下」「亦」、「重」「熏」、「斤」「什」，並形近而誤。然炭杜之，畢云：「然即燃正文。」滿鑪而蓋之，毋令氣出。適人疾近五百穴蘇云：「『吾百』二字乃『吾』字之訛，下言吾穴是也。」穴高若下，不至吾穴，言客穴與內穴不正相直也。即以伯鑿而求通之。「伯」，吳鈔本作「百」，疑當作「倚。」倚，邪也，詳僃城門篇。言穴不正相直，則必邪鑿之乃可通也。後文云「內去竇尺邪鑿之。」穴中與適人遇，則皆圉而毋逐，蘇云：「圉與禦同，言與敵相持，勿逐去之。」且戰北，疑當作「戰且北」，言戰而詳北以誘敵，使深入穴中也。以須鑪火之然也，即去而入壅穴殺。壅，即擁之俗，「壅穴殺」，即上文所謂「十步擁穴，左右橫行，高廣各十尺」者也。有〈亻鼠〉（），畢云：「俱『鼠』字之誤。」案：疑即後鼠穴，然「鼠」字不當重，畢說未塙。下一字疑即「竄」之異文，變穴形為阜耳。說文穴部云「竄，匿也，從鼠在穴中。」鼠竄猶云鼠穴矣。為之戶及關籥獨順，此亦謂殺也。關籥當讀為管鑰。管即鎖，鑰即匙也，與僃城門篇門植關異，說詳彼。「獨順」義不可通。「鑿」疑當為「繩幎」二字，屬關籥為句。「繩」從黽，「獨」從蜀，遍旁相似。史記倉公傳「肝氣濁而靜」，集解「徐廣云：濁一作黽」，此「繩」訛作「獨」，與彼相類。「幎」「順」二字，此書亦多互訛。前幎罌「幎」字，今本亦作「順」，是其證也。關籥繩幎，以為門戶啟閉繫蔽之用，僃城門篇云「諸門戶皆令鑿而幂孔孔之，各為二幂，一鑿而繫繩，長四尺」，亦見雜守篇。是繫繩幂鑿，乃守門戶之恆制也。或讀「獨順」屬下句，失之。得往來行亓中。穴壘之中各一狗，狗吠即有人也。 \\n  \\n 斬艾與柴長尺，畢云：「『柴』舊作『此』以意改。」詒讓案：「此」疑即「柴」之省。此書多用省借字，如以「也」為「他」，以「之」為「志」，皆其例也。僃突篇亦云「充灶伏柴艾。」自「斬艾與柴長尺」至「男女相半」，凡三百九十四字，舊本錯入僃城門篇，畢本同。王云：「以下多言鑿穴之事，當移置於僃穴篇，然未知截至何句為止。」案：王校甚是，而未及移正。蘇謂此錯文當截至「諸作穴者五十人，男女相半」為止，是也。本篇下文「五十人」三字，前後文義不相屬，即錯簡之〈從，中“彳改車”〉跡未盡泯者也。今據移著於此。乃置窯灶中，先壘窯壁迎穴為連。王引之云：「『連』下當有『版』字，而今本脫之。上文曰『連版以穴高下廣陜為度』，是其證。」 \\n  \\n 鑿井傳城足，三丈一，上云五步一井，六尺為步，五步即三丈也。視外之廣陜而為鑿井，慎勿失。句城卑穴高從穴難。畢云：「二個『穴』字，舊俱作『內』，以意改。」蘇云：「言高下不相值也。」鑿井城上，俞云：「城上無鑿井之理，『城上』當作『城內』，即上文穿井城內之事。」詒讓案：疑當作「城下。」為三四井，內新〈垂斤〉井中，「〈垂斤〉」，當為「甀」之誤。畢云：「當為『新（）』。」伏而聽之。審之知穴之所在，以上文校之，「審」下「之」字疑衍。穴而迎之。穴且遇，為頡皋，必以堅材為夫，畢云：「同趺，如足兩分也。」舊本「材」作「杖。」俞云：「『扙』乃『材』字之誤，言必以材之堅者為頡皋之趺也。」案：俞校是也，今據正。以利斧施之，命有力者三人用頡皋衝之，灌以不潔十餘石。畢云「若糠矢之類。」 \\n  \\n 趣伏此井中，畢云：「『伏』舊作『狀』，以意改。趣同促。」詒讓案：「此」當為「柴」，上文「斬艾與柴」，「柴」亦作「此」。僃突篇亦以柴艾並舉，故此下文云「置艾其上」，皆可證。置艾亓上，七分，「七分」，義不可解，疑當作「七八員」三字。上文云「穴內口為灶，令如窯，令容七八員艾」，是其證。盆蓋井口，毋令煙上泄，旁亓橐口，疾鼓之。 \\n  \\n 以車輪〈車蒀〉。〈車蒀〉與轀同，上當有「為」字，以車輪為轀，猶僃城門篇云「兩材合而為之轀」，下文云「以車兩走為蒀」也，〈車蒀〉即轀之別體文，省作「蒀」，正字當作「〈車宛〉」，詳僃城門篇。畢云：「下文作『蒀』，即『薀』省文，說文云『薀，積也』」失之。一束樵，染麻索塗中以束之。「染」，舊本作「梁」，畢云「疑『粱』字。」蘇云：「『梁』為『染』之誤，染麻索以塗者，所以避燒。」案：蘇說是也，僃蛾傅篇云「染其索塗中」，今據正。鐵鎖，六韜軍用篇「鐵械鎖參連百二十具」，又有「環利鐵鎖，長二丈以上，千二百枚。」此鐵鎖端亦有環，與彼制合。漢書王莽傳云「以鐵鎖琅當其頸。」畢云：「當為『瑣』，說文無『鎖』字，據僃蛾傅作『鎖』。」縣正當寇穴口。畢云：「『穴』舊作『內』，以意改。」鐵鎖長三丈，畢云：「通典守拒法云『先為桔槔縣鐵鎖，長三丈以上，束柴葦焦草而燃之，隊於城外所穴之孔以煙燻之，敵立死』。已上罌聽、連版、伏艾、縣鎖、僃穴土之法。」端環，一端鉤。言鐵鎖有兩端，一端為環，一端為鉤。據通典說鐵鎖，蓋以環繫於桔槔，而鉤則以束柴葦焦草而燃之者也。後文又有鐵鉤。 \\n  \\n 〈亻鼠〉穴高七尺，「〈亻鼠〉」，畢本改「鼠」，云「舊作『〈亻鼠〉』，以意改。」案：前及僃梯篇並作『〈亻鼠〉』，宜從舊本，〈亻鼠〉穴猶爵穴，亦即僃梯篇之熏鼠也。五寸廣，柱閒也尺，「也」疑亦「七」之誤，謂穴牆兩旁各為柱，其閒七尺。二尺一柱，此謂穴牆一邊二尺則一柱也。柱下傅舄，一切經音義引許叔重云「楚人謂柱〈石冩〉曰礎。」畢云：「張衡西京賦云『雕楹玉〈石冩〉』。李善注云『廣雅云：〈石冩〉，礩也。〈石冩〉古字作舄』。」二柱共一員十一。「員十一」義不可通。下文兩言「員士」，疑「十一」即「士」字，傳寫誤分之。然「員士」亦無義，蓋當為「負土。」周禮冢人，賈疏云「隧道上有負土。」此為穴亦為隧道，故有負土。蓋以板橫載而兩柱直榰之，故云二柱共一負土，下並同。兩柱同質，畢云：「『礩』，古字如此。」詒讓案：此與僃城門篇「樓四植，植皆為通舄」，制蓋略同。橫員士，謂負土之版橫者。柱大二圍半，必固亓員士，無柱與柱交者。似謂柱橫直相交。然「無」字必誤。上文錯入僃城門篇者，有「柱之外，善周塗其附柱者」云云三十四字，疑此下之錯簡，詳前。 \\n  \\n 穴二窯，皆為穴月屋，王引之云：「『皆為穴月屋』當作『皆為穴門上瓦屋』，謂於穴門上為瓦屋也。僃突篇曰『突門各為窯竇，竇入門四五尺，為亓門上瓦屋』，是其證。隸書『瓦』字作『（）』，與『月』相似而誤，又脫『門上』二字，則義不可通。」案：王校是也，蘇說同。為置吏、舍人，各一人，漢書高帝紀，顏注云「舍人，親近左右之通稱也。」文穎云「舍人，主廄內小吏（一），官名也。」必置水。蓋以僃飲。塞穴門以車兩走，畢云「即車輪」。詒讓案：僃突篇作「車兩輪」，僃蛾傅篇亦云「車兩走」，然車輪不當云走，義未詳。為蒀，蒀亦即轀字，「畢云」薀省文，失之。塗亓上，以穴高下廣陜為度，令入穴中四五尺，維置之。「入」舊本作「人」。蘇云：「『人』當作『入』，維，繫也，此亦見僃突篇。」案：蘇校是也，今據正。當穴者客爭伏門，畢云：「舊『穴』作『內』，『客』作『容』，以意改。」案：道藏本「客」字不誤，「門」疑「鬥」之誤。轉而塞之為窯，容三員艾者，畢云：「『容』舊作『客』，以意改。」令亓突入伏尺。畢云：「『亓突入』，舊作『亦突人』，以意改。一本無『伏尺』二字。」詒讓案：「伏」疑即上文之「密」，二字音近，如宓羲「宓」或作「伏。」顏之推家訓書證篇，謂俗作「密」是其例。伏傅突一旁，畢云：「『傅』，舊作『付』，以意改。」以二橐守之，勿離。穴矛畢云：「舊作『內予』，以意改。」以鐵，長四尺半，此疑即後文所謂短矛。大如鐵服說，即刃之二矛。未詳。畢云：「舊凡『矛』字作『予』，俱以意改。」內去竇尺，「內」，亦當為「穴。」邪鑿之，上穴當心，亓矛長七尺。謂穴高則用長矛。穴中為環利率，穴二。六韜軍用篇亦有環利鐵鎖，然其義未詳。 \\n  \\n （一）原作「小史」，據漢書改。 \\n  \\n 鑿井城上，疑亦當為「下」，詳前。俟亓身井且通，王云「『身』者，『穿』之壞字也。隸書『身』字或作『耳』，見漢處士嚴發殘碑，與『穿』字下半相似而誤。」居版上，畢云「居同倨。」案：疑當如字，畢說未塙。而鑿亓一遍，「偏」之借字，畢以意改「偏」，非，下同。已而移版，鑿一遍。頡皋為兩夫，亦同趺。而旁貍亓植，而數鉤亓兩端。「數鉤」義難通，吳鈔本「數」作「敷」，疑當讀為「傅。」謂傅著鉤於頡皋之兩端也。「亓」，舊本作「其」，吳本作「亦」，蓋當為「亓」，今校正。諸作穴者五十人，男女相半。自「斬艾與柴長尺」至此，三百九十四字，並從僃城門篇移此。五十人。此三字上下文義不屬，蓋即上文「作穴者五十人」之賸字。今本上文錯入僃城門篇，惟此三字尚未刪去耳。攻內為傳士之口，受六參，蘇云：「『士』當作『土』。『口』字誤。蓋言器之盛土者。」詒讓案：「內」亦當為「穴」之誤，「傳」疑當為「傅」，僃城門篇云「比傅薪土。」又或當作「持」，此書凡言容儲物，多云持。僃城門篇云「持水持沙」，此下文云「持罌持醢」，皆是也。僃城門文舊本錯入此篇者「持水」字又訛作「傳火」，竊疑此「傳士」亦當為「持土」之訛。「參」疑當為「絫」，形近而誤。僃城門篇「參石」即「礧石」，可證。彼篇又云「五步一壘」，僃蛾傅篇云「土五步一，毋下二十畾。」絫、畾、壘、藟並即虆之假字，虆盛土籠，亦詳僃城門篇。約枲繩以牛亓下，可提而與投，蘇云：「枲繩，麻繩也。『牛』義未詳，疑『絆』字之誤。『與』當作『舉』。」已則穴七人守退，壘之中為大廡一，藏穴具亓中。蘇云：「廡，古文甒。見儀禮注。方言云『罌，周魏之閒謂之甒』。」難穴，「難」當為「〈著斤〉」，二字形近，古書多互訛，詳耕柱及經下篇，下並同。取城外池脣木月散之什，疑當作「取城外池脣木瓦散之外。」「瓦」「月」、「外」「什」，形近而誤。斬亓穴，當作「塹亓內。」上文云「急塹城內」是也。斬，即塹之省。「內」「穴」亦形之誤。深到泉。「泉」，舊本誤作「界」，王引之云：「『界』字文義不明，『界』當為『泉』。僃城門篇『下地得泉三尺而止』，是其證。隸書『泉』字或作『｛白小｝』，見漢郃陽令曹全碑，『界』字作『（）』，見衛尉卿衡方碑。二形相似而誤。」案：王說是也，今據正。難近穴為鐵鈇。說文金部云「鈇，莝斫刀也。」金與扶林長四尺，「扶林」疑當作「鈇枋。」枋、柄通。周禮太宰「八柄」，外史作「枋。」財自足。「財」，舊本誤「則」，據道藏本、吳鈔本正。史記孝文紀「見馬遺財足」，索隱云「財字與纔同。」漢書揚雄傳「財足以奉郊廟」，顏注云「財讀為纔同。」管子度地篇云「率部校長官佐財足，財自足。數適足不過多也。」客即穴，漢書西南夷傳，顏注云「即，若也。」畢云「即，就也」，非。亦穴而應之。 \\n  \\n 為鐵鉤鉅長四尺者，財自足，鉅與距通。荀子議兵篇所謂宛鉅。穴徹，蘇云：「徹，通也。」案：蘇說是也。畢讀「穴」上屬，云：「纔與穴等也」，非。以鉤客穴者。蘇云：「此言鐵鉤之用。」為短矛、「短」，道藏本作「距」，誤。短戟、短弩、｛亡虫｝矢，｛亡虫｝矢蓋亦短矢也。方言云「箭其三鐮長尺六者，謂之飛｛亡虫｝。」郭注云「此謂今射箭也。」文選閒居賦「激矢｛亡虫｝飛。」李注引東觀漢記「光武作飛｛亡虫｝箭以攻赤眉」。廣雅釋器云「飛蝱，箭也。」此｛亡虫｝矢，疑亦即飛｛亡虫｝也。財自足，穴徹以鬥。蘇云：「矛、戟、弩、矢，所以鬥。」以金劍為難，此義難通，疑當作「斲以金為〈著斤〉。」「斲」俗書或作「（）」，前魯問篇又訛作「劉。」說文刃部，「劍」籀文作「劍」，二形相近。「〈著斤〉」訛「難」，與前同。說文斤部云「斲，斫也。」斫，擊也。爾雅釋器云「斫，謂之鐯。」〈著斤〉即鐯之俗，詳經下篇。鐯、斫音義同，此云「斲以金為〈著斤〉」，即謂以銅為斫也。斲，其器之名，〈著斤〉，即斫，指其刃之首，故以金為之。後云「斧金為斫」，與此文例同，惟脫「以」字耳。凡斧斤之刃，以擊伐為用，故通謂之斫矣。長五尺，蓋并刃及杘之度。後斧長三尺，亦并杘計之，是其例。為銎、畢云：「說文云『銎，斤斧穿也。』案經典文，凡以穿為孔者，此字假音。」木杘；廣雅釋詁云「杘，柄也。」畢云：「說文云『杘，篗木柄也。』玉篇『丑利切。』」杘有慮枚，「慮」，疑鑢（一）之省。說文金部云「鑢（二）錯銅鐵也。」謂於木柄為齒，若鑢錯。枚，未詳，又疑「慮枚」當作「鹿盧收」，見僃高臨篇。以左客穴。左、佐古今字。「左」下疑脫一字。 \\n  \\n 　（一）（二）原作「鑪」，據說文及文義改。下同。 \\n  \\n 戒持罌，容三十斗以上，畢云：「『容』舊作『客』，以意改。」詒讓案：上文錯入僃城門篇者，云「令陶者為罌，容四十斗以上。」「斗」舊本訛「斤」，王云：「『斤』當為『斗』，隸書『斗』字或作『（）』，因訛而為『斤。』」案：王校是也，今據正。貍穴中，畢云：「『貍』舊作『狸』，以意改。」丈一，上文說為罌置井中，井五步一，又云三丈一。三丈即五步也。此云丈一，與彼不合，疑「丈」上當有「三」字，而傳寫脫之。以聽穴者聲。 \\n  \\n 為穴，高八尺，廣，「廣」下疑脫「尺」數。善為傅置。疑當作「善為傅埴」，即上文云「善周塗其傅柱者」之義。具全牛交槁，畢云「疑茭藁。」案：畢校非也。「具全牛交槁」，疑當作「具鑪牛皮橐。」上云「具鑪橐，橐以牛皮」，「橐」亦並誤作「槁。」此「全」，即鑪字偏旁「金」形之誤。「皮」與「交」形亦相近。皮及〈土去〉，疑當作「及瓦缶」，「缶」「去」形近，俗書或增益偏旁作「〈土缶〉」，又訛作「〈土去〉」，遂不可通。上文云「鑪有兩缻。」衛穴二，蓋陳靃及艾，畢云：「鄭君注公（）大夫禮云『藿，豆葉也。』說文云：「｛艹靃｝，尗之少也』。少言始生之葉。靃省文。」詒讓案：「蓋」當為「益」，此書「益」字多訛為「蓋」，詳非命篇。益陳靃及艾，言多具此二物也。蘇云「『蓋』，當如上文『戒持罌』之『戒』，令也」，失之。穴徹熏之以。吳鈔本無「以」字。案：此當作「以熏之」，今本誤移「以」字著「熏」之下，校者遂疑為衍文而刪之耳。上文說鐵鉤鉅云「穴徹以鉤客穴者。」又說短矛等云「穴徹以鬥」，並與此文例同。可以互證。 \\n  \\n 斧金為斫，「斧」下，疑當有「以」字。斫亦即斧刃。杘長三尺，考工記「車人為車，柯長三尺，博三寸，厚一寸有半，五分其長，以其一為之首。」鄭注云「謂今剛關頭斧，柯其柄也。」案：此杘即柯，斫即首也。杘長三尺，與彼制同。六韜軍用篇亦云「伐木大斧，重八斤，柄長三尺以上。」衛穴四。為壘，疑當為「蘲」，見僃城門篇。衛穴四十，屬四。屬，劚之首，即僃城門篇之居屬。為斤、斧、鋸、鑿、〈釒瞿〉、吳鈔本作「钁。」畢云：「說文云『钁，大鉏也。』玉篇云『居縛切。鋤钁。』案：六韜軍用篇云「棨钁刃廣六寸，柄長五尺以上，三百枚。」但〈釒瞿〉似與钁不同，畢說未塙。玉篇金部云「（一），局虞切，軍器也。」說文新附亦有此字。鈕樹玉謂書顧命「一人冕執瞿」，孔傳「瞿，戟屬」，瞿即〈釒瞿〉。但此〈釒瞿〉與鑿類舉，似非顧命之瞿，疑即韓詩之銶。〈釒瞿〉銶一聲之轉。詩豳風破斧毛詩傳云「鑿屬曰錡，木屬曰銶」，釋文引韓詩云「銶，鑿屬也。」財自足。為鐵校，衛穴四。說文木部云「校，木囚也。」周易集解引虞翻云「校者以木絞校者也。」鐵校，蓋鑄鐵為闌校以禦敵，僃蛾傅篇有校機，疑即此。 \\n  \\n （一）原作「钁」，據玉篇及說文新附改。 \\n  \\n 為中櫓，高十丈半，廣四尺。十丈半於度太高，疑「丈」當作為「尺」，僃城門篇云「百步為櫓，櫓廣四尺，高八尺」，廣與此同，而高差二尺半，彼蓋小櫓與？為橫穴八櫓，疑當作大櫓，六韜軍用篇有大櫓小櫓，下疑有脫文。蓋具稿枲，財自足，以燭穴中。「蓋」，當亦「益」之誤。道藏本作「（）」，則疑「蒀」之訛，屬上「櫓蒀」為句，亦通。蘇云：「稿枲可然以為燭。」 \\n  \\n 蓋持（），蘇云：「據文義當作『戒持（）』，『（）』或『醯』字之訛。」俞云：「『（）』疑『醯』之壞字。」詒讓案：此亦當作「益持醯」，蘇改「蓋」為「戒」，非。廣韻十二齊云「醯，俗作〈酉｛兮皿｝〉。」此「（）」即「〈酉｛兮皿｝〉」之誤，下並同。〈酉｛兮皿｝〉蓋可以禦煙，春秋繁露郊語篇云：「人之言醯去煙。」今本繁露「醯」作「醞」，亦字之誤。客即熏，以救目，救目分方｛鼓金｝穴，畢云：「『｛鼓金｝』即『鼓』。」蘇云「疑『鑿』字之訛。」以益盛（）置穴中，蘇云：「『益』，疑『盆』字之訛。」文盆毋少四斗。「文」，道藏本、吳鈔本作「丈」，今案當作「大。」即熏，以自臨（）上「自」當為「目」。及以沺目。」畢云「玉篇云：『沺，大水也』，未詳。」俞云：「『沺』疑『油』之壞字。」詒讓案：「沺」當為「洒」。說文水部云「洒，滌也」，西部，籀文「西」作「卤」，故訛作「田」形。洒目即以救目也。 \\n  \\n 僃蛾傅第六十三 \\n  \\n 前僃城門篇「蛾」作「蟻」，俗「螘」字。孫子謀攻篇作「蟻附」，曹注云「使士卒緣城而上，如蟻之緣牆。」周書大明武篇云：「俄傅器櫓」，「俄」亦「蛾」之誤。畢云：「蛾同螘。說文云『螘，蚍蜉也』；『蛾，羅也。』又云『｛我蟲｝，蠶化飛蟲也』。經典多借為『螘』者，音相近耳。傅亦附字假音。」 \\n  \\n 禽子再拜再拜曰：「敢問適人強弱，遂以傅城，後上先斷，王云：「斷，斬也。號令篇曰『不從令者斷，擅出令者斷，失令者斷。』」以為〈氵缶〉程，畢云「城、程為韻。」王云：「『〈氵缶〉』者『法』之誤。言敵人蛾附登城，後上者則斷之，以此為法程也。呂氏春秋慎行篇曰『後世以為法程』，說苑至公篇曰『犯國法程』。漢書賈誼傳曰『後可以為萬世法程』。篆書『去』字作『（）』，『缶』字作『（）』，二形相似。隸書『去』字作『（）』，『缶』字作『（）』，亦相似，故從去從缶之字，傳寫多誤。」案：王說是也。「〈氵缶〉」即俗「法」字。隋鄧州舍利塔銘，「法」作「（）」，與「〈氵缶〉」略同。呂覽，高注云「程，度也。」斬城為基，斬，塹之省，或云鏨之省。說文金部云「鏨，小鑿也。」掘下為室，前上不止，畢云：「『上』舊作『止』，以意改。」後射既疾，畢云「室、疾為韻。」為之柰何？」子墨子曰：「子問蛾傅之守邪？蛾傅者，將之忿者也。「忿」，舊本作「忽。」洪云：「孫子謀攻篇『將不勝其忿，而蟻附之』，蛾傅即蟻附。禮記『蛾子時術之』，釋文『本或作蟻』，古字通用。『忽』即『忿』字之訛。」案：洪校是也，今據正。守為行臨射之，即高臨，詳前。校機藉之，僃穴篇有鐵校，亦詳僃高臨篇。擢之，舊本「擢」作「〈扌瞿〉」，今據道藏本、吳鈔本正。說文手部云「擢，引也」，「〈扌瞿〉，爪持也。」審校文義，當以作「擢」為正。太氾迫之，「太氾」，當為「火湯。」僃梯篇云「薪火水湯以濟之。」燒荅覆之，沙石雨之，然則蛾傅之攻敗矣。 \\n  \\n 僃蛾傅為縣脾，畢云「疑『陴』字。」以木板厚二寸，前後三尺，旁廣五尺，高五尺，而折為下磨車，「磨」，當為「磿。」周禮遂師，鄭眾注云「抱磿，磿下車也」，當即此下磿車，亦即僃高臨篇之磿鹿。蓋縣重物為機，以利其上下，皆用此車。故周禮王葬以下棺，此下縣陴亦用之。下云「為之機」，亦即此也。轉徑尺六寸。蘇云：「『轉』當作『輪』。」詒讓案：圜徑尺六寸，則其周四尺八寸強。令一人操二丈四方，畢云「疑『矛』字。」案：畢校是也。考工記廬人云「夷矛三尋」，鄭注云「八尺曰尋。」此即夷矛也。刃其兩端，居縣脾中，以鐵璅吳鈔本作「瑣。」鐵璅見前。畢云：「說文無『鎖』字，此『璅』與『瑣』，皆無鎖鑰之義，古字少，故借音用之。」敷縣二脾上衡，敷、傅通。謂鐵璅傅著縣，繫縣脾之上衡也。「二」，疑當為縣之重文。蘇云「二」字誤衍，未塙。為之機，令有力四人下上之，弗離。「離」，舊本作「難。」俞云：「『難』乃『離』字之誤。僃城門篇『突一旁以二橐守之，弗離』；僃穴篇『令一善射之者佐一人，皆弗離』，並其證」案：俞校是也，今據正。施縣脾，大數二十步一，攻隊所在六步一。蘇云：「此言設縣脾多寡之數，蓋疏數視敵為之。」 \\n  \\n 為纍，畢云「當為『壘』。」荅廣從丈各二尺，王引之云：「從，音縱橫之縱。廣從丈各二尺，義不可通，『丈各』當為『各丈』，言荅之廣從各丈二尺也。」蘇說同。案：王校是也，下文云「荅廣丈二尺。」以木為上衡，以麻索大遍之，疑當作「以大麻索編之」。染其索塗中，為鐵鎖，畢云：「據上文當為『璅』，玉篇云『鎖俗』。」鉤其兩端之縣。六韜軍用篇云「環利鐵鎖，長二丈以上，千二百枚。環利大通索，大四寸，長四寸以上，六百枚。」客則蛾傅城，燒荅以覆之，連｛竹是｝，畢云「義未詳」。抄大皆救之。「抄大」，當作「沙火」。以車兩走，即僃城門篇之轀也。車兩走即兩輪，此及前僃穴篇並以車兩輪為兩走。僃突篇云「吏主塞突門，用車兩輪，以木束之，塗其上。」軸閒廣大以圉，疑當作「圍。」犯之。有誤脫。〈鹵虫〉其兩端。畢云：「〈鹵虫〉，未詳。廣雅有『〈矛鹵〉』字，云『大也』，疑此即『矜』異文。」案：畢說非也。「〈鹵虫〉」疑當為「〈矛鹵〉」之變體，廣雅釋詁云：「〈矛鹵〉，刺也。」玉篇矛部云「〈矛鹵〉，刺矛也。」經典從矛字或變從鹵。爾雅釋詁「矜，苦也。」釋文「矜」作「鹶」，是其例也。「〈鹵虫〉其兩端」，猶上云「二丈四矛，刃其兩端」矣。以束輪，以下疑脫「木」字。遍遍塗其上。蘇云「『遍』字誤重」。詒讓案：下「遍」字疑當作「編」，上云「以麻索編之，染其索塗中。」室中以榆若蒸，「室」，讀為「窒。」僃城門篇云「室以樵，可燒之以待敵」，「窒」亦作「室。」說文艸部云「蒸，析麻中榦也。」周禮甸師，鄭注云「木大曰薪，小曰蒸」。以棘為旁，命曰火捽，一曰傳湯，以當隊。客則乘隊，燒傳湯，斬維而下之，王引之云：「『燒傳湯』三字，義不相屬。『燒』下當有『荅』字，而今本脫之。上文兩言燒荅，是其證。僃城門篇『城上二步一荅』。」案：傳湯，即以車兩走所作械名，自可燒，不必增「荅」也，王校未塙。僃突篇說輪轀並云「維置之」，故必斬維乃可下也。令勇士隨而擊之，以為勇士前行，當作「以勇士為前行」，號令篇云「以勇敢為前行」，可證。城上輒塞壞城。 \\n  \\n 城下足為下說鑱杙，長五尺，「說」，當作「銳」，同聲假借字。說文金部云「鑱，銳也」。「杙」舊本作「找」，王引之云「『找』，當為『杙』。僃城門篇曰『杙閒六寸，剡其末』，此亦云『剡其末為五行，行閒廣三尺』，故知『找』為『杙』之訛。」案：王校是也，蘇說同，今據正。大圉半以上，六韜軍用篇云「委環鐵杙，長三尺以上，三百枚。」畢云「『圉』疑『圍』。」皆剡其末，為五行，行閒廣三尺，貍三尺，大耳樹之。「大耳」，疑「犬牙」之誤，見僃城門篇。為連殳，長五尺，說文殳部云「殳，以杸（一）殊人也。禮殳以積竹八觚，長丈二尺，建於兵車，旅賁以先驅。」大十尺。殳不得大至丈，必有誤，疑「大十」當作「大寸」，「十」即「寸」之訛。「尺」當為「大」，屬下讀。僃城門篇有大梃，即此。梃長二尺，畢云：「梃，舊俱從手，以意改。」大六寸，索長二尺。即僃城門篇之連梃。凡連殳、連梃，蓋皆以索係連之。椎，柄長六尺，首長尺五寸。僃城門篇「長椎長六尺，頭長尺。」斧，柄長六尺，御覽兵部引僃衝法「用斧長六尺」，亦與此同。僃城門篇，長斧柄長八尺，此短二尺，與彼異。刃必利，皆〈艹羿〉字書無「〈艹羿〉」字，疑當作「皆築」，見僃城門篇。其一後。未詳。荅廣丈二尺，□□丈六尺，垂前衡四寸，兩端接尺相覆，勿令魚鱗三，蘇云：「雜守云『入柴勿積魚鱗簪』，畢注『疑槮字假音。』竊謂此處『三』字亦『槮』字假音也。」案：蘇說是也。言為荅之法，以本兩端相銜接，以尺為度，不可鱗次不相覆也。著其後行。前有前衡，此疑當作「後衡」。上下文有前行，與此義似不同。中央木繩一，「木」，疑當作「大」。長二丈六尺，荅樓不會者以牒塞，蘇云：「會，猶合也。『牒』當為『堞』。」案：說文片部云「牒，札也。」廣雅釋器云「牒，版也」。謂以版塞壁隙，蘇說非。數暴乾，畢云：「說文云『暴，晞也』。」荅為格，令風上下。此亦未詳其義。堞惡疑壞者，疑壞，謂未壞而疑其將壞也。先貍木十尺一枚一，此字疑衍。節壞，當作「即壞」。鄧植以押慮盧薄於木，畢云：「唐大周長安三年石刻云『爰雕爰鄧』，即『斲』字。『慮』字衍文。」案：「押」未詳，「慮」即「盧」字之誤衍，畢校得之。盧薄漢書王莽傳「為銅薄櫨」，顏注云「柱上枅也。」畢云：「說文云『櫨，柱上柎也』，『〈艹榑〉壁柱。』」表八尺，「表」，疑「袤」之誤。蘇云「『表』當作『長』」，非。廣七寸，經尺一，蘇云「經、徑同。」詒讓案：疑當作「徑一尺。」數施一擊而下之，「擊」，疑即桔槔之「桔」，詳僃城門篇。「下之」，疑當作「上下之」，桔皋可上下也。為上下釫而〈登斤〉之。畢云：「說文云『{艹木}，兩刃臿也，或從金，從于（二）。』玉篇云『釫同鏵，鏵，鍫也，胡瓜切』。」 \\n  \\n （一）原作「杖」，據說文改。 \\n  \\n （二）原作「或從手」，據說文刪改。 \\n  \\n 經一疑當作「徑一尺」。鈞、疑當作「鉤」，上疑有脫字。禾樓、「禾」疑當作「木」，僃城門篇有木樓。羅石、「羅」疑當作「絫」，聲之轉。絫石即礧石，見僃城門篇。縣荅，植內毋植外。謂縣於荅樓之內也。僃城門篇云「樓四植」，植即柱也。 \\n  \\n 杜格，貍四尺，「杜格」義難通，疑當作「柞格。」國語魯語云「設阱鄂」，韋注云「阱，柞格也。」「柞」「杜」形近而誤。周禮雍氏，鄭注云「擭柞鄂也」。莊子胠篋篇（一）云「削格羅落罝罘之知多，則獸亂於澤矣」，釋文引李頤云「削格所以施羅網也。」柞格、柞鄂，削格，蓋皆阱擭之名。旗幟篇有牲格，疑即此。高者十丈，木長短相雜，兌其上，蘇云「兌同銳。」而外內厚塗之。蘇云「『外內』疑當作『內外』，或作『外向』。」案：「外內」無誤。 \\n  \\n （一）原作「駢拇篇」，據莊子改。 \\n  \\n 為前行行棧、見僃城門篇。縣荅。隅為樓，樓必曲裏。吳鈔本作「禮」，蘇屬下「土」讀，云「『曲裏土』，疑『再重』二字之誤。僃穴云為再重樓是也。」案：「曲裏」，即「再重」之訛，說詳僃城門篇。「土」當屬下讀。土五步一，毋其二十畾。畢云「『絫』字。」詒讓案：土五步一，蓋謂積土也。「毋其二十畾」，疑當作「毋下二十畾」，此書「其」字多作「亓」，與「下」形近，故互訛。畾讀為孟子虆梩之虆，古字通用，盛土籠也。見僃城門篇。爵穴十尺一，爵穴制，詳僃城門篇。下堞三尺，廣其外。「堞」，舊本訛「壤」，吳鈔本又訛「壞。」蘇云：「『壤』當作『堞』，見僃城門篇。」案：蘇校是也，今據正。轉〈月甬〉城上，畢云「〈月甬〉即傅字。」詒讓案：字書無「〈月甬〉」字，與「傅」形聲並遠，未詳其說。樓及散與池「散」，疑當作「殺。」革盆。見僃城門篇。若轉，疑當作「若傅」，謂敵傅城也。攻卒擊其後，煖失治。「煖」當為「緩」，言不急擊敵，則以法治之。車革火。未詳。此數語與上下文義不相屬，疑有訛脫。 \\n  \\n 凡殺蛾傅而攻者之法，置薄城外，蓋於城外植木為藩蔽。「薄」，僃梯篇作「裾」，「裾」當為「椐」之誤。畢云：「『薄』疑即『〈艹榑〉』字，所謂壁柱。」黃紹箕云：「說文艸部『薄，林薄也，一曰蠶薄』。荀子禮論篇，楊倞注云『薄器，竹葦之器』。此書所云椐，蓋即編木為藩杝。『椐』為古聲孳生字，『薄』為甫聲孳生字，二字同部，聲近義同。」案：黃說是也，亦詳前僃城門篇，畢說失之。去城十尺，薄厚十尺。伐操之法，畢云：「『操』當為『薄』。」大小盡木斷之，以十尺為斷，離而深貍堅築之，毋使可拔。 \\n  \\n 二十步一殺，有〈土虞〉，當作「鬲」。畢云：「方言云『烽，虞望也』，郭璞注云『今云烽火是也。』此從土，俗寫耳。說文玉篇無此字。」案：畢說非是。厚十尺。畢云：「僃梯云『殺有一鬲，鬲厚十尺』。」殺有兩門，門廣五步，畢云：「舊脫一『門』字，据僃梯增。『步』，僃梯作『尺』。」詒讓案：門不當有三丈之廣，當從「尺」為是。薄門板梯貍之，勿築，畢云：「舊脫『勿』字，据僃梯增。」令易拔。城上希薄門而置搗。王引之云：「『搗』字義不可通，『搗』當為『楬』字之誤也。楬，杙也。希與睎同，望也。言望薄門而立杙也。僃梯篇『置楬』作『直桀。』置直、楬桀並通。廣雅『楬，杙也』。爾雅『雞棲於弋為桀』。」 \\n  \\n 縣火，四尺一椅，當作「樴」，畢云：「僃梯作『鉤樴』。」五步一灶，灶門有爐炭。傳令敵人盡入，畢云：「舊作『人』，以意改。」車火燒門，「車」，僃梯篇作「煇」，此疑「熏」之誤，詳僃城門篇。縣火次之，出載而立，畢云：「舊脫『出』字，據僃梯增。」其廣終隊，兩載之間一火，皆立而待鼓音而然，畢云：「『待』，舊作『侍』，以意改。」詒讓案：舊本作「燃」俗字，今據吳鈔本正。蘇讀「待」字句，云「『鼓音』上當有『聽』字」，非。即俱發之。敵人辟火而復攻，小爾雅廣言云「辟，除也。」此謂敵人屏除所發之火，復從舊隧而來攻，故下云縣火復下也。僃梯篇作「除火」，與此義正同。王引之讀「辟」為「避」，蘇讀同，並非。縣火復下，敵人甚病。 \\n  \\n 敵引哭而榆，「榆」，畢本作「去」，云「舊作『榆』，音之訛，据僃梯改，僃梯多有微異。」俞云：「『哭』，當作『師』。說文帀部，『師』，古文作『（）』，形與『哭』相似，故『師』誤為『哭』也。」案：俞說近是。「榆」「去」音不甚近，疑當為「逃」之借字，古兆聲俞聲，字多互通，如詩小雅鹿鳴「示民不恌」，毛傳云：「恌，偷也」，可證。則令吾死士左右出穴門擊遺師，「遺」當作為「遁」，蘇謂「潰」之誤，亦通。令賁士、主將皆聽城鼓之音而出，賁士即奔士也，王引之謂「賁」當作「者」，即「諸」之省，未塙，詳僃梯篇。又聽城鼓之音而入。因素出兵將施伏，蘇云：「『素』當作『數』。」案：「素」不誤，詳僃梯篇。夜半，而城上四面鼓噪，敵人必或，畢云：「『人』，舊作『之』，据僃梯改。或與惑同。」破軍殺將。以白衣為服，畢云：「舊脫『白』字，据僃梯增。」以號相得。 \\n  \\n  \\n  \\n   \\n  "}
{"章节": "墨子閒詁卷十五", "正文": "  \\n 墨子閒詁卷十五 \\n 　 \\n  \\n 迎敵祠第六十八 \\n  \\n 敵以東方來，迎之東壇，壇高八尺，月令，鄭注云「木，生數三成數八」。堂密八。蓋堂為多角形。爾雅釋山云「山如堂者密」。郭注引尸子云「不知堂密之有美樅」。俞云：「『密』字無義，疑當作『（）』。說文穴部『（），深也』，謂堂深八尺也。不言尺者，蒙上而省。『（）』『密』相似，因誤為『密』矣，下並同。」年八十者八人，主祭青旗。青神長八尺者八，弩八，八發而止。將服必青，其牲以雞。月令注云「雞，木畜」。敵以南方來，迎之南壇，壇高七尺，月令注云「火，生數二成數七」。堂密七，年七十者七人，主祭赤旗，赤神長七尺者七。弩七，七發而止。將服必赤，其牲以狗。賈子新書胎教篇青史氏記云：南方「其牲以狗，狗者，南方之牲也」。此與彼合。月令犬屬秋，注云「犬，金畜」。與此異。敵以西方來，迎之西壇，壇高九尺，月令注云「金，生數四成數九」。堂密九。年九十者九人，主祭白旗。素神長九尺者九，弩九，九發而止。將服必白，其牲以羊。賈子云「西方其牲以羊，羊者，西方之牲也」，此與彼合。月令羊屬夏，注云「羊，火畜」，與此異。敵以北方來，迎之北壇，壇高六尺，月令注云「水，生數一成數六」。堂密六。年六十者六人主祭黑旗。黑神長六尺者六，弩六，六發而止。將服必黑，其牲以彘。月令注云「彘，水畜」。畢云：「已上與黃帝兵法說同，見北堂書鈔。」詒讓案：孔叢子儒服篇，孔子高對信陵君問祈勝之禮，云「先使之迎於適所從來之方為壇，祈克於五帝，衣服隨其方色，執事人數從其方之數，牲則用其方之牲」，即本此。從外宅諸名大祠，「從」當作「徙」，形近而誤。謂城外居宅及大祠，寇至，則徙其人及神主入內也。靈巫或禱焉，給禱牲。 \\n  \\n 凡望氣，有大將氣，茅坤本有「有中將氣」四字。有小將氣，有往氣，有來氣，有敗氣，畢云「今其法存通典兵，風雲氣候雜占（一）也。」能得明此者可知成敗、吉凶。舉巫、醫、卜有所，謂巫、醫、卜居各有所。或讀有所長句，亦通。長具藥，醫之長，掌具藥僃用。宮之，疑當作「宮養之」，今本脫「養」字。號令篇云「守入城，先以候為始，得輒宮養之」，可證。善為舍。巫必近公社，必敬神之。巫卜以請守，茅本「請」作諸。「守」上，當依王校增「報」字。案：「巫卜」下，亦當有「望氣」二字。守獨智巫卜望氣之請而已。三略中略云「禁巫祝不得為吏士卜問軍之吉凶」。舊本「氣」誤在「之」字下。畢云：「智、知同。言望氣之請唯告守獨知之。」王云：「請皆讀為情。墨子書通以請為情，此文當作『巫卜以請報守，守獨智巫卜望氣之請而已。』智與知同，言巫卜以情報守，巫卜望氣之情唯守獨知之而已，勿令他人知也。號令篇曰『巫、祝吏與望氣者必以善言告民，以請上報守，守獨知其請而已』，是其證。舊本脫『報』字，『氣』『之』二字又誤倒，則義不可通。」案：王校是也，蘇校同，今據乙。其出入為流言，驚駭恐吏民，謹微察之，王云：「說文『覹，司也』『司』今作『伺』，『覹』字亦作『微』。史記廉頗藺相如傳曰『趙使人微捕，得李牧』，漢書游俠傳『使人微知賊處』，師古曰『微，伺間之也』。」案：亦詳號令篇。斷，罪不赦。說文斤部云「斷，〈雀弋〉也」，車部云「斬，〈雀弋〉也」，又首部云「｛斷首｝，〈雀弋〉也」三字同訓。此「斷」蓋即「｛斷首｝」字，亦即「斬」也。商子賞刑篇云「晉文公斷顛頡之脊以徇」。望氣舍近守官。「官」，謂守所治官府，茅本作「宮」。牧賢大夫及有方技者若工，弟之。「牧」，當為「收」之誤。工謂百工。舉屠、酤者蘇云：「酤，與沽通，賣酒也。」置廚給事，弟之。畢云：「言次第居之，古次第字只作弟」。案：「弟」疑當為「豑」之省，豑與秩同，言廩食之，畢說未允。 \\n  \\n （一）原誤作「古」，據畢本改。 \\n  \\n 凡守城之法，縣師受事，周禮地官有縣師、上士二人，若有軍旅之戒，則受灋于司馬，以作其眾庶及馬牛車輦，會其車人之卒伍，使皆僃旗、鼓、兵器，以帥而至，侯國蓋亦有此官，戰國時猶沿其制也。出葆，循溝防，築薦通塗，薦，與荐通。左傳哀八年傳「栫之以棘」，杜注云「雍也。」釋文云「栫，一作荐。」築荐通塗，謂雍塞通達之塗也。脩城。百官共財，蘇云「共讀如供」。百工即事，司馬視城脩卒伍。吳鈔本「視」作「施」，「脩」作「修」。設守門，蘇云：「『門』下疑脫一『閹』字。」案：蘇說非。二人掌右閹，舊本「二」誤「三」。俞云：「左右人數不應有異，疑『三』人是『二』人之誤。蓋門之啟閉，皆四人守之。啟則有左右之分，故曰二人掌右閹，二人掌左閹，及閉，則無左右之分，故止曰四人掌閉也。」案：俞說是也，茅本正作二人，今據正。二人掌左閹，閹，闔之借字，猶耕柱篇「商奄」作「商蓋」。說文門部云「闔，門扇也」。左右闔，即謂門左右扉。蘇讀掌右掌左句，誤。四人掌閉，百甲坐之。左文十二年傳云「裹糧坐甲。」荀子正論篇云「庶士介而坐道。」俞云「『百』乃『皆』字之誤，言守門者皆甲而坐也。」案：『百』字不誤，城下門百甲，城上步一甲，文正相對。城上步一甲、一戟，︰僃城門篇云「城上樓卒，率一步一人。」其贊三人。小爾雅廣詁云「贊，佐也」。三人為甲戟士之佐，合之五人而分守五步，非一步有五人也。五步有五長，十步有什長，百步有百長，即僃城門篇之帛尉也。旁有大率，即旗幟篇「四面四門，及左右軍之將，分守四旁」。中有大將，即旗幟篇中軍之將。皆有司吏卒長。城上當階，有司守之，移中中處「移中」不可解，疑當為「多卒」之誤。蓋城上每步一甲，城下每門百甲，此外多餘者為多卒，猶言羡卒也。旗幟篇云「多卒為雙兔之旗。」商子境內篇云「國尉分地，以中卒隨之。」澤急而奏之。畢云：「言居中者澤急事奏之，『澤』當為『擇』。」俞云：「畢校是也，惟未解『奏』字之義。史記蕭相國世家索隱曰『奏者，趨向之也』。擇急而奏之，謂有急則趨向也。」士皆有職。城之外，矢之所遝，「遝」，舊本作「還」，蘇云「還猶至也。」王云：「『還』當為『遝』，謂矢之所及也，下同。」案：王校是也，今據正，說詳非攻下篇。壞其牆，無以為客菌。菌，猶言翳也，周書王會篇有菌鶴，孔注云「菌鶴可用為旌翳」，是菌有翳蔽之義。蘇云：「菌疑與棞義通，意言城外有牆，是令敵人得障蔽以避矢，宜急壞之。」三十里之內，薪、蒸、水皆入內。水無入內之理，當為「木」，上又脫「材」字。薪蒸，細木；材木，大木也。雜守篇云「材木不能盡入者，燔之」，是其證。狗、彘、豚、雞食其（），畢云：「（），肉字異文。廣韻云『肉，俗作（）』。」斂其骸以為醢說文酉部云「醢，肉醬也。」爾雅釋器云「肉謂之醢，有骨者謂之臡」。臡醢亦通偁。腹，病者以起。呂氏春秋直諫篇，高注云「起，興也」，謂病瘉而興起。但審校文意，似謂肉醢等當以養病者，則病者當為守圉受傷之人，不宜專舉腹病，此似有訛字。竊疑「腹」或當為「腝」，即「臡」之正字，屬上醢腝為句，於義較通也。城之內薪蒸廬室，矢之所遝舊本亦作「還」，今據王校改。皆為之涂菌。蘇云：「涂菌所以避矢涂、塗同。」令命昏緯狗纂馬，掔緯。後漢書張衡傳，李注云「纂，繫也」。說文手部云：「掔，固也」，大戴禮記夏小正「農緯厥耒」，傳云「緯，束也」，言緯纂必堅固。蘇云：「緯，束也。掔，苦閑切，音慳，固也，又牽去也，與牽通。言夜必防閑狗馬，勿令驚逸。」詒讓案：掔、牽古通，然此掔當讀如字，似無牽義。靜夜聞鼓聲而謲，畢云「『譟』字異文」。詒讓案：周禮大司馬云「鼓皆駴，車徒皆譟」，鄭注云「譟，讙也」。所以閹客之氣也，畢云「閹，遏也」。所以固民之意也，故時謲則民不疾矣。「凡守城之法」以下至此，疑他篇之文錯箸於此。 \\n  \\n 祝、史乃告於四望、山川、社稷，祝史，謂大祝、大史也。周禮大宗伯，鄭注云「四望，五嶽四鎮四瀆」。案：山川，蓋謂中小山川在竟內者。先於戎，「先於戎」，未詳。疑當作「先以戒」，下文云「先以揮」，文例同。乃退。公素服誓于太廟，曰：「其人為不道，蘇云：「『其人』，疑當作『某人』。」案：蘇校是也，孔叢子正作「某人不道」。不脩義詳，「脩」，吳鈔本作「修」。畢云「詳、祥同」。唯乃是王，疑當作「唯力是正」。「力」「乃」「正」「王」，形並相近。明鬼下篇云「諸侯力正」。曰：予必懷亡爾社稷，蘇云：「『懷』，疑當作『壞』。」案：懷猶言思也，似不誤。滅爾百姓。二參子尚夜自廈，畢云：「當為『厲』。」蘇云：「『參』即『三』，下參發義同。『尚』下當脫『夙』字，或『尚』即『夙』字之訛。」詒讓案：孔叢子云「二三子尚皆同心，比力死守」，與此略同。以勤寡人，和心比力兼左右，各死而守。「兼」下疑脫一字。畢云：「左右，助也。」既誓，公乃退食。舍於中太廟之右，茅本「太」作「大」。中太廟，侯國太祖之廟也。儀禮聘禮，賈疏說諸侯廟制云：「太祖之廟居中，二昭居東，二穆居西，廟皆別門」。祝、史舍于社。百官具御，乃斗畢云：「疑『刁斗』字。」案：「斗」疑「升」之誤。下云：「乃下，出俟，升望我郊，乃命鼓，俄升」，此「乃升」與「乃下」，文正相對。公舍在太廟右，則升格殆即於廟與？鼓于門，畢云：「『門』舊作『問』，以意改。」詒讓案：孔叢子云「乃大鼓於廟門，詔將帥命卒，習射三發，擊刺三行，告廟用兵於敵也」，依彼文則上「斗」字當作「大」，未詳。右置旂，左置旌于隅練名。謂門左右隅，一置旂，一置旌也。畢讀「右」屬上「鼓於門」為句，誤。說文糸部云「練，湅繒也」。名、銘古今字。謂以練為旂旌之旒，而書名於上也。爾雅釋天說旌旂云「纁帛縿練旒九」。儀禮士喪禮云「為銘各以其物，亡則以緇，長半幅，赬末長終幅，廣三寸，書名于末」，鄭注云「銘，明旌也」，今文銘皆為名。周禮司勳云「銘書於王之大常」，是凡旌旗之屬，通謂之銘。此作名，與禮今文正同。說文亦無銘字。射參發，告勝，五兵咸僃，五兵，詳節用上篇乃下，出挨，畢云：「當為『俟』。」升望我郊。侯國宮廟有門臺，故可升望國郊。乃命鼓，俄升，公羊桓二年，何注云「俄者，謂須臾之間」。役司馬射自門右，役司馬，蓋官名，掌徒役者。蓬矢射之，茅參發，「茅」當為「矛」，蘇屬上讀，云「似言束茅而射之」，誤。弓弩繼之，校自門左，校，蓋軍部曲吏。管子度地篇有部校長官。商子境內篇云「軍爵，自一級以下至小夫，命曰校徒操士」。戰國策，中山策云「五校大夫」，高注云「五校，軍營也」。又秦策云「亡五校」。校下疑脫「射」字。先以揮，不箸其兵，疑有佚脫。木石繼之。祝、史、宗人告社，左傳哀二十四年，杜注云「宗人，禮官也」。案：即周禮大小宗伯，侯國及都家並有之。覆之以甑。說文瓦部云「甑，甗也」。此蓋厭勝之術，未詳其義。 \\n  \\n  \\n  \\n 旗幟第六十九 \\n  \\n 畢云：「說文云『旗，熊旗，五游以象罰星，士卒以為期』。釋名云『熊虎為旗，軍將所建，象其猛如虎，與眾期其下也』。『幟』當為『織』，詩『織文鳥章』，傳云『徽織也』。陸德明音義音『志』，云『又尺志反』，又作『識』。案漢書亦作志，而無從巾字」。王改「幟」並為「職」，云「墨子書旗識字如此，舊本從俗作幟，篇內放此」。案：幟正字當作識，號令、雜守二篇、「微職」字並作「職」者，假借字也，王校甚是。但司馬貞、玄應所引並作「幟」，則唐本如是，以相承已久，未敢輒改。 \\n  \\n 守城之法，木為蒼旗，火為赤旗，薪樵為黃旗，石為白旗，畢云：「北堂書鈔引作『金為白旗，士為黃旗』。」案：畢據明陳禹謨改竄本書鈔，不足馮，景宋鈔本無。水為黑旗，食為菌旗，自倉英旗以上七旗，並以色別，菌非色名，疑當為「茜」。說文艸部云「茜，茅蒐也」，茅蒐可以染絳，字或作「蒨」，左定四年傳「綪茷」，雜記鄭注引作「蒨旆」。死士為倉英之旗，蘇云：「倉英，當即蒼鷹。」俞云：「倉英之旗乃青色旗，倉英即滄浪也，在水為滄浪，在竹為蒼筤，並是一義，此又作倉英者，英古音如央，故與浪同聲」。案：俞說是也。竟士竟，競之借字。逸周書度訓篇云「揚舉力竟」，亦以竟為競。畢云：「猶云彊士。」蘇云：「猶言勁卒。」為雩旗，畢云：「虎字假音。」王云：「『雩』，即『虎』之訛，非其假音也。鈔本北堂書鈔武功部八，引此為『虎旗』，上脫二字，而『虎』字則不誤。通典兵五亦曰『須戰士銳卒舉熊虎旗』。隸書『虎』字或作『（）』，見漢殽阬君神祠碑陰，與『雩』字相似而誤。」多卒為雙兔之旗，五尺童子為童旗，五尺，謂年十四以下，詳雜守篇。女子為梯末之旗，蘇云：「『梯』未詳，疑當作枯楊生稊之『稊』。」弩為狗旗，戟為｛艹征｝旗，「｛艹征｝」，疑即「旌」字。月令「季秋載旌旐」，淮南子時則訓，「旌」作「荏」。「荏」「｛艹征｝」皆「旌」之訛。隸書「旌」或作「（）」，形相近。周禮司常「九旗，析羽為旌」。畢云：「北堂書鈔引作『林旗』。」劍盾為羽旗，蓋即司常九旗之全羽為旞。車為龍旗，畢云：「舊作『壟』，据北堂書鈔改。『車』彼作『輿』。」詒讓案：舊鈔本書鈔仍作「車」，與今本同。騎為鳥旗。騎，謂單騎，亦見號令篇。左傳昭二十五年「左師展將以公乘馬而歸」，孔疏云「古者服牛乘馬，馬以駕車，不單騎也，至六國之時始有單騎，蘇秦所云車千乘，騎萬匹是也。曲禮云『前有車騎者』，禮記，漢世書耳，經典無騎字也。劉炫謂此左師展欲共公單騎而歸，此騎馬之漸也」。案：單騎，蓋起於春秋之季，而盛於六國之初，故此書及吳子並有之。凡所求索旗名不在書者，皆以其形名為旗。城上舉旗，僃具之官致財物，句之足而下旗。俞云：「下『之』字衍，文本作『足而下旗』，蓋城上舉旗，則僃具之官，各致其財物，既足而後下旗也，『之』字即『足』字之誤而複者，當刪。」詒讓案：「之」當作「二」，即物之重之。物足而下旗，言致財物既足其城上之用，則偃下其旗也。 \\n  \\n 凡守城之法：石有積，樵薪有積，菅茅有積，「茅」，吳鈔本作「茆」。說文艸部云「菅，茅也」。陸璣毛詩艸木疏云「菅似茅而滑澤無毛，柔韌宜為索」。茆、茅古字亦通。雚葦有積，說文艸部云：「雚，薍也」，「葦，大葭也」。萑部云「雚，小爵也」，音義並別。此「雚」當為「｛苁隹｝」，經典省作「萑」，或掍作「雚」，非是。周禮司几筵「雈席」，唐石經初刻亦誤作「雚」。木有積，炭有積，沙有積，松柏有積，蓬艾有積，麻脂有積，金鐵有積，粟米有積；王云：「『金鐵』當為『金錢』，字之誤也。金錢粟米皆守城之要物，故並言之。若鐵則非其類矣。號令篇曰『粟米、錢金、布帛』，又曰：『粟米、布帛、錢金』，雜守篇曰『粟米、布帛、金錢』，皆其證。太平御覽居處部二十，引此正作『金錢』。」井灶有處，畢云「通典守拒法云『城上四隊之間，各置八旗，若須木檩拯板，舉蒼旗；須灰炭稕鐵，舉赤旗；須檑木樵葦，舉黃旗；須沙石甎瓦，舉白旗；須水湯不潔，舉黑旗；須戰士銳卒，舉熊虎旗；須戈戟弓矢刀劍，舉鷙旗；須皮氊麻鍱鍬〈缶矍〉斧鑿，舉雙兔，城上舉旗，主當之官隨色而供』，亦其遺法。」重質有居，畢云：「言居其妻子。」五兵各有旗，節各有辨；說文刀部云「辨，判也」。凡符節判析其半，合之以為信驗。荀子性惡篇云「辨合符驗」。周禮小宰「傅別」（一），朝士「判書」，鄭注引故書「別」「判」並作「辨」，聲義並相近。法令各有貞；廣雅釋詁云「貞，正也」。又疑或為「員」之訛，蘇云「『貞』為『其』字之訛」，非。輕重分數各有請：請與誠通。主慎道路者有經。慎，循之假字，謂循行道路也。周禮「體國經野」，鄭注云「經，謂為之里數」。 \\n  \\n （一）原作「傳別」，據周禮改。 \\n  \\n 亭尉各為幟，竿長二丈五，亭尉，即僃城門篇之帛尉，及迎敵祠篇之百長也。帛長丈五，廣半幅者大。畢云：「太平御覽引云『凡幟帛長五丈，廣半幅』。」案：史記高祖紀，索隱引墨翟曰「幟帛長丈五，廣半幅」，一切經音義五云「墨子以為長丈五尺，廣半幅，曰幟也」，並即據此文，是唐本已如此，御覽不足據。後文城將幟五十尺，以次遞減，至十五尺止，亭尉卑，自當丈五尺，不宜與城將等也。又「者大」、畢本據惠士奇禮說改為「有大」，屬下「寇傅攻前池外廉」為句。案：「者」字不誤，「大」當為「六」，二字形近。下文大城，「大」又訛「六」，可互證。六即亭尉幟之數。蓋每亭為六幟，以僃寇警緩急舉踣之用。下文舉一幟至六幟，解如數踣之，並以六為最多，故此先著其總數也。惠、畢並誤改其文，又失其句讀。寇傅攻前池外廉，廉，邊也，詳雜守篇。城上當隊鼓三，舉一幟；到水中周，周、州聲近通用，俗又作「洲」。說文川部云：「水中可居曰州，周遶其旁。」鼓四，舉二幟；到藩，吳鈔本作「蕃」。藩，蓋池內厓岸，編樹竹木為牆落。僃城門篇云「馮垣外內，以柴為藩」，即此。雜守篇云「牆外水中為竹箭」，明水在外牆在內矣。鼓五，舉三幟；到馮垣，蓋卑垣在外堞外者，詳僃城門篇。鼓六，舉四幟；到女垣，女垣即堞，說文土部云「堞，城上女垣也」，阜部云「陴，城上女牆，俾倪也」。此女垣在馮垣內，大城外，蓋即號令篇之女郭，僃城門篇之外堞也。僃城門篇別有內堞。鼓七，舉五幟；到大城，畢云：「『大』舊作『六』，以意改，下同。」鼓八，舉六幟；乘大城半以上，鼓無休。夜以火，如此數。寇卻解，輒部幟如進數，畢云：「言數如此行之，寇去始解，輒部署幟如前也」。王引之云：「部讀為踣，謂仆其識也。周官大司馬『弊旗』，鄭注曰『弊，仆也』，仆、踣、部古字通。呂氏春秋行論篇引詩曰「將欲踣之，必高舉之」，踣與舉正相反。故寇來則舉識，寇去則踣識也。如進數者，如寇進之識數而遞減之。識之數以六為最多，故寇進則自一而遞加之，寇退則自六而遞減之也。畢以部為部署，失之，又誤解『如進數』三字。」案：王說是也。而無鼓。蘇云：「言夜以火代幟，鼓數同，寇退則無鼓也。」 \\n  \\n 城為隆，長五十尺，「城為隆」，疑當作「城將為絳幟」，「絳」「降」「隆」聲類並同。左成十八年傳「魏絳」。樂記孔疏引世本，「絳」作「降」，是其證。此以「隆」為「絳」，猶尚賢中篇以「隆」為「降」也。「隆」下又脫「幟」字。周禮司常，鄭注云「凡九旗之帛皆用絳」。城將即大將，見號令篇，尊於四面四門之將，故幟高於彼十尺。四面四門將長四十尺，號令篇云「四面四門之將，必選擇之有功勞之臣及死事之後重者。」戴云「『將』疑『牆』字聲誤」，非。其次三十尺，其次二十五尺，其次二十尺，其次十五尺，高無下四十五尺。此「四」字衍。高無下十五尺，即冢上長五十尺，以次遞減，至此為極短也。 \\n  \\n 城上吏卒置之背，王引之云：「『卒』字涉下文『吏卒』而衍。下文卒置於頭上，則不得又置之背也。又案頭上也，肩也，背也，胸也，皆識之所置也。說文『妃，識也，以絳帛箸於背』，張衡東京賦『戎士介而揚揮』，揮同妃，薛綜曰『揮謂肩上絳幟』，皆其證。今不言識者，『城上吏』之上又有脫文耳。」案：王說是也。此置背等並謂吏卒所著小妃識，與上將旗不相冢。下文「城中吏卒民男女，皆辨異衣章微，令男女可知」十八字，疑即此節首之脫文，傳寫誤錯著於彼，而此小妃識遂與上旗識淆掍不分矣。尉繚子經卒令說卒五章；前一行蒼章，置於首；次二行赤章，置於項；次三行黃章，置於胸；次四行白章，置於腹；次五行黑章，置於要。又兵教篇云「將異其旗，卒異其章，左軍章左肩，右軍章右肩，中軍章胸前，書其章曰某甲某士」。此上文五十尺至十五尺，即謂將異旗，以下乃言卒異章之事。二書可互證。卒於頭上，城下吏卒置之肩。畢云「舊作『眉』，据禮說改，下同」。左軍於左肩，畢云：「『左軍』舊作『在他』，據禮說改。」王云「下當有『右軍於右肩』五字，而今本脫之。」案：吳鈔本亦作「在他」，道藏本作「在也」。以字形審之，疑當作「左施於左肩，右施於右肩。」中軍置之胸。畢云：「此俗字，當作『匈』或『岟』。」各一鼓，中軍一三。未詳，疑當作「中軍三」，言鼓多於左右軍。「一」衍文。每鼓三、十擊之，三十擊之，謂或三擊，或十擊，多少之數，不過此也。號令篇云「中軍疾擊鼓者三」，又云「昏鼓鼓十，諸門亭皆閉之」。諸有鼓之吏，謹以次應之，當應鼓而不應，不當應而應鼓，舊本作「不當應而不應鼓」，王云：「此當作『當應鼓而不應鼓，不當應鼓而應鼓』，今本上下二句皆脫一『鼓字』。」蘇云：「下句當云『不當應而應』，『不』字衍。」案：蘇校是也。道藏本、吳鈔本，「應鼓」上正無「不」字，今據刪。王校增字太多，未塙。末「鼓」字或當屬下讀。主者斬。畢云：「言罪其鼓主。」 \\n  \\n 道廣三十步，於城下夾階者，各二，其井置鐵〈弓雚〉。於道之外畢云：「說文云『〈弓雚〉，弓曲也』。」王引之云：「弓曲之義與鐵字不相屬，且井旁亦非置弓之處，竊謂『〈弓雚〉』乃『雍』字之訛，雍讀若甕，僃城門篇云『百步一井，井十甕』，故曰其井置鐵甕。」為屏，屏所以障圂。開元占經甘氏外官占「甘氏云：天溷七星，在外屏南」，注云「天溷，廁也」，「外屏所以障天溷也」。史游急就篇云「屏廁清溷糞土壤」。三十步而為之圜，亦當作「圂」。高丈。為民圂，垣高十二尺以上。巷術周道者，說文行部云：「術，邑中道也」。周道，詳僃城門篇，言巷術通周道者。必為之門，畢云：「『必』舊作『心』，以意改。」門二人守之，非有信符，勿行，不從令者斬。自「巷術周道者」至此，並與旗幟無涉，疑它篇之錯簡。 \\n  \\n 城中吏卒民男女，皆葕異衣章微，王引之云「『葕』字義不可通，『葕』當為『辨』，辨異二字連文。周官小行人曰『每國辨異之』。隸書『辨』字或作『（）』見漢李翕析里橋郙閣頌，因訛而為『葕』。」王念孫云：「『衣章微』當作『衣章微職』，說文『妃，識也』，墨子書『妃識』皆作『微職』，見號令、雜守二篇。章亦妃識之類也，故齊策云『變其徽章』，徽亦與妃同。此言男女之衣章妃識皆有別也，故曰『皆辨異衣章微職，令男女可知』。且此篇以旗職為名，則當有職字明矣。今本『辨』訛作『葕』，『微』下又脫『職』字，故義不可通」。案：王校是也，蘇引類篇曰「蔓，葕也」，非。令男女可知。此十八字疑當在上文「城上吏卒置之背」之首，錯簡在此。 \\n  \\n 諸守牲格者，牲格，蓋植木為養牲闌格，守城藩落象之，因以為名，僃蛾傅篇云：「杜格貍四尺，高者十尺，木長短相雜，兌其上，而外內厚塗之」，疑亦即此。彼「杜格」當為「柞格」，或此「牲」亦當作「柞」。「牲」「杜」「柞」形並相近。三出卻適，畢云「卻，玉篇云『卻字之俗』。」守以令召賜食前，守，即號令篇之太守。以令，亦屢見彼篇，言傳令來前賜食。予大旗，「予」，畢本以意改「矛」，屬上讀。蘇云：「予、與通用，畢誤。」署百戶邑若他人財物，建旗其署，令皆明白知之，曰某子旗。尉繚子兵教上篇云「乃為之賞法，自尉、吏而下盡有旗，戰勝得旗者，各視其所得之爵，以明賞勸之心」。左哀十三年傳云「彌庸見姑蔑之旗，曰：吾父之旗也」。牲格內廣二十五步，外廣十步，表以地形為度。俞云：「『表』乃『袤』字之誤，僃穴篇『鑿廣三尺，表二尺』王氏訂『表』為『袤』之誤，正與此同。」 \\n  \\n 靳卒，中教解前後左右，「靳」，疑當作「勒」。尉繚子有勒卒令，漢書晁錯傳云「士不選練，卒不服習，起居不精，動靜不集，趨利弗及，避難不畢，前擊後解，與金鼓之音相失，此不習勒卒之過也」。蓋謂部勒兵卒，將居中而教其前後左右。「解」字疑誤。卒勞者更休之。「休」，舊本作「修」，今據吳鈔本、茅本正。號令第七十 \\n  \\n 蘇云：「墨子當春秋後，其時海內諸國自楚、越外，無稱王者，故迎敵祠篇言『公誓太廟』，可證其為當時之言。若號令篇所言令丞尉、三老、五大夫、太守、關內侯、公乘，皆秦時官，其號令亦秦時法，而篇首稱王，更非戰國以前人語，此蓋出於商鞅輩所為，而世之為墨學者取以益其書也。尚以為墨子之言，則誤矣。」案：蘇說未塙，令丞尉、三老、五大夫等制並在商鞅前，詳篇中。 \\n  \\n 安國之道，道任地始，禮記禮器，鄭注云「道，猶從也」。地得其任則功成，地不得其任則勞而無功。人亦如此，僃不先具者無以安主，吏卒民多心不一者，皆在其將長。言責在將與長也。諸行賞罰及有治者，必出於王公。畢云：「『公』舊作『功』，一本如此。」案：茅本亦作「公」，道藏本、吳鈔本並作「功」。此對上「將長」為文，疑當作「王公」。下文云「出粟米有期日，過期不出者，王公有之」，是其證，傳寫誤到耳。畢讀以「王」字屬下句，亦通。數使人行勞賜守邊城關塞、僃蠻夷之勞苦者，舉其守率之財用有餘、不足，「率」，疑「卒」之誤。地形之當守邊者，其器僃常多者。邊縣邑視其樹木惡則少用，言材木不足其用。田不辟、畢云「闢假音字」，少食，田荒農惰則食不足。無大屋草蓋，少用桑。畢云：「言無大屋之處當留桑以為蔭。一本作『乘』，非。」案：「桑」，道藏本、茅本並作「桒」，俗「桑」字。說文艸部云「蓋苫也」。釋名釋宮室云：「屋以草蓋曰茨。茨，次也，次比草為之也」。草蓋，謂以草蓋屋。「少用桑」，當作「少車乘」。「乘」「桒」形相近，「車」「用」涉上而訛。言室惡民貧則不能畜車乘馬牛也。畢沿誤為說，殊謬。多財，民好食。下有脫誤。為內牒，「牒」，疑「堞」之誤。內堞，見僃城門篇。畢引說文云「牒，札也」，非此義。內行棧，亦見僃城門篇。置器僃其上，城上吏、卒、養，養，即廝養之養。公羊宣七年，何注云「炊亨曰養」。蘇云「養謂糧食」，誤。皆為舍道內，各當其隔部。吳鈔本作「步」。太白陰經司馬穰苴云「五人為伍，二伍為部」。部，隊也。隔部，即城上吏卒什人所守分地皆有隔，以別其疆界。下云「人自大書版，著之其署隔」，則凡署皆有隔。養什二人，十人為什，言每卒十人則有養二人。吉天保孫子集注引曹操云「一車駕四馬，養二人，主炊，步兵十人」，亦十步卒二養，與此略同。為符者曰養吏一人，養吏，吏掌養為符信者。辨護諸門。辨護，猶言監治也，亦見周禮大祝、山虞鄭注。山虞賈疏引尚書中候握河紀云「堯受河圖，稷辨護」。注云：「辨護者，供時用，相禮儀」。案：辨即今辨治字，漢書李廣傳，顏注云「護謂監視之」。此養吏辨護諸門，亦謂辨治監視諸守門之事，與中〈亻矦〉注義小異。畢云：「辨即今辦字正文。」門者及有守禁者皆無令無事者得稽留止其旁，舊本重「稽」字，又「止」作「心」，道藏本、吳鈔本、茅本，「稽」字並不重。畢云：「『心』當為『必』，或衍一『稽』字。」王引之亦刪「稽」，又云：「改『心』為『必』，義仍不可通。『心』當為『止』，言勿令無事者得稽留而止其旁也。隸書『止』『心』相似，故『止』訛為『心』。」案：王校是也，蘇說同，今據刪正。倭刻茅本校云「心一作止」，正與王校同。不從令者戮。敵人但至，「但」，舊本作「伹」，從「且」，疑「且」字之誤。千丈之城，「千」，茅本作「十」，下文仍作「千」。雜守篇云「率萬家而城方三里」，此云千丈，為方五里有奇，蓋邑城之大者。尉繚子守權篇云「千丈之城，則萬人守之。」戰國策趙策云「今千丈之城、萬家之邑相望也。」齊策亦云「千丈之城拔之尊俎之間。」畢云「千當為十」，失之。必郭迎之，舊本「迎」作「近」，畢云：「當為迎之。」案：畢校是也，今據正。主人利。不盡千丈者勿迎也，視敵之居曲，畢云：「言所居曲隘。」詒讓案：曲，部曲。又疑「與」之誤。眾少而應之，此守城之大體也。其不在此中者，皆心術與人事參之。「心」，疑當作「以」。凡守城者以亟傷敵為上，「亟」，舊本訛「函」，今據王校正，說詳魯問及僃城門篇。畢云：「言扞禦傷敵。」其延日持久以待救之至，明於守者也，倭本校云「『至』下脫『不』。」不能此，蘇云：「『不』，疑當作『必』。」乃能守城。 \\n  \\n 守城之法，敵去邑百里以上，城將如今，畢云：「當為『令』。」王引之云：「如，猶乃也。言敵人將至，城將乃今召五官百長而命之也。下文曰『輔將如今賜上卿』，與此文同一例，則『今』非『令』之訛。」案：畢說是也。此書軍吏，有城將，即大將；有輔將，即四面四門之將。地治之吏，有守，有令，有丞，有尉，有五官，凡守城之事，皆城將及守令主之，並詳後。如令猶言若令，下文「如今」亦「如令」之訛，王說失之。盡召五官及百長，五官，蓋都邑之小吏。周制，侯國有五大夫，因之都邑亦有五官。韓非子十過篇云「趙襄子至晉陽，行其城郭及五官之藏」，此即都邑之五官，殆如後世吏有五曹之類。後文吏有比丞、比五官，則五官卑於丞也。又左傳成二年，晉軍帥之下，有司馬、司空、輿師、〈亻矦〉正、亞旅，成十八年及晉語，悼公命官，別立軍尉，而無亞旅。成二十五年傳又謂之五吏。淮南子兵略訓，說在軍五官，有司馬、尉、〈亻矦〉、司空、輿，與晉制同。竊疑此五官亦與彼相類。後文有尉都司空〈亻矦〉，或即五官之名與？亦詳節喪篇。以富人重室之親，舍之官府，「府」，舊本訛作「符」，王引之云：「『符』當為『府』，言舍富人重室之親於官府也。下文云：『其有符傳者，善舍官府』，是其證。篇內言官府者多矣，若云舍之官符，則義不可通。此涉上下文諸『符』字而誤。」案：王校是也。蘇說同，今據正。謹令信人守衛之，謹密為故。俞云：「故，猶事也。言務以謹密為事也。僃梯篇『以靜為故』，僃穴篇『以急為故』，義與此同。畢屬下讀，失之。」 \\n  \\n 及傅城，「及傅」，舊本訛作「乃傳」。畢云：「言守符謹密，必有故乃傳用也。」俞云：「『乃傳』當作『及傅』，字之誤也。上云敵去邑百里以上，此云及傅城，其事正相次。傅即蛾傅之傅，僃蛾傅篇曰『遂以傅城』是也。畢不能訂正，而屬上謹密為故讀之，殊不可通」，案：俞校是也，今據正。守將營無下三百人，「守」下，道藏本、吳鈔本、茅本有「城」字。四面四門之將，必選擇之有功勞之臣及死事之後重者，蘇云：「重者，即重室子也。」從卒各百人。門將并守他門，謂他小門。他門之上畢云：「舊脫『門』字，以意增。」必夾為高樓，使善射者居焉。女郭、馮垣一人，一人守之，女郭，即女垣，以其在大城之外，故謂之郭。釋名釋宮室云：「城上垣亦曰女牆，言其卑小，比之於城若女子之與丈夫也。」旗幟篇云：「到馮垣，鼓六，舉四幟；到女垣，鼓七，舉五幟。」蘇云：「一人疑誤重。」使重室子。「室」，舊本誤「字」。畢云：「言重家之字子，謂富家。」王云：「『重字子』，即『重室子』之訛。」案：王校是也，蘇校同，今據正。重室子，見僃城門篇。五十步一擊。文選長楊賦李注引韋昭云「古文隔為擊」，此擊疑亦署隔之名。蘇云：「『擊』當作『樓』。」因城中里為八部，部一吏，城內為八部吏。吏各從四人，以行衝術及里中。畢云：「『衝』當為『〈彳童亍〉』，說文云『通道也。春秋傳曰及〈彳童亍〉以戈（一）擊之』。」詒讓案：此術與旗幟篇巷術及後術衢，義同，與僃城門篇衝術異。里中父老小不舉守之事及會計者，「老小」上下疑有脫字。王引之云「『父老』下不當有『小』字，蓋涉下文『老小』而衍。舉，讀為「吾不與祭」之與，與、舉古字通，謂里中父老不與守城及會計之事者。」案：王說亦通。蘇云「『小』當作『少』，謂人少不敷用也」，非。分里以為四部，此又於一里之中，分之為四部。部一長，每里四長。以苛往來，不以時行、周禮射人，鄭注云「苛，謂詰問之」。蘇云：「苛，譏訶也。」行而有他異者，以得其姦。吏從卒四人以上有分者，此即八部每部之吏也。王引之云：「『分』下當有『守』字，而今本脫之，則文義不明。分守，謂卒之分守者也。下文曰『男女老小，先分守者，人賜錢千』，是其證。」大將必與為信符，大將使人行，守操信符，信不合及號不相應者，蘇云：「號即夜間口號。」伯長以上輒止之，伯、百通，即上文百長。以聞大將。畢云：「告大將。」當止不止及從吏卒縱之，皆斬。諸有罪自死罪以上，舊本脫「以」字，今從王校補。皆遝父母、妻子、同產。舊本「遝」作「還」。王云：「『還』當為『遝』，謂罪及父母、妻子、同產也。下文云『歸敵者，父母、妻子、同產皆車裂』。」案：王校是也，今據正，說詳非攻下篇。 \\n  \\n （一）「戈」字原脫，據說文補。 \\n  \\n 諸男女有守於城上者，疑當云諸男子，僃城門篇云：「守法：五十步，丈夫十人，丁女二十人，老小十人」，此男子即丈夫也。下文別云丁女子，則此不當兼有女，明矣。什、六弩、四兵。蘇云：「人十為什，兵，戎器也，言十人之中弩六而兵四之。」案：蘇說是也。六韜軍用篇云「甲士萬人，強弩六千，戟櫓二千，矛楯二千」，與此率正同。丁女子、老少，人一矛。蘇云：「丁女子猶言丁女，見僃城門篇。」 \\n  \\n 卒有驚事，驚，讀為警。文選歎逝賦，李注云「警猶驚也。」蘇云：「言猝有警急之報。」中軍疾擊鼓者三，城上道路、里中巷街，說文行部云「街，四通道也」。皆無得行，行者斬。女子到大軍，令行者男子行左，女子行右，無並行，皆就其守，不從令者斬。離守者三日而一徇，畢云：「當為『〈彳勻〉』。眾經音義云『三倉云：〈彳勻〉，遍也』。」蘇云：「『而』字衍。」詒讓案：「而一」二字疑皆衍文，此二句皆冢上文而箸其刑，不從令者斬，即不從男行左女行右之令也。離守者，即不就其守者也，與下文離守絕巷救火者斬，義同。但無故離守罪重於不從令者，故不惟斬之，且肆其尸三日，所謂三日〈彳勻〉也。義亦詳後。而所以僃姦也。蘇云：「『而』字衍。」案：「而」乃「此」字之誤，非衍文。下文云「此所以勸吏民堅守勝圍也」，是其證。里｛千凵｝與皆守宿里門，里正，即上文里長，每里四人。「與皆守」，疑當作「與有守者」，下文常見，畢云「當為與守」，皆未塙。吏行其部，至里門，｛千凵｝與開門內吏。蘇云：「內讀如納。」與行父老之守及窮巷幽閒無人之處。舊本無「幽」字。俞云：「『閒』上脫『幽』字，幽閒二字連文，明鬼篇作『幽澗毋人』，澗即閒之假字。天志篇作『幽門無人』，『門』即『閒』之壞字。」案：俞說是也，今據增。姦民之所謀為外心，罪車裂。畢云：「說文云『斬，〈雀弋〉也，從車從斤，斬法車裂也』。」案：周禮條狼氏「誓馭曰車轘」，鄭注云「謂車裂也。」此刑與斬別，畢引說文未當。｛千凵｝與父老及吏主部者，不得皆斬，得之，除，畢云「舊脫『得』字，据下文增。」案：茅本『得』字不脫」。又賞之黃金，人二鎰。鎰，二十四兩也，詳貴義篇。蘇云：「此連坐之法，唯得罪人，則除其罪，且有賞也。」大將使使人行守，「使人」當作「信人」，上云「謹令信人守衛之」，下云「大將使信人將左右救之」，皆其證。長夜五循行，蘇云：「循、徇通用。」短夜三循行。四面之吏亦皆自行其守，如大將之行，不從令者斬。 \\n  \\n 諸灶必為屏，畢云：「舊『必』作『火』，『屏』作『井』，據蓺文類聚改。」火突高畢云：「『火』，蓺文類聚引作『心』，『突』或『（）』字，說文云『（），灶（），（），從穴從火，從求省』，玉篇有『〈土突〉』字，『徒忽切，云灶〈土突〉』，魯仲連子『灶而五〈土突〉』也。未詳〈土突〉、突誰是。案：（）、囪音相近，今人猶呼火窗為煙囪，疑（）義為強」。案：說文本云「（），灶突」。廣雅釋室云「灶窻謂之〈土突〉」。〈土突〉、突字同，與（）別。畢說非。出屋四尺。慎無敢失火，畢云：「今江浙人家，有高牆出屋如屏，云以障火，是其遺制。」失火者斬，其端失火以為事者，畢云：「言因事端以害人，若今律故犯。」詒讓案：端，似言失火所始以為事者，據下文當作「以為亂事者」，此脫「亂」字。車裂。伍人不得，斬；「伍」，吳鈔本、茅本作「五」，下並同。畢云：「言同伍不舉罪之。」得之，除。救火者無敢讙譁，畢云：「說文云讙譁轉注。」及離守絕巷救火者斬。畢云「絕，言亂」。蘇云「言守絕巷者毋得擅離，蓋防他變也。」案：蘇說非。其｛千凵｝及父老有守此巷中部吏，皆得救之，此當作「者」，二字草書相似，因而致誤。部吏，即城中八部部一吏，官尊於里正。或有適居是巷者，亦得救之。部吏亟令人謁之大將，畢云：「部吏二字舊倒，据下移。」案：吳鈔本不倒。「亟」，舊作訛「函」，今據茅本正，王校同。蘇云：「『人』乃『入』之誤。」案：「人」字不誤。大將使信人將左右救之，部吏失不言者斬。諸女子有死罪及坐失火皆無有所失，逮其以火為亂事者如法。漢書淮南厲王長傳，顏注云「逮，追捕之也」。圍城之重禁。以上僃火之禁。 \\n  \\n 敵人卒而至蘇云：「卒，猝同。」嚴令吏民無敢讙囂、三最、並行、王引之云：「『最』當為『冣』，冣與聚通，謂三人相聚，二人並行也。說文『冣，積也』。徐鍇曰『古以聚物之聚為冣』。『冣』與『最』字相似，故諸書中『冣』字多訛作『最』。」案：王說是也，蘇云「『三最』乃『無敢』二字之訛」，失之。相視、坐泣流涕、若視、舉手相探、說文手部云「（），遠取之也」。相指、相呼、相麾、道藏本、吳鈔本、茅本作「曆」。畢云：「舊作『歷』，以意改。」詒讓案：詩大雅無羊云「麾之以肱」，說文手部云「麾，旌旗所以指麾也。」麾俗｛靡手｝字。然作「歷」，義似亦可通。廣雅釋詁云「歷，過也」。又莊子天地篇云「交臂歷指」，亦足僃一義。相踵、說文止部云「歱，跟也」，「踵」即「歱」借字。謂以足跟相躡也。相投、說文手部云「投，擿也」。相擊、相靡以身及衣、謂以身及衣相切靡，莊子馬蹄篇「喜則交頸相靡」。釋文李云「靡，摩也」。易繫辭：「剛柔相摩」，韓注云「相切摩也」。靡、摩字同。訟駮言語畢云：「說文云『駮，獸如馬』，『駁，馬色不純』。據此義當為『駁』。」及非令也而視敵動移者，斬。伍人不得，斬；得之，除。尉繚子伍制令云「伍有干令犯禁者，揭之免於罪，知而弗揭，全伍有誅。」又云「吏自什長以上至左右將，上下皆相保也，有干令犯禁者，揭之免於罪，知而弗揭者，皆與同罪」。伍人踰城歸敵，伍人不得，斬；與伯歸敵，隊吏斬；伯，百人也。隊吏，即上文之伯長百長。與吏歸敵，隊將斬。隊將，即四面四門之將。歸敵者父母、妻子、同產皆車裂。先覺之，除。蘇云：「言先覺察者，除其罪也。」當術畢云：「說文云『術，邑中道也』。」案：術，隧通作術，即僃城門篇之當隊，謂當敵攻城之道也。下云「卻敵於術」同，畢說非。需敵「需」，吳鈔本作「舒」，需讀為懦。考工記輈人「馬不契需」，鄭眾注云「需，讀為畏需之需」。需敵，謂卻敵也。蘇云「需，待也」，非。離地，斬。畢云：「言離其所。」伍人不得，斬；得之，除。 \\n  \\n 其疾鬥卻敵於術，敵下終不能復上，疾鬥者隊二人，賜上奉。畢云：「玉篇云『俸，房用切，俸祿也』此作奉，古字。」而勝圍，戴云：「而讀為如，『如勝圍』句。」城周里以上，封城將三十里地為關內侯，畢云：「韓非子顯學云『關內之侯雖非吾行，吾必使執禽而朝』。史記春申君列傳，黃歇上書云『韓必為關內之侯』，又云『魏亦關內侯』，則戰國時有關內侯也。」詒讓案：戰國策魏策「王與竇屢關內侯。」漢書百官公卿表，秦制賞功勞爵二十級，十九關內侯，顏注云「言有侯號而居京畿無國邑」。輔將如令賜上卿，「令」，舊本誤「今」。蘇云「輔將，城將之次者，猶裨將也。『今』當為『令』。」案：蘇說是也，今據正。輔將即上文四面四門之將也。漢書百官表，縣令長皆秦官，皆有丞尉。史記商君傳云「集小都鄉邑聚為縣，置令丞」，秦本紀，在孝公十二年。國策趙策載趙受上黨千戶，封縣令。則縣有令蓋七國之通制矣。丞及吏比於丞者，賜爵五大夫，漢書百官表，秦爵九五大夫，顏注云「大夫之尊也」。呂氏春秋直諫篇，荊文王時有五大夫。戰國策趙、魏、楚策亦並有之，則非秦制也。官吏、豪傑與計堅守者，畢云：「二字舊倒，以意改。」十人及城上吏比五官者，蘇云：「『十人』，疑『士人』之訛。」案：蘇說是也。下文云「諸人士外使者來，必令有以執將」，「士人」即「人士」也。城上吏，蓋即百尉之屬，上云盡召五官及百長。皆賜公乘。漢書百官表、秦爵八公乘，顏注云「言其得乘公家之車也」。男子有守者，爵人二級，九章算術衰分篇，劉注云「墨子號令篇以爵級為賜」，蓋即指此文。女子賜錢五千，此亦謂有守者。男女老小先分守者，人賜錢千，「先」，當作「無」。說文「無，古文奇字作無」。與先相似，因而致誤。無分守者，與上文有守者正相對。以其本無分守，故止人賜錢千，與上有守者男子賜爵，女子賜錢五千，輕重異也。復之三歲，無有所與，不租稅。漢書高帝紀「蜀漢民，給軍事勞苦，復勿租稅二歲。」顏注云「復者，除其賦役也」。紀又云「過沛，復其民，世世無有所與」，注云「與讀曰豫」。此所以勸吏民堅守勝圍也。 \\n  \\n 卒侍大門中者，此謂城將所居大門。曹無過二人。雜守篇云「守大門者二人，夾門而立」。畢云：「說文云『曹，獄之兩｛〈束束〉日｝也。在廷東從〈東東〉，治事者從日』。案即兩造，『造』『曹』音近。而蜀志杜瓊曰『古者名官職不言曹，始自漢以來名官盡言曹，吏言屬曹，卒言侍曹』，非也。」勇敢為前行，伍坐，蘇云：「謂五人並坐。」令各知其左右前後。擅離署，戮。門尉晝三閱之，說宛尊賢篇「宗衛相齊罷歸，召門尉田饒等二十有七人而問焉。」漢書高祖功臣侯表有門尉耏跖，蓋亦沿戰國之制。「尉」，吳鈔本作「衛」，誤。莫，畢云「說文云『莫，日且冥也』。」鼓擊門閉一閱，守時令人參之，上逋者名。蘇云：「參，猶驗也。逋，謂離署者。」鋪食皆於署，畢云：「此『鋪』食字義當作『餔』，說文云『餔，日加申時食也』。」不得外食。蘇云：「言不得離署而他食也。」守必謹微察視謁者、國策齊策，王斗見齊宣王，宣王使謁者延入。漢書百官公卿表，謁者掌賓，贊受事。應劭云「謁，請也，白也」。孫子用閒篇云「必先知其守將左右謁者門者舍人之姓名。」執盾、漢書惠帝紀注「應劭云：執楯，親近陛衛也。」高祖功臣侯表有執盾閻澤赤、繒賀、孔藂、某襄、張說。中涓史紀高祖功臣侯表、集解引漢儀注云「天子有中涓，如黃門皆中官者」。國語吳語「涓人疇」，韋注云「涓人，今中涓也」。史紀楚世家作「鋗人」，韋昭云「今之中涓」，是。說苑奉使篇云「緤北犬敬上涓人」。史記萬石君傳正義，如淳云：「中涓，主通書謁出入命也」。漢書陳勝傳「故涓人將軍呂臣為蒼頭軍」，注「應劭云：涓人如謁者」。曹參傳顏注云：「中涓，親近之臣，若謁者、舍人之類。涓，潔也，主居中掃潔也。」及婦人侍前者，「侍」，舊本訛「待」。蘇云：「『待』當作『侍』。」是也，今據正。志意、顏色、使令、言語之請。蘇云：「請讀如情。」及上飲食，必令人嘗，皆非請也，擊而請故。蘇云：「上句請讀如情，下句如字，謂詰問也。」詒讓案：「皆」，疑「若」之誤。末句當作「繫而詰故」，謂囚繫而詰問其事故也。守有所不說吳鈔本、茅本作「悅」。謁者、執盾、中涓及婦人侍前者，守曰斷之。斷，即斬也，詳迎敵祠篇。衝之，衝與撞通，說文手部云「撞，凡擣也」。若縛之，不如令，及後縛者，皆斷。必時素誡之。「必」，吳鈔本作「不」。諸門下朝夕立若坐，各令以年少長相次，旦夕就位，先佑有功有能，畢云「『佑』，舊作『估』，非。此『右』字俗加人。」其餘皆以次立。五日官各上喜戲、居處不莊、好侵侮人者一。此謂察諸門下侍從吏人之事，然五日既太疏闊，喜戲、居處不莊、好侵侮人者又不宜限以人數，於文義終難通。疑當作「日五閱之，各上喜戲、居處不莊、好侵侮人者名」。「閱」與「官」艸書相近，「日五」誤到，下脫「之」字，「名」又訛作「一」。雜守篇說守大門者二人，吏日五閱之，上逋者名，是其證也。 \\n  \\n 諸人士外使者來，必令有以執將。謂旗章符節之屬。畢云「『令』，舊作『合』，以意改。『將』，依義當為『〈爿手〉』。」出而還若行縣，必使信人先戒舍室，乃出迎，門守乃入舍。「門」，當為「聞」，言先告守將乃入舍也。下文云「候以聞守」，是其證。為人下者常司上之，畢云：「司，即伺字。」王引之云：「司，古伺字也，之讀為志。墨子書或以之為志字，見天志中、下二篇。言為人下者，常伺察上人之志，隨之而行也。」蘇云：「司上之，當言伺上所之。」隨而行，松上不隨下。王引之云：「松讀為從。學記『待其從容』，鄭注『從或為松』，是其例也。言從上不隨下也。」必須口口隨。 \\n  \\n 客卒守主人，及其為守衛，主人亦守客卒。客卒，謂外卒來助守者。主人，謂內人為守卒者。二者使互相守察，防其為姦謀也。城中戍卒，其邑或以下寇，謹僃之，數錄其署，漢書董仲舒傳顏注云「錄，謂存視之也。」蘇云：「此即守客卒之事。蓋戍卒之入衛者，或其鄉邑已為敵人所取，則必謹防其卒，恐生內變也。以、已通用。」同邑者，弗令共所守。與階門吏為符，階吏，即迎敵祠篇所云「城上當階有司守之」是也。符合入，勞；「入」舊本作「人」，今據道藏本正。符不合，牧，守言。蘇云：「『牧』當作『收』，謂收治之。」案：蘇校是也，此當作「收言守」，謂收而告之守也。後云亟以疏傳言守。若城上者，「城上」，吳鈔本、茅本作「上城」。衣服，他不如令者。下有脫文。 \\n  \\n 宿鼓在守大門中，周禮脩閭氏，鄭眾注云「宿，謂宿衛也」，謂夜戒守之鼓。莫，令騎若使者操節閉城者，皆以執毚。此字誤，前耕柱篇「白若之龜」，「龜」舊本作「毚」，疑此亦當為「龜」之訛。但「執龜」義亦難通，疑當作「執圭」。說文土部云「楚爵有執圭」，「圭」「龜」音相近而訛。此謂使操節閉城者，必以有爵者，亦慎重其事也。昏鼓鼓十，諸門亭皆閉之。蘇云：「上云『莫，鼓擊門閉』，即此。」行者斷，必擊問行故，「擊」亦「繫」之誤。乃行其罪。晨見掌文，鼓縱行者，諸城門吏各入請籥，開門已，輒復上籥。蘇云：「籥同鑰。」詒讓案：說文門部作「〈門龠〉」。月令鄭注云「管籥，搏鍵器也」，孔疏云「管籥以鐵為之，似樂器之管籥，措於鎖內以搏取其鍵也」。周禮司門「掌授管鍵，以啟閉國門」，鄭司農注云「管，謂籥也；鍵，謂牡」。有符節不用此令。寇至，樓鼓五，有周鼓，有，讀為又，言樓鼓五下，又周遍鼓以警眾也。雜小鼓乃應之。尉繚子勒卒令云「商，將鼓也。角，帥鼓也。小鼓，伯鼓也」。小鼓五後從軍，斷。命必足畏，賞必足利，令必行，令出輒人隨，省其可行、不行。「人」，舊本訛「入」，今據道藏本、吳鈔本、茅本正。「可」字疑衍，言凡出令必以人隨，而省察其行不行也」。號，句夕有號，僃梯篇云「以號相得」，倭本校云「『夕』一作『名』。」失號，斷。句為守僃程而署之曰某程，蘇云：「程，式也」。置署街街衢階若門，當作「術街衢」，後文云「屯陳垣外術衢街皆樓」。蘇云「街字誤重」。非。令往來者皆視而放。蘇云：「放，依倣也。」詒讓案：「放」疑當為「知」。諸吏卒民有謀殺傷其將長者，與謀反同罪，有能捕告，賜黃金二十斤，謹罪。非其分職而擅取之，「取之」，舊本倒。王引之云：「『擅之取』當為『擅取之』，與擅治為之對文，今『取之』二字倒轉，則文不成義。」案：王校是也，蘇校同，今據乙正。若非其所當治而擅治為之，斷。諸吏卒民非其部界而擅入他部界，輒收，畢云：「舊作『牧』，以意改。」以屬都司空若候，漢書百官公卿表，宗正屬官有都司空令丞，如淳云「都司空，主水及罪人」。說文〈犬犬〉部云「〈犭臣犬〉，司空也，復說獄司空」。此〈亻矦〉為小吏，與後〈亻矦〉敵之〈亻矦〉異。都司空〈亻矦〉，疑即五官之二，說詳前。〈亻矦〉以聞守，不收而擅縱之，斷。能捕得謀反、賣城、踰城敵者一人，畢云：「當作『歸敵』，脫『歸』字。」以令為除死罪二人，城旦四人。漢書惠帝紀注：「應劭云『城旦者，旦起行治城，四歲刑也』。」反城事父母去者，「事」，疑當為「弃」。去者之父母妻子。王云：「此下有脫文，不可考。」 \\n  \\n 悉舉民室材木、瓦若藺石數，「瓦」，舊本誤「凡」。王引之云：「『凡』字義不可通，『凡』當為『瓦』字之誤也。隸書『瓦』字作『（）』，與『凡』相似。若，猶及也，與也。謂民室之材木、瓦及藺石也。材木、瓦、藺石，即僃城門篇之材木、瓦石、藺石，又見雜守篇。漢書鼂錯傳曰『具藺石，布渠荅』。」案：王說是也，今據正。漢書晁錯傳注「服虔云『藺石，可投人石』，如淳云『藺石，城上雷石也』。李廣傳作「礨石」。說文〈方人〉部云「旝，建大木，置石其上，發以機，以槌敵。」署長短小大，當舉不舉，吏有罪。諸卒民居城上者「卒」，茅本作「率」。案：上當有「吏」字。各葆其左右，「葆」吳鈔本作「保」。左右有罪而不智也，畢云「智同知」。其次伍有罪。若能身捕罪人若告之吏，皆構之。顧云「構讀為購，說文『購，以財有所求也』。」蘇云：「構與購同，謂賞也。」若非伍而先知他伍之罪，皆倍其構賞。 \\n  \\n 城外令任，城內守任，言城外內，守與令分任之。令即縣令，守即太守也。令、丞、尉亡得入當，凡守人，亡其所司，令、丞、尉當受譴罰者，使得別入當以自贖，即下云「必取寇虜」是也。尉繚子束伍令云「亡伍而得伍當之，得伍而不亡有賞，亡伍不得伍身死家殘」，又說「亡長得長當之，亡將得將當之」。彼法，本伍亡，而得別伍之人，則相抵、當免其罪。亡長、亡將亦然。與此入當之法小異而大同。滿十人以上，令、丞、尉奪爵各二級；百人以上，令、丞、尉免以卒戍。蘇云：「言免官而遣戍」。諸取當者，蘇云：「當，謂其值足以相抵也。」必取寇虜，乃聽之。 \\n  \\n 募民欲財物粟米以貿易凡器者，「以」字疑當在「欲」字下。卒以賈予。蘇云「賈、價同。言平其值也。」詒讓案：此當作「以平賈予」。雜守篇云「皆為置平賈」，可證「平」與隸書「卒」或作「本」，相近而誤，今本又到其文，遂不可通。邑人知識、昆弟有罪，雖不在縣中而欲為贖，若以粟米、錢金、布帛、他財物免出者，令許之。傳言者十步一人，稽留言及乏傳者，斷。蘇云：「稽留，謂不以時上聞。乏傳，不為通也。」諸可以便事者，亟以疏傳言守。「亟」，舊本誤「函」，下同，今並據茅本正，王校同。漢書蘇武傳顏注云：「疏，謂條錄之」。蘇云「函，謂封進，防漏洩也」，非。吏卒民欲言事者，亟為傳言請之吏，稽留不言諸者，斷。畢云：「『諸』，當為『請』。」 \\n  \\n 縣各上其縣中豪傑若謀士、居大夫、畢云：「其大夫之家居者。」俞云：「『居』乃『若』字之誤，若謀士、若大夫，猶言或謀士、或大夫也。秦爵有大夫，有官大夫，有公大夫，有五大夫，是民間賜爵至大夫者多矣，上不能悉知，故使縣各上其名也。上文關內侯、五大夫、公乘之名，悉如秦制，則此所謂大夫者，非必如周官之大夫也。」案：畢說近是。重厚口數多少。畢云：「重厚言富厚。」 \\n  \\n 官府城下吏卒民家，「家」，吳鈔本、茅本作「皆」。前後左右相傳保火。火發自燔，說文火部云「燔，爇也」。燔曼延燔人，謂延燒他人室。蘇云「曼同蔓」。案：說文又部云「曼，引也」。廴部云「延，行也」，糸部云「（），絲曼延也」，是曼延字古止作曼，蘇說非。此燔人對自燔為文，止謂延燒他人室廬。畢讀「燔曼延」為句，「燔人」為句，則似以燔人為傷人，亦非是。斷。句。諸以眾彊凌弱少及彊姧人婦女，畢云：「玉篇云『姧同姦，俗』。」案：吳鈔本作「強奸」。以讙譁者，皆斷。 \\n  \\n 諸城門若亭，謹〈亻矦〉視往來行者符，符傳疑，周禮司關有節傳。鄭注云「傳，如今移過所文書」。釋名釋書契云過所或曰傳，傳轉也，轉移所求執以為信也」。崔豹古今注云「凡傳皆以木為之，長五寸，書符信於上，又以一板封之，皆封以御史印章，所以為信也」，未知周制同否。疑，謂疑其矯偽也。若無符，皆詣縣廷言。「廷」，舊本誤「延」，今據茅本正。說文廴部云「廷，朝中也」。縣廷令所治。後漢書郭太傳，李注引風俗通云「廷，正也，言縣廷、郡廷、朝廷，皆取平均正直也」。請問其所使；「請」，亦當為「詰」。其有符傳者，善舍官府。其有知識、兄弟欲見之，為召，勿令里巷中。蘇云：「『令』下脫『入』字。」三老、守閭三老，詳僃城門篇。令厲繕夫為答。當作「令繕厲矢為答」。雜守篇云「藺石、厲矢諸材」，可證。說文厂部云「厲，旱石也」。書禹貢孔疏引鄭注云「礪，磨刀刃石也」。若他以事者微者，不得入里中。蘇云「此句有錯誤，當作『若以他事徵者，不得入里中』。」三老不得入家人。「家人」疑到，或作「入家」。入家，謂入平民家也。傳令里中有以羽，蘇云：「『有』當作『者』。」羽在三所差，家人各令其官中，倭本校云「『官』一作『家』」。蘇云：「『三』下當脫『老』字，而『差』字即『老』字之訛，誤倒也。『官』當作『宮』。」失令，若稽留令者，斷。家有守者治食。吏卒民無符節，而擅入里巷官府，吏、三老、守閭者失苛止，畢云：「言不訶止之。舊作『心』，以意改。」皆斷。 \\n  \\n 諸盜守器械、財物及相盜者，直一錢以上，皆斷。吏卒民各自大書於傑，「傑」，吳鈔本作「桀」。案：僃蛾傅篇亦作「桀」。洪云：「傑，古通作楬字。周禮職幣『皆辨其物，而奠其錄，以書楬之』。鄭注『楬之，若今時為書以著其幣』。傑、楬義同」。蘇云「『傑』，疑『隔』字之訛，下言『著之其署隔』是也。」案：洪說是也，傑即桀假字。爾雅釋宮云「雞棲於弋為榤」，榤即桀之俗，桀與楬通。詳僃蛾傅篇。蘇說非。著之其署同。「同」，當從下文作「隔」。蘇云「『同』疑『伺』字之訛」，非。守案其署，擅入者，斷。城上日壹發席蓐，「日」上疑脫「三」字，後云「葆宮三日一發席蓐」。爾雅釋器云「蓐謂之茲」，郭注云「蓐，席也」。令相錯發，蘇云：「言互相稽察。」有匿不言人所挾藏在禁中者，斷。 \\n  \\n 吏卒民死者，輒召其人，與次司空葬之，次司空，詳雜守篇。勿令得坐泣。傷甚者令歸治病家善養，予醫給藥，賜酒日二升、肉二斤，令吏數行閭，視病有瘳，畢云：「說文云『瘳，疾瘉也』。」輒造事上。謂病瘳即造守所共役也。詐為自賊傷以辟事者，畢云：「辟同避，言詐為廢疾以避事。」族之。謂夷三族。詳後。事已，守使吏身行死傷家，舊脫，今據道藏本、吳鈔本、茅本增。臨戶而悲哀之。 \\n  \\n 寇去事已，塞禱。史記封禪書「冬塞禱祠」，索隱云「塞與賽同。賽，今報神福也」。漢書郊祀志，顏注云「塞，謂報其所祈也。」管子禁藏篇云「塞久禱」。韓非子外儲說右上篇云「秦襄王病，百姓為之禱。病愈，殺牛塞禱」。畢云：「塞即賽正文。」守以令益邑中豪傑力鬥諸有功者，畢云：「『益』字疑衍。」蘇云：「『益』字誤，或當為『賞』。」案：畢、蘇說非。益，猶言加賞也。商子境內篇云「能得爵首，一首賞爵一級，益田一頃，益宅九畝。」必身行死傷者家以弔哀之，身見死事之後。城圍罷，主亟發使者往勞，「亟」，舊本亦訛「函」，今據茅本正，王校同。蘇云：「勞讀去聲，謂慰問也。」舉有功及死傷者數使爵祿，「使」下疑脫一字。守身尊寵，明白貴之，令其怨結於敵。 \\n  \\n 城上卒若吏各保其左右，「保」，上下文皆作「葆」，此當同。若欲以城為外謀者，父母、妻子、同產皆斷。左右知不捕告，皆與同罪。蘇移此二十六字著「城下里中家人皆相葆，若城上之數」二句下，今案不必移，蘇校非是。城下里中畢云：「『里』舊作『理』，以意改。」家人皆相葆，若城上之數。有能捕告之者，封之以千家之邑；若非其左右及他伍捕告者，「及」，道藏本、吳鈔本、茅本並作「乃」，亦通。封之二千家之邑。 \\n  \\n 城禁：使、卒、民不欲寇微職和旌者，斷。「使」，當為「吏」。吏卒上文常見，「不」，當為「下」。言吏卒民在城上者，不得擅下也。「欲」，疑「效」之誤。「微職」，即「妃識」之借字，詳後。和旌，謂軍門之旌。周禮大司馬職云「以旌為左右和之門」，鄭注云「軍門曰和，今謂之壘，門立兩旌以為之」。孫子軍爭篇云「交和而舍」，曹注云「軍門曰和門」。不從令者，斷。非擅出令者，斷。蘇云：「『非擅』當作『擅非』。」失令者，斷。倚戟縣下城，「下」，舊本訛作「不」。蘇云：「『不』，疑當作『下』。」案：蘇校是也，今據正。倚戟縣下城，言下城不由階陛，倚戟縣身以下也。上下不與眾等者，斷。無應而妄讙呼者，斷。「而」，茅本作「為」。總失者，斷。「總」，疑當為「縱」。縱失，謂私縱罪人也。譽客內毀者，斷。畢云：「言稱敵而自毀，以其惑眾。」離署而聚語者，斷。聞城鼓聲而伍後上署者，斷。人自大書版，著之其署隔，畢云「舊作『〈鬲阝〉』，以意改。」詒讓案：說文阜部云「隔，障也」。署隔，蓋以分別署之界限者。守必自謀其先後，「謀」字誤，雜守篇又云「令掘外宅林，謀多少」，「謀」疑皆為「課」之誤。非其署而妄入之者，斷。離署左右，共入他署，左右不捕，挾私書，行請謁及為行書者，釋守事而治私家事，卒民相盜家室、嬰兒，皆斷無赦。人舉而藉之。藉與籍通。無符節而橫行軍中者，斷。客在城下，因數易其署而無易其養，謂廝養，詳僃城門篇。譽敵：少以為眾，亂以為治，敵攻拙以為巧者，斷。客、主人無得相與言及相藉，蘇云：「藉，猶借也。」客射以書，無得譽，「無」，吳鈔本作「毋」。俞云：「『譽』，當作『舉』，字之誤也。下文曰『禁無得舉矢書』。」案：俞校是也。蘇云「譽即譽敵也」，非。外示內以善，無得應，不從令者，皆斷。禁無得舉矢書，若以書射寇，犯令者父母、妻子皆斷，身梟城上。畢云：「說文云『〈郻，去“阝”〉，到（）也。賈侍中說，此斷首到縣〈郻，去“阝”〉字』，今多用梟者。說文云『｛鳥木｝，從鳥頭在木上』，義亦通。」有能捕告之者，賞之黃金二十斤。非時而行者，唯守及摻太守之節而使者。漢書百官公卿表「郡守，秦官，景帝中二年更名太守」。國策趙策說韓靳｛黃重｝、趙馮亭，並云太守。吳師道謂當時已有此稱，以此書證之，信然。畢云：「史記趙世家云『孝成王令趙勝告馮亭曰：敝國君使致命，以萬戶都三封太守，千戶都三封縣令』。正義云『爾時未合言太守，至漢景帝始加太守。此言「太」，衍字』。沅案：此書亦云太守，則先秦時已有此官，張守節言衍字，非也。摻，即操異文，廣雅云『摻，操也』，以為二字，非。言行不以時，唯守者及操節人可，餘皆禁之。」 \\n  \\n 守入臨城，「入」，舊本作「人」，今據茅本正。下文云「守入城，先以候為始」。必謹問父老，吏大夫，請有怨仇讎不相解者，「請」，當為「諸」。召其人，明白為之解之。周禮地官調人，鄭眾注云「今二千石，以令解仇怨，後復相報，移徙之。」是漢以前有吏以令為民解怨之法。守必自異其人而藉之，藉，亦與籍通，即雜守篇所云札書藏之也。蘇云：「藉，謂記其姓名也。」孤之，畢云：「『孤』，舊作『狐』，以意改。」詒讓案：謂不得與其曹伍相聚而處，皆防其為亂。有以私怨害城若吏事者，父母、妻子皆斷。其以城為外謀者，三族。畢云：「史記云『秦文公二十年，法初有三族之罪』，然家語云『宰予與田常之亂，夷三族』，楚世家云『鋗人曰，新王法，有敢饟王從王者，罪及三族』，酷吏列傳云『光祿徐自為曰古有三族』，則知三族是古軍法，非始於秦。」有能得若捕告者，以其所守邑，小大封之，守還授其印，尊寵官之，令吏大夫及卒民皆明知之。豪傑之外多交諸侯者，常請之，說文言部云「請，謁也」。令上通知之，善屬之，所居之吏上數選具之，選，讀為饌。廣雅釋詁云「饌，具也，食也」。蘇云「具，謂供具。」令無得擅出入，連質之。謂質其親屬也。術鄉長者、父老、豪傑之親戚父母、妻子，王引之云「『父母』二字，皆後人所加也。古者謂父母為親戚，故言親戚則不言父母，後人不達，故又加『父母』二字耳。篇內言父母妻子者多矣，皆不言親戚。下文有親戚妻子，則但言親戚，而不言父母，是親戚即父母也。」案：王說是也。必尊寵之，若貧人食此字衍，或當為「貧之食」，亦通。不能自給食者，上食之。及勇士父母親戚妻子王亦以「父母」二字為後人所加，是也。皆時酒肉，王云「『酒肉』上當有『賜』字，而今本脫之，則文義不明。下文曰『父母、妻子皆同其宮，賜衣食酒肉』，是其證。」必敬之，舍之必近太守。守樓臨質宮而善周，質宮，即下葆宮。畢云：「質宮，言質人妻子之處。守樓臨之，所以見遠，必周防之也。古者貴賤皆謂之宮。」必密塗樓，令下無見上，上見下，下無知上有人無人。 \\n  \\n 守之所親，舉吏貞廉、忠信、無害、可任事者，舉，當讀為與。史記蕭相國世家「以文無害為沛主史掾」，集解「漢書音義云：文無害，有文無所枉害也。律有無害都吏，如今言公平吏。一曰無害者，如言無比，陳留閒語也。」索隱「應劭云：雖為文吏，而不刻害也。韋昭云：為有文理無傷害也」。漢書蕭何傳作「文毋害」，顏注「服虔云：為人解通無嫉害也。蘇林云：無害，若言無比也。二曰，害，勝也，無能勝害之者。師古云：害，傷也，無人能傷害之者」。案：無害又見史記、漢書酷吏、趙禹、張湯、減宣、杜周諸傳及續漢書郡國志，眾說舛異，通校諸文，當以漢書音義公平吏之義為是，續漢書劉注說亦同。其飲食酒肉勿禁，錢金、布帛、財物各自守之，慎勿相盜。葆宮之牆必三重，牆之垣，守者皆累瓦釜牆上。茅本「釜」作為「塗」。蘇云：「此防其踰越，使有聲聞於人。」門有吏，主者門里，筦閉，者，諸通。蘇云：「『門里』當作『里門』。筦、關古通用。書中管叔作關叔。」必須太守之節。葆衛必取戍卒有重厚者。葆衛，謂葆宮之衛卒也。請擇吏之忠信者，「請」，疑「謹」之誤。以上文校之，「者」字當衍。無害可任事者。 \\n  \\n 令將衛，自築十尺之垣，周還牆疑有脫誤。門、閨者，非令衛司馬門。吳鈔本無「門」字。門閨者，謂守大門及閨門之人。僃城門篇云「大城丈五為閨門，廣四尺」。公羊宣六年傳云「入其大門，則無人門焉者。入其閨，則無人閨焉者」。孫子用閒篇亦有門者，詳前。「非」，疑當為「并」，言吏卒衛葆宮之門閨者，并令衛司馬門。猶上文云「門將并守他門」也。漢書元帝紀，顏注云「司馬門者，宮之外門也」。漢官儀云「公車司馬，掌殿司馬門」。三輔黃圖云「宮之外門為司馬門」。史記索隱云「天子門有兵欄，曰司馬門也」。列女傳辯通篇「鍾離春詣齊宣王，頓首司馬門外」。國策趙策云「武安君過司馬門，趨甚疾」。則戰國時國君之門已有司馬門之稱。此司馬門，則似是守令官府之門，又非公門。賈子等齊篇云「天子宮門曰司馬門，諸侯宮門曰司馬門」。是漢初諸侯王宮門，亦有是稱，蓋沿戰國制。 \\n  \\n 望氣者舍必近太守，巫舍必近公社，必敬神之。巫祝史與望氣者「史」，舊本作「吏」，今據吳鈔本、茅本改。迎敵祠篇有祝史。必以善言告民，以請上報守，舊本作「報守上」，今據王、蘇校乙。請，讀為情，並詳迎敵祠篇。守獨知其請而已。畢云：「言望氣縱有不善，而必以善告民，但私以實告守耳。」蘇云：「言以情上報守，故獨守知之也。」無與望氣妄為不善言王引之云：「『無』，即上文『巫』字因聲同而誤。」蘇云：「『望氣』下當有『者』字。」驚恐民，斷弗赦。 \\n  \\n 度食不足，句食民各自占，家五種石升數，倭本校云「下『食』恐『令』訛」。案：所校是也。「升」，王校作「斗」。王云：「史記平準書『各以其物自占』，索隱引郭璞云『占，自隱度也』。謂各自隱度其財物多少，為文簿送之於官也」。蘇云：「五種，謂五穀。」詒讓案：周禮職方氏，鄭注云「五種：黍、稷、菽、麥、稻」。為期，其在蓴害，吏與雜訾，茅本「期」「其」二字互易。「蓴害」，疑當作「薄者」。薄，古簿字。淮南子原道訓，高注云「貲，量也」。蘇云「訾，謂罰也」，誤。期盡匿不占，占不悉，令吏卒〈微，去“彳”〉得，舊本「占不悉」，作「占悉」，「〈微，去“彳”〉」作「款」。王引之云：「『占悉』，當作『占不悉』，令『吏卒歀得』，當作『令吏卒〈微，去“彳”〉得』。『歀』與『覹』同。說文『覹，司也』。『覹』字亦作『微』。上文云：『守必謹微察』。迎敵祠篇曰『謹微察之』。言使民各自占其家穀，而為之期，若期盡而匿不占，或占之不盡，令吏卒伺察而得者，皆斬也。史記平準書曰『各以其物自占，匿不自占，占不悉，戍邊一歲，沒入緡錢』，即用墨子法也。今本脫不字，『〈微，去“彳”〉』字又訛作『款』，則義不可通。」案：王說是也，今據補正。皆斷。有能捕告，賜什三。「賜」，吳鈔本作「賞」。案：下文亦作「賞」。收粟米、布帛、錢金，舊本「收」誤「牧」，又脫帛字，王云「『牧』字義不可通，『牧』當為『收』字之誤也，收粟米即承上文令民自占五種數而言，布帛錢金，則連類而及之耳。僃城門篇『收諸盆罋』，僃高臨篇『以磿鹿卷收』，今本『收』字並訛作『牧』。月令『農有不收藏積聚者』，正義「『收』俗本作『牧』。」案：王校是也。「布」下，王又增「帛」字，蘇校並同，與雜守篇合，今並據補正。出內畜產，蘇云：「出內，即出納。」皆為平直其賈，與主券人書之。舊本「券人」二字到。王引之云：「『主人券』，當作『主券人』，謂與主券之人，使書其價也。雜守篇曰『民獻粟米、布帛、金錢、牛馬、畜產，皆為置平賈，與主券書之』，是其證。今本『券人』二字誤倒，則義不可通。」案：王說是也，今據乙。事已，皆各以其賈倍償之。畢云：「古『償』只作『賞』，此俗寫。」又用其賈貴賤、多少賜爵，欲為吏者許之，其不欲為吏，而欲以受賜賞爵祿，若贖出親戚、所知罪人者，「出」，舊本誤「士」。王引之云：「『贖士』二字義不可通，『士』當為『出』，謂以財物贖出其親戚、所知罪人也。上文云『知識昆弟有罪而欲為贖，若以粟米、錢金、布帛、他財物免出者，許之』，是其證，隸書『出』『士』二字相似，故諸書中『出』字多訛作『士』。」案：王說是也，今據正。以令許之。其受構賞者令葆宮見，「宮」，舊本作「官」。蘇云：「當作『宮』」。是也，今據正。以與其親。「與」，吳鈔本作「予」。欲以復佐上者，皆倍其爵賞。某縣某里某子家食口二人，積粟六百石，某里某子家食口十人，積粟百石。蘇云：「此即自占其石升之數也。」出粟米有期日，過期不出者出王公有之，有能得若告之，賞之什三。慎無令民知吾粟米多少。「無」，吳鈔本作「毋」。以上占收民食之法。 \\n  \\n 守入城，先以候為始，蘇云：「候，謂訪知敵情者。」得輒宮養之，勿令知吾守衛之僃。候者為異宮，吳鈔本作「官」。父母妻子皆同其宮，賜衣食酒肉，信吏善待之。候來若復，就閒，小爾雅廣詁云「閒，隙也」。守宮三難，「難」，當為「雜」。雜守篇云「塹再雜」，此三雜，猶言三帀也。上亦云「葆宮之牆必三重」。雜，訓帀，詳經上篇。外環隅為之樓，內環為樓，樓入葆宮丈五尺為復道。蘇云：「復，與複通。上下有道故曰復。」葆不得有室。僃城門篇云「城門內不得有室，為周宮」。若然，葆宮亦無室，唯為周宮也。三日一發席蓐，略視之，布茅宮中，厚三尺以上。未詳其用。發候，必使鄉邑忠信、善重士，有親戚、妻子，厚奉資之。必重發〈亻矦〉，為養其親，若妻子，為異舍，無與員同所，廣雅釋詁云「員，眾也」。給食之酒肉。遣他〈亻矦〉，奉資之如前〈亻矦〉，反，相參審信，蘇云：「參，猶驗也。信，謂其言不妄。」厚賜之候三發三信，重賜之。不欲受賜而欲為吏者，許之二百石之吏。商子境內篇有千石、八百石、七百石、六百石之令，此云二百石之吏，下又有三百石之吏，蓋秩視小吏。韓非子外儲說右篇云「燕王收吏璽，自三百石以上，皆效之子之。」守珮授之印。畢云：「佩字，俗寫從玉。」其不欲為吏而欲受構賞祿，皆如前。「祿」上，疑當有「爵」字，上文云「其不欲為吏，而欲以受賜賞爵祿，以令許之」，下又云：「其構賞爵祿罪人倍之」，皆可證。有能入深至主國者，主國，國都。問之審信，賞之倍他〈亻矦〉。其不欲受賞，而欲為吏者，許之三百石之吏。「為吏」，舊本作「為利」。「三百石之吏」，舊本作「三百之侯」，道藏本、茅本侯又作「〈亻矦〉」。王云：「『利』當為『吏』，上文云『不欲受賜，而欲為吏者』，即其證。『吏』『利』俗讀相亂，故『吏』訛作『利』。」王引之云「三石之侯鋾當作三百石之吏，上文『〈亻矦〉三發三信，許之二百石之吏』，此文能深入至主國者，賞之倍他〈亻矦〉，故許之三百石之吏。上文云『有能捕告之者，封之以千家之邑，若非其左右及他伍捕告者，封之二千家之邑』。是其例也。今本『石』上脫『百』字，『吏』字又訛作『侯』，則義不可通」案：王校是也，蘇說同，茅本「利」正作「吏」，今並據補正。扞士受賞賜者，左傳桓二年，杜注云「扞，衛也」。國策西周策，高注云「扞，衛也」。蘇云：「扞士，能卻敵者。」守必身自致之其親之其親之所，見其見守之任。蘇云：「『其親之』三字誤重，上『見』字疑當作『令』。即上所謂『守身尊寵，明白貴之』者也。」詒讓案：上文云「城外令任，城內守任」，故云守之任，但義仍難通。其欲復以佐上者，其構賞、爵祿、罪人倍之。王引之云：「『罪人』二字與上下文不相屬，蓋衍文。」案：「罪人」上當有「贖出」二字，王以為衍文，非。 \\n  \\n 出〈亻矦〉無過十里，「出」，舊本訛「士」。王引之云：「『士』，亦當為『出』，謂出〈亻矦〉敵人無過十里也。下文曰『〈亻矦〉者日暮出之』，是其證。」蘇云：「此〈亻矦〉謂斥〈亻矦〉。」詒讓案：說文人部云「〈亻矦〉，伺望也」。斥與〈亻矦〉不同，詳後及雜守篇。居高便所樹表，表三人守之，比至城者三表，舊本「比」訛「北」。王云「『北』字義不可通，『北』當為『比』。比，及也。」顧、蘇說同。案：茅本正作「比」，不誤，今據正。王引之云：「三表當為五表，說見後。」與城上熢燧相望，畢云「說文云：『熢，燧表〈亻矦〉也』。邊有警則舉火。（），塞上亭守｛逢火｝火者，｛隊火｝篆文省。漢書注云『孟康曰：｛逢火｝，如覆米｛竹奧｝，縣著契皋頭，有寇則舉之。燧，積薪，有寇即燔然之也』。此二字省文」。晝則舉烽，夜則舉火。聞寇所從來，審知寇形必攻，論小城不自守通者，言城小不能自守，又不能自通於大城也。盡葆其老弱粟米畜產。遺卒〈亻矦〉者無過五十人，客至堞去之。至堞，謂傅城也。傅城則諜無所用，欲去之。慎無厭建。建讀為券，聲近字通。考工記輈人「左不楗」，杜子春云「書楗或作券。」鄭康成云「券，今倦字也」。又雜守篇作「唯弇逮」，則疑「建」即「逮」之形誤。「逮」與「怠」音近古通，非儒篇「立命而怠事」，晏子春秋外篇「怠」作「建」，二義並通，未知孰是。〈亻矦〉者曹無過三百人，此人數與上不同，未詳其說。日暮出之，畢云：「据上文，『暮』當為『莫』。」為微職。畢云「即徽織，『微』當為『妃』。說文云『妃，幟也，以絳帛箸於背，從巾微省聲，春秋傳曰揚妃者公徒』。東京賦云『戎士介而揚揮』。薜綜注云『揮為肩上絳幟如燕尾』，亦即妃也。說文又無『幟』字，當借『織』為之。」詒讓案：正字當作「妃識」，周禮司常，鄭注作「徽識」。以「微」「徽」為「妃」，「職」為「識」，皆同聲假借字。詳前旗幟篇。空隊、要塞之人所往來者，蘇云：「『隊』當作『隧』。要塞，謂險隘之處也。『之』『人』二字誤倒。」詒讓案：隊隧字通。令可口跡者，無下里三人，平而跡。王引之云：「此當作『人所往來者，令可以跡，跡者，無下里三人，平明而跡』。言人所往來之道，必令可以跡，其跡者之數，無下里三人，至平明時而跡之也。雜守篇云『距阜山林，皆令可以跡，平明而跡』，是其證。今本『可』下脫『以』『跡』二字，『平』下又脫『明』字，則義不可通。周官跡人注『跡之，言跡知禽獸處』。雜守篇曰『可以跡知往來者少多』。」各立其表，城上應之。候出越陳表，「陳表」，雜守篇作「田表」。「田」「陳」古音相近，字通。田表，謂郭外之表也。遮坐郭門之外內，國語晉語「〈亻矦〉遮扞衛不行」，韋注云「遮，遮罔也。晝則〈亻矦〉遮，夜則扞衛」。說文辵部云「遮，遏也」。案：遮，雜守篇謂之斥。此〈亻矦〉與遮二者不同，〈亻矦〉出郭十里，跡知敵往來多少；遮則守郭門不遠出。〈亻矦〉、遮各有表與城上相應。蓋郭外〈亻矦〉者置表，郭內遮者置表與。立其表，令卒之半居門內，令其少多無可知也。舊本「半」作「少」，「無可知也」作「無知可也」。王引之云：「此當作『令卒之半居門內，令其少多無可知也』，言令其卒半在門外，半在門內，不令人知我卒之多少也。雜守篇云『卒半在內，令多少無可知』，是其證。上文云『慎無令民知吾粟米多少』，意與此同。今本『半』作『少』者，涉下句少多而誤，『可知』又誤作『知可』，則義不可通。」案：王校是也，蘇說同，茅本正作「無可知也」，不誤，今據正。即有驚，畢云：「『即』，舊作『節』，以意改。」蘇云：「驚同警。」見寇越陳去，畢云：「說文云『越，度也』。言踰越而來。」詒讓案：陳表，即〈亻矦〉所置表。城上以麾指之，畢云：「麾，即摩字異文，摩即｛靡手｝字省文。說文云『｛靡手｝，旌旗所以指摩也，從手靡聲』。玉篇云『｛靡手｝，呼為切』。」跡坐擊｛千凵｝期，以戰僃從麾所指，畢云：「雜守篇云『斥步鼓整旗，旗以僃戰』，此作坐擊正期，即擊鼓正期也。」蘇云：「跡坐，當從上文作遮坐，擊下脫鼓字，謂坐而擊鼓也。｛千凵｝期以戰僃，當從雜守篇作整旗以僃戰。」案：蘇校上句近是，「跡」當作「遮」，與上跡者為候不同。「擊｛千凵｝」，茅本作「繫垂」，疑誤。下文「五垂」，乃城上所置表，非遮者所用也。以戰僃從麾所指，謂遮者既見寇，則具戰僃，從城上旌麾所指，進退而迎敵。此遮者從戰，而〈亻矦〉則敵至去之，不從戰，亦其異也。舊讀以「戰僃」屬上句，非。蘇校從雜守篇改「戰僃」為「僃戰」，尤誤。說互詳雜守篇。望見寇，舊本脫「見寇」二字。王云「雜守篇『望見寇，舉一烽；入竟，舉二烽』，今據補」。舉一垂；入竟，蘇云「『竟』同『境』。」舉二垂；狎郭，畢云：「狎，近。」俞云：「狎郭、狎城，兩狎字並當作甲，後人不達而加犬旁也。甲者會也。詩大明篇『會朝清明』，毛傳曰『會，甲也』，是甲與會聲近而義通。甲郭者，會于郭外也。甲城者，會于城外也。此言甲郭、甲城，雜守篇言郭會、城會，文異而義同。」案：俞說是也，但甲、狎字通。詩衛風芄蘭「能不我甲」，毛傳云「甲，狎也。」釋文引韓詩「甲」作「狎」，則舊本作「狎」，於義得通，不必定改作「甲」也。舉三垂；入郭，舊本脫郭字，王據上文補。舉四垂；狎城，舉五垂。王引之云：「『垂』字義不可通，『垂』當為『表』。上文言〈亻矦〉者各立其表，則此所舉者皆表也。又此文曰『望見寇，舉一垂；入竟，舉二垂；狎郭，舉三垂；入郭，舉四垂；狎城，舉五垂』，即上文所謂比至城者五表也，則『垂』字明是『表』字之訛。隸書『表』字作『表』，『（）』字或作『（）』，見漢魯相韓敕造孔廟禮器碑，二形略相似，故『表』訛作『垂』。通典兵五曰『城上立四表，以為〈亻矦〉視，若敵去城五六十步，即舉一表；橦梯逼城，舉二表；敵若登梯，舉三表；欲攀女牆，舉四表。夜即舉火如表』，此舉表二字之明證也。又案雜守篇『守表者三人，更立捶表而望』，當作『更立表而望』，蓋一本誤作『垂』，一本正作『表』，而校書者誤合之，淺人不知『垂』為『表』之誤，又妄加手旁耳。」俞云：「王非也。垂者郵之壞字，郵即表也。禮記郊特牲篇有『郵表畷』，鄭君說此未明。『郵表畷』蓋一物也。古者於疆界之地立木為表，綴物於上，若旌旗之旒，謂之『郵表畷』。郵與旒通，畷與綴通。鄭君引詩為『下國畷郵』，今長發篇作『綴旒』，是知『郵畷』即『綴旒』也。以其用而言，所以表識也；以其制而言，若綴旒然。此『郵表畷』所以名也。墨子書多古言，雜守篇『捶表』，即『郵表』也，『郵』誤為『垂』，後人妄加手旁耳。重言之曰郵表，單言之則或曰表，或曰郵，皆古人之常語也。王氏竟改為表，雖於義未失，而古語亡矣。」案：俞說是也。夜以火，皆如此。王云：「亦如五表之數。」去郭百步，牆垣、樹木小大盡伐除之。外空井，盡窒之，王引之云：「『外空井』，當作『外宅井』，謂城外人家之井也。恐寇取之，故塞之。故下文云『無令可得汲也』。雜守篇云『外宅溝井可窴塞』，是其證。若空井，則無庸塞矣。外宅二字，雜守篇屢見。」無令可得汲也。舊本脫「令」字。王云：「案下文曰『無令客得而用之』，雜守篇曰『無令寇得用之』，今據補。」外空窒盡發之，「空窒」，茅本作「室屋」，王引之云「『外空窒』，當作『外宅室』，謂城外人家之室也。發室伐木，皆恐寇得其材而用之也，故下文云『無令客得而用之』，雜守篇云『寇薄發屋伐木』，是其證。今本『外宅』作『外空』，誤與上文同。『室』之作『窒』，則又涉上文『盡窒之』而誤。」案：王校是也，蘇校同。但「室」「窒」聲類同，古多通用。僃城門篇云「室以樵」，彼以「室」為「窒」，與此可互證，非誤字也。漢韓敕修孔廟碑，「室」字亦作「窒」。木盡伐之。諸可以攻城者盡內城中，蘇云「內讀如納」。令其人各有以記之。事以，蘇云「當作事已」。案：蘇說是也，以與已同，言守事畢也。各以其記取之。事為之券，舊本「各」下脫「以」字。畢云：「『各』當為『名』。」蘇云：「『各』下脫『以』字。『事為之券』，當作『吏為之券』，叓，古事字，與吏近也」。案：蘇校是也，今據補。書其枚數。當遂材木不能盡內，即燒之，畢云「遂同術」。王云：「遂與隧同，道也。內與納同。舊本『材』誤『枚』，『即』誤『既』。」王引之云：「『枚木』文不成義，『枚』當為『材』，『既燒之』，當為『即燒之』。言當道之材木不能盡納城中者，即燒之，無令寇得而用之也。雜守篇云『材木不能盡入者，燒之，無令寇得用之』，是其證。今本『材』作『枚』，涉上文『枚數』而誤。『即』字又誤作『既』，則義不可通。」案：王校是也，蘇說亦同，今據正。當遂。即僃城門篇之當隊，畢說非。無令客得而用之。 \\n  \\n 人自大書版，著之其署忠。有司出其所治，「忠」，疑當為「中」之誤。則從淫之法，其罪射。畢云「謂貫耳」。俞云：「古不名貫耳為射，『射』疑『刖』字之誤。」案：說文耳部云「聅，軍法以矢貫耳也」。射正字作〈身矢〉，與聅形近。畢隱據許書，義亦通。韓非子難言篇云「田明辜射」，舊注云「射而殺之」。案：射殺不當云辜，彼注未塙。務色謾｛千凵｝，蘇云：「此句有誤，疑當作『矜色謾言』。」案：「｛千凵｝」即「正」字，茅本作「正」，謂欺謾正人，不必改為「言」。淫囂不靜，當路尼眾，畢云：「尼，止。」舍事畢云：「言舍其事。」後就，舊本有「路」字，道藏本、茅本無，今據刪。言事急而後至。畢云「言緩」。踰時不寧，謂不謁告也。漢書高帝紀注「李斐云：「休謁之名，吉日告凶曰寧。」其罪射。讙囂駴眾，畢云：「駴，駭字異文。周禮云『鼓皆駴』，陸德明音義云『本亦作駭，胡楷反。李一音亥』。又大僕『戒鼓』，鄭君注云『故書戒為駭』。則『駥』本『戒』之俗加也。」其罪殺。非上不諫，次主凶言，蘇云：「次字有誤。」詒讓案：疑當為「刺」。其罪殺。無敢有樂器、獘騏軍中，「獘騏」，疑「奕棋」之誤，說文収部云「奕，圍棋也」。有則其罪射。非有司之令，無敢有車馳、人趨，有則其罪射。無敢散牛馬軍中，有則其罪射。飲食不時，其罪射。無敢歌哭於軍中，有則其罪射。令各執罰盡殺，有司見有罪而不誅，同罰，若或逃之，亦殺。凡將率鬥其眾失法，殺。凡有司不使去卒、吏民聞誓令，俞云：「去，乃士字之誤。」代之服罪。「代」，舊本誤「伐」。王引之云：「『伐』字義不可通，『伐』當為『代』。卒吏民不聽誓令者，其罪斬。若有司不使之聞誓令，則當代之服罪矣。」案：王說是也，蘇說同，今據正。凡戮人於市，死上目行。此句有誤，疑當作「死三日〈彳勻〉」。〈彳勻〉、徇古今字，死與尸聲近義通。謂陳尸於市三日，以徇眾也。周禮鄉士云「肆之三日」。左襄二十二年傳「楚殺觀起三日，棄疾請尸。」是戮於市者，皆陳尸三日也。上云「離守者三日而一徇」，亦足互證。三與古文上作二相似，日目、〈彳勻〉行，形並相近，傳寫訛舛，遂不可通。 \\n  \\n 謁者侍令門外，為二曹，夾門坐，鋪食更，無空。「鋪」，當為「餔」，下並同，詳前。蘇云「更，代也。言餔食則遣其曹更代，勿令空也」。門下謁者一長，王引之云：「『長』下當有『者』字，而今本脫之，下文曰『中涓一長者』，是其證。」守數令入中，視其亡者，以督門尉文選藉田賦，李注引字書云「督，察也」。與其官長，及亡者入中報。四人夾令門內坐，二人夾散門外坐。四人、二人亦謂謁者。客見，持兵立前，鋪食更，上侍者名。舊本訛「民」，今依道藏本、茅本正。上文云「上逋者名」。守室下高樓，室下不得為樓，「室」當為「堂」之誤。「高」上，疑當有「為」字。僃城門篇云「守堂下為大樓，高臨城」，即此。候者望見乘車若騎卒道外來者，道，亦從也，詳前。及城中非常者，輒言之守。守以須城上候城門及邑吏來告其事者以驗之，舊本「須」誤「順」，蘇云：「『順』為『須』之訛。須，待也，雜守篇云『須告之至以參驗之』。」案：蘇校是也，今據正。樓下人受候者言，以報守。畢云：「言，傳其言。」中涓二人，夾散門內坐，門常閉，鋪食更，中涓一長者。環守宮之術衢，說文行部云「四達謂之衢」。置屯道，各垣其兩旁，高丈，為埤〈阝兒〉，畢云：「〈阝兒〉當為倪」。立初雞足置，此上下文有脫誤。「初」，疑「勿」之誤。公孟篇搢忽，「忽」作「｛初心｝」，與此相類。雞足置，謂立物如雞足之形。後雜守篇云「入柴勿積魚鱗簪」，又前僃蛾傅篇云「相覆勿令魚鱗三」，此文例與彼正同。夾挾視葆食。此有脫誤，疑當作「卒夾視葆舍」。葆舍，猶葆宮也。而札書得必謹案視參食者，王云：「參食，當為參驗。雜守篇曰『吏所解皆札書藏之，以須告之至，以參驗之』，是其證。此『驗』訛為『僉』，又訛為『食』耳。」節不法，「節」，當為「即」。正請之。「正請」，亦當為「止詰」。屯陳垣外術衢街皆樓，茅本無「街」字。屯陳，即上文之屯道。「樓」上疑脫「為」字。高臨里中，樓一鼓聾灶。聾，壟之假字，詳僃城門篇。樓有一灶者，夜以舉火。即有物故，句鼓，物故，猶言事故，言有事故則擊鼓也。吏至而止。「止」，舊本訛「正」，今據茅本正。言擊鼓以報吏，吏至鼓乃止也。夜以火指鼓所。城下五十步一廁，廁與上同圂。僃城門篇云「城上五十步一廁，與下同圂」，與此略同。請有罪過而可無斷者，「請」，亦當為「諸」之誤。令杼廁利之。畢云：「似言罰之守廁。」蘇云：「利，似謂除去不潔，使之通利。」詒讓案：「杼」當為「抒」，左傳文六年，杜注云「抒，除也」。開元占經甘氏外官占引甘氏讚云「天溷伏作，抒廁糞土。」「利」疑訛。 \\n 雜守第七十一 \\n  \\n 禽子問曰：「客眾而勇，輕意見威，「輕意」義難通，「意」疑當為「竟」之訛，竟、競古字通，與旗幟篇「竟士」義同。輕竟，言輕鬥，猶下云重下輕去矣。以駭主人。薪土俱上，以為羊坽，茅本作「坅」，從今。積土為高，以臨民，畢云：「句脫一字。」蒙櫓俱前，遂屬之城，畢云「民城為韻」。詒讓案：坽亦合韻。兵弩俱上，為之柰何？」子墨子曰：「子問羊坽之守邪？舊本脫「之」字，今據王校補。羊坽者攻之拙者也，足以勞卒，不足以害城。羊坽之政，蘇云「政」，當作「攻」。遠攻則遠害，近城則近害，「城」，當作「攻」，「害」並當為「圄」，圄與圉禦字同，此涉上文而誤。言遠攻則遠禦之，近攻則近禦之也。公孟篇云「厚攻則厚吾，薄攻則薄吾。」彼「吾」亦「圄」之省，語意與此異而義同。不至城。畢云「句脫一字」。詒讓案此當作「害不至城」，即上云不足以害城也。因上文兩「圄」字並訛「害」，此句首「害」字轉涉彼而脫耳。矢石無休，左右趣射，蘭為柱後，蘭，疑即僃城門篇之兵弩簡格。柱，謂榰柱。畢云「休後為韻」。望以固。畢云「句脫一字」。厲吾銳卒，慎無使顧，守者重下，攻者輕去。畢云：「舊作『云』，以意改。固、顧、去為韻。」養勇高奮，民心百倍，多執數少，王云：「『多執數少』，義不可通，『少』當為『賞』，『賞』字脫去大半，僅存『小』字，因訛而為『少』。言我之卒能多執敵人者，數賞之，則卒乃不怠也。下文正作『多執數賞，卒乃不怠』。」蘇說同。卒乃不怠。畢云：「舊脫『卒』字，据下文增。倍殆為韻。」王云「怠、殆古字通」。 \\n  \\n 作士不休，「士」，當作「土」，即上文之積土也。商子兵守篇云「客至，而作土以為險阻」。不能禁禦，遂屬之城，以禦雲梯之法應之。凡待煙、衝、雲梯、臨之法，畢云「煙同垔」。詒讓案：當依僃城門篇作「堙」。必應城以禦之曰不足，則以木槨之。王引之云：「『槨』字義不可通。『槨』當為『揨』字之誤也。說文『朾，撞也』。廣雅曰『揨，撞刺也』。揨與朾同，謂以木撞其堙、衝、梯、臨也。」左百步，右百步，茅本「右」作「又」。繁下矢、石、沙、炭以雨之，薪火、水湯以濟之。選厲銳卒，慎無使顧，審賞行罰，審賞，舊本誤到。王云：「當為『審賞行罰』，今本『審賞』二字倒轉，則文義不順。僃梯篇正作『審賞行罰』。」案：王校是也，茅本正作「審賞」，不倒，今據乙。以靜為故，從之以急，無使生慮畢云：「『生』，舊作『主』，以意改。」案：茅本正作「生」，不誤，僃梯篇亦作「生」。恚｛痛心｝高憤，茅本作「慎」，誤。畢云：「說文『恚，恨也』。恿，古文勇，從心，則字當為恿。」王引之云：「畢以『｛痛心｝』為『恿』之誤，是也。『恚』當為『恙』，字之誤也。恙與養古字通。憤與奮同。上文云『養勇高奮，民心百倍』，是其明證也。」民心百倍，多執數賞，卒乃不怠。畢云：「舊『乃不』二字倒，以意改。顧、故、慮、倍、怠為韻。」衝、臨、梯皆以衝衝之。 \\n  \\n 渠長丈五尺，其埋者三尺，畢云：「『埋』舊作『理』，以意改。」矢長丈二尺。蘇云「僃城門篇『矢』作『夫』。」詒讓案：當為「夫」，即「趺」之省，詳僃城門篇。渠廣丈六尺，其弟丈二尺，蘇云：「『弟』與『梯』同，下文作『梯』，是也。」渠之垂者四尺。樹渠無傅葉五寸，畢云：「『葉』，即『堞』字。」蘇云「僃城門篇言去堞五寸，與此言合」。梯渠十丈一梯，渠之有梯者謂之梯渠，但渠廣丈六尺，則不得有十丈。若據設渠處言之，則城上二步一渠，其廣丈二尺，二十步而十渠，則十二丈也，與此數皆不相應，未詳。渠荅大數，里二百五十八，渠荅百二十九。蘇云：「僃城門篇言城上二步一渠，又言二步一荅，此『里』字疑當作『步』。」詒讓案：此當作『里二百五十八步』，『里』字不誤，今本脫一『步』字耳。里法本三百步，而云二百五十八步者，蓋就設渠荅之處計之，所餘四十二步，或當門隅及樓圂，不能盡設渠荅，故不數。 \\n  \\n 諸外道可要塞以難寇，其甚害者為築三亭，蘇云：「此言險隘宜守，害謂要害。築亭，僃瞭望也。」亭三隅，「亭三」二字，舊本倒，今據茅本乙。織女之，畢云：「當云『織如之』。織，古幟字。」陳奐云：「織女三星成三角，故築防禦之亭，以象織女處隅之形。」案：陳說是也。上文不言織，則不當云如之，畢校未塙。此言亭為三隅形，如織女三星之隅列，猶下文云「為擊三隅之」也。六韜軍用篇云「兩鏃蔾蒺，參連織女」，是古書多以織女儗三角形之證。令能相救。諸距阜、畢云：「『距』舊作『詎』，以意改。」蘇云：「距、鉅通用，大也。」山林、溝瀆、丘陵、阡陌、畢云：「古只為仟伯。」郭門、若閻術，可要塞說文門部云「閻，里中門也」。及為微職，畢云「同織」。案：詳號令篇。可以跡知往來者少多及所伏藏之處。 \\n  \\n 葆民，先舉城中官府、民宅、室署，大小調處，葆民，即外民入葆者。計度城內宮室之大小，分處之，必均調也。葆者或欲從兄弟、知識者許之。「識」字舊本脫。王引之云：「『知』下當有『識』字，而今本脫之，則文義不完，號令篇曰『其有知識兄弟欲見之』，是其證」。外宅粟米、畜產、財物諸可以佐城者，送入城中，事即急，則使積門內。事急不及致所積之處，則令暫積門內，取易致也。此下舊本有「候無過五十」云云十四字，乃下文錯簡，今移於彼。民獻粟米布帛金錢牛馬畜產，皆為置平賈，號令篇作「皆為平直其價」，疑「置平」亦「平直」之誤。與主券書之。 \\n  \\n 使人各得其所長，天下事當，畢云「長當為韻」。鈞其分職，天下事得，畢云「職得為韻」。皆其所喜，天下事僃，畢云「喜僃為韻」。強弱有數，天下事具矣。畢云「數、具為韻」。蘇云：「此八句與前後文語意不倫，疑有錯簡」。 \\n  \\n 築郵亭者圜之，高三丈以上，令侍殺。「侍」當為「倚」，言邪殺為梯也，僃城門篇云「倚殺如城埶」，可證。蘇云「侍當作特；殺，減也」，非。為辟梯，畢云「辟，即臂字」。梯兩臂長三尺，亭高三丈以上，則梯長不得止三尺，疑「尺」當為「丈」。連門三尺，報以繩連之。「連門」，疑當作「連版」。槧再雜為縣梁。「槧」，當為「塹」。塹縣梁，見僃城門篇。再雜，猶言再帀，詳經上篇。聾灶，當作「壟灶」，詳僃城門篇。亦言每亭為一壟灶。號令篇云「樓一鼓壟灶」。亭一鼓。寇烽、驚烽、亂烽，言舉烽有此三等，以為緩急之辨。傳火以次應之，至主國止，畢云「舊作『正』，以意改」。其事急者引而上下之。謂引烽而上下之，烽著桔橰頭，故可引而上下，詳號令篇。烽火以舉，王云「以，已同」。輒五鼓傳，又以火屬之，畢云「火舊作『又』，以意改」。言寇所從來者少多，廣雅釋詁云「言，問也」。旦弇還，「旦」，茅本作「且」，疑當為「毋弇建」，即號令篇之「無厭建」，後文又作「唯弇逮」，則疑「還」或為「遝」之誤，此書「遝」多誤「還」。遝、逮同。詳非攻下篇。去來屬次烽勿罷。望見寇，舉一烽；入境，畢云：「號令篇作『竟』是。」舉二烽；射妻，「妻」，疑「要」之訛。上文屢云要塞，下文又云有要有害，可證。射要，謂急趨要害。周禮野廬氏，鄭注云「徑踰射邪，趨疾越渠隄也」。畢云：「當是女垣訛字。」案：此方入境，尚未郭會，安得至女垣？畢說非。舉三烽一藍；舊本脫「一」字，今據道藏本、茅本補。王校改「一」為「三」。畢讀藍郭句，云「藍藺聲相近，言藺郭也，謂近之」。案：畢失其句讀，不可從。郭會，謂寇至郭。舉四烽二藍；「二」，王校改「四」。城會，舉五烽五藍；王引之云：「『藍』字，義不可通，蓋『鼓』字之誤。『鼓』字篆文作『（）』，上艸誤為廾，中（）誤為臥，下（）誤為血，遂合而為藍字。此文當云『望見寇，舉一烽一鼓；入境，舉二烽二鼓，射妻，舉三烽三鼓；郭會，舉四烽四鼓；城會，舉五烽五鼓』。上文曰『烽火以舉，輒五鼓傳』，正與此舉五烽五鼓相應。史記周本紀：『幽王為熢燧大鼓，有寇至則舉熢火』。是有熢即有鼓也。今本舉一烽二烽下，脫一鼓二鼓四字，舉三烽三鼓，舉四烽四鼓，『鼓』字既皆誤作『藍』，而上句『三』字又誤作『一』，下句『四』字誤作『二』，唯下文『舉五烽五藍』，『藍』字雖誤，而兩『五』字不誤，猶足見烽鼓相應之數。而自一烽一鼓，以至五烽五鼓，皆可次第而正之矣。下文曰『夜以火，如此數』，正謂如五烽五鼓之數。則『藍』為『鼓』字之誤甚明。畢以藍郭二字連讀，又謂藍藺聲相近，而以為蹂躪字，大誤。」案：王說以「藍」為「鼓」，甚塙。惟依舊本，則前二烽皆無鼓，三烽一鼓，四烽二鼓，鼓數與烽亦不必盡相應。依王說，鼓數各如烽，則增改字太多，不知塙否？今未敢輒改。蘇謂「二」字及「五藍」二字並衍，失之。夜以火，如此數。王引之云：「號令篇『夜以火皆如此』，亦謂如五表之數。」守烽者事急。此下疑有脫文。 \\n  \\n 候無過五十，寇至葉，隨去之，唯弇逮。「寇至葉隨去之」，舊本作「寇至隨葉去」五字，畢以意改「葉」為「棄」。王云：「畢改非也。此當作『寇至葉隨去之』，言候無過五十人，及寇至堞時，即去之也。號令篇曰『遣卒候者無過五十人，客至堞，去之』，是其證。今本『去』下脫『之』字，又升『隨』字於『葉』字上，則義不可通。」又云：「葉與堞同，上文『樹渠無傅葉五寸』，亦以葉為堞。」案：王校是也，今據乙增。又此十四字，舊本誤錯入上文「事即急，則使積門內」下，今移於此。號令篇云「遣卒候無過五十人，客至堞，去之，慎無厭建。候者曹無過三百人，日暮出之，為微職。」與此上下文正同，則其為錯簡無疑矣。「唯弇逮」，亦當作「無厭逮」，逮、怠通，號令篇作「無厭建」。日暮出之，令皆為微職。距阜、山林，皆令可以跡，平明而跡。句無跡，各立其表，下城之應。王引之云：「此本作『乎明而跡，跡者無下里三人，各立其表，城上應之』。言跡者之數，每里無下三人，各立其表，而城上應之也。號令篇云『跡者無下里三人，平明而跡，各立其表，城上應之』，是其證。今本『跡者無下里三人』七字，袛存無跡二字，『城上應之』又訛作『下城之應』，則義不可通。」候出置田表，田表，候出郭外所置之表。郭外皆民田，下云「田者男子以戰僃從斥」，即郭外耕田之民也。斥坐郭內外立旗幟，蘇云：「號令篇云『候出越陳表，遮坐郭門之外內，立其表』，文校此為優。田與陳通。」詒讓案：斥、遮義同，淮南子兵略訓「斥闉要遮」，高注云「斥，〈土矦〉也」。此斥為遮，與候異。幟，俗字。上文微職並作「職」。卒半在內，令多少無可知。即有驚，驚，警同，詳號令篇。舉孔表，「孔」，疑當作「外」，艸書相似而誤。見寇，舉牧表。「牧」，疑當為「次」，亦艸書之誤，若上文云次烽。城上以麾指之，斥步鼓整旗，旗蘇云：「『步』當作為『坐』，下『旗』字衍。」以僃戰從麾所指。「僃戰」，當從旗幟篇作「戰僃」，即兵械之屬。言斥各持戰僃，從城上旌麾所指而迎敵也。下云「田者男子以戰僃從斥」，義同。舊讀「以僃戰」三字屬上句，誤。「指」，舊本訛「止」，今據道藏本、茅本正。蘇云：「號令篇作『指』。」田者男子以僃僃從斥，謂從斥卒禦敵。女子亟走入。「亟」，舊本訛「函」，王校改「亟」，茅本正作「亟」，今據正。即見放，「放」當為「寇」，下文可證。到傳到城止。「止」，舊本誤「正」。王引之云：「上『到』字當為『鼓』，『正』當為『止』。鼓傳到城止，見下文。上文又曰『烽火以舉，輒五鼓傳』。」蘇云：「上『到』字誤衍，『正』為『止』字之訛。」案：王說近是，茅本「止」字不誤，今據正。守表者三人，更立捶表而望，蘇云：「號令篇言『表三人守之』，與此合。『捶』，號令篇作『垂』。」案：捶表，俞謂即郵表，是也。王校刪「捶」字，非。詳號令篇。守數令騎若吏行旁視，有以知為所為。蘇云「『旁』，當作『訪』，上『為』字當作『其』。」詒讓案：「旁視」猶言「遍視」，又疑當作「行視旁」，旁謂城之四面也。其曹一鼓。言守表者，每曹有一鼓。望見寇，鼓傳到城止。 \\n  \\n 斗食，「斗」，舊本訛「升」。畢云：「疑斗食。」俞云：「以下文推之，則『升』為『斗』字之誤無疑。」案：畢、俞說是也，蘇校同，今據正。終歲三十六石；蘇云：「據下言斗食食五升，又言日再食，是一食五升，再食則一斗，以終歲計之，當三十六石也。」參食，終歲二十四石；四食，終歲十八石；舊本食上脫「四」字，今據道藏本、茅本補。蘇云：「當作參食，終嵗二十石，四食終嵗十八石。然二十下尚當有脫字。據下言參食食參升，日再食則六升，以終嵗計之，當得二十一石六斗。四食食二升半，日再食則五升，以終歲計之，當得十八石也。」俞云：「此數不同者，上所說是常數，下所說是圍城之中，民食不足，減去其半之數也。參食者，參分斗而日食其二也，故終歲二十四石也。句下脫四字，當據下文補。四食者，四分斗而日食其二也，故終歲十八石也。」五食，終歲十四石四斗；舊本作「五食，終歲十四石升」。盧云：「疑十四石五升，否或『升』字衍。」俞云：「五食者，五分斗而食其二，則每日食四升，終歲當食十四石四斗。今作終歲十四石升，蓋誤『斗』為『升』，又脫『四』字耳，盧說於數不合，非也。」案：俞校是也，蘇說同，今據補正。六食，終歲十二石。俞云：「六食者，六分斗而食其二也，故終歲十二石也。」蘇云：「下言六食一升大半，是每日食三升有奇，以終歲計之，當得十二石也。」斗食食五升，上「斗」字，舊本亦訛「升」，今依畢、蘇校正。參食食參升小半，四食食二升半，五食食二升，六食食一升大半，日再食。此申析上文，斗食以下日再食，每食之升數也，故末又云「日再食」，以總釋之。俞云「此依前數而各減其半。斗食者每日一斗，今則為五升矣。參食者每日六升大半，今為參升小半矣，不言小半者，傳寫脫去也。下文言六食食一升大半，則此必言食參升小半可知。蓋參食本食六升大半，而減之為三升小半，猶六食本食三升小半，而減之為一升大半也，無『小半』二字即於數不足矣。四食本食五升，故減為二升半。五食本食四升，故減為二升。其數甚明」。案：俞以此為民食不足，依前數而各減其半，非墨子之恉。而謂「參食食參升」下當有「小半」二字，則甚塙，今據增。救死之時，日二升者二十日，日三升者三十日，日四升者四十日，日二升者，再食每食一升也，日三升者，每食一升有半也；日四升者，每食二升也。如是，而民免於九十日之約矣。約謂危約。 \\n  \\n 寇近，亟收諸雜鄉金器，若銅鐵「亟」，舊本訛「函」，今據茅本正，王校同。「雜鄉」當作「離鄉」，言城外別鄉器物皆收入城內也。僃城門篇云「城小人眾，葆離鄉老弱國中，及他大城」。及他可以左守事者。顧云：「左，助也。」蘇云「左、佐通用，下同。」先舉縣官室居、官府不急者，材之大小長短及凡數，蘇云：「『凡』字誤，當作『亓』，與『其』通，書中『其』多作『亓』。」案：凡數，猶言大總計數也。周禮外史云「凡數從政者」。蘇說非。即急先發。句寇薄，蘇云：「薄，謂迫近。」發屋，伐木，雖有請謁，勿聽。句入柴，入讀為內。勿積魚鱗簪，畢云：「疑槮字假音，讀若高誘注淮南子積柴之罧。」案：畢說是也。淮南子說林訓本作「〈罛瓜〉｝」，高注云「〈罛瓜〉者，以柴積水中以取魚。〈罛瓜〉，讀沙槮，幽州名之為涔也」。說文作「罧」，云「積柴水中，以聚魚也」。僃蛾傅篇說荅云「兩端接尺相覆，勿令魚鱗三」。三即參，亦即槮之省也。爾雅釋器云「槮謂之涔」，郭注以為聚積柴木，捕取魚之名。小爾雅廣獸云「潛，槮也」。潛、涔字通。蓋通言之，凡積聚柴木，並謂之槮。槮、潛、參、簪，聲並相近。通典兵門說束栰云「皆去鑽刊以束為魚鱗次，橫檢而縛之」。杜即依此書也。太玄經禮次六「魚鱗差之，乃矢施之」。魚鱗簪，猶言魚鱗次、魚鱗差也。細繹此與僃蛾傅篇文，似並謂勿如魚鱗簪。而杜佑之意則謂束栰當為魚鱗次。依其說，則此文「勿積」當略讀，與僃蛾傅篇語意不同，未知是否？當隊，令易取也。當隊，即當隧，詳僃城門篇。材木不能盡入者，燔之，無令寇得用之。商子兵守篇云「客至，發梁徹屋，給徙徙之，不給而熯之，使客無得以助攻僃」，與此同。積木，各以長短大小惡美形相從，「大小」，茅本作「小大」。城四面外各積其內，諸木大者皆以為關鼻，畢云：「言為之紐，令事急可曳。」乃積聚之。 \\n  \\n 城守司馬以上，父母、昆弟、妻子，有質在主所，乃可以堅守。署都司空，都司空，蓋五官之一，詳號令篇。大城四人，〈亻矦〉二人，〈亻矦〉，亦五官之一，詳號令篇。「二」，茅本作「一」。縣〈亻矦〉面一，四面，面各一〈亻矦〉。亭尉、次司空、亭尉，即僃城門篇之帛尉，號令篇之百長，其秩蓋次於縣尉。次司空，亦次於都司空也。亭一人。吏侍守所者財足，廉信，畢云：「言厚祿足以養其廉信。」案：財足，疑當屬上讀。財、纔通。言吏侍守所者，纔足應用，無定數也。財足，見僃城門篇。它篇亦多云財自足。畢讀恐非是。父母昆弟妻子有在葆宮中者，乃得為侍吏。諸吏必有質，乃得任事。守大門者二人，「守」，疑當作「侍」。號令篇云「吏卒侍大門中者，曹無過二人。」夾門而立，令行者趣其外。蘇云：「趣，疾行也，所以防窺伺者。」各四戟，夾門立，此言夾門別有持戟者四人也。而其人坐其下。吏日五閱之，上逋者名。 \\n  \\n 池外廉「外」，舊本訛「水」。王云：「水廉當為外廉。鄭注鄉飲酒禮曰『側邊曰廉』。池外簾，謂池之外邊近敵者也。下文曰『前外廉三行』，旗職篇曰『大寇傅攻前池外廉』，皆其證。隸書『外』字或作『（）』，見漢司隸校尉魯峻碑，與『水』相似而訛。史記秦本紀『與韓襄王會臨晉外。』正義『外字一作水』。」案：王校是也，今據正。蘇云「廉猶察也」，非。有要有害，必為疑人，令往來行夜者射之，謀其疏者。蘇云：「言要害之處必嚴密防守，至於人疏之處，亦不可不預為謀也。」俞云：「疑人，蓋束草為人形，望之如人，故曰疑人。謀其疏者，『謀』乃『誅』字之誤。」案：俞說是也。牆外水中，即城外池也。「牆」，疑即旗幟篇之「藩」。為竹箭，畢云：「舊作『｛竹剪｝』，今改，下同。」詒讓案；茅本並作「箭」。蘇云：「『箭』當從舊作『｛竹剪｝』，漢書有此字，竹｛竹剪｝蓋竹籤也，削竹而布之水中，所以防盜涉者。今案『｛竹剪｝』字，古字書所無，俗字書引漢書王尊傳『｛竹剪｝張禁』，字如此作。」攷漢書各本皆作「箭」，不作「｛竹剪｝」，蘇誤據之，非也。箭尺廣二步，言插竹箭之處廣二步也。箭下於水五寸，「下於」二字舊倒，今依蘇校乙。雜長短，前外廉三行，外外鄉，內亦內鄉。蘇云：「『於下』二字誤倒，當作『｛竹剪｝下於水五寸』，言藏之水中令人勿見也。雜長短，使之不齊也。『前』亦當作『｛竹剪｝』，外廉者，廉其外令有鋒鋩也。行讀如杭，鄉讀如向。」案：旗幟篇云「前池外廉，前外廉三行」，謂前池之外廉，列竹箭三行也，蘇說非。三十步一弩廬，廬廣十尺，袤丈二尺。弩廬，即置連弩車之廬也。通典兵守拒法有弩臺，制與此略同，而步尺數異。詳僃高臨篇。 \\n  \\n 隊有急，隊，亦謂當攻隊。極發其近者往佐，王引之云：「古字極與亟通，極發即亟發也。莊子盜跖篇『亟去走歸』，釋文『亟，急也，本或作極。』荀子賦篇『出入甚極』，又曰『反覆甚極』，楊注並云『極，讀為亟，急也。』淮南子精神篇『隨其天貲，而安之不極』。高注云：『亟，急也。』」案：王說是也，「極」下，道藏本有「急」字，疑衍。其次襲其處。漢書揚雄傳，顏注云「襲，繼也」。蘇云：「言軍有危急，則發其近者往助之，近者既發，則移其次者居之，以為接應也。」 \\n  \\n 守節出入，使主節必疏書，主節，小吏掌符節者，與號令篇主券相類。周官有掌節，屬地官，蓋都邑亦有之。署其情，令若其事，「若」，疑「著」之誤。而須其還報以劍驗之。王云：「劍驗，亦當為參驗，謂參驗其事情也。此『參』訛為『僉』，又訛為『劍』耳。隸書『參』或作『叅』，『僉』或作『（）』，二形相似而誤。」案：王校是也，蘇說同。「參驗」見後。節出，使所出門者，輒言節出時摻者名。畢云：「言操節人，即出門者，當記其名。」 \\n  \\n 百步一隊。上疑有脫文。 \\n  \\n 閤通守舍，說文門部云「閤，門旁戶也。」爾雅釋宮云「小閨謂之閣」。茅本作「閣」，非。相錯穿室。治復道，為築墉，墉善其上。蘇云：「善與繕通。」案：蘇說未塙，此善下有脫字，後文說軺車云「善蓋」，上僃穴篇云「善塗亓竇際」，此疑亦當云「善蓋其上」，或云「善塗其上」。又此下，舊本有「先行德」至「用人少易守」，凡四十三字，當為前僃城門篇之錯簡，今審定移正。 \\n  \\n 取疏，畢云：「此正字，下作『蔬』，俗。」令民家有三年畜蔬食，畜、蓄字通，下同。以僃湛旱、王云：「論衡明雩篇曰『久雨為湛。』」畢云「言湛溺大水與旱」，非。歲不為。王云：「畢以『嵗』字絕句，『不為』屬下讀。案：『不為』二字，與下文義不相屬，當以『嵗不為』連讀。湛旱，水旱也，言令民多畜蔬食，以僃水旱嵗不為也。晉語注曰『為，成也』，嵗不為，猶玉藻言年不順成也。賈子孽產子篇曰『嵗適不為』，是其證。」常令邊縣豫種畜芫、芸、烏喙、袾葉，蘇云：「芫，魚毒也，漁者煮之以投水中，魚則死而浮出，故以為名。芸，香草也，可以辟蠹。烏喙，烏頭別名。袾葉未詳。」詒讓案：說文艸部云「芫，魚毒也。」太平御覽藥部，引吳氏本艸云「芫，華根有毒，可用殺魚。」本艸經云「烏頭，一名烏喙。」廣雅釋艸云「｛艹燋｝奚毒附子也，一嵗為萴子，二嵗為烏喙，三嵗為附子，四嵗為烏頭，五嵗為天雄。」芸非毒艸，當為「芒」字之誤。爾雅釋艸云「葞春草」，郭注云「一名芒草」，山海經中山經云「葌山有木曰芒草，可以毒魚。」朝歌山作「莽草」，周禮翦氏及本艸經同。本艸字又作「菵」，並聲近字通。」芒與芫，皆毒魚之艸，蓋亦可以毒人。「袾」，茅本作「株」，疑當為「〈木尗〉」，與椒同。急就篇云「烏喙、附子、椒、芫華」，皇象本作「烏啄、付子、〈木尗〉、元華。」「芒」「芸」，「〈木尗〉」「株」，字形並相近。「烏喙」，茅本作「烏啄」，亦與皇同。〈木尗〉與烏喙、芫華等，皆藥之有毒者，故此書及史游並兼舉之。葉，不審何字之誤。通典兵守拒法云「凡敵欲攻，即去城外五百步內，井樹牆屋並填除之，井有填不盡者，投藥毒之。」外宅溝井窴可，句。塞「窴」，舊本作「窴」。畢云「同填」。王校作「窴」，今據改。說文穴部云「窴，塞也」。不可，句。置此其中。畢云：「言此數物有毒，可置外宅，不可置中。」顧云：「左氏傳『秦人毒涇上流。』」案：顧說是也。「不可置此其中」，言井溝可窴塞則窴塞之，不可窴塞者，以上所蓄毒艸置其中，毋使敵汲用也，畢說誤。安則示以危，危示以安。 \\n  \\n 寇至，諸門戶令皆鑿而類竅之，「類」，僃城門篇作「慕」，畢校改「幕」。案：彼「慕」當作「幂」，此「類」當作「幎」，蓋「幎」隸書形近「頪」，因又誤作「頪」也。幎正字，幂變體，義並詳彼篇，下同。各為二類，一鑿而屬繩，繩長四尺，大如指。寇至，先殺牛、羊、雞、狗、烏、鴈，畢云：「說文云『鴈，鵝也』。此與鴻雁異。呂氏春秋云『莊子舍故人之家，故人令豎子為殺鴈饗之』，亦見莊子。新序刺奢（一）云『鄒穆公有令，食鳧鴈必以秕，無得以粟』，皆即鵝也。今江東人呼鵝猶曰鴈鵝。」王云：「畢說是也，烏非家畜，不得與牛、羊、雞、狗、鵝並言之，『烏』當為『鳧』，此鳧謂鴨也，亦非弋鳧與鴈之鳧。廣雅『鳧，鶩｛鳥邑｝也。』｛鳥邑｝與鴨同，晏子春秋外篇『君之鳧鴈食以菽粟』，是也。故曰『殺牛、羊、雞、狗、鳧、鴈。』」蘇說同。收其皮革、筋、角、脂、（）、羽。畢云：「舊『收』作『牧』，『皮』作『支』，俱以意改。『（）』，即考工記『（）』字，本『匘』字之訛也。」彘皆剝之。王引之云：「彘與皮革筋角脂羽並言之，亦為不倫。『彘』字當在上文牛、羊、雞、狗之閒，迎敵祠篇亦云『狗彘豚雞』。」吏橝桐（），「吏」，疑「使」之誤，下有脫字。「橝」，疑「檟」之誤。說文木部云「檟，楸也」，故與桐並舉。然文尚有脫誤。「（）」，茅本作「自」，畢云「未詳」。為鐵錍，方言云「凡箭其廣長而薄鎌謂之錍。」郭璞注云「江東呼鎞箭。」蘇云：「錍，賓彌切，音卑，說文曰：鈭，錍斧也。」厚簡為衡枉。「厚」，疑當為「后」，與「後」聲近字通。「簡」，疑當為「蘭」之誤。前僃城門篇亦有兵弩簡格，即蘭格也。「枉」，當為「柱」。此疑即上文所謂「蘭為柱後」也。事急，卒不可遠，令掘外宅林。疑當作「材」，下同。言事急，守城之卒不可令遠出，則令掘外宅材木，納城內以僃用。又疑或當作「事急，卒不可遝」，卒、猝同，言倉猝不及致材木也。謀多少，「謀」，疑當為「課」，詳號令篇。若治城口為擊，即號令篇所云「五十步一擊」也，「城」下疑缺「上」字。三隅之。言擊之形為三隅，不方也。重五斤已上諸林木，渥水中，無過一茷。重五斤以上，謂材木之小者。畢云：「說文云『橃，海中大船，臣鉉等曰：今俗別作筏。』案：唐隆闡禪師碑又作『栰』。此作『茷』皆『橃』假音字。」蘇云：「『林』疑當作『材』。渥，漬也。」案；蘇校是也。論語公冶長集解引馬融云「編竹木大者曰栰，小者曰桴。」方言云「｛竹椑｝謂之筏。」通典兵門云「槍十根為一束，勝力一人，四千一百六十六根，即成一栰。」此後世法，不知墨子所謂一筏，數幾何也。塗茅屋若積薪者，厚五寸已上。吏各舉其步界中財物可以左守僃者上。王引之云：「步界二字，義不可通，『步』當為『部』，吏各有部，部各有界，故曰部界。號令篇云『因城中里為八部，部一吏』，又云『諸吏卒民，非其部界而擅入』，皆其證也。俗讀『部』『步』聲相亂，故『部』訛作『步』。『上』下當有『之』字，上之，謂上其財物也。僃城門篇云『民室材木瓦石，可以益城之僃者，盡上之』，與此文同一例，今本脫『之』字，則文義不明。」又云：「左與佐同」蘇云：「上，謂聞之於上。」 \\n  \\n （一）原作「束奢」，據新序改。 \\n  \\n 有讒人，有利人，有惡人，有善人，有長人，有謀士，有勇士，有巧士，有使士，「使士」，謂可以奉使之士，又疑當作「信士」。號令篇屢言「信人」，亦或誤為「使人」。有內人者，外人者，有善人者，有善門人者，蘇云：「上句『善』下，疑脫一字。『善門』，疑『善鬥』之訛。」守必察其所以然者，應名乃內之。蘇云：『應名，言名實相應也。內，讀如納。」民相惡，若議吏，吏所解，吏所解，謂民相惡有讎怨，吏為解之者，見上號令篇。皆札書藏之，「札」，舊本訛作「禮」。王引之云：「『禮書』當為『札書』，古『禮』字作『礼』，與『札』相似，『札』訛為『礼』，後人因改為『禮』耳。札書見號令篇。莊子人閒世篇『名也者，相札也。』崔譔曰『札或作禮』。淮南說林篇『烏力勝日，而服於鵻札』，今本『札』訛作『禮』。」蘇云：「『禮』當作『謹』。僃城門篇言皆謹收藏也。」案：王校是也，今據正。周禮調人云「凡有鬥怒者成之，不可成者則書之，先動者誅之。」鄭注云「不可成，不可平也。書之，記其姓名辯本也。」此札書與彼義同。以須告之至以參驗之。「告」下疑當有「者」字。吳鈔本脫「至」字。睨者小五尺，不可卒者，為署吏，令給事官府若舍。蘇云：「『睨者』二字，傳寫錯誤，或為『兒童』之訛。意言弱小未堪為卒，唯給使令而已。」詒讓案：孟子梁惠王篇，趙注云：「倪，弱小繄倪者也。」說文女部云「婗，繄婗也。」廣雅釋親云「婗，兒子也。」此睨即婗之假字。或云「睨者小」，疑當作「諸小婗」，者即諸之省，亦通。孟子滕文公篇云「五尺之童」。管子乘馬篇云「童五尺」。荀子仲尼篇云「五尺豎子」。論語泰伯篇「可以託六尺之孤」。周禮鄉大夫，賈疏引鄭注云「六尺年十五以下。」然則五尺者，蓋年十四以下也。舍謂守者之私舍，號令篇云「城上吏卒養，皆為舍道內。」藺石、見號令篇。厲矢，諸材畢云：「舊作『林』，以意改。」蘇云：「諸與儲同。」詒讓案：諸，如字。器用，皆謹部，各有積分數。號令篇云：「輕重分數各有請。」為解車以枱，城矣說文木部云「枱，耒耑木也。」案：枱，即考工記車人「耒庇」之正字，與此義不相當。此「枱」當為木材，疑即「梓」之假借字。枱，籀文從辝，作「〈枲辛〉」，與「梓」聲類相近也。僃穴篇「用〈扌司台〉若松為穴戶」，「〈扌司台〉」疑亦即「枱」「梓」之異文。蘇云：「此句錯誤，不可讀。解車，疑即軺車，據下文，是言車之載矢者。『城矣』二字，或即『載矢』之訛，下『以』字衍。」案：蘇說近是，但下「以」字非衍。以軺車，畢云：「漢書注『服虔云：軺音瑤，立乘小車也。』」輪軲，道藏本、茅本「軲」作「〈車占〉」（一）。軲亦見經說下。畢云：「此『轂』字異文無疑。廣雅云『軲，車也』。曹憲音枯，又音姑。」案：畢說未塙，軲疑即車前胡，字形又與軸相近，詳經說下篇。輪與軲不得同度，疑亦有脫誤。廣十尺，轂廣度必無十尺，此亦足證畢說之非。但胡即輈前下垂柱地者，亦不得有廣度，疑指車前軓當胡處而言。下箱與轅等亦長丈，則軓長廣正方矣。若為軸，則當云長，不當云廣。未能質定也。轅長丈，此蓋直轅，與考工記大車同。長丈（二），當為轅出箱前者之度。下云箱長與轅等，則并當箱與箱前二者計之，轅通長二丈也。車人凡為轅三其輪崇，此輪六尺，而轅二丈，贏於彼也。為三輻，「三輻」，疑當作「四輪」，僃高臨篇「連弩車兩軸四輪」，亦誤作「三輪」。廣六尺。凡輪廣與崇等，考工記車人鄭注「柏車山車，輪高六尺」。此與彼度同。為板箱長與轅等說文竹部云「箱，大車牝服也」。考工記車人云「大車牝服二柯，又參分柯之二」，鄭注云「牝服長八尺，謂較也。」鄭司農云「牝服謂車箱」，此車箱長丈，蓋長於大車二尺也。高四尺，舊本作「四高尺」。蘇云：「當作『高四尺』。」案：蘇校是也，今據乙正。善蓋上治中（三）令可載矢。」舊本脫「中」字，今據道藏本、吳鈔本、茅本補。 \\n  \\n （一）原誤作「軲」，據道藏本、茅本改。 \\n  \\n （二）原誤作「文」，據文義改。 \\n  \\n （三）孫云「中」字據道藏本、吳鈔本、茅本補，然閒詁各本均未補，今據補。 \\n  \\n 子墨子曰：「凡不守者有五：城大人少，一不守也；畢云：「舊作『者』，以意改。」案：茅本正作「也」，不誤。城小人眾，二不守也；人眾食寡，三不守也；市去城遠，四不守也；畜積在外，富人在虛，蘇云：「虛同墟，言不在城邑也。」五不守也。率萬家而城方三里。」尉繚子兵談篇云「量地肥墝而立邑，建城稱地，以城稱人，以人稱粟，三相稱，則內可以固守，外可以戰勝。」畢云：「言大率萬家而城方三里，則可守。」詒讓案：方三里者，積九里，為地八千一百畝也，以萬家分居之，蓋每宅不及一畝，貧富相補，足以容之矣。 \\n  \\n   \\n  "}
{"章节": "墨子目錄一卷", "正文": "  \\n 墨子目錄一卷 \\n 　 \\n  \\n 　道藏本及明鈔本刻本並無目錄，此畢氏所定，依意林為第十六卷，今從隋志，別為一卷。　卷之一 \\n  \\n 親士第一 \\n  \\n 脩身第二 \\n  \\n 所染第三魏徵群書治要引篇目同。 \\n  \\n 法儀第四治要引篇目同。 \\n  \\n 七患第五治要引篇目同。 \\n  \\n 辭過第六治要引此篇文并入七患篇，疑唐以後人所分。 \\n  \\n 三辯第七黃震、宋濂所見別本，以上七篇題曰經，蓋宋人所加。　卷之二 \\n  \\n 尚賢上第八治要引篇目同。漢書藝文志顏師古注引作「上賢」。 \\n  \\n 尚賢中第九 \\n  \\n 尚賢下第十　卷之三 \\n  \\n 尚同上第十一漢書顏注引作「上同」。 \\n  \\n 尚同中第十二 \\n  \\n 尚同下第十三中興館閣書目云「一本自親士至上同十三篇」，即此。黃震、宋濂所見別本，以上六篇題曰論，亦宋人所加。　卷之四 \\n  \\n 兼愛上第十四漢書顏注引同。 \\n  \\n 兼愛中第十五 \\n  \\n 兼愛下第十六　卷之五道藏本六同卷。 \\n  \\n 非攻上第十七 \\n  \\n 非攻中第十八 \\n  \\n 非攻下第十九　卷之六 \\n  \\n 節用上第二十漢書顏注引同。 \\n  \\n 節用中第二十一 \\n  \\n 節用下第二十二闕 \\n  \\n 節葬上第二十三闕 \\n  \\n 節葬中第二十四闕 \\n  \\n 節葬下第二十五　卷之七 \\n  \\n 天志上第二十六 \\n  \\n 天志中第二十七 \\n  \\n 天志下第二十八　卷之八 \\n  \\n 明鬼上第二十九闕。漢書顏注引作「明鬼神」。 \\n  \\n 明鬼中第三十闕 \\n  \\n 明鬼下第三十一 \\n  \\n 非樂上第三十二　卷之九 \\n  \\n 非樂中第三十三闕 \\n  \\n 非樂下第三十四闕 \\n  \\n 非命上第三十五治要引篇目及漢書顏注引，並同。 \\n  \\n 非命中第三十六 \\n  \\n 非命下第三十七 \\n  \\n 非儒上第三十八闕 \\n  \\n 非儒下第三十九　卷之十 \\n  \\n 經上第四十晉書魯勝傳墨辯注敘云「墨辯有上下經，經各有說，凡四篇」，即此。 \\n  \\n 經下第四十一 \\n  \\n 經說上第四十二 \\n  \\n 經說下第四十三　卷之十一 \\n  \\n 大取第四十四 \\n  \\n 小取第四十五 \\n  \\n 耕柱第四十六 \\n  \\n 卷之十二畢云：「舊云十三同卷者，梵本分帙如此。」詒讓案：此明人編入道藏所合并，非古本也。畢謂梵本，亦非。 \\n  \\n 貴義第四十七治要引篇目同。 \\n  \\n 公孟第四十八　卷之十三 \\n  \\n 魯問第四十九 \\n  \\n 公輸第五十 \\n  \\n □□第五十一　卷之十四 \\n  \\n 僃城門第五十二明吳寬鈔本無目錄，其當卷篇目，以僃城門為五十四，僃高臨為五十五。冊末，吳氏手跋云「本書七十一篇，其五十一之五十三，五十七，五十九之六十，六十四之六十七，篇目並闕，當訪求古本考入」云。是吳所據舊本實如此，則當闕五十二、五十三二篇。末知孰是。 \\n  \\n 僃高臨第五十三 \\n  \\n □□第五十四依僃城門篇所列攻具十有二，臨第一，鉤第二，則此篇疑當為僃鉤。 \\n  \\n □□第五十五僃城門篇十二攻具，衝第三，則此篇疑當為僃衝。詩大雅皇矣，孔疏引有僃衝篇，蓋唐初尚未佚也。 \\n  \\n 僃梯第五十六 \\n  \\n □□第五十七十二攻具，梯第四，堙第五，則此篇疑當為僃堙。 \\n  \\n 僃水第五十八 \\n  \\n □□第五十九十二攻具（一）。水第六，穴第七，突第八，空洞第九，蟻傅第十，今唯闕僃空洞一篇，其次又不當列水突之閒，豈為後人所貿亂與？ \\n  \\n □□第六十 \\n  \\n 僃突第六十一 \\n  \\n 僃穴第六十二十二攻具，穴在突後，此篇次與彼不合。 \\n  \\n 僃蛾傅第六十三 \\n  \\n （一）原誤作「其」，據文義改。　卷之十五 \\n  \\n □□第六十四十二攻具，轒轀第十一，軒車第十二，則當有僃轒轀、僃軒車二篇，其次當在此。 \\n  \\n □□第六十五 \\n  \\n □□第六十六 \\n  \\n □□第六十七 \\n  \\n 迎敵祠第六十八 \\n  \\n 旗幟第六十九「幟」俗字，王念孫校改「職」。 \\n  \\n 號令第七十九章筭術衰分篇，劉徽注引篇目同。 \\n  \\n 雜守第七十一 \\n  \\n 畢沅云：桉舊本皆無目，隋書經籍志云「墨子十五卷，目一卷。」馬總意林云「墨子十六卷。」詒讓案：馬本梁庾仲容子鈔，見高似孫子略。則是古本有目也。考漢書藝文志云「墨子七十一篇」，高誘注呂氏春秋云七十二篇，疑當時亦以目為一篇耳。藏本云闕者八篇而有其目，節用下，節葬上、中，明鬼上、中，非樂中、下，非儒上，是也。當是宋本如此。而館閣書目云「自親士至雜守為六十一篇，亡九篇」，恐是八訛為九。又七十一篇亡其九，當存六十二，而云六十一，亦二之訛也。其十篇者，藏本并無目，亦當是宋時亡之。然則宋時所存實止五十三篇耳。詒讓案：荀子修身篇，楊注云「墨子著書三十五篇」，疑當作五十三篇。或唐中葉以後此書即有闕佚，篇數已與今本同也。然詩正義引僃衝篇，則尚存其目，而不知列在第幾。太平御覽引有僃衝法，正在此篇，則宋初尚多存與？詒讓案：御覽多本古類書，不足證北宋時此書尚有完本也。南宋人所見十三篇一本，樂臺曾注之，即自親士至上同是。而潛谿諸子辯云：「上卷七篇，號曰經，下卷六篇，號曰論，共十三篇。」詒讓案：此即中興館閣書目所載，別本書錄解題亦箸錄。黃氏日鈔諸子云「墨子之書凡二，其後以論稱者多衍復，其前以經稱者善文法。」又吳師道戰國策校注五，引兼愛中篇「楚靈王好士細腰」數語，云「今按墨子三卷中無此文。」三卷者，別本也，古墨子篇數不止此。是陳直齋、黃東發、吳正傳所見墨子皆止十三篇本也。又有可疑。夫墨子自有經上下、經說上下，在十三篇之後。此所謂經，乃親士、修身、所染、法儀、七患、辭過、三辯七篇，與下尚賢、尚同各三篇文例不異，似無經論之別，未知此說何據？以意求之，或以經上下、經說上下及親士、修身六篇為經。詒讓案：南宋別本不如是，畢說非。其說或近，以無子墨子云云故也。詒讓案：此說亦非，詳親士篇。然古人亦未言之。至樂臺所注，見鄭樵通志藝文略，而焦竑國史經籍考亦載之，似至明尚存，詒讓案：鄭、焦二志多存虛目，不足據。卒亦不傳，何也？若錢曾云藏會稽鈕氏世學樓本，共十五卷七十一篇，內亡節用等九篇者，實即今五十三篇之本，內著闕字者八篇，錢不深核耳。 \\n  \\n 洪頤烜云：墨子今本十五卷，自親士至雜守，凡七十一篇，內闕有題八篇，無題十篇。據陳振孫書錄解題稱漢志七十一篇，館閣書目有十五卷六十一篇者，多訛脫不相聯屬，是無題十篇宋本已闕，有題八篇闕文，在宋本已後。讀書叢錄。詒讓案：道藏本即從宋本出，有題八篇，宋本蓋已闕，洪說未塙。 \\n  \\n  \\n  \\n  \\n  \\n  \\n  \\n  \\n  \\n   \\n  "}
{"章节": "墨子附錄一卷", "正文": "  \\n 墨子附錄一卷 \\n 　 \\n  \\n 墨子篇目考 \\n  \\n 畢沅述，今重校補。漢書藝文志： \\n  \\n 墨子七十一篇。名翟，為宋大夫，在孔子後。隋書經籍志： \\n  \\n 墨子十五卷、目一卷。宋大夫墨翟撰。庾仲容子鈔：見高似孫子略，畢本無，今補。 \\n  \\n 墨子十六卷。馬總意林： \\n  \\n 墨子十六卷案：墨子名翟，高誘曰魯人，一曰宋人，為宋大夫，善守禦，務儉嗇。所著書，漢志七十一篇，隋、唐志十五卷，目一卷，宋志十五卷，楊倞荀子注云三十五篇，宋潛溪曰二卷，親士至經說十三篇。明堂策檻刊本十五卷、七十一篇，與舊志合，闕節用下、節葬上中、明鬼上中、非樂中下、非儒上，共八篇。蓋楊據篇名摠計之，宋則未見全書也。明刻文多重複，似亦非古本，但次第正與此同。 \\n  \\n 君子自難而易彼，「彼」字補，同下。眾人自易而難彼。親士篇。 \\n  \\n 靈龜先灼，神蛇先暴。「先」原作「近」。 \\n  \\n 君子雖有學，行為本焉。戰雖有陳，勇為本焉。喪雖有禮，哀為本焉。修身篇。 \\n  \\n 墨子見染絲而嘆曰「染於蒼則蒼，染於黃則黃。非獨染絲然也，國亦有染。詒讓案：張海鵬本，「國」作「人固」二字。舜染許由，桀染干辛，「干」，舊作「予」。說苑作「干莘」。原有推哆，韓非子曰「桀有侯侈（一）。」紂染崇侯也。所染篇。 \\n  \\n （一）原作「哆」，據韓非子改。 \\n  \\n 聖人為舟車，完固輕利，可以任重致遠。辭過篇。 \\n  \\n 子自愛不愛父，欲虧父而自利；弟自愛不愛兄，欲虧兄而自利，非兼愛也。句非原文。盜愛其室不愛異室，故竊異室以利其室，亦非舊訛「能」。詒讓案：張本不訛。兼愛。兼愛上篇。 \\n  \\n 節葬之法：三領之衣原作「衣三領」。足以朽肉，節葬篇作「蔽形」。三寸之棺原作「棺三寸」。足以朽骸，深則通於泉。原作「堀穴深不通於泉，流不發洩則止。」節葬篇亦云「下無及泉，上無通臭」。節用中篇。 \\n  \\n 諸侯不得恣己為政，有三公政之；政之之「政」，原作「正」，下同。三公不得恣己為政，有天子政之；天子不得恣己為政，有天舊有「下」字。政之。天志下篇。案此文兩見，皆作「有天政之」。 \\n  \\n 斷指以存脛，原作「（）」。下云「利之中取大，害之中取小也。害之中取小，非取害也，取利也。」以免於身者利。原作「遇盜人，而斷指以免身，利也。」言雖受傷而身得免，即謂之利。大取篇 \\n  \\n 君子如鐘，扣則鳴，不扣則不鳴。美原作「義」。女處不出，則爭求之；行而自衒，人莫之娶。公孟篇。 \\n  \\n 墨子勸弟子學曰：「汝速學，君原作「吾」。當仕汝。」弟子學期年，就墨子責仕。二字補。責，求也。墨子曰：「汝聞魯人原作「語」。乎？有昆弟五人，父死，其長子嗜酒不肯預葬，其四弟曰：兄若送葬，我當為兄沽酒。此下與原文小異。葬訖，就四弟求酒。四弟曰：子葬父，豈獨吾父也？吾恐人笑，欺以酒耳！今不學，人自笑子，故勸子也。」遂不復求仕。 \\n  \\n 墨子謂門人曰：「汝何不學？」對曰：「吾族無學者。」墨子曰：「不然。豈謂欲好美，而曰吾族無此，辭不欲耶？欲富貴，而曰吾族無此，辭不用耶？強自力矣！」 \\n  \\n 甘瓜苦蔕，天下物無全美。二句原書闕，見埤雅引。下二條，亦原書所無。 \\n  \\n 古之學者得一善言，附於其身；今之學者得一善言，務以說人，言過而行不及。書鈔引新序「齊王問墨子曰：『古之學者為己，今之學者為人，何如？』對曰『古之學者』」云云說人，則為墨子之言甚明。 \\n  \\n 君子服美則益敬，小人服美則益驕。詒讓案：今本公輸篇後，兵法諸篇之前，闕第五十一篇，以上數條疑皆此篇佚文。 \\n  \\n 案：史記：墨翟「或曰並孔子時，或曰在其後。」張衡謂當子思時，出仲尼後也。抱朴子、小司馬皆言在七十子後。史鄒陽書曰：「宋信子{罒干}之計囚墨翟」，漢書「子{罒干}」作「子冉」。意其生稍後孔子，而先於孟子者歟？竊謂儒與楊墨猶陰與陽，而墨較近理，故與楊同一塞路，同經孟子辭闢，而墨氏之書至今猶有傳者。甚至尸佼謂孔子貴公，墨子貴兼，其實則一。韓非子顯學篇孔墨並尊。史傳以墨附孟，范書言墨孟之徒。韓昌黎謂孔子必用墨子，墨子必用孔子，是豈特秦越同舟已哉！荀卿書雖不醇，其禮論篇譏墨子薄葬，反覆數百言，大旨謂以倍叛之心事親，棺槨三寸、衣衾三領，為刑餘罪人之喪，又謂刻死而附生，所見實出孔鮒詰墨子上，唐開元從祀孔庭，其以此歟？詒讓案：此條於墨子篇目及馬氏書均無涉，姑錄之，以存畢考之舊。唐書經籍志： \\n  \\n 墨子十五卷。墨翟撰。新唐書藝文志： \\n  \\n 墨子十五卷。墨翟。宋史藝文志： \\n  \\n 墨子十五卷。宋墨翟撰。崇文總目：畢本無，今補。 \\n  \\n 墨子十五卷。墨翟撰。鄭樵通志藝文略： \\n  \\n 墨子十五卷。宋大夫墨翟撰。墨翟與孔子同時。漢志注「在孔子後」。又三卷。樂臺注「唐志不載，當考」。馬端臨文獻通考經籍考： \\n  \\n 墨子十五卷。王應麟玉海： \\n  \\n 書目云「墨子十五卷，自親士至雜守為六十一篇。亡九篇。一本自親士至上同凡十三篇。」詒讓案：此即中興館閣書目，王氏所引，非全文。晁公武郡齋讀書志： \\n  \\n 墨子十五卷，宋墨翟撰，戰國時為宋大夫，著書七十一篇，以貴儉、兼愛、尊賢、右鬼、非命、尚衢本作「上」。同為說云。荀、孟皆非之，而韓愈獨謂辨生於末學，非二師之道本然也。陳振孫直齋書錄解題： \\n  \\n 墨子三卷，宋大夫墨翟撰，孟子所謂邪說詖行，與楊朱同科者也。韓吏部推尊孟子，而讀墨一章，乃謂孔、墨相為用，何哉？漢志七十一篇，館閣書目有十五卷六十一篇者，多訛脫不相聯屬。又二本止存十三篇者，當是此本也。方楊、墨之盛，獨一孟子訟言非之，諄諄焉惟恐不勝。今楊朱書不傳，列子僅存其餘，墨氏書傳於世者亦止於此。孟子越百世益光明，遂能上配孔氏，與論語並行。異端之學，安能抗吾道哉！焦竑國史經籍考： \\n  \\n 墨子十五卷，又三卷。樂臺注。四庫全書總目：畢本無，今補。 \\n  \\n 墨子十五卷。兩江總督採進本。舊本題宋墨翟撰。考漢書藝文志「墨子七十一篇」，注曰「名翟，宋大夫。」隋書經籍志亦曰宋大夫墨翟撰。然其書中多稱子墨子，則門人之言，非所自著。又諸書多稱墨子名翟，因樹屋書影則曰「墨子姓翟，母夢烏而生，因名之曰烏，以墨為道。今以姓為名，以墨為姓，是老子當姓老耶？」其說不著所出，未足為據也。詒讓案：周亮工說，本元伊世珍瑯嬛記。宋館閣書目稱墨子十五卷、六十一篇。此本篇數與漢志合，卷數與館閣書目合。惟七十一篇之中，僅佚節用下第二十二、節葬上第二十三、節葬中第二十四、明鬼上第二十九、明鬼中第三十、非樂中第三十三、非樂下第三十四、非儒上第三十八，凡八篇，尚存六十三篇，詒讓案：此未數失目十篇也，今本實存五十三篇。與館閣書目不合。陳振孫書錄解題又稱有一本止存十三篇者，今不可見，或後人以兩本相校互有存亡，增入二篇歟？抑傳寫者訛以六十三為六十一也？墨家者流，史罕著錄，蓋以孟子所闢，無人肯居其名。然佛氏之教，其清淨取諸老，其慈悲則取諸墨。韓愈送浮屠文暢序稱儒名墨行，墨名儒行，以佛為墨，蓋得其真，而讀墨子一篇乃稱墨必用孔，孔必用墨，開後人三教歸一之說，未為篤論。特在彼法之中，能自嗇其身，而時時利濟於物，亦有足以自立者，故其教得列於九流，而其書亦至今不泯耳。第五十二篇以下皆兵家言，其文古奧，或不可句讀，與全書為不類，疑因五十一篇言公輸般九攻，墨子九拒之事，其徒因採摭其術，附記其末。觀其稱弟子禽滑釐等三百人已持守圉之器在宋城上，是能傳其術之徵矣。錢曾讀書敏求記：詒讓案：畢本在焦竑國史經籍考前，今移此。 \\n  \\n 墨子十五卷，潛溪諸子辨云「墨子三卷，戰國時宋大夫墨翟撰。上卷七篇號曰經，中卷、下卷六篇號曰論，共十三篇。考之漢志七十一篇，館閣書目則六十一篇，已亡節用、節葬、明鬼、非樂、非儒等九篇，今書則又亡多矣。」潛溪之言如此。予藏宏治己未舊抄本，卷篇之數恰與其言合；又藏會稽鈕氏世學樓本，共十五卷七十一篇，內亡節用等九篇，蓋所謂館閣書目本或即此歟？潛溪博覽典籍，其辨訂不肯聊且命筆，而止題為三卷，豈猶未見完本歟？抑此書兩行於世而未及是正歟？姑識此，以詢藏書家。 \\n  \\n 詒讓案：墨子書七十一篇，即漢劉向校定本，箸於別錄，而劉歆七略、班固藝文志因之，舊本當亦有劉向進書奏錄，宋以後已不傳。史記孟子荀卿傳索隱「按別錄云：今按墨子書有文子，文子即子夏之弟子，問於墨子，如此，則墨子者在七十子之後也。」此即劉錄之佚文。攷文子，今書未見，它書載子夏弟子，亦無文子，唯史記儒林傳云「如田子方、段干木、吳起、禽滑釐之屬，皆受業於子夏之倫」，則疑文子當為禽子。又耕柱篇「子夏之徒問於子墨子曰：君子有鬥乎」，子政或兼據彼文也。又案：漢志兵技巧家注云「省，墨子重。」則七略墨子書，墨家與兵書蓋兩收。班志始省兵而專入墨，此亦足考劉、班箸錄之異同。謹附記之。劉略入兵技巧家者，蓋即僃城門以下二十篇也。墨子佚文 \\n  \\n 畢沅述，今重校補。 \\n  \\n 樂者，聖王之所非也，而儒者為之，過也。見荀子，當是非樂篇文。詒讓案：見樂論篇，然似約舉非樂篇大意，畢以為佚文，未塙。 \\n  \\n 孔子「子」字皆鮒所更，墨本用孔子諱。見景公，公曰：「先生素不見晏子乎？」對曰：「晏子事三君而得順焉，是有三心，所以不見也。」公告晏子，晏子曰：「三君皆欲其國安，是以嬰得順也。聞君子獨立不慚于影，今孔子伐樹削跡，不自以為辱，身窮陳、蔡，不自以為約。始吾望儒貴之，今則疑之。」景公祭路寢，聞哭聲，問梁丘據。對曰：「魯孔子之徒也。其母死，服喪三年，哭泣甚哀。」公曰：「豈不可哉？」晏子曰：「古者聖人非不能也，而不為者，知其無補於死者，而深害生事故也。」見孔叢詰墨篇。疑非儒上第三十八篇文。詒讓案：二條並見晏子春秋外篇，或墨子亦有是文。 \\n  \\n 堂高三尺。索隱云「自此已下，韓子之文，故稱曰也。」詒讓案：後漢書趙典傳注，首有堯、舜二字，韓非子十過篇亦有此文，即索隱所據也。土階三等，茅茨不翦，采椽不刮，詒讓案：後漢書、文選魏都賦注作「斲」，又文選東京賦注，引作「刊」。食詒讓案：後漢書注作「飯」。土簋，啜土刑，詒讓案：後漢書注作「歠土鉶」。糲粱之食，詒讓案：後漢書注作「飯」藜藿之羹，夏日葛衣，冬日鹿裘，其送死，桐棺三寸，舉音不盡其哀。見史記太史公自序，又見文選注、後漢書注，文皆微異，今韓非子雖有之，然疑節用中、下篇文。詒讓案：此司馬談約引墨子語，似未必即節用中、下篇佚文。群書治要及藝文類聚十一、太平御覽八十，引帝王世紀云「墨子以為堯堂高三尺，土階三等，茅茨不翦，採椽不斲，夏服葛衣，冬服鹿裘。」論衡是應篇云「墨子稱堯、舜堂高三尺，儒家以為卑下。」以上諸書及後漢書注、文選注，疑並據史記，展轉援引，非唐本墨子書實有此文也。 \\n  \\n 年踰十五，則聰明心詒讓案：畢本作「思」，今據史記五帝本紀集解校正。慮無不徇通矣。見裴駰史記集解，索隱「十五」作「五十」，「無不」作「不」，云「作十五非是」。詒讓案：索隱云「俗本作『十五』，非是。案謂年老踰五十不聰明，何得云十五」，蓋小司馬所見墨子猶是足本，故據以校正史注俗本之謬。 \\n  \\n 禽滑釐問於墨子曰：「錦繡絺紵，將安用之？」墨子曰：「惡，是非吾用務也。古有無文者得之矣，夏禹是也。卑小宮室，損薄飲食，土階三等，衣裳細布。當此之時，黼詒讓案：舊本脫，盧文弨據御覽八百二十校補，今從之。黻無所用，而務在於完堅。殷之盤庚，大其先王之室，而改遷於殷，茅茨不翦，采椽不斲，以變天下之視，當此之時，文采之帛將安所施？夫品庶非有心也，以人主為心，苟上不為，下惡用之？二王者，以詒讓案：舊衍「化」字，今從盧校刪。身先于天下，故化隆於其時，成名於今世也。且夫錦繡絺紵，亂君之所造也。其本皆興於齊景公喜奢而忘儉。幸有晏子以儉鐫之，然猶幾不能勝。夫奢安可窮哉！紂為鹿臺糟邱、酒池肉林，宮牆文畫，雕琢刻鏤，錦繡被堂，金玉珍瑋，婦女優倡，鐘鼓管絃，流漫不禁，而天下愈竭，故卒身死國亡，為天下戮。非惟錦繡絺紵之用邪？今當凶年，有欲予子隨侯之珠者，不得賣也，珍寶而以為飾。又欲予子一鍾粟者。得珠者不得粟，得粟者不得珠，子將何擇？」禽滑釐曰：「吾取粟耳，可以救窮。」墨子曰：「誠然，則惡在事夫奢也。長無用好末淫，非聖人之所急也。故食必常飽，然後求美；衣必常暖，然後求麗；居必常安，然後求樂。為可長，行可久，先質而後文，此聖人之務。」禽滑釐曰：「善。」見說苑，疑節用下篇文。詒讓案：節用諸篇無與弟子問荅之語，畢說未塙。吾見百國春秋。見隋李德林重答魏收書。詒讓案：見隋書本傳，亦見史通六家篇。「春秋」下，畢本有「史」字，今據史通刪。攷德林書云「史者，編年也，故晉號紀年。墨子又云，吾見百國春秋。史又（一）有無事而書年者，是重年驗也。」審校文義，李書「史」字當屬下為句，畢氏失其句讀，遂并「史」字錄之，謬也。 \\n  \\n （一）「又」字下原有「無」字，據隋書李德林傳刪。 \\n  \\n 禽子問：「天與地孰仁？」墨子曰：「翟以地為仁。太山之上則封襌焉。培塿之側太平御覽作「沈」。則生松柏，下生黍苗莞蒲，水生黿鼉龜魚，民衣焉，食焉，死焉，地終不責德焉。故翟以地為仁。」見藝文類聚，又見北堂書鈔、太平御覽，吳淑事類賦，文微異。 \\n  \\n 申徒狄曰：「周之靈珪，出於土石；楚之明月，出於蚌蜃。」見藝文類聚。詒讓案：此即後申徒狄謂周公章之文，當并為一條。 \\n  \\n 畫衣冠，異章服，而民不犯。見文選注。 \\n  \\n 墨子獻書惠王，王受而讀之，曰：「良書也。」見文選注。詒讓案：本書貴義篇云「子墨子南游於楚，見楚獻惠王」，疑即獻書惠王之誤。又余知古渚宮舊事二，亦云墨子至郢，獻書惠王，王受而讀之，曰「良書也」，與李所引正同。彼文甚詳，疑皆本墨子，但不箸所出書，今不據補錄。詳貴義篇。 \\n  \\n 時不可及，日不可留。見文選注。 \\n  \\n 僃衝篇見詩正義。 \\n  \\n 僃衝法，絞善麻長八丈，內有大樹，則繫之，用斧長六尺，令有力者斬之。見太平御覽。疑僃衝篇文。詒讓案：通典兵守拒法云「敵若推〈車童〉車，我作麤鐵鐶，并屈桑木為之，用索相連，〈車童〉頭適到，速以鐶串〈車童〉頭，於其傍便處，分令壯士牽之翻倒，弓弩而射，自然敗走。」案杜蓋即本墨子遺法，而以後世名制易之。 \\n  \\n 申徒狄謂周公曰：「賤人何可薄也！周之靈珪，出於土石；隨之明月，出於蚌蜃；少豪大豪，出於污澤，天下諸侯皆以為寶。狄今請退也。」見太平御覽。又一引云「周公見申徒狄，曰：『賤人強氣則罰至。』申徒狄曰：『周之靈珪，出於土口；楚之明月，出口蚌蜃；五象出於漢澤，和氏之璧、夜光之珠、三棘六異，此諸侯之良寶也。』」疑今耕柱篇脫文。詒讓案：此文當在佚篇中，今書耕柱篇雖亦有和璧隨珠，三棘六異之文，然非申徒狄對周公語，畢說非也。通志氏族略，引風俗通云「申徒狄，夏賢人也。」林寶元和姓纂說同。莊子外物篇云「湯與務光，務光怒，申徒狄因以踣河」，此即應說所本。淮南子說山訓，高注則云「申徒狄，殷末人也。」史記鄒陽傳集解：「服虔云申徒狄，殷之末世人也。」索隱引韋昭又云「六國時人。」莊子大宗師釋文亦云「申徒狄，殷時人。」案依韋說，則此周公或為東、西周君。御覽八百二引有和氏之璧語。又韓詩外傳一及新序士節篇，並云「申徒狄曰：吳殺子胥、陳殺泄治而滅其國。」則狄非夏、殷末人可知。疑韋說近是。桀女樂三萬人，晨譟聞於衢。服文綉衣裳。見太平御覽。詒讓案：此管子輕重甲篇文。以後御覽所引諸條，似多誤以它子書語為墨子，不甚足據也，今亦未及詳校。 \\n  \\n 秦穆王遺戎王以女樂二八，戎王沈於女樂，不顧國亡，政國之禍。見太平御覽。 \\n  \\n 良劍期乎利，不期乎莫邪。見太平御覽。 \\n  \\n 禹造粉。見太平御覽。 \\n  \\n 子禽問曰：詒讓案：疑當作禽子。「多言有益乎？」墨子曰：「蝦蟆蛙蠅詒讓案：當作黽。」日夜而鳴，舌乾檘，然而不聽。一引作「口乾而人不聽之。」今鶴雞時夜而鳴，天下振動。多言何益？唯其言之時也。」見太平御覽。 \\n  \\n 昔夏之衰也，有推侈，大戲；殷之衰也，有費仲、惡來，足走千里，手制兕虎。見太平御覽。詒讓案：此晏子春秋諫上篇文。 \\n  \\n 神機陰開，剞罽無跡，人巧之妙也。而治世不以為民業。詒讓案：此淮南子齊俗訓文。「罽」，彼作「劂」，此誤。工人下漆而上丹則可，下丹而上漆則不可。萬事由此也。詒讓案；此淮南子說山訓文。 \\n  \\n 神明鉤繩者，乃巧之具也，而非所以為巧。詒讓案：此淮南子齊俗訓文，「神明」作「規矩」。神明之事不可以智巧為也，不可以功力致也。天地所包，陰陽所嘔，雨露所濡，以生萬殊。翡翠玳琄碧玉珠，文采明朗，澤若濡，摩而不玩，久而不渝，奚仲不能放，魯般弗能造，此之大巧。詒讓案：此淮南子泰族訓文。夫至巧不用劍。大匠大不斲。詒讓案：此淮南子說林訓文，下「大」字衍。夫物有以自然，而後人事有治也。故大匠不能斲金，巧治不能鑠木，金之勢不可斲，而木之性不可鑠也。埏埴以為器，刳木而為舟，爍鐵而為刃，鑄金而為鐘，因其可也。見太平御覽，而文不似墨子，或恐誤引他書。詒讓案：末條淮南子泰族訓文。 \\n  \\n 右二十一條，今本所脫，由沅採摭書傳，附十五卷末。其意林所稱，已見篇目考中，不更入也。 \\n  \\n 金城湯池。水經河水二，酈道元注。 \\n  \\n 釜丘。水經濟水注云「陶丘，墨子以為釜丘也。」 \\n  \\n 使造下疑脫「物」字。三年而成一葉，天下之葉少哉。廣弘明集朱世卿法性自然論。案：韓非子外儲說左上宋人為玉楮葉章，有此文，或本墨子語也。 \\n  \\n 舜葬於蒼梧之野，象為之耕。劉賡稽瑞。 \\n  \\n 禹葬會稽，鳥為之耘。稽瑞。以上二條疑節葬上中二篇佚文，然說舜葬處與節葬下篇不合，未詳。 \\n  \\n 五星光明，苣豔如旗。稽瑞。　右六條，畢本無，今校增。 \\n  \\n 　墨子舊敘 \\n  \\n 魯勝墨辯注敘晉書隱逸傳 \\n  \\n 名者所以別同異、明是非，道義之門，政化之準繩也。孔子曰：「必也正名，名不正則事不成。」墨子著書作辯經以立名本，惠施、公孫龍祖述其學，以正別孫星衍校改「刑」。名顯於世。孟子非墨子，其辯言正辭則與墨同。荀卿、莊周等皆非毀名家，而不能易其論也。必有形，當作「名必有形」。察疑脫「形」字。莫如別色，故有堅白之辯；名必有分，明分明莫如有無，故有無序之辯。是有不是，可有不可，是名兩可，同而有異，異而有同，是之謂辯同異。至同無不同，至異無不異，是謂辯同辯異。同異生是非，是非生吉凶，取辯於一物，而原極天下之汙隆，名之至也。自鄧析至秦時，名家者世有篇籍，率頗難知，後學莫復傳習，於今五百餘歲，遂亾絕。墨辯有上下經，經各有說，凡四篇，與其書眾篇連第，故獨存。今引說就經，各附其章，疑者闕之。又采諸眾雜集為刑名二篇，「刑」當作「形」。略解指歸，以俟君子。其或興微繼絕者，亦有樂乎此也。畢沅墨子注敘經訓堂本。 \\n  \\n 墨子七十一篇，見漢藝文志。隋以來為十五卷、目一卷，見隋經籍志。宋亡九篇，為六十一篇，見中興館閣書目。實六十三篇，後又亡十篇，為五十三篇，即今本也。本存道藏中，缺宋諱字，知即宋本。又三卷一本，即親士至尚同十三篇，宋王應麟、陳振孫等僅見此本。有樂臺注，見鄭樵通志藝文略，今亡。案通典言兵有守拒法，而不引墨子僃城門諸篇。玉海云後漢書注引墨子僃突篇，詩正義引墨子僃衝篇，似亦未見全書，疑其失墜久也。今上開四庫館，求天下遺書，有兩江總督採進本，謹案亦與此本同。自此本以外，有明刻本，其字少見，皆以意改，無經上下及僃城門等篇，詒讓案：此即余有丁子彙本。蓋無足觀。墨書傳述甚少，得毋以孟子之言，轉多古言古字。先是仁和盧學士文弨、陽湖孫明經星衍互校此書，略有端緒，沅始集其成。因遍覽唐、宋類書、古今傳注所引，正其訛謬，又以知聞疏通其惑。自乾隆壬寅八月至癸卯十月，踰一歲而書成。世之譏墨子以其節葬、非儒說。墨者既以節葬為夏法，特非周制，儒者弗用之。非儒，則由墨氏弟子尊其師之過，其稱孔子諱及諸毀詞，是非翟之言也。詒讓案：此論不塙，詳非儒篇。案他篇亦稱孔子，亦稱仲尼，又以為孔子言亦當而不可易，是翟未嘗非孔。孔子之言多見論語、家語及他緯書傳注，亦無斥墨詞。詒讓案：墨子蓋生於哀、悼閒，較之七十子尚略後，孔子安得斥之？此論甚謬。至孟子始云能言距楊、墨者，聖人之徒。又云楊、墨之道不息，孔子之道不著。蓋必當時為墨學者，流於橫議，或類非儒篇所說，孟子始嫉之。故韓非子顯學云：「墨離為三，取舍相反、不同，而皆自謂真孔、墨。」韓愈云：「辯生于末學，各務售其師之說，非二師之道本然」，其知此也。今惟親士、脩身及經上、經下，疑翟自著，餘篇稱子墨子，耕柱篇并稱子禽子，則是門人小子記錄所聞，以是古書不可忽也。且其魯問篇曰「凡入國，必擇務而從事焉。國家昏亂，則語之尚賢、尚同；國家貧，則語之節用、節葬；國家憙音湛湎，則語之非樂、非命；國家淫僻無禮，則語之尊天、事鬼；國家務奪侵凌，則語之兼愛。」是亦通達經權，不可訾議。又其僃城門諸篇，皆古兵家言，有寔用焉。書稱中山諸國亡於燕、代、胡、貊之間。詒讓案：此非攻中篇文，舊本作「且不著何」，當為「柤、不屠何」，明人不解，妄改為中山諸國，畢氏亦沿其謬。詳本篇。攷中山之滅在趙惠文王四年，當周赧王二十年，則翟寔六國時人，至周末猶存，故史記云「或曰並孔子時，或曰在其後」，班固亦云在孔子後。司馬貞「按別錄云，墨子書有文子，文子，子夏之弟子，問於墨子。如此，則墨子者在七十子後。」李善引抱朴子，亦云孔子時人，或云在其後。今按其人在七十子後。詒讓案：文選長笛賦注。若史記鄒陽傳，鄒陽曰：「宋信子{罒干}之計而囚墨翟。」司馬貞云：「漢書作子冉，不知子冉是何人。文穎曰：子冉，子{罒干}也。荀卿傳云『墨翟，孔子時人，或云在孔子後。』又襄公二十九年左傳『宋饑，子{罒干}請出粟。』時孔子適八歲，則墨翟與子{罒干}不得相輩。或以子冉為是，不知如何也。」又文選亦作子冉，注云「文子曰：子{罒干}也，冉音任。善曰：未詳。」詒讓案：文選鄒陽獄中上書自明，注誤以文穎為文子。冉音任，亦有誤。沅亦不能定其時事。又司馬遷、班固以為翟，宋大夫，葛洪以為宋人者，以公輸篇有為宋守之事。高誘注呂氏春秋以為魯人，則是楚魯陽，漢南陽縣，在魯山之陽，本書多有魯陽文君問答，又亟稱楚四竟，非魯衛之魯，不可不察也。先秦之書，字少假借，後乃偏旁相益。若本書，源流之字作原，一又作源，金以溢為名之字作益，一又作鎰，四竟之字作竟，一又作境，皆傳寫者亂之，非舊文。乃若賊（）百姓之為殺字古文，遂而不反，合於遂亡之訓，關叔之即管叔，寔足以證聲音文字訓詁之學，好古者幸存其舊云。如其疏略，以俟敏求君子。乾隆四十八年，歲在昭陽單閼涂月，敘於西安節署之環香閣。孫星衍墨子注後敘經訓堂本 \\n  \\n 乾隆四十八年癸卯十二月，弇山先生既刊所注墨子成，以星衍涉于諸子之學，命作後敘。星衍以固陋辭，不獲命，敘曰： \\n  \\n 墨子與孔異者，其學出于夏禮。司馬遷稱其善守禦，為節用。班固稱其貴儉、兼愛、上賢、明鬼、非命、上同。此其所長，而皆不知墨學之所出。淮南王知之，其作要略訓云「墨子學儒者之業，受孔子之術，以為其禮煩擾而不說，厚葬靡財而貧民，服傷生而害事，故背周道而用夏政。」其識過于遷、固。古人不虛作，諸子之教或本夏，或本殷，故韓非著書亦載棄灰之法。墨子有節用，節用禹之教也。孔子曰：「禹菲飲食，惡衣服，卑宮室，吾無閒然。」又曰：「禮與其奢寧儉。」又曰：「道千乘之國，節用。」是孔子未嘗非之。又有明鬼，是致孝鬼神之義；兼愛，是盡力溝洫之義。孟子稱墨子摩頂放踵，利天下為之。而莊子稱禹親自操橐耜而雜天下之川，腓無胈，脛無毛，猿甚風，櫛甚雨。列子稱禹身體偏枯，手足胼胝。呂不韋稱禹憂其黔首，顏色黎黑，竅藏不通，步不相過，皆與書傳所云「予弗子，惟荒度土功」「三過其門而不入，思天下有溺者猶己溺之」同。其節葬，亦禹法也。尸子稱禹之喪法「死於陵者葬於陵，死於澤者葬於澤，桐棺三寸，制喪三日」，當為「月」。見後漢書注。淮南子要略稱禹之時，天下大水，死陵者葬陵，死澤者葬澤，故節財、薄葬、閑服生焉。又齊俗稱三月之服，是絕哀而迫切之性也。高誘注云「三月之服是夏后氏之禮」。韓非子顯學稱墨者之葬也，冬日冬服，夏日夏服，桐棺三寸，服喪三月。而此書公孟篇墨子謂公孟曰「子法周而未法夏也，子之古非古也。」又公孟謂子墨子曰「子以三年之喪為非，子之三日當為「月」。之喪亦非也」云云，然則三月之喪，夏有是制，墨始法之矣。詒讓案：孟子云「三年之喪，齊疏之服，飦粥之食，自天子達於庶人，三代共之。」則孟子謂夏禮亦三年喪，此說與孟子不合。孔子則曰「吾說夏禮，杞不足徵；吾學周禮，今用之，吾從周。」又曰「周監於二代，郁郁乎文哉，吾從周。」周之禮尚文，又貴賤有法，其事具周官、儀禮、春秋傳，則與墨書節用、兼愛、節葬之旨甚異。孔子生於周，故尊周禮而不用夏制。孟子亦周人而宗孔，故于墨非之，勢則然焉。 \\n  \\n 若覽其文，亦辨士也。親士、脩身、經上、經下及說，凡六篇，皆翟自著。經上下略似爾雅釋詁文，而不解其意指。又怪漢唐以來，通人碩儒，博貫諸子，獨此數篇莫能引其字句，以至于今，傳寫訛錯，更難鉤乙。晉書魯勝傳云「勝注墨辨，存其敘曰：「墨子著書作辯經以立名本，惠施、公孫龍祖其學，以正刑名顯於世。孟子非墨子，其辯言正詞則與墨同。荀卿、莊周等皆非毀名家，而不能易其論也。」又曰「墨辯有上下經，經各有說，凡四篇，與其書眾篇連第，故獨存。今引說就經各附其章，疑者闕之。又采諸眾雜集為刑名二篇，略解指歸，以俟君子。」如所云，則勝曾引說就經各附其篇，恨其注不傳，無可徵也。 \\n  \\n 僃城門諸篇具古兵家言，惜其脫誤難讀，而弇山先生于此書，悉能引據傳注類書，匡正其失。又其古字古言，通以聲音訓故之原，豁然解釋，是當與高誘注呂氏春秋、司馬彪注莊子、許君注淮南子、張湛注列子，並傳於世。其視楊倞盧辯空疏淺略，則倜然過之。 \\n  \\n 時則有仁和盧學士抱經，大興翁洗馬覃谿，及星衍三人者，不謀同時共為其學，皆折衷于先生，或此書當顯，幸其成帙，以惠來學，不覺僭而識其末也。陽湖孫星衍撰。孫星衍經說篇跋經訓堂本 \\n  \\n 乾隆癸卯三月，星衍方自秦北征，巡撫公將刻所注墨子，札訊星衍云：「經上、下，經說上、下，四篇，有似堅白異同之辯，其文脫誤難曉，自魯勝所稱外，書傳頗有引之否？」星衍過晉問盧學士，又抵都問翁洗馬，俱未獲報。閱數月，重讀淮南齊俗訓，有云：「夫蝦蟆為鶉，生非其類，唯聖人知其化為鶉」合。又讀列子湯問篇云：「均，髮均縣，輕重而髮絕，髮不均也。均也，其絕也莫絕」，張湛注云：「髮甚微脃而至不絕者，至均故也。今所以絕者，猶輕重相傾，有不均處也。若其均也，寧有絕理，言不絕也。」又云：「人以為不然，自有知其然也」，湛注云：「凡人不達理也，會自有知此理為然者。」墨子亦有此說。今按經說下有云：「均：髮均縣，輕而髮絕，不均也。均，其絕也莫絕。」「輕」下脫「重」字，「均其絕也」句。「均」下無「也」字。又列子仲尼篇云：「影不移者，說在改也」，湛注云；「影改而更生，非向之影。」墨子曰：「影不移，說在改為也。」今案經下云：「過仵景不從，說在改為。」詒讓案：「過仵」不當屬此讀，孫亦襲舊讀之誤。詳經說下篇。其文微異而義亦同，是知子家多有若說，晉時尚能讀此書，唐人則不及此也。又楊朱篇，禽子曰：「以吾言問大禹、墨翟，則吾言當矣」，湛注云：「禹、翟之教，忘己而濟物也」，亦星衍往言墨子夏教之證。比復公，而是卷已刊成，無容注處。公然其言，因據增重字，又命附其說于卷末。俟知十君子焉。甲辰上巳孫星衍記。汪中墨子序述學 \\n  \\n 墨子七十一篇，亡十八篇，今見五十三篇。明陸穩所敘刻，視它本為完。其書多誤字，文義昧晦不可讀。今以意粗為是正，闕所不知，又采古書之涉於墨子者，別為表微一卷，而為之敘曰： \\n  \\n 周太史尹佚實為文王所訪，晉語。克商營洛，祝筴遷鼎，有勞於王室，周書克殷解、書洛誥。成王聽朝，與周、召、太公，同為四輔，賈誼新書保傅篇。數有論諫，淮南子主術訓、史記晉世家。身沒而言立。東遷以後，魯季文子、春秋傳成四年。惠伯、文十五年。晉荀偃、襄十四年。叔向、周語。秦子桑、僖十五年。后子昭元年。及左邱明，宣十二年。並見引重，遺書二篇。詒讓案：原作「十二篇」，今據漢書藝文志校刪「十」字。劉向校書，列諸墨六家之首。說苑政理篇亦載其文。莊周述墨家之學而原其始，曰：「不侈於後世，不靡於萬物，不暉於數度，以繩墨自矯而僃世之急，古之道術有在於是者。」天下篇。可謂知言矣。古之史官，實秉禮經以成國典，其學皆有所受。魯惠公請郊廟之禮於天子，桓王使史角往，惠公止之，其後在於魯，墨子學焉。呂氏春秋當染篇。其淵源所漸，固可攷而知也。劉向以為出於清廟之守。夫有事於廟者，非巫則史，史佚、史角皆其人也。史佚之書至漢具存，而夏之禮在周已不足徵，則莊周禽滑釐傅之禹者，莊子天下篇、列子楊朱篇。非也。 \\n  \\n 司馬遷云：「墨翟，宋大夫。或曰並孔子時，或曰在其後。」今按耕柱、魯問二篇，墨子於魯陽文子，多所陳說。楚語「惠王以梁與魯陽文子」，韋昭注「文子，平王之孫，司馬子期之子」，其言實出世本。故貴義篇墨子南游於楚，見獻惠王，獻惠王以老辭。獻惠王之為惠王，猶頃襄王之為襄王。由是言之，墨子實與楚惠王同時，其仕宋當景公、昭公之世。詒讓案：墨子仕宋當在昭公世，不得及景公，汪誤。其年於孔子差後，或猶及見孔子矣。詒讓案：墨子必不及見孔子，汪說誤。蓺文志以為在孔子後者，是也。非攻中篇言知伯以好戰亡，事在春秋後二十七年；又言蔡亡，則為楚惠王四十二年，墨子並當時及見其事。非攻下篇，言今天下好戰之國齊、晉、楚、越，又言唐叔、呂尚邦齊、晉，今與楚、越四分天下。節葬下篇，言諸侯力征，南有楚、越之王，北有齊、晉之君。明在句踐稱伯之後，魯問篇「越王請裂故吳地，方五百里，以封墨子」，亦一證。秦獻公未得志之前，全晉之時，三家未分，齊未為陳氏也。檀弓下「季康子之母死，公輸般請以機封」，此事不得其年。季康子之卒在哀公二十七年，楚惠王以哀公七年即位，般固逮事惠王。公輸篇「楚人與越人舟戰於江，公輸子自魯南游楚，作鉤強以僃越。」亦吳亡後，楚與越為鄰國事。惠王在位五十七年，本書既載其以老辭墨子，則墨子亦壽考人與？ \\n  \\n 親士、脩身二篇，其言淳實，與曾子立事相表裏，為七十子後學者所述。經上至小取六篇，當時謂之墨經，莊周稱「相里勤之弟子五侯之徒，南方之墨者苦獲、己齒、鄧陵子之屬，以堅白異同之辨相訾，以觭偶不仵之辭相應」者也。公孫龍為平原君客，當趙惠文、孝成二王之世，惠施相魏，當惠、襄二王之世，二子實始為是學。是時墨子之沒久矣。其徒誦之，並非墨子本書。所染篇，亦見呂氏春秋，其言宋康染於唐鞅、田不禮，宋康之滅在楚惠王卒後一百五十七年。墨子蓋嘗見染絲者而歎之，為墨之學者增成其說耳。故本篇稱禽子。呂氏春秋并稱墨子。親士篇錯入道家言二條，與前後不類，今出而附之篇末。又言吳起之裂，起之裂以楚悼王二十一年，亦非墨子之所知也。詒讓案：吳起之亂，墨子似尚及見之。詳親士篇。今定其書為內外二篇，又以其徒之所附著為雜篇，倣劉向校晏子春秋例，輒於篇末述所以進退之意，覽者詳之。 \\n  \\n 墨子之學，其自言者曰「國家昏亂，則語之尚賢、尚同；國家貧，則語之節用、節葬；國家喜音沈湎，則語之非樂、非命；國家淫僻無禮，則語之尊天、事鬼；國家務奪侵陵，則語之兼愛、非攻。」此其救世亦多術矣。僃城門以下，臨敵應變纖悉周密，斯其所以為才士與！傳曰，世之學老子者則絀儒學，儒學亦絀老子，惟儒墨則亦然。儒之絀墨子者，孟氏、荀氏。藝文志董無心一卷，非墨子，今亡。孔叢詰墨，偽書不數之。荀之禮論、樂論，為王者治定功成盛德之事，而墨之節葬、非樂，所以救衰世之敝，其意相反而相成也。若夫兼愛，特墨之一端，然其所謂兼者，欲國家慎其封守，而無虐其鄰之人民畜產也，雖昔先王制為聘問弔恤之禮，以睦諸侯之邦交者，豈有異哉！彼且以兼愛教天下之為人子者，使以孝其親，而謂之無父，斯巳枉矣！後之君子日習孟子之說，而未睹墨子之本書，其以耳食，無足怪也。世莫不以其誣孔子為墨子罪。雖然，自今日言之，孔子之尊固生民以來所未有矣。自當日言之，則孔子魯之大夫也，而墨子宋之大夫也，其位相埒，其年又相近，其操術不同而立言務以求勝，雖欲平情覈實，其可得乎？是故墨子之誣孔子，猶孟子之誣墨子也，歸於不相為謀而已矣。吾讀其書，惟以三年之喪為敗男女之交，有悖於道。至其述堯、舜，陳仁義，禁攻暴，止淫用，感王者之不作，而哀生人之長勤，百世之下如見其心焉！詩所謂「凡民有喪，匍匐救之」之仁人也！其在九流之中，惟儒足與之相抗，自餘諸子皆非其比。歷觀周、漢之書，凡百餘條，並孔墨、儒墨對舉。楊朱之書惟貴放逸，當時亦莫之宗，躋之於墨，誠非其倫。 \\n  \\n 自墨子沒，其學離而為三，徒屬充滿天下，呂不韋再稱鉅子，去私篇，尚德篇。韓非謂之顯學，至楚、漢之際而微，淮南子氾論訓。孝武之世猶有傳者，見於司馬談所述，於後遂無聞焉。惜夫！以彼勤生薄死，而務急國家之事，後之從政者固宜假正議以惡之哉！乾隆上章困敦涂月，選拔貢生江都汪中述。詒讓案：汪氏所校墨子及表微一卷，今並未見。此敘揚州刻本為後人竄改，文多駮異，今從阮刻本校正。汪中墨子後序述學 \\n  \\n 中既治墨子，牽於人事，且作且止。越六年，友人陽湖孫季仇星衍以刊本示余，則巡撫畢侍郎、盧學士咸有事焉。出入群籍，以是正文字，博而能精，中不勞日力，於是書盡通其癥結。且舊文孤學，得二三好古君子，與我同志，於是有三喜焉。既受而卒業，意有未盡，乃為後敘，以復於季仇曰：季仇謂墨子之學出於禹，其論偉矣！非獨禽滑釐有是言也，莊周之書則亦道之曰：「不以自苦為極者，非禹之道。」是皆謂墨之道與禹同耳，非謂其出於禹也。昔在成周，禮器大僃，凡古之道術，皆設官以掌之。官失其業，九流以興，於是各執其一術以為學。諱其所從出，而託於上古神聖，以為名高，不曰神農，則曰黃帝。墨子質實，未嘗援人以自重。其則古昔，稱先王，言堯舜禹湯文武者六，言禹湯文武者四，言文王者三，而未嘗專及禹。墨子固非儒而不非周也，又不言其學之出於禹也。公孟謂君子必古言服然後仁，墨子既非之，而曰子法周而未法夏，則子之古非古也。此因其所好而激之，且屬之言服，甚明而易曉。然則謂墨子背周而從夏者，非也。惟夫墨離為三，取舍相反，倍譎不同，自謂別墨，然後託於禹以尊其術，而淮南著之書爾。雖然，謂墨子之學出於禹，未害也。謂禹制三月之喪，則尸子之誤也，從而信之，非也。何以明其然也？古者喪期無數，黃帝堯舜，垂衣裳而天下治，則五服精粗之制立矣。放勳殂落，百姓如喪考妣，其可見者也。夏后氏三年之喪，既殯而致事，則夏之為父三年矣。禹崩，三年之喪畢，益避禹之子於箕山之陰。則夏之為君三年矣。從是觀之，它服術可知也。士喪禮，自小斂奠，大斂奠，朔月半薦，遣奠，大遣尊，皆用夏祝，使夏后氏制喪三月，祝豈能習其禮，以贊周人三年之喪哉？若夫陵死葬陵，澤死葬澤，此為天下大水不能具禮者言之也。荒政殺哀，周何嘗不因於夏禮以聚萬民哉！行有死人，尚或殣之，此節葬也。斂首足形，還葬而無槨，此又節葬也。豈可執是以言周禮哉！若然，夏不節喪，史佚固節喪與？夫下殤墓遠，棺斂於宮中，召公為言於周公，而後行之，若是其篤終也。先王制禮，其敢有不至者哉！墨子者蓋學焉而自為其道者也，故其節葬曰「聖王制為節葬之法」，又曰「墨子制為節葬之法」。則謂墨子自制者是也。故曰「墨之治喪，以薄為其道」，孟子滕文公篇。曰「墨子生不歌，死不服，桐棺三寸而無槨，以為法式」，莊子天下篇。曰「墨者之葬也，冬日冬服，夏日夏服，桐棺三寸，服喪三月。」韓非子顯學篇。使夏后氏有是制，三子者不以之蔽墨子矣！王念孫墨子雜志敘讀書雜志 \\n  \\n 墨子書舊無注釋，亦無校本，故脫誤不可讀。至近時，盧氏抱經、孫氏淵如，始有校本，多所是正。乾隆癸卯，畢氏弇山重加校訂，所正復多於前。然尚未該僃，且多誤改誤釋者。予不揣寡昧，復合各本及群書治要諸書所引，詳為校正。 \\n  \\n 是書傳刻之本，唯道藏本為最優，其藏本未誤，而佗本皆誤，及盧、畢、孫三家已加訂正者，皆不復羅列。唯舊校所未及，及所校尚有未當者，復加考正。是書錯簡甚多，盧氏所已改者唯辭過篇一條，其尚賢下篇、尚同中篇、兼愛中篇、非樂上篇、非命中篇及僃城門、僃穴二篇，皆有錯簡，自十餘字至三百四十餘字不等，其佗脫至數十字，誤字、衍字、顛倒字及後人妄改者尚多，皆一一詳辨之，以復其舊。此外脫誤不可讀者，尚復不少。蓋墨子非樂、非儒，久為學者所黜，故至今迄無校本，而脫誤一至於是。 \\n  \\n 然是書以無校本而脫誤難讀，亦以無校本而古字未改，可與說文相證。如說文「亯」字，篆文作「（）」，隸作「享」，又省作「亨」，以為「亨通」之「亨」，又轉為普庚反，以為「亨煮」之「亨」。今經典中「亨煮」字皆作「亨」。俗又作「烹」。「亨」行而「享」廢矣。唯非儒篇「子路享普庚反。豚」，其字尚作「享」。說文「（），讀若「亟其乘屋」之「亟」。自急敕也。」今經典皆以「亟」代「（）」，「亟」行而「（）」廢矣。唯非儒篇「曩與女為（）生，今與女為（）義」，其字尚作「（）」。說文「但，裼也。」今經典皆以「袒」代「但」，「袒」行而「但」廢矣。唯耕柱篇「羊牛犓豢，雍與饔同。今本「雍」訛作「維」。人但割而和之」，其字尚作「但」。 \\n  \\n 又有傳寫之訛，可以考見古字者。城郭之「郭」，說文本作「（）」，今經典皆以「郭」代「（）」，「郭」行而「（）」廢矣。唯所染篇云：「晉文染於舅犯、高偃。」案國語，晉有郭偃無高偃，「郭」即「（）」之借字，知「高」為「（）」之訛也。說文「（），古文殺字」，今經典中有「殺」無「（）」，「殺」行而「（）」廢矣。唯尚賢中篇云：「率天下之民，以詬天侮鬼賤傲萬民。」案「賤傲」二字語意不倫，「賤」乃「賊」字之訛，「殺」字古文作「（）」，與「敖」相似，知「（）」訛作「敖」，又訛作「傲」也。說詳本篇。說文「（），以證反。送也。」呂不韋曰：「有侁氏以伊尹（）女。」今經典皆以「媵」代「（）」，「媵」行而「（）」廢矣。唯尚賢下篇云：「昔伊尹為莘氏女師僕。」案有莘氏以伊尹（）女，非以為僕也。「（）」「僕」字形相似，知「僕」為「（）」之訛也。說文「衝突」字本作「〈彳童亍〉」，今經典皆以「衝」代「〈彳童亍〉」，「衝」行而「〈彳童亍〉」廢矣。唯僃城門篇云：「以射〈彳音亍〉及櫳樅」。「〈彳音亍〉」「〈彳童亍〉」形相似，知「〈彳音亍〉」為「〈彳童亍〉」之訛也。 \\n  \\n 〈彳童亍〉謂〈彳童亍〉車。 \\n  \\n 是書最古，故假借之字亦最多，如「胡」作「故」，尚賢中篇「故不察尚賢為政之本也。」「故」與「胡」同。 \\n  \\n 「降」作「隆」，尚賢中篇「稷隆播種」，非攻下篇「天命融隆火于夏之城。」隆並與降同。「誠」作「情」，又作「請」，尚同下篇「今天下王公大人士君子，中情將欲為仁義，求為上士。」節葬下篇「今天下之士君子，中請將欲為仁義，求為上士。」情請並與誠同。「拂」作「費」，兼愛下篇「即此言行費也。」下文「費」作「拂」。「知」作「智」，節葬下篇「智不智。」下智字與知同。「志」作「之」，天志中篇「子墨子之有天之。」下之字與志同，天之即天志，本篇之名也。「宇」作「野」，非樂上篇「高臺厚榭，邃野之居。」野與宇同。「佗」作「也」，小取篇「辟也者，舉也物而以明之也。」也物即佗物，「佗」俗作「他」。「睎」作「欣」，耕柱篇：「譬若築牆然，能築者築，能實壤者實壤，能欣者欣。」欣與睎同。「管」作「關」，耕柱篇「古者周公旦非關叔」，公孟篇「關叔為天下之暴人」，關並與管同。「悖」作「費」，魯問篇「豈不費哉。」上文「費」作「悖」。「從」作「松」，號令篇「松上不隨下。」松與從同。皆足以見古字之借古音之通，佗書所未有也。其脫誤不可知者，則概從闕疑，以俟來哲。道光十一年九月十三日，高（）王念孫敘，時年八十有八。武億跋墨子授堂文鈔 \\n  \\n 漢書藝文志「墨子七十一篇」，注云「墨翟為宋大夫，在孔子後」，而不著其地。惟呂氏春秋慎大覽，高誘注「墨子名翟，魯人也。」魯即魯陽，春秋時屬楚。古人于地名，兩字或單舉一字，是其例也。路史國名紀：魯，汝之魯山縣，非兗地。詒讓案：此說誤與畢同，詳前。翟見諸傳記，多稱為宋大夫，以予考之，亦未盡舉其實。蓋墨子居于魯陽，疑嘗為文子之臣。觀魯問一篇，首言吾願主君之上者尊天事鬼，下者愛利百姓，厚為皮幣，卑辭令函，遍禮四鄰諸侯，〈區夂〉國而以事齊，又言吾願主君之合其志功而觀焉。詒讓案：魯問篇魯君自是魯國君，非魯陽文君也。詳本篇。案春秋左氏傳「昭二十九年春，公至自乾侯，處于鄆，齊侯使高張來唁公，稱主君。」注：「比公于大夫。」周禮太宰「九兩，六曰主以利得民」，注；「鄭司農謂公卿大夫」；調人「主友之讎」，注：「主，大夫君也。」呂氏春秋愛士篇「陽城胥渠處，廣門之官夜款門而謁曰：主君之臣胥渠有疾。」注：「趙簡子，晉大夫也，大夫稱主者也。」然則翟之尊文子為主君，意其屬于文子也。詒讓禮記禮運「仕於家為僕」，方氏曰：「僕者對主之稱」，故仕于家曰僕，而大夫稱主是也。詒讓案：此說亦誤，辯詳魯問篇。翟在魯，睠然知鄉邦之重，始勸文子屈禮事齊，詒讓案：文子楚臣，何必〈區夂〉國事齊？此於事勢亦不合。繼止文子攻鄭，皆反覆言子，冀以誡人。其後文子卒能受聽，故于時魯陽之民身不致重困于兵役，以保恤其家室，皆翟之賜也。 \\n  \\n 史記荀卿列傳云「翟，或曰並孔子時，或曰在其後。」索隱「按別錄云：墨子書有文子，文子，子夏之弟子，問於墨子。如此，則墨子者在七十子後也。」案外傳楚語「惠王以梁與魯陽文子」，注：「文子，平王之孫，司馬子期子，魯陽公也。」惠王十年為魯哀公十六年，孔子方卒。又翟本書貴義篇「子墨子南遊于楚，見楚獻惠王」，楚世家無此名，是獻惠即惠王，誤衍一獻字。審是，則翟實當楚惠王時，上接孔子未卒。詒讓案：墨子之生必在孔子卒後，此說亦誤。故太史公一云並孔子時，說非無據。自班志專謂在孔子後，後人益為推衍。至如畢氏据本書稱中山諸國亡于燕、代、胡、貊之國，以中山之滅在趙惠文王四年，當周赧王二十年，則翟實六國時人，至周末猶存。愚竊以翟既與楚惠王接時，後必不能歷一百九十餘年尚未即化，此固不然也。中山諸國之亡，蓋墨子之徒續記而竄入其師之說，以貽此謬，何可依也？予故為摭其時地始末如是，以附于篇，庶覽者得以詳焉。張惠言書墨子經說解後亦見茗柯文編 \\n  \\n 右墨子經上、下及說，凡四篇。晉書魯勝傳云「勝注墨辯，引說就經，各附其章」，即此也。墨子書多奧言錯字，而此四篇為甚。勝注既不傳世，莫得其讀。今正其句投，通其旨要，合為二篇，略可指說，疑者闕之。 \\n  \\n 古者楊、墨塞路，孟子辭而闢之。自孟子之後至今千七百餘年，而楊氏遂亡，墨氏書雖存，讀者蓋鮮。大哉聖賢之功，若此盛矣！墨氏之言脩身、親士，多善言，其義託之堯禹。自韓愈氏以為與聖賢同指，孔、墨必相為用。向無孟子，則後之儒者，習其說而好之者，豈少哉！老氏之言，其始也微，不得孟子之辨，而佛氏之出又絕在孟子後，是以蔓蔓延延，日熾月息，而楊、墨泯焉遂微。吾以悲老、佛之不遭孟子也。當孟子時，百家之說眾矣，而孟子獨距文編作「拒」。楊、墨。今觀墨子之書，經說、大、小取，盡同異堅白之術，蓋縱橫、名、法家，惠施、公孫龍、申、韓之屬皆出焉。然則當時諸子之說，楊、墨為統宗，孟子以為楊、墨息，而百家之學將銷歇而不足售也。獨有告子者，與墨為難，而自謂勝為仁，故孟子之書亦辯斥之。嗚呼！豈知其後復有烈于是者哉！ \\n  \\n 墨子之言誖于理而逆于人心者，莫如非命、非樂、節葬。此三言者，偶識之士可以立折，而孟子不及者，非墨之本也。墨之本在兼愛，而兼愛者，墨之所以自固而不可破。兼愛之言曰，愛人者人亦愛之，利人者人亦利之，仁君使天下聰明耳目相為視聽，股肱畢強相為動宰，此其與聖人所以治天下者，復何以異？故凡墨氏之所以自託于堯、禹者，兼愛也。尊天、明鬼、尚同、節用者，其支流也。非命、非樂、節葬，激而不得不然者也。天下之人唯惑其兼愛之說，故雖文編有「他說之」三字。誖于理，不安于心，文編有「者」字。皆從而和文編作「則」。之不以為疑。孟子不攻其流而攻其本，不誅其說而誅其心，斷然文編無此二字。被之以無父之罪，而其說始無以自立。嗟夫！藉使墨子之書盡亡，至于今何以見孟子之辯嚴而審、簡而有要如是哉！孟子曰：「我知言。」嗚呼，此其驗矣！後之讀此書者，覽其義，則于孟子之道猶引弦以知矩乎！乾隆五十七年十二月一日，張惠言書。 \\n  \\n 案：孫志祖讀書脞錄云「墨子經、說四篇，丁小疋與許周生互相闡繹，大有端緒。」是此四篇，又有丁、許二家校本，今未見，并志之，以俟訪錄。小疋名杰，周生名宗彥，並德清人。 \\n  \\n  \\n  \\n  \\n  \\n  \\n  \\n  \\n   \\n  "}
{"章节": "墨子後語上", "正文": "  \\n 墨子後語上 \\n 　 \\n  \\n 墨子傳略第一 \\n  \\n 墨氏之學亡於秦季，故墨子遺事在西漢時已莫得其詳。太史公述其父談論六家之恉，尊儒而宗道，墨蓋非其所憙。故史記攟采極博，於先秦諸子，自儒家外，老、莊、韓、呂、蘇、張、孫、吳之倫，皆論列言行為傳，唯於墨子，則僅於孟荀傳末附綴姓名，尚不能質定其時代，遑論行事。然則非徒世代綿邈，舊聞散佚，而墨子七十一篇，其時具存，史公實未嘗詳事校覈，亦其疏也。今去史公又幾二千年，周秦故書雅記，百無一存，而七十一篇亦復書闕有閒，徵討之難，不翅倍蓰。然就今存墨子書五十三篇鉤攷之，尚可得其較略。蓋生於魯而仕宋，其平生足跡所及，則嘗北之齊，西使衛，又屢游楚，前至郢，後客魯陽，復欲適越而未果。文子書偁墨子無煖席，自然篇。又見淮南子脩務訓。班固亦云「墨突不黔」，文選荅賓戲又趙岐孟子章指云「墨突不及汙」。斯其譣矣。至其止魯陽文君之攻鄭，絀公輸般以存宋，而辭楚越書社之封，蓋其犖犖大者。勞身苦志以振世之急，權略足以持危應變，而脫屣利祿不以累其心。所學尤該綜道蓺，洞究象數之微。其於戰國諸子，有吳起商君之才，而濟以仁厚；節操似魯連而質實亦過之，彼韓、呂、蘇、張輩復安足算哉！謹甄討群書，次弟其先後，略攷始末，以裨史遷之闕。俾學者知墨家持論雖閒涉偏駁，而墨子立身應世，具有本末，自非孟、荀大儒，不宜輕相排笮。彼竊耳食之論以為詬病者，其亦可以少息乎！ \\n  \\n 墨子名翟，漢書蓺文志、呂氏春秋當染慎大篇、淮南子脩務訓高注。姓墨氏。廣韻二十五德、通志氏族略引元和姓纂云「墨氏，孤竹君之後，本墨台氏，後改為墨氏，戰國時宋人。墨翟著書號墨子。」魯人，呂覽當染慎大篇注。或曰宋人。葛洪神仙傳、文選長笛賦李注引抱朴子、荀子脩身篇楊注、元和姓纂。 \\n  \\n 案：此蓋因墨子為宋大夫，遂以為宋人。以本書攷之，似當以魯人為是。貴義篇云：「墨子自魯即齊。」又魯問篇云：「越王為公尚過束車五十乘以迎子墨子於魯。」呂氏春秋愛類篇云：「公輸般為雲梯欲以攻宋，墨子聞之，自魯往，見荊王曰：臣北方之鄙人也。」淮南子脩務訓亦云：「自魯趨而往，十日十夜至於郢。」並墨子為魯人之塙證。畢沅、武億以魯為魯陽，畢說見墨子注序，武說見授堂文鈔墨子跋。則是楚邑。攷古書無言墨子為楚人者。渚宮舊事載魯陽文君說楚惠王曰「墨子，北方賢聖人」，則非楚人明矣。畢、武說殊謬。 \\n  \\n 蓋生於周定王時。 \\n  \\n 漢書蓺文志云「墨子在孔子後」。案：詳年表。 \\n  \\n 魯惠公使宰讓請郊廟之禮於天子，桓王使史角往，惠公止之，其後在於魯，墨子學焉。呂氏春秋當染篇，高注云「其後，史角之後也」。 \\n  \\n 案：漢書蓺文志墨家以尹佚二篇列首，是墨子之學出於史佚。史角疑即尹佚之後也。墨子學於史角之後，亦足為是魯人之證。 \\n  \\n 其學務不侈於後世，不靡於萬物，不暉於數度，以繩墨自矯而僃世之急。作為非樂命之曰節用，生不歌，死無服，氾愛兼利而非鬥，好學而博，不異。莊子天下篇。又曰兼愛、尚賢、右鬼、非命，淮南子氾論訓。以為儒者禮煩擾而不侻，厚葬靡財而貧民，久服傷生而害事，故背周道而用夏政。淮南子要略。其稱道曰：「昔者禹之湮洪水，決江河而通四夷九州也，名川三百，支川三千，小者無數。禹親自操橐耜而九雜天下之川，腓無胈，脛無毛，沐甚雨，櫛疾風，置萬國。禹大聖也，而形勞天下如此。」故使學者以裘褐為衣，以跂屩為服，日夜不休，以自苦為極，曰：「不能如此，非禹之道也，不足謂墨。」莊子天下篇。亦道堯、舜，韓非子顯學篇。又善守禦。史記孟荀傳。為世顯學，韓非子顯學篇。徒屬弟子充滿天下。呂氏春秋尊師篇。 \\n  \\n 案：淮南王書謂孔、墨皆脩先聖之術，通六蓺之論，主術訓。今攷六蓺為儒家之學，非墨氏所治也。墨子之學蓋長於詩書春秋，故本書引詩三百篇與孔子所刪同，引尚書如甘誓仲虺之誥說命大誓洪範呂刑，亦與百篇之書同。又曰「吾嘗見百國春秋」。隋書李德林傳。此與孔子所修春秋異。本書明鬼篇亦引周、燕、宋、齊諸國春秋。而於禮則法夏絀周，樂則又非之，與儒家六蓺之學不合。淮南所言非其事實也。淮南子要略又云「墨子學儒者之業，受孔子之術」，尤非。 \\n  \\n 其居魯也，魯君謂之曰：「吾恐齊之攻我也，可救乎？」墨子曰：「可。昔者三代之聖王禹湯文武，百里之諸侯也，說忠行義取天下；三代之暴王桀紂幽厲，讎怨行暴失天下。吾願主君之上者尊天事鬼，下者愛利百姓，厚為皮幣，卑辭令，亟遍禮四鄰諸侯，〈區夂〉國而以事齊，患可救也。非此，顧無可為者。」本書魯問篇。案：魯君頗疑其即穆公，則當在楚惠王後，然無塙證。以墨子本魯人，故繫於前。魯君謂墨子曰：「我有二子，一人者好學，一人者好分人財，孰以為太子而可？」墨子曰：「未可知也。或所為賞譽為是也，釣者之恭，非為魚賜也；餌鼠以蟲，疑當作『蠱』。非愛之也。吾願主君之合其志功而觀焉。」同上。楚人常與越人舟戰於江。楚惠王時，渚宮舊事二。公輸般自魯南游楚焉，始為舟戰之器，作為鉤拒之僃，楚人因此若勢，亟敗越人。公輸子善其巧，以語墨子曰：「我舟戰有鉤拒，不知子之義亦有鉤拒乎？」墨子曰：「我義之鉤拒，賢於子舟戰之鉤拒。我鉤拒，我鉤之以愛，揣之以恭；弗鉤以愛則不親，弗揣以恭則速狎，狎而不親則速離。故交相愛、交相恭，猶若相利也。今子鉤而止人，人亦鉤而止子，子拒而距人，人亦拒而距子，交相鉤、交相拒，猶若相害也。故我義之鉤拒，賢子舟戰之鉤拒。」本書魯問篇。渚宮舊事在止攻宋前，今故次於此。公輸般為楚造雲梯之械，成，將以攻宋。墨子聞之，起於魯，本書作「齊」，今據呂氏春秋、淮南子改。行十日十夜而至於郢，見公輸般。公輸般曰：「夫子何命焉為？」墨子曰：「北方有侮臣，願藉子殺之。」公輸般不說。墨子曰：「請獻十金。」公輸般曰：「吾義，固不殺人。」墨子起，再拜，曰：「請說之。吾從北方聞子為梯，將以攻宋，宋何罪之有？荊國有餘於地，而不足於民，殺所不足而爭所有餘，不可謂智；宋無罪而攻之，不可謂仁；知而不爭，不可謂忠；爭而不得，不可謂強；義不殺少而殺眾，不可謂知類。」公輸般服。墨子曰：「然，胡不已乎？」公輸般曰：「不可。吾既已言之王矣。」墨子曰：「胡不見我於王？」公輸般曰：「諾。」墨子見王，曰：「今有人於此，舍其文軒，鄰有敝轝而欲竊之；舍其錦繡，鄰有短褐而欲竊之；舍其粱肉，鄰有糟糠而欲竊之。此為何若人？」王曰：「必為竊疾矣。」墨子曰：「荊之地方五千里，宋之地方五百里，此猶文軒之與敝轝也；荊有雲夢，犀兕麋鹿滿之，江漢之魚鱉黿鼉，為天下富，宋所為無雉兔鮒魚者也，此猶粱肉之與糟糠也；荊有長松文梓梗柟豫章，宋無長木，此猶錦繡之與短褐也。臣以王吏之攻宋也，為與此同類。」王曰：「善哉。雖然，公輸般為我為雲梯，必取宋。」於是見公輸般。墨子解帶為城，以褋為械。公輸般九設攻城之機變，墨子九距之。公輸般之攻械盡，墨子之守圉有餘。公輸般詘，而曰：「吾知所以距子矣，吾不言。」墨子亦曰：「吾知子之所以距我，吾不言。」楚王問其故，墨子曰：「公輸子之意，不過欲殺臣。殺臣，宋莫能守，乃可攻也。然臣之弟子禽滑釐等三百人，已持臣守圉之器在宋城上，而待楚寇矣。雖殺臣，不能絕也。」楚王曰：「善哉！吾請無攻宋矣。」本書公輸篇。公輸子謂墨子曰：「吾未得見之時，我欲得宋。自我得見之後，予我宋而不義，我不為。」墨子曰：「翟之未得見之時也，子欲得宋；自翟得見子之後，予子宋而不義，子弗為，是我予子宋也。子務為義，翟又將予子天下。」本書魯問篇。 \\n  \\n 案：墨子止楚攻宋，本書不云在何時，鮑彪戰國策注謂當宋景公時，至為疏謬。詳年表。惟渚宮舊事載於惠王時，墨子獻書之前，最為近之。蓋公輸子當生於魯昭、定之間，至惠王四十年以後、五十年以前，約六十歲左右，而是時墨子未及三十，正當壯歲，故百舍重繭而不以為勞。惠王亦未甚老，故尚能見墨子。以情事揆之，無不符合。蘇時學謂即聲王五年圍宋時事，墨子刊誤。非徒與王曰「請無攻宋」之言不合，而公輸子至聲王時殆逾百歲，其必不可通明矣。詳公輸篇。 \\n  \\n 楚惠王五十年，墨子至郢獻書惠王。王受而讀之，曰：「良書也。寡人雖不得天下，而樂養賢人。」墨子辭曰：「翟聞賢人進，道不行不受其賞，義不聽不處其朝。今書未用，請遂行矣。」將辭王而歸，王使穆賀以老辭。渚宮舊事二。穆賀見墨子，墨子說穆賀，穆賀大說，謂墨子曰：「子之言則誠善矣。而君王，天下之大王也，毋乃曰賤人之所為而不用乎？」墨子曰：「唯其可行。譬若藥然，一草之本，天子食之以順其疾，豈曰一草之本而不食哉？今農夫入其稅於大人，大人為酒醴粢盛以祭上帝鬼神，豈曰賤人之所為而不享哉？故雖賤人也，上比之農，下比之藥，曾不若一草之本乎？」本書貴義篇。魯陽文君言於王曰：「墨子，北方賢聖人，君王不見，又不為禮，毋乃失士。」乃使文君追墨子，以書社五里疑當作「五百里」。封之，不受而去。渚宮舊事二。 \\n  \\n 案：楚惠王在位五十七年，墨子獻書在五十年，年齒已高，故以老辭。余知古之說蓋可信也。舊事一亦云「惠王之末，墨翟重繭趍郢，班子折謀」。以墨子生於定王初年計之，年蓋甫及三十，所學已成，故流北方賢聖之譽矣。 \\n  \\n 嘗游弟子公尚過於越。公尚過說越王，越王大悅，謂公尚過曰：「先生苟能使墨子至於越而教寡人，請裂故吳之地方五百里以封墨子。」公尚過許諾。遂為公尚過束車五十乘以迎墨子於魯，曰：「吾以夫子之道說越王，越王大說，謂過曰『苟能使墨子至於越而教寡人，請裂故吳之地方五百里以封子』。」本書魯問篇。墨子曰：「子之觀越王也，能聽吾言，用吾道乎？」公尚過曰：「殆未能也。」墨子曰：「不唯越王不知翟之意，雖子亦不知翟之意。呂氏春秋高義篇。意越王將聽吾言，用吾道，則翟將往，量腹而食，度身而衣，自比於群臣，奚能以封為哉？抑越不聽吾言，不用吾道，而吾往焉，則是我以義糶也。鈞之糶，亦於中國耳，何必於越哉？」本書魯問篇。案：疑王翁中、晚年事。後又游楚，謂魯陽文君曰：「大國之攻小國，譬猶童子之為馬也，童子之為馬，足用而勞。今大國之攻小國也，攻者，農夫不得耕，婦人不得織，以守為事。攻人者，亦農夫不得耕，婦人不得織，以攻為事。故大國之攻小國也，譬猶童子之為馬也。」又謂魯陽文君曰：「今有一人於此，羊牛芻豢，雍人但割而和之，食之不可勝食也，見人之作餅，則還然竊之，曰：『舍余食』。不知明安不足乎？其有竊疾乎？」魯陽文君曰：「有竊疾也。」墨子曰：「楚四竟之田，曠蕪而不可勝辟，呼虛數千，不可勝入，見宋、鄭之閒邑，則還然竊之。此與彼異乎？」魯陽文君曰：「是猶彼也，實有竊疾也！」本書耕柱篇。魯陽文君將攻鄭，墨子聞而止之，謂文君曰：「今使魯四竟之內，大都攻其小都，大家伐其小家，殺其人民，取其牛馬狗豕布帛米粟貨財，則何若？」文君曰：「魯四竟之內，皆寡人之臣也。今大都攻其小都，大家伐其小家，奪之貨財，則寡人必將厚罰之。」墨子曰：「夫天之兼有天下也，亦猶君之有四竟之內也。今舉兵將以攻鄭，天誅其不至乎？」文君曰：「先生何止我攻鄭也？我攻鄭順於天之志。鄭人三世殺其父，天加誅焉，使三年不全，我將助天誅也。」墨子曰：「鄭人三世殺其父而天加誅焉，使三年不全，天誅足矣。今又舉兵將以攻鄭，曰：『吾攻鄭也，順於天之志。』譬有人於此，其子強梁不材，故其父笞之，其鄰家之父舉木而擊之，曰：『吾擊之也，順於其父之志。』則豈不悖哉！」本書魯問篇。 \\n  \\n 案：「三世殺其父」，當作「二世殺其君」。此指鄭人弒哀公及韓武子殺幽公而言，蓋當在楚簡王九年以後，鄭繻公初年事也。或謂三世兼駟子陽弒繻公而言，蘇時學墨子刊誤、黃式三周季編略說。則當在楚悼王六年以後，與魯陽文君年代不相及，不足據。魯陽文君，即司馬子期之子公孫寬也。魯哀公十六年已嗣父為司馬，事見左傳。逮鄭繻公被弒之歲，積八十四年，即令其為司馬時年才及冠，亦已百餘歲，其不相及審矣。 \\n  \\n 宋昭公時，嘗為大夫。史記孟荀列傳、漢書藝文志，並不云何時，今攷定當在昭公時。 \\n  \\n 案：墨子仕宋，鮑彪謂當景公、昭公時，戰國策宋策注。非也。以墨子前後時事校之，其為宋大夫當正在昭公時。景公卒於魯哀公二十六年，見左傳，而史記宋世家及六國表謂景公卒於魯悼公十七年，殊謬。下距齊太公田和元年，凡八十三年，墨子晚年及見田和之為諸侯，則必不能仕於景公時審矣。 \\n  \\n 嘗南遊使於衛，謂公良桓子曰：「衛，小國也，處於齊、晉之閒，猶貧家之處於富家之閒也。貧家而學富家之衣食多用，則速亡必矣。今簡子之家，飾車數百乘，馬食菽粟者數百匹，婦人衣文繡者數百人。吾取飾車食馬之費與繡衣之財以畜士，必千人有餘。若有患難，則使數百人處於前，數百人處於後，與婦人數百人處前後，孰安？吾以為不若畜士之安也。」本書貴義篇。案：此不詳何年，據云使於衛，或仕宋時，奉宋君之命而使衛也。昭公末年，司城皇喜專政劫君。 \\n  \\n 韓非子內儲說下篇云「戴驩為宋大宰，皇喜重於君，二人爭事而相害也。皇喜遂殺宋君而奪其政。」又外儲說右下篇云「司城子罕殺宋君而奪政。」說疑篇云「司城子罕取宋」。又二柄篇云「子罕劫宋君」。韓詩外傳七、史記李斯傳上二世書、淮南子道應訓，說並同。說苑君道篇亦云「司城子罕相宋，逐其君而專其政」。司城子罕當即皇喜。本梁履繩左通說。春秋時名「喜」者多以「罕」為字，見王引之春秋名字解詁。王應麟謂即左傳之樂喜，則非也。樂喜，宋賢臣，無劫君之事，且與墨子時不相直。史記索隱已辯之矣。呂氏春秋召類篇說前子罕相宋平、元、景三公，亦不逮昭公。梁玉繩史記志疑謂後子罕，蓋子罕之後以字為氏，非是。其事，史記宋世家不載。史記鄒陽傳稱子罕囚墨子。以墨子年代校之，前不逮景公，後不逮辟公，所相直者惟昭公、悼公、休公三君。呂氏春秋召類篇高注云「春秋子罕殺昭公」。攷宋有兩昭公，一在魯文公時，與墨子相去遠甚；一在春秋後魯悼公時，與墨子時代正相當。子罕所殺宜為後之昭公。惟高云「春秋時」，則誤并兩昭公為一耳。宋世家雖不云昭公被弒，然秦漢古籍所紀匪一，高說不為無徵。賈子新書先醒篇、韓詩外傳六，並云昭公出亡而復國。而說苑云子罕逐君專政，或昭公實為子罕所逐而失國，因誤傳為被殺，李斯、韓嬰、淮南王書並云劫君，劫亦即謂逐也。亦未可知。宋世家於春秋後事頗多疏略，如宋辟公被弒，見索隱引紀年。而史亦不載，是其例矣。 \\n  \\n 而囚墨子。 \\n  \\n 史記鄒陽傳云「宋信子罕之計而囚墨翟」。索隱云「漢書作子冉，不知子冉是何人。文穎云：子冉，子罕也」。文選鄒陽獄中上書自明，亦作子冉，注引文穎說同，又云「冉音任，善云未詳」。「冉」不得有任音，疑史記「信」字，漢書、文選並作「任」，此或校異文云「信作任」誤作「冉音任」也。新序三亦作子冉，蓋皆子罕之誤。 \\n  \\n 老而至齊，見太王田和，曰：「今有刀於此，試之人頭，倅然斷之，可謂利乎？」太王曰：「利。」墨子曰：「多試之人頭，倅然斷之，可謂利乎？」太王曰：「利。」墨子曰：「刀則利矣，孰將受其不祥？」太王曰：「刀受其利，試者受其不祥。」墨子曰：「并國覆軍，賊殺百姓，孰將受其不祥？」太王俯仰而思之曰：「我受其不祥。」本書魯問篇。北堂書鈔八十三引新序，有齊王問墨子語，蓋亦太公田和也。此皆追稱為王，當在命為諸侯以後事。齊將伐魯，墨子謂齊將項子牛曰：「伐魯，齊之大過也。昔者吳王東伐越，棲諸會稽；西伐楚，葆昭王於隨；北伐齊，取國子以歸於吳。諸侯報其讎，百姓苦其勞而弗為用，是以國為虛戾、身為刑戮也。昔者智伯伐范氏與中行氏，兼三晉之地，諸侯報其讎，百姓苦其勞而弗為用，是以國為虛戾、身為刑戮。用是也，故大國之攻小國也，是交相賊也，過必反於國。」同上。卒蓋在周安王末年，當八、九十歲。 \\n  \\n 案：墨子卒年無攷，以本書校之，親士篇說吳起車裂事，在安王二十一年；非樂篇說齊康公興樂，康公卒於安王二十三年，自是以後，更無所見。親士篇有孟賁，所染篇有宋康王，皆後人增益，非墨子所逮聞也。則墨子或即卒於安王末年。安王二十六年崩，距齊康公之卒僅三年。葛洪神仙傳載墨子年八十有二，入周狄山學道。其說虛誕不足論，然墨子年壽必逾八十，則近之耳。互詳年表。 \\n  \\n 所箸書，漢劉向校錄之，為七十一篇。漢書藝文志。 \\n  \\n 案：墨子書，今存五十三篇，蓋多門弟子所述，不必其自箸也。神仙傳作十篇，荀子楊注作三十五篇，並非。 \\n  \\n  \\n  \\n 墨子年表第二 \\n  \\n 史遷云「墨翟，或曰並孔子時，或曰在其後。」史記孟荀傳。劉向云「在七十子之後」。史記索隱引別錄。班固云「在孔子後。」漢書藝文志，蓋本劉歆七略。張衡云「當子思時」。後漢書本傳注引衡集，論圖緯虛妄疏云（一）「公輸班與墨翟並當子思時，出仲尼後」。眾說舛啎，無可質定。近代治墨子書者，畢沅以為六國時人，至周末猶存，既失之太後，汪中沿宋鮑彪之說，鮑說見戰國策宋策注。謂仕宋得當景公世，又失之太前，宋景公卒於魯哀公二十六年，見左傳。史記六國年表書景公卒於貞王十八年，即魯悼公十七年，遂減昭公之年，以益景公，與左氏不合，不可從也。據本書及新序，墨子嘗見田齊太公和，有問答語。田和元年上距宋景公卒年，凡八十三年，即令墨子之仕，適當景公卒年，年才弱冠，亦必逾百歲前後方能相及？其可信乎，殆皆不攷之過。竊以今五十三篇之書推校之，墨子前及與公輸般、魯陽文子相問答，見貴義、魯問、公輸諸篇。而後及見齊太公和見魯問篇。田和為諸侯在安王十六年。與齊康公興樂、見非樂上篇。康公卒於安王二十三年。楚吳起之死，見親士篇，在安王二十一年。上距孔子之卒，敬王四十一年。幾及百年，則墨子之後孔子，蓋信。審覈前後，約略計之，墨子當與子思並時，而生年尚在其後，子思生於魯哀公二年，周敬王二十七年也，下及事魯穆公，年已八十餘，不能至安王也。史記孔子世家謂子思年止六十二，則不得及穆公。近代譜諜書或謂子思年百餘歲者，並不足據。當生於周定王之初年，而卒於安王之季，蓋八九十歲，亦壽考矣。其仕宋蓋當昭公之世。鄒陽書云「宋信子罕之計而囚墨翟」，史記本傳。其事他書不經見。秦漢諸子多言子罕逐君，高誘則云子罕殺昭公，呂氏春秋召類篇注。又韓子說皇喜殺宋君。內儲說上。子罕與喜當即一人。竊疑昭公實被放殺，而史失載。墨子之囚，殆即昭之末年事與？先秦遺聞，百不存一，儒家惟孔子生卒年月，明箸於春秋經傳，然尚不無差異。七十子之年，孔壁古文弟子籍所傳者，亦不能僃。外此，則孟、荀諸賢，皆不能質言其年壽，元人所傳孟子生卒年月，臆撰不足據。豈徒墨子然哉？今取定王元年迄安王二十六年，凡九十有三年，表其年數，而以五十三篇書關涉諸國及古書說墨子佚事附箸之。史記六國年表魯哀、悼，宋景、昭年，與左傳不合，今從左傳。本書貴義篇墨子嘗使衛，年代無攷，他無與衛事相涉者。又墨子當春秋後，非攻下篇、節葬下篇，並以齊、晉、楚、越為四大國，時燕、秦尚未大興，墨子亦未至彼國，今並不列於表。雖不能詳塙，猶瘉於馮虛臆測，舛繆不驗者爾。 \\n  \\n （一）孫文顛倒，應作「後漢書本傳論圖緯虛妄疏注，引衡集云」。 \\n  \\n  \\n  \\n  \\n  \\n 周 \\n 魯 \\n 晉魏、韓、趙 \\n 齊田齊 \\n 宋 \\n 鄭 \\n 楚 \\n 越 \\n 墨子時事 \\n  \\n  \\n 定王元 \\n 哀公二七 \\n 出公七魏桓子、韓康子、趙襄子 \\n 平公十三田成子 \\n 昭公元 \\n 聲公三三 \\n 惠王二十 \\n 王句踐二八 \\n 親士篇：越王句踐遇吳王之醜，而尚攝中國之賢君。 \\n  \\n 亦見所染、兼愛、非攻、公孟諸篇。 \\n  \\n  \\n 二 \\n 悼公元 \\n 八 \\n 十四 \\n 二 \\n 三四 \\n 二二 \\n 二九 \\n 　 \\n  \\n  \\n 三 \\n 二 \\n 九 \\n 十五 \\n 三 \\n 三五 \\n 二三 \\n 三十 \\n 　 \\n  \\n  \\n 四 \\n 三 \\n 十 \\n 十六 \\n 四 \\n 三六 \\n 二四 \\n 三一 \\n 　 \\n  \\n  \\n 五 \\n 四 \\n 十一 \\n 十七 \\n 五 \\n 三七 \\n 二五 \\n 王鹿郢元 \\n 　 \\n  \\n  \\n 六 \\n 五 \\n 十二 \\n 十八 \\n 六 \\n 三八 \\n 二六 \\n 二 \\n 　 \\n  \\n  \\n 七 \\n 六 \\n 十三 \\n 十九 \\n 七 \\n 哀公元 \\n 二七 \\n 三 \\n 　 \\n  \\n  \\n 八 \\n 七 \\n 十四 \\n 二十 \\n 八 \\n 二 \\n 二八 \\n 四 \\n 　 \\n  \\n  \\n  \\n  \\n   \\n  \\n  \\n 周 \\n 魯 \\n 晉魏、韓、趙 \\n 齊田齊 \\n 宋 \\n 鄭 \\n 楚 \\n 越 \\n 墨子時事 \\n  \\n  \\n 定王元 \\n 哀公二七 \\n 出公七魏桓子、韓康子、趙襄子 \\n 平公十三田成子 \\n 昭公元 \\n 聲公三三 \\n 惠王二十 \\n 王句踐二八 \\n 親士篇：越王句踐遇吳王之醜，而尚攝中國之賢君。 \\n  \\n 亦見所染、兼愛、非攻、公孟諸篇。 \\n  \\n  \\n 二 \\n 悼公元 \\n 八 \\n 十四 \\n 二 \\n 三四 \\n 二二 \\n 二九 \\n 　 \\n  \\n  \\n 三 \\n 二 \\n 九 \\n 十五 \\n 三 \\n 三五 \\n 二三 \\n 三十 \\n 　 \\n  \\n  \\n 四 \\n 三 \\n 十 \\n 十六 \\n 四 \\n 三六 \\n 二四 \\n 三一 \\n 　 \\n  \\n  \\n 五 \\n 四 \\n 十一 \\n 十七 \\n 五 \\n 三七 \\n 二五 \\n 王鹿郢元 \\n 　 \\n  \\n  \\n 六 \\n 五 \\n 十二 \\n 十八 \\n 六 \\n 三八 \\n 二六 \\n 二 \\n 　 \\n  \\n  \\n 七 \\n 六 \\n 十三 \\n 十九 \\n 七 \\n 哀公元 \\n 二七 \\n 三 \\n 　 \\n  \\n  \\n 八 \\n 七 \\n 十四 \\n 二十 \\n 八 \\n 二 \\n 二八 \\n 四 \\n 　 \\n  \\n  \\n 九 \\n 八 \\n 十五 \\n 二一 \\n 九 \\n 三 \\n 二九 \\n 五 \\n 　 \\n  \\n  \\n 十 \\n 九 \\n 十六 \\n 二二 \\n 十 \\n 四 \\n 三十 \\n 六 \\n 　 \\n  \\n  \\n 十一 \\n 十 \\n 十七 \\n 二三 \\n 十一 \\n 五 \\n 三一 \\n 王不壽元 \\n 　 \\n  \\n  \\n 十二 \\n 十一 \\n 哀公元 \\n 二四 \\n 十二 \\n 六 \\n 三二 \\n 二 \\n 　 \\n  \\n  \\n 十三 \\n 十二 \\n 二 \\n 二五 \\n 十三 \\n 七 \\n 三三 \\n 三 \\n 　 \\n  \\n  \\n 十四 \\n 十三 \\n 三 \\n 宣公元 \\n 十四 \\n 八鄭人弒哀公 \\n 三四 \\n 四 \\n 魯問篇：鄭人三世殺其君。哀公即其一也。 \\n  \\n  \\n 十五 \\n 十四 \\n 四魏、韓、趙與智伯分范中行地 \\n 二田襄子 \\n 十五 \\n 共公元 \\n 三五 \\n 五 \\n 非攻中篇：智伯攻中行氏、范氏，并三家以為一家。 \\n  \\n  \\n 十六 \\n 十五 \\n 五智伯與魏韓圍趙襄子於晉陽，魏、韓、趙反殺智伯。 \\n 三 \\n 十六 \\n 二 \\n 三六 \\n 六 \\n 非攻中篇：智伯圍趙襄子於晉陽，韓、魏、趙氏擊智伯，大敗之。亦見魯問篇。 \\n  \\n  \\n 十七 \\n 十六 \\n 六 \\n 四 \\n 十七 \\n 三 \\n 三七 \\n 七 \\n 　 \\n  \\n  \\n 十八 \\n 十七 \\n 七 \\n 五 \\n 十八 \\n 四 \\n 三八 \\n 八 \\n 　 \\n  \\n  \\n 十九 \\n 十八 \\n 八 \\n 六 \\n 十九 \\n 五 \\n 三九 \\n 九 \\n 　 \\n  \\n  \\n 二十 \\n 十九 \\n 九 \\n 七 \\n 二十 \\n 六 \\n 四十 \\n 十 \\n 　 \\n  \\n  \\n 二一 \\n 二十 \\n 十 \\n 八 \\n 二一 \\n 七 \\n 四一 \\n 王翁元 \\n 魯問篇：公尚過說越王，越王使公尚過迎墨子於魯，疑為王翁中、晚年事。 \\n  \\n  \\n 二二 \\n 二一 \\n 十一 \\n 九 \\n 二二 \\n 八 \\n 四二滅蔡 \\n 二 \\n 非攻中篇：蔡亡於吳、越之閒。 \\n  \\n  \\n 二三 \\n 二二 \\n 十二 \\n 十 \\n 二三 \\n 九 \\n 四三 \\n 三 \\n 　 \\n  \\n  \\n 二四 \\n 二三 \\n 十三 \\n 十一 \\n 二四 \\n 十 \\n 四四 \\n 四 \\n 　 \\n  \\n  \\n 二五 \\n 二四 \\n 十四 \\n 十二 \\n 二五 \\n 十一 \\n 四五 \\n 五 \\n 　 \\n  \\n  \\n 二六 \\n 二五 \\n 十五 \\n 十三 \\n 二六 \\n 十二 \\n 四六 \\n 六 \\n 　 \\n  \\n  \\n  \\n  \\n 二七 \\n 二六 \\n 十六 \\n 十四 \\n 二七 \\n 十三 \\n 四七 \\n 七 \\n 　 \\n  \\n  \\n 二八 \\n 二七 \\n 十七 \\n 十五 \\n 二八 \\n 十四 \\n 四八 \\n 八 \\n 　 \\n  \\n  \\n 考王元 \\n 二八 \\n 十八 \\n 十六 \\n 二九 \\n 十五 \\n 四九 \\n 九 \\n 魯問篇：公輸般至楚為舟戰器，亟敗越人。墨子與論鉤拒。　公輸篇：般為雲梯將攻宋，墨子至郢，見楚王，乃不攻宋。　諸宮舊事並在惠王五十年前。　附記於此。 \\n  \\n  \\n 二 \\n 二九 \\n 十九 \\n 十七 \\n 三十 \\n 十六 \\n 五十 \\n 十 \\n 貴義篇：墨子游楚，見惠王，王以老辭。　諸宮舊事:惠王以書社封墨子，不受而歸。 \\n  \\n  \\n 三 \\n 三十 \\n 幽王元 \\n 十八 \\n 三一 \\n 十七 \\n 五一 \\n 十一 \\n 　 \\n  \\n  \\n 四 \\n 三一 \\n 二 \\n 十九 \\n 三二 \\n 十八 \\n 五二 \\n 十二 \\n 　 \\n  \\n  \\n 五 \\n 三二 \\n 三 \\n 二十 \\n 三三 \\n 十九 \\n 五三 \\n 十三 \\n 　 \\n  \\n  \\n 六 \\n 三三 \\n 四 \\n 二一 \\n 三四 \\n 二十 \\n 五四 \\n 十四 \\n 　 \\n  \\n  \\n 七 \\n 三四 \\n 五 \\n 二二 \\n 三五 \\n 二一 \\n 五五 \\n 十五 \\n 　 \\n  \\n  \\n 八 \\n 三五 \\n 六 \\n 二三 \\n 三六 \\n 二二 \\n 五六 \\n 十六 \\n 　 \\n  \\n  \\n 九 \\n 三六 \\n 七 \\n 二四 \\n 三七 \\n 二三 \\n 五七 \\n 十七 \\n 　 \\n  \\n  \\n 十 \\n 三七 \\n 八 \\n 二五 \\n 三八 \\n 二四 \\n 簡王元滅莒 \\n 十八 \\n 非攻中篇：莒亡於齊、越之閒。 \\n  \\n  \\n 十一 \\n 元公元 \\n 九 \\n 二六 \\n 三九 \\n 二五 \\n 二 \\n 十九 \\n 　 \\n  \\n  \\n 十二 \\n 二 \\n 十 \\n 二七 \\n 四十 \\n 二六 \\n 三 \\n 二十 \\n 　 \\n  \\n  \\n 十三 \\n 三 \\n 十一 \\n 二八 \\n 四一 \\n 二七 \\n 四 \\n 二一 \\n 　 \\n  \\n  \\n 十四 \\n 四 \\n 十二 \\n 二九 \\n 四二 \\n 二八 \\n 五 \\n 二二 \\n 　 \\n  \\n  \\n 十五 \\n 五 \\n 十三 \\n 三十 \\n 四三 \\n 二九 \\n 六 \\n 二三 \\n 　 \\n  \\n  \\n 威烈王元 \\n 六 \\n 十四 \\n 三一 \\n 四四 \\n 三十 \\n 七 \\n 二四 \\n 　 \\n  \\n  \\n 二 \\n 七 \\n 十五魏文侯、韓武子、趙桓子。 \\n 三二 \\n 四五 \\n 三一 \\n 八 \\n 二五 \\n 　 \\n  \\n  \\n 三 \\n 八 \\n 十六趙獻侯。 \\n 三三 \\n 四六 \\n 幽公元韓武子伐鄭，殺幽公。 \\n 九 \\n 二六 \\n 魯問篇：魯陽文君將攻鄭，曰：鄭人三世殺其父。疑當作二世殺其君，即指哀公、幽公被殺也。詳本篇。 \\n  \\n  \\n 四 \\n 九 \\n 十七 \\n 三四 \\n 四七 \\n 繻公元 \\n 十 \\n 二七 \\n 　 \\n  \\n  \\n 五 \\n 十 \\n 十八 \\n 三五 \\n 四八 \\n 二 \\n 十一 \\n 二八 \\n 　 \\n  \\n  \\n 六 \\n 十一 \\n 十九 \\n 三六 \\n 四九 \\n 三 \\n 十二 \\n 二九 \\n 　 \\n  \\n  \\n 七 \\n 十二 \\n 烈公元 \\n 三七 \\n 五十 \\n 四 \\n 十三 \\n 三十 \\n 　 \\n  \\n  \\n 八 \\n 十三 \\n 二 \\n 三八 \\n 五一 \\n 五 \\n 十四 \\n 三一 \\n 　 \\n  \\n  \\n 九 \\n 十四 \\n 三 \\n 三九 \\n 五二 \\n 六 \\n 十五 \\n 三二 \\n 　 \\n  \\n  \\n 十 \\n 十五 \\n 四 \\n 四十 \\n 五三 \\n 七 \\n 十六 \\n 三三 \\n 　 \\n  \\n  \\n 十一 \\n 十六 \\n 五 \\n 四一 \\n 五四 \\n 八 \\n 十七 \\n 三四 \\n 　 \\n  \\n  \\n 十二 \\n 十七 \\n 六 \\n 四二 \\n 五五 \\n 九 \\n 十八 \\n 三五 \\n 　 \\n  \\n  \\n 十三 \\n 十八 \\n 七 \\n 四三 \\n 五六 \\n 十 \\n 十九 \\n 三六 \\n 　 \\n  \\n  \\n 十四 \\n 十九 \\n 八 \\n 四四田莊子伐魯攻葛及安陵 \\n 五七 \\n 十一 \\n 二十 \\n 三七 \\n 魯問篇：齊項子牛三侵魯地。此攻葛及安陵，或即三侵之一。 \\n  \\n  \\n 十五 \\n 二十 \\n 九 \\n 四五伐魯取都。田和 \\n 五八 \\n 十二 \\n 二一 \\n 王翳元 \\n 齊伐魯取都，或亦三侵之一。 \\n  \\n  \\n 十六 \\n 二一 \\n 十 \\n 四六 \\n 五九 \\n 十三 \\n 二二 \\n 二 \\n 　 \\n  \\n  \\n 十七 \\n 穆公元 \\n 十一 \\n 四七 \\n 六十 \\n 十四 \\n 二三 \\n 三 \\n 魯問篇：魯君謂墨子曰：恐齊攻我。疑即穆公。 \\n  \\n  \\n 十八 \\n 二 \\n 十二韓景侯、趙烈侯 \\n 四八田和伐魯取郕 \\n 六一 \\n 十五 \\n 二四 \\n 四 \\n 齊伐魯取郕，或亦三侵之一。 \\n  \\n  \\n 十九 \\n 三 \\n 十三 \\n 四九 \\n 六二 \\n 十六 \\n 聲王元 \\n 五 \\n 　 \\n  \\n  \\n 二十 \\n 四 \\n 十四魏滅中山 \\n 五十 \\n 六三 \\n 十七 \\n 二 \\n 六 \\n 所染篇：中山尚染於魏義、偃長。案：中山尚疑即中山桓公，為魏文侯所滅。 \\n  \\n  \\n 二一 \\n 五 \\n 十五 \\n 五一 \\n 六四 \\n 十八 \\n 三 \\n 七 \\n 　 \\n  \\n  \\n 二二 \\n 六 \\n 十六 \\n 康公元 \\n 六五昭公薨。案：疑為皇喜所弒。 \\n 十九 \\n 四 \\n 八 \\n 呂氏春秋召類篇注：子罕殺昭公。　史記：宋信子罕之計而囚墨翟。　疑昭公實被弒，囚墨子即其季年事。 \\n  \\n  \\n 二三 \\n 七 \\n 十七魏文侯二二年，韓景侯六年，趙烈侯六年，始命為諸侯。 \\n 二 \\n 悼公元 \\n 二十 \\n 五圍宋十月 \\n 九 \\n 公輸篇：公輸般為楚造雲梯，將攻宋。墨子至郢，說止之。當在惠王時。蘇時學謂即此年聲王圍宋時事，非是。 \\n  \\n  \\n  \\n  \\n 二四 \\n 八 \\n 十八魏二三、韓七、趙七。 \\n 三 \\n 二 \\n 二一 \\n 六 \\n 十 \\n 　 \\n  \\n  \\n 安王元 \\n 九 \\n 十九魏二四、韓八、趙八。 \\n 四 \\n 三 \\n 二二 \\n 悼公元 \\n 十一 \\n 　 \\n  \\n  \\n 二 \\n 十 \\n 二十魏二五、韓九、趙九。 \\n 五 \\n 四 \\n 二三 \\n 二 \\n 十二 \\n 　 \\n  \\n  \\n 三 \\n 十一 \\n 二一魏二六、韓烈侯元、趙武侯元。 \\n 六 \\n 五 \\n 二四 \\n 三 \\n 十三 \\n 　 \\n  \\n  \\n 四 \\n 十二 \\n 二二魏二七、韓二、趙二。 \\n 七 \\n 六 \\n 二五 \\n 四 \\n 十四 \\n 　 \\n  \\n  \\n 五 \\n 十三 \\n 二三魏二八、韓三、趙三。 \\n 八 \\n 七 \\n 二六 \\n 五 \\n 十五 \\n 　 \\n  \\n  \\n 六 \\n 十四 \\n 二四魏二九、韓四、趙四。 \\n 九 \\n 八 \\n 二七鄭人殺繻公 \\n 六 \\n 十六 \\n 魯問篇：魯陽文君曰鄭人三世殺君，或謂指哀幽繻三君，然與文君年不合。 \\n  \\n  \\n 七 \\n 十五 \\n 二五魏三十、韓五、趙五。 \\n 十 \\n 休公元 \\n 康公元 \\n 七 \\n 十七 \\n 　 \\n  \\n  \\n 八 \\n 十六 \\n 二六魏三一、韓六、趙六。 \\n 十一田和伐魯取最。 \\n 二 \\n 二 \\n 八 \\n 十八 \\n 黃式三謂魯陽文君將攻鄭在此年，未塙。齊伐魯或即魯問篇三侵魯地事。 \\n  \\n  \\n 九 \\n 十七 \\n 二七魏三二、韓七、趙七。 \\n 十二 \\n 三 \\n 三 \\n 九 \\n 十九 \\n 　 \\n  \\n  \\n 十 \\n 十八 \\n 孝公元魏三三、韓八、趙八。 \\n 十三 \\n 四 \\n 四 \\n 十 \\n 二十 \\n 　 \\n  \\n  \\n 十一 \\n 十九 \\n 二魏三四、韓九、趙九。 \\n 十四 \\n 五 \\n 五 \\n 十一 \\n 二一 \\n 　 \\n  \\n  \\n 十二 \\n 二十 \\n 三魏三五、韓十、趙十。 \\n 十五 \\n 六 \\n 六 \\n 十二 \\n 二二 \\n 　 \\n  \\n  \\n 十三 \\n 二一 \\n 四魏三六、韓十一、趙十一。 \\n 十六 \\n 七 \\n 七 \\n 十三 \\n 二三 \\n 　 \\n  \\n  \\n 十四 \\n 二二 \\n 五魏三七、韓十二、趙十二。 \\n 十七 \\n 八 \\n 八 \\n 十四 \\n 二四 \\n 　 \\n  \\n  \\n 十五 \\n 二三 \\n 六魏三八、韓十三、趙十三。 \\n 十八 \\n 九 \\n 九 \\n 十五 \\n 二五 \\n 　 \\n  \\n  \\n 十六 \\n 二四 \\n 七魏武侯元、韓文侯元、趙敬侯元。 \\n 十九田齊太公和元年，始命為諸侯。 \\n 十 \\n 十 \\n 十六 \\n 二六 \\n 魯問篇：墨子見齊太王，即太公和。新序亦載齊王與墨子問答，即田和也。 \\n  \\n  \\n 十七 \\n 二五 \\n 八魏二、韓二、趙二。 \\n 二十田齊二，伐魯破之。 \\n 十一 \\n 十一 \\n 十七 \\n 二七 \\n 齊伐魯，或即魯問篇三侵魯地事。 \\n  \\n  \\n 十八 \\n 二六 \\n 九魏三、韓三、趙三。 \\n 二一田齊桓公元。 \\n 十二 \\n 十二 \\n 十八 \\n 二八 \\n 　 \\n  \\n  \\n 十九 \\n 二七 \\n 十魏四、韓四、趙四。 \\n 二二田齊二 \\n 十三 \\n 十三 \\n 十九 \\n 二九 \\n 　 \\n  \\n  \\n 二十 \\n 二八 \\n 十一魏五、韓五、趙五。 \\n 二三田齊三 \\n 十四 \\n 十四 \\n 二十 \\n 三十 \\n 　 \\n  \\n  \\n 二一 \\n 二九 \\n 十二魏六、韓六、趙六。 \\n 二四田齊四 \\n 十五 \\n 十五 \\n 二一悼王薨，群臣殺吳起。 \\n 三一 \\n 親士篇：吳起之裂，其事也。 \\n  \\n  \\n 二二 \\n 三十 \\n 十三魏七、韓七、趙七。 \\n 二五田齊五 \\n 十六 \\n 十六 \\n 肅王元 \\n 三二 \\n 　 \\n  \\n  \\n 二三 \\n 三一 \\n 十四魏八、韓八、趙八。 \\n 二六公薨齊亡，田齊六 \\n 十七 \\n 十七 \\n 二 \\n 三三 \\n 非樂上篇：齊康公興樂萬。 \\n  \\n  \\n 二四 \\n 三二 \\n 十五魏九、韓九、趙九。 \\n 田齊威王元 \\n 十八 \\n 十八 \\n 三 \\n 三四 \\n 以後時事，本書無所見，疑墨子之卒即在安王末年。 \\n  \\n  \\n 二五 \\n 三三 \\n 靜公元魏十、韓哀侯元、趙十。 \\n 二 \\n 十九 \\n 十九 \\n 四 \\n 三五 \\n 　 \\n  \\n  \\n 二六 \\n 共公元 \\n 二魏十一、韓二、趙十一。 \\n 三 \\n 二十 \\n 二十 \\n 五 \\n 三六 \\n 　 \\n  \\n  \\n 墨學傳授攷第三 \\n  \\n 呂不韋曰：「孔、墨徒屬彌眾，弟子彌豐，充滿天下。」尊師篇。又曰：「孔、墨之後學，顯榮於天下者眾矣，不可勝數。」當染篇。蓋墨學之昌幾埒洙泗，斯亦盛矣！公輸篇墨子之說楚王曰：「臣之弟子禽滑釐等三百人。」淮南王書亦謂墨子服役者百八十人，服役，即徒屬。韓非子五蠹篇云「仲尼為服役者七十人」，即指七十子而言。皆可使赴火蹈刃，死不旋踵。新語思務篇云「墨子之門多勇士」。而荊吳起之亂，墨者鉅子孟勝以死為陽城君守，弟子死者百八十五人。則不韋所述，信不誣也。獷秦隱儒，墨學亦微。至西漢，儒復興而墨竟絕。墨子既蒙世大詬，而徒屬名籍亦莫能紀述，惟本書及先秦諸子略紀其一二。今勼集之，凡得墨子弟子十五人，附存三人。再傳弟子三人，三傳弟子一人，治墨術而不詳其傳授系次者十三人，雜家四人，大都不逾三十餘人，傳記所載，盡於此矣。彼勤生薄死，以赴天下之急，而姓名澌滅，與艸木同盡者，殆不知凡幾。嗚呼悕已！墨子弟子： \\n  \\n 禽子名滑釐。本書公輸篇。案：司馬貞史記索隱、成玄英莊子疏，並以滑釐為字，非是。滑釐，呂氏春秋當染篇作「滑｛殹康｝」，尊師篇作「滑黎」，列子楊朱篇作「骨釐」，漢書古今人表及列子釋文並作「屈釐」，漢書儒林傳作「滑氂」，疑正字當作「屈氂」，詳公輸篇。與田子方、段干木、吳起受業於子夏。史記儒林傳。後學於墨子，呂氏春秋當染篇。盡傳其學，與墨子齊偁。莊子天下篇以墨翟、禽滑釐並傳。禽子事墨子三年，手足胼胝，面目黎黑，役身給使，不敢問欲，墨子甚哀之，乃具酒脯，寄於太山，搣茅坐之，以醮禽子。禽子再拜而嘆。墨子曰：「亦何欲乎？」禽子再拜再拜曰：「敢問守道。」本書僃梯篇。又曰：「由聖人之道，鳳鳥之不出，諸侯畔殷周之國，甲兵方起於天下，大攻小，強執弱，吾欲守小國，為之柰何？」墨子曰：「何攻之守？」禽子對曰：「今之世，常所以攻者，臨、鉤、衝、梯、堙、水、穴、突、空洞、蛾傅、轒轀、軒車，敢問守此十二者柰何？」本書僃城門篇。墨子遂語以守城之具六十六事。李筌太白陰經守城具篇六十六事，一作五十六事，今本書僃城門以下十餘篇，皆其語也。楚惠王時，公輸般為楚造雲梯之械成，將以攻宋。墨子自魯至郢止之，使禽子諸弟子三百人，持守圉之器在宋城上而待楚寇，楚卒不攻宋。本書公輸篇。禽子問於墨子曰：「錦繡絺紵，將安用之？」墨子曰：「惡，是非吾用務也。古有無文者得之矣，夏禹是也。卑小宮室，損薄飲食，土階三等，衣裳細布。當此之時，黼黻無所用，而務在於完堅。殷之盤庚，大其先王之室，而改遷於殷，茅茨不翦，采椽不斲，以變天下之視，當此之時，文采之帛將安所施？夫品庶非有心也，以人主為心，苟上不為，下惡用之？二王者，以身先於天下，故化隆於其時，成名於今世也。且夫錦繡絺紵，亂君之所造也。其本皆興於齊景公喜奢而忘儉，幸有晏子以儉鐫之，然猶幾不能勝。夫奢安可窮哉！紂為鹿臺糟邱、酒池肉林，宮牆文畫，雕琢刻鏤，錦繡被堂，金玉珍瑋，婦女優倡，鍾鼓管絃，流漫不禁，而天下愈竭，故卒身死國亡，為天下戮。非惟錦繡絺紵之用邪？今當凶年，有欲予子隨侯之珠者，不得賣也，珍寶而以為飾。又欲予子一鍾粟者。得珠者不得粟，得粟者不得珠，子將何擇？」禽子曰：「吾取粟耳，可以救窮。」墨子曰：「誠然，則惡在事夫奢也。長無用好末淫，非聖人之所急也。故食必常飽，然後求美；衣必常暖，然後求麗；居必常安，然後求樂。為可長，行可久，先質而後文，此聖人之務。」禽子曰：「善。」說苑反質篇。禽子問：「天與地孰仁？」墨子曰：「翟以地為仁。太山之上則封禪焉，培塿之側則生松柏，下生黍苗莞蒲，水生黿鼉龜魚，民衣焉，食焉，死焉，地終不責德焉。故翟以地為仁。」藝文類聚地部引本書。禽子問曰：「多言有益乎？」墨子曰：「蝦蟆蛙黽日夜而鳴，舌乾檘，然而人不聽之。今鶴雞時夜而鳴，天下振動。多言何益？唯其言之時也。」太平御覽言語部引本書。楊朱後於墨子，其說在愛己，不拔一毛以利天下，與墨子相反。荀子王霸篇楊注。殷敬順列子釋文。墨子兼愛、上同、右鬼、非命，而楊朱非之。淮南子氾論訓禽子與之辯論。荀子注，列子釋文。禽子問楊朱曰：「去子體之一毛，以濟一世，汝為之乎？」楊子曰：「世固非一毛之所濟。」禽子曰：「假濟，為之乎？」楊子弗應。禽子出，語孟孫陽。孟孫陽曰：「子不達夫子之心，吾請言之。侵若肌膚獲萬金者，若為之乎？」曰：「為之。」孟孫陽曰：「有斷若一節得一國，子為之乎？」禽子默然。有閒，孟孫陽曰：「一毛微於肌膚，肌膚微於一節，省矣。然則積一毛以成肌膚，積肌膚以成一節，一毛固一體萬分中之一物，柰何輕之乎？」禽子曰：「吾不能所以答子。然以子之言問老耼關尹，則子言當矣；以吾言問大禹墨翟，則吾言當矣。」列子楊朱篇。列子又云：「衛端木叔者，子貢之世也。藉其先貲，家累萬金，不治世故。及其死也，無瘞埋之資，一國之人受其施者，相與賦而藏之。禽骨釐聞之，曰：端木叔，狂人也，辱其祖矣。」此與墨學無與，附箸於此。 \\n  \\n 高石子，墨子弟子。墨子使管黔滶游高石子於衛，衛君致祿甚厚，設之於卿。高石子三朝必盡言，而言無行者。去而之齊，見墨子曰：「衛君以夫子之故，致祿甚厚，設我於卿。石三朝必盡言，而言無行，是以去之也。衛君無乃以石為狂乎？」墨子曰：「去之苟道，受狂何傷。古者周公旦非關叔，「關」，「管」之借字。辭三公東處於商蓋，人皆謂之狂，後世稱其德，揚其名，至今不息。且翟聞之，為義非避毀就譽，去之苟道，受狂何傷？」高石子曰：「石去之，焉敢不道也。昔者夫子有言曰：天下無道，仁士不處厚焉。今衛君無道，而貪其爵祿，則是我為苟啗人食也。」墨子說，而召禽子曰：「姑聽之乎！夫倍義而鄉祿者，我常聞之矣，倍祿而鄉義者，於高石子焉見之也。」本書耕柱篇。 \\n  \\n 高何，齊人，學於墨子。呂氏春秋尊師篇。 \\n  \\n 縣子碩呂覽「碩」作「石」，字通。與高何皆齊國之暴者也，指於鄉曲，學於墨子，為天下名士顯人。呂氏春秋尊師篇。治徒娛、縣子碩問於墨子曰：「為義孰為大務？」墨子曰：「譬若築牆然：能築者築，能實壤者實壤，能欣者欣，欣讀為睎。然後牆成也。為義猶是也，能談辯者談辯，能說書者說書，能從事者從事，然後義事成也。」本書耕柱篇。 \\n  \\n 公尚過，呂氏春秋高義篇「尚」作「上」。墨子弟子。呂覽高義篇。墨子南遊使於衛，關中載書甚多。弦唐子見而怪之，曰：「吾夫子教公尚過曰：揣曲直而已。今夫子載書甚多，何有也？」墨子曰：「昔者周公旦朝讀書百篇，夕見七十士，故周公旦佐相天子，其脩至於今。翟上無君上之事，下無耕農之難，吾安敢廢此。翟聞之，同歸之物，信有誤者，然而民聽不鈞，是以書多也。今若過之心者，數逆於精微，同歸之物，既已知其要矣，是以不教以書也。而子何怪焉？」本書貴義篇。墨子游公尚過於越。公尚過語墨子之義，越王說之，謂公尚過曰：「子之師苟肯至越而教寡人，請以故吳之地，陰江之浦，書社三百，以封夫子。」本書魯問篇作「請裂故吳之地，方五百里以封子墨子。」公尚過許諾。遂為公尚過束車五十乘以迎墨子於魯，曰：「吾以夫子之道說越王，越王大說，謂過曰：苟能使墨子至於越而教寡人，請裂故吳之地以封子。」據本書魯問篇補。呂氏春秋作「公上過往復於子墨子」。墨子曰：「子之觀越王也，能聽吾言，用吾道乎？」公尚過曰：「殆未能也。」墨子曰：「不唯越王不知翟之意，雖子亦不知翟之意。若越王聽吾言，用吾道，翟度身而衣，量腹而食，比於賓萌，未敢求仕。越不聽吾言，不用吾道，而受其國，是以義糶也。義糶何必越，雖於中國亦可。」呂氏春秋高義篇、本書魯問篇略同。 \\n  \\n 耕柱子，墨子弟子。墨子怒耕柱子，耕柱子曰：「我毋愈於人乎？」墨子曰：「我將上大行，駕驥與羊，子將誰〈區夂〉？」耕柱子曰：「將〈區夂〉驥也。」墨子曰：「何故〈區夂〉驥也？」耕柱子曰：「驥足以責。」墨子曰：「我亦以子為足以責。」墨子游耕柱子於楚，二三子過之，食之三升，客之不厚。二三子復於墨子，曰：「耕柱子處楚無益矣。二三子過之，食之三升，客之不厚。」墨子曰：「未可知也。」毋幾何而遺十金於墨子，曰：「後生不敢死，有十金於此，願夫子之用也。」墨子曰：「果未可知也。」本書耕柱篇。 \\n  \\n 魏越，墨子弟子。墨子使之游，越曰：「既得見四方之君子，則將孰先語？」墨子曰：「凡入國，必擇務而從事焉。國家昏亂，則語之尚賢、尚同；國家貧，則語之節用、節葬；國家憙音湛湎，則語之非樂、非命；國家淫僻無禮，則語之尊天事鬼；國家務奪侵淩，則語之兼愛、非攻，故曰擇務而從事焉。」本書魯問篇。 \\n  \\n 隨巢子，墨子弟子，漢書蓺文志。梁玉繩云「隨巢當是氏，或謂氏隋名巢，無據。」詒讓案：隋經籍志隨巢子，注云「巢似墨翟弟子。」則以巢為名。墨子之術尚儉，隨巢子傳其術。史記自序正義引韋昭說。箸書六篇。漢書蓺文志。 \\n  \\n 胡非子，廣韻十一模云「胡非，複姓，齊胡公之後有公子非，因以胡非為氏。」梁玉繩云「則胡非子，齊人也。」詒讓案：隋經籍志胡非子，注云「非似墨翟弟子。」則亦以非為名。墨子弟子，箸書三篇。漢書蓺文志。 \\n  \\n 管黔滶，墨子弟子。本書耕柱篇，見前。 \\n  \\n 高孫子，墨子弟子。本書魯問篇，見後。 \\n  \\n 治徒娛，墨子弟子。本書耕柱篇，見前。 \\n  \\n 跌鼻，墨子弟子。墨子有疾，跌鼻進而問曰：「先生以鬼神為明，能為禍福，為善者賞之，為不善者罰之，今先生聖人也，何故有疾？意者先生之言有不善乎？鬼神不明知乎？」墨子曰：「雖使我有病，鬼神何遽不明？人之所得於病者多方，有得之寒暑，有得之勞苦，百門而閉一門焉，則盜何遽無從入。」本書公孟篇。 \\n  \\n 曹公子，墨子弟子。墨子仕曹公子於宋，三年而反，睹墨子曰：「始吾游於子之門，短褐之衣，藜藿之羹，朝得之則夕弗得，弗得祭祀鬼神。今而以夫子之故，家厚於始也。有家享，謹祭祀鬼神，然而人徒多死，六畜不蕃，身湛於病，吾未知夫子之道之可用也。」子墨子曰：「不然。夫鬼神之所欲於人者多，欲人之處高爵祿而以讓賢也，多財而以分貧也。夫鬼神豈唯擢黍拑肺之為欲哉？今子處高爵祿而不以讓賢，一不祥也；多財而不以分貧，二不祥也。今子事鬼神唯祭而已矣，而曰病何自至哉，是猶百門而閉一門焉，曰『盜何從入』？若是而求福於百怪之鬼，豈可哉？」本書魯問篇。 \\n  \\n 勝綽，墨子弟子。墨子使勝綽事齊項子牛。項子牛三侵魯地，而勝綽三從。墨子聞之，使高孫子請而退之，曰：「我使綽也，將以濟驕而正嬖也。今綽也祿厚而譎夫子，夫子三侵魯而綽三從，是鼓鞭於馬靳也。翟聞之，言義而弗行是犯明也，綽非弗之知也，祿勝義也。」本書魯問篇。 \\n  \\n 案：曹公子及勝綽二人，皆游墨子之門，而以違道見責，蓋未能傳其術者，今以附於諸弟子之末。 \\n  \\n 彭輕生子問墨子曰：「往者可知，來者不可知。」墨子曰：「藉設而親在百里之外，則遇難焉期以一日也，及之則生，不及則死。今有固車良馬於此，又有駑馬四隅之輪於此，使子擇焉，子將何乘？」對曰：「乘良馬固車可以速至。」墨子曰：「焉在不知來。」本書魯問篇。 \\n  \\n 孟山譽王子閭曰：「昔白公之禍，執王子閭，斧鉞鉤要，直兵當心，謂之曰：『為王則生，不為王則死。』王子閭曰：『何其侮我也！殺我親而喜我以楚國。我得天下而不義不為也，又況於楚國乎！』遂死而不為。王子閭豈不仁哉？」墨子曰：「難則難矣！然而未仁也。若以王為無道，則何故不受而治也？若以白公為不義，何故不受王，誅白公然而反王？故曰難則難矣，然而未仁。」同上。 \\n  \\n 弦唐子。本書貴義篇，見前。 \\n  \\n 案：以上三人並見本書，是否墨子弟子，無可質證。謹附綴於此以僃攷。墨子再傳禽子弟子： \\n  \\n 許犯學於禽滑釐。呂氏春秋當染篇。 \\n  \\n 索盧參，東方之鉅狡也，學於禽滑釐，為天下名士顯人。呂氏春秋尊師篇。墨子再傳胡非子弟子： \\n  \\n 屈將子案屈為楚公族箸姓，屈將子疑亦楚人。好勇，聞墨者非鬥，帶劍危冠往見胡非子，劫而問之曰：「將聞先生非鬥，而將好勇，有說則可，無說則死！」胡非子為言五勇，屈將說，稱善，乃解長劍，釋危冠，而請為弟子焉。太平御覽四百九十二、四百三十七，引胡非子五勇之論甚詳。見後胡非子佚文，此不僃錄。墨子三傳許子弟子： \\n  \\n 田繫學於許犯，顯榮於天下。呂氏春秋當染篇。墨氏名家：傳授不可攷者。附鉅子。 \\n  \\n 田俅子漢書蓺文志。「俅」，一作「鳩」，鳩、俅音近，馬驌、梁玉繩並以為一人，是也。齊人，學墨子之術。呂氏春秋首時篇，淮南子道應訓高注。田鳩欲見秦惠王，留秦三年而弗得見。客有言之於楚王者，往見楚王，楚王說之，與將軍之節以如秦。至，因見惠王。告人曰：「之秦之道乃之楚乎？」呂氏春秋首時篇、淮南子道應訓云「出舍喟然而嘆，告從者曰『吾留秦三年，不得見，不識道之可以從楚也』。」徐渠問田鳩曰：「臣聞智士不襲下而遇君，聖人不見功而接上。今陽城胥渠，「今」，韓子訛「令」。今據盧文弨顧廣圻校正。明將也，而措於屯伯；「屯」，韓子訛「毛」。今據顧校正，下同。公孫亶回，聖相也，而關於州部，何哉？」田鳩曰：「此無他故異物，主有度，上有術之故也。且足下獨不聞楚將宋觚而失其政，魏相馮離而亡其國。二君者驅於聲詞，眩乎辯說，不試於屯伯，不關乎州部，故有失政亡國之患。由是觀之，夫無屯伯之試，州部之關，豈明主之僃哉！」韓非子問田篇。楚王謂田鳩曰：「墨子者，顯學也。其身體則可，其言多而不辯，何也？」曰：「昔秦伯嫁其女於晉公子，令晉為之飾裝，晉疑魯之訛。從文衣之媵七十人，至晉，晉人愛其妾而賤公女。此可謂善嫁妾，而未可謂善嫁女也。楚人有賣其珠於鄭者，為木蘭之櫃，薰桂椒之櫝，綴以珠玉，飾以玫瑰，輯以羽翠。鄭人買其櫝而還其珠。此可謂善賣櫝矣，未可謂善鬻珠也。今世之談也，皆道辯說文辭之言，人主覽其文而忘其用。「其」，韓子作「有」，今以意改。墨子之說傳先王之道，論聖人之言，以宣告人。若辯其辭，則恐人懷其文忘其用，此字韓子無，據顧校增。直以文害用也。此與楚人鬻珠、秦伯嫁女同類，故其言多不辯。」韓非子外儲說左上篇。箸書三篇。 \\n  \\n 漢書蓺文志墨家田俅子三篇，本注云「先韓子。」蓋班固亦謂即田鳩也。 \\n  \\n 相里子，韓非子顯學篇、元和姓纂。名勤，莊子天下篇。釋文引司馬彪云「墨師也，姓相里名勤。」姓纂云「晉大夫里克為惠公所滅，克妻司成氏攜少子李連逃居相城，因為相里氏。李連玄孫相里勤，見莊子。」案：此疑唐時譜諜家之妄說，恐不足據。南方之墨師也。成玄英莊子疏。為三墨之一，韓非子顯學篇。箸書七篇。姓纂引韓子云「相里子，古賢也，箸書七篇。」案：韓子無此文。漢書蓺文志墨家亦無相里子書，姑存以僃攷。 \\n  \\n 相夫氏，韓非子顯學篇。元和姓纂二十陌，有伯夫氏，引韓子云「伯夫氏，墨家流也。」則唐本「相」或作「伯」，或當作「柏」，與「相」形近。亦三墨之一。 \\n  \\n 鄧陵子，南方之墨者，誦墨經，莊子天下篇。案姓纂云「楚公子食邑鄧陵，因氏焉。」據此，則鄧陵子蓋楚人。亦三墨之一，韓非子顯學篇。有箸書。姓纂云「鄧陵子箸書見韓子。」案：韓子亦無此文。 \\n  \\n 韓非子顯學篇云「自墨子之死也，有相里氏之墨，有相夫氏之墨，有鄧陵氏之墨，墨離為三。」 \\n  \\n 苦獲，南方墨者。莊子天下篇。 \\n  \\n 己齒，南方墨者。莊子天下篇。釋文引李頤云「苦獲、己齒，二人姓字也。」案：「姓字」當作「姓名」，疑並楚人。相里氏弟子： \\n  \\n 五侯子莊子天下篇。陶潛集聖賢群輔錄　案：五侯蓋姓五，五與伍同。古書伍子胥，姓多作五，非五人也。相里勤弟子與南方之墨者苦獲、己齒、鄧陵子之屬，俱誦墨經，而倍譎不同，相謂別墨，莊子天下篇。 \\n  \\n 案：墨經即墨辯，今書經、說四篇及大取小取二篇，蓋即相里子、鄧陵子之倫所傳誦而論說者也。 \\n  \\n 又案：陶潛集聖賢群輔錄末，附載三墨云「不累於俗，不飾於物，不尊於名，莊子天下篇作「不苟於人。」不忮於眾，此宋鉶尹文之墨。「鉶」，當從莊子作「鈃」，即孟子之宋牼也。裘褐為衣，跂蹻為服，日夜不休，以自苦為極者，相里勤、五侯子之墨。俱誦墨經而背譎不同，相為別墨。以堅白，此亦本莊子而文義未全，豈偽託者失其句讀，抑傳寫有脫誤邪？此苦獲、己齒、鄧陵子之墨。」此別據莊子天下篇為三墨，與韓非書殊異。北齊陽休之所編陶集即有此條。宋本陶集，宋庠後記云「八儒三墨二條，此似後人妄加，非陶公本意。」攷莊子本以宋鈃、尹文別為一家，不云亦為墨氏之學。以所舉二人學術大略攷之，其崇儉非鬥雖與墨氏相近，荀子非十二子篇以墨翟、宋鈃並偁。而師承實迥異，乃強以充三墨之數，而韓非所云相夫氏之墨者，反置不取，不知果何據也？宋鈃書，漢書蓺文志在小說家，云黃老意。尹文書在名家，今具存。其大道上篇云「大道治者，則名、法、儒、墨自廢。」又云「是道治者，謂之善人，藉名、法、儒、墨者，謂之不善人。」則二人皆不治墨氏之術，有明證矣。近俞正燮癸巳類稿墨學論亦以宋牼為墨徒，誤與群輔錄同。群輔錄本依託，不出淵明，而此條尤疏謬，今不據補錄。 \\n  \\n 我子，六國時人，元和姓纂引風俗通。為墨子之學，箸書二篇。漢蓺文志，顏注引劉向別錄。 \\n  \\n 纏子，廣韻二仙云「纏，又姓。漢書蓺文志有纏子著書。」案：漢志無纏子，此誤。修墨子之業以教於世。儒有董無心者，其言修而謬，其行篤而庸，欲事纏子，纏子曰：「文言華世，不中利民，傾危繳繞之辭，並不為墨子所修。勸善兼愛，則墨子重之。」意林引纏子。纏子與董無心相見講道，纏子稱墨家佑鬼神，引秦穆公有明德，上帝賜之十九年；董子難以堯舜不賜年，桀紂不夭死。論衡福虛篇。箸書一卷。意林。墨家鉅子： \\n  \\n 莊子天下篇說墨云：「以巨子為聖人，皆願為之尸，冀得為其後世。」郭象注云：「巨子最能辯其所是，以成其行。」釋文「『巨』，向秀、崔譔本作『鉅』。」向云：「墨家號其道理成者為鉅子，若儒家之碩儒。」呂氏春秋上德篇云：「墨者以為不聽鉅子不察。」又有墨者鉅子孟勝、田襄子、腹〈黃享〉三人，高誘以鉅子為人姓名，非也。以莊、呂二子所言推之，墨家鉅子，蓋若後世儒家大師，開門授徒，遠有端緒，非學行純卓者，固不足以當之矣。 \\n  \\n 孟勝為墨者鉅子，善荊之陽城君。高注云「鉅子、孟勝二人學墨道者也」，非是。陽城君令守於國，毀璜以為符，約曰：「符合聽之。」荊王薨，案即悼王。群臣攻吳起兵於喪所，陽城君與焉。荊罪之，陽城君走，荊收其國。孟勝曰：「受人之國，與之有符。今不見符，而力不能禁，不能死，不可。」其弟子徐弱諫孟勝曰：「死而有益陽城君，死之可矣。無益也，而絕墨者於世，不可。」孟勝曰：「不然。吾於陽城君也，非師則友也，非友則臣也。不死，自今以來求嚴師必不於墨者矣，求賢友必不於墨者矣，求良臣必不於墨者矣。死之，所以行墨者之義，而繼其業者也。我將屬鉅子於宋之田襄子。田襄子，賢者也，何患墨者之絕世也。」徐弱曰：「若夫子之言，弱請先死以除路。」還歿頭前於孟勝。因使二人傳鉅子於田襄子。高注云：「二人，孟勝之弟子也。」孟勝死，弟子死之者八十三人。二人舊本無此二字，畢校補。以致令於田襄子，欲反死孟勝於荊，田襄子止之曰：「孟子已傳鉅子於我矣！」不聽，「不」，舊本訛「當」，畢校正。遂反死之。呂氏春秋上德篇。 \\n  \\n 案：吳起之死在周安王二十一年，時墨子當尚在，詳親士篇。則孟勝、田襄子或親受業於墨子亦未可知。其為鉅子豈即墨子所命，為南方墨者之大師者邪？孟勝之死也，必屬鉅子於田襄子，明以傳學為重，亦若儒家之有師承宗派，佛氏之有傳授衣盋矣。 \\n  \\n 田襄子，宋之賢者。孟勝死荊陽城君之難，使弟子二人屬鉅子於田襄子。呂氏春秋上德篇。案：田襄子言行無攷。說苑尊賢篇有衛君問田讓語，疑即田襄子，附識以僃攷。 \\n  \\n 腹〈黃享〉為墨者鉅子，居秦。其子殺人。秦惠王曰：「先生之年長矣，非有它子也，寡人已令吏弗誅矣。先生之以此聽寡人也。」腹〈黃享〉對曰：「墨者之法：殺人者死，傷人者刑。此所以禁殺傷人也。夫禁殺傷人者，天下之大義也，王雖為之賜而令吏弗誅，腹〈黃享〉不可不行墨子之法。」不許惠王，而遂殺之。呂不韋曰：「子，人之所私也。忍所私以行大義，鉅子可謂公矣。」呂氏春秋去私篇高注云「鉅姓，子通稱，腹〈黃享〉，字也。」畢沅云「鉅子猶鉅儒、鉅公之稱，腹乃其姓耳。」案：畢說是也。孟勝弟子： \\n  \\n 徐弱，孟勝弟子，與孟勝同死楚陽城君之難。見前。墨氏雜家凡治墨術，而無從攷其學業優劣及傳授端緒者。 \\n  \\n 夷之，治墨家之道者，孟子滕文公上篇趙注。因徐辟而求見孟子。孟子曰：「吾固願見，今吾尚病，病愈，我且往見，夷子不來。」他日又求見孟子，孟子曰：「吾今則可以見矣。不直則道不見，我且直之。吾聞夷子墨者，墨之治喪也，以薄為其道也。夷子思以易天下，豈以為非是而不貴也？然而夷子葬其親厚，則是以所賤事親也。」徐子以告夷子。夷子曰：「儒者之道，古之人若保赤子，此言何謂也？之則以為愛無差等，施由親始。」徐子以告孟子。孟子曰：「夫夷子信以為人之親其兄之子為若親其鄰之赤子乎？彼有取爾也：赤子匍匐將入井，非赤子之罪也。且天之生物也，使之一本，而夷子二本故也。蓋上世嘗有不葬其親者，其親死則舉而委之於壑。他日過之，狐狸食之，蠅蚋姑嘬之，其顙有泚，睨而不視。夫泚也，非為人泚，中心達於面目。蓋歸反虆梩而掩之。掩之誠是也，則孝子仁人之掩其親，亦必有道矣。」徐子以告夷子。夷子憮然，為閒，曰：「命之矣！」孟子滕文公上篇。 \\n  \\n 謝子，呂氏春秋去宥篇、淮南子脩務訓，高注云「謝，姓也，子，通稱。」關東人也，學墨子之道。呂覽高注。說苑雜言篇作祁射子。梁玉繩呂子校補云「祁乃地名，祁屬太原，正是關東」，恐未塙。 \\n  \\n 唐姑果，淮南子脩務訓作「唐姑梁」。高注云「唐姓，名姑梁」。說苑雜言篇作「唐姑。」秦之墨者。淮南子，高注云「秦大夫」，疑誤。東方墨者謝子將西見秦惠王。淮南子、說苑，並云「惠王說之」。惠王問唐姑果，唐姑果恐王之親謝子賢於己也，對曰：「謝子東方之辯士也。淮南子作「山東辯士。」其為人甚險，將奮於說以取少主也。」淮南子作「固權說以取少主」。王因藏怒以待之。謝子至，說王，王弗聽。淮南子云「後日復見，逆而弗聽。」謝子不說，遂辭而行。呂氏春秋去宥篇。 \\n  \\n 某翟，鄭人。兄緩呻S吟Y裘氏之地。釋文云「裘氏，地名。」祗三年，而緩為儒，使其弟墨。儒墨相與辯，其父助翟。十年而緩自殺。莊子列禦寇篇，郭注云「翟，緩弟名」。案：未詳其姓氏。 \\n  \\n 案：唐姑果媢賢自營，違墨氏尚賢尚同之恉；鄭人翟爭論儒墨而殺其兄，則亦非悌弟也，故附於墨學雜家之末。又孟子告子篇，趙注謂告子兼治儒墨之學，其人無可攷。本書公孟篇有告子，亦恐非一人。淮南子人閒訓云「代君為墨而殘」。許注云「代君，趙之別國，不詳其名及時代。」則疑是趙武靈王子代君章，見趙世家。此並無可質證，謹附識於此，以僃攷。 \\n  \\n  \\n  \\n  \\n  \\n  \\n   \\n   \\n   \\n  "}
{"章节": "墨子後語下", "正文": "  \\n 墨子後語下 \\n 　 \\n  \\n 墨子緒聞第四 \\n  \\n 墨氏之學微矣！七國時，學者以孔墨並偁，孔子言滿天下，而墨子則遺文佚事，自七十一篇外所見殊尟。非徒以其為儒者所擯絀也，其為道瘠薄而寡澤，言之垂於世者，質而不華，務申其意而不馳騁其辭，故莊周謂其道大觳，使人憂，使人悲，其行難為。而楚王之問田鳩，亦病其言多而不辯。田鳩答以墨子之說傳先王之道，論聖人之言，若辯其辭，則恐人懷其文忘其用。韓非子外儲說上左。蓋孟荀之議未興，世之好文者固已弗心慊矣！秦漢諸子，若呂不韋、淮南王書，所采摭至博，至其援舉墨子之言，亦多本書所已見，絕無異聞。然孔氏遺書自六蓺外，緯〈亻矦〉之誣，家語、孔叢之偽，集語之雜，真膺糅莒，不易別擇。而墨氏之言行以誦述者少，轉無假託傅益之弊。則其僅存者雖不多，或尚碻然可信與！今采本書之外，秦漢舊籍所紀墨子言論行事，無論與本書異同，咸為甄緝。或一事而數書並見，亦悉附載之，以資讎勘。而七十一篇佚文，則畢氏所述略僃，固不勞綴錄也。 \\n  \\n 齊王問墨子曰：「古之學者為己，今之學者為人，何如？」對曰：「古之學者得一善言以附其身，今之學者得一善言務以悅人。」北堂書鈔八十三、太平御覽六百七引新序。案：齊王當即齊太王，此與意林引本書佚文略同，而文較詳，故錄之。說苑反質篇又有禽滑釐問墨子語，畢氏已采入佚文，今不錄。 \\n  \\n 景公外傲諸侯，內輕百姓，好勇力，崇樂以從嗜欲，諸侯不說，百姓不親。公患之，問於晏子曰：「古之聖王，其行若何？」晏子對曰：「其行公正而無邪，故讒人不得入；不阿黨，不私色，故群徒之卒不得容；薄身厚民，故聚斂之人不得行；不侵大國之地，不耗小國之民，故諸侯皆欲其尊；不劫人以兵甲，不威人以眾彊，故天下皆欲其彊；德行教訓加於諸侯，慈愛利澤加於百姓，故海內歸之若流水。今衰世君人者，辟邪阿黨，故讒諂群徒之卒繁；厚身養，薄視民，故聚歛之人行；侵大國之地，耗小國之民，故諸侯不欲其尊；劫人以甲兵，威人以眾彊，故天下不欲其彊；災害加於諸侯，勞苦施於百姓，故讎敵進伐，天下不救，貴戚離散，百姓不與。」元槧本訛「興」，據盧文弨校正。公曰：「然則何若？」敓曰：「請卑辭重幣以說於諸侯，輕罪省功以謝於百姓，其可乎？」公曰：「諾。」於是卑辭重幣而諸侯附，輕罪省功而百姓親。故小國入朝，燕、魯共貢。墨子聞之，曰：「晏子知道。道在為人，而失在為己。元本脫「在」字，據孫星衍校增。為人者重，自為者輕。景公自為而小國不為與，為人而諸侯為役，則道在為人，而行在反己矣。黃以周云「『行』，蓋『得』之剝文。」故晏子知道矣！」晏子春秋內篇問上。 \\n  \\n 景公與晏子立于曲潢之上，晏子稱曰：「衣莫若新，人莫若故。」公曰：「衣之新也，信善矣。人之故相知情。」有脫誤。晏子歸，負載，使人辭于公，曰：「嬰故老耄無能也，請毋服壯者之事。」公自治國，身弱于高、國，百姓大亂。公恐，復召晏子。諸侯忌其威，而高、國服其政。田疇墾辟，蠶桑豢牧之處不足，元本「牧」訛「收」，據盧文弨校正。絲蠶於燕，牧馬于魯，共貢入朝。墨子聞之曰：「晏子知道，晏公知窮矣！」晏子春秋內篇雜上。右墨子遺說。 \\n  \\n 公輸般為蒙天之階，階成，將以攻宋。墨子聞之，赴於楚，行十日十夜而至於郢。見般，曰：「聞子為階將以攻宋，宋何罪之有？無罪而攻之，不可謂仁。胡不已也？」公輸般曰：「不可。吾既以言之王矣。」墨子曰：「胡不見我於王？」公輸般曰：「諾。」墨子見楚王，曰：「今有人於此；舍其文軒，鄰有敝輿而欲竊之；舍其錦繡，鄰有短褐而欲竊之；舍其粱肉，鄰有糟糠而欲竊之。此為何若人？」王曰：「此為竊疾耳！」汪繼培云「一作『必竊疾矣』。」墨子曰：「荊之地方五千里，宋之地方五百里，此猶文軒之與敝輿也；荊有雲夢，犀兕麋鹿盈溢，江漢之魚鱉黿鼉為天下饒，宋所謂無雉兔鮒魚者也，猶粱肉之與糟糠也；荊有長松文梓楩柟豫章，宋無長木，此猶錦繡之與短褐也。臣以王之攻宋也，為與此同類。」王曰：「善哉！請無攻宋。」蓺文類聚八十八引尸子，又太平御覽三百三十六引尸子云「般為蒙天之階，階成，將以攻宋。墨子請獻十金，般曰吾義固不殺人，墨子再拜。」本書公輸篇文略同。 \\n  \\n 公輸般為楚設機，將以攻宋。墨子聞之，百舍重繭往見公輸般，謂之曰：「吾自宋聞子，吾欲藉子殺人。」宋本作「王」，吳師道云「一本作『｛一生｝』，唐武后『人』字。」黃丕烈云「公輸篇文略同。」公輸般曰：「吾義固不殺人。」墨子曰：「聞公為雲梯將以攻宋，宋何罪之有？義不殺王（一）而攻國，是不殺少而殺眾。敢問攻宋何義也？」公輸般服焉，請見之王。墨子見楚王，曰：「今有人於此：舍其文軒，鄰有弊輿而欲竊之；舍其錦繡，鄰有短褐鮑彪本「短」作「裋」。而欲竊之；舍其粱肉，鄰有糟糠而欲竊之。此為何若人也？」王曰：「必為有竊疾矣！」墨子曰：「荊之地方五千里，宋方五百里，此猶文軒之與弊輿也；荊有雲夢，犀兕麋鹿盈之，江漢魚鱉黿鼉為天下饒，宋所謂無雉兔鮒魚者也，此猶粱肉之與糟糠也；荊有長松文梓楩柟豫樟，鮑本作「章」。宋無長木，此猶錦繡之與短褐也。臣以王吏之攻宋，「臣」，宋本作「惡」，黃云「即『｛一忠｝』字。」案：「｛一忠｝」，武后「臣」字。為與此同類也。」王曰：「善哉！請無攻宋。」戰國策宋策。 \\n  \\n （一）據上文，「王」字似應作「人」。吳師道曰：「一本三『殺王』並作『殺｛一生｝』。」 \\n  \\n 公輸般為高雲梯，欲以攻宋。墨子聞之，自魯往，裂裳裹足日夜不休，十日十夜而至於郢。見荊王，曰：「臣，北方之鄙人也，聞大王將攻宋，信有之乎？」王曰：「然。」墨子曰：「必得宋乃攻之乎？亡其不得宋，且不義，猶攻之乎？」王曰：「必不得宋，且有不義，則曷為攻之？」墨子曰：「甚善。臣以宋必不可得。」王曰：「公輸般，天下之巧工也，已為攻宋之械矣。」墨子曰：「請令公輸般試攻之，臣請試守之。」於是公輸般設攻宋之械，墨子設守宋之僃，公輸般九攻之，舊本脫「公輸般」三字，畢沅據御覽三百二十校補。墨子九卻之，不能入。故荊輟不攻宋。墨子能以術禦荊免宋之難者，此之謂也。呂氏春秋愛類篇。案：呂氏春秋慎大覽，高注云「墨子曰：使公輸般攻宋之城，臣請為宋守之僃。公輸般九攻之，墨子九卻之。又令公輸般守僃，墨子九下之。」諸書並止言輸攻墨守，惟此注更有輸守墨攻事，不知何據，謹附識於此。 \\n  \\n 昔者楚欲攻宋，墨子聞而悼之，自魯趨而往，舊本脫，王念孫據北堂書鈔補。十日十夜，足重繭而不休息，裂裳裹足，「裂」下，舊本衍「衣」字，王據書鈔刪。至於郢。見楚王，曰：「臣聞大王舉兵將宋攻，計必得宋而後攻之乎？亡其苦眾勞民，「亡」，宋本作「忘」頓兵剉銳，「剉」，舊本作「挫」，今從宋本正。負天下以不義之名，而不得咫尺之地，猶且攻之乎？」王曰：必不得宋，又且為不義，曷為攻之！」墨子曰：「臣見大王之必傷義而不得宋。」王曰：「公輸，天下之巧士，作為雲梯之械，「為」字，舊本脫，據宋本補。設以攻宋，曷為弗取？」墨子曰：「令公輸設攻，臣請守之。」於是公輸般設攻宋之械，墨子設守宋之僃，九攻而墨子九卻之，弗能入。於是乃偃兵，輟不攻宋。淮南子脩務訓。 \\n  \\n 公輸般為雲梯之械，將攻宋。墨翟行自齊，行十日夜至郢。獻千金於般，曰：「北方有侮臣者，願子殺之。」般不悅，曰：「吾義固不殺人。」墨子再拜，曰：「吾聞子之梯以攻宋。楚有餘於地不足於民，殺所不足，爭所有餘，不可謂智；宋無罪而攻，不可謂仁；子義不殺少而殺眾，不可謂知類。」般子服。翟曰：「何不已乎？」曰：「既言之王矣。」曰：「何不見吾於王。」遂見之。墨解帶為城，以褋為械。般設九攻，而墨九卻之。般詘，而曰：「吾知所以距子矣。」問其故，墨曰：「般意不過欲殺臣，殺臣則宋莫能守。然臣弟子禽滑釐等三百人，持臣守器在宋城上以待楚矣。」王曰：「請無攻宋。」渚宮舊事二。 \\n  \\n 子墨子游公上過於越。公上過語墨子之義，越王說之，謂公上過曰：「子之師苟肯至越，請以故吳之地，陰江之浦，書社三百，以封夫子。」公上過往復於子墨子。子墨子曰：「子之觀越王也，能聽吾言，用吾道乎？」公上過曰：「殆未能也。」墨子曰：「不唯越王不知翟之意，雖子亦不知翟之意。若越王聽吾言，用吾道，翟度身而衣，量舊校云「一作『裹』。」腹而食，比於賓萌，未敢求仕。高注云「賓，客也。萌，民也。」越王不聽吾言，不用吾道，雖全越以與我，吾無所用之。越王不聽吾言，不用吾道，而受舊校云「一作『愛』。」其國，是舊校云「一作『退』。」以義翟也。義翟何必越？畢云「兩『翟』字，當是『糶』字之誤。」雖於中國亦可。」「呂氏春秋高義篇、本書魯問篇文略同。 \\n  \\n 墨子至郢，獻書惠王。王受而讀之，曰：「良書也。是寡人雖不得天下，而樂養賢人。請過，此上下有脫文。進曰百種，疑當作「進粟百鍾」。以待官舍人，不足須天下之賢君。」墨下脫「子」字。辭曰：「翟聞賢人進，道不行不受其賞，義不聽不處其朝。今書未用，請遂行矣。」將辭王而歸，王使穆賀以老辭。余注云「時惠王在位已五十年矣」。魯陽文君言於王曰：「墨子，北方賢聖人，君王不見，又不為禮，毋乃失士。」乃使文君追墨子，以書社五里疑當作「五百里」。封之，不受而去。渚宮舊事二。案：首數語與貴義篇及文選注所引本書佚文略同，見附錄。右墨子遺事。 \\n  \\n 墨子為木鳶三年而成，蜚一日而敗。弟子曰：「先生之巧，至能使木鳶飛。」墨子曰：「不如為車輗者巧也，用咫尺之木，不費一朝之事，而引三十石之任，致遠力多，久於歲數。今我為鳶三年而成，蜚一日而敗。」惠子聞之，曰：「墨子大巧，巧為輗，拙為鳶。」韓非子外儲說左上。淮南子齊俗訓云「魯般，墨子以木為鳶，而飛之三日不集，而不可使為工也。」論衡儒增篇云「儒書稱魯般、墨子之巧，刻木為鳶，飛之三日而不集。」案：本書魯問篇說公輸子削竹木以為〈昔隹〉，與此略同，疑傳聞之異。 \\n  \\n 夫班輸之雲梯，墨翟之飛鳶，張注云「墨子作木鳶，飛三日不集」。自謂能之極也。弟子東門賈、禽滑釐聞偃師之巧，以告二子，二子終身不敢語蓺，而時執規矩。列子湯問篇。案：東門賈蓋班輸弟子，故云以告二子。或謂亦墨子弟子，非是。 \\n  \\n 墨子服役百八十人，皆可使赴火蹈刃，死不旋踵，化之所致也。淮南子泰族訓。案：主術訓又云「孔丘墨翟脩先聖之術，通六蓺之論，口道其言，身行其志，慕義從風而為之服役者，不過數十人」，與此小異。 \\n  \\n 墨子見歧道而哭之。呂氏春秋疑似篇，高注云「為其可以南可以北，言乖別也。」賈子新書審微篇云「故墨子見衢路而哭之，悲一跬而繆千里也。」案：荀子王霸篇又云「楊朱哭衢涂。」蓋傳聞之異。 \\n  \\n 墨子非樂，不入朝歌之邑。淮南子說山訓。史記鄒陽傳云「邑號朝歌，而墨子迴車。」又說山訓，高注云「墨子尚儉不好樂，縣名朝歌，墨子不入」。 \\n  \\n 墨子見荊王，錦衣吹笙，因也。呂氏春秋貴因篇，高注云「墨子好儉非樂，錦與笙非其所服也，而為之，因荊王之所欲也。」蓺文類聚四十四引尸子云「墨子吹笙，墨子非樂，而於樂有是也。」 \\n  \\n 蓋聞孔丘、墨翟晝日諷誦習業，夜親見文王、周公旦而問焉。呂氏春秋博志篇。 \\n  \\n 繞梁之鳴，許史鼓之，非不樂也，墨子以為傷義，故不聽也。文選七命李注引尸子。　右墨子瑣事 \\n  \\n 墨子者名翟，宋人也，仕宋為大夫。外治經典，內修道術，著書十篇，號為墨子。世多學者，與儒家分途，務尚儉約，頗毀孔子。有公輸般者，為楚造雲梯之械，以攻宋。墨子聞之，往詣楚。腳壞，裂裳裹足，七日七夜到。見公輸般而說之，曰：「子為雲梯以攻宋，宋何罪之有？有餘於地而不足於民，殺所不足而爭所有餘，不可謂智；宋無罪而攻之，不可謂仁；知而不爭，不可謂忠；爭而不得，不可謂彊。」公輸般曰：「吾不可以已，言於王矣。」墨子見王，曰：「於今有人，捨其文軒，鄰有一弊輿而欲竊之；舍其錦繡，鄰有短褐而欲竊之；舍其粱肉，鄰有糟糠而欲竊之。此為何若人也？」王曰：「若然者，必有狂疾。」翟曰：「楚有雲夢之麋鹿，江漢之魚龜，為天下富，宋無雉兔鮒魚，猶粱肉與糟糠也；楚有杞梓豫章，宋無數丈之木，此猶錦繡之與短褐也。臣聞大王更議攻宋，有與此同。」王曰：「善哉。然公輸般已為雲梯，謂必取宋。」於是見公輸般。墨子解帶為城，以幞為械，公輸般乃設攻城之機，九變而墨子九拒之，公輸之攻城械盡，而墨子之守有餘也。公輸般曰：「吾知所以攻子矣，吾不言。」墨子曰：「吾知子所以攻我，我亦不言。」王問其故。墨子曰：「公輸之意，不過殺臣，謂宋莫能守耳。然臣弟子禽滑釐等三百人，早已操臣守禦之器，在宋城上而待楚寇矣！雖殺臣，不能絕也。」楚乃止，不復攻宋。墨子年八十有二，乃歎曰：「世事已可知，榮位非常保，將委流俗以從赤松子游耳！」乃入周狄山，精思道法，想像神仙。於是數聞左右山閒有誦書聲者，墨子臥後，又有人來以衣覆足。墨子乃伺之，忽見一人，乃起問之曰：「君豈非山岳之靈氣乎？將度世之神仙乎？願且少留，誨以道要。」神人曰：「知子有志好道，故來相候。子欲何求？」墨子曰：「願得長生，與天地相畢耳。」於是神人授以素書、朱英丸方、道靈教戒、五行變化，凡二十五篇。告墨子曰：「子有仙骨，又聰明，得此便成，不復須師。」墨子拜受合作，遂得其驗。乃撰集其要，以為五行記，乃得地仙，隱居以避戰國。至漢武帝時，遺使者楊違，束帛加璧以聘墨子。墨子不出，視其顏色常如五十許人。周游五嶽，不止一處。葛洪神仙傳　右附。 \\n  \\n 案：墨子法夏宗禹，與黃老不同術。晉宋以後，神仙家妄撰墨子為地仙之說，於是墨與道乃合為一。阮孝緒七錄有墨子枕中五行要記一卷，五行變化墨子五卷，隋志並云「梁有今亡」。案：抱朴子內篇遐覽云「變化之術大者，唯有墨子五行記，本有五卷。昔劉君安未仙去時，鈔取其要，以為一卷。」葛氏所說甚詳。蓋五行變化即五卷之全書。要記，即劉安所鈔一卷也。隋書經籍志醫方類有墨子枕內五行記要一卷，宋史蓺文志神仙類有太上墨子枕中記二卷，皆即是書。抱朴子神仙金汋經又載墨子丹法，蓋皆道家偽託之書。五代史唐家人傳云「魏州民自言有墨子術，能役鬼神，化丹砂水銀」，即此術也。蓋即葛傳所謂五行記者。明鬼之論忽變為服食練形，而七十一篇之外又增金丹變化之書，斯皆展轉依託，不可究詰。魏晉之閒，俗尚浮靡，嫁名偽冊，榛薉編錄，此亦其一矣。開元占經引墨子占，疑亦假託。稚川之傳，惟與公輸般論攻守事見本書，餘皆肊造，不足論。以其晉人舊帙，姑錄附於末，以識道家不經之談所由肇耑。至於年代彌遠，詭說日孳，生有夢烏之徵，伊世珍瑯嬛記引賈子說林，謂墨子姓翟名烏，其母夢日中赤烏入室，驚覺生烏，遂名之。其說謬妄，不足辯。說林古亦無是書，蓋即世珍所肊撰也。終以服丹而化，陶弘景真誥稽神樞篇云「墨狄子服金丹而告終。」若茲之類，誣誕尤甚，今無取焉。 \\n  \\n  \\n  \\n 墨學通論第五 \\n  \\n 春秋之後，道術紛歧，倡異說以名家者十餘，然惟儒墨為最盛，其相非亦最甚。墨書既非儒，儒家亦闢楊墨。楊氏晚出，復擯儒、墨而兼非之。然信從其學者少，固不能與墨抗行也。莊周曰：「兩怒必多溢惡之言。」人閒世篇。況夫樹一義以為櫫楬，而欲以易舉世之論，沿襲增益，務以相勝，則不得其平，豈非勢之所必至乎？今觀墨之非儒，固多誣妄，其於孔子，亦何傷於日月？而墨氏兼愛，固諄諄以孝慈為本，其書具在，可以勘驗。班固論墨家亦云「以孝視天下，是以尚同。」而孟子斥之，至同之無父之科，則亦少過矣。自漢以後，治教嫥一，學者咸宗孔孟，而墨氏大絀。然講學家剽竊孟荀之論，以自矜飾標識；綴文之士，習聞儒言，而莫之究察。其於墨也，多望而非之，以迄於今。學者童丱治舉業，至於皓首，習斥楊墨為異端，而未有讀其書，深究其本者。是暖姝之說也，安足與論道術流別哉！今集七國以遝於漢諸子之言涉墨氏者，而殿以唐昌黎韓子讀墨子之篇，條別其說，不加平議。雖復申駮雜陳，然否錯出，然視夫望而非之者，固較然其不同也。至後世文士眾講學家之論，則不復甄錄。世之君子，有秉心敬恕，精究古今學業純駁之故者，讀墨氏之遺書，而以此篇證其離合，必有以持其是非之平矣。秦漢諸子及史傳，涉儒墨者甚夥，華文氾論，無所發明，及荀韓諸子，難節葬、兼愛之論，而未明斥墨子者，今並不錄。 \\n  \\n 墨子之言，昭昭然為天下憂不足。夫不足，非天下之公患也，特墨子之私憂過計也。今是土之生五穀也，人善治之，則畝數盆，一歲而再獲之，楊注云「獲讀為穫」。然後瓜桃棗李，一本數以盆鼓，然後葷菜百疏以澤量，然後六畜禽獸，一而剸車，楊云「剸與專同，言一獸滿一車」。黿鼉魚鱉鰌鱣以時別，一而成群，然後飛鳥鳧鴈若煙海，然後昆蟲萬物生其閒，可以相食養者不可勝數也。夫天地之生物也固有餘，足以食人矣；麻葛繭絲鳥獸之羽毛齒革也，固有餘，足以衣人矣。夫有餘不足，非天下之公患也，特墨子之私憂過計也。天下之公患，亂傷之也。胡不嘗試相與求亂之者誰也？我以墨子之非樂也，則使天下亂；墨子之節用也，則使天下貧。非將墮之也，說不免焉。墨子大有天下，小有一國，將蹙然衣麤食惡，憂戚而非樂。若是則瘠，瘠則不足欲，不足欲則賞不行。墨子大有天下，小有一國，將少人徒，省官職，上功勞苦，與百姓均事業，齊功勞。若是則不威，不威則賞罰不行。賞不行，則賢者不可得而進也；罰不行，則不肖者不可得而退也。賢者不可得而進也，不肖者不可得而退也，則能不能不可得而官也。若是則萬物失宜，事變失應，上失天時，下失地利，中失人和，天下敖然，若燒若焦。楊云「敖讀為熬」。墨子雖為之衣褐帶索，嚽菽飲水，惡能足之乎？楊云「嚽與啜同」。既以伐其本，竭其原，而焦天下矣。故先王聖人為之不然。知夫為人主上者，不美不飾之不足以一民也，不富不厚之不足以管下，不威不強之不足以禁暴勝悍也，故必將撞大鐘、擊鳴鼓、吹笙竽、彈琴瑟以塞其耳；必將錭琢刻鏤、黼黻文章以塞其目；楊云「錭與彫同」。必將芻豢稻粱、五味芬芳以塞其口，然後眾人徒、僃官職、漸慶賞、嚴刑罰以戒其心。使天下生民之屬，皆知己之所願欲之舉在是于也，故其賞行；楊云：「是于，猶言于是。言生民所願欲皆在于是也。說苑亦作『是于也』。」皆知己之所畏恐之舉在是于也，故其罰威。賞行罰威，則賢者可得而進也，不肖者可得而退也，能不能可得而官也。若是則萬物得宜，事變得應，上得天時，下得地利，中得人和，則財貨渾渾如泉源，汸汸如河海，楊云「汸讀為滂，水多貌也。」暴暴如山丘，不時焚燒，無所臧之，夫天下何患乎不足也！故儒術誠行，則天下大而富使有功，楊云「大讀為泰，優泰也」。撞鐘擊鼓而和。詩曰「鐘鼓喤喤，管磬瑲瑲，降福穰穰。降福簡簡，威儀反反。既醉既飽，福祿來反」，此之謂也。謝墉云「『管磬瑲瑲』，元刻作『磬筦將將』。」故墨術誠行，則天下尚儉而彌貧，非鬥而日爭，楊云「墨子有非攻篇，非攻即非鬥也。」勞苦頓萃而愈無功，愀然憂戚，非樂而日不和。楊云「萃與顇同」。詩曰「天方薦瘥，喪亂弘多。民言無嘉，憯莫懲嗟」，此之謂也。荀子富國篇。右難節用。 \\n  \\n 夫樂者樂也，人情之所必不免也。故人不能無樂，樂則必發於聲音，形於動靜，而人之道，聲音動靜，性術之變盡是矣。故人不能不樂，樂則不能無形，形而不為道則不能無亂。先王惡其亂也，故制雅頌之聲以道之，使其聲足以樂而不流，使其文足以辨而不諰，謝墉云「禮記樂記作『論而不息』，史記樂書作『綸而不息』，此作『諰』乃『〈言息〉』之訛。莊子人閒世篇『氣息茀然』。向本作『〈言息〉』，崔本亦同。」使其曲直繁省，廉肉節奏，足以感動人之善心，謝云「『繁省』，史記同，禮記作『繁瘠』。」使夫邪汗之氣無由得接焉，是先王立樂之方也。而墨子非之柰何？故樂在宗廟之中，君臣上下同聽之，則莫不和敬；閨門之內父子兄弟同聽之，則莫不和親；鄉里族長之中長少同聽之，則莫不和順。故樂者審一以定和者也，比物以飾節者也，合奏以成文者也，謝云「禮記作『節奏合以成文』，史記同。」足以率一道，足以治萬變，是先王立樂之術也。而墨子非之柰何？故聽其雅頌之聲，而志意得廣焉，執其干戚，習其俯仰屈伸，而容貌得莊焉，行其綴兆、要其節奏，而行列得正焉，進退得齊焉。故樂者，出所以征誅也，入所以揖讓也，征誅揖讓其義一也。出所以征誅，則莫不聽從，入所以揖讓，則莫不從服。故樂者天下之大齊也，中和之紀也，人情之所必不免也，是先王立樂之術也。而墨子非之柰何？且樂者，先王之所以飾喜也，軍旅鈇鉞者，先王之所以飾怒也。先王喜怒皆得其齊焉。謝云「禮記『齊』作『儕』。」是故喜而天下和之，怒而暴亂畏之。先王之道，禮樂正其盛者也。而墨子非之，故曰墨子之於道也，猶瞽之於白黑也，猶聾之於清濁也，猶之楚而北求之也。夫聲樂之入人也深，其化人也速，故先王謹為之文。樂中平則民和而不流，樂莊肅則民齊而不亂。民和齊則兵勁城固，敵國不敢嬰也，如是則百姓莫不安其處、樂其鄉，以至足其上矣。然後名聲於是白，光輝於是大，四海之民莫不願得以為師，是王者之始也。樂姚冶以險，則民流僈鄙賤矣。流僈則亂，鄙賤則爭，亂爭則兵弱城犯，敵國危之。如是，則百姓不安其處，不樂其鄉，不足其上矣。故禮樂廢而邪音起者，危削侮辱之本也。故先王貴禮樂而賤邪音，其在序官也，日修憲命，審誅賞，禁淫聲，以時順修，使夷俗邪音不敢亂雅，太師之事也。墨子曰；「樂者，聖王之所非也，而儒者為之，過也。」君子以為不然：樂者聖人之所樂也，而可以善民心，其感人深，其移風易俗，故先王導之以禮樂而民和睦。夫民有好惡之情，而無喜怒之應則亂，先王惡其亂也，故修其行、正其樂，而天下順焉。故齊衰之服，哭泣之聲，使人之心悲；帶甲嬰〈革由〉歌於行伍，使人之心傷；姚治之容，鄭、衛之音，使人之心淫；紳端章甫，舞韶歌武，使人之心莊。故君子耳不聽淫聲，目不視女色，口不出惡言，此三者君子慎之。凡姦聲感人而逆氣應之，逆氣成象而亂生焉。正聲感人而順氣應之，順氣成象而治生焉。唱和有應，善惡相象，故君子慎其所去就也。君子以鐘鼓道志，以琴瑟樂心，動以干戚，飾以羽旄，從以磬管，謝云「元刻作『簫管』，與禮記同」。故其清明象天，其廣大象地，其俯仰周旋有似於四時。謝云「元刻『周旋』作『隨還』。」故樂行而志清，禮修而行成，耳目聰明，血氣和平，移風易俗，天下皆寧，莫善於樂。謝云「宋本作『美善相樂』」。故曰樂者樂也。君子樂得其道，小人樂得其欲。以道制欲則樂而不亂，以欲忘道則惑而不樂。故樂者所以道樂也，金石絲竹所以道德也，樂行而民鄉方矣。故樂者治人之盛者也，而墨子非之。且樂也者，和之不可變者也，禮也者，理之不可易者也。樂合同，禮別異，禮樂之統，管乎人心矣。窮本極變，樂之情也；著誠去偽，禮之經也。墨子非之，幾遇刑也。明王已沒，莫之正也。愚者學之，危其身也。君子明樂，乃其德也。亂世惡善，不此聽也。於乎哀哉，不得成也！弟子勉學，無所營也。謝云「『勉』，元刻作『免』，古通用」。荀子樂論篇。右難非樂。 \\n  \\n 墨子稱：景公問晏子以孔子而不對，又問，三皆不對。公曰：「以孔子語寡人者眾矣，俱以為賢人，今問子而不對，何也？」晏子曰：「嬰聞孔子之荊，知白公謀而奉之以石乞。勸下亂上，教臣弒君，非聖賢之行也？」見非儒下篇。詰之曰：楚昭王之世夫子應聘如荊，不用而反，周旋乎陳、宋、齊、衛。楚昭王卒，惠王立，十年，令尹子西乃召王孫勝以為白公。宋咸注云「史云二年，此云十年」。是時魯哀公十五年也，夫子自衛反魯居五年矣。白公立一年，然後乃謀作亂。亂作在哀公十六年秋也，夫子已卒十旬矣。墨子雖欲謗毀聖人，虛造妄言，柰此年世不相值何？墨子曰：「孔子至齊，見景公，公悅之，封之於尼谿。晏子曰：『不可。夫儒浩居而自順，「浩」，宋本作「法」，明刻本作「浩」，與非儒篇同，今從之。立命而怠事，崇喪遂哀，盛用繁禮，其道不可以治國，其學不可以導家。』非儒篇作「眾」，此疑誤。公曰：『善』。」見非儒下篇。詰之曰：即如此言，晏子為非儒惡禮，不欲崇喪遂哀也。察傳記，晏子之所行，未有以異於儒焉。又景公問所以為政，晏子荅以禮云，景公（一）曰：「禮其可以治乎？」晏子曰：「禮於政與天地並。」此則未有以惡於禮也。晏桓子卒，晏嬰斬衰枕草，苴絰帶杖，菅菲食粥，居於倚廬，遂哀三年。此又未有以異於儒也。若能以口非之，而躬行之，晏子所弗為。 \\n  \\n （一）原作「晏公」，據孔叢子詰墨篇改。 \\n  \\n 墨子曰：「孔子怒景公之不封己，乃樹鴟夷子皮於田常之門（一）。」見非儒下篇。詰之曰：「夫樹人，為信己也。記曰『孔子適齊，惡陳常而終不見。常病之，亦惡孔子。』交相惡而又任事，其然矣。記又曰『陳常弒其君，孔子齋戒沐浴而朝請討之。』觀其終，不樹子皮審矣。」 \\n  \\n （一）原作「問」，據非儒下篇改。 \\n  \\n 墨子曰：「孔子為魯司寇，舍公家而奉季孫。」見非儒下篇。詰之曰：「若以季孫為相，司寇統焉，奉之自法也。若附意季孫，季孫既受女樂，則孔子去之；季孫欲殺囚，則孔子赦之，非苟順之謂也。」 \\n  \\n 墨子曰：「孔子厄於陳、蔡之閒，子路烹豚，孔子不問肉之所由來而食之；剝人之衣以沽酒，孔子不問酒之所由來而飲之。」見非儒下篇。詰之曰：「所謂厄者，沽酒無處，藜羹不粒，乏食七日，若烹豚飲酒，則何言乎厄？斯不然矣。且子路為人，勇於見義，縱有豚酒，不以義不取之可知也，又何問焉？」 \\n  \\n 墨子曰：「孔子諸弟子，子貢、季路輔孔悝以亂衛，陽虎亂魯，佛肸以中牟叛，漆雕開形殘。」見非儒下篇。詰之曰：「如此言，衛之亂，子貢、季路為之耶？斯不待言而了矣。陽虎欲見孔子，孔子不見，何弟子之有？佛肸以中牟叛，召孔子，則有之矣，為孔子弟子，未之聞也。且漆雕開形殘，非行己之致，何傷於德哉！」 \\n  \\n 墨子曰：「孔子相魯，齊景公患之，謂晏子曰：『鄰有聖人，國之憂也。今孔子相魯，為之若何？』晏子對曰：『君其勿憂。彼魯君，弱主也，孔子，聖相也。不如陰重孔子，欲以相齊，則必強諫魯君，魯君不聽，將適齊，君勿受，則孔子困矣。」今本書無。畢沅云：「疑非儒上篇佚文」。詰之曰：按如此辭，則景公、晏子畏孔子之聖也。上乃云「乃」，宋本作「而」。非聖賢之行，上下相反，若晏子悖，可也，否宋本作「不然」。則不然矣。 \\n  \\n 墨子曰：孔子見景公，公曰：「先生素不見晏子乎？」對曰：「晏子事三君而得順焉，是有三心，所以不見也。」公告晏子。晏子曰：「三君皆欲其國安，是以嬰得順也。聞君子獨立不慚於影，今孔子伐樹削跡，不自以為辱，身窮陳、蔡，不自以為約。始吾望儒貴之，今則疑之。」畢云「疑非儒上篇佚文」。詰之曰：若是乎，孔子、晏子交相毀也。小人有之，君子則否。孔子曰：「靈公汙，而晏子事之以潔；莊公怯，而晏子事之以勇；景公侈，而晏子事之以儉。晏子，君子也。」梁丘據問曰：「晏子事三君而不同心，而俱順焉，仁人固多心乎？」晏子曰：「一心可以事百君，百心不可以事一君。故三君之心非一也，而嬰之心非三也。」孔子聞之曰：「小子記之！晏子以一心事三君，君子也。」如此，則孔子譽晏子，非所謂毀而不見也。景公問晏子曰：「若人之眾，則有孔子乎？」對曰：「孔子者，君子行有節者也。」晏子又曰：「盈成匡，晏子春秋外篇作「盆成适」，此疑誤。父之孝子。兄之弟弟也。其父尚為孔子門人。「尚」，晏子春秋作「嘗」，古通。門人且以為貴，則其師亦不賤矣。」是則晏子亦譽孔子可知也。夫德之不修，己之罪也，不幸而屈於人，己之命也。伐樹削跡，絕糧七日，何約乎哉！明刻本作「故」，據宋本正。若晏子以此而疑儒，則晏子亦不足賢矣。 \\n  \\n 墨子曰：景公祭路寢，聞哭聲，問梁丘據，對曰：「魯孔子之徒也。其母死，服喪三年，「喪」，宋本作「哀」。哭泣甚哀。」公曰：「豈不可哉？」晏子曰：「古者聖人非不能也，而不為者，知其無補於死者，而深害生事故也。」畢云「疑非儒上篇佚文」。詰之曰：墨子欲以親死不服，三日哭而已，於意安者，卒自行之，空用晏子為引，而同乎己，適證其非耳。且晏子服父禮，則無緣非行禮者也。曹明問子魚曰：「觀子詰墨者之辭，事義相反，墨者妄矣。假使墨者復起，對之乎？」荅曰：「苟得其理，雖百墨，吾益明白焉。失其正，雖一人，猶不能當前也。墨子之所引者，矯晏子，晏子之善吾先君，先君之善晏子，其事庸盡乎？」曹明曰：「可得聞諸？」子魚曰：「昔齊景公問晏子曰：『吾欲善治，可以伯諸侯乎？』「伯」，明刻作「霸」，今從宋本。對曰：『官未具也。臣亟以聞，而君未肯然也。臣聞孔子聖人，然猶居處勌惰，廉隅不修，則原憲季羔侍；氣鬱而疾，宋本作「一食血氣不休」，今從明刻本，與晏子春秋內篇問上合。志意不通，則仲由卜商侍；德不盛，行不勤，則顏、閔、冉、雍侍。今君之朝臣萬人，立車千乘，不善之政加於下民者眾矣，未能以聞者。臣故曰：官未僃也。』此又晏子之善孔子者也。子曰：『晏平仲善與人交，久而敬之。』此又孔子之貴晏子者也。」曹明曰：「吾始謂墨子可疑，今則決妄不疑矣。」孔叢子詰墨篇。　右難非儒。 \\n  \\n 三年之喪，是強人所不及，而以偽輔情也。三月之服，是絕哀而迫切之性也。夫儒墨不原人情之終始，而務以行相反之制。淮南子齊俗訓。高注云「三月之服，夏后氏之禮。」　右難節葬 \\n  \\n 聖賢之業，皆以薄葬省用為務。然而世尚厚葬，有奢泰之失者，儒家論不明，墨家議之非故也。墨家之議右鬼，以為人死輒為神鬼，而有知能，形而害人，故引杜伯之類以為效驗。儒家不從，以為死人無知，不能為鬼，然而賻祭僃物者，示不負死以觀生也。陸賈依儒家而說，故其立語不肯明處。劉子政舉薄葬之奏，務欲省用，不能極論。是以世俗內持狐疑之議，外聞杜伯之類，又見病且終者，墓中死人來與相見，故遂信是。謂死如生，閔死獨葬，魂孤無副，丘墓閉藏，穀物乏匱，故作偶人，以侍尸柩，多藏食物，以歆精魂。積浸流至，或破家盡業以充死棺，殺人以殉葬，以快生意，非知其內無益，而奢侈之心外相慕也。以為死人有知，與生人無以異。孔子非之，而亦無以定實。然而陸賈之論，兩無所處。劉子政奏亦不能明儒家無知之驗，墨家有知之故。事莫明於有效，論莫定於有證，空言虛語，雖得道心，人猶不信。是以世俗輕愚信禍福者，畏死不懼義，重死不顧生，竭財以事神，空家以送終。辯士文人有效驗，若墨家之以杜伯為據。則死無知之實可明，薄葬省財之教可立也。今墨家非儒，儒家非墨，各有所持，故乖不合，業難齊同，故二家爭論。世無祭祀復生之人，故死生之義未有所定。實者死人闇昧，與人殊途，其實荒忽，難得深知。有知無知之情不可定，為鬼之實不可是。通人知士雖博覽古今，窺涉百家，條入葉貫，不能審知。唯聖心賢意，方比物類，為能實之。夫論不留精澄意，苟以外效立事是非，信聞見於外，不詮訂於內，是用耳目論，不以心意議也。夫以耳目論，則以虛象為言；虛象效，則以實事為非。是故是非者，不徒耳目，必開心意。墨議不以心而原物，苟信聞見，則雖效驗章明，猶為失實。失實之議難以教，雖得愚民之欲，不合知者之心。喪物索用無益於世，此蓋墨術所以不傳也。墨家之議，自違其術，其薄葬而又右鬼。右鬼引效，以杜伯為驗。杜伯死人，如謂杜伯為鬼，則夫死者審有知，如有知而薄葬之，是怒死人也。情Q欲Y厚而惡薄，以薄受死者之責，雖右鬼，其何益哉？如以鬼非死人，則其信杜伯非也；如以鬼是死人，則其薄葬非也。術用乖錯，首尾相違，故以為非，非與是不明，皆不可行。王充論衡薄葬篇。　右難明鬼節葬。 \\n  \\n 儒家之宗孔子也，墨家之祖墨翟也。且案儒道傳而墨法廢者，儒之道義可為，而墨之法議難從也。何以驗之？墨家薄葬右鬼，道乖相反，違其實宜以難從也。乖違如何？使鬼非死人之精也，右之未可知；今墨家謂鬼審人之精也，厚其精而薄其屍，此於其神厚而於其體薄也，薄厚不相勝，華實不相副，則怒而降禍，雖有其鬼，終以死恨。人情Q欲Y厚惡薄，神心猶然，用墨子之法事鬼求福，福罕至而禍常來也。以一況百，而墨家為法，皆若此類也。廢而不傳，蓋有以也。論衡案書篇。　右難明鬼。 \\n  \\n 墨子貴兼，孔子貴公，皇子貴衷，田子貴均，列子貴虛，料子貴別，囿其學之相非也，數世矣而已。何焯校云「『而』下疑脫『不』字。」皆弇於私也。爾雅釋詁邢昺疏引尸子廣澤篇、呂氏春秋不二篇云「老耽貴柔，孔子貴仁，墨翟貴廉，關尹貴清，子列子貴虛，陳駢貴齊，陽生貴已，孫臏貴勢，王廖貴先，兒良貴後。」案：呂覽云：「墨子貴廉。」「廉」疑即「兼」之借字。 \\n  \\n 孟子曰「楊氏為我，是無君也；墨氏兼愛，是無父也，無父無君，是禽獸也！」孟子滕文公上篇。孟子曰「墨子兼愛，摩頂放踵，利天下為之。」告子下篇。 \\n  \\n 不侈於後世，不靡於萬物，不暉於數度，釋文云「『暉』，崔本作『渾』。」以繩墨自矯而僃世之急，古之道術有在於是者。墨翟、禽滑釐聞其風而說之，「說」，成玄英本作「悅」。為之大過，「大」，成本作「太」。己之大順。釋文云「『順』或作『循』。」案：成本作「循」。疏云「循，順也」。作為非樂，命之曰節用；生不歌，死無服。墨子氾愛兼利而非鬥，其道不怒；又好學而博，不異，不與先王同，毀古之禮樂。黃帝有咸池，堯有大章，舜有大韶，禹有大夏，湯有大濩，文王有辟雍之樂，武王、周公作武。古之喪禮，貴賤有儀，上下有等，天子棺槨七重，諸侯五重，大夫三重，士再重。今墨子獨生不歌，死不服，桐棺三寸而無槨，以為法式。以此教人，恐不愛人；以此自行，固不愛己。未敗墨子道，釋文云「『敗』或作為『毀』。墨子是一家之正，故不可以為敗也。崔云：未壞其道。」雖然，歌而非歌，哭而非哭，樂而非樂，是果類乎？其生也勤，其死也薄，其道大觳；郭注云「觳，無潤也」。使人憂，使人悲，其行難為也，恐其不可以為聖人之道，反天下之心，天下不堪。墨子雖獨能任，柰天下何！離於天下，其去王也遠矣。墨子稱道曰：「昔者成本無「者」字。禹之湮洪水，決江河而通四夷九州也，名川三百，支川三千，釋文云「『支川』，本或作『支流』」。小者無數。禹親自操橐耜而九雜天下之川，腓無胈，脛無毛，沐甚雨，櫛疾風，置萬國。禹大聖也，而形勞天下也如此。」釋文「橐」作「槁」。云：「『槁』，舊古考反。崔郭音託，字則應作『橐』。崔云『囊也』。司馬云：『盛土器也。』『九』音鳩，本亦作『鳩』，聚也。『雜』，本或作『籴』，音同。崔云『所治非一，故曰雜也』。崔本『甚』作『湛』，音淫」。詒讓案：此當從「橐」為是，釋文本非，成本亦作「橐」，疏同。司馬義又云「舟楫往來，九州雜易。又解：凡經九度，言九雜也。又本作鳩者，言鳩雜川谷以導江河也。」案：九雜猶言九帀也，成引一解云「經九度」者是也。諸說並未得其恉。使後世之墨者，多以裘褐為衣，以跂蹻為服，日夜不休，以自苦為極，釋文云「李云『麻日屩，木日屐。』屐與跂同，屩與蹻同。」曰：「不能如此，非禹之道也，不足謂墨。」相里勤之弟子五侯之徒，南方之墨者苦獲、己齒、鄧陵子之屬，俱誦墨經，而倍譎不同，相謂別墨；以堅白同異之辯相訾，以觭偶不仵之辭相應；以巨子為聖人，釋文云「『巨』子，向、崔本作『鉅』。」皆願為之尸，冀得為其後世，至今不決。墨翟禽滑釐之意則是，其行則非也。將使後世之墨者，必自苦以腓無胈，脛無毛，相進而已矣。亂之上也，治之下也。雖然，墨子真天下之好也，將求之不得也，雖枯槁不舍也。才士也夫！莊子天下篇。駢於辯者，纍瓦結繩竄句，遊心於堅白同異之閒，而敝跬譽無用之言非乎？而楊墨是已。莊子駢拇篇。不知壹天下、建國家之權稱，上功用、大儉約而僈差等，曾不足以容辨異、縣君臣。然而其持之有故，其言之成理，足以欺惑愚眾，是墨翟、宋鈃也。荀子非十二子篇。今以一人兼聽天下，日有餘而治不足者，使人為之也。大有天下，小有一國，必自為之然後可，則勞苦耗顇莫甚焉。如是，則雖臧獲不肯與天子易埶業。以是縣天下，一四海，何故必自為之？為之者，役夫之道也，墨子之說也。論德使能而官施之者，聖王之道也，儒之所謹守也。荀子王霸篇。 \\n  \\n 墨子有見於齊，無見於畸；楊注云「畸，謂不齊也。墨子著書有上同、兼愛，是見齊而不見畸也。」有齊而無畸，則政令不施。楊注云：「夫施政令所以治不齊者，若上同，則政令何施也？」荀子天論篇。 \\n  \\n 墨子蔽於用而不知文，楊注云：「欲使上下勤力，股無胈、脛無毛，而不知貴賤等級之文飾也。」宋子蔽於欲而不知得，慎子蔽於法而不知賢，申子蔽於埶而不知知。楊云「下知音智」。惠子蔽於辭而不知實，莊子蔽於天而不知人。故由用謂之道盡利矣，楊云「由，從也。若由於用，則天下之道無復仁義，皆盡於求利也。」由俗謂之道盡嗛矣，楊云「『俗』當為『欲』，『嗛』與『慊』同，快也。」由法謂之道盡數矣，由埶謂之道盡便矣，由辭謂之道盡論矣，由天謂之道盡因矣：此數具者，皆道之一隅也。夫道者，體常而盡變，一隅不足以舉之。曲知之人，觀於道之一隅而未之能識也；故以為足而飾之，內以自亂，外以惑人，上以蔽下，下以蔽上，此蔽塞之禍也。荀子解蔽篇。 \\n  \\n 世之顯學，儒墨也。儒之所至，孔丘也；墨之所至，墨翟也。自孔子之死也，有子張之儒，有子思之儒，有顏氏之儒，有孟氏之儒，有漆雕氏之儒，有仲良氏之儒，道藏本「良」作「梁」，聖賢群輔錄同，今從宋本。良、梁字通。有孫氏之儒，顧廣圻云「即荀卿。」案：顧說是也。群輔錄作「公孫氏」，疑不足據。有樂正氏之儒。自墨子之死也，有相里氏之墨，有相夫氏之墨，有鄧陵氏之墨。故孔墨之後，儒分為八，墨離為三，取舍相反、不同，而皆自謂真孔墨。孔墨不可復生，將誰使定世之學乎？孔子、墨子俱道堯舜，而取舍不同，皆自謂真堯舜。堯舜不復生，將誰使定儒墨之誠乎：殷周七百餘歲，虞夏二千餘歲，而不能定儒墨之真，今乃欲審堯舜之道於三千歲之前，意者其不可必乎！無參驗而必之者，愚也；弗能必而據之者，誣也。故明據先王，必定堯舜者，非愚則誣也。愚誣之學，雜反之行，明主弗受也。墨者之葬也，冬日冬服，夏日夏服，桐棺三寸，服喪三月，世主以為儉而禮之。「主」字舊本脫，今據盧文弨、顧廣圻校補。儒者破家而葬，服喪三年，大毀扶杖，世主以為孝而禮之。夫是墨子之儉，將非孔子之侈也；是孔子之孝，將非墨子之戾也。今孝戾、侈儉俱在儒墨，而上兼禮之。韓非子顯學篇。 \\n  \\n 夫弦歌鼓舞以為樂，盤旋揖讓以脩禮，厚葬久喪以送死，孔子之所立也，而墨子非之。兼愛尚宋本作「上」。賢，右鬼非命，墨子之所立也，而楊子非之。淮南子氾論訓。 \\n  \\n 墨子學儒者之業，受孔子之術，以為其禮煩擾而不悅，許注云：「悅，易也」。王念孫云「當為侻」。厚葬靡財而貧民，服傷生而害事，王云「當云『久服』，此脫『久』字。」故背周道而用夏政。禹之時，天下大水，禹身執虆臿，今本訛「垂」，據宋本正。以為民先，剔河而道九岐，鑿江而通九路，辟五湖而定東海，當此之時，燒不暇撌，擩不給扢，死陵者葬陵，死澤者葬澤，故節財薄葬閑宋本作為「閒」。服生焉。淮南子要略。 \\n  \\n 蓋墨翟宋之大夫，善守禦，為節用。或曰並孔子時，或曰在其後。史記孟子荀卿傳。 \\n  \\n 墨者儉而難遵，是以其事不可偏循。然其彊本節用，不可廢也。墨者亦尚堯舜道，言其德行，曰：「堂高三尺，土階三等，茅茨不翦，采椽不刮；食土簋，集解「徐廣曰：一作〈土畱〉。」啜土刑，糲粱之食，藜藿之羹；夏日葛衣，冬日鹿裘。其送死，桐棺三寸，舉音不盡其哀，教喪禮，必以此為萬民之率。使天下法若此，則尊卑無別也。夫世異時移，事業不必同，故曰儉而難遵。要曰彊本節用，則人給家足之道也，此墨子之所長，雖百家弗能廢也。史記自序司馬談論六家要指。 \\n  \\n 儒譏墨以上同、兼愛、上賢、明鬼，而孔子畏大人，居是邦不非其大夫，春秋譏專臣，不上同哉？孔子泛愛親仁，以博施濟眾為聖，不兼愛哉？孔子賢賢，以四科進褒弟子，疾沒世而名不稱，不上賢哉？孔子祭如在，譏祭如不祭者，曰：「我祭則受福」，不明鬼哉？儒墨同是堯舜，同非桀紂，同修身正心以治天下國家，奚不相悅如是哉？余以為辯生於末學，各務售其師之說，非二師之道本然也。孔子必用墨子，墨子必用孔子，不相用不足為孔墨。韓愈昌黎集讀墨子。　右通論。墨家諸子鉤沈第六 \\n  \\n 劉歆七略諸子十家，墨為第六。漢志箸錄六家，自墨子書外，史佚遠在周初，為墨學所從出。史佚書，漢以後不傳，近馬國翰輯本一卷，僅錄左傳、周書所載史佚語及遺事數條，無由定其為二篇之佚文，今不錄。胡非隋巢二子，皆墨子弟子；田俅與秦惠王同時，似亦逮見墨子者；我子則六國時為墨學者，我子書，漢以後不傳，古書亦絕無援引。時代或稍後與？田俅書惟阮孝緒七錄尚箸錄，唐初已亡。見隋志。隋經籍志、唐經籍蓺文志及梁庾仲容子鈔、見意林及高似孫子略。馬總意林，僅錄胡非、隋巢二家，餘並不存。而別增纏子一家，則即漢志儒家董無心之書也。至宋崇文總目而盡亡。惟纏子為董子，宋時尚存，崇文目及宋史蓺文志並入儒家。使非墨子本書具存，則九流幾絕其一，甚足悕也。田俅以下四家之書，近世有馬國翰校輯本，田俅、隨巢書，別有仁和勞格輯本，不及馬本之詳。檢覈群書，不無遺闕，今略為校補，都為一篇。孤文碎語，不足以攷其閎恉。然田俅盛陳符瑞，非墨氏徵實之學，與其自對楚王以文害用之論，亦復乖啎，或出依託。隨巢、胡非則多主於明鬼、非鬥，與七十一篇之恉若合符契。而隨巢之說兼愛曰「有疏而無絕，有後而無遺」，則尤純篤無疵。是知愛無差等之論，蓋墨家傳述之末失，後人抵巇蹈瑕，遂為射者之的，其本意固不如是也。捊而錄之，以見先秦墨家沿流之論，或亦網羅放失者所不廢乎？ \\n  \\n  \\n  \\n  \\n  \\n  \\n  \\n  \\n   \\n  "}
{"章节": "附錄", "正文": "  \\n 附錄 \\n 　 \\n  \\n 　墨家諸子箸錄 \\n  \\n 漢書蓺文志諸子： \\n  \\n 尹佚二篇。周臣，在成、康時也。田俅子三篇。先韓子。我子一篇。顏注引劉向云「為墨子之學」。隨巢子六篇墨翟弟子。胡非子三篇。墨翟弟子。墨子七十一篇。名翟，為宋大夫，在孔子後。右墨六家八十六篇。墨家者流，蓋出於清廟之守，茅屋采椽，是以貴儉；養三老五更，是以兼愛；選士大射，是以上賢；宗祀嚴父，是以右鬼；如淳曰「右鬼，謂信鬼神，如杜伯射宣王，是親鬼而右之。」師古曰「右，猶尊尚也」。詒讓案：右鬼，即本書明鬼三篇。順四時而行，是以非命；蘇林曰「非有命者，言儒者執有命，而反勸人修德積善，政教與行相反，故譏之也。」如淳曰「言無吉凶之命，但有賢不肖善惡」。以孝視天下，是以上同，如淳曰「言皆同可以治也。」師古曰「墨子有節用、兼愛、上賢、明鬼神、非命、上同等諸篇，故志歷序其本意也。」此其所長也。及蔽者為之，見儉之利，因以非禮；推兼愛之意，而不知別親疏。阮孝緒七錄子錄： \\n  \\n 墨部四種，四帙一十九卷。廣弘明集三。 \\n  \\n 案：阮錄久佚，其細目弘明集未載。以隋志攷之，蓋墨子十五卷、目一卷，隨巢子一卷，胡非子一卷，田俅子一卷，隋志云梁有，即據阮錄言之。通為四帙一十九卷，與都數正合。隋書經籍志子： \\n  \\n 墨子十五卷、目一卷，宋大夫墨翟撰。隨巢子一卷，巢似墨翟弟子。胡非子一卷。非似墨翟弟子，梁有田俅子一卷，亡。右三部，合一十七卷。墨者，強本節用之術也，上述堯舜之道，夏禹之行，茅茨不翦，糲粱之食，桐棺三寸，貴儉兼愛，嚴父上德，以孝示天下，右鬼神而非命。漢書以為本出清廟之守，然則周官宗伯「掌建邦之天神地祗人鬼」，肆師「掌立國祀，及兆中廟中之禁令」，是其職也。愚者為之，則守於節儉，不達時變；推心兼愛，而混於親疏也。舊唐書經籍志丙部子錄： \\n  \\n 墨子十五卷。墨翟撰。胡非子一卷。右墨家二部，凡一十六卷。唐書藝文志丙部子錄： \\n  \\n 墨子十五卷。墨翟。隨巢子一卷。胡非子一卷。右墨家類三家，三部一十七卷。馬總意林：高似孫子略載梁庾仲容子鈔目同。 \\n  \\n 胡非子一卷。墨子十六卷。纏子一卷。隨巢子一卷。 \\n  \\n 案：宋史藝文志，墨家唯存墨子一種，餘均不箸錄。崇文總目以後諸家書錄，並同。並詳畢氏篇目考。鄭樵通志藝文略，全錄漢隋唐諸志，徒存虛目，無關攷證，今並不錄。晁公武郡齋讀書志本列子楊朱篇張湛注及唐柳宗元說，以晏子春秋入墨家，與各史志並異，亦不足據。 \\n  \\n  \\n  \\n 　隨巢子佚文 \\n  \\n 執無鬼者曰：越蘭問隨巢子曰：「鬼神之智何如聖人？」曰：「聖也。」疑當作「賢於聖也」。越蘭曰：「治亂由人，何謂鬼神邪？」隨巢子曰：「聖人生於天下，未有所資。鬼神為四時八節，以紀育人，乘雲雨潤澤，以繁長之，皆鬼神所能也，豈不謂賢於聖人。」意林一。 \\n  \\n 有疏而無絕，有後而無遺。大聖之行，兼愛萬民，疏而不絕。賢者欣之，不肖者則憐之。賢而不欣，是賤德也；不肖不憐，是忍人也。同上。太平御覽四百一引「大聖之行」五句，「民」作「物」，末二句作「賢則欣之，不肖則矜之。」 \\n  \\n 有陰而遠者，有憚明而功者。杜伯射宣王於畝田，是憚明而功者。荀子王霸篇楊注。案：「功」疑並當為「切」。畝田即圃田，見本書明鬼篇。 \\n  \\n 明君之德，察情為上，察事次之。晉書石崇傳自理表。 \\n  \\n 史皇產而能書。北堂書鈔七。 \\n  \\n 禹產於〈石昆〉石，啟生於石。藝文類聚六。太平御覽五十一。書鈔一引「啟生〈石昆〉石。」案：淮南子脩務訓云「禹生於石，史皇產而能書」，疑並用隨巢子文。史記六國表集解引皇甫謐云「禹生石紐。」〈石昆〉石，疑即石紐也。 \\n  \\n 禹娶塗山，治鴻水，通轘轅山，化為熊。塗山氏見之，慚而去，至嵩高山下，化為石。禹曰：「歸我子。」石破北方而生啟。馬驌繹史十二。 \\n  \\n 昔三苗大亂，龍生于廟，犬哭于市。御覽九百五。案：此與本書非攻下篇文同。 \\n  \\n 三苗將亡，天雨血，夏有冰，地坼及泉，青龍生於廟，日夜出晝日不出。劉恕通鑑外紀帝舜紀引隨巢子、汲冢紀年。疑兼用二書文。 \\n  \\n 昔三苗大亂，天命殛之。夏后受於玄宮，類聚無「殛之」及「后」字，「受」作「屬」。御覽八百八十二無「於、玄、宮」三字。海錄碎事，引作「天命夏禹於玄宮。」有大神，人面鳥身，降而福御覽八十二作「輔」，八百八十二作「富」。之，案：此與非攻下篇文略同。司祿益食而民不飢，司金益富而國家實，御覽作「寶」。司命益年而民不夭，類聚、碎事並無「益食而民不飢司金」八字，御覽八十二無「司錄益食」二句。四方歸之。禹乃克三苗，而神民不違，御覽無此句。闢土以王。類聚十引至「神民不違」。御覽八十二，又八百八十二引至「四方歸之。」海錄碎事十，節引五句。 \\n  \\n 三苗大亂，天命殛之，夏后受之。無方之澤出神馬，四方歸之。稽瑞。 \\n  \\n 夏桀德衰，岱淵沸。御覽七十。 \\n  \\n 夷羊在牧，史記周本紀集解。飛拾滿野，史記周本紀索隱。天鬼不顧，亦不賓滅。同上。案：史記周本紀：武王曰「維天不饗殷，自發未生至於今六十年，麋鹿在牧，蜚鴻滿野，天不（一）享殷，乃今有成。維建殷，其登名民三百有六十夫，不顯亦不賓滅。」集解「徐廣曰：此事出周書及隨巢子。」索隱亦云「亦見周書及隨巢子，頗復脫錯。」是隨巢子蓋全用彼文而多錯異，今無可攷。 \\n  \\n （一）「不」字原脫，據史記補。 \\n  \\n 姬氏之興，河出綠圖。書鈔一百五十八。案：此與本書非攻篇文略同。 \\n  \\n 殷滅，周人受之，河出圓圖也。書鈔九十六。 \\n  \\n 天賜武王黃鳥之旗以伐殷。書鈔一百二十，御覽三百四十。案：此與本書非攻篇文同。 \\n  \\n 幽、厲之時，天旱地坼。御覽八百七十九。 \\n  \\n 幽、厲之時，奚祿山壞。天賜玉玦於羿，遂以殘其身，以此為福而禍。御覽八百五。 \\n  \\n 召人以環，絕人以玦。書鈔一百二十八、御覽六百九十二。　胡非子佚文 \\n  \\n 胡非子脩墨以教。有屈將子好勇，聞墨者非鬥，帶劍危冠往見胡非子，劫而問之曰：「將聞先生非鬥，而將好勇，有說則可，無說則死。」太平御覽四百九十六下云「胡非子為言五勇，屈將子悅服。」蓋約引，意林引無此段。御覽四百三十七引無首句，作「屈將子好勇，見胡非，刻而問曰：聞先生非鬥士而好勇。」下二句同。「刻」即「劫」之訛。御覽「而」下無「將」字，馬本依繹史引補。胡非子曰：「吾聞勇有五等。夫意林無此七字。負長劍，赴榛薄，析御覽作為「折」，文選注同。兕豹，搏熊羆，此御覽無此字，下並同。獵徒之勇也；負長劍，赴深泉，文選注引作「淵」，此唐人避諱改。斬御覽作「折」，文選注同。蛟龍，搏黿鼉，此漁人之勇也；登高陟危，御覽作「登高危之上。」鵠御覽作「鶴」。立四望，顏色不變，此陶缶之勇也；「缶」，御覽作「匠」。案：說苑善說篇「林既對齊景公云：夫登高臨危，而目不眴，而足不陵者，此工匠之勇悍也。」以彼校此，則御覽是也。剽必刺，視必殺，御覽作「若迕視必殺。」此五刑之勇也。昔齊桓公以魯為南境，魯公憂之，三日不食。御覽作「昔齊桓公伐魯」，無魯公二句。曹劌聞之，觸齊軍，見桓公曰：「臣聞君辱臣死，君退師則可，不退，則臣請擊頸以血濺君矣。」意林作「曹沬請擊頸以血濺桓公。」無「聞之」以下二十四字，御覽引有之，而無「請擊頸」三字，馬互參校補。桓意林無「桓」字。公懼，不知所措，御覽無此句。管仲乃勸御覽作「曰許。」與之盟而退。意林無「而退」二字。夫曹劌，匹夫徒步之士，布衣柔履之人也，「柔」，疑當為「枲」，形近而訛。唯無怒，一怒而劫萬乘之師，存千乘之國。此謂君子之勇，勇之貴者也。太平御覽別引云「夫曹劌疋夫，一怒而卻齊侯之師，此君子之勇」，意林引作「夫曹沬，匹夫之士，布衣柔履之人，一怒卻萬乘之師，千乘之國，此君子之勇也。」晏嬰疋夫，一怒而沮崔子之亂，亦君子之勇也。五勇不同，公子將何處？」屈將悅，稱善。乃解長劍，釋危冠，而請為弟子焉。太平御覽四百三十七。意林一引無「晏嬰」以下四十五字。文選王子淵聖主得賢臣頌，李注引「負長劍，赴榛薄，折兕豹，赴深淵，斷蛟龍」五句。 \\n  \\n 善為吏者樹其德。北堂書鈔七十七。 \\n  \\n 目見百步之外，而不能見其眥。藝文類聚十七。 \\n  \\n 一人曰：「吾弓良，無所用矢。」一人曰：「吾矢善，無所用弓。」羿聞之曰：「非弓，何以往矢？非矢，何以中的？」令合弓矢而教之射。御覽三百四十七。　田俅子佚文 \\n  \\n 黃帝時稽瑞有「常」字。有草生於帝稽瑞無此字。庭階。若佞臣入朝，則草稽瑞有「屈而」二字指之。名曰「屈軼」。稽瑞下有「草」字。是以佞人不敢進也。文選王元長三月三日曲水詩序李注、稽瑞。 \\n  \\n 少皞生於稚華之渚，渚一旦化為山澤，鬱鬱蔥蔥焉。太平御覽八百七十二。 \\n  \\n 少昊氏都于曲阜，鞬鞮毛人獻其羽裘。御覽六百九十。 \\n  \\n 少昊之時，赤燕一雙，御覽作「白鷰一銜羽。」而飛集少昊氏之戶，遺其丹書。藝文類聚九十九、御覽九百二十二。 \\n  \\n 堯為天子，蓂莢生于庭，為帝成歷也。文選張平子東京賦注，又張景陽七命注，又王元長三月三日曲水詩序注，又陸佐公新刻漏銘注。 \\n  \\n 昔帝堯之為天下平也，出庖廚，為帝去惡。稽瑞「萐蒲」注引「平也」二字有誤。 \\n  \\n 堯時有獬廌，緝其毛為帝帳。白孔六帖九十八。御覽八百九十引「有」作「獲」，「毛」作「尾」，「為」上有「以」字。稽瑞「獬豸」注引，云「堯時獲之，緝其皮以為帳。」 \\n  \\n 渠搜之人服夏禹德，獻其珍裘，毛出五彩，光曜五色。御覽六百九十四。 \\n  \\n 商湯為天子，都于亳，有神手牽白狼，口銜金鉤，而入湯庭。類聚九十九。 \\n  \\n 殷湯為天子，白狐九尾。稽瑞。 \\n  \\n 周武王時，倉庭國獻文章騶。稽瑞「文犀駭雞」注引。「章騶」疑當作「犀駭」，末又脫「雞」字。　纏子佚文 \\n  \\n 纏子脩墨氏之業，以教于世。儒有董無心者，其言修而謬，其行篤而庸。言謬則難通，行庸則無主。欲事纏子，纏子曰：「文言華世，不中利民，傾危繳繞之辭者，並不為墨子所修。勸善兼愛，則墨子重之。」意林一。 \\n  \\n 纏子曰：「墨家佑鬼神。秦穆有明德，上帝賜之九十年。」論衡福虛篇。案：秦穆公事見本書明鬼篇。「秦」，今本訛「鄭」，當據此校正。「九十」當作「十九」，本書不誤。 \\n  \\n 桀為天下，酒濁而殺廚人。紂王天下，熊蹯不熟而殺庖人。太平御覽九百八。 \\n  \\n 董子曰：「子信鬼神，何異以踵解結，終無益也！」纏子不能應。意林。 \\n  \\n 董無心曰：「無心，鄙人也。罕得事君子，不識世情。」文選陶淵明雜詩李注。又陸士衡文賦注，又陶淵明辛丑嵗七月赴假還江陵夜行塗口詩注，引並無「無心鄙人也」句。 \\n  \\n 董無心曰：「離婁之目察秋毫之末於百步之外，可謂明矣。」文選班孟堅答賓戲注。案：以上三條並董子難語，今附於後。 \\n  \\n 馬國翰云「纏子一卷，不詳何人。漢、隋、唐志皆不著此書之目，書亦佚。馬總意林始載纏子一卷，引其書二節，中言與儒者董無心論難。按漢志儒家董子一篇，名無心，難墨子。王充論衡亦載董無心難纏子天賜秦穆公以年之說。文選注引纏子，亦載董無心言，蓋本董子之書取為纏子，如孔穿與公孫龍論臧三耳，孔叢子、公孫龍兩書並載之類。」纏子輯本序。 \\n  \\n 案：漢書藝文志儒家董子一篇，名無心，難墨子。隋、唐舊經籍，新藝文。宋諸史志並一卷。並入儒家。晁公武讀書志云「吳祕注」，玉海引中興館閣書目云：「董子一卷，與學墨者纏子辯上同、兼愛、上賢、明鬼之非，纏子屈焉。」是纏子與董子塙為一帙，主墨言之則題纏子，鄭樵通志蓺文略以董子箸錄，而入墨家，則非。主儒言之則題董子，無二書也。館閣書目謂纏子屈於董子，與意林纏子不能應之言合，則是書自是先秦儒家遺籍，入墨家為非其實。其書明時尚有傳本，見陳第世善堂書目。今則不復可得，佚文僅存六事，不足徵其論難之恉也。 \\n  \\n  \\n  \\n 黃　跋 \\n  \\n 漢志墨子書列在為墨學者我子及隨巢子、胡非子之後。其敘錄偁：「墨家出於清廟之守，茅屋采椽，是以貴儉；養三老五更，是以兼愛；宗祀嚴父，是以右鬼；以孝視天下，是以上同。及蔽者為之，見儉之利，因以非禮，推兼愛之意，而不知別親疏。」其文蓋出別錄。然則詳劉向之意，七十一篇之書，多弟子所論篹。孟、荀、孔鮒諸所據以排斥墨氏者，抑亦有蔽者增坿之言，其本師之說不盡如是也。墨子生當春秋之後，戰國之初，憤文勝之極敝，欲一切反之質家，乃遂以儒為詬病。其立論不能無偏宕失中，故傳其說者益倍譎不可訓。然其哀世變而恤民殷之心，宜可諒也。南皮張尚書嘗語紹箕曰：「荀卿有言，矯枉者必過其直。諸子志在救世，淺深純駁不同，其矯枉而過直一也。自非聖人，誰能無過？要在學者心知其意斯可矣！」自太史公敘六家，劉向條九流，各以學術名其家，獨墨家乃繫以姓，豈非以其博學多方，周於世用，儒家之匹亞，異夫一曲不該姝姝自悅者與？今觀其書，務崇儉約，又多名家及兵技巧家言，僃城門以下二十口篇今亡九篇，漢志兵技巧家注云「省墨子」，不言篇數。省者，別錄有而志省也。西漢諸子多別行本，篇數多寡不一，觀管子、晏子、孫卿書錄可見。任宏因楊僕兵錄之舊，專輯兵書，與劉向所定箸未必一本。漢志兵家都數注云「省十家二百七十一篇」，以兵權謀家省九家二百五十九篇計之，則技巧家之墨子僅十二篇，疑字有脫誤。明鬼、非命，往復以申福善禍暴之義，與佛氏果報之說同。經上以下四篇，兼及幾何算學、光學、重學，則又今泰西之所以利民用而致富強者也。然西人覃思藝事，期於便己適用為閎侈以自娛樂而已。墨子僃世之急，而勞苦其身，又善守禦而非攻，而西人逐逐焉惟兼并之是務，其宗旨蓋絕異。今西書，官私譯潤，揅覽日眾，況於中國二千年絕學、強本節用、百家不能廢之書，知言君子其惡可過而廢之乎？往讀鎮洋畢氏注本，申證頗多，而疑滯尚未盡釋。蓋墨書多引古書古事，或出孔子刪修之外，其難通一也；奇字之古文，旁行之異讀，訛亂迻竄，自漢以來，殆已不免。加以誦習者稀，楮槧俗書，重貤悂謬，無從理董，其難通二也，文體繁變，有專家習用之詞，有雅訓簡質之語，有名家奧衍之恉，有兵法藝術隱曲之文，其難通三也。江都汪氏中、武進張氏惠言，皆嘗為此學，勒有成書，而傳本未覯。世丈孫仲頌先生，旁羅異本，博引古書，集畢氏及近代諸儒之說，從善匡違，增補屚略，取許叔重淮南閒詁之目，以署其書。太史公曰「書缺有閒，其軼乃時時見於他說」，鄭康成尚書大傳敘曰「音聲猶有訛誤，先後猶有差舛，重以篆隸之殊，不能無失。數子各論所聞，以己意彌縫其閒，別作章句。」所謂閒者，即指音聲之訛誤，先後之差舛，篆隸之殊失而言。彌縫其閒，猶云彌縫其闕也。先生此書，援聲類以訂誤讀，寀文例以迻錯簡，推篆籀隸楷之遷變，以刊正訛文，發故書雅記之晻昧，以疏證軼事。其所變易，灼然如晦之見明；其所彌縫，奄然若合符復析。許注淮南全袠，不可得見，以視高誘、張湛諸家之書，非但不愧之而已。紹箕幸與校字之役，既卒業，竊喜自此以後，孤學舊文，盡人通曉。亦淵如先生所云不覺僭而識其末也。黃紹箕謹跋。 \\n  \\n  \\n  \\n  \\n   \\n  "}
{"章节": "流傳載錄", "正文": "  \\n 流傳載錄 \\n 　 \\n  \\n 　 \\n 〈漢書．藝文志〉： \\n 《尹佚》二篇。〔周臣，在成、康時也。〕 \\n 《田俅子》三篇。〔先韓子。〕〔一〕 \\n 《我子》一篇。〔二〕 \\n 《隨巢子》六篇。〔墨翟弟子。〕 \\n 《胡非子》三篇。〔墨翟弟子。〕 \\n 《墨子》七十一篇。〔名翟，為宋大夫，在孔子後。〕 \\n 右墨六家，八十六篇。 \\n 〔一〕　蘇林曰：「俅音仇。」 \\n 〔二〕　師古曰：「劉向別錄云為墨子之學。」 \\n 墨家者流，蓋出於清廟之守。茅屋采椽，〔一〕是以貴儉；養三老五更，是以兼愛； \\n 選士大射，是以上賢；宗祀嚴父，是以右鬼〔二〕；順四時而行，是以非命；〔三〕以孝 \\n 視天下，是以上同：〔四〕此其所長也。及蔽者為之，見儉之利，因以非禮，推兼愛之意 \\n ，而不知別親疏。 \\n 〔一〕師古曰：「采，柞木也，字作棌，本從木。以茅覆屋，以棌為椽，言其質素也。采 \\n 音千在反。」 \\n 〔二〕如淳曰：「右鬼，謂信鬼神。若杜伯射宣王，是親鬼而右之。」師古曰：「右猶尊 \\n 尚也。」 \\n 〔三〕蘇林曰：「非有命者，言儒者執有命，而反勸人修德積善，政教與行相反，故譏之 \\n 也。」如淳曰：「言無吉凶之命，但有賢不肖（之）善惡。」 \\n 〔四〕如淳曰：「言皆同，可以治也。」師古曰：「墨子有〈節用〉、〈兼愛〉、〈上賢 \\n 〉、〈明鬼神〉、〈非命〉、〈上同〉等諸篇，故志歷序其本意也。視讀曰示。」 \\n  \\n   \\n  "}
