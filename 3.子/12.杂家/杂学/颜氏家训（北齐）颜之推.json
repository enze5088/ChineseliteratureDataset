{"章节": "敘 錄", "正文": "  \\n 敘　錄 \\n 　 \\n 自從隋文帝楊堅統一南北朝分裂的局面以來，在漫長的古代社會裡，顏氏家訓是一部影響比較普遍而深遠的作品．王三聘古今事物考二寫道：「古今家訓，以此為祖．」袁衷等所記庭幃雜錄下寫道：「六朝顏之推家法最正，相傳最遠．」這一則由於儒家的大肆宣傳，再則由於佛教徒的廣為徵引，三則由於顏氏後裔的多次翻刻；於是泛濫書林，充斥人寰，「由近及遠，爭相矜式」，豈僅如王鉞所說的「北齊黃門顏之推家訓二十篇，篇篇藥石，言言龜鑑，凡為人子弟者，可家置一冊，奉為明訓，不獨顏氏」而已！唯是此書，以其題署為「北齊黃門侍郎顏之推撰」，於是前人於其成書年代，頗有疑義．尋顏氏於序致篇云：「聖賢之書，教人誠孝．」勉學篇云：「不忘誠諫．」省事篇云：「賈誠以求位．」養生篇云：「行誠孝而見賊．」歸心篇云：「誠孝在心．」又云：「誠臣殉主而棄親．」這些「誠」字，都應當作「忠」，是顏氏為避隋諱，而改；風操篇云：「今日天下大同．」終制篇云：「今雖混一，家道罄窮．」明指隋家統一中國而言；書證篇「臝股肱」條引國子博士蕭該說，國子博士是該入隋後官稱；又書證篇記「開皇二年五月，長安民掘得秦時鐵稱權」；這些，都是入隋以後事．而勉學篇言：「孟勞者，魯之寶刀名，亦見廣雅．」書證篇引廣雅云：「馬薤，荔也．」又引廣雅云：「晷柱挂景．」其稱廣雅，不像曹憲音釋一樣，為避隋煬帝楊廣諱而改名博雅．然則此書蓋成於隋文帝平陳以後，隋煬帝即位之前，其當六世紀之末期乎． \\n 此書既成於入隋以後，為何又題署其官職為「北齊黃門侍郎」呢？尋顏之推歷官南北朝，宦海浮沉，當以黃門侍郎最為清顯．陳書蔡凝傳寫道：「高祖嘗謂凝曰：『我欲用義興主婿錢肅為黃門郎，卿意何如？』凝正色對曰：『帝鄉舊戚，恩由聖旨，則無所復問；若格以僉議，黃散之職，故須人門兼美，唯陛下裁之．』高祖默然而止．」這可見當時對於黃散之職的重視．之推在梁為散騎侍郎，入齊為黃門侍郎，故之推於其作品中，一則曰「忝黃散於官謗」，再則曰：「吾近為黃門郎」，其所以如此津津樂道者，大概也是自炫其「人門兼美」吧．然則此蓋其自署如此，可無疑義．不特此也，隋書音樂志中記載：「開皇二年，齊黃門侍郎顏之推上言云云．」而直齋書錄解題十六又著錄：「稽聖賦三卷，北齊黃門侍郎琅邪顏之推撰．」則史學家、目錄學家也都追認其自署，而沒有像陸法言切韻序前所列八人姓名，稱其入隋以後之官稱為「顏內史」了． \\n 在這南北朝分裂割據的年代呢？王儉褚淵碑文寫道：「既而齊德龍興，順皇高禪，深達先天之運，匡贊奉時之樂，弼諧允正，徽猷弘遠，樹之風聲，著之話言，亦猶稷、契之臣虞、夏，荀、裴之奉魏、晉，自非坦懷至公，永鑑崇替，孰能光輔五君，寅亮二代者哉！」這是當時一般士大夫的寫照．當改朝換代之際，隨例變遷，朝秦暮楚，「自取身榮，不存國計」者，滔滔皆是；而之推殆有甚於焉．他是把自己家庭的利益——「立身揚名」，放在國家、民族利益之上的．他從憂患中著一條安身立命的經驗：「父兄不可常依，鄉國不可常保，一旦流離，無人庇廕，當自求諸身耳．」他一方面頌揚「不屈二姓，夷、齊之節」；一方面又強調「何事非君，伊、箕之義也．自春秋已來，家有奔亡，國有舌滅，君臣固無常分矣．」一方面宣稱「生不可」，「見危授命」；一方面又指出「人身難得」，「有此生然後養之，勿徒養其無生也」．因之，他雖「播越他鄉」，還是「靦冒人間，不敢墜失」「一手之中，向背如此」，終於像他自己所說的那樣，「三為亡國之人」．然而，他還在向他的子弟強聒：泯軀而濟國，君子不咎．」甚至還大頌特頌梁鄱陽王世子謝夫人之罵賊而死，北齊宦者田敬宣之「學以成忠」，而痛心「侯景之難，……賢智操行，若此之難」；大罵特罵「齊之將相，比敬宣之奴不若也」．當其興酣落筆之時，面對自己之「予一生而三化」，「往來賓主如郵傳」者，吾不知其將自居何等？如此訓家，難道像他那樣，擺出一副問心無愧的樣子，說兩句「未獲殉陵墓，獨生良足恥」，「小臣恥其獨死，實有媿於胡顏」，就可以「為汝曹後車」嗎？然而，後來的士子大夫們卻有像陸奎勳之流，硬是胡說什麼「家訓流傳者，莫善於北齊之顏氏，……是皆修德於己，居家則為孝子，許國則為忠臣」．這難道不是和顏之推一樣，無可奈何地故作自欺欺人之語嗎？ \\n 顏之推的悲劇，也是時代的悲劇．唐人崔塗曾有一首讀庾信集詩寫道：「四朝十帝盡風流，建業、長安兩醉游；唯有一篇楊柳曲，江南江北為君愁．」我們讀了這首詩，就會自然而然地聯想到顏之推；因為，他二人生同世，行同倫，他們對於「朝市遷革」所持的態度，本來就是伯仲之間的．他們一個寫了一篇哀江南賦，一個寫了一篇觀我生賦，對於身經亡國喪家的變故，痛哭流涕，慷慨陳辭，實則都是為他們之「競己棲而擇木」作辯護，這正是這種悲劇的具體反映．姚範跋顏氏家訓寫道：「昔顏介生遭衰叔，身狎流離，宛轉狄俘，阽危鬼錄，三代之悲，劇於荼蓼，晚著觀我生賦云：『向使潛於草茅之下，甘為畎畝之民，無讀書而學劍，莫抵掌以膏身，委明珠而樂賤，辭白璧以安貧，堯、舜不能辭其素樸，桀、紂無以汙其清塵，此窮何由而至？茲辱安所自臻？』玩其辭意，亦可悲矣．」他「生於亂世，長於戎馬，流離播越，聞見已多」，於是他掌握了一套庸俗的處世祕訣，說起來好像頭頭是道，面面俱圓，而內心實則無比空虛，極端矛盾．他在序致篇寫道：「每常心共口敵，性與情競，夜覺曉非，今悔昨失，自憐無教，以至於斯．」這是他由衷的自白．紀昀在他手批的黃叔琳節鈔本一再指出：「此自聖賢道理．然出自黃門口，則另有別腸——除卻利害二字，更無家訓矣．此所謂貌似而神離．」「極好家訓，只末句一個費字，便差了路頭．楊子曰：『言，心聲也．』蓋此公見解，只到此段地位，亦莫知其然而然耳．」「老世故語，隔紙捫之，亦知為顏黃門語．」紀氏這些假道學的庸言，卻深深擊中了這位真雜學的要害．當日者，顏氏飄泊西南，間關陝、洛，可謂「仕宦不止車生耳」了．他為時勢所迫，往往如他自己所說那樣，「在時君所命，不得自專」．梁武帝蕭衍好佛，小名命曰阿練，後又捨身同泰；顏氏亦嚮風慕義，直至歸心．梁元帝蕭繹崇玄，「至乃倦劇愁憤，輒以講自釋」；顏氏雖自稱「亦所不好」，然亦「頗預末筵，親承音旨」．當日者，梁武之餓死臺城，梁元之身為俘虜，玄、釋二教作為致敗之一端，都為顏氏所聞所見，他卻無動於中，執迷不悟，這難道不是像他所諷刺的「眼不能見其睫」嗎？他徘徊於玄、釋之間，出入於「內外兩教」之際，又想成為「專儒」，又要「求諸內典」．當日者，梁武帝手敕江革寫道：「世間果報，不可不信．」王褒著幼訓寫道：「釋氏之義，見苦斷身，證滅循道，明因辨果，偶凡成聖，斯雖為數等差，而義歸汲引．」因果報應之說，風靡一時，於是顏之推也推波助瀾地倡言：「今人貧賤疾苦，莫不怨尤前世不修功業；以此而論，安可不為之作地乎？」又勸誘他的子弟：「汝曹若顧俗計，樹立門戶，不棄妻子，未能出家；但當兼修戒行，留心誦讀，以為來世津梁．人身難得，勿虛過也．」他這一席話，難道僅僅是在向他的子弟「勸誘歸心」而已嗎？不是的，他的最終目的是在「偕化黔首，悉入道場」．何孟春就曾經指出：「是雖一家之云，而豈姁姁私焉為其子孫計哉？」 \\n 顏氏此書，雖然乍玄乍釋，時而說「神仙之事，未可全誣」，時而說「歸周、孔而背釋宗，何其迷也」，而其「留此二十篇」之目的，還是在於「務先王之道，紹家世之業」．這是古代時期一般士大夫所以訓家的唯一主題． \\n 此書涉及範圍，比較廣泛．那時，河北、江南，風俗各別，豪門庶族，好尚不同．顏氏對於佛教之流行，玄風之復扇，鮮卑語之傳播，俗文字之盛興，都作了較為翔實的紀錄．至如梁元帝之「民百萬而囚虜，書千兩而煙煬」，使寶貴的文化遺產，蒙受歷史上最大的一厄；以及「齊之季世，多以財貨託附外家，諠動女謁」；以及當時的「 \\n 貴遊子弟，多無學術，至於諺云：『上車不落則著作，體中何如則秘書．』」以及俗儒之迂腐，至於「鄴下諺云：『博士買驢，書券三紙，未有驢字．』」這些，都是很好的歷史文獻，提供我們知人論世的可靠依據，外此其餘，顏氏對於研討我國豐富的文化遺產，亦作出了一定的貢獻． \\n 第一，此書對於研究南北諸史，可供參攷．顏氏作品，除觀我生賦自注外，像風操篇所言「梁武帝問一中土人，……何故不知有族」，這個人就是夏侯亶；勉學篇所言「江南有一權貴」，以羊肉為蹲鴟，這個人就是王翼；文學篇言「并州有一士族，好為可笑詩賦」，這個人就是姜質；省事篇所言「近世有兩人，朗悟士也，性多營綜」，這兩個人就是祖珽、徐之才．這些，都可以補證南北諸史．教子篇所說的高儼，兄弟篇所說的劉瓛，治家篇所說的房文烈和江祿，風操篇所說的裴之禮，勉學篇所說的田鵬鸞和李庶，文章篇所說的劉逖，名實篇所說的韓晉明，歸心篇所說的王克，雜藝篇所說的武烈太子蕭方等：這些，都可與南北諸史參證．而風操篇所說的臧逢世，慕賢篇所說的丁覘，涉務篇所說的「梁世士大夫不能乘馬云云」：這些，更足補梁書之闕如．慕賢篇所說的張延雋，勉學篇所說的姜仲岳：這些，更足補北齊書之俄空．又如雜藝篇所說常射與博射之分，則提供我們弄通南史柳惲傳所言博射之事． \\n 第二，此書對於研究漢書，可供參攷．舊唐書顏師古傳寫道：「父思魯，以學藝稱．……叔父游秦，……撰漢書決疑十二卷，為學者所稱；後師古注漢書，亦多取其義．」大顏、小顏之精通漢書，或多或少地都受了家訓的影響．如書證篇言「猶豫」之「猶」為獸名，漢書高后紀師古注即以猶為獸名；同篇引太公六韜以說賈誼傳之「日中必(上彗下火)」，師古注亦引六韜為說；同篇又引司馬相如封禪書「導一莖六穗于庖」，而訓導為擇，師古注亦從鄭氏說，訓導為擇．這些地方，師古都暗用之推之說，尤足攷見其遵循祖訓，墨守家法，步趨惟謹，淵源有自也． \\n 第三，此書對於研究經典釋文，可供參攷．經典釋文是研究儒、道兩家代表作品的重要參攷書．纂寫經典釋文的陸德明，是顏之推商量舊學的老朋友，他們的意見，往往在二書中可攷見其異同．如書證篇言「杕杜，河北本皆為夷狄之狄，此大誤也」；詩唐風杕杜釋文則云：「本或作夷狄之狄，非也．」書證篇言「左傳『齊侯痎，遂痁』……世間傳本多以痎為疥，……此臆說也」；釋文則引梁元帝之改疥為痎，此尤足攷見他們君臣間治學的相互影響之處．書證篇引王制「臝股肱」鄭注之「●衣」，謂：「蕭該音宣是，徐爰音患非．」釋文則云：「擐舊音患，今宜讀宣，依字作●，字林云：『●臂也，先全反．』是．」音辭篇言：「物體自有精麤，精麤謂之好惡；人心有所去取，去取謂之好惡．」釋文敘錄條例則云：「質有精麤，謂之好惡；心有愛憎，謂之好惡．」至如書證篇言：詩「黃鳥于飛，集于灌木．」傳：「灌木，叢木也．」「近世儒生，改菆為●」，而有徂會、祖會之音之失，更可訂正釋文所下徂會、祖會、亦外等反的錯誤． \\n 第四，此書對於研究文心雕龍，可供參攷．如文章篇云：「夫文章者，原出六經：詔命策檄，生於書者也；序述論議，生於易者也；歌詠賦頌，生於詩者也；祭祀哀誄，生於禮者也；書奏箴銘，生於春秋者也．」文心雕龍宗經篇則云：「故論說辭序，則易統其首；詔策章奏，則書發其源；賦頌歌讚，則詩立其本；銘誄箴祝，則禮統其端；記傳盟檄(從唐寫本)，則春秋為根．」與顏氏說可互參，這是古代主張文章原本五經的代表作．同篇又云：「自古文人，多陷輕薄：屈原露才揚己，顯暴君過；宋玉體貌容冶，見遇俳優；東方曼倩滑稽不雅；司馬長卿竊貲無操；王褒過章僮約；楊雄德敗美新；李陵降辱夷虜；劉歆反覆莽世；傅毅黨附權門；班固盜竊父史；趙元叔抗竦過度；馮敬通浮華擯壓；馬季長佞媚獲誚；蔡伯喈同惡受誅；吳質詆訶鄉里；曹植悖慢犯法；杜篤乞假無厭；路粹隘狹已甚；陳琳實號麤疏；繁欽性無檢格；劉楨屈強輸作；王粲率躁見嫌；孔融、禰衡誕傲致殞；楊修、丁廙扇動取斃；阮籍無禮敗俗；嵇康凌物凶終；傅玄忿鬥免官；孫楚矜誇凌上；陸機犯順履險；潘岳乾沒取危；顏延年負氣摧黜；謝靈運空疏亂紀；王元長凶賊自貽；謝玄暉悔慢見及．凡此諸人，皆其翹秀者，不能悉記，大較如此．」文心雕龍程器篇則云：「略觀文士之疵：相如竊妻而受金；楊雄嗜酒而少算；敬通之不循廉隅；杜篤之請求無厭；班固諂竇以作威；馬融黨梁而黷貨；文舉傲誕以速誅；正平狂憨以致戮；仲宣輕脆以躁競；孔璋惚恫以麤疏；丁儀貪婪以乞貨；路粹餔啜而無恥；潘岳詭譸於愍、懷；陸機傾仄於賈、郭；傅玄剛隘而詈臺；孫楚狠愎而訟府．諸有此類，並文士之瑕累．」顏氏論證，與之大同．同篇又云：「文章當以理致為心腎，氣調為筋骨，事義為皮膚，華麗為冠冕．」文心雕龍附會篇則云：「夫才量學文，宜正體製，必以情志為神明，事義為骨髓，辭采為肌膚，宮商為聲色；然後品藻玄黃，摛振金玉，獻可替否，以裁厥中：斯綴思之恆數也．」他們所持的文學理論，都以思想性為第一，藝術性為第二．不過，之推所謂事義偏重在事，彥和所謂事義偏重在義，故一為皮膚，一為骨髓，非有所抵牾也．蕭統文選序寫道：「事出於沉思，義歸於翰藻．」很好地說明了二者的具體內容及其相互關係． \\n 第五，音辭一篇，尤為治音韻學者所當措意．周祖謨顏氏家訓音辭篇注補序寫道：「黃門此製，專為辨析聲韻而作，斟酌古今，掎摭利病，具有精義，實為研求古音者所當深究．」 \\n 外此其餘，在一向重道輕器的歷史時期，他對於祖晅之的算術，陶弘景、皇甫謐、殷仲堪的醫學，都給予應有的重視，也是難能而可貴的． \\n 這部集解，是以盧文弨抱經堂校定本為底本，而校以宋本、董正功續家訓、羅春本、傅太平本、顏嗣慎本、程榮漢魏叢書本、胡文煥格致叢書本、何允中漢魏叢書本、朱軾朱文端公藏書十三種本、黃叔琳顏氏家訓節鈔本、文津閣四庫全書本、鮑廷博知不足齋叢書本、屏山聶氏汗青簃刊本．我所見到的還有嘉慶丁丑廿二年南省顏氏通譜本，以其所據為顏本，無所異同，且間有新出訛謬之處，故未取以讎校．其它援引各書，亦頗夥頤，不復一一(爾見)縷了． \\n 此書在唐代，即有別本流傳，如歸心篇「儒家君子」條以下，廣弘明集卷二十八引作「誡殺、家訓」，而法苑珠林卷一百十九且著錄之推誡殺一卷；則唐代且以此單行了．同篇之「高柴、折像」，廣弘明集「折像」作「曾皙」，原注云：「一作『折像』．」凡此都是唐代有別本之證．而廣弘明集卷三引歸心篇「欲頓棄之乎(今本『乎』作『哉』)」句下，尚有「故兩疏得其一隅，累代詠而彌光矣」兩句，則本書尚有佚文；這當是顏書之舊，固非郭為崍所引風操篇「班固書集亦云家孫」之下，尚有「戴逐稱安道則家弟」一句之比——此乃郭氏妄為竄入，因為乾隆時人所見家訓，不會多於今本．宋淳熙台州公庫本，今所見者，係元廉台山氏補修重印本，故間有不避宋諱之處．此本頗有影鈔傳世者，知不足齋叢書即據述古堂鈔本重刻(無校刊名銜)，光緒間，汗青簃又據以重刻．盧文弨校定本所據宋本，蓋亦鈔本，故與宋本時有出入，翁方綱譏其未見宋本，是也．我所據的，尚有海昌沈氏靜石樓藏影宋鈔本及秦曼君校宋本．此外，又得見董正功續家訓宋刻殘本卷六至卷八共三卷，此書除全引顏氏原文可供校勘外，頗時有疏證顏書之處，今亦加以甄錄．惜錢遵王讀書敏求記所載之七卷本半宋刻半影鈔者，今亦不可得而見矣．外此其餘，如敦煌卷子本勤讀書鈔(伯、二六０七)、劉清之戒子通錄、胡寅崇正辨、呂祖謙少儀外傳、曾慥類說等，亦頗引顏書，多為前人所未見或未及徵引，今皆得而讎校之，於以是正文字，實已不無小補，不知能免於顏氏所譏之「妄下雌黃」否也？ \\n 為了更全面地了解顏之推其人，除了把他的這部著作從事集解之外，我還把顏之推傳和他流傳下來的作品，統統收輯在一起，加以校注，以供研究者參攷． \\n 一九五五年五月初稿 \\n 一九七八年三月五日重稿 \\n  \\n   \\n  "}
{"章节": "卷第一", "正文": "  \\n 卷第一 \\n 　 \\n  \\n 序致　教子　兄弟　後娶　治家 \\n 序致第一 \\n 夫聖賢之書，教人誠孝，慎言檢跡，立身揚名，亦已備矣．魏、晉已來，所著諸子，理重事複，遞相模效，猶屋下架屋，床上施床耳．吾今所以復為此者，非敢軌物範世也，業以整齊門內，提撕子孫．夫同言而信，信其所親；同命而行，行其所服．禁童子之暴謔，則師友之誡，不如傅婢之指揮；止凡人之鬥鬩，則堯、舜之道，不如寡妻之誨諭．吾望此書為汝曹之所信，猶賢於傅婢寡妻耳． \\n 吾家風教，素為整密．昔在齠齔，便蒙誘誨；每從兩兄，曉夕溫凊．規行矩步，安辭定色，鏘鏘翼翼，若朝嚴君焉．賜以優言，問所好尚，勵短引長，莫不懇篤．年始九歲，便丁荼蓼，家塗離散，百口索然．慈兄鞠養，苦辛備至；有仁無威，導示不切．雖讀禮傳，微愛屬文，頗為凡人之所陶染，肆欲輕言，不脩邊幅．年十八九，少知砥礪，習若自然，卒難洗盪．二十已後，大過稀焉；每常心共口敵，性與情競，夜覺曉非，今悔昨失，自憐無教，以至於斯．追思平昔之指，銘肌鏤骨，非徒古書之誡，經目過耳也．故留此二十篇，以為汝曹後車耳． \\n 教子第二 \\n 上智不教而成，下愚雖教無益，中庸之人，不教不知也．古者，聖王有胎教之法：懷子三月，出居別宮，目不邪視，耳不妄聽，音聲滋味，以禮節之．書之玉版，藏諸金匱．子生咳提，師保固明孝仁禮義，導習之矣．凡庶縱不能爾，當及嬰稚，識人顏色，知人喜怒，便加教誨，使為則為，使止則止．比及數歲，可省笞罰．父母威嚴而有慈，則子女畏慎而生孝矣．吾見世間，無教而有愛，每不能然；飲食運為，恣其所欲，宜誡翻獎，應訶反笑，至有識知，謂法當爾．驕慢已習，方復制之，捶撻至死而無威，忿怒日隆而增怨，逮于成長，終為敗德．孔子云：「少成若天性，習慣如自然」是也．俗諺曰：「教婦初來，教兒嬰孩．」誠哉斯語！ \\n 凡人不能教子女者，亦非欲陷其罪惡；但重於訶怒．傷其顏色，不忍楚撻慘其肌膚耳．當以疾病為諭，安得不用湯藥鍼艾救之哉？又宜思勤督訓者，可願苛虐於骨肉乎？誠不得已也． \\n 王大司馬母魏夫人，性甚嚴正；王在湓城時，為三千人將，年踰四十，少不如意，猶捶撻之，故能成其勳業．梁元帝時，有一學士，聰敏有才，為父所寵，失於教義：一言之是，遍於行路，終年譽之；一行之非，揜藏文飾，冀其自改．年登婚宦，暴慢日滋，竟以言語不擇，為周逖抽腸釁鼓云． \\n 父子之嚴，不可以狎；骨肉之愛，不可以簡．簡則慈孝不接，狎則怠慢生焉．由命士以上，父子異宮，此不狎之道也；抑搔癢痛，懸衾篋枕，此不簡之教也．或問曰：「陳亢喜聞君子之遠其子，何謂也？」對曰：「有是也．蓋君子之不親教其子也，詩有諷刺之辭，禮有嫌疑之誡，書有悖亂之事，春秋有邪僻之譏，易有備物之象：皆非父子之可通言，故不親授耳．」 \\n 齊武成帝子琅邪王，太子母弟也，生而聰慧，帝及后並篤愛之，衣服飲食，與東宮相準．帝每面稱之曰：「此黠兒也，當有所成．」及太子即位，王居別宮，禮數優僭，不與諸王等；太后猶謂不足，常以為言．年十許歲，驕恣無節，器服玩好，必擬乘輿；常朝南殿，見典御進新冰，鉤盾獻早李，還索不得，遂大怒，詬曰：「至尊已有，我何意無？」不知分齊，率皆如此．識者多有叔段、州吁之譏．後嫌宰相，遂矯詔斬之，又懼有救，乃勒麾下軍士，防守殿門；既無反心，受勞而罷，後竟坐此幽薨． \\n 人之愛子，罕亦能均；自古及今，此弊多矣．賢俊者自可賞愛，頑魯者亦當矜憐，有偏寵者，雖欲以厚之，更所以禍之．共叔之死，母實為之．趙王之戮，父實使之．劉表之傾宗覆族，袁紹之地裂兵亡，可為靈龜明鑒也． \\n 齊朝有一士大夫，嘗謂吾曰：「我有一兒，年已十七，頗曉書疏，教其鮮卑語及彈琵琶，稍欲通解，以此伏事公卿，無不寵愛，亦要事也．」吾時俛而不答．異哉，此人之教子也！若由此業，自致卿相，亦不願汝曹為之． \\n 兄弟第三 \\n 夫有人民而後有夫婦，有夫婦而後有父子，有父子而後有兄弟：一家之親，此三而已矣．自茲以往，至於九族，皆本於三親焉，故於人倫為重者也，不可不篤．兄弟者，分形連氣之人也，方其幼也，父母左提右挈，前襟後裾，食則同案，衣則傳服，學則連業，游則共方，雖有悖亂之人，不能不相愛也．及其壯也，各妻其妻，各子其子，雖有篤厚之人，不能不少衰也．娣姒之比兄弟，則疏薄矣；今使疏薄之人，而節量親厚之恩，猶方底而圓蓋，必不合矣．惟友悌深至，不為旁人之所移者，免夫！ \\n 二親既歿，兄弟相顧，當如形之與影，聲之與響；愛先人之遺體，惜己身之分氣，非兄弟何念哉？兄弟之際，異於他人，望深則易怨，地親則易弭．譬猶居室，一穴則塞之，一隙則塗之，則無頹毀之慮；如雀鼠之不卹，風雨之不防，壁陷楹淪，無可救矣．僕妾之為雀鼠，妻子之為風雨，甚哉！ \\n 兄弟不睦，則子姪不愛；子姪不愛，則群從疏薄；群從疏薄，則僮僕為讎敵矣．如此，則行路皆踖其面而蹈其心，誰救之哉？人或交天下之士，皆有歡愛，而失敬於兄者，何其能多而不能少也！人或將數萬之師，得其死力，而失恩於弟者，何其能疏而不能親也！ \\n 娣姒者，多爭之地也，使骨肉居之，亦不若各歸四海，感霜露而相思，佇日月之相望也．況以行路之人，處多爭之地，能無閒者，鮮矣．所以然者，以其當公務而執私情，處重責而懷薄義也；若能恕己而行，換子而撫，則此患不生矣． \\n 人之事兄，不可同於事父，何怨愛弟不及愛子乎？是反照而不明也．沛國劉璡，嘗與兄瓛連棟隔壁，瓛呼之數聲不應，良久方答；瓛怪問之，乃曰：「向來未著衣帽故也．」以此事兄，可以免矣． \\n 江陵王玄紹，弟孝英、子敏，兄弟三人，特相友愛，所得甘旨新異，非共聚食，必不先嘗，孜孜色貌，相見如不足者．及西臺陷沒，玄紹以形體魁梧，為兵所圍；二弟爭共抱持，各求代死，終不得解，遂并命爾． \\n 後娶第四 \\n 吉甫，賢父也，伯奇，孝子也，以賢父御孝子，合得終於天性，而後妻閒之，伯奇遂放．曾參婦死，謂其子曰：「吾不及吉甫，汝不及伯奇．」王駿喪妻，亦謂人曰：「我不及曾參，子不如華、元．」並終身不娶，此等足以為誡．其後，假繼慘虐孤遺，離閒骨肉，傷心斷腸者，何可勝數．慎之哉！慎之哉！ \\n 江左不諱庶孽，喪室之後，多以妾媵終家事；疥癬蚊虻，或未能免，限以大分，故稀鬥鬩之恥．河北鄙於側出，不預人流，是以必須重娶，至於三四，母年有少於子者．後母之弟，與前婦之兄，衣服飲食，爰及婚宦，至於士庶貴賤之隔，俗以為常．身沒之後，辭訟盈公門，謗辱彰道路，子誣母為妾，弟黜兄為傭，播揚先人之辭跡，暴露祖考之長短，以求直己者，往往而有．悲夫！自古姦臣佞妾，以一言陷人者眾矣！況夫婦之義，曉夕移之，婢僕求容，助相說引，積年累月，安有孝子乎？此不可不畏． \\n 凡庸之性，後夫多寵前夫之孤，後妻必虐前妻之子；非唯婦人懷嫉妒之情，丈夫有沈惑之僻，亦事勢使之然也．前夫之孤，不敢與我子爭家，提攜鞠養，積習生愛，故寵之；前妻之子，每居己生之上，宦學婚嫁，莫不為防焉，故虐之．異姓寵則父母被怨，繼親虐則兄弟為讎，家有此者，皆門戶之禍也． \\n 思魯等從舅殷外臣，博達之士也．有子基、諶，皆已成立，而再娶王氏．基每拜見後母，感慕嗚咽，不能自持，家人莫忍仰視．王亦悽愴，不知所容，旬月求退，便以禮遣，此亦悔事也． \\n 後漢書曰：「安帝時，汝南薛包孟嘗，好學篤行，喪母，以至孝聞．及父娶後妻而憎包，分出之．包日夜號泣，不能去，至被毆杖．不得已，廬於舍外，旦入而洒埽．父怒，又逐之，乃廬於里門，昏晨不廢．積歲餘，父母慚而還之．後行六年服，喪過乎哀．既而弟子求分財異居，包不能止，乃中分其財：奴婢引其老者，曰：『與我共事久，若不能使也．』田廬取其荒頓者，曰：『吾少時所理，意所戀也．』器物取其朽敗者，曰：『我素所服食，身口所安也．』弟子數破其產，還復賑給．建光中，公車特徵，至拜侍中．包性恬虛，稱疾不起，以死自乞．有詔賜告歸也． \\n 治家第五 \\n 夫風化者，自上而行於下者也，自先而施於後者也．是以父不慈則子不孝，兄不友則弟不恭，夫不義則婦不順矣．父慈而子逆，兄友而弟傲，夫義而婦陵，則天之兇民，乃刑戮之所攝，非訓導之所移也． \\n 笞怒廢於家，則豎子之過立見；刑罰不中，則民無所措手足．治家之寬猛，亦猶國焉． \\n 孔子曰：「奢則不孫，儉則固；與其不孫也，寧固．」又云：「如有周公之才之美，使驕且吝，其餘不足觀也已．」然則可儉而不可吝已．儉者，省約為禮之謂也；吝者，窮急不卹之謂也．今有施則奢，儉則吝；如能施而不奢，儉而不吝，可矣． \\n 生民之本，要當稼穡而食，桑麻以衣．蔬果之畜，園場之所產；雞豚之善，塒圈之所生．爰及棟宇器械，樵蘇脂燭，莫非種殖之物也．至能守其業者，閉門而為生之具以足，但家無鹽井耳．今北土風俗，率能躬儉節用，以贍衣食；江南奢侈，多不逮焉． \\n 梁孝元世，有中書舍人，治家失度，而過嚴刻，妻妾遂共貨刺客，伺醉而殺之． \\n 世間名士，但務寬仁；至於飲食饟饋，僮僕減損，施惠然諾，妻子節量，狎侮賓客，侵耗鄉黨：此亦為家之巨蠹矣． \\n 齊吏部侍郎房文烈，未嘗嗔怒，經霖雨絕糧，遣婢糴米，因爾逃竄，三四許日，方復擒之．房徐曰：「舉家無食，汝何處來？」竟無捶撻．嘗寄人宅，奴婢徹屋為薪略盡，聞之顰蹙，卒無一言． \\n 裴子野有疏親故屬飢寒不能自濟者，皆收養之；家素清貧，時逢水旱，二石米為薄粥，僅得遍焉，躬自同之，常無厭色．鄴下有一領軍，貪積已甚，家童八百，誓滿一千；朝夕每人肴膳，以十五錢為率，遇有客旅，更無以兼．後坐事伏法，籍其家產，麻鞋一屋，弊衣數庫，其餘財寶，不可勝言．南陽有人，為生奧博，性殊儉吝，冬至後女婿謁之，乃設一銅甌酒，數臠獐肉；婿恨其單率，一舉盡之．主人愕然，俛仰命益，如此者再；退而責其女曰：「某郎好酒，故汝常貧．」及其死後，諸子爭財，兄遂殺弟． \\n 婦主中饋，惟事酒食衣服之禮耳，國不可使預政，家不可使幹蠱；如有聰明才智，識達古今，正當輔佐君子，助其不足，必無牝雞晨鳴，以致禍也． \\n 江東婦女，略無交遊，其婚姻之家，或十數年間，未相識者，惟以信命贈遺，致殷勤焉．鄴下風俗，專以婦持門戶，爭訟曲直，造請逢迎，車乘填街衢，綺羅盈府寺，代子求官，為夫訴屈．此乃恆、代之遺風乎？南間貧素，皆事外飾，車乘衣服，必貴整齊；家人妻子，不免飢寒．河北人事，多由內政，綺羅金翠，不可廢闕，羸馬悴奴，僅充而已；倡和之禮，或爾汝之． \\n 河北婦人，織紝組紃之事，黼黻錦繡羅綺之工，大優於江東也． \\n 太公曰：「養女太多，一費也．」陳蕃曰：「盜不過五女之門．」女之為累，亦以深矣．然天生蒸民，先人傳體，其如之何？世人多不舉女，賊行骨肉，豈當如此，而望福於天乎？吾有疏親，家饒妓媵，誕育將及，便遣閽豎守之．體有不安，窺窗倚戶，若生女者，輒持將去；母隨號泣，使人不忍聞也． \\n 婦人之性，率寵子婿而虐兒婦．寵婿，則兄弟之怨生焉；虐婦，則姊妹之讒行焉．然則女之行留，皆得罪於其家者，母實為之．至有諺云：「落索阿姑餐．」此其相報也．家之常弊，可不誡哉！ \\n 婚姻素對，靖侯成規．近世嫁娶，遂有賣女納財，買婦輸絹，比量父祖，計較錙銖，責多還少，市井無異．或猥婿在門，或傲婦擅室，貪榮求利，反招羞恥，可不慎歟！ \\n 借人典籍，皆須愛護，先有缺壞，就為補治，此亦士大夫百行之一也．濟陽江祿，讀書未竟，雖有急速，必待卷束整齊，然後得起，故無損敗，人不厭其求假焉．或有狼籍几案，分散部帙，多為童幼婢妾之所點汙，風雨蟲鼠之所毀傷，實為累德．吾每讀聖人之書，未嘗不肅敬對之；其故紙有五經詞義，及賢達姓名，不敢穢用也． \\n 吾家巫覡禱請，絕於言議；符書章醮亦無祈焉，並汝曹所見也．勿為妖妄之費． \\n  \\n   \\n  "}
{"章节": "卷第二", "正文": "  \\n 卷第二 \\n 　 \\n  \\n 風操　慕賢 \\n 風操第六 \\n 吾觀禮經，聖人之教：箕帚匕箸，咳唾唯諾，執燭沃盥，皆有節文，亦為至矣．但既殘缺，非復全書；其有所不載，及世事變改者，學達君子，自為節度，相承行之，故世號士大夫風操．而家門頗有不同，所見互稱長短；然其阡陌，亦自可知．昔在江南，目能視而見之，耳能聽而聞之；蓬生麻中，不勞翰墨．汝曹生於戎馬之閒，視聽之所不曉，故聊記錄，以傳示子孫． \\n 禮曰：「見似目瞿，聞名心瞿．」有所感觸，惻愴心眼；若在從容平常之地，幸須申其情耳．必不可避，亦當忍之；猶如伯叔兄弟，酷類先人，可得終身腸斷，與之絕耶？又：「臨文不諱，廟中不諱，君所無私諱．」益知聞名，須有消息，不必期於顛沛而走也．梁世謝舉，甚有聲譽，聞諱必哭，為世所譏．又有臧逢世，臧嚴之子也，篤學修行，不墜門風；孝元經牧江州，遣往建昌督事，郡縣民庶，競修箋書，朝夕輻輳，几案盈積，書有稱「嚴寒」者，必對之流涕，不省取記，多廢公事，物情怨駭，竟以不辦而還．此並過事也． \\n 近在揚都，有一士人諱審，而與沈氏交結周厚，沈與其書，名而不姓，此非人情也． \\n 凡避諱者，皆須得其同訓以代換之：桓公名白，博有五皓之稱；厲王名長，琴有修短之目．不聞謂布帛為布皓，呼腎腸為腎修也．梁武小名阿練，子孫皆呼練為絹；乃謂銷鍊物為銷絹物，恐乖其義．或有諱雲者，呼紛紜為紛煙；有諱桐者，呼梧桐樹為白鐵樹，便似戲笑耳． \\n 周公名子曰禽，孔子名兒曰鯉，止在其身，自可無禁．至若衛侯、魏公子、楚太子，皆名蟣蝨；長卿名犬子，王修名狗子，上有連及，理未為通，古之所行，今之所笑也．北土多有名兒為驢駒、豚子者，使其自稱及兄弟所名，亦何忍哉？前漢有尹翁歸，後漢有鄭翁歸，梁家亦有孔翁歸，又有顧翁寵；晉代有許思妣、孟少孤：如此名字，幸當避之． \\n 今人避諱，更急於古．凡名子者，當為孫地．吾親識中有諱襄、諱友、諱同、諱清、諱和、諱禹，交疏造次，一座百犯，聞者辛苦，無憀賴焉． \\n 昔司馬長卿慕藺相如，故名相如，顧元歎慕蔡邕，故名雍，而後漢有朱倀字孫卿，許暹字顏回，梁世有庾晏嬰、祖孫登，連古人姓為名字，亦鄙事也． \\n 昔劉文饒不忍罵奴為畜產，今世愚人遂以相戲，或有指名為豚犢者：有識傍觀，猶欲掩耳，況當之者乎？ \\n 近在議曹，共平章百官秩祿，有一顯貴，當世名臣，意嫌所議過厚．齊朝有一兩士族文學之人，謂此貴曰：「今日天下大同，須為百代典式，豈得尚作關中舊意？明公定是陶朱公大兒耳！」彼此歡笑，不以為嫌． \\n 昔侯霸之子孫，稱其祖父曰家公；陳思王稱其父為家父，母為家母；潘尼稱其祖曰家祖：古人之所行，今人之所笑也．今南北風俗，言其祖及二親，無云家者；田里猥人，方有此言耳．凡與人言，言己世父，以次第稱之，不云家者，以尊於父，不敢家也．凡言姑姊妹女子子：已嫁，則以夫氏稱之；在室，則以次第稱之．言禮成他族，不得云家也．子孫不得稱家者，輕略之也．蔡邕書集，呼其姑姊為家姑家姊；班固書集，亦云家孫：今並不行也． \\n 凡與人言，稱彼祖父母、世父母、父母及長姑，皆加尊字，自叔父母已下，則加賢字，尊卑之差也．王羲之書，稱彼之母與自稱己母同，不云尊字，今所非也． \\n 南人冬至歲首，不詣喪家；若不修書，則過節束帶以申慰．北人至歲之日，重行弔禮；禮無明文，則吾不取．南人賓至不迎，相見捧手而不揖，送客下席而已；北人迎送並至門，相見則揖，皆古之道也，吾善其迎揖． \\n 昔者，王侯自稱孤、寡、不穀，自茲以降，雖孔子聖師，與門人言皆稱名也．後雖有臣僕之稱，行者蓋亦寡焉．江南輕重，各有謂號，具諸書儀；北人多稱名者，乃古之遺風，吾善其稱名焉． \\n 言及先人，理當感慕，古者之所易，今人之所難．江南人事不獲已，須言閥閱，必以文翰，罕有面論者．北人無何便爾話說，及相訪問．如此之事，不可加於人也．人加諸己，則當避之．名位未高，如為勳貴所逼，隱忍方便，速報取了；勿使煩重，感辱祖父．若沒，言須及者，則斂容肅坐，稱大門中，世父、叔父則稱從兄弟門中，兄弟則稱亡者子某門中，各以其尊卑輕重為容色之節，皆變於常．若與君言，雖變於色，猶云亡祖亡伯亡叔也．吾見名士，亦有呼其亡兄弟為兄子弟子門中者，亦未為安貼也．北土風俗，都不行此．太山羊侃，梁初入南；吾近至鄴，其兄子肅訪侃委曲，吾答之云：「卿從門中在梁，如此如此．」肅曰：「是我親第七亡叔，非從也．」祖孝徵在坐，先知江南風俗，乃謂之云：「賢從弟門中，何故不解？」 \\n 古人皆呼伯父叔父，而今世多單呼伯叔．從父兄弟姊妹已孤，而對其前，呼其母為伯叔母，此不可避者也．兄弟之子已孤，與他人言，對孤者前，呼為兄子弟子，頗為不忍；北土人多呼為姪．案：爾雅、喪服經、左傳，姪雖名通男女，並是對姑之稱．晉世已來，始呼叔姪；今呼為姪，於理為勝也． \\n 別易會難，古人所重；江南餞送，下泣言離．有王子侯，梁武帝弟，出為東郡，與武帝別，帝曰：「我年已老，與汝分張，甚以惻愴．」數行淚下．侯遂密雲，赧然而出．坐此被責，飄颻舟渚，一百許日，卒不得去．北間風俗，不屑此事，歧路言離，歡笑分首．然人性自有少涕淚者，腸雖欲絕，目猶爛然；如此之人，不可強責． \\n 凡親屬名稱，皆須粉墨，不可濫也．無風教者，其父已孤，呼外祖父母與祖父母同，使人為其不喜聞也．雖質於面，皆當加外以別之；父母之世叔父，皆當加其次第以別之；父母之世叔母，皆當加其姓以別之；父母之群從世叔父母及從祖父母，皆當加其爵位若姓以別之．河北士人，皆呼外祖父母為家公家母；江南田里間亦言之．以家代外，非吾所識． \\n 凡宗親世數，有從父，有從祖，有族祖．江南風俗，自茲已往，高秩者，通呼為尊，同昭穆者，雖百世猶稱兄弟；若對他人稱之，皆云族人．河北士人，雖三二十世，猶呼為從伯從叔．梁武帝嘗問一中土人曰：「卿北人，何故不知有族？」答云：「骨肉易疏，不忍言族耳．」當時雖為敏對，於禮未通． \\n 吾嘗問周弘讓曰：「父母中外姊妹，何以稱之？」周曰：「亦呼為丈人．」自古未見丈人之稱施於婦人也．吾親表所行，若父屬者，為某姓姑；母屬者，為某姓姨．中外丈人之婦，猥俗呼為丈母，士大夫謂之王母、謝母云．而陸機集有與長沙顧母書，乃其從叔母也，今所不行． \\n 齊朝士子，皆呼祖僕射為祖公，全不嫌有所涉也，乃有對面以相戲者． \\n 古者，名以正體，字以表德，名終則諱之，字乃可以為孫氏．孔子弟子記事者，皆稱仲尼；呂后微時，嘗字高祖為季；至漢爰種，字其叔父曰絲；王丹與侯霸子語，字霸為君房；江南至今不諱字也．河北士人全不辨之，名亦呼為字，字固呼為字．尚書王元景兄弟，皆號名人，其父名雲，字羅漢，一皆諱之，其餘不足怪也． \\n 禮閒傳云：「斬縗之哭，若往而不反；齊縗之哭，若往而反；大功之哭，三曲而偯；小功緦麻，哀容可也，此哀之發於聲音也．」孝經云：「哭不偯．」皆論哭有輕重質文之聲也．禮以哭有言者為號；然則哭亦有辭也．江南喪哭，時有哀訴之言耳；山東重喪，則唯呼蒼天，期功以下，則唯呼痛深，便是號而不哭． \\n 江南凡遭重喪，若相知者，同在城邑，三日不弔則絕之；除喪，雖相遇則避之，怨其不己憫也．有故及道遙者，致書可也；無書亦如之．北俗則不爾．江南凡弔者，主人之外，不識者不執手；識輕服而不識主人，則不於會所而弔，他日修名詣其家． \\n 陰陽說云：「辰為水墓，又為土墓，故不得哭．」王充論衡云：「辰日不哭，哭則重喪．」今無教者，辰日有喪，不問輕重，舉家清謐，不敢發聲，以辭弔客．道書又曰：「晦歌朔哭，皆當有罪，天奪其算．」喪家朔望，哀感彌深，寧當惜壽，又不哭也？亦不諭． \\n 偏傍之書，死有歸殺．子孫逃竄，莫肯在家；畫瓦書符，作諸厭勝；喪出之日，門前然火，戶外列灰，祓送家鬼，章斷注連：凡如此比，不近有情，乃儒雅之罪人，彈議所當加也． \\n 己孤，而履歲及長至之節，無父，拜母、祖父母、世叔父母、姑、兄、姊，則皆泣；無母，拜父、外祖父母、舅、姨、兄、姊，亦如之：此人情也． \\n 江左朝臣，子孫初釋服，朝見二宮，皆當泣涕；二宮為之改容．頗有膚色充澤，無哀感者，梁武薄其為人，多被抑退．裴政出服，問訊武帝，貶瘦枯槁，涕泗滂沱，武帝目送之曰：「裴之禮不死也．」 \\n 二親既沒，所居齋寢，子與婦弗忍入焉．北朝頓丘李構，母劉氏，夫人亡後，所住之堂，終身鎖閉，弗忍開入也．夫人，宋廣州刺史纂之孫女，故構猶染江南風教．其父獎，為揚州刺史，鎮壽春，遇害．構嘗與王松年、祖孝徵數人同集談讌．孝徵善畫，遇有紙筆，圖寫為人．頃之，因割鹿尾，戲截畫人以示構，而無他意．構愴然動色，便起就馬而去．舉坐驚駭，莫測其情．祖君尋悟，方深反側，當時罕有能感此者．吳郡陸襄，父閑被刑，襄終身布衣蔬飯，雖薑菜有切割，皆不忍食；居家惟以掐摘供廚．江寧姚子篤，母以燒死，終身不忍噉炙．豫章熊康父以醉而為奴所殺，終身不復嘗酒．然禮緣人情，恩由義斷，親以噎死，亦當不可絕食也． \\n 禮經：父之遺書，母之杯圈，感其手口之澤，不忍讀用．政為常所講習，讎校繕寫，及偏加服用，有跡可思者耳．若尋常墳典，為生什物，安可悉廢之乎？既不讀用，無容散逸，惟當緘保，以留後世耳． \\n 思魯等第四舅母，親吳郡張建女也，有第五妹，三歲喪母．靈床上屏風，平生舊物，屋漏沾溼，出曝曬之，女子一見，伏床流涕．家人怪其不起，乃往抱持；薦席淹漬，精神傷怛，不能飲食．將以問醫，醫診脈云：「腸斷矣！」因爾便吐血，數日而亡．中外憐之，莫不悲歎． \\n 禮云：「忌日不樂．」正以感慕罔極，惻愴無聊，故不接外賓，不理眾務耳．必能悲慘自居，何限於深藏也？世人或端坐奧室，不妨言笑，盛營甘美，厚供齋食；迫有急卒，密戚至交，盡無相見之理：蓋不知禮意乎！ \\n 魏世王修母以社日亡；來歲社日，修感念哀甚，鄰里聞之，為之罷社．今二親喪亡，偶值伏臘分至之節，及月小晦後，忌之外，所經此日，猶應感慕，異於餘辰，不預飲讌、聞聲樂及行遊也． \\n 劉縚、緩、綏，兄弟並為名器，其父名昭，一生不為照字，惟依爾雅火旁作召耳．然凡文與正諱相犯，當自可避；其有同音異字，不可悉然．劉字之下，即有昭音．呂尚之兒，如不為上；趙壹之子，儻不作一：便是下筆即妨，是書皆觸也． \\n 嘗有甲設讌席，請乙為賓；而旦於公庭見乙之子，問之曰：「尊侯早晚顧宅？」乙子稱其父已往．時以為笑．如此比例，觸類慎之，不可陷於輕脫． \\n 江南風俗，兒生一期，為製新衣，盥浴裝飾，男則用弓矢紙筆，女則刀尺鍼縷，並加飲食之物，及珍寶服玩，置之兒前，觀其發意所取，以驗貪廉愚智，名之為試兒．親表聚集，致讌享焉．自茲已後，二親若在，每至此日，嘗有酒食之事耳．無教之徒，雖已孤露，其日皆為供頓，酣暢聲樂，不知有所感傷．梁孝元年少之時，每八月六日載誕之辰，常設齋講；自阮修容薨歿之後，此事亦絕． \\n 人有憂疾，則呼天地父母，自古而然．今世諱避，觸途急切．而江東士庶，痛則稱禰．禰是父之廟號，父在無容稱廟，父歿何容輒呼？蒼頡篇有侑字，訓詁云：「痛而謼也，音羽罪反．」今北人痛則呼之．聲類音于耒反，今南人痛或呼之．此二音隨其鄉俗，並可行也． \\n 梁世被繫劾者，子孫弟姪，皆詣闕三日，露跣陳謝；子孫有官，自陳解職．子則草屩麤衣，蓬頭垢面，周章道路，要候執事，叩頭流血，申訴冤枉．若配徒隸，諸子並立草庵於所署門，不敢寧宅，動經旬日，官司驅遣，然後始退．江南諸憲司彈人事，事雖不重，而以教義見辱者，或被輕繫而身死獄戶者，皆為怨讎，子孫三世不交通矣．到洽為御史中丞，初欲彈劉孝綽，其兄溉先與劉善，苦諫不得，乃詣劉涕泣告別而去． \\n 兵凶戰危，非安全之道．古者，天子喪服以臨師，將軍鑿凶門而出．父祖伯叔，若在軍陣，貶損自居，不宜奏樂讌會及婚冠吉慶事也．若居圍城之中，憔悴容色，除去飾玩，常為臨深履薄之狀焉．父母疾篤，醫雖賤雖少，則涕泣而拜之，以求哀也．梁孝元在江州，嘗有不豫；世子方等親拜中兵參軍李猷焉． \\n 四海之人，結為兄弟，亦何容易．必有志均義敵，令終如始者，方可議之．一爾之後，命子拜伏，呼為丈人，申父友之敬；身事彼親，亦宜加禮．比見北人，甚輕此節，行路相逢，便定昆季，望年觀貌，不擇是非，至有結父為兄，託子為弟者． \\n 昔者，周公一沐三握髮，一飯三吐餐，以接白屋之士，一日所見者七十餘人．晉文公以沐辭豎頭須，致有圖反之誚．門不停賓，古所貴也．失教之家，閽寺無禮，或以主君寢食嗔怒，拒客未通，江南深以為恥．黃門侍郎裴之禮，號善為士大夫，有如此輩，對賓杖之；其門生僮僕，接於他人，折旋俯仰，辭色應對，莫不肅敬，與主無別也． \\n 慕賢第七 \\n 古人云：「千載一聖，猶旦暮也；五百年一賢，猶比髆心．」言聖賢之難得，疏闊如此．儻遭不世明達君子，安可不攀附景仰之乎？吾生於亂世，長於戎馬，流離播越，聞見已多；所值名賢，未嘗不心醉魂迷向慕之也．人在年少，神情未定，所與款狎，熏漬陶染，言笑舉動，無心於學，潛移暗化，自然似之；何況操履藝能，較明易習者也？是以與善人居，如入芝蘭之室，久而自芳也；與惡人居，如入鮑魚之肆，久而自臭也．墨子悲於染絲，是之謂矣．君子必慎交遊焉．孔子曰：「無友不如己者．」顏、閔之徒，何可世得！但優於我，便足貴之． \\n 世人多蔽，貴耳賤目，重遙輕近．少長周旋，如有賢哲，每相狎侮，不加禮敬；他鄉異縣，微藉風聲，延頸企踵，甚於飢渴．校其長短，覈其精麤，或彼不能如此矣．所以魯人謂孔子為東家丘，昔虞國宮之奇，少長於君，君狎之，不納其諫，以至亡國，不可不留心也． \\n 用其言，棄其身，古人所恥．凡有一言一行，取於人者，皆顯稱之，不可竊人之美，以為己力；雖輕雖賤者，必歸功焉．竊人之財，刑辟之所處；竊人之美，鬼神之所責． \\n 梁孝元前在荊州，有丁覘者，洪亭民耳，頗善屬文，殊工草隸；孝元書記，一皆使之．軍府輕賤，多未之重，恥令子弟以為楷法，時云：「丁君十紙，不敵王褒數字．」吾雅愛其手跡，常所寶持．孝元嘗遣典籤惠編送文章示蕭祭酒，祭酒問云：「君王比賜書翰，及寫詩筆，殊為佳手，姓名為誰？那得都無聲問？」編以實答．子雲歎曰：「此人後生無比，遂不為世所稱，亦是奇事．」於是聞者稍復刮目．稍仕至尚書儀曹郎，末為晉安王侍讀，隨王東下．及西臺陷歿，簡牘湮散，丁亦尋卒於揚州；前所輕者，後思一紙，不可得矣． \\n 侯景初入建業，臺門雖閉，公私草擾，各不自全．太子左衛率羊侃坐東掖門，部分經略，一宿皆辦，遂得百餘日抗拒兇逆．於時，城內四萬許人，王公朝士，不下一百，便是恃侃一人安之，其相去如此．古人云：「巢父、許由，讓於天下；市道小人，爭一錢之利．」亦已懸矣． \\n 齊文宣帝即位數年，便沈湎縱恣，略無綱紀；尚能委政尚書令楊遵彥，內外清謐，朝野晏如，各得其所，物無異議，終天保之朝．遵彥後為孝昭所戮，刑政於是衰矣．斛律明月齊朝折衝之臣，無罪被誅，將士解體，周人始有吞齊之志，關中至今譽之．此人用兵，豈止萬夫之望而已哉！國之存亡，係其生死． \\n 張延雋之為晉州行臺左丞，匡維主將，鎮撫疆埸，儲積器用，愛活黎民，隱若敵國矣．群小不得行志，同力遷之；既代之後，公私擾亂，周師一舉，此鎮先平．齊亡之跡，啟於是矣． \\n  \\n   \\n  "}
{"章节": "卷第三", "正文": "  \\n 卷第三 \\n 　 \\n  \\n 勉　學 \\n 勉學第八 \\n 自古明王聖帝，猶須勤學，況凡庶乎！此事遍於經史，吾亦不能鄭重，聊舉近世切要，以啟寤汝耳．士大夫子弟，數歲已上，莫不被教，多者或至禮、傳，少者不失詩、論．及至冠婚，體性稍定；因此天機，倍須訓誘．有志尚者，遂能磨礪，以就素業；無履立者，自茲墮慢，便為凡人．人生在世，會當有業：農民則計量耕稼，商賈則討論貨賄，工巧則致精器用，伎藝則沈思法術，武夫則慣習弓馬，文士則講議經書．多見士大夫恥涉農商，差務工伎，射則不能穿札，筆則纔記姓名，飽食醉酒，忽忽無事，以此銷日，以此終年．或因家世餘緒，得一階半級，便自為足，全忘修學；及有吉凶大事，議論得失，蒙然張口，如坐雲霧；公私宴集，談古賦詩，塞默低頭，欠伸而已．有識旁觀，代其入地．何惜數年勤學，長受一生愧辱哉！ \\n 梁朝全盛之時，貴遊子弟，多無學術，至於諺云：「上車不落則著作，體中何如則祕書．」無不熏衣剃面，傅粉施朱，駕長簷車，跟高齒屐，坐棋子方褥，憑斑絲隱囊，列器玩於左右，從容出入，望若神仙．明經求第，則顧人答策；三九公讌，則假手賦詩．當爾之時，亦快士也．及離亂之後，朝市遷革，銓衡選舉，非復曩者之親；當路秉權，不見昔時之黨．求諸身而無所得，施之世而無所用．被褐而喪珠，失皮而露質，兀若枯木，泊若窮流，鹿獨戎馬之間，轉死溝壑之際．當爾之時，誠駑材也．有學藝者，觸地而安．自荒亂已來，諸見俘虜．雖百世小人，知讀論語、孝經者，尚為人師；雖千載冠冕，不曉書記者，莫不耕田養馬．以此觀之，安可不自勉耶？若能常保數百卷書，千載終不為小人也． \\n 夫明六經之指，涉百家之書，縱不能增益德行，敦厲風俗，猶為一藝，得以自資．父兄不可常依，鄉國不可常保，一旦流離，無人庇廕，當自求諸身耳．諺曰：「積財千萬，不如薄伎在身．」伎之易習而可貴者，無過讀書也．世人不問愚智，皆欲識人之多，見事之廣，而不肯讀書，是猶求飽而嬾營饌，欲暖而惰裁衣也．夫讀書之人，自羲、農巳來，宇宙之下，凡識幾人，凡見幾事，生民之成敗好惡，固不足論，天地所不能藏，鬼神所不能隱也． \\n 有客難主人曰：「吾見彊弩長戟，誅罪安民，以取公侯者有矣；文義習吏，匡時富國，以取卿相者有矣；學備古今，才兼文武，身無祿位，妻子飢寒者，不可勝數，安足貴學乎？」主人對曰：「夫命之窮達，猶金玉木石也；脩以學藝，猶磨瑩雕刻也．金玉之磨瑩，自美其礦璞，木石之段塊，自醜其雕刻；安可言木石之雕刻，乃勝金玉之礦璞哉？不得以有學之貧賤，比於無學之富貴也．且負甲為兵，咋筆為吏，身死名滅者如牛毛，角立傑出者如芝草；握素披黃，吟道詠德，苦辛無益者如日蝕，逸樂名利者如秋荼，豈得同年而語矣．且又聞之：生而知之者上，學而知之者次．所以學者，欲其多知明達耳．必有天才，拔群出類，為將則闇與孫武、吳起同術，執政則懸得管仲、子產之教，雖未讀書，吾亦謂之學矣．今子即不能然，不師古之蹤跡，猶蒙被而臥耳． \\n 人見鄰里親戚有佳快者，使子弟慕而學之，不知使學古人，何其蔽也哉？世人但見跨馬被甲，長(矛肖)彊弓，便云我能為將；不知明乎天道，辯乎地利，比量逆順，鑒達興亡之妙也．但知承上接下，積財聚穀，便云我能為相；不知敬鬼事神，移風易俗，調節陰陽，薦舉賢聖之至也．但知私財不入，公事夙辦，便云我能治民；不知誠己刑物，執轡如組，反風滅火，化鴟為鳳之術也．但知抱令守律，早刑晚捨，便云我能平獄；不知同轅觀罪，分劍追財，假言而姦露，不問而情得之察也．爰及農商工賈，廝役奴隸，釣魚屠肉，飯牛牧羊，皆有先達，可為師表，博學求之，無不利於事也． \\n 夫所以讀書學問，本欲開心明目，利於行耳．未知養親者，欲其觀古人之先意承顏，怡聲下氣，不憚劬勞，以致甘嫩，惕然慚懼，起而行之也；未知事君者，欲其觀古人之守職無侵，見危授命，不忘誠諫，以利社稷，惻然自念，思欲效之也；素驕奢者，欲其觀古人之恭儉節用，卑以自牧，禮為教本，敬者身基，瞿然自失，斂容抑志也；素鄙吝者，欲其觀古人之貴義輕財，少私寡慾，忌盈惡滿，賙窮卹匱，赧然悔恥，積而能散也；素暴悍者，欲其觀古人之小心黜己，齒弊舌存，含垢藏疾，尊賢容眾，苶然沮喪，若不勝衣也；素怯懦者，欲其觀古人之達生委命，彊毅正直，立言必信，求福不回，勃然奮厲，不可恐懾也：歷茲以往，百行皆然．縱不能淳，去泰去甚．學之所知，施無不達．世人讀書者，但能言之，不能行之，忠孝無聞，仁義不足；加以斷一條訟，不必得其理；宰千戶縣，不必理其民；問其造屋，不必知楣橫而梲豎也；問其為田，不必知稷早而黍遲也；吟嘯談謔，諷詠辭賦，事既優閑，材增迂誕，軍國經綸，略無施用：故為武人俗吏所共嗤詆，良由是乎！ \\n 夫學者所以求益耳．見人讀數十卷書，便自高大，凌忽長者，輕慢同列；人疾之如讎敵，惡之如鴟梟．如此以學自損，不如無學也． \\n 古之學者為己，以補不足也；今之學者為人，但能說之也．古之學者為人，行道以利世也；今之學者為己，脩身以求進也．夫學者猶種樹也，春玩其華，秋登其實；講論文章，春華也，脩身利行，秋實也． \\n 人生小幼，精神專利，長成已後，思慮散逸，固須早教，勿失機也．吾七歲時，誦靈光殿賦，至於今日，十年一理，猶不遺忘；二十之外，所誦經書，一月廢置，便至荒蕪矣．然人有坎壈，失於盛年，猶當晚學，不可自棄．孔子云：「五十以學易，可以無大過矣．」魏武、袁遺，老而彌篤，此皆少學而至老不倦也．曾子七十乃學，名聞天下；荀卿五十，始來遊學，猶為碩儒；公孫弘四十餘，方讀春秋，以此遂登丞相；朱雲亦四十，始學易、論語；皇甫謐二十，始受孝經、論語：皆終成大儒，此並早迷而晚寤也．世人婚冠未學，便稱遲暮，因循面牆，亦為愚耳．幼而學者，如日出之光，老而學者，如秉燭夜行，猶賢乎瞑目而無見者也． \\n 學之興廢，隨世輕重．漢時賢俊，皆以一經弘聖人之道，上明天時，下該人事，用此致卿相者多矣．末俗已來不復爾，空守章句，但誦師言，施之世務，殆無一可．故士大夫子弟，皆以博涉為貴，不肯專儒．梁朝皇孫以下，總丱之年，必先入學，觀其志尚，出身已後，便從文史，略無卒業者．冠冕為此者，則有何胤、劉瓛、明山賓、周捨、朱异、周弘正、賀琛、賀革、蕭子政、劉縚等，兼通文史，不徒講說也．洛陽亦聞崔浩、張偉、劉芳，鄴下又見邢子才：此四儒者，雖好經術，亦以才博擅名．如此諸賢，故為上品，以外率多田野閒人，音辭鄙陋，風操蚩拙，相與專固，無所堪能，問一言輒酬數百，責其指歸，或無要會．鄴下諺云：「博士買驢，書券三紙，未有驢字．」使汝以此為師，令人氣塞．孔子曰：「學也祿在其中矣．」今勤無益之事，恐非業也．夫聖人之書，所以設教，但明練經文，粗通注義，常使言行有得，亦足為人；何必「仲尼居」即須兩紙疏義，燕寢講堂，亦復何在？以此得勝，寧有益乎？光陰可惜，譬諸逝水．當博覽機要，以濟功業；必能兼美，吾無閒焉． \\n 俗間儒士，不涉群書，經緯之外，義疏而已．吾初入鄴，與博陵崔文彥交遊，嘗說王粲集中難鄭玄尚書事．崔轉為諸儒道之，始將發口，懸見排蹙，云：「文集只有詩賦銘誄，豈當論經書事乎？且先儒之中，未聞有王粲也．」崔笑而退，竟不以粲集示之．魏收之在議曹，與諸博士議宗廟事，引據漢書，博士笑曰：「未聞漢書得證經術．」收便忿怒，都不復言，取韋玄成傳，擲之而起．博士一夜共披尋之，達明，乃來謝曰：「不謂玄成如此學也．」 \\n 夫老、莊之書，蓋全真養性，不肯以物累己也．故藏名柱史，終蹈流沙；匿跡漆園，卒辭楚相，此任縱之徒耳．何晏、王弼，祖述玄宗，遞相誇尚，景附草靡，皆以農、黃之化，在乎己身，周、孔之業，棄之度外．而平叔以黨曹爽見誅，觸死權之網也；輔嗣以多笑人被疾，陷好勝之阱也；山巨源以蓄積取譏，背多藏厚亡之文也；夏侯玄以才望被戮，無支離擁腫之鑒也；荀奉倩喪妻，神傷而卒，非鼓缶之情也；王夷甫悼子，悲不自勝，異東門之達也；嵇叔夜排俗取禍，豈和光同塵之流也；郭子玄以傾動專勢，寧後身外己之風也；阮嗣宗沈酒荒迷，乖畏途相誡之譬也；謝幼輿贓賄黜削，違棄其餘魚之旨也：彼諸人者，並其領袖，玄宗所歸．其餘桎梏塵滓之中，顛仆名利之下者，豈可備言乎！直取其清談雅論，剖玄析微，賓主往復，娛心悅耳，非濟世成俗之要也．洎於梁世，茲風復闡，莊、老、周易，總謂三玄．武皇、簡文，躬自講論．周弘正奉贊大猷，化行都邑，學徒千餘，實為盛美．元帝在江、荊間，復所愛習，召置學生，親為教授，廢寢忘食，以夜繼朝，至乃倦劇愁憤，輒以講自釋．吾時頗預末筵，親承音旨，性既頑魯，亦所不好云． \\n 齊孝昭帝侍婁太后疾，容色憔悴，服膳減損．徐之才為灸兩穴，帝握拳代痛，爪入掌心，血流滿手．后既痊愈，帝尋疾崩，遺詔恨不見山陵之事．其天性至孝如彼，不識忌諱如此，良由無學所為．若見古人之譏欲母早死而悲哭之，則不發此言也．孝為百行之首，猶須學以脩飾之，況餘事乎！ \\n 梁元帝嘗為吾說：「昔在會稽，年始十二，便已好學．時又患疥，手不得拳，膝不得屈．閑齋張葛幃避蠅獨坐，銀甌貯山陰甜酒，時復進之，以自寬痛．率意自讀史書，一日二十卷，既未師受，或不識一字，或不解一語，要自重之，不知厭倦．」帝子之尊，童稚之逸，尚能如此，況其庶士，冀以自達者哉？ \\n 古人勤學，有握錐投斧，照雪聚螢，鋤則帶經，牧則編簡，亦為勤篤．梁世彭城劉綺，交州刺史勃之孫，早孤家貧，燈燭難辦，常買荻尺寸折之，然明夜讀．孝元初出會稽，精選寮寀，綺以才華，為國常侍兼記室，殊蒙禮遇，終於金紫光祿．義陽朱詹，世居江陵，後出揚都，好學，家貧無資，累日不爨，乃時吞紙以實腹．寒無氈被，抱犬而臥．犬亦飢虛，起行盜食，呼之不至，哀聲動鄰，猶不廢業，卒成學士，官至鎮南錄事參軍，為孝元所禮．此乃不可為之事，亦是勤學之一人．東莞臧逢世，年二十餘，欲讀班固漢書，苦假借不久，乃就姊夫劉緩乞丐客刺書翰紙末，手寫一本，軍府服其志尚，卒以漢書聞． \\n 齊有宦者內參田鵬鸞，本蠻人也．年十四五，初為閽寺，便知好學，懷袖握書，曉夕諷誦．所居卑末，使彼苦辛，時伺閒隙，周章詢請．每至文林館，氣喘汗流，問書之外，不暇他語．及睹古人節義之事，未嘗不感激沈吟久之．吾甚憐愛，倍加開獎．後被賞遇，賜名敬宣，位至侍中開府．後主之奔青州，遣其西出，參伺動靜，為周軍所獲．問齊主何在，紿云：「已去，計當出境．」疑其不信，歐捶服之，每折一支，辭色愈厲，竟斷四體而卒．蠻夷童丱，猶能以學成忠，齊之將相，比敬宣之奴不若也． \\n 鄴平之後，見徙入關．思魯嘗謂吾曰：「朝無祿位，家無積財，當肆筋力，以申供養．每被課篤，勤勞經史，未知為子，可得安乎？」吾命之曰：「子當以養為心，父當以學為教．使汝棄學徇財，豐吾衣食，食之安得甘？衣之安得暖？若務先王之道，紹家世之，藜羹縕褐，我自欲之．」 \\n 書曰：「好問則裕．」禮云：「獨學而無友，則孤陋而寡聞．」蓋須切磋相起明也．見有閉門讀書，師心自是，稠人廣坐，謬誤差失者多矣．穀梁傳稱公子友與莒挐相搏，左右呼曰「孟勞」．「孟勞」者，魯之寶刀名，亦見廣雅．近在齊時，有姜仲岳謂：「『孟勞』者，公子左右，姓孟名勞，多力之人，為國所寶．」與吾苦諍．時清河郡守邢峙，當世碩儒，助吾證之，赧然而伏．又三輔決錄云：「靈帝殿柱題曰：『堂堂乎張，京兆田郎．』」蓋引論語，偶以四言，目京兆人田鳳也．有一才士，乃言：「時張京兆及田郎二人皆堂堂耳．」聞吾此說，初大驚駭，其後尋媿悔焉．江南有一權貴，讀誤本蜀都賦注，解「蹲鴟，芋也」，乃為「羊」字；人饋羊肉，答書云：「損惠蹲鴟．」舉朝驚駭，不解事義，久後尋跡，方知如此．元氏之世，在洛京時，有一才學重臣，新得史記音，而頗紕繆，誤反「顓頊」字，頊當為許錄反，錯作許緣反，遂謂朝士言：「從來謬音『專旭』，當音『專翾』耳．」此人先有高名，翕然信行；期年之後，更有碩儒，苦相究討，方知誤焉．漢書王莽贊云：「紫色蛙聲，餘分閏位．」謂以偽亂真耳．昔吾嘗共人談書，言及王莽形狀，有一俊士，自許史學，名價甚高，乃云：「王莽非直鴟目虎吻，亦紫色蛙聲．」又禮樂志云：「給太官挏馬酒．」李奇注：「以馬乳為酒也，揰挏乃成．」二字並從手．揰挏，此謂撞擣挺挏之，今為酪酒亦然．向學士又以為種桐時，太官釀馬酒乃熟．其孤陋遂至於此．太山羊肅，亦稱學問，讀潘岳賦：「周文弱枝之棗」，為杖策之杖；世本：「容成造歷．」以歷為碓磨之磨． \\n 談說製文，援引古昔，必須眼學，勿信耳受．江南閭里閒，士大夫或不學問，羞為鄙朴，道聽塗說，強事飾辭：呼徵質為周、鄭，謂霍亂為博陸，上荊州必稱陝西，下揚都言去海郡，言食則餬口，道錢則孔方，問移則楚丘，論婚則宴爾，及王則無不仲宣，語劉則無不公幹．凡有一二百件，傳相祖述，尋問莫知原由，施安時復失所．莊生有乘時鵲起之說，故謝朓詩曰：「鵲起登吳臺．」吾有一親表，作七夕詩云：「今夜吳臺鵲，亦共往填河．」羅浮山記云：「望平地樹如薺．」故戴暠詩云：「長安樹如薺．」又鄴下有一人詠樹詩云：「遙望長安薺．」又嘗見謂矜誕為夸毗，呼高年為富有春秋，皆耳學之過也． \\n 夫文字者，墳籍根本．世之學徒，多不曉字：讀五經者，是徐邈而非許慎；習賦誦者，信褚詮而忽呂忱；明史記者，專徐、鄒而廢篆籀；學漢書者，悅應、蘇而略蒼、雅．不知書音是其枝葉，小學乃其宗系．至見服虔、張揖音義則貴之，得通俗、廣雅而不屑．一手之中，向背如此，況異代各人乎？ \\n 夫學者貴能博聞也．郡國山川，官位姓族，衣服飲食，器皿制度，皆欲根尋，得其原本；至於文字，忽不經懷，己身姓名，或多乖舛，縱得不誤，亦未知所由．近世有人為子制名：兄弟皆山傍立字，而有名峙者；兄弟皆手傍立字，而有名機者；兄弟皆水傍立字，而有名凝者．名儒碩學，此例甚多．若有知吾鍾之不調，一何可笑． \\n 吾嘗從齊主幸并州，自井陘關入上艾縣，東數十里，有獵閭村．後百官受馬糧在晉陽東百餘里亢仇城側．並不識二所本是何地，博求古今，皆未能曉．及檢字林、韻集，乃知獵閭是舊躐(足改谷)餘聚，亢仇舊是(谷曼)(谷九)亭，悉屬上艾．時太原王劭欲撰鄉邑記注，因此二名聞之，大喜． \\n 吾初讀莊子「螝二首」，韓非子曰：「蟲有螝者，一身兩口，爭食相齕，遂相殺也」，茫然不識此字何音，逢人輒問，了無解者．案：爾雅諸書，蠶蛹名螝，又非二首兩口貪害之物．後見古今字詁，此亦古之虺字，積年凝滯，豁然霧解． \\n 嘗遊趙州，見柏人城北有一小水，土人亦不知名．後讀城西門徐整碑云：「(水百)流東指．」眾皆不識．吾案說文，此字古魄字也，(水百)，淺水貌．此水漢來本無名矣，直以淺貌目之，或當即以(水百)為名乎？ \\n 世中書翰，多稱勿勿，相承如此，不知所由，或有妄言此忽忽之殘缺耳．案：說文：「勿者，州里所建之旗也，象其柄及三斿之形，所以趣民事．故忽遽者稱為勿勿．」 \\n 吾在益州，與數人同坐，初晴日晃，見地上小光，問左右：「此是何物？」有一蜀豎就視，答云：「是豆逼耳．」相顧愕然，不知所謂．命取將來，乃小豆也．窮訪蜀士，呼粒為逼，時莫之解．吾云：「三蒼、說文，此字白下為匕，皆訓粒，通俗文音方力反．」眾皆歡悟． \\n 愍楚友婿竇如同從河州來，得一青鳥，馴養愛翫，舉俗呼之為鶡．吾曰：「鶡出上黨，數曾見之，色並黃黑，無駁雜也．故陳思王鶡賦云：『揚玄黃之勁羽．』」試檢說文：「(介鳥)雀似鶡而青，出羌中．」韻集音介．此疑頓釋． \\n 梁世有蔡朗者諱純，既不涉學，遂呼蓴為露葵．面牆之徒，遞相倣效．承聖中，遣一士大夫聘齊，齊主客郎李恕問梁使曰：「江南有露葵否？」答曰:「露葵是蓴，水鄉所出．卿今食者綠葵菜耳．」李亦學問，但不測彼之深淺，乍聞無以覈究． \\n 思魯等姨夫彭城劉靈，嘗與吾坐，諸子侍焉．吾問儒行、敏行曰：「凡字與諮議名同音者，其數多少，能盡識乎？」答曰：「未之究也，請導示之．」吾曰：「凡如此例，不預研檢，忽見不識，誤以問人，反為無賴所欺，不容易也．」因為說之，得五十許字．諸劉歎曰：「不意乃爾！」若遂不知，亦為異事． \\n 校定書籍，亦何容易，自揚雄、劉向，方稱此職耳．觀天下書未遍，不得妄下雌黃．或彼以為非，此以為是；或本同末異；或兩文皆欠，不可偏信一隅也． \\n  \\n   \\n  "}
{"章节": "卷第四", "正文": "  \\n 卷第四 \\n 　 \\n  \\n 文章　名實　涉務 \\n 文章第九 \\n 夫文章者，原出五經：詔命策檄，生於書者也；序述論議，生於易者也；歌詠賦頌，生於詩者也；祭祀哀誄，生於禮者也；書奏箴銘，生於春秋者也．朝廷憲章，軍旅誓誥，敷顯仁義，發明功德，牧民建國，施用多途．至於陶冶性靈，從容諷諫，入其滋味，亦樂事也．行有餘力，則可習之．然而自古文人，多陷輕薄：屈原露才揚己，顯暴君過；宋玉體貌容冶，見遇俳優；東方曼倩，滑稽不雅；司馬長卿，竊貲無操；王褒過章僮約；揚雄德敗美新；李陵降辱夷虜；劉歆反覆莽世；傅毅黨附權門；班固盜竊父史；趙元叔抗竦過度；馮敬通浮華擯壓；馬季長佞媚獲誚；蔡伯喈同惡受誅；吳質詆忤鄉里；曹植悖慢犯法；杜篤乞假無厭；路粹隘狹已甚；陳琳實號麤疏；繁欽性無檢格；劉楨屈強輸作；王粲率躁見嫌；孔融、禰衡，誕傲致殞；楊修、丁廙，扇動取斃；阮籍無禮敗俗；嵇康凌物凶終；傅玄忿鬥免官；孫楚矜誇凌上；陸機犯順履險；潘岳乾沒取危；顏延年負氣摧黜；謝靈運空疏亂紀；王元長凶賊自詒；謝玄暉侮慢見及．凡此諸人，皆其翹秀者，不能悉記，大較如此．至於帝王，亦或未免．自昔天子而有才華者，唯漢武、魏太祖、文帝、明帝、宋孝武帝，皆負世議，非懿德之君也．自子游、子夏、荀況、孟軻、枚乘、賈誼、蘇武、張衡、左思之儔，有盛名而免過患者，時復聞之，但其損敗居多耳．每嘗思之，原其所積，文章之體，標舉興會，發引性靈，使人矜伐，故忽於持操，果於進取．今世文士，此患彌切，一事愜當，一句清巧，神厲九霄，志凌千載，自吟自賞，不覺更有傍人．加以砂礫所傷，慘於矛戟，諷刺之禍，速乎風塵，深宜防慮，以保元吉． \\n 學問有利鈍，文章有巧拙．鈍學累功，不妨精熟；拙文研思，終歸蚩鄙．但成學士，自足為人．必乏天才，勿強操筆．吾見世人，至無才思，自謂清華，流布醜拙，亦以眾矣，江南號為詅癡符．近在并州，有一士族，好為可笑詩賦，誂撇邢、魏諸公，眾共嘲弄，虛相讚說，便擊牛釃酒，招延聲譽．其妻，明鑒婦人也，泣而諫之．此人歎曰：「才華不為妻子所容，何況行路！」至死不覺．自見之謂明，此誠難也． \\n 學為文章，先謀親友，得其評裁，知可施行，然後出手；慎勿師心自任，取笑旁人也．自古執筆為文者，何可勝言．然至於宏麗精華，不過數十篇耳．但使不失體裁，辭意可觀，便稱才士；要須動俗蓋世，亦俟河之清乎！ \\n 不屈二姓，夷、齊之節也；何事非君，伊、箕之義也．自春秋已來，家有奔亡，國有吞滅，君臣固無常分矣；然而君子之交絕無惡聲，一旦屈膝而事人，豈以存亡而改慮？陳孔璋居袁裁書，則呼操為豺狼；在魏製檄，則目紹為蛇虺．在時君所命，不得自專，然亦文人之巨患也，當務從容消息之． \\n 或問揚雄曰：「吾子少而好賦？」雄曰：「然．童子雕蟲篆刻，壯夫不為也．」余竊非之曰：虞舜歌南風之詩，周公作鴟鴞之詠，吉甫、史克雅、頌之美者，未聞皆在幼年累德也．孔子曰：「不學詩，無以言．」「自衛返魯，樂正，雅、頌各得其所．」大明孝道，引詩證之．揚雄安敢忽之也？若論「詩人之賦麗以則，辭人之賦麗以淫」，但知變之而已，又未知雄自為壯夫何如也？著劇秦美新，妄投於閣，周章怖慴，不達天命，童子之為耳．桓譚以勝老子，葛洪以方仲尼，使人歎息．此人直以曉算術，解陰陽，故著太玄經，數子為所惑耳；其遺言餘行，孫卿、屈原之不及，安敢望大聖之清塵？且太玄今竟何用乎？不啻覆醬瓿而已． \\n 齊世有席毗者，清幹之士，官至行臺尚書，嗤鄙文學，嘲劉逖云：「君輩辭藻，譬若榮華，須臾之翫，非宏才也；豈比吾徒千丈松樹，常有風霜，不可凋悴矣！」劉應之曰：「既有寒木，又發春華，何如也？」席笑曰：「可哉！」 \\n 凡為文章，猶人乘騏驥，雖有逸氣，當以銜勒制之，勿使流亂軌躅，放意填坑岸也． \\n 文章當以理致為心腎，氣調為筋骨，事義為皮膚，華麗為冠冕．今世相承，趨本棄末，率多浮豔．辭與理競，辭勝而理伏；事與才爭，事繁而才損．放逸者流宕而忘歸，穿鑿者補綴而不足．時俗如此，安能獨違？但務去泰去甚耳．必有盛才重譽，改革體裁者，實吾所希． \\n 古人之文，宏材逸氣，體度風格，去今實遠；但緝綴疏朴，未為密緻耳．今世音律諧靡，章句偶對，諱避精詳，賢於往昔多矣．宜以古之製裁為本，今之辭調為末，並須兩存，不可偏棄也． \\n 吾家世文章，甚為典正，不從流俗；梁孝元在蕃邸時，撰西府新文，訖無一篇見錄者，亦以不偶於世，無鄭、衛之音故也．有詩賦銘誄書表啟疏二十卷，吾兄弟始在草土，並未得編次，便遭火盪盡，竟不傳於世．銜酷茹恨，徹於心髓！操行見於梁史文士傳及孝元懷舊志． \\n 沈隱侯曰：「文章當從三易：易見事，一也；易識字，二也；易讀誦，三也．」邢子才常曰：「沈侯文章，用事不使人覺，若胸憶語也．」深以此服之．祖孝徵亦嘗謂吾曰：「沈詩云：『崖傾護石髓．』此豈似用事邪？」 \\n 邢子才、魏收俱有重名，時俗準的，以為師匠．邢賞服沈約而輕任昉，魏愛慕任昉而毀沈約，每於談讌，辭色以之．鄴下紛紜，各有朋黨．祖孝徵嘗謂吾曰：「任、沈之是非，乃邢、魏之優劣也．」 \\n 吳均集有破鏡賦．昔者，邑號朝歌，顏淵不舍；里名勝母，曾子斂襟：蓋忌夫惡名之傷實也．破鏡乃凶逆之獸，事見漢書，為文幸避此名也．比世往往見有和人詩者，題云敬同，孝經云：「資於事父以事君而敬同．」不可輕言也．梁世費旭詩云：「不知是耶非．」殷澐詩云：「颻颺雲母舟．」簡文曰：「旭既不識其父，澐又颻颺其母．」此雖悉古事，不可用也．世人或有文章引詩「伐鼓淵淵」者，宋書已有屢遊之誚；如此流比，幸須避之．北面事親，別舅摛渭陽之詠；堂上養老，送兄賦桓山之悲，皆大失也．舉此一隅，觸塗宜慎． \\n 江南文制，欲人彈射，知有病累，隨即改之，陳王得之於丁廙也．山東風俗，不通擊難．吾初入鄴，遂嘗以此忤人，至今為悔；汝曹必無輕議也． \\n 凡代人為文，皆作彼語，理宜然矣．至於哀傷凶禍之辭，不可輒代．蔡邕為胡金盈作母靈表頌曰：「悲母氏之不永，然委我而夙喪．」又為胡顥作其父銘曰：「葬我考議郎君．」袁三公頌曰：「猗歟我祖，出自有媯．」王粲為潘文則思親詩云：「躬此勞悴，鞠予小人；庶我顯妣，克保遐年．」而並載乎邕、粲之集，此例甚眾．古人之所行，今世以為諱．陳思王武帝誄，遂深永蟄之思；潘岳悼亡賦，乃愴手澤之遺：是方父於蟲，匹婦於考也．蔡邕楊秉碑云：「統大麓之重．」潘尼贈盧景宣詩云：「九五思龍飛．」孫楚王驃騎誄云：「奄忽登遐．」陸機父誄云：「億兆宅心，敦敘百揆．」姊誄云：「俔天之和．」今為此言，則朝廷之罪人也．王粲贈楊德祖詩云：「我君餞之，其樂洩洩．」不可妄施人子，況儲君乎？ \\n 挽歌辭者，或云古者虞殯之歌，或云出自田橫之客，皆為生者悼往告哀之意．陸平原多為死人自歎之言，詩格既無此例，又乖製作本意． \\n 凡詩人之作，刺箴美頌，各有源流，未嘗混雜，善惡同篇也．陸機為齊謳篇，前敘山川物產風教之盛，後章忽鄙山川之情，殊失厥體．其為吳趨行，何不陳子光、夫差乎？京洛行，胡不述赧王、靈帝乎？ \\n 自古宏才博學，用事誤者有矣；百家雜說，或有不同，書儻湮滅，後人不見，故未敢輕議之．今指知決紕繆者，略舉一兩端以為誡．詩云：「有鷕雉鳴．」又曰：「雉鳴求其牡．」毛傳亦曰：「鷕，雌雉聲．」又云：「雉之朝雊，尚求其雌．」鄭玄注月令亦云：「雊，雄雉鳴．」潘岳賦曰：「雉鷕鷕以朝雊．」是則混雜其雄雌矣．詩云：「孔懷兄弟．」孔，甚也；懷，思也，言甚可思也．陸機與長沙顧母書，述從祖弟士璜死，乃言：「痛心拔腦，有如孔懷．」心既痛矣，即為甚思，何故方言有如也？觀其此意，當謂親兄弟為孔懷．詩云：「父母孔邇．」而呼二親為孔邇，於義通乎？異物志云：「擁劍狀如蟹，但一螯偏大爾．」何遜詩云：「躍魚如擁劍．」是不分魚蟹也．漢書：「御史府中列柏樹，常有野鳥數千，棲宿其上，晨去暮來，號朝夕鳥．」而文士往往誤作烏鳶用之．抱朴子說項曼都詐稱得仙，自云：「仙人以流霞一杯與我飲之，輒不飢渴．」而簡文詩云：「霞流抱朴碗．」亦猶郭象以惠施之辨為莊周言也．後漢書：「囚司徒崔烈以鋃鐺鎖．」鋃鐺，大鎖也；世間多誤作金銀字．武烈太子亦是數千卷學士，嘗作詩云：「銀鎖三公腳，刀撞僕射頭．」為俗所誤． \\n 文章地理，必須愜當．梁簡文雁門太守行乃云：「鵝軍攻日逐，燕騎蕩康居，大宛歸善馬，小月送降書．」蕭子暉隴頭水云：「天寒隴水急，散漫俱分瀉，北注徂黃龍，東流會白馬．」此亦明珠之纇，美玉之瑕，宜慎之． \\n 王籍入若耶溪詩云：「蟬噪林逾靜，鳥鳴山更幽．」江南以為文外斷絕，物無異議．簡文吟詠，不能忘之，孝元諷味，以為不可復得，至懷舊志載於籍傳．范陽盧詢祖，鄴下才俊，乃言：「此不成語，何事於能？」魏收亦然其論．詩云：「蕭蕭馬鳴，悠悠旆旌．」毛傳曰：「言不諠譁也．」吾每歎此解有情致，籍詩生於此耳． \\n 蘭陵蕭愨，梁室上黃侯之子，工於篇什．嘗有秋詩云：「芙蓉露下落，楊柳月中疏．」時人未之賞也．吾愛其蕭散，宛然在目．潁川荀仲舉、琅邪諸葛漢，亦以為爾．而盧思道之徒，雅所不愜． \\n 何遜詩實為清巧，多形似之言；揚都論者，恨其每病苦辛，饒貧寒氣，不及劉孝綽之雍容也．雖然，劉甚忌之，平生誦何詩，常云：「『蘧車響北闕』，(心畫)(心畫)不道車．」又撰詩苑，止取何兩篇，時人譏其不廣．劉孝綽當時既有重名，無所與讓；唯服謝朓，常以謝詩置几案間，動靜輒諷味．簡文愛陶淵明文，亦復如此．江南語曰：「梁有三何，子朗最多．」三何者，遜及思澄、子朗也．子朗信饒清巧．思澄遊廬山，每有佳篇，亦為冠絕． \\n 名實第十 \\n 名之與實，猶形之與影也．德藝周厚，則名必善焉；容色姝麗，則影必美焉．今不脩身而求令名於世者，猶貌甚惡而責妍影於鏡也．上士忘名，中士立名，下士竊名．忘名者，體道合德，享鬼神之福祐，非所以求名也；立名者，脩身慎行，懼榮觀之不顯，非所以讓名也；竊名者，厚貌深姦，干浮華之虛構，非所以得名也． \\n 人足所履，不過數寸，然而咫尺之途，必顛蹶於崖岸，拱把之梁，每沈溺於川谷者，何哉？為其旁無餘地故也．君子之立己，抑亦如之．至誠之言，人未能信，至潔之行，物或致疑，皆由言行聲名，無餘地也．吾每為人所毀，常以此自責．若能開方軌之路，廣造舟之航，則仲由之言信，重於登壇之盟，趙熹之降城，賢於折衝之將矣． \\n 吾見世人，清名登而金貝入，信譽顯而然諾虧，不知後之矛戟，毀前之干櫓也．虙子賤云：「誠於此者形於彼．」人之虛實真偽在乎心，無不見乎跡，但察之未熟耳．一為察之所鑒，巧偽不如拙誠，承之以羞大矣．伯石讓卿，王莽辭政，當於爾時，自以巧密；後人書之，留傳萬代，可為骨寒毛豎也．近有大貴，以孝著聲，前後居喪，哀毀踰制，亦足以高於人矣．而嘗於苫塊之中，以巴豆塗臉，遂使成瘡，表哭泣之過．左右童豎，不能掩之，益使外人謂其居處飲食，皆為不信．以一偽喪百誠者，乃貪名不已故也． \\n 有一士族，讀書不過二三百卷，天才鈍拙，而家世殷厚，雅自矜持，多以酒犢珍玩，交諸名士，甘其餌者，遞共吹噓．朝廷以為文華，亦嘗出境聘．東萊王韓晉明篤好文學，疑彼製作，多非機杼，遂設讌言，面相討試．竟日歡諧，辭人滿席，屬音賦韻，命筆為詩，彼造次即成，了非向韻．眾客各自沈吟，遂無覺者．韓退歎曰：「果如所量！」韓又嘗問曰：「玉珽杼上終葵首，當作何形？」乃答云：「珽頭曲圜，勢如葵葉耳．」韓既有學，忍笑為吾說之． \\n 治點子弟文章，以為聲價，大弊事也．一則不可常繼，終露其情；二則學者有憑，益不精勵． \\n 鄴下有一少年，出為襄國令，頗自勉篤．公事經懷，每加撫卹，以求聲譽．凡遣兵役，握手送離，或齎梨棗餅餌，人人贈別，云：「上命相煩，情所不忍；道路飢渴，以此見思．」民庶稱之，不容於口．及遷為泗州別駕，此費日廣，不可常周，一有偽情，觸塗難繼，功績遂損敗矣． \\n 或問曰：「夫神滅形消，遺聲餘價，亦猶蟬殼蛇皮，獸迒鳥跡耳，何預於死者，而聖人以為名教乎？」對曰：「勸也，勸其立名，則獲其實．且勸一伯夷，而千萬人立清風矣；勸一季札，而千萬人立仁風矣；勸一柳下惠，而千萬人立貞風矣；勸一史魚，而千萬人立直風矣．故聖人欲其魚鱗鳳翼，雜沓參差，不絕於世，豈不弘哉？四海悠悠，皆慕名者，蓋因其情而致其善耳．抑又論之，祖考之嘉名美譽，亦子孫之冕服牆宇也，自古及今，獲其庇廕者亦眾矣．夫修善立名者，亦猶築室樹果，生則獲其利，死則遺其澤．世之汲汲者，不達此意，若其與魂爽俱昇，松柏偕茂者，惑矣哉！ \\n 涉務第十一 \\n 士君子之處世，貴能有益於物耳，不徒高談虛論，左琴右書，以費人君祿位也．國之用材，大較不過六事：一則朝廷之臣，取其鑒達治體，經綸博雅；二則文史之臣，取其著述憲章，不忘前古；三則軍旅之臣，取其斷決有謀，強幹習事；四則藩屏之臣，取其明練風俗，清白愛民；五則使命之臣，取其識變從宜，不辱君命；六則興造之臣，取其程功節費，開略有術，此則皆勤學守行者所能辨也．人性有長短，豈責具美於六塗哉？但當皆曉指趣，能守一職，便無媿耳． \\n 吾見世中文學之士，品藻古今，若指諸掌，及有試用，多無所堪．居承平之世，不知有喪亂之禍；處廟堂之下，不知有戰陳之急；保俸祿之資，不知有耕稼之苦；肆吏民之上，不知有勞役之勤，故難可以應世經務也．晉朝南渡，優借士族；故江南冠帶，有才幹者，擢為令僕已下尚書郎中書舍人已上，典掌機要．其餘文義之士，多迂誕浮華，不涉世務；纖微過失，又惜行捶楚，所以處於清高，蓋護其短也．至於臺閣令史，主書監帥，諸王籤省，並曉習吏用，濟辦時須，縱有小人之態，皆可鞭杖肅督，故多見委使，蓋用其長也．人每不自量，舉世怨梁武帝父子愛小人而疏士大夫，此亦眼不能見其睫耳． \\n 梁世士大夫，皆尚褒衣博帶，大冠高履，出則車輿，入則扶侍，郊郭之內，無乘馬者．周弘正為宣城王所愛，給一果下馬，常服御之，舉朝以為放達．至乃尚書郎乘馬，則糾劾之．及侯景之亂，膚脆骨柔，不堪行步，體羸氣弱，不耐寒暑，坐死倉猝者，往往而然．建康令王復性既儒雅，未嘗乘騎，見馬嘶歕陸梁，莫不震懾，乃謂人曰：「正是虎，何故名為馬乎？」其風俗至此． \\n 古人欲知稼穡之艱難，斯蓋貴穀務本之道也．夫食為民天，民非食不生矣，三日不粒，父子不能相存．耕種之，茠鉏之，刈穫之，載積之，打拂之，簸揚之，凡幾涉手，而入倉廩，安可輕農事而貴末業哉？江南朝士，因晉中興，南渡江，卒為羈旅，至今八九世，未有力田，悉資俸祿而食耳．假令有者，皆信僮僕為之，未嘗目觀起一(土發)土，耘一株苗；不知幾月當下，幾月當收，安識世間餘務乎？故治官則不了，營家則不辦，皆優閑之過也． \\n  \\n   \\n  "}
{"章节": "卷第五", "正文": "  \\n 卷第五 \\n 　 \\n  \\n 省事　止足　誡兵　養生　歸心 \\n 省事第十二 \\n 銘金人云：「無多言，多言多敗；無多事，多事多患．」至哉斯戒也！能走者奪其翼，善飛者減其指，有角者無上齒，豐後者無前足，蓋天道不使物有兼焉也．古人云：「多為少善，不如執一；鼫鼠五能，不成伎術．」近世有兩人，朗悟士也，性多營綜，略無成名，經不足以待問，史不足以討論，文章無可傳於集錄，書跡未堪以留愛翫，卜筮射六得三，醫藥治十差五，音樂在數十人下，弓矢在千百人中，天文、畫繪、棋博，鮮卑語、胡書，煎胡桃油，鍊錫為銀，如此之類，略得梗概，皆不通熟．惜乎，以彼神明，若省其異端，當精妙也． \\n 上書陳事，起自戰國，逮於兩漢，風流彌廣．原其體度：攻人主之長短，諫諍之徒也；訐群臣之得失，訟訴之類也；陳國家之利害，對策之伍也；帶私情之與奪，遊說之儔也．總此四塗，賈誠以求位，鬻言以干祿．或無絲毫之益，而有不省之困，幸而感悟人主，為時所納，初獲不貲之賞，終陷不測之誅，則嚴助、朱買臣、吾丘壽王、主父偃之類甚眾．良史所書，蓋取其狂狷一介，論政得失耳，非士君子守法度者所為也．今世所睹，懷瑾瑜而握蘭桂者，悉恥為之．守門詣闕，獻書言計，率多空薄，高自矜夸，無經略之大體，咸秕糠之微事，十條之中，一不足採，縱合時務，已漏先覺，非謂不知，但患知而不行耳．或被發姦私，面相酬證，事途迴穴，翻懼愆尤；人主外護聲教，脫加含養，此乃僥倖之徒，不足與比肩也． \\n 諫諍之徒，以正人君之失爾，必在得言之地，當盡匡贊之規，不容苟免偷安，垂頭塞耳；至於就養有方，思不出位，干非其任，斯則罪人．故表記云：「事君，遠而諫，則諂也；近而不諫，則尸利也．」論語曰：「未信而諫，人以為謗己也．」 \\n 君子當守道崇德，蓄價待時，爵祿不登，信由天命．須求趨競，不顧羞慚，比較材能，斟量功伐，厲色揚聲，東怨西怒；或有劫持宰相瑕疵，而獲酬謝，或有諠聒時人視聽，求見發遣；以此得官，謂為才力，何異盜食致飽，竊衣取溫哉！世見躁競得官者，便謂「弗索何獲」；不知時運之來，不求亦至也．見靜退未遇者，便謂「弗為胡成」；不知風雲不與，徒求無益也．凡不求而自得，求而不得者，焉可勝算乎！ \\n 齊之季世，多以財貨託附外家，諠動女謁．拜守宰者，印組光華，車騎輝赫，榮兼九族，取貴一時．而為執政所患，隨而伺察，既以利得，必以利殆，微染風塵，便乖肅正，坑阱殊深，瘡痏未復，縱得免死，莫不破家，然後噬臍，亦復何及．吾自南及北，未嘗一言與時人論身分也，不能通達，亦無尤焉． \\n 王子晉云：「佐饔得嘗，佐鬥得傷．」此言為善則預，為惡則去，不欲黨人非義之事也．凡損於物，皆無與焉．然而窮鳥入懷，仁人所憫；況死士歸我，當棄之乎？伍員之託漁舟，季布之入廣柳，孔融之藏張儉，孫嵩之匿趙岐，前代之所貴，而吾之所行也，以此得罪，甘心瞑目．至如郭解之代人報讎，灌夫之橫怒求地，游俠之徒，非君子之所為也．如有逆亂之行，得罪於君親者，又不足卹焉．親友之迫危難也，家財己力，當無所吝；若橫生圖計，無理請謁，非吾教也．墨翟之徒，世謂熱腹，楊朱之侶，世謂冷腸；腸不可冷，腹不可熱，當以仁義為節文爾． \\n 前在修文令曹，有山東學士與關中太史競歷，凡十餘人，紛紜累歲，內史牒付議官平之．吾執論曰：「大抵諸儒所爭，四分并減分兩家爾．歷象之要，可以晷景測之；今驗其分至薄蝕，則四分疏而減分密．疏者則稱政令有寬猛，運行致盈縮，非算之失也；密者則云日月有遲速，以術求之，預知其度，無災祥也．用疏則藏姦而不信，用密則任數而違經．且議官所知，不能精於訟者，以淺裁深，安有肯服？既非格令所司，幸勿當也．」舉曹貴賤，咸以為然．有一禮官，恥為此讓，苦欲留連，強加考覈．機杼既薄，無以測量，還復採訪訟人，窺望長短，朝夕聚議，寒暑煩勞，背春涉冬，竟無予奪，怨誚滋生，赧然而退，終為內史所迫：此好名之辱也． \\n 止足第十三 \\n 禮云：「欲不可縱，志不可滿．」宇宙可臻其極，情性不知其窮，唯在少欲知足，為立涯限爾．先祖靖侯戒子姪曰：「汝家書生門戶，世無富貴；自今仕宦不可過二千石，婚姻勿貪勢家．」吾終身服膺，以為名言也． \\n 天地鬼神之道，皆惡滿盈．謙虛沖損，可以免害．人生衣趣以覆寒露，食趣以塞飢乏耳．形骸之內，尚不得奢靡，己身之外，而欲窮驕泰邪？周穆王、秦始皇、漢武帝，富有四海，貴為天子，不知紀極，猶自敗累，況士庶乎？常以二十口家，奴婢盛多，不可出二十人，良田十頃，堂室纔蔽風雨，車馬僅代杖策，蓄財數萬，以擬吉凶急速，不啻此者，以義散之；不至此者，勿非道求之． \\n 仕宦稱泰，不過處在中品，前望五十人，後顧五十人，足以免恥辱，無傾危也．高此者，便當罷謝，偃仰私庭．吾近為黃門郎，已可收退；當時羈旅，懼罹謗讟，思為此計，僅未暇爾．自喪亂已來，見因託風雲，徼倖富貴，旦執機權，夜填坑谷，朔歡卓、鄭，晦泣顏、原者，非十人五人也．慎之哉！慎之哉！ \\n 誡兵第十四 \\n 顏氏之先，本乎鄒、魯，或分入齊，世以儒雅為業，遍在書記．仲尼門徒，升堂者七十有二，顏氏居八人焉．秦、漢、魏、晉，下逮齊、梁，未有用兵以取達者．春秋世，顏高、顏鳴、顏息、顏羽之徒，皆一鬥夫耳．齊有顏涿聚，趙有顏最，漢末有顏良，宋有顏延之，並處將軍之任，竟以顛覆．漢郎顏駟，自稱好武，更無事跡．顏忠以黨楚王受誅，顏俊以據武威見殺，得姓已來，無清操者，唯此二人，皆罹禍敗．頃世亂離，衣冠之士，雖無身手，或聚徒眾，違棄素業，徼倖戰功．吾既羸薄，仰惟前代，故寘心於此，子孫誌之．孔子力翹門關，不以力聞，此聖證也．吾見今世士大夫，纔有氣幹，便倚賴之，不能被甲執兵，以衛社稷；但微行險服，逞弄拳腕，大則陷危亡，小則貽恥辱，遂無免者． \\n 國之興亡，兵之勝敗，博學所至，幸討論之．入帷幄之中，參廟堂之上，不能為主盡規以謀社稷，君子所恥也．然而每見文士，頗讀兵書，微有經略．若居承平之世，睥睨宮閫，幸災樂禍，首為逆亂，詿誤善良；如在兵革之時，構扇反覆，縱橫說誘，不識存亡，強相扶戴：此皆陷身滅族之本也．誡之哉！誡之哉！ \\n 習五兵，便乘騎，正可稱武夫爾．今世士大夫，但不讀書，即稱武夫兒，乃飯囊酒甕也． \\n 養生第十五 \\n 神仙之事，未可全誣；但性命在天，或難鍾值．人生居世，觸途牽縶：幼少之日，既有供養之勤；成立之年，便增妻孥之累．衣食資須，公私驅役；而望遁跡山林，超然塵滓，千萬不遇一爾．加以金玉之費，鑪器所須，益非貧士所辦．學如牛毛，成如麟角．華山之下，白骨如莽，何有可遂之理？考之內教，縱使得仙，終當有死，不能出世，不願汝曹專精於此．若其愛養神明，調護氣息，慎節起臥，均適寒暄，禁忌食飲，將餌藥物，遂其所稟，不為夭折者，吾無間然．諸藥餌法，不廢世務也．庾肩吾常服槐實，年七十餘，目看細字，鬚髮猶黑．鄴中朝士，有單服杏仁、枸杞、黃精、朮、車前得益者甚多，不能一一說爾．吾嘗患齒，搖動欲落，飲食熱冷，皆苦疼痛．見抱朴子牢齒之法，早朝叩齒三百下為良；行之數日，即便平愈，今恆持之．此輩小術，無損於事，亦可脩也．凡欲餌藥，陶隱居太清方中總錄甚備，但須精審，不可輕脫．近有王愛州在鄴學服松脂，不得節度，腸塞而死，為藥所誤者甚多． \\n 夫養生者先須慮禍，全身保性，有此生然後養之，勿徒養其無生也．單豹養於內而喪外，張毅養於外而喪內，前賢所戒也．嵇康著養生之論，而以傲物受刑；石崇冀服餌之徵，而以貪溺取禍，往世之所迷也． \\n 夫生不可不惜，不可苟惜．涉險畏之途，干禍難之事，貪欲以傷生，讒慝而致死，此君子之所惜哉；行誠孝而見賊，履仁義而得罪，喪身以全家，泯軀而濟國，君子不咎也．自亂離已來，吾見名臣賢士，臨難求生，終為不救，徒取窘辱，令人憤懣．侯景之亂，王公將相，多被戮辱，妃主姬妾，略無全者．唯吳郡太守張嵊，建義不捷，為賊所害，辭色不撓；及鄱陽王世子謝夫人，登屋詬怒，見射而斃．夫人，謝遵女也．何賢智操行若此之難？婢妾引決若此之易？悲夫！ \\n 歸心第十六 \\n 三世之事，信而有徵，家世歸心，勿輕慢也．其間妙旨，具諸經論，不復於此，少能讚述；但懼汝曹猶未牢固，略重勸誘爾． \\n 原夫四塵五廕，剖析形有；六舟三駕，運載群生：萬行歸空，千門入善，辯才智惠，豈徒七經、百氏之博哉？明非堯、舜、周、孔所及也．內外兩教，本為一體，漸積為異，深淺不同．內典初門，設五種禁；外典仁義禮智信，皆與之符．仁者，不殺之禁也；義者，不盜之禁也；禮者，不邪之禁也；智者，不酒之禁也；信者，不妄之禁也．至如畋狩軍旅，燕享刑罰，因民之性，不可卒除，就為之節，使不淫濫爾．歸周、孔而背釋宗，何其迷也！ \\n 俗之謗者，大抵有五：其一，以世界外事及神化無方為迂誕也，其二，以吉凶禍福或未報應為欺誑也，其三，以僧尼行業多不精純為姦慝也，其四，以糜費金寶減耗課役為損國也，其五，以縱有因緣如報善惡，安能辛苦今日之甲，利益後世之乙乎？為異人也．今並釋之於下云． \\n 釋一曰：夫遙大之物，寧可度量？今人所知，莫若天地．天為積氣，地為積塊，日為陽精，月為陰精，星為萬物之精，儒家所安也．星有墜落，乃為石矣；精若是石，不得有光，性又質重，何所繫屬？一星之徑，大者百里，一宿首尾，相去數萬；百里之物，數萬相連，闊狹從斜，常不盈縮．又星與日月，形色同爾，但以大小為其等差；然而日月又當石也？石既牢密，烏兔焉容？石在氣中，豈能獨運？日月星辰，若皆是氣，氣體輕浮，當與天合，往來環轉，不得錯違，其間遲疾，理宜一等；何故日月五星二十八宿，各有度數，移動不均？寧當氣墜，忽變為石？地既滓濁，法應沈厚，鑿土得泉，乃浮水上；積水之下，復有何物？江河百谷，從何處生？東流到海，何為不溢？歸塘尾閭，渫何所到？沃焦之石，何氣所然？潮汐去還，誰所節度？天漢懸指，那不散落？水性就下，何故上騰？天地初開，便有星宿；九州未劃，列國未分，翦疆區野，若為躔次？封建已來，誰所制割？國有增減，星無進退，災祥禍福，就中不差；乾象之大，列星之夥，何為分野，止繫中國？昴為旄頭，匈奴之次；西胡、東越，彫題、交阯，獨棄之乎？以此而求，迄無了者，豈得以人事尋常，抑必宇宙外也？ \\n 凡人之信，唯耳與目；耳目之外，咸致疑焉．儒家說天，自有數義：或渾或蓋，乍宣乍安．斗極所周，管維所屬，若所親見，不容不同；若所測量，寧足依據？何故信凡人之臆說，迷大聖之妙旨，而欲必無恆沙世界、微塵數劫也？而鄒衍亦有九州之談．山中人不信有魚大如木，海上人不信有木大如魚；漢武不信弦膠，魏文不信火布；胡人見錦，不信有蟲食樹吐絲所成；昔在江南，不信有千人氈帳，及來河北，不信有二萬斛船：皆實驗也． \\n 世有祝師及諸幻術，猶能履火蹈刃，種瓜移井，倏忽之間，十變五化．人力所為，尚能如此；何況神通感應，不可思量，千里寶幢，百由旬座，化成淨土，踊出妙塔乎？ \\n 釋二曰：夫信謗之徵，有如影響；耳聞目見，其事已多，或乃精誠不深，業緣未感，時儻差闌，終當獲報耳．善惡之行，禍福所歸．九流百氏，皆同此論，豈獨釋典為虛妄乎？項橐、顏回之短折，伯夷、原憲之凍餒，盜跖、莊蹻之福壽，齊景、桓魋之富強，若引之先業，冀以後生，更為通耳．如以行善而偶鍾禍報，為惡而儻值福徵，便生怨尤，即為欺詭；則亦堯、舜之云虛，周、孔之不實也，又欲安所依信而立身乎？ \\n 釋三曰：開闢已來，不善人多而善人少，何由悉責其精絜乎？見有名僧高行，棄而不說；若睹凡僧流俗，便生非毀．且學者之不勤，豈教者之為過？俗僧之學經律，何異世人之學詩、禮？以詩、禮之教，格朝廷之人，略無全行者；以經律之禁，格出家之輩，而獨責無犯哉？且闕行之臣，猶求祿位；毀禁之侶，何慚供養乎？其於戒行，自當有犯．一披法服，已墮僧數，歲中所計，齋講誦持，比諸白衣，猶不啻山海也． \\n 釋四曰：內教多途，出家自是其一法耳．若能誠孝在心，仁惠為本，須達、流水，不必剃落鬚髮；豈令罄井田而起塔廟，窮編戶以為僧尼也？皆由為政不能節之，遂使非法之寺，妨民稼穡，無業之僧，空國賦算，非大覺之本旨也．抑又論之：求道者，身計也；惜費者，國謀也．身計國謀，不可兩遂．誠臣徇主而棄親，孝子安家而忘國，各有行也．儒有不屈王侯高尚其事，隱有讓王辭相避世山林；安可計其賦役，以為罪人？若能偕化黔首，悉入道場，如妙樂之世，禳佉之國，則有自然稻米，無盡寶藏，安求田蠶之利乎？ \\n 釋五曰：形體雖死，精神猶存．人生在世，望於後身似不相屬；及其歿後，則與前身似猶老少朝夕耳．世有魂神，示現夢想，或降童妾，或感妻孥，求索飲食，徵須福祐，亦為不少矣．今人貧賤疾苦，莫不怨尤前世不修功業；以此而論，安可不為之作地乎？夫有子孫，自是天地間一蒼生耳，何預身事？而乃愛護，遺其基址，況於己之神爽，頓欲棄之哉？凡夫蒙蔽，不見未來，故言彼生與今非一體耳；若有天眼，鑒其念念隨滅，生生不斷，豈可不怖畏邪？又君子處世，貴能克己復禮，濟時益物．治家者欲一家之慶，治國者欲一國之良，僕妾臣民，與身竟何親也，而為勤苦修德乎？亦是堯、舜、周、孔虛失愉樂耳．一人修道，濟度幾許蒼生？免脫幾身罪累？幸熟思之！汝曹若觀俗計，樹立門戶，不棄妻子，未能出家；但當兼修戒行，留心誦讀，以為來世津梁．人生難得，無虛過也． \\n 儒家君子，尚離庖廚，見其生不忍其死，聞其聲不食其肉．高柴、折像，未知內教，皆能不殺，此乃仁者自然用心．含生之徒，莫不愛命；去殺之事，必勉行之．好殺之人，臨死報驗，子孫殃禍，其數甚多，不能悉錄耳，且示數條於末． \\n 梁世有人，常以雞卵白和沐，云使髮光，每沐輒二三十枚．臨死，髮中但聞啾啾數千雞雛聲． \\n 江陵劉氏，以賣鱔羹為業．後生一兒頭是鱔，自頸以下，方為人耳． \\n 王克為永嘉郡守，有人餉羊，集賓欲醼．而羊繩解，來投一客，先跪兩拜，便入衣中．此客竟不言之，固無救請．須臾，宰羊為羹，先行至客．一臠入口，便下皮內，周行遍體，痛楚號叫；方復說之．遂作羊鳴而死． \\n 梁孝元在江州時，有人為望蔡縣令，經劉敬躬亂，縣廨被焚，寄寺而住．民將牛酒作禮，縣令以牛繫旛柱，屏除形像，鋪設床坐，於堂上接賓．未殺之頃，牛解，徑來至階而拜，縣令大笑，命左右宰之．飲噉醉飽，便臥簷下．稍醒而覺體痒，爬搔隱疹，因爾成癩，十許年死． \\n 楊思達為西陽郡守，值侯景亂，時復旱儉，飢民盜田中麥．思達遣一部曲守視，所得盜者，輒截手腕，凡戮十餘人．部曲後生一男，自然無手． \\n 齊有一奉朝請，家甚豪侈，非手殺牛，噉之不美．年三十許，病篤，大見牛來，舉體如被刀刺，叫呼而終． \\n 江陵高偉，隨吾入齊，凡數年，向幽州淀中捕魚．後病，每見群魚齧之而死． \\n 世有癡人，不識仁義，不知富貴並由天命．為子娶婦，恨其生資不足，倚作舅姑之尊，蛇虺其性，毒口加誣，不識忌諱，罵辱婦之父母，卻成教婦不孝己身，不顧他恨．但憐己之子女，不愛己之兒婦．如此之人，陰紀其過，鬼奪其算．慎不可與為鄰，何況交結乎？避之哉！ \\n  \\n   \\n  "}
{"章节": "卷第六", "正文": "  \\n 卷第六 \\n 　 \\n  \\n 書　證 \\n 書證第十七 \\n 詩云：「參差荇菜．」爾雅云：「荇，接余也．」字或為莕．先儒解釋皆云：水草，圓葉細莖，隨水淺深．今是水悉有之，黃花似蓴，江南俗亦呼為豬蓴，或呼為荇菜．劉芳具有注釋．而河北俗人多不識之，博士皆以參差者是莧菜，呼人莧為人荇，亦可笑之甚． \\n 詩云：「誰謂荼苦？」爾雅、毛詩傳並以荼，苦菜也．又禮云：「苦菜秀．案：易統通卦驗玄圖曰：「苦菜生於寒秋，更冬歷春，得夏乃成．」今中原苦菜則如此也．一名游冬，葉似苦苣而細，摘斷有白汁，花黃似菊．江南別有苦菜，葉似酸漿，其花或紫或白，子大如珠，熟時或赤或黑，此菜可以釋勞．案：郭璞注爾雅，此乃蘵黃蒢也．今河北謂之龍葵．梁世講禮者，以此當苦菜；既無宿根，至春方生耳，亦大誤也．又高誘注呂氏春秋曰：「榮而不實曰英．」苦菜當言英，益知非龍葵也． \\n 詩云：「有杕之杜．」江南本並木傍施大，傳曰：「杕，獨貌也．」徐仙民音徒計反．說文曰：「杕，樹貌也．」在木部．韻集音次第之第，而河北本皆為夷狄之狄，讀亦如字，此大誤也． \\n 詩云：「駉駉牡馬．」江南書皆作牝牡之牡，河北本悉為放牧之牧．鄴下博士見難云：「駉頌既美僖公牧于坰野之事，何限騲騭乎？」余答曰：「案：毛傳云：『駉駉，良馬腹幹肥張也．』其下又云：『諸侯六閑四種：有良馬，戎馬，田馬，駑馬．』若作放牧之意，通於牝牡，則不容限在良馬獨得駉駉之稱．良馬，天子以駕玉輅，諸侯以充朝聘郊祀，必無騲也．周禮圉人職：『良馬，匹一人．駑馬，麗一人．』圉人所養，亦非騲也；頌人舉其強駿者言之，於義為得也．易曰：『良馬逐逐．』左傳云：『以其良馬二．』亦精駿之稱，非通語也．今以詩傳良馬，通於牧騲，恐失毛生之意，且不見劉芳義證乎？」 \\n 月令云：「荔挺出．」鄭玄注云：「荔挺，馬薤也．」說文云：「荔，似蒲而小，根可為刷．」廣雅云：「馬薤，荔也．」通俗文亦云馬藺．易統通卦驗玄圖云：「荔挺不出，則國多火災．」蔡邕月令章句云：「荔似挺．」高誘注呂氏春秋云：「荔草挺出也．」然則月令注荔挺為草名，誤矣．河北平澤率生之．江東頗有此物，人或種於階庭，但呼為旱蒲，故不識馬薤．講禮者乃以為馬莧；馬莧堪食，亦名豚耳，俗名馬齒．江陵嘗有一僧，面形上廣下狹；劉緩幼子民譽，年始數歲，俊晤善體物，見此僧云：「面似馬莧．」其伯父縚因呼為荔挺法師．縚親講禮名儒，尚誤如此． \\n 詩云：「將其來施施．」毛傳云：「施施，難進之意．」鄭箋云：「施施，舒行貌也．」韓詩亦重為施施．河北毛詩皆云施施．江南舊本，悉單為施，俗遂是之，恐為少誤． \\n 詩云：「有渰萋萋，興雲祁祁．」毛傳云：「渰，陰雲貌．萋萋，雲行貌．祁祁，徐貌也．」箋云：「古者，陰陽和，風雨時，其來祁祁然，不暴疾也．」案：渰已是陰雲，何勞復云「興雲祁祁」耶？「雲」當為「雨」，俗寫誤耳．班固靈臺詩云：「三光宣精，五行布序，習習祥風，祁祁甘雨．」此其證也． \\n 禮云：「定猶豫，決嫌疑．」離騷曰：「心猶豫而狐疑．」先儒未有釋者．案：尸子曰：「五尺犬為猶．」說文云：「隴西謂犬子為猶．」吾以為人將犬行，犬好豫在人前，待人不得，又來迎候，如此返往，至於終日，斯乃豫之所以為未定也，故稱猶豫．或以爾雅曰：「猶如麂，善登木．」猶，獸名也，既聞人聲，乃豫緣木，如此上下，故稱猶豫．狐之為獸，又多猜疑，故聽河冰無流水聲，然後敢渡．今俗云：「狐疑，虎卜．」則其義也． \\n 左傳曰：「齊侯痎，遂痁．」說文云：「痎，二日一發之瘧．痁，有熱瘧也．」案：齊侯之病，本是間日一發，漸加重乎故，為諸侯憂也．今北方猶呼痎瘧，音皆．而世間傳本多以痎為疥，杜征南亦無解釋，徐仙民音介，俗儒就為通云：「病疥，令人惡寒，變而成瘧．」此臆說也．疥癬小疾，何足可論，寧有患疥轉作瘧乎？ \\n 尚書曰：「惟影響．」周禮云：「土圭測影，影朝影夕．」孟子曰：「圖影失形．」莊子云：「罔兩問影．」如此等字，皆當為光景之景．凡陰景者，因光而生，故即謂為景．淮南子呼為景柱，廣雅云：「晷柱挂景．」並是也．至晉世葛洪字苑，傍始加影(去掉景)，音於景反．而世間輒改治尚書、周禮、莊、孟從葛洪字，甚為失矣． \\n 太公六韜，有天陳、地陳、人陳、雲鳥之陳．論語曰：「衛靈公問陳於孔子．」左傳：「為魚麗之陳．」俗本多作阜傍車乘之車．案諸陳隊，並作陳、鄭之陳．夫行陳之義，取於陳列耳，此六書為假借也，蒼、雅及近世字書，皆無別字；唯王羲之小學章，獨阜傍作車，縱復俗行，不宜追改六韜、論語、左傳也． \\n 詩云：「黃鳥于飛，集于灌木．」傳云：「灌木，叢木也．」此乃爾雅之文，故李巡注曰：「木叢生曰灌．」爾雅末章又云：「木族生為灌．」族亦叢聚也．所以江南詩古本皆為叢聚之叢，而古叢字似最字，近世儒生，因改為最，解云：「木之最高長者．」案：眾家爾雅及解詩無言此者，唯周續之毛詩注，音為徂會反，劉昌宗詩注，音為在公反，又祖會反：皆為穿鑿，失爾雅訓也． \\n 「也」是語已及助句之辭，文籍備有之矣．河北經傳，悉略此字，其間字有不可得無者，至如「伯也執殳」，「於旅也語」，「回也屢空」，「風，風也，教也」，及詩傳云：「不戢，戢也；不儺，儺也．」「不多，多也．」如斯之類，儻削此文，頗成廢闕．詩言：「青青子衿．」傳曰：「青衿，青領也，學子之服．」按：古者，斜領下連於衿，故謂領為衿．孫炎、郭璞注爾雅，曹大家注列女傳，並云：「衿，交領也．」鄴下詩本，既無「也」字，群儒因謬說云：「青衿、青領，是衣兩處之名，皆以青為飾．」用釋「青青」二字，其失大矣！又有俗學，聞經傳中時須也字，輒以意加之，每不得所，益成可笑． \\n 易有蜀才注，江南學士，遂不知是何人．王儉四部目錄，不言姓名，題云：「王弼後人．」謝炅、夏侯該，並讀數千卷書，皆疑是譙周；而李蜀書一名漢之書，云：「姓范名長生，自稱蜀才．」南方以晉家渡江後，北間傳記，皆名為偽書，不貴省讀，故不見也． \\n 禮王制云：「臝股肱．」鄭注云：「謂揎衣出其臂脛．」今書皆作擐甲之擐．國子博士蕭該云：「擐當作揎，音宣，擐是穿著之名，非出臂之義．」案字林，蕭讀是，徐爰音患，非也． \\n 漢書：「田肯賀上．」江南本皆作「宵」字．沛國劉顯，博覽經籍，偏精班漢，梁代謂之漢聖．顯子臻，不墜家業．讀班史，呼為田肯．梁元帝嘗問之，答曰：「此無義可求，但臣家舊本，以雌黃改『宵』為『肯』．」元帝無以難之．吾至江北，見本為「肯」． \\n 漢書王莽贊云：「紫色蛙聲，餘分閏位．」蓋謂非玄黃之色，不中律呂之音也．近有學士，名問甚高，遂云：「王莽非直鳶髆虎視，而復紫色蛙聲．」亦為誤矣． \\n 簡策字，竹下施朿，末代隸書，似杞、宋之宋，亦有竹下遂為夾者；猶如刺字之傍應為朿，今亦作夾．徐仙民春秋、禮音，遂以筴為正字，以策為音，殊為顛倒．史記又作悉字，誤而為述，作妒字，誤而為姤，裴、徐、鄒皆以悉字音述，以妒字音姤．既爾，則亦可以亥為豕字音，以帝為虎字音乎？ \\n 張揖云：「虙，今伏羲氏也．」孟康漢書古文注亦云：「虙，今伏．」而皇甫謐云：「伏羲或謂之宓羲．」按諸經史緯候，遂無宓羲之號．虙字從虍，宓字從宓(去掉必)，下俱為必，末世傳寫，遂誤以虙為宓，而帝王世紀因更立名耳．何以驗之？孔子弟子虙子賤為單父宰，即虙羲之後，俗字亦為宓，或復加山．今兗州永昌郡城，舊單父地也，東門有子賤碑，漢世所立，乃曰：「濟南伏生，即子賤之後．」是知虙之與伏，古來通字，誤以為宓，較可知矣． \\n 太史公記曰：「寧為雞口，無為牛後．」此是刪戰國策耳．案：延篤戰國策音義曰：「尸，雞中之主．從，牛子．」然則，「口」當為「尸」，「後」當為「從」，俗寫誤也． \\n 應劭風俗通云：「太史公記：『高漸離變名易姓，為人庸保，匿作於宋子，久之作苦，聞其家堂上有客擊筑，伎癢，不能無出言．』」案：伎癢者，懷其伎而腹癢也．是以潘岳射雉賦亦云：「徒心煩而伎癢．」今史記並作「徘徊」，或作「徬徨不能無出言」，是為俗傳寫誤耳． \\n 太史公論英布曰：「禍之興自愛姬，生於妒媚，以至滅國．」又漢書外戚傳亦云：「成結寵妾妒媚之誅．」此二「媚」並當作「媢」，媢亦妒也，義見禮記、三蒼．且五宗世家亦云：「常山憲王后妒媢．」王充論衡云：「妒夫媢婦生，則忿怒鬥訟．」益知媢是妒之別名．原英布之誅為意賁赫耳，不得言媚． \\n 史記始皇本紀：「二十八年，丞相隗林、丞相王綰等，議於海上．」諸本皆作山林之「林．」．開皇二年五月，長安民掘得秦時鐵稱權，旁有銅塗鐫銘二所．其一所曰：「廿六年，皇帝盡并兼天下諸侯，黔首大安，立號為皇帝，乃詔丞相狀、綰，法度量則不壹嫌疑者，皆明壹之．」凡四十字．其一所曰：「元年，制詔丞相斯、去疾，法度量，盡始皇帝為之，皆有刻辭焉．今襲號而刻辭不稱始皇帝，其於久遠也，如後嗣為之者，不稱成功盛德，刻此詔□左，使毋疑．」凡五十八字，一字磨滅，見有五十七字，了了分明．其書兼為古隸．余被敕寫讀之，與內史令李德林對，見此稱權，今在官庫；其「丞相狀」字，乃為狀貌之「狀」，爿旁作犬；則知俗作「隗林」，非也，當為「隗狀」耳． \\n 漢書云：「中外禔福．」字當從示．禔，安也，音匙匕之匙，義見蒼雅、方言．河北學士皆云如此．而江南書本，多誤從手，屬文者對耦，並為提挈之意，恐為誤也． \\n 或問：「漢書注：『為元后父名禁，故禁中為省中．』何故以『省』代『禁』？」答曰：「案：周禮宮正：『掌王宮之戒令糾禁．』鄭注云：『糾，猶割也，察也．』李登云：『省，察也．』張揖云：『省，今省祭(示改言)也．』然則小井、所領二反，並得訓察．其處既常有禁衛省察，故以『省』代『禁』．祭(示改言)，古察字也．」 \\n 漢明帝紀：「為四姓小侯立學．」按：桓帝加元服，又賜四姓及梁、鄧小侯帛，是知皆外戚也．明帝時，外戚有樊氏、郭氏、陰氏、馬氏為四姓．謂之小侯者，或以年小獲封，故須立學耳．或以侍祠猥朝，侯非列侯，故曰小侯，禮云：「庶方小侯．」則其義也． \\n 後漢書云：「鸛雀銜三鱔魚．」多假借為鱣鮪之鱣；俗之學士，因謂之為鱣魚．案：魏武四時食制：「鱣魚大如五斗奩，長一丈．」郭璞注爾雅：「鱣長二三丈．」安有鸛雀能勝一者，況三乎？鱣又純灰色，無文章也．鱔魚長者不過三尺，大者不過三指，黃地黑文；故都講云：「蛇鱔，卿大夫服之象也．」續漢書及搜神記亦說此事，皆作「鱔」字．孫卿云：「魚鱉鰍鱣．」及韓非、說苑皆曰：「鱣似蛇，蠶似蠋．」並作「鱣」字．假「鱣」為「鱔」，其來久矣． \\n 後漢書：「酷吏樊曄為天水郡守，涼州為之歌曰：『寧見乳虎穴，不入冀府寺．』」而江南書本「穴」皆誤作「六」．學士因循，迷而不寤．夫虎豹穴居，事之較者；所以班超云：「不探虎穴，安得虎子？」寧當論其六七耶？ \\n 後漢書楊由傳云：「風吹削肺．」此是削札牘之柿耳．古者，書誤則削之，故左傳云「削而投之」是也．或即謂札為削，王褒童約曰：「書削代牘．」蘇竟書云：「昔以摩研編削之才．」皆其證也．詩云：「伐木滸滸．」毛傳云：「滸滸，柿貌也．」史家假借為肝肺字，俗本因是悉作脯腊之脯，或為反哺之哺．學士因解云：「削哺，是屏障之名．」既無證據，亦為妄矣！此是風角占候耳．風角書曰：「庶人風者，拂地揚塵轉削．」若是屏障，何由可轉也？ \\n 三輔決錄云：「前隊大夫范仲公，鹽豉蒜果共一筩．」「果」當作魏顆之「顆」．北土通呼物一塊，改為一顆，蒜顆是俗間常語耳．故陳思王鷂雀賦曰：「頭如果蒜，目似擘椒．」又道經云：「合口誦經聲璅璅，眼中淚出珠子(石果)．」其字雖異，其音與義頗同．江南但呼為蒜符，不知謂為顆．學士相承，讀為裹結之裹，言鹽與蒜共一苞裹，內筩中耳．正史削繁音義又音蒜顆為苦戈反，皆失也． \\n 有人訪吾曰：「魏志蔣濟上書云『弊(支力)之民』，是何字也？」余應之曰：「意為(支力)即是(危皮)倦之(危皮)耳．張揖、呂忱並云：『支傍作刀劍之刀，亦是剞字．』不知蔣氏自造支傍作筋力之力，或借剞字，終當音九偽反．」 \\n 晉中興書：「太山羊曼，常頹縱任俠，飲酒誕節，兗州號為濌伯．」此字皆無音訓．梁孝元帝常謂吾曰：「由來不識．唯張簡憲見教，呼為嚃羹之嚃．自爾便遵承之，亦不知所出．」簡憲是湘州刺史張纘謚也，江南號為碩學．案：法盛世代殊近，當是耆老相傳；俗間又有濌濌語，蓋無所不施，無所不容之意也．顧野王玉篇誤為黑傍沓．顧雖博物，猶出簡憲、孝元之下，而二人皆云重邊．吾所見數本，並無作黑者．重沓是多饒積厚之意，從黑更無義旨． \\n 古樂府歌詞，先述三子，次及三婦，婦是對舅姑之稱．其末章云：「丈人且安坐，調絃未遽央．」古者，子婦供事舅姑，旦夕在側，與兒女無異，故有此言．丈人亦長老之目，今世俗猶呼其祖考為先亡丈人．又疑「丈」當作「大」，北間風俗，婦呼舅為大人公．「丈」之與「大」，易為誤耳．近代文士，頗作三婦詩，乃為匹嫡並耦己之群妻之意，又加鄭、衛之辭，大雅君子，何其謬乎？ \\n 古樂府歌百里奚詞曰：「百里奚，五羊皮．憶別時，烹伏雌，吹扊(上戶下多)；今日富貴忘我為！」「吹」當作炊煮之「炊」．案：蔡邕月令章句曰：「鍵，關牡也，所以止扉，或謂之剡移．」然則當時貧困，并以門牡木作薪炊耳．聲類作扊，又或作扂． \\n 通俗文，世間題云「河南服虔字子慎造」．虔既是漢人，其敘乃引蘇林、張揖；蘇、張皆是魏人．且鄭玄以前，全不解反語，通俗反音，甚會近俗．阮孝緒又云「李虔所造」．河北此書，家藏一本，遂無作李虔者．晉中經簿及七志，並無其目，竟不得知誰制．然其文義允愜，實是高才．殷仲堪常用字訓，亦引服虔俗說，今復無此書，未知即是通俗文，為當有異？或更有服虔乎？不能明也． \\n 或問：「山海經，夏禹及益所記，而有長沙、零陵、桂陽、諸暨，如此郡縣不少，以為何也？」答曰：「史之闕文，為日久矣；加復秦人滅學，董卓焚書，典籍錯亂，非止於此．譬猶本草神農所述，而有豫章、朱崖、趙國、常山、奉高、真定、臨淄、馮翊等郡縣名，出諸藥物；爾雅周公所作，而云『張仲孝友』；仲尼修春秋，而經書孔丘卒；世本左丘明所書，而有燕王喜、漢高祖；汲冢瑣語，乃載秦望碑；蒼頡篇李斯所造，而云『漢兼天下，海內并廁，豨黥韓覆，畔討滅殘』；列仙傳劉向所造，而贊云七十四人出佛經；列女傳亦向所造，其子歆又作頌，終于趙悼后，而傳有更始韓夫人、明德馬后及梁夫人嫕：皆由後人所羼，非本文也．」 \\n 或問曰：「東宮舊事何以呼鴟尾為祠尾？」答曰：「張敝者，吳人，不甚稽古，隨宜記注，逐鄉俗訛謬，造作書字耳．吳人呼祠祀為鴟祀，故以祠代鴟字；呼紺為禁，故以糸傍作禁代紺字；呼盞為竹簡反，故以木傍作展代盞字；呼鑊字為霍字，故以金傍作霍代鑊字；又金傍作患為鐶字，木傍作鬼為魁字，火傍作庶為炙字，既下作毛為髻字；金花則金傍作華，窗扇則木傍作扇：諸如此類，專輒不少． \\n 又問：「東宮舊事『六色罽(糸畏)』，是何等物？當作何音？」答曰：「案：說文云：『莙，牛藻也，讀若威．』音隱：『塢瑰反．』即陸機所謂『聚藻，葉如蓬』者也．又郭璞注三蒼亦云：『蘊，藻之類也，細葉蓬茸生．』然今水中有此物，一節長數寸，細茸如絲，圓繞可愛，長者二三十節，猶呼為莙．又寸斷五色絲，橫著線股間繩之，以象莙草，用以飾物，即名為莙；於時當紺六色罽，作此莙以飾緄帶，張敞因造糸旁畏耳，宜作隈．」 \\n 柏人城東北有一孤山，古書無載者．唯闞駰十三州志以為舜納於大麓，即謂此山，其上今猶有堯祠焉；世俗或呼為宣務山，或呼為虛無山，莫知所出．趙郡士族有李穆叔、季節兄弟、李普濟，亦為學問，並不能定鄉邑此山．余嘗為趙州佐，共太原王邵讀柏人城西門內碑．碑是漢桓帝時柏人縣民為縣令徐整所立，銘曰：「山有巏婺(女改山)，王喬所仙．」方知此巏婺(女改山)山也．巏字遂無所出．婺(女改山)字依諸字書，即旄丘之旄也；旄字，字林一音亡付反，今依附俗名，當音權務耳．入鄴，為魏收說之，收大嘉歎．值其為趙州莊嚴寺碑銘，因云：「權務之精．」即用此也． \\n 或問：「一夜何故五更？更何所訓？」答曰：「漢、魏以來，謂為甲夜、乙夜、丙夜、丁夜、戊夜，又云鼓，一鼓、二鼓、三鼓、四鼓、五鼓，亦云一更、二更、三更、四更、五更，皆以五為節．西都賦亦云：『衛以嚴更之署．』所以爾者，假令正月建寅，斗柄夕則指寅，曉則指午矣；自寅至午，凡歷五辰．冬夏之月，雖復長短參差，然辰間遼闊，盈不過六，縮不至四，進退常在五者之間．更，歷也，經也，故曰五更爾．」 \\n 爾雅云：「朮，山薊也．」郭璞注云：「今朮似薊而生山中．」案：朮葉其體似薊，近世文士，遂讀薊為筋肉之筋，以耦地骨用之，恐失其義． \\n 或問：「俗名傀儡子為郭禿，有故實乎？」答曰：「風俗通云：『諸郭皆諱禿．』當是前代人有姓郭而病禿者，滑稽戲調，故後人為其象，呼為郭禿，猶文康象庾亮耳．」 \\n 或問曰：「何故名治獄參軍為長流乎？」答曰：「帝王世紀云：『帝少昊崩，其神降于長流之山，於祀主秋．』案：周禮秋官，司寇主刑罰、長流之職，漢、魏捕賊掾耳．晉、宋以來，始為參軍，上屬司寇，故取秋帝所居為嘉名焉．」 \\n 客有難主人曰：「今之經典，子皆謂非，說文所言，于皆云是，然則許慎勝孔子乎？」主人拊掌大笑，應之曰：「今之經典，皆孔子手跡耶？」客曰：「今之說文，皆許慎手跡乎？」答曰：「許慎檢以六文，貫以部分，使不得誤，誤則覺之．孔子存其義而不論其文也．先儒尚得改文從意，何況書寫流傳耶？必如左傳止戈為武，反正為乏，皿蟲為蠱，亥有二首六身之類，後人自不得輒改也，安敢以說文校其是非哉？且余亦不專以說文為是也，其有援引經傳，與今乖者，未之敢從．又相如封禪書曰：『導一莖六穗於庖，犧雙觡共抵之獸．』此導訓擇，光武詔云：『非徒有豫養導擇之勞』是也．而說文云：『導是禾名．』引封禪書為證；無妨自當有禾名導，非相如所用也．『禾一莖六穗於庖』，豈成文乎？縱使相如天才鄙拙，強為此語；則下句當云『麟雙觡共抵之獸』，不得云犧也．吾嘗笑許純儒，不達文章之體，如此之流，不足憑信．大抵服其為書，隱括有條例，剖析窮根源，鄭玄注書，往往引以為證；若不信其說，則冥冥不知一點一畫，有何意焉．」 \\n 世間小學者，不通古今，必依小篆，是正書記；凡爾雅、三蒼、說文，豈能悉得蒼頡本指哉？亦是隨代損益，互有同異．西晉已往字書，何可全非？但令體例成就，不為專輒耳．考校是非，特須消息．至如「仲尼居」，三字之中，兩字非體，三蒼「尼」旁益「丘」，說文「尸」下施「几」：如此之類，何由可從？古無二字，又多假借，以中為仲，以說為悅，以召為邵，以閒為閑：如此之徒，亦不勞改．自有訛謬，過成鄙俗，「亂」旁為「舌」，「揖」下無「耳」，「黿」、「鼉」從「龜」，「奮」、「奪」從「雚」，「席」中加「帶」，「惡」上安「西」，「鼓」外設「皮」，「鑿」頭生「毀」，「離」則配「禹」，「壑」乃施「豁」，「巫」混「經」旁，「皋」分「澤」片，「獵」化為「獦」，「寵」變成「(上穴下龍)」，「業」左益「片」，「靈」底著「器」，「率」字自有律音，強改為別；「單」字自有善音，輒析成異：如此之類，不可不治．吾昔初看說文，蚩薄世字，從正則懼人不識，隨俗則意嫌其非，略是不得下筆也．所見漸廣，更知通變，救前之執，將欲半焉．若文章著述，猶擇微相影響者行之，官曹文書，世間尺牘，幸不違俗也． \\n 案：彌亙字從二閒舟，詩云：「亙之秬秠」是也．今之隸書，轉舟為日；而何法盛中興書乃以舟在二閒為舟航字，謬也．春秋說以人十四心為德，詩說以二在天下為酉，漢書以貨泉為白水真人，新論以金昆為銀，國志以天上有口為吳，晉書以黃頭小人為恭，宋書以召刀為邵，參同契以人負告為造：如此之例，蓋數術謬語，假借依附，雜以戲笑耳．如猶轉貢字為項，以叱為匕，安可用此定文字音讀乎？潘、陸諸子離合詩、賦，栻卜、破字經，及鮑昭謎字，皆取會流俗，不足以形聲論之也． \\n 河間邢芳語吾云：「賈誼傳云：『日中必(上彗下火)．』注：『(上彗下火)，暴也．』曾見人解云：『此是暴疾之意，正言日中不須臾，卒然便昃耳．』此釋為當乎？」吾謂邢曰：「此語本出太公六韜，案字書，古者暴曬字與暴疾字相似，唯下少異，後人專輒加傍日耳．言日中時，必須曝曬，不爾者，失其時也．晉灼已有詳釋．」芳笑服而退． \\n  \\n   \\n  "}
{"章节": "卷第七", "正文": "  \\n 卷第七 \\n 　 \\n  \\n 音辭　雜藝　終制 \\n 音辭第十八 \\n 夫九州之人，言語不同，生民已來，固常然矣．自春秋標齊言之傳，離騷目楚詞之經，此蓋其較明之初也．後有揚雄著方言，其言大備．然皆考名物之同異，不顯聲讀之是非也．逮鄭玄注六經，高誘解呂覽、淮南，許慎造說文，劉熹製釋名，始有譬況假借以證音字耳．而古語與今殊別，其間輕重清濁，猶未可曉；加以內言外言、急言徐言、讀若之類，益使人疑．孫叔言創爾雅音義，是漢末人獨知反語．至於魏世，此事大行．高貴鄉公不解反語，以為怪異．自茲厥後，音韻鋒出，各有土風，遞相非笑，指馬之諭，未知孰是．共以帝王都邑，參校方俗，考覈古今，為之折衷．搉而量之，獨金陵與洛下耳．南方水土和柔，其音清舉而切詣，失在浮淺，其辭多鄙俗．北方山川深厚，其音沈濁而(金化)鈍，得其質直，其辭多古語．然冠冕君子，南方為優；閭里小人，北方為愈．易服而與之談，南方士庶，數言可辯；隔垣而聽其語，北方朝野，終日難分．而南染吳、越，北雜夷虜，皆有深弊，不可具論．其謬失輕微者，則南人以錢為涎，以石為射，以賤為羨，以是為舐；北人以庶為戍，以如為儒，以紫為姊，以洽為狎．如此之例，兩失甚多．至鄴已來，唯見崔子約、崔瞻叔姪，李祖仁、李蔚兄弟，頗事言詞，少為切正．李季節著音韻決疑，時有錯失；陽休之造切韻，殊為疏野．吾家兒女，雖在孩稚，便漸督正之；一言訛替，以為己罪矣．云為品物，未考書記者，不敢輒名，汝曹所知也． \\n 古今言語，時俗不同；著述之人，楚、夏各異．蒼頡訓詁，反稗為逋賣，反娃為於乖；戰國策音刎為免，穆天子傳音諫為間；說文音戛為棘，讀皿為猛；字林音看為口甘反，音伸為辛；韻集以成、仍、宏、登合成兩韻，為、奇、益、石分作四章；李登聲類以系音羿，劉昌宗周官音讀乘若承；此例甚廣，必須考校．前世反語，又多不切，徐仙民毛詩音反驟為在遘，左傳音切椽為徒緣，不可依信，亦為眾矣．今之學士，語亦不正；古獨何人，必應隨其偽僻乎？通俗文曰：「入室求曰搜．」反為兄侯．然則兄當音所榮反．今北俗通行此音，亦古語之不可用者．璵璠，魯人寶玉，當音餘煩，江南皆音藩屏之藩．岐山當音為奇，江南皆呼為神祇之祇．江陵陷沒，此音被於關中，不知二者何所承案．以吾淺學，未之前聞也． \\n 北人之音，多以舉、莒為矩；唯李季節云：「齊桓公與管仲於臺上謀伐莒，東郭牙望見桓公口開而不閉，故知所言者莒也．然則莒、矩必不同呼．」此為知音矣． \\n 夫物體自有精麤，精麤謂之好惡；人心有所去取，去取謂之好惡．此音見於葛洪、徐邈．而河北學士讀尚書云好生惡殺．是為一論物體，一就人情，殊不通矣． \\n 甫者，男子之美稱，古書多假借為父子；北人遂無一人呼為甫者，亦所未喻．唯管仲、范增之號，須依字讀耳． \\n 案：諸字書，焉者鳥名，或云語詞，皆音於愆反．自葛洪要用字苑分焉字音訓：若訓何訓安，當音於愆反，「於焉逍遙」，「於焉嘉客」，「焉用佞」，「焉得仁」之類是也；若送句及助詞，當音矣愆反，「故稱龍焉」，「故稱血焉」，「有民人焉」，「有社稷焉」，「託始焉爾」，「晉、鄭焉依」之類是也．江南至今行此分別，昭然易曉；而河北混同一音，雖依古讀，不可行於今也． \\n 邪者，未定之詞．左傳曰：「不知天之棄魯邪？抑魯君有罪於鬼神邪？」莊子云：「天邪地邪？」漢書云：「是邪非邪？」之類是也．而北人即呼為也，亦為誤矣．難者曰：「繫辭云：『乾坤，易之門戶邪？』此又為未定辭乎？」答曰：「何為不爾！上先標問，下方列德以折之耳．」 \\n 江南學士讀左傳，口相傳述，自為凡例，軍自敗曰敗，打破人軍曰敗．諸記傳未見補敗反，徐仙民讀左傳，唯一處有此音，又不言自敗、敗人之別，此為穿鑿耳． \\n 古人云：「膏粱難整．」以其為驕奢自足，不能剋勵也．吾見王侯外戚，語多不正，亦由內染賤保傅，外無良師友故耳．梁世有一侯，嘗對元帝飲謔，自陳「癡鈍」，乃成「颸段」，元帝答之云：「颸異涼風，段非干木．」謂「郢州」為「永州」，元帝啟報簡文，簡文云：『庚辰吳入，遂成司隸．」如此之類，舉口皆然．元帝手教諸子侍讀，以此為誡． \\n 河北切攻字為古琮，與工、公、功三字不同，殊為僻也．比世有人名暹，自稱為纖；名琨，自稱為袞；名洸，自稱為汪；名(素勺)，自稱為獡．非唯音韻舛錯，亦使其兒孫避諱紛紜矣． \\n 雜藝第十九 \\n 真草書跡，微須留意．江南諺云：「尺牘書疏，千里面目也．」承晉、宋餘俗，相與事之，故無頓狼狽者．吾幼承門業，加性愛重，所見法書亦多，而翫習功夫頗至，遂不能佳者，良由無分故也．然而此藝不須過精．夫巧者勞而智者憂，常為人所役使，更覺為累；韋仲將遺戒，深有以也． \\n 王逸少風流才士，蕭散名人，舉世惟知其書，翻以能自蔽也．蕭子雲每歎曰：「吾著齊書，勒成一典，文章弘義，自謂可觀；唯以筆跡得名，亦異事也．」王褒地冑清華，才學優敏，後雖入關，亦被禮遇．猶以書工，崎嶇碑碣之間，辛苦筆硯之役，嘗悔恨曰：「假使吾不知書，可不至今日邪？」以此觀之，慎勿以書自命．雖然，廝猥之人，以能書拔擢者多矣．故道不同不相為謀也． \\n 梁氏祕閣散逸以來，吾見二王真草多矣，家中嘗得十卷；方知陶隱居、阮交州、蕭祭酒諸書，莫不得羲之之體，故是書之淵源．蕭晚節所變，乃右軍年少時法也． \\n 晉、宋以來，多能書者．故其時俗，遞相染尚，所有部帙，楷正可觀，不無俗字，非為大損．至梁天監之間，斯風未變；大同之末，訛替滋生．蕭子雲改易字體，邵陵王頗行偽字；朝野翕然，以為楷式，畫虎不成，多所傷敗．至為一字，唯見數點，或妄斟酌，逐便轉移．爾後墳籍，略不可看．北朝喪亂之餘，書跡鄙陋，加以專輒造字，猥拙甚於江南．乃以百念為憂，言反為變，不用為罷，追來為歸，更生為蘇，先人為老，如此非一，遍滿經傳．唯有姚元標工於楷隸，留心小學，後生師之者眾．洎於齊末，祕書繕寫，賢於往日多矣． \\n 江南閭里間有畫書賦，乃陶隱居弟子杜道士所為；其人未甚識字，輕為軌則，託名貴師，世俗傳信，後生頗為所誤也． \\n 畫繪之工，亦為妙矣；自古名士，多或能之．吾家嘗有梁元帝手畫蟬雀白團扇及馬圖，亦難及也．武烈太子偏能寫真，坐上賓客，隨宜點染，即成數人，以問童孺，皆知姓名矣．蕭賁、劉孝先、劉靈，並文學已外，復佳此法．翫閱古今，特可寶愛．若官未通顯，每被公私使令，亦為猥役．吳縣顧士端出身湘東王國侍郎，後為鎮南府刑獄參軍，有子曰庭，西朝中書舍人，父子並有琴書之藝，尤妙丹青，常被元帝所使，每懷羞恨．彭城劉岳，橐之子也，仕為驃騎府管記、平氏縣令，才學快士，而畫絕倫．後隨武陵王入蜀，下牢之敗，遂為陸護軍畫支江寺壁，與諸工巧雜處．向使三賢都不曉畫，直運素業，豈見此恥乎？ \\n 弧矢之利，以威天下，先王所以觀德擇賢，亦濟身之急務也．江南謂世之常射，以為兵射，冠冕儒生，多不習此；別有博射，弱弓長箭，施於準的，揖讓昇降，以行禮焉．防禦寇難，了無所益．亂離之後，此術遂亡．河北文士，率曉兵射，非直葛洪一箭，已解追兵，三九讌集，常縻榮賜．雖然要輕禽，截狡獸，不願汝輩為之． \\n 卜筮者，聖人之業也；但近世無復佳師，多不能中．古者，卜以決疑，今人生疑於卜；何者？守道信謀，欲行一事，卜得惡卦，反令(心式)(心式)，此之謂乎！且十中六七，以為上手，粗知大意，又不委曲．凡射奇偶，自然半收，何足賴也．世傳云：「解陰陽者，為鬼所嫉，坎壈貧窮，多不稱泰．」吾觀近古以來，尤精妙者，唯京房、管輅、郭璞耳，皆無官位，多或罹災，此言令人益信．儻值世網嚴密，強負此名，便有詿誤，亦禍源也．及星文風氣，率不勞為之．吾嘗學六壬式，亦值世閒好匠，聚得龍首、金匱、玉軨變、玉歷十許種書，討求無驗，尋亦悔罷．凡陰陽之術，與天地俱生，亦吉凶德刑，不可不信；但去聖既遠，世傳術書，皆出流俗，言辭鄙淺，驗少妄多．至如反支不行，竟以遇害；歸忌寄宿，不免凶終：拘而多忌，亦無益也． \\n 算術亦是六藝要事；自古儒士論天道，定律歷者，皆學通之．然可以兼明，不可以專業．江南此學殊少，唯范陽祖晅精之，位至南康太守．河北多曉此術． \\n 醫方之事，取妙極難，不勸汝曹以自命也．微解藥性，小小和合，居家得以救急，亦為勝事，皇甫謐、殷仲堪則其人也． \\n 禮曰：「君子無故不徹琴瑟．」古來名士，多所愛好．洎於梁初，衣冠子孫，不知琴者，號有所闕；大同以末，斯風頓盡．然而此樂愔愔雅致，有深味哉！今世曲解，雖變於古，猶足以暢神情也．唯不可令有稱譽，見役勳貴，處之下坐，以取殘盃冷炙之辱．戴安道猶遭之，況爾曹乎！ \\n 家語曰：「君子不博，為其兼行惡道故也．」論語云：「不有博弈者乎？為之，猶賢乎已．」然則聖人不用博弈為教；但以學者不可常精，有時疲倦，則儻為之，猶勝飽食昏睡，兀然端坐耳．至如吳太子以為無益，命韋昭論之；王肅、葛洪、陶侃之徒，不許目觀手執，此並勤篤之志也．能爾為佳．古為大博則六箸，小博則二煢，今無曉者．比世所行，一煢十二棋，數術淺短，不足可翫．圍棋有手談、坐隱之目，頗為雅戲；但令人耽憒，廢喪實多，不可常也． \\n 投壺之禮，近世愈精．古者，實以小豆，為其矢之躍也．今則唯欲其驍，益多益喜，乃有倚竿、帶劍、狼壺、豹尾、龍首之名．其尤妙者，有蓮花驍．汝南周(王貴)，弘正之子，會稽賀徽，賀革之子，並能一箭四十餘驍．賀又嘗為小障，置壺其外，隔障投之，無所失也．至鄴以來，亦見廣寧、蘭陵諸王，有此校具，舉國遂無投得一驍者．彈棋亦近世雅戲，消愁釋憒，時可為之． \\n 終制第二十 \\n 死者，人之常分，不可免也．吾年十九，值梁家喪亂，其間與白刃為伍者，亦常數輩；幸承餘福，得至於今．古人云：「五十不為夭．」吾已六十餘，故心坦然，不以殘年為念．先有風氣之疾，常疑奄然，聊書素懷，以為汝誡． \\n 先君先夫人皆未還建鄴舊山，旅葬江陵東郭．承聖末，已啟求揚都，欲營遷厝．蒙詔賜銀百兩，已於揚州小郊北地燒塼，便值本朝淪沒，流離如此，數十年間，絕於還望．今雖混一，家道罄窮，何由辦此奉營資費？且揚都汙毀，無復孑遺，還被下溼，未為得計．自咎自責，貫心刻髓．計吾兄弟，不當仕進；但以門衰，骨肉單弱，五服之內，傍無一人，播越他鄉，無復資廕；使汝等沈淪廝役，以為先世之恥；故靦冒人間，不敢墜失．兼以北方政教嚴切，全無隱退者故也． \\n 今年老疾侵，儻然奄忽，豈求備禮乎？一日放臂，沐浴而已，不勞復魄，殮以常衣．先夫人棄背之時，屬世荒饉，家塗空迫，兄弟幼弱，棺器率薄，藏內無塼．吾當松棺二寸，衣帽已外，一不得自隨，床上唯施七星板；至如蠟弩牙、玉豚、錫人之屬，並須停省，糧甖明器，故不得營，碑誌旒旐，彌在言外．載以鱉甲車，襯土而下，平地無墳；若懼拜掃不知兆域，當築一堵低牆於左右前後，隨為私記耳．靈筵勿設枕几，朔望祥禫，唯下白粥清水乾棗，不得有酒肉餅果之祭．親友來餟酹者，一皆拒之．汝曹若違吾心，有加先妣，則陷父不孝，在汝安乎？其內典功德，隨力所至，勿刳竭生資，使凍餒也．四時祭祀，周、孔所教，欲人勿死其親，不忘孝道也．求諸內典，則無益焉．殺生為之，翻增罪累．若報罔極之德，霜露之悲，有時齋供，及七月半盂蘭盆，望於汝也． \\n 孔子之葬親也，云：「古者，墓而不墳．丘東西南北之人也，不可以弗識也．」於是封之崇四尺．然則君子應世行道，亦有不守墳墓之時，況為事際所逼也！吾今羈旅，身若浮雲，竟未知何鄉是吾葬地；唯當氣絕便埋之耳．汝曹宜以傳業揚名為務，不可顧戀朽壤，以取堙沒也． \\n  \\n   \\n  "}
