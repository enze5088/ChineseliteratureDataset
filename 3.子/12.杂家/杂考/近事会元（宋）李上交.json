{"章节": "提要", "正文": "　 \\n 近事会元 \\n  \\n  \\n   \\n  \\n  \\n  \\n  \\n  \\n 提要提要 \\n  \\n  \\n  \\n 《近事会元》五卷，宋李上交撰。上交赞皇人，始末未详。是书成于嘉祐元年，前有上交自序。陈振孙《书录解题》曰：《近事会元》五卷，李上交撰。自唐武德至周显德，杂事细务皆纪之。钱曾《读书敏求记》曰：上交退寓钟陵，寻近史及小说、杂记之类凡五百事，厘为五卷，目曰《近事会元》。《唐史》所失记者，此多载焉。此本末题万历壬午元素斋录副本，犹明人旧钞，卷数与二家所记合。其纪事起讫年月与振孙所言合，条数及自序之文亦与曾所言合，盖即原本。惟振孙以为皆记杂事细务。今观其书，自一卷至三卷首载宫殿之制，次载舆服之制，次载官制、军制，其次亦皆六曹之掌故。四卷为乐曲，为州郡沿革。惟五卷颇载琐闻，然如妇人檐子、兜笼、线鞾、线鞋、亲迎、举乐、障车、公主事姑舅、公主赐谥、山川岳渎封号、国忌行香、上元点灯、散从亲事官、处士谥先生、律格、赦书、投匦、刑统、律令、死罪覆奏、断狱禁乐、逐旬问罪人、表状、书奏、制敕及始流沙门岛、始配衙前安置、始贬厓州诸条，亦皆有关于典制。大抵体例在崔豹《古今注》、《高承事物纪原》之间，其中如《霓裳羽衣曲》考证，亦极精核，不可徒以杂事细务目之。振孙殆未详核其书，但见其标题列说如《云仙杂记》、《清异录》之式，遂漫以为小说欤。 \\n  \\n  \\n  \\n 　 \\n  \\n  \\n  \\n  "}
{"章节": "原序", "正文": "　 \\n 近事会元 \\n  \\n  \\n   \\n  \\n  \\n  \\n  \\n  \\n 原序原序 \\n  \\n  \\n  \\n 儒家者流，诚资博洽，天下之事，故有本原。苟道听之未详，则宾围而奚解。实繁广记，以避无稽。尝谓经籍之渊，颇易探讨；耳目之接，或难周知。上交以退寓钟陵，静寻近史及诸小说杂记之类，起唐武德而下，尽周显德之前。撷细务之所因，庶闲谈之引据，如曰小不足讲，懵则包羞，聊此篇联，无诮丛脞，凡五百事，厘为五卷，曰《近事会元》尔。时丙申嘉祐改元长至日也。 \\n  \\n  \\n  \\n 　 \\n  \\n  \\n  \\n  "}
{"章节": "卷一", "正文": "　 \\n 近事会元 \\n  \\n  \\n   \\n  \\n  \\n  \\n  \\n  \\n 卷一卷一 \\n  \\n  \\n  \\n 太极殿唐高祖于隋义宁二年五月，受隋禅，改大兴殿为太极殿。 \\n 翠微宫长安本太和宫 \\n 唐太宗贞观二十一年四月，营太和宫于终南山，寻改为翠微宫。 \\n 玉华宫坊州 \\n 唐太宗贞观二十一年七月，建玉华宫于坊州宜君县之凤皇谷。 \\n 玉华寺 \\n 唐高宗永徽二年，废玉华宫为玉华寺。 \\n 八关宫　合璧宫雒阳 \\n 唐高宗显庆五年四月，造八关宫于东都苑内，五月复改为合璧宫。 \\n 天宫寺洛阳 \\n 唐高祖潜龙时旧宅。 \\n 蓬莱宫洛阳 \\n 唐高宗龙朔二年四月造。 \\n 乾元殿雒阳 \\n 唐高宗麟德二年三月造。 \\n 紫桂宫雒阳 \\n 唐高宗仪凤四年五月，造于沔池之西。 \\n 龙尾道　含元殿长安 \\n 唐高宗咸亨元年三月，改长安蓬莱宫为含元殿。侧有龙尾道，自平阶至地，凡诘曲七转，曰丹凤门。北望宛如龙尾下垂于地焉。两垠栏悉以青石为之，至今石柱犹有存者。 \\n 万年宫　九成宫长安 \\n 唐高宗永徽二年九月，改九成宫为万年宫。 \\n 集贤殿　丽正殿　集贤殿书院长安 \\n 唐明皇开元十三年四月，改集仙殿为集贤殿，改丽正殿书院为集贤殿书院。 \\n 广花萼楼　勤政楼　筑夹城芙蓉园长安 \\n 唐明皇开元二十年六月，长安广花萼楼，前面题曰勤政楼，又筑夹城芙蓉园。 \\n 太清宫亳州 \\n 唐明皇天宝二年九月，敕谯郡紫极宫，宜准西京为太清宫。 \\n 观风楼长安 \\n 唐明皇天宝八载四月，于华清宫作观风楼。 \\n 再广长安夹城长安 \\n 唐德宗贞元十二年八月，广夹城。 \\n 华清宫　温泉宫长安 \\n 唐明皇天宝六载十月，改温泉宫为华清宫。 \\n 紫极宫 \\n 唐明皇天宝二年，诸州置紫极宫。 \\n 集灵台　长生殿长安 \\n 唐明皇天宝元年十月，新成长生殿，名曰集灵台，以祀天神也。 \\n 明皇归西内　兴庆宫长安 \\n 唐肃宗上元元年七月，上皇自兴庆宫移归西内，李辅国迁之兴庆宫，即南内也。 \\n 延英殿 \\n 唐传载云：肃宗以苗晋卿年老艰步，故设之也。后来臣僚得诣便殿，多以私自集，希求恩宠，欲进其身以此为望焉。 \\n 都亭驿　上元驿汴 \\n 晋高祖天福五年八月，改东京之上元驿为都亭驿。 \\n 至德宫雒阳 \\n 后唐明宗天成元年六月，以旧宅为至德宫。 \\n 紫宸殿　万岁殿 \\n 周世宗显德六年十二月，改内万岁殿为紫宸殿。 \\n 改宫殿门名雒阳 \\n 唐哀宗天祐二年五月，延喜门改为宣仁门，重明门改兴教门，长乐门改光政门，光范门改应天门，应天门改为乾元门，宣政门改为敷政门，宣政殿改为贞观殿，日华门改为左延福门，月华门改为右延福门，万寿门改为万春门，积善门改为兴善门，含章门改为膺福门，含清门改为延义门，金鸾门为千秋门，延和门为彰善门。 \\n 帝王服赤黄袍衫 \\n 唐太宗贞观中，制翼善冠；朔望视朝，以常服，及白练裙襦通著之；若服裤褶，又与平巾帻通用，著于令。其常服赤黄袍衫，折上头巾，九环带，六合靴，皆起自魏周，便于戎事。贞观己后，非元日冬至受朝，及大祭，皆常服而已。《志》云：中宗景龙二年七月，太子左庶子刘子元，进议曰，燕服，盖古之亵服也，今亦谓之常服，江南则以巾褐裙襦，北朝则杂以戎衣之制。爰自北齐，有长帽短鞾，合裤袄子，朱紫元黄各任所好，虽谒见君上、出入省寺，若非元正大会，一切通用。高氏诸帝，尝服绯袍；隋代帝王贵臣，多黄服、文绫袍、乌纱帽、九环带、乌皮六合靴。百官常服，同于匹庶，皆著黄袍出入殿省。天子朝服亦如之，惟带加十三环，以为差异，盖取其便事。其乌纱帽渐废，贵贱通服折上巾。其制，周武帝建德年所造也。晋公宇文护，始命袍加下襕。及大业元年，炀帝始制诏吏部尚书牛宏等，宪章古则，创造衣冠。自天子逮于胥吏，章服皆有等差。始令五品以上，通服朱紫，已后用兵，及车驾行幸，百官虽服裤褶，而军间不便。六年复诏从驾远者，皆戎衣，贵贱异等，杂用五色。五品已上，通著紫袍，六品已下，兼用绯绿，胥吏以青，庶人白，屠商皂，士赤黄。武德初，因隋旧制，天子燕服，亦名常服，唯以黄袍及衫。后渐用赤黄，遂禁士庶，不得以赤黄为衣服杂饰。 \\n 幞头　帽子　腰带　靴　公服 \\n 右五事，上官详前帝王服色赤黄之说，下文幞头乃乌纱帽耳。当时必垂其帽之余者，故前说云渐废，是废其制度也。又云，贵贱通服折上巾，只是以其帽之余帛，折而上系之，俗谓幞头小脚，以便事也。似谓无巾子时为帽，冒其头也，有巾子时为巾也。今之小纱帽子者，亦似因幞头而生其制，又去其巾子耳。何者？其帽之余帛，亦折而上缀之，俗曰帽檐是也。腰带，乃是九环十三环带也。言环，即今之带上金玉等名具也，俗曰裤具，言在裤具之上。有眼目曰左眼，是不忘其本，存古之环象也。环以佩鱼龟算袋等也。鞾即六合鞾也，以六片缝合而成。公服即宇文护加襕之袍也。 \\n 笏 \\n 唐高祖武德四年八月，敕五品已上象笏。三品已上，前挫后直；五品已上，前挫后屈。自有唐已来，一例上员下方，曾不分别。六品已下执竹木为笏，上挫下方。 \\n 手巾　算袋　刀子　砺石　（缺）韘 \\n 唐高宗上元元年八月制，凡一品已下并带之，武官欲带者听之。睿宗景云元年七月，诏一品已下，带手巾、算袋，其刀子、砺石等，不许佩。武官五品已上，佩（缺）韘七事。七事谓佩刀、刀子、砺石、契苾、真哕厥、针筒、火石袋等也。开元初复罢之。 \\n 幞头巾子 \\n 唐制云：武德已来，始有巾子。文官名流，尚平头小样者。则天朝贵臣，内赐高头巾子，呼为武家诸王样。中宗景龙四年三月，因内宴，赐宰臣已下内样巾子。开元以来，文官仕任，多以紫皂官絁，为头巾平头子，相效为雅制。开元十九年十月，赐内供奉官，及诸司长官罗头巾及宫样巾子，迄今服之也。今宋朝所谓头巾，乃古之幅巾，贱者之服，非此所论者也。 \\n 金银铜鱼袋　龟袋　特进佩鱼　散职佩鱼 \\n 唐高宗永徽二年五月，开府仪同三司及京官文武职事，四品、五品，并给随身鱼袋。至咸亨三年五月，五品已上赐新鱼袋，并饰以银；三品已上各赐金袋、刀子、砺石。至垂拱二年正月，诸州都督刺史，并准京官带鱼袋。至天授元年九月，改内外所佩鱼作龟。久视元年十月，职事三品已上龟袋并用金饰，四品用银饰，五品用铜饰。上守下行，皆从官给。神龙元年，内外官五品已上依旧鱼袋。六月，嗣王、郡王特许佩金鱼袋。景龙三年八月，令特进佩鱼。散职佩鱼，自此始也。自武德已来，皆从正员带阙官，始佩鱼袋。员外判试检校，自则天中宗后始有之，皆不佩鱼。虽正员官得佩，亦去任及致仕，即解去。鱼袋，至开元九年，张嘉贞为中书令，奏诸致仕，许终身佩以为荣宠，以理去任，亦听佩鱼袋。自后恩制，赐赏绯紫，例兼鱼袋，谓之章服。因之，佩鱼袋服朱紫者甚众。 \\n 改铜鱼袋 \\n 唐则天嗣圣元年，诏五品佩铜鱼袋。中宗返正从旧。 \\n 佩　龟 \\n 唐则天天授元年九月，改内外官所佩鱼作龟。 \\n 乘舆案褥床帷用赤黄 \\n 唐明皇天宝六载，礼仪使太常卿韦绦，奏旧用紫，今请依御袍赤黄色，敕从之。 \\n 银菟符 \\n 隋义宁二年三月，封唐祖为相国，总百揆。四月，停竹使符，颁银菟符于郡国。 \\n 银鱼符 \\n 唐高祖武德元年九月，改银菟符为银鱼符。 \\n 笏　囊 \\n 唐传云：故事皆搢笏于带，而后乘马。开元二十四年，宰相张九龄体羸，常使人持之，因设笏囊。笏囊之设，自九龄始也。 \\n 腰　舆 \\n 唐则天神功元年，幸万安山玉泉，以山径危，欲御腰舆而上，以王庆谏而止。 \\n 皇亲禁人出入掖庭 \\n 唐明皇开元十年九月，禁诸王、公主、驸马、外戚家，除非至亲以外，不得出入门庭，妄说言语。 \\n 亲试举人 \\n 唐高宗显庆四年二月，上亲试举人，凡九百人，内五百人登上第。 \\n 真宰相 \\n 唐高祖武德初，至长安四年已前，仆射并是真宰相。 \\n 专知枢密 \\n 唐太宗贞观十六年正月，岑文本为中书侍郎，专知枢密。 \\n 知门下省 \\n 唐太宗贞观十六年，郑国公魏徵为太子太师，知门下省事。 \\n 同中书门下三品 \\n 唐太宗贞观十七年三月，以兵部尚书英国公李勣为太子詹事，同知中书门下三品。 \\n 参预朝政 \\n 唐太宗贞观十八年八月，以刑部尚书张亮参预朝政。 \\n 左右相 \\n 唐明皇天宝元年二月，侍中为左相，中书令为右相。 \\n 宰相以平章事为名 \\n 唐高宗永隆二年，以中书侍郎郭正一与魏待举，并同中书门下平章事。此官自正一始也。 \\n 参知机务 \\n 唐太宗贞观二十二年正月，以崔仁师为中书侍郎，参知机务。 \\n 仆射始带同中书门下 \\n 唐太宗贞观二十三年，高宗嗣位。至七月，以李勣为尚书右仆射，同中书门下三品。 \\n 参知政事 \\n 唐高宗显庆四年五月，以兵部尚书任雅相，度支尚书卢承庆并参知政事。 \\n 平章事 \\n 唐高宗永淳二年四月，上谓参知政事崔知温曰：郭正一、魏待举等，历任尚浅，且令预闻政事，未可与卿等同名称。自是外司四品已下知政事者，遂以平章事为名。 \\n 文昌台　鸾台　凤阁　左右肃政台 \\n 唐则天光宅元年九月，改尚书省为文昌台，左右仆射为文昌左右相，吏部为天官，户部为地官，礼部为春官，兵部为夏官，刑部为秋官，工部为冬官，门下省为鸾台，中书省为凤阁，御史台为左肃政台，专知京师百官及监诸军旅，并承诏出使；更置右肃政台，专知诸州按察。 \\n 鸾台侍郎　都台　麟台　控鹤 \\n 唐则天垂拱元年二月，改黄门侍郎为鸾台侍郎，文昌都省为都台，秘书省为麟台，左右监门率府为控鹤禁卫率府。至神龙二年二月，诏并却依旧，依永淳已前官名。 \\n 赐宰相生日器币 \\n 晋少帝天福六年七月，赐宰臣冯道生辰器币。道辞以幼失父母，不记生日，坚让不受。生辰赐物始此也。 \\n 前八司 \\n 《唐志》云：吏、兵、礼部、考功、都省、御史台、中书、门下，谓之前八司，其余则曰后行。 \\n 中书草制 \\n 唐宪宗元和八年，罢朔方灵盐节度使王佖为右卫将军。凡将相出入，翰林草制，谓之白麻。至佖责罢，中书草制，因为例也。 \\n 沙堤长安 \\n 唐李肇《国史补》云：拜宰相礼绝班行，府县填路，自私第至于子城东，街名沙堤。 \\n 火　城 \\n 李肇《国史补》曰：宰相元日冬至立仗，太官皆备珂繖，列烛有五六百炬，谓之火城。宰相将至，则皆灭，以避宰相也。 \\n 两省　四孔炙　宰相判官　屧脚　挞额裹头 \\n 唐《卢氏杂说》云：谏议无事不入，宰相每遇入省，有厨食四孔炙。中书舍人，时谓宰相判官，宰相亲嫌，不拜知制诰为屧脚。又云：不由三省，直押中书舍人者，谓之挞额裹头。 \\n 时政记 \\n 唐则天长寿二年，姚璹奏，以为帝王谟训，不可暂无记述，若不宣自宰相，百官无从得书。乃表请仗下所言军国政要，宰相一人，专知撰录，号曰《时政记》，每日封送史馆。宰相之撰时政记，自璹始也。 \\n 堂　老 \\n 李肇《国史补》云：宰相呼为堂老。 \\n 政事堂 \\n 《唐志》云：旧制宰相常于门下省议事，谓之政事堂，故长孙无忌、房、魏辈，以他官兼政事者，皆云门下省事。弘道初，裴炎为中书令，执朝政，始移政事堂于中书省。 \\n 内枢密使 \\n 唐宣宗大中十一年七月，以飞龙使，宫闱局令王归长，守内侍省。内侍知省事，充内枢密使自此始也。 \\n 崇政院 \\n 梁太祖开平元年，以敬翔检校司空，改枢密院为崇政院，以翔知院事。 \\n 废枢密院 \\n 晋高祖天福四年四月，先是桑维翰免枢机之务，以刘处让代之，奏议多不称旨。俄而处让丁母忧，因以其印付中书，枢密院由是遂废。 \\n 乞复置枢密院 \\n 晋高祖天福七年六月崩，少帝登位，至其年七月，宰臣冯道等表请复置枢密院。初高祖之事后唐也，睹安重诲秉政，赏罚由己，常恶之。及即位，锐意废罢，一委中书。至是道等倦繁剧，乞置不允。 \\n  \\n  \\n  \\n 　 \\n  \\n  \\n  \\n  "}
{"章节": "卷二", "正文": "　 \\n 近事会元 \\n  \\n  \\n   \\n  \\n  \\n  \\n  \\n  \\n 卷二卷二 \\n  \\n  \\n  \\n 学士　弘文馆　丽正殿　集贤殿　北门　翰林待诏　翰林供奉　翰林学士《翰林志》云：唐高祖武德初，在秦府文学馆，擢杜如晦等十八人，皆以本官兼学士，学士自此始也。分三番更直，宿阁下，时谓之登瀛洲。太宗贞观初，置弘文馆学士，政余引入讲论。明皇置丽正殿学士，后改为集贤殿书院学士，亦草书诏。后来翰林草书诏，置学士，集贤书诏乃罢。初，国朝修梁、陈旧事，有中书舍人六员，专掌制诰，虽曰禁省，亦非密切。故温大雅、魏徵等辈，时召草制，未有名号。又乾封中，始置北门学士。睿宗朝，初改为翰林待诏，又改为翰林供奉。至开元二十六年，乃为学士，别建学士院于翰林之南。李白、韩翊辈，在旧翰林院，虽有其名，不职其事。德宗朝，北翰林始兼学士之名。 \\n 大学士 \\n 唐中宗景龙二年四月，修文馆增置大学士四员，学士八员，直学士十二员。 \\n 翰林院承旨 \\n 《唐志》：天子在大明宫，其院左右银台门内也；在兴庆宫，其院在金明门内也；西内院在显福门也。若在东都华清宫，皆有待诏之所。其待诏者，有词学经术，合炼僧道卜祝术艺书奕，各别院以廪之，日晚而退。其所重者词学。武德贞观时，有温大雅、魏徵辈；永徽后，有许敬宗等，皆召入禁中驱使，未有名目。乾封中，刘祎之等以文词召入待诏，常于北门候进止，谓之北门学士。天后时，苏味道辈皆待诏禁中。中宗时，上官昭仪独当书诏之任。睿宗时，薛稷辈又当此任。玄宗时，张说等书诏，谓之翰林待诏。王者建极，一日万机，中外表疏批答，或诏从中出；宸翰所挥，亦资其检讨，谓之视草。故常设当代四人，以备顾问。肃宗至德已后，天下用兵制诏，皆从中出，于是择人，命曰翰林学士。充选者文士，入禁中，亦如中书舍人例，置学士六人，内择年深德重者一人为承旨，盖以独承密命故也。德宗好文，尤难其选。贞观已后，为学士承旨多至宰相。 \\n 乞废翰林学士 \\n 唐德宗贞元初，召吴通元充翰林学士，与陆贽俱为上知，时相嫌恨。贽性褊急，屡于上前短通元，又言平时工艺书画之徒。待诏翰林，本无学士，只自肃宗至德后，天子召集贤学士，于禁中草书诏，因在翰林院待进止，遂以名。奔播之时，道路或预除改，权令草制。今四方无事，制书分职宜归中书舍人，学士之名，理须停寝。贽以通元援引朋党，禁中叶力排己，故欲废之。德宗不许。 \\n 花砖　八砖学士 \\n 《翰林志》云：学士院北厅，有花砖道，冬中以日影及砖，为入直之候。李程性懒，好晚入，常过八砖，乃至众呼为八砖学士。 \\n 铃　索 \\n 《翰林志》云：学士院南北厅外，各有铃索，人不敢辄入也。 \\n 官诰沿革　命妇官诰用金花纸 \\n 李愚《翰林旧规》云：旧例宰相使相官，用五色背绫金花纸，节帅白绫金花纸，命妇即金花绫纸。唐昭宗乾宁二年十月，李鋋自黔南节度授京兆尹，两度咨报中书，使白绫纸也。 \\n 四　禁 \\n 《翰林志》云：命书起草，其禁有四：一曰漏泄，二曰稽缓，三曰遗失，四曰忘误。所以重王命也。 \\n 书诏印 \\n 唐宪宗元和初，置书诏印，翰林学士院主之。 \\n 制名　白麻　白麻不使印　双日起草 \\n 《翰林志》云：凡赦书德音，立后建储，行诛讨，拜免三公、宰相，命将曰制，并使白麻纸，不使印也。双日起草，只日宣，机务急速亦双日。 \\n 书诏名　白藤纸　黄麻纸　青藤纸　五色 \\n 《翰林志》云：凡赐与徵召、宣索处分曰诏，使白藤纸；凡慰抚军旅曰书，使黄麻纸，并使印也；道场荐告词文，使青藤纸朱字，谓之青词；凡诸陵荐告上表、内道场叹道文，并使白麻纸。凡将相告身，用金花五色绫纸，其次小番用五色麻纸，并不使印。 \\n 改年为载 \\n 唐明皇天宝三年正月，改年为载。 \\n 浴堂　金銮坡 \\n 唐德宗雅尚文学，学士辈又常诏对浴堂门，移院于金銮坡，对御起草赋诗。 \\n 内　相 \\n 唐德宗贞元十一年，虽有宰相，而谋猷参决，多出于翰林学士陆贽，时人目曰内相。 \\n 私　臣 \\n 贞元十一年，翰林学士陆贽曰：学士乃私臣，元宗初令待诏，唱和文章而已。物议是之。 \\n 儤　直 \\n 《翰林志》云：初入学士，当直之数外，更有儤直，各有等第数目。 \\n 小三昧大三昧 \\n 《翰林志》云：学士每下直出门，相谑谓之小三昧；出银台门乘马，谓之大三昧。如佛之去缠缚而自在也。 \\n 内翰入院班次 \\n 后唐明宗天成三年八月，诏翰林学士，依入院先后为班次，唯承旨必居班首。 \\n 后废翰林学士院 \\n 晋高祖天福五年八月，废翰林学士院，并归中书舍人。 \\n 端明殿学士 \\n 后唐明宗天成元年五月，以冯道、赵凤，并充端明殿学士。学士之始命也。 \\n 紫薇省　黄门省 \\n 唐明皇开元元年十二月，改尚书左右仆射为左右丞相，中书省为紫薇省，门下省为黄门省。 \\n 改官名数　司马　长史　中台　西台 \\n 唐高祖武德三年三月，改纳言为侍中，内史令为中书令，给事郎为给事中，内史省为中书省。太宗贞观二十三年六月，改民部尚书为户部尚书。七月，改治书御史为御史中丞，改诸州治中为司马，别驾为长史，治礼郎为奉礼郎。高宗显庆元年，改户部为度支。龙朔二年，改尚书省为中台，中书省为西台，仆射为主政，左右丞为肃机，左右郎中为承务，吏部为司列，主爵为司封，考功为司绩，礼部为司礼，祠部为司禋，膳部为司膳，主客为司蕃，户部为司元，度支为司度，仓部为司仓，金部为司珍，兵部为司戎，职方为司城，驾部为司舆，库部为司库，刑部为司刑，都官为司仆，比部为司计，工部为司平，屯田为司田，虞部为司虞，水部为司川，尚书为太常伯，侍郎为少常伯，郎中为大夫，侍中为左相，黄门侍郎为东台侍郎，给事为中台舍人，散骑常侍为左右侍监，谏议大夫为正谏大夫，中书令为右相，侍郎为西台侍郎，舍人为西台舍人，秘书省为兰台，监为太史，以少监为侍郎，丞为大夫，著作郎为司文郎，太史令为秘书阁郎中，御史台为宪台，御史大夫为大司宪，御史中丞为司宪大夫，殿中省为中御府，监为太监，丞为大夫，内侍监为内侍省，太常为奉常，光禄为司宰，卫尉为司卫，宗正为司宗，太仆为司驭，大理为详刑，鸿胪为司文，司农为司稼，太府为外府，少府监为内府监，将作监为缮工监，国子监为司成馆，博士为宣业，都水监为司津监，洗马为司经大夫，家令寺为宫府寺。至咸亨元年十二月，诏新改官名，并仰依旧。 \\n 文武部等级依旧 \\n 唐明皇天宝十一载正月，改吏部为文部，兵部为武部。至肃宗至德二年十二月，敕并依旧。 \\n 殿中省 \\n 《唐志》云：炀帝改殿中局为殿内省，唐高祖武德中改为殿中省，龙朔改为中御府，咸亨复改为殿中省。 \\n 秘书省 \\n 《唐志》云：隶中书之下，汉代藏书之所，有延英阁，广内石渠之藏。又御史中丞，在殿内掌兰台秘书图籍。后汉延熹二年，始置监，属太常寺，掌禁中图书秘文，后并入中书。至晋惠帝，则置秘书寺，掌中外二阁图书。梁又改寺为省，龙朔改为兰台，光宅改为麟台。神龙中复为秘书省也。有二局：一曰著作，一曰太史。 \\n 阁老　曹长　院长 \\n 唐李肇《国史补》云：两省相呼为阁老，尚书丞郎相呼为曹长，员外郎、御史、拾遗相呼为院长。 \\n 谏官兼馆职 \\n 后唐明宗长兴四年七月，李愚奏，以著作郎尹拙为左拾遗。直史馆谏官兼馆职，自拙始也。 \\n 把麻团句 \\n 唐《嘉话录》云：通事舍人宣诏，旧例拾遗团句把麻者，盖谒者不知书，多失句读，故用拾遗低声摘句以助之。及吕温为拾遗，被唤把麻不肯去，遂成故事。拾遗不把麻，自吕始也。 \\n 螭头下记言事 \\n 唐文宗太和九年十二月，敕左右省起居，赍笔研及纸，于螭头下记言事。 \\n 参酌院 \\n 唐穆宗长庆初，以刑法太重，每有司断大狱，又令给事中、中书舍人，参酌出入之。百司呼为参酌院。 \\n 台谏憎爱 \\n 唐李肇《国史补》云：谏院以章疏之故，忧患略同，台中则纠举，省中多士，旨趣不一。故言遗补相惜，御史相憎，郎中相轻。 \\n 诸使职 \\n 唐李肇《国史补》云：开元已前，于外则命使臣，否则止。自置八节度、十采访，始有坐而为使者。其后名号益广，于是有为使则重，为官则轻。故天宝末，有佩印至三十者。大历中请俸，有至千贯者。今在朝，太清宫、太微宫、度支盐铁、转知苑、闲厩、左右巡察、监察馆驿等使、监仓、监库、左右街；外任则节度、观察、诸军押番、防御、团练、经略、镇边、招讨、榷盐、水陆运、营田、给纳、监牧、长春宫；有时而置者，则大礼、礼仪、会盟、删定、三司、黜陟、巡抚、宣慰、推覆、礼会册、立吊、祭供军粮料、和籴；以其大略，经置而废者不录。官内外悉谓之使，旧为权臣所馆，州县所理，今属中人者有之。 \\n 省眼　南省舍人　振行　比盘　都公 \\n 唐李肇《国史补》云：旧说吏部为省眼，礼部为南省舍人，考功度支为振行，比部得廊下食，以饭从者号比盘，二十四曹呼左右司为都公。 \\n 拗项桥长安 \\n 唐《因话录》云：尚书省东南阳通衢，有小桥，相目为拗项桥，言侍御史及殿中久次者，至此必拗项西望南宫也。 \\n 冰　厅 \\n 《因话录》云：时呼祠为冰去声厅，言其清且冷也。 \\n 御史　七贵 \\n 李肇《国史补》云：御史故事，大朝会则押班，常参则殿中分班，入阁则侍御史监奏，盖含元殿最远，用八品宣政，其次用七品，紫宸最近，用六品。殿中得立花砖，绿衣用紫案褥之类，号为七贵。 \\n 御史哄堂 \\n 李肇《国史补》云：凡御史上台，绝言笑。有不可忍，杂端大笑，合坐皆笑，谓之哄堂，哄堂不罚。 \\n 御史台门北开 \\n 唐《谈宾录》云：御史台门北开，盖取其肃杀就阴之义，故京台门北开矣。按北都故事云，御史台在宫城西南，其门北开；又故城御史台亦北开。龙朔中置桂坊，为东朝宪府，门亦北开。然北都御史台门南开，当时创造者，不经反于故事，同诸司，盖以权宜耶。此说御史台亦云尔。又北开者，或云此隋初移都之时，兵部尚书李圆通，兼御史大夫，欲向省便之，故开此门也。 \\n 五　院 \\n 唐《尚书故实》：御史台，移自大夫已下至监察，谓之五院也。 \\n 御史里行 \\n 唐太宗贞观中，马周以布衣直门下省，太宗命就监察御史里行，俄拜监察御史。里行始此。 \\n 御史中丞 \\n 唐太宗贞观中，二十三年七月，改治书为御史中丞。 \\n 宰相病坊　给舍病坊　监察御史病坊 \\n 唐《两京记》：时以秘监为宰相病坊，少监为给事中、中书舍人、病坊，秘书丞及著作佐郎为监察御史病坊。言从职不任繁剧者，当改入此省。然其职在图史，非复喧卑，故凡好古君子，厌趋竞者，亦求为之。 \\n 六军将军兼大夫 \\n 唐代宗宝应元年，授王仲升为右羽林将军，兼御史大夫。六将军兼大夫，自此始也。 \\n 郎中员外郎授刺史 \\n 唐代宗永泰二年四月，诏尚书省郎中授中州刺史，员外郎授下州刺史。 \\n 内允　内史舍人 \\n 唐高宗永徽二年九月，改太子中允为内允，中书舍人为内史舍人。 \\n 太子宾客 \\n 唐高宗显庆元年正月，以许敬宗为太子宾客，宾客始有也。 \\n 十使巡察 \\n 唐中宗景龙三年八月，遣十使巡察天下。 \\n 司　封 \\n 唐明皇开元二十四年九月，改尚书主爵为司封。 \\n 大理评事 \\n 唐太宗贞观二十二年十二月，大理寺置评事。 \\n 殿前承旨改为殿直　密院承旨改为承宣 \\n 晋高祖天福五年四月，诏以承旨名职严重，除翰林承旨外，殿前承旨改为殿直，密院承旨改为承宣。 \\n 司天台 \\n 唐睿宗景云二年，自汉浑仪监，改为太史监，复为太史局。乾元二年三月十九日，敕改太史监为司天台。 \\n 州别驾 \\n 唐高宗永淳元年七月置。 \\n 员外判试检校 \\n 《唐志》云：自则天中宗后，始有之，皆不佩鱼。 \\n 同正员 \\n 唐高宗永徽四年八月，尚药奉御蒋孝璋，员外特置，仍同正员。员外同正员，自蒋始也。 \\n 医　学 \\n 唐太宗贞观三年九月，诸州置医学。 \\n 医博士 \\n 唐明皇开元十一年九月，天下诸州，各置医博士一人。 \\n 致仕给半禄料 \\n 唐德宗贞元五年四月，以太子太师萧昕为工部尚书，致仕给半禄料，永为长式。初致仕官，只给半禄无料，上加之。待老臣给半料，自昕始也。 \\n 授官举人自代 \\n 唐德宗建中元年正月，诏常参官及诸道节帅已下，至大理评事等，授讫三日，于四方馆上表，让一人自代，其外官委长吏附送表，至中书门下。每官阙，以举多者授之。 \\n 食实封 \\n 唐明皇开元十年十一月，敕中书门下共食实封三百户，自源乾曜、张嘉贞始也。 \\n 致仕官在本品上 \\n 唐太宗贞观二年九月，诏内外文武官，年老致仕，抗表去职者，参朝之官，宜在本品之上。 \\n 待漏院 \\n 唐宪宗元和二年六月，始置百官待漏院于建福门外。 \\n 笼街喝道 \\n 唐文宗太和二年，舒元褒上疏云：元和长庆中，中丞行李，不过半坊，今乃远至两坊，谓之笼街喝道。但以崇高自大，不思僭拟之嫌。 \\n 斜　封 \\n 唐睿宗景云元年八月，以中宗时官爵逾滥，因依妃主墨敕而授官者，时谓斜封，禁之。 \\n 天策上将 \\n 唐高祖武德四年十月，高祖以古旧官不称秦王殊功，乃别表徽号，加天刺上将。 \\n 节将封王 \\n 唐明皇天宝九载五月，封安禄山为东平郡王。节将封王，自此始也。 \\n 使　相 \\n 唐明皇天宝十五载六月，授崔圆中书侍郎，同中书门下平章事，蜀郡长史，剑南节度如故。使相始此。 \\n 骠骑大将军 \\n 唐高宗显庆七年九月，初置骠骑大将军，官为从一品。 \\n 观军容使 \\n 唐肃宗至德中，令鱼朝恩监军事，九节度讨安庆绪于相州。郭子仪、李光弼，名齐功敌，不立统帅，以鱼朝恩为观军容宣慰处置使。观军容之名，自朝恩始也。 \\n 元帅　副元帅 \\n 《唐志》：天宝中安史之乱，肃宗讨贼，以广平王为天下兵马元帅，即代宗也。又以郭子仪、李光弼，随其方面副之，号副元帅。代宗即位，又以雍王为之，即德宗也。自后不置。至昭宗以晖王为之，即哀帝也。 \\n 都　统 \\n 唐肃宗乾元中置之，或总五道，至上元末省。至宣宗大中之后，讨徐州，以康成训；讨黄巢，以荆南王铎，皆号为都统。 \\n 招讨使 \\n 唐德宗贞元末置之，其后随用兵权置，兵罢则停之。 \\n 防御使　团练使　守捉使　幕副 \\n 唐肃宗至德后，中原置节度使。又大都要害之地，置防御使，治军事，刺史兼之，不赐旌节。至上元后，改防御使为团练守捉使，又与团练使，兼置防御使名。前使各有副使判官，皆天宝后置。《唐志》曰：亲王总戎曰元帅，文武总统曰总管，以奉使言之，则曰节度使。若大使旌节，置木契以行。元宗天宝中，缘边御戎之地，置八节度使，受命之日，赐之旌节，谓之节度使，得以专制军事，行则建节封纛。外任之重，无逾此焉。有副使一人，行军司马一人，判官二人，掌书记一人，参谋无员数，皆天宝后置之。中原则无，塞上有也。 \\n 神策军　宦官主兵 \\n 唐昭宗天复三年，宰相崔允奏曰：高祖太宗承平时，无内官与军旅，自天宝已后，宦官寝盛，贞元、元和，分羽林卫为左右神策军，以便卫从，令宦官主之，唯以二千人为定制。自是参掌机密，遂至内务百司，皆归宦者，上下弥缝，共为不法。 \\n 都部署 \\n 后唐末清泰三年五月三日，夔州张景达，落副总管，充西北番马步都部署，始此也。 \\n 刺史治军　军镇名节度额　观察 \\n 《唐志》曰：肃宗至德之后，中原用兵，刺史皆治戎军，遂有防御团练制置之名。要冲大郡，皆有节度之额，寇盗息，则易以观察之号也。 \\n 观察使奏刺史 \\n 唐文宗太和三年十一月，赦文，刺史分忧，得以专达，事有违法，观察使然后奏闻。 \\n 左右千牛 \\n 唐高宗显庆五年三月，始有左右千牛。 \\n  \\n  \\n 　 \\n  \\n  \\n  \\n  "}
{"章节": "卷三", "正文": "　 \\n 近事会元 \\n  \\n  \\n   \\n  \\n  \\n  \\n  \\n  \\n 卷三卷三 \\n  \\n  \\n  \\n 雁子军唐昭宗景福元年，朱瑄叛于兖、郓，募勇士数百，黥双雁于颊，立为雁子都。时朱全忠闻之，亦选数百人，号为落雁都，署朱汉宾为军使，故人呼朱落雁。 \\n 夹　寨 \\n 梁太祖开平四年五月，发山东民，馈粮于潞州，以敌后唐，数为唐将周德威掩袭，运路颇艰，乃于东山口筑道，连接为栅，以通饷道。自是梁军保之，谓之夹寨。 \\n 破夹寨 \\n 梁太祖开平四年，乃唐天祐五年也。盖后唐不改年号，庄宗率亲军抵寨城，以李嗣源、李存璋、王霸进军，斫烧夹寨为道。嗣源坏夹寨，梁军投戈南奔。 \\n 舂磨寨 \\n 唐僖宗广明三年六月，黄巢与秦宗权合，纵兵掠陈、许、蔡人，并骨为食，谓之春磨寨，盖碎骨也。 \\n 殿前诸班 \\n 周世宗显德元年，自高平之役，睹诸军未甚严整，遂有退志。至其年十月，命本朝太宗皇帝，一概拣骁健者，署为殿前诸班，遂有散员指挥、内殿直、散都头、铁骑、控鹤之号，汰去老弱者。 \\n 兵丁指挥为一军 \\n 唐明宗长兴三年三月，以神捷、神威、广捷诸军，左右羽林军，分四十指挥，每十指挥为一军，置都指挥使一员。 \\n 大将受命 \\n 《唐志》云：大将出军征讨，皆告庙受钺，辞齐太公庙讫，不宿于家。 \\n 姑息戎臣 \\n 唐穆宗驭军，未得其要。常云：宜姑息戎臣。即位之后，至长庆，诏军士死王事，三周年不得停衣粮，先于恒州留使钱内，每贯割二百文助军。初倾府库给赏，戎行所获，人至钜万，非时赐与，不可胜纪。故军旅益骄，法令益弛，战则不克，而国危也。 \\n 监军有印 \\n 唐德宗贞元十一年五月，铸河东监军印，自王定远始也。 \\n 武官不得转文官 \\n 唐僖宗广明元年六月，诏令今后武官不得转文官，所冀辕轮各适其用，其内司不在此限。 \\n 南郊赏给 \\n 唐德宗贞元六年十一月，内南郊礼毕，宣赦后立仗，将士及诸州共赐十八万端匹。南郊赏给始此。 \\n 出兵名数　赞军定制 \\n 《唐志》云：凡将帅出行，兵满一万人已上，置长史、司马、仓、兵、胄三参军；五千人已上，减司马。诸军各置使一人，五千人已下各置副使一人，一万人已上置营田副使一人，每军各有仓、兵、胄三参军。其横海、高阳、唐兴、恒阳、北平等五军，皆本州刺史为使。凡镇皆有使一人，副使一人；一万人以上置司马、兵、仓、胄三参军；五千人以下减司马。凡诸军镇，每五百人置押官一人，千人置总管一人。凡诸军镇，使副已上四年一替，总管已下二年一替，押官随军替。 \\n 百官罢廊食　入阁赐食 \\n 后唐明宗天成初，以乱离之前，常参官每日朝退，赐食廊下，谓之廊食。自乾符后，经费不足，无每日之赐，至是遇入阁即赐。 \\n 八　馆 \\n 后唐明宗天成四年四月，司业张溥请复旧八馆，以广生徒。按《六典》，监有文学、国子、太学、四门、律学、书学，溥言谬矣。 \\n 圣节献物及天下赐宴 \\n 唐明皇开元十七年八月五日，上生辰，宴百僚于花萼楼。百僚表请，以八月五日为千秋节，王公已下献镜及承露囊，天下诸州咸令宴乐休假三日，仍编于令。 \\n 圣节赐宴素食 \\n 唐文宗开成四年八月，诏庆成节朕之生辰，天下赐宴，庶同欢泰。不欲屠宰，非信尚空门，恐中外臣庶，不谕朕意，广置斋筵，自今宴会蔬食，任陈脯醢。 \\n 罢元会 \\n 唐德宗贞元二年正月，罢元会，为岁饥也。又贞元十八年正月朔，以大雪，罢元会。又宪宗元和十一年正月朔，不受元会，以宿师于野也。 \\n 休假追游为乐 \\n 唐明皇开元二十五年，诏旬节休假，并不须入曹司，任追胜为乐。 \\n 烧　尾 \\n 唐中宗景龙三年，苏瓌除右仆射。旧例，公卿大臣初拜官，皆许献食，名曰烧尾。宗晋卿谓瓌曰：何不烧尾？瓌奏中宗曰：今粒食踊贵，百姓不足，臣不称职，所以不敢烧尾。 \\n 南曹检核 \\n 《唐志》云：员外郎一人，掌判南曹，谓在铨曹之南也。每岁选人考课，必由之核其实，乃上三铨，进申署焉。 \\n 小铨　小选 \\n 《唐志》云：内外官吏，则有假宁之节，行李之命，簿书景迹，功赏殿最，具员俱为员外。分掌之，郎中一人，掌小铨，亦分为九品，通谓之行署，以其在九流之外，故曰流外铨，亦曰小选。其较试铨注，与流内铨略同也。 \\n 雕印《周》《仪》二礼《公》《谷》二传 \\n 汉隐帝乾祐二年五月，于国子监置也。 \\n 修《唐书》成 \\n 晋少帝开运二年六月，监国史刘昫、张远等，修《唐书》二百三卷上之。 \\n 罪发解官员 \\n 后唐明宗长兴三年，诏选人文解不合式罪，发解官员。 \\n 九经印板 \\n 后唐明宗长兴三年二月，中书奏乞依石经文字，刊九经书印版，从之。 \\n 三铨为一铨 \\n 后唐明宗天成四年十月，并吏部三铨为一铨也。 \\n 置南曹 \\n 唐文宗开成二年六月，吏部奏长定选格，请加置南曹郎中一人，别置印一面，从之。 \\n 三传三史科 \\n 唐穆宗长庆三年三月，礼部奏请置三传三礼科，从之。 \\n 墨　义 \\n 唐德宗贞元二年十二月，礼部举人试罢口义，试墨义十条。 \\n 通　典 \\n 唐德宗贞元十七年，淮南节度使杜祐进《通典》，凡九门，二百卷。 \\n 帖　经 \\n 唐明皇开元二十五年三月，敕令后明经帖十通。五品已上，口问大义十条，取通；六品已上，仍答时务策三道，取粗有文理者；及进士停帖小经，宜准明经例，试大经十道，通四，然后从试杂文及策讫，送中书门下详覆。 \\n 两都罢贡举 \\n 唐代宗永泰十年，罢两都贡举，皆集上都。 \\n 两都举选 \\n 唐代宗宝应二年七月，杨绾知东京选，贾至知东都举。两都分举选，自此始也。 \\n 制举诗赋 \\n 唐明皇天宝十三载八月，上御勤政楼，试四科制举人，策外加诗赋各一首，自此始也。 \\n 不充乡贡 \\n 唐明皇天宝十二载七月，诏举人不得充乡贡，皆补学生。 \\n 四部书 \\n 唐明皇开元盛时，有四部诸库书，谓甲、乙、丙、丁之次。 \\n 礼部掌举人 \\n 唐明皇开元二十四年三月，始移考功贡举，遣礼部侍郎掌之。 \\n 开元礼 \\n 唐明皇开元十四年五月，进集贤院学士萧嵩，始奏起居舍人王仲邱，撰成百十五卷，名《大唐开元礼》。二十年九月，颁所司行用。 \\n 明经加帖　进士试杂文 \\n 唐高宗时，侍御史刘思立，迁考功员外郎，始奏请明经加帖，进士试杂文，自思立始也。 \\n 国子监 \\n 唐高宗龙朔二年正月，初置国子监也。 \\n 颁《五经正义》于天下 \\n 唐高宗永徽四年三月，颁孔颖达《五经正义》于天下。 \\n 重撰《晋书》 \\n 唐太宗贞观十八年，诏房乔、禇遂良重撰《晋书》。于是奏许敬宗、来济、陆元仕、刘子翼、令狐法、李义府、薛元超、上官仪，八人分撰，以臧荣绪书为诸晋书主。参考诸家甚详，然多浮艳细碎，为学者所讥。唯李淳风《天文》之类最佳。太宗自著宣、武二帝及陆机、王羲之四论，遂总题曰《御撰》，凡一百三十卷。 \\n 周公孔子庙 \\n 唐高祖武德二年六月，令国子监学，立周公孔子庙，四时致祭。 \\n 选部高等　蓝罗 \\n 唐高祖、太宗，武德、贞观初，因隋制以吏部典选后，人滋多判目近浅，乃采经籍古义、僻书隐言以试之。唯恐选人之知，通者谓之高等，弱者谓之蓝罗。 \\n 赐诸道公用粮草 \\n 周世祖显德六年二月，诏赐诸道公用粮草有差。 \\n 税有省耗 \\n 汉隐帝乾祐三年十一月，平章事王章，与郭威、杨邠等，聚敛太过，时论非之。时下令，民税每斛别输二升，名曰省耗，百姓苦之。 \\n 估折支 \\n 汉隐帝乾祐三年，中宰臣王章与杨邠，不善儒士，郡官月俸，皆以不甚资用者给之，名曰杂闲物，仍命高价估定，旋又加之曰抬估，尚未满其意，时更增之。 \\n 转运判官 \\n 后唐庄宗同光二年，以刘审交为马绍宏下，转运判官始此。 \\n 添蚕盐钱增麴价 \\n 后唐末清泰二年正月，三司奏增添也。 \\n 发运判官 \\n 晋高祖天福六年十二月，两浙钱元瓘卒，史云：元瓘起家，先为盐铁发运判官也。 \\n 三司使 \\n 后唐明宗长兴元年八月，始以许州节度使张延朗，为兵部尚书，充三司使也。 \\n 借京城富商钱 \\n 唐德宗建中三年四月，太常博士韦都宾、陈京，以军兴庸调不足，请借京城富商钱，大率每商留万贯，余并入官，不过一二十大富，则国用济矣。诰下大索京城，才得八十万贯。又少尹韦祯，巧法索之，止及二百万贯。时判度支杜祐曰：今用月费一百余万贯，若获五百万贯，才可支给也。 \\n 盐铁兼转运使 \\n 唐代宗宝应元年，以刘晏为户部侍郎、京兆尹、度支盐铁转运使。盐铁转运，自晏始也。 \\n 乡里邻保坊村 \\n 唐高祖武德七年令云：百户为里，五里为乡，四家为邻，五家为保。在邑居者为坊，在田野者为村。 \\n 诸道节帅进奉 \\n 《唐志》云：德宗兴元初，克复京师后，府藏尽虚，诸道初有进奉，以资经费，复时有宣索。其后诸贼既平，朝廷无事，常赋之外，进奉不息。韦皋剑南有日进，李兼江南有月进，杜亚杨州、刘赞宣州、王纬、李锜浙西，皆竞为进奉，以固恩泽。贡入之奏皆曰，臣于正税外方圆，亦曰羡余。节度使或托密旨，乘此盗贸官物，诸道有谪罚官吏，入其财者，减刻禄廪；通津达道者税之，莳蔬艺果者税之，死亡者税之；节度观察交代，或先期税入，以为进奉。然十无其二三耳，其余没入。此节度使进奉始也。 \\n 刺史进奉 \\n 《唐志》曰：德宗兴元初，裴肃为常州刺史，乃鬻货薪炭，案牍百贾之上，皆亲剂焉，余又进奉。无几，迁浙东观察使。天下刺史进奉，自肃始也。 \\n 判官进奉 \\n 唐德宗兴元初，宣州刘赞死，判官严绶，倾军府资用进奉，俄拜刑部员外郎。天下判官进奉，自绶始也。 \\n 扬掷米运 \\n 《唐志》云：明皇开元初，每运米至京，或砂砾糠粃，杂乎其间，诏使扬掷较其虚实。扬掷之名，自此始也。 \\n 捉官本钱收利 \\n 唐明皇开元十八年，先是高户捉官本钱，后御史大夫李朝隐，奏请薄税百姓一年税钱充之，依旧令高户及典正等，捉月收利，借官人税钱。 \\n 税竹木茶漆及常平事 \\n 唐代宗永泰四年，度支侍郎赵赞，议常平事，竹木茶漆尽税之。税茶之说，肇于此矣。 \\n 税茶法 \\n 唐德宗贞元九年，户部侍郎张滂，立税茶法，曰诸于出茶州县及茶山外，商人要路，委申定三等时估，每十税一。 \\n 移茶种植 \\n 唐文宗太和元年，王涯请使茶山之人，移茶树就官场中栽之，摘茶叶于场中造之。旧有贮积，皆使焚弃，天下怨之。 \\n 茶法坏 \\n 唐文宗太和九年，王涯诛后，令狐楚以户部尚书右仆射主之。以是年茶法大坏，奏请付州县，而入其租于户部，人人悦之。 \\n 复旧茶法 \\n 唐文宗开成元年，李石以中书侍郎，判收茶法，复开元之制。 \\n 税间架算除陌 \\n 唐德宗时，赵赞请税间架，算除陌。其法屋二价为间，上等价每间出钱二千，中等一千，下等五百；或贫无他财，独守故业，坐多屋出算者，动数十万，人不胜其苦。匿一间者杖六十，告者赏钱五十贯，取于其家。除陌法，公私贸易，一贯旧算二十，加等算为五十，给与他物或两相易者，约直为率算之。市牙各给印纸，人买卖，随署记，翌日合算之。有交易了用牙者，给其私簿，无私簿者，投状自夺。其有隐钱，百者没入二千，杖六十，告者十千，取其家资。法既行，而主人市牙，得专其柄，率多隐盗，公私所入，曾不得半。怨声喧然，至兴元元年正月放罢。已下失折纳賖粜一条 \\n 琼林大盈库 \\n 唐德宗兴元元年，贼泚平复，府库空虚。后诸藩供奉继至，乃奉天行在，贮官物于廊下，题名曰琼林大盈库。陆贽谏曰：琼林大盈，自古悉无其制，传之耆旧之说，皆云创自开元。贡臣贪权，饰巧求媚，乃言郡邑贡赋所用，盍各区分，税赋当委于有司，以给经用，贡献宜归于天子，以奉私求。明皇悦之，新是二库，荡心侈欲，祸萌于滋。 \\n 开元通宝钱 \\n 唐高祖武德四年铸，其文乃欧阳询书也。 \\n  \\n  \\n 　 \\n  \\n  \\n  \\n  "}
{"章节": "卷四", "正文": "　 \\n 近事会元 \\n  \\n  \\n   \\n  \\n  \\n  \\n  \\n  \\n 卷四卷四 \\n  \\n  \\n  \\n 霓裳羽衣曲唐《野史》云：明皇开元中，道人叶法善，引上入月宫。时秋，上苦凄冷，不能久留，回于天半，尚闻仙乐。及归，但记其半曲，遂笛中写之。会西京都督杨敬述，进《婆罗门曲》，与其声调相符，遂以月中所闻，为之散序，因敬述所进为曲身，名《霓裳羽衣曲》也。又《杨妃外传》云：天宝四载七月，于凤凰园，册女道士杨氏为贵妃。进见之日，奏《霓裳羽衣曲》，注云，明皇三乡望女几山所作也。又引刘禹锡诗云：“三乡陌上望仙山，归作《霓裳羽衣曲》。”又《小说》云：术士罗公远，导明皇入月宫，闻之尤甚怪诞，不足为证。上交尝闻，明皇洞晓音律，必欲神其曲，谓得于天上也。或梦寐所成，亦非异事。若云形体升天，殆欺人也；女几回而作，近之矣。今又按《乐苑》云：《霓裳羽衣曲》，开元西凉府节度使杨敬述进，在越调中。又《乐苑》云：《婆罗门曲》改《霓裳羽衣曲》，入大乞食调。今之大食、越调，声相近，唯高一均，是二调俱可行之，皆属商也。《婆罗门曲》，大乞食调、越调双调，今时乐工，尽知之，其散序不复闻焉。近年乐工穿凿，不明越与大食，俱属商声，但见胡曲有仲吕商，即林钟商也，便就其调，草为八拍。曲破殊无和会，谅其曲必大也。自唐宪宗时，犹奏此曲，今不传者，有以巢贼之后泯然也。无如白居易歌诗可证耳。白诗云：“开元遗曲自凄凉，况近秋天调见商。”又《和元稹诗》云：“我昔元和侍宪皇，曾陪内宴入昭阳。千歌万舞不可数，就中最爱《霓裳舞》。舞时寒食秋风天，玉勾栏下香案前。案前舞者颜如玉，不著人间俗衣服。虹霓霞帔步摇冠，花钿璎累佩珊珊。娉婷似不任罗绮，愿听乐悬行复止。磬箫筝笛竞相搀，击擫吹弹声迤逦。《法曲》之初，众乐不齐，唯金石丝竹，次第声发，《霓裳》序初亦如此。《散序》六奏未动衣，《散序》六遍无拍，故不舞之。《野史》云，此是明皇所得之声，分为六序也。阳台宿云慵不飞。《中序》擘裂初入拍，秋竹竿裂春冰拆。《中序》初有拍，亦名《拍序》，此后乃进《婆罗门曲》也。飘然转旋回雪轻，嫣然纵送游龙惊。烟娥敛略不胜态，风袖低昂如有情。上元点鬟招萼绿，王母挥袖别飞琼。繁音急节十二遍，跳珠撼玉何铿铮。十二遍而终。翔鸾舞了却收趐，唳鹤曲终长引声。凡曲将终，皆声拍促速，惟《霓裳》之末，长引一声也。君不见我歌云，惊破《霓裳羽衣曲》。又不见我诗云，曲爱《霓裳》未拍时。由来能事皆有主，杨氏创声君造谱。”杨氏谓敬述创歌，今微之寄谱与乐天也。 \\n 胡渭州　伊州 \\n 《乐谱录》云：唐明皇天宝中，西凉节度使盖嘉运进。 \\n 凉州　新凉州 \\n 唐明皇开元六年，西凉州都督郭知运进。又有《新凉州》，并在宫调上宫。窃详七宫有《八凉州》，内正宫别有《小凉州》，亦曰《碎宫凉州》，其慢遍中来七宫凉州中美声，聚而为之。此有似《新凉州》也。又《郑棨传信记》云：初郭知运进此曲，上召诸王便殿听之，曲终，宁王不乐，对曰：此曲虽佳，臣有间焉。夫音者，始于宫、商，成于角、徵、羽，莫不根袭于宫、商也。斯曲宫杂而少徵，商乱而加暴，宫君商臣也。宫不胜则君势卑，商有余则臣事僭。卑则逼下，僭则犯上，落于忽微，形于音声，播之于歌咏，见之于人事。臣恐有播越之祸，悖迫之患，莫不兆于斯曲也。上默然。后有安史之乱。 \\n 西凉州曲 \\n 唐《幽闲鼓吹》云：元载子名伯和，势倾中外。时闽帅寄乐伎十人，仅半岁无因得进，伺其门下弹琵琶人康昆仑，得通伯和，一试之，尽遗昆仑矣。先有和尚段善本者，自制《西凉州》，昆仑求之不与，至是以乐伎半赠之，乃肯传焉。今《道调凉州》是也。 \\n 杨柳枝 \\n 唐穆宗时，白居易《长庆集》云：“《杨柳枝》洛下小新声也，小伎有善歌者可听，故试之云。‘小伎携桃叶，新声蹋柳枝，口动樱桃破，鬟低翡翠垂。’”又《别柳枝诗》云：“两枝杨柳小楼中，袅娜多年伴醉翁。”上交按《抒情诗集》，述白居易有数伎，樊素善歌，小蛮善舞，尝为诗曰：“樱桃樊素口，杨柳小蛮腰。”居易年既高迈，小蛮方丰艳，因为《柳枝词》以托意曰：“一树春风万万枝，嫩于金色软于丝。永丰坊里东南角，尽日无人属阿谁。”及宣宗朝，国乐工唱是词，上问谁词，永丰在何处？左右对。遂因东使，命取永丰柳二枝，植于禁中。居易感上知名，又为一章，末句云：“定知今夜天文里，柳宿光中添两星。” \\n 中和乐 \\n 唐德宗贞元十四年二月一日，中和节，以雨雪，改于二月七日。宴群臣，因奏上所制《中和乐》曲也。 \\n 倾杯乐 \\n 唐太宗贞观初内宴，长孙无忌造此曲。又《乐府杂录》云：唐宣宗善吹芦管，自制此曲，有数拍不均，上初捻管，令俳儿辛骨朏拍，不中其节，上瞋目顾之，朏忧一日而卒。上交详此二说，恐先者是宫调，后来宣宗转于他调制之也。又明皇开元中，亦用此曲，每日轮马三十匹舞之。 \\n 道调子 \\n 唐懿宗命乐工史敬约，吹芦管，初弄《道调》，上误谓曲拍之，敬约随其拍转成此曲，以隐其误也。 \\n 康老子 \\n 《乐府录》云：唐富人康老子，落托好与乐工游处，家计荡尽而卒。乐府嗟之，遂制此曲。 \\n 离别难 \\n 唐则天时，士人陷冤狱，有妻配入掖庭，其本夫善吹芦管，乃撰此曲，以寄哀情。始名《二郎神》，盖取良人行第也。畏人知，遂三易其名，亦曰《悲切子》，终号《怨回鹘》。 \\n 如意娘 \\n 《乐府杂录》云：唐则天撰之。 \\n 君臣相遇乐 \\n 《乐府录》云：唐明皇天宝中，命谭净眼等撰。 \\n 雨淋铃 \\n 《乐府杂录》云：唐明皇自蜀反正，乐人张野狐所制，亦曰《还京乐》。 \\n 夜半乐 \\n 《乐府杂录》云：唐明皇入平内难，正半夜，斩长乐门关，领兵入宫剪逆人，后造此曲。 \\n 望江南 \\n 《乐府杂录》云：始朱崖李太尉，镇浙西日，为亡妓谢秋娘所撰。本名《谢秋娘》，后改此名，亦曰《梦江南》。 \\n 荔枝香 \\n 唐《甘泽谣》云：天宝四载六月一日，明皇骊山驻跸，会贵妃诞辰，上命小部音声乐入《长生殿》奏新曲，未有名，会南海贡荔枝，因名其曲为《荔枝香》。 \\n 奉圣乐曲 \\n 唐《卢氏杂说》云：韦皋镇西川进之也。 \\n 春莺啭 \\n 《教坊录》云：唐高宗晓声律，因风叶鸟声，晨坐闻之，命乐工白鸣达写之，遂有此曲。凡箜篌大弦未尝鼓，唯作此曲，入鸟声即弹之，筝则移西柱向上，鸟声毕，入急复移如旧也。 \\n 内教坊　云韶府 \\n 唐高祖武德已来，置于禁中，以按习雅乐，以中官一人充使，则天改为云韶府，神龙中复为教坊。 \\n 大唐雅乐 \\n 唐太宗贞观二年，太常少卿祖孝孙，斟酌南北乐，考以古音，作为《大唐雅乐》，以十二律各顺其月，旋相为宫，制十二和之乐，合三十一曲、八十四调。 \\n 改法曲为仙韶曲　仙韶院 \\n 唐文宗开成三年，诏改《法曲》为《仙韶曲》，仍以伶官所居谓之仙韶院。 \\n 左教坊　右教坊 \\n 《教坊录》云：唐明皇开元末，西京右教坊在光宅坊，左教坊在延正坊。右善歌，左善舞，盖相习也。 \\n 宜春院　十家　三国 \\n 《教坊录》云：女妓入宜春院，谓之内人，亦曰前头人，谓在上前也。骨肉得居教坊，谓之内人家，有请俸，其得幸者，谓之十家。故郑嵎《津阳门》诗云“十家三国增光辉”是也。家虽多，亦以十家呼之。三国，谓秦、韩、虢、杨氏三夫人也。 \\n 云韶院 \\n 《教坊记》云：宜春人为戏，则以云韶添之。云韶为宫，盖辽柘枝达摩之属，谓之健舞。 \\n 七德舞　破阵乐 \\n 唐太宗贞观元年宴日，奏《秦王破阵》之曲。盖太宗在籓为秦王时，士庶军人，相与作之，被甲持戟象战事。上叹曰：岂意今日登于雅乐，朕虽以武功定天下，终以文德绥海内。遂令虞世南等改制歌词，更名《七德舞》，舞者至一百二十人。 \\n 胡旋舞 \\n 唐明皇天宝六载，安禄山为上所宠，加范阳节度使。先是康居国贡胡旋舞女，尔后安禄山与杨妃，俱言其艺传之者，不述舞态。上交按，白乐天歌词云：“胡旋舞，手应弦，足应鼓。弦一声，双袖舞。左右转，不知疲，千周万匝无己时。”又云：“胡旋女，出康居，徒劳东来万里余。中原自有能胡旋，斗妙争能尔不如。中有太真外禄山，二人最是能胡旋。禄山胡旋迷君眼，兵过黄河疑未反。太真胡旋感君心，死弃马嵬念更深。从兹地轴天维转，五十年来制不禁。” \\n 舞　马 \\n 唐明皇开元中三宴日，诸乐戏外，有舞马三十疋，为《倾杯乐》曲，奋首鼓尾，纵横应节。又施三层宝床，乘马而上，抃转如飞。后安禄山亦将数匹而归，私习之。其后田承嗣代禄山，舞马尚存者，一旦于枥上闻鼓声，顿挫以舞之，厩人恶之，举彗以击焉。其马尚谓怒其未妍妙，因更奋击宛转，曲尽其态。厮役告承嗣，以为妖，遂戮之，而舞马绝。 \\n 梨园弟子 \\n 唐明皇开元二十年，以听政之暇，诏太常乐工弟子三百人，为丝竹之戏。音响齐发，有一声误，上必觉，为正之，号皇帝弟子，又云梨园弟子，以置近院于林苑之梨园也。 \\n 坐部　立部 \\n 唐高祖初登极后，燕享因隋旧制，用九部之乐，其后分为立、坐二部。 \\n 雅歌杂胡夷音　法曲 \\n 唐明皇开元二十五年，太常卿韦绦，令博士韦逌直、太乐尚冲、乐正沈元福、郊社令陈虔、申怀操等，铨叙前后所用乐章，为五奏，付太乐习之。时太常旧相传，有宫、商、角、徵、羽，宴乐五调，歌各一奏。绦又令元成，更相整比为七卷，又自开元已来，歌者杂用胡夷里巷之曲，其元成所集者，工人多不能晓，相传谓之《法曲》也。 \\n 曲　破 \\n 《唐传》载云：天宝乐章，多以边地为名，若《凉州》、《甘州》、《伊州》之类是焉。其曲之遍击声处，名《入破》，后其地尽为西番所没破，其兆也。 \\n 羯　鼓 \\n 唐《羯鼓录》云：此乐出外夷，以戎羯鼓故也。其音主太簇一均，在都昙鼓、答腊鼓之下，都昙状腰而小者，腊取楷鼓也。鸡楼鼓之上。 \\n 搊琵琶 \\n 唐《国史纂要异》云：贞观中弹琵琶，裴洛儿私拨用手，今日搊琵琶也。 \\n 古琵琶 \\n 《酉阳杂俎》云：琵琶用鹍鸡弦，开元中，段师名善本，能弹琵琶用皮弦，贺怀智破拨弹之，不能成声。 \\n 琵琶名 \\n 《传载》云：唐时汉中王瑀，见康昆仑弹之，曰琵声多，琶声少，亦未可弹五十四弦大弦也。自上而下谓之琵，自下而上谓之琶。 \\n 贺老琵琶 \\n 唐《谈宾录》云：贺老名怀智也。 \\n 调哑钟 \\n 唐太宗贞观二年，祖孝孙以隋用黄钟一宫，唯叩七钟，余五钟虚悬不叩，谓之哑钟。遂以旋宫之法，皆遍叩之，无复虚悬也。 \\n 杂戏弄孔子 \\n 唐文宗太和六年二月寒食，上宴群臣，伶人弄孔子。帝曰：孔子古今之师，安得侮黩，亟驱出之。 \\n 泼寒胡戏 \\n 唐则天神龙二年，中宗即位，后十一月御洛成楼，始观泼寒胡戏。至开元二年禁断，因张说奏也。胡人以水相泼，于寒月为戏，谓之乞寒胡者。 \\n 雍　州 \\n 高祖武德元年，改隋京兆郡为雍州也。 \\n 洛州总管府 \\n 唐高祖武德四年，讨平王世充，改隋河南郡，置洛州总管府也。 \\n 神　都 \\n 唐则天神龙元年，改东都为神都。 \\n 复东都 \\n 唐则天神龙元年，改神都为东都。 \\n 河南府 \\n 唐明皇开元二年，改洛州为河南府。 \\n 东　京 \\n 唐明皇天宝元年，改东都为东京，洛阳也。 \\n 东　都 \\n 唐高宗显庆元年，改洛阳宫为东都。 \\n 西　京 \\n 唐明皇天宝元年，以京师为西京，长安也。 \\n 京兆府 \\n 唐明皇开元元年，改雍州为京兆府。 \\n 西京　南京　中京 \\n 唐肃宗至德二载十二月，改蜀郡为南京，凤翔为西京，西京为中京。 \\n 开封府为东都　汴州为开封府　东都为西都 \\n 梁太祖开平元年四月，以东都为西都，即洛阳也。 \\n 梁都汴 \\n 梁太祖于唐天祐四年四月登位，国号大梁，改元天平元年，都于汴。 \\n 汴州卫为天宁宫 \\n 晋高祖天福三年五月，中丞张昭远奏，据前代行幸所至，皆立宫名，遂改汴州卫城门为天宁宫， \\n 升汴州为东京 \\n 晋高祖天福三年十月，升汴州为东京，又改洛阳为西京也。 \\n 新东京诸门名 \\n 周世宗显德五年五月，改新东京诸门名也。 \\n 总管府为都督府 \\n 唐高祖武德七年，改总管府为都督府也。 \\n 行台为都督府 \\n 唐高祖武德九年六月，废陜州道大行台，置洛州都督府；废益州大行台，置益州大都督府。 \\n 十　道 \\n 唐太宗贞观元年，并省隋之州郡，分为十道。 \\n 分天下为十五道 \\n 唐高宗时，平高丽、百济，辽海已东，皆为州县。俄而复叛，不入提封。景云二年，分天下州县，置二十四都督府以统之。议者以权重不便，罢之。元宗开元二十四年，分天下为十五道，每道置采访使，检察非法，如汉刺史之职。 \\n 二十四都督府 \\n 唐睿宗景云二年，依前代故事，分二十四都督府。至其年七月并停，惟扬、益、并、荆四大都督府，长史阶为三品。 \\n 分五管　广邕为二道 \\n 唐懿宗咸通三年正月，敕广南分道为五管，属岭南广、邕二道。 \\n 单于都护府 \\n 唐高宗麟德元年正月，改交云中都护府，为单于都护府，官品同大都督府。 \\n 安南都护 \\n 唐高宗永隆二年八月，改交州为安南都护府。 \\n 筑长安罗城汴 \\n 唐高宗永徽四年十一月，筑长安罗城，和顾百姓四万一千人，三十日毕功。 \\n 作东京罗城 \\n 周世宗显德二年四月，新作京师罗城。 \\n 郡为州　太守为刺史 \\n 高祖武德元年，罢郡置州，改太守为刺史也。 \\n 州为郡　刺史为太守 \\n 唐明皇天宝元年，改州为郡，刺史为太守。 \\n 郡复为州　太守复为刺史 \\n 唐肃宗至德二年十二月，诏复旧也。 \\n 瓦桥关为雄州　益津关为霸州 \\n 周世宗显德六年五月改也。 \\n 蔡　州 \\n 唐代宗宝应元年十月八日，改豫州为蔡州，避上讳也。 \\n 麟　州 \\n 唐明皇开元九年，张说奏置，以安党项。 \\n 升　州 \\n 周世宗显德五年三月，于上元县置升州。 \\n 福　州 \\n 唐明皇开元十二年，改闽州为福州，避文相类声相近也。 \\n 废麟州 \\n 唐明皇开元十四年，废麟州。 \\n 清德军 \\n 晋高祖天福六年八月，改旧檀州为清德军。 \\n 明　州 \\n 唐明皇开元二十六年，分越州置明州。 \\n 五丈河　蔡河 \\n 周世宗显德六年二月，发滑、亳丁夫，浚五丈河东流于定陶，入于济，以通青、郓运路。又疏蔡州，以通陈、颍。 \\n  \\n  \\n 　 \\n  \\n  \\n  \\n  "}
{"章节": "卷五", "正文": "　 \\n 近事会元 \\n  \\n  \\n   \\n  \\n  \\n  \\n  \\n  \\n 卷五卷五 \\n  \\n  \\n  \\n 妇人乘檐子及禁断唐高宗咸亨二年，敕曰：百官家口，咸预士流，至于衢路之间，岂可全无障蔽。妇人比来多著帷帽，遂弃幂帷，曾不乘车，别坐檐子。递相仿效，浸成风俗。过为轻率，深失礼容，理须禁断。 \\n 兜　笼 \\n 《唐志》：巴蜀妇人多有，肃宗乾元已来，以兜笼易于檐负，京城奚车兜笼代于车轝矣。奚车似今之坐车耳。 \\n 妇人线鞾线鞋 \\n 唐高祖武德已来，妇人著履，视制亦重，又著线靴。开元以来，例著线鞋，取轻妙便于事。 \\n 昏娶亲迎举乐　障车 \\n 《唐志》云：太极元年，左司郎中唐绍上疏云，亲迎之仪，备诸六亲。当须昏以为期，诘朝谒见，往者下俚庸鄙，时有障车。邀其酒食，以为戏乐，近日此风转盛，上及王公。乃广奏百乐，多集徒侣，遮拥道路，障车礼贶，过于聘财，歌舞喧哗，殊非助感，请禁之。 \\n 公主事舅姑 \\n 唐太宗贞观十一年，王珪子钦直，尚南平公主，时废公主事舅姑之礼。珪曰：主上钦明，动修法制，吾受公主谒见，岂为身荣？欲成国家之美耳。遂与妻就席坐，令公主亲行盥馈之礼而退。自此成风，自珪始也。 \\n 公主赐谥 \\n 唐德宗贞元十五年七月，故唐安公主，赐谥曰庄穆，自此始也。 \\n 贵　妃 \\n 唐明皇天宝三载八月，册太真妃杨氏为贵妃，始也。 \\n 夹寨夫人 \\n 后唐庄宗天祐五年五月，破夹寨于潞州，得符道昭妻侯氏，有才色，时称夹寨夫人。 \\n 会昌山 \\n 唐明皇天宝元年，改骊山为会昌山始也。 \\n 后土祠 \\n 汉武时，旧有后土祠隳废，至唐明皇再修之。按《传记》云：后土祠隔河与梁山泊相望，旧立山神像以配坐，如妃匹焉。至开元中，始别建室而迁出之。燕公张说为之记，俗传安道者，淫怪尤甚焉。 \\n 封诸山为公 \\n 唐明皇天宝十载，封沂山为东安公，会稽山为永兴公，吴山为成德公，霍山为圣应公，医巫闾山为广宁公，已上并三月十七日，一时礼册者也。 \\n 吴山为西岳 \\n 唐肃宗至德二年春，改吴山为西岳。 \\n 改岳山名 \\n 唐肃宗上元中，圣躬不康，术士请改吴山为华岳，华岳为泰山，华州为泰州，华阴县为泰阴县。宝应元年复旧。 \\n 封四海为王 \\n 唐明皇天宝十载正月，封东海为广德王，南海为广利王，西海为广润王，北海为广泽王。 \\n 封四渎为公 \\n 唐明皇天宝六载，河渎封灵源公，济渎为清源公，江渎为广源公，淮渎为长源公。 \\n 文宣王　兖国公 \\n 唐明皇开元二十七年，赠孔子为文宣王，颜回为兖国公。 \\n 五岳封王 \\n 唐明皇先天二年三月，封华山神为金天王。至开元十二年，封太山神为天齐王。天宝五载，封中岳为司天王，北岳为安天王。 \\n 天下减废佛寺及僧 \\n 武宗会昌五年，并省天下佛寺，减僧教，铜像钟磬，纳官铸钱，铁像置农器。由是天下拆寺四千五百余所，还俗僧尼二百六万五百，收充两税户，拆招提兰若四万余所，收膏腴上田数千万顷，收奴婢为两税户十五万人，隶僧尼属主客，显明外国之教，敕大秦穆护，杖二千余人还俗，不杂中华之风也。 \\n 再废寺 \\n 周世宗显德二年四月，诸州废寺三千六百三十六所。 \\n 佛　骨 \\n 唐宪宗元和十四年正月，上令中使杜英奇，押宫人三十名，赴临皋驿，迎凤翔法门寺塔，有释迦佛指骨一节入内。时刑部侍郎韩愈，上书谏之。 \\n 道士隶宗正寺 \\n 唐明皇开元二年五月诏改。 \\n 僧尼拜父母 \\n 唐明皇开元二年闰二月，令道士女冠僧尼，致拜父母。 \\n 国忌行香斋僧 \\n 晋高祖天福五年二月，国忌日，宰臣跪炉，百官依班序立，每忌日饭僧百人，永为定式始也。 \\n 关　节 \\n 唐穆宗长庆元年四月，诏云文学之科，闻近日浮薄之徒，扇为朋党，谓之关节，干扰主事。 \\n 历日板 \\n 唐文宗太和九年十二月，敕诸道州府，不得私置历日板。 \\n 霍　锥 \\n 唐懿宗咸通十年，庞勋据徐州，有众二万，男子十五已上，皆令执兵。其人皆野锄钩为兵，号霍锥。 \\n 拂菻狗 \\n 唐高祖武德七年，高昌国士麯文泰，献狗雌雄各一，高六寸，长尺余，性甚慧。云出拂菻国，中国有拂菻狗，自此始也。 \\n 上元点灯 \\n 《唐志》曰：睿宗好乐，元宗又善音律。先天二年正月望，胡僧婆随请夜开门，燃百千灯。睿宗宴喜门，观乐凡四日。 \\n 市卖　白望 \\n 唐德宗贞元十三年，宦者主宫中，市买谓之宫市。抑买人物，但称宫市，则敛手付，真伪不辨。 \\n 捣　蒜 \\n 后唐闵帝初，秦雍间令长，设酒食，私丐于部民，俗谓之捣蒜。及清泰初，安重诲为京兆尹，之镇长安，亦为之。秦人曰：日为捣蒜。老者详之，盖语讹耳，乃倒算是也。 \\n 晋少帝败 \\n 晋少帝开运四年正月，为契丹所劫，蒙尘于封禅寺也。 \\n 茶　神 \\n 《唐传》载云：时有鬻茶之家，陶为陆羽之像，置于炀器之间，云宜茶足利也，因目之曰茶神。有交易则以茶祭，无则以釜汤沃之。 \\n 玉　树 \\n 《唐传》记云：云阳界多汉离宫故地，至唐有树似槐而叶细，土人谓之玉树。玉树青葱，左思赋有之。或非其语过，盖不知此树也。 \\n 华夷图 \\n 唐德宗贞元十七年，宰臣贾耽上《海内华夷图》。 \\n 繁台音婆　吹台 \\n 汴州之南，有地名曰繁台，梁开平二年七月，改为讲武台。本梁王吹台也，因繁氏居之。 \\n 打夜狐 \\n 唐敬宗宝历二年十一月，帝好深夜自捕狐狸，宫中谓之打夜狐。 \\n 甘露事 \\n 唐文宗太和元年十一月，李训、郑注谋宦官，诈言金吾仗舍石榴树，有甘露，请上观之。致乱。 \\n 立兽炭 \\n 唐代宗大历十四年五月，德宗即位，至十月，九成宫贡立兽炭炉。 \\n 木芍药 \\n 唐《松窗杂录》云：开元禁中，初重木芍药，即牡丹也，盖禁中呼之耳。 \\n 跳　脱 \\n 《卢氏杂说》云：唐文宗问宰臣云，古诗云：“轻衫衬跳脱”，跳脱是何物也？宰臣未对。上曰：即今之腕钏也。《真诰》言安妃有断粟金跳脱，是臂饰也。 \\n 废散从亲事官 \\n 周太祖广顺元年三月，诏废诸州散从亲事官，公私便之。 \\n 谥先生 \\n 《唐志》云：养德丘园，声实明著，则谥曰先生。大行大名之，小行小名之。 \\n 郑州仆射陂 \\n 后唐明宗天成二年十一月，诏册故仆射李靖为太保，改郑州仆射陂为太保陂。及后魏孝文赐仆射李靖冲，因以为名，今改之误也。 \\n 天　枢 \\n 唐则天长寿三年八月，敛东都铜铁，铸天枢于端门之外。至明皇开元二年九月，诏毁之。 \\n 律十二卷 \\n 唐太宗贞观六年，房元龄等定律五百条，分为十二卷也。 \\n 格十八卷 \\n 唐贞观十一年，删武德贞观以来，敕格三千余件，定留七百条，各格十八卷。 \\n 式二十卷 \\n 唐明皇开元时，式二十卷，前朝多少不定也。 \\n 肆　赦 \\n 《唐志》云：肆赦之日，武库令设金鸡及鼓于宫城门之外，右勒囚徒于阙前，挝鼓千声讫，宣诏为释之。 \\n 赦　书 \\n 《唐志》云：赦书颁诸州，用绢写，行天下。 \\n 匦 \\n 唐则天垂拱初年，镕铜为匦，四面置门，各依方色，共为一室。东面曰延恩匦，上赋颂、求官爵、考封表者投之；南面曰招谏匦，有言时政得失，及直谏诤者投之；西南曰申冤匦，有陈得罪冤滥者投之；北面曰通元匦，有元象灾变，及军谋秘策投之。每日置于朝堂，以职官收表疏。既出之后，不逞之徒，或至攻讦阴私，谤讪朝政者。后令中书门下官一人，专监其状，仍责职官，然后许封进，行之始也。 \\n 刑　统 \\n 周世宗显德五年七月，中书进新删定《大周刑统》。 \\n 律　令 \\n 唐高祖武德七年，始定律令。 \\n 斗竞律 \\n 唐宪宗元和二年八月，刑部奏改律第八卷为《斗竞律》也。 \\n 禁选人带京债许借料钱 \\n 唐武宗会昌二年二月，中书奏赴选官人，多京债，到任填还，致其贪求，罔不由此。今年三铨，于远官许连状相保，户部各保，量加给料钱，衣食稍足，可责清廉。从之。 \\n 州县官禁部民接坐 \\n 后唐明宗长兴二年九月，诏天下州县，官无与部民接坐。 \\n 死罪五覆奏 \\n 唐太宗时，河内人李好德，素有风狂，而语涉妖妄。时直中书省张蕴古，究其狱，实癫病有征，法不当坐。太宗始令斩蕴古于东市，寻悔之，因发敕，凡决死罪，皆令所司五覆奏。蕴古始也。 \\n 断狱禁乐 \\n 唐太宗贞观五年七月初，令天下决死刑日，上进蔬食，内教坊太常不举乐也。 \\n 逐旬问罪人 \\n 后唐明宗天成二年正月，诏长史逐旬问罪人，以杜枉滥也。 \\n 赦书一本在内 \\n 唐文宗开成元年赦毕，上曰：朕务行实，不欲崇长空文。宰臣李石奏曰：赦书须内一本，陛下时看之。 \\n 表状书奏制 \\n 唐明皇先天二年正月，制敕表状书奏笺牒，每月等数，作一十二十三十四十字。 \\n 制敕用黄纸 \\n 唐高宗上元三年二月，敕制比用白纸，多为虫蠹，令后尚书省下诸司州县，宜并用黄纸。 \\n 沙门岛 \\n 汉隐帝乾祐三年正月，罪安友视，坐失城也。友视为永兴节度副使，不能防守，致赵思绾之奔冲，至是流登州沙门岛，始也。 \\n 配衙前安置 \\n 后唐末帝，清泰元年十月，罪兴州刺史冯晖，坐屯乾渠，为蜀人来侵，奔归凤翔，配同州衙前安置，自此始也。 \\n 贬崖州 \\n 唐中宗神龙六年六月，浪州刺史、平阳郡王敬晖，贬崖州司马，自此始也。 \\n 盗杀武元衡又伤裴度 \\n 唐宪宗元和十年六月，镇帅王承宗遣盗夜伏靖安坊，刺宰相武元衡，死之。又于通化坊刺中丞裴度，伤首不死。 \\n 贬李德裕 \\n 唐宣宗大中元年七月，贬李德裕潮州司马，员外安置。二年九月，再贬崖州司户。至其年十二月，死于崖州也。 \\n 吴元济 \\n 唐德宗时，先是吴少阳，本沧州人，与吴翔者相善。翔子少诚，知淮西留后，乃以金帛取少阳至，名为堂弟，置为军职，充申州刺史。五年少诚病，因家童蒋，以少诚意，召少阳至。少诚已困，乃伪置少阳摄副使，知军州，遂告少诚死之，少阳自为留后。尔后少阳据蔡，五年不朝。宪宗元和九年卒，子元济僭袭逆命，却略近郡邑千余里，关东大恐。九年十月，以李光颜为忠武节度，光、蔡等州招抚使。十年正月，诏夺元济在身官。五月，裴度经制，屡战不已。至十二年，裴度得贼帅吴秀琳李佑。因委信定计，其年将臣李愬，十一月率兵于十日夜，越墙而入，十一日擒元济，并家属赴京，斩于独柳树下，年二十五。自少诚阻兵已来，三十余年也。 \\n 黄　巢 \\n 唐僖宗乾符四年四月，宛朐贼黄巢，聚万人，起攻郓州陷之。至中和四年六月，郓州宋奏败巢于合乡，七月巢将林言斩巢，黄揆秉三人降也。 \\n 安禄山 \\n 唐明皇天宝十四载十一月，安禄山反于范阳。至肃宗至德二年正月五日，为严庄、李猪儿斫腹死。 \\n 朱　泚 \\n 唐德宗建中四年十月，泾军乱，迎朱泚。及至兴元元年，李晟、浑瑊等破贼，泚走至平原，为幽州军士韩旻斩泚。 \\n 秦宗权 \\n 唐僖宗光启三年六月，蔡州刺史秦宗权，敌黄巢将孟楷退败，遂与通和。文德元年，昭宗即位后十二月，蔡州牙将申丛，执宗权，挝折其足。 \\n 拓跋思恭即元昊之祖也 \\n 昔赫连勃勃，后魏道武末，僭称大夏天王，自云徽赫与天连，又号其支庶为铁伐氏，言钢锐如铁，可以伐人。蒸土筑城，号曰统万，言统领众多也。自赫连筑城已来，频于关右为患。连延至唐僖宗朝，有拓跋思恭镇夏州，讨黄巢有功，赐姓李，名石。卒，有拓跋仁福为番部都指挥使，亦从其姓。梁开平初，将吏立仁福为帅。卒，子彝殷继为帅。世有绥、宥、银、夏、静五州。彝殷仕周，为定难军节度使，封西平王，皇朝建隆元年，赐名彝兴。至乾德五年九月卒，赠太师。其子先睿袭位，太平兴国中卒。其子继筠袭位。继筠卒，弟继捧袭位。继捧以昆弟不睦，乞留京师，于是归者数人，皆别爵也。唯克文者，依旧知夏州。乾德九年，夏州掩袭背逆者继迁，继迁遁去，获其母妻之属，羊马甚多。继迁乃继捧弟也。端拱元年，授继捧节度使，赐姓赵氏，名保忠。端拱二年，继迁伪顺，寻赐官，及姓赵氏，名保吉尔，后累为边患。真宗即位，继迁遣使修贡，亦伪顺也。景德元年二月，鄜延路奏，继迁于去年十二月，劫西番王凉府，为潘罗支诈降，集六国番部合击败之。继迁中流矢，至灵州界三十里死。其子阿移尚幼，即德明也，称臣乞归顺，云保吉遗令也。时景德三年九月，授德明夏州节度使，封西平王。至明道元年十一月，进封夏王。是月，德明薨，制授德明子元昊节制，封西平王。宝元元年十一月，元昊进奉南郊，人不至。十二月，遣人上表纳旌节，自陈僭窃事。 \\n  \\n  \\n 　 \\n  \\n  \\n  \\n  "}
