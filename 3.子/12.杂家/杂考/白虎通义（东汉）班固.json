{"章节": "●关于《白虎通义》", "正文": "  \\n ●关于《白虎通义》 \\n 　 \\n  \\n 〖白虎通义〗四卷。汉班固（３２-９２）撰。此书又称《白虎通》。汉章帝建初四年（７９），令太常、将、大夫、博士、议郎、郎官及诸生、诸儒会白虎观，讲议《五经》同异，参加者有贾逵、丁鸿、杨终、班固、李育、楼望、成封、桓郁等数十人，有今文经学家，亦有古文经学家；当时撰有《白虎议奏》，统名《白虎通德论》，后又命班固撰成此书。《白虎议奏》亡于隋唐时期，《通德论》亦渐废不存，独以此编传世。《隋书?经籍志》著录为六卷，不载作者名氏；《新唐书。艺文志》亦载为六卷，始题班固之名；《崇文总目》载作十卷，凡十四篇；陈振孙《直斋书录解题》亦作十卷，凡四十四门。今传本为元代大德年间刘世常所藏，共四十四篇，与陈氏《解题》同。但卷数却为四卷，与宋及其以前各家书目并不相同，盖历代有所分合所致。此书为作者集两汉今文经学大成之作，主要内容为记述白虎观会议关于经学之议论，大部分为复述董仲舒的学说及基本观点，并有所发挥。关于天地万物生成，书中引图《易纬乾凿度》所说：“太初者，气之始也；太始者，形之始也；太素者，质之始也；阳唱阴和，男行女随也。”编造出了一套唯心主义的神学世界起源说；把传统的阴阳五行学说神学化，在这一神学世界观中。天地、阴阳、五行都是有意志的东西，“天之为言镇也，居高临下，为人镇也”；“地之言施也，谤也”，“元气之所生，万物之祖也”。五行“言行者，欲言为天行气之义也，地之承天，犹妻之事夫，臣之事君也。其位卑，卑者亲事，故自周于-行。尊于天也”。很显然，天是最高神，地是它的“妻子”，五行是它们生万物的材料，整个宇宙发展过程都是由最高的神安排的。如此，自然现象之间的关系也就具有了封建伦理的性质。天造就了人，人就事事模仿天、指出“王者父天母地”，“天覆地载”，“上法斗极”；其对朝廷的事务。大到礼与刑，小到吃饭，都作了“王者法天”、“天人合一”的神学解释：由于天人是合-的，人坤是一体的，所以天与人就互相感应。《白虎通义》在董仲舒的基础上，对三统说作了更详尽的发挥，认为“三统”是“本于天”的，“正朔有三。伺本？天有三统，谓三微之月也。明王者当奉顺而成之，故受命各统一正也”，指出“三统”循环，变的只是形式，旧王朝灭亡了，新王朝成立了。正朔、服色、都城等可以改变，但“三纲”、“五常”的大道却不能改，肯定“王者有改道之文，无改道之质”，三统循环论实际不止是封建一统不变论。关于性命论，书中认为，人是天研生，是“天之贵物”，，人体象八封。人性生于阳，人情生于阴，人的寿命分为“寿命”、“遭命”、“随命”，三命均为天定：并提出了“二纲”、“六纪”的伦理金条，“三纲”是“署为数纲。父为于纲。夫为妻纲”，“六纪”为“诸父、兄弟、族人、诸舅、师长、朋友”，认为“三纲法天地人，六纪法六合”，“六纪”是从“三纲”而来，是“三纲”之纪，把封建社会的伦理关系说成合乎天意的、永恒的自然关系。关于学习，书中亦十分强调，但其所讲的“学”，不是学习客观世界的知识，而是学“圣人之道”，它把圣人描绘成无所不通，无所不晓、能与天地鬼神交通的人，所以，它对“学”的阐述，实际上是“神学知识论”：同时，又把《五经》神学化，指出“《经》所以有五何？经，常也，有五常之道，故口《五经》。《乐》仁、《书》义、《礼》礼、《易》智、《诗》信也”；何以要学《五经》？“人情有五性，怀五常，不能自成，是以圣人象天五常之道而明之，以教人成其德也”，如此，圣人为天的代言人，《五经》也就成了“天书”、“圣经”。全书大量引述纬书为论断根据，把神学、经学合为一炉，在董仲舒改造孔子学说的基础上，进一步附加谶纬迷信成分，把儒学改造为神学，把孔子改造为学者与教主的双重身份，把儒家著作改造为《圣经》，给孔孟传统的唯心主义、形而上学增加了更多的神学内容。传本较多，主要有《四库全书》本，清卢文绍抱经堂校刻本，《四部丛刊》本等。白虎通义四卷（通行本）汉班固撰。《隋书?经籍志》载《白虎通》六卷，不著撰人。《唐书?艺文志》载《白虎通义》六卷，始题班固之名。《崇文总目》载《白虎通德论》十卷，凡十四篇。陈振孙《书录解题》亦作千卷，云：凡四十四门。今本为元大德中刘世常所藏，凡四十四篇，与陈氏所言相符。知《崇文总目》所云十四篇者，乃传写脱一四字耳。然仅分四卷，视诸志所载又不同。朱翌《猗觉寮杂记》称，《荀子注》引《白虎通》天子之马六句，今本无之。然则辗转传写，或亦有所脱佚，翌因是而指其伪撰，则非笃论也。据《後汉书》固本传，称天子会诸儒讲论五经，作《白虎通德论》，令固撰集其事。而《杨终传》称，终言宣帝，博徵群儒，论定五经於石渠阁。方今天下少事，学者得成其业，而章句之徒，破坏大体，宜如石渠故事，永为世则，於是诏诸儒於白虎观论考同异焉。会终坐事系狱，博士赵博，校书郎班固、贾逵等，以终深晓《春秋》，学多异闻，表请之，即日贳出。《丁鸿传》称，肃宗诏鸿与广平王羡及诸儒楼望、成封、桓郁、贾逵等论定五经同异於北宫白虎观，使五官中郎将魏应主承制问难。侍中淳于恭奏上，帝亲称制临决。时张酺、召驯、李育皆得与於白虎观，盖诸儒可考者十有馀人。其议奏统名《白虎通德论》，犹不名通义。《後汉书?儒林传》序言，建初中，大会诸儒於白虎观，考详同异，连月乃罢。肃宗亲临称制，如石渠故事，顾命史臣，著为通义。唐章怀太子贤注，云即《白虎通义》。是足证固撰集後乃名其书曰《通义》、《唐志》所载，盖其本名。《崇文总目》称《白虎通德论》，失其实矣。《隋志》删去义字，盖流俗省略，有此一名。故唐刘知几《史通》序引《白虎通》、《风俗通》为说，实则递相祖袭，忘其本始者也。书中徵引，六经传记而外涉及纬识，乃东汉习尚使然。又有王度记、三正记、别名记、亲属记，则礼之逸篇。方汉时崇尚经学，咸兢兢守其师承，古义旧闻，多存乎是，洵治经者所宜从事也。国朝任启运尝举正其缺，作《白虎通挝讹》，见所自为制艺序中。今其书不传，所纠之当否，不可考矣。---出《四库总目提要》 \\n  \\n   \\n  "}
{"章节": "●卷一", "正文": "  \\n ●卷一 \\n 　 \\n  \\n ○爵 \\n 天子者，爵称也。爵所以称天子者何？王者父天母地，为天之子也。故《援神契》曰：天覆地载谓之天子，上法斗极。”《钩命决》曰：“天子，爵称也。”帝王之德有优劣，所以俱称天子者何？以其俱命于天，而王治五千里内也。《尚书》曰：天子作民父母，以为天下王。”何以知帝亦称天子也，以法天下也？《中候》曰：“天子臣放勋。”《书逸篇》曰：“厥兆天子爵。”何以“言皇”亦称天子也？以其言天覆地载俱王天下也。故《易》曰：“伏羲氏之王天下也。” \\n 爵有五等，以法五行也；或三等者，法三光也。或法三光，或法五行何？质家者据天，故法三光；文家者据地，故法五行。《含文嘉》曰：“殷爵三等，周爵五等，各有宜也。”《王制》曰：“王者之制禄爵凡五等。”谓公、侯、伯、子、男。此周制也。所以名之为公侯者何。公者通公正无私之意也。侯者，候也。候逆顺也。《春秋传》曰：“王者之后称公，其余人皆千乘，象雷震百里所润同。大国称侯，小者伯、子、男也。”《王制》曰：“公、侯田方百里，伯七十里，子、男五十里。”伯者百也。子者孳也孳孳无已也。男者，任也。人皆五十里，差次功德，小者不满为附庸，附庸者，附大国以名通也。百里两爵、公侯共之，七十里一爵，五十里复两爵何？公者，加尊二王之后，侯者百里之正爵士，上有可次，下有可第，中央故无二。五十里有两爵者，所以加勉进人也。小国下爵，犹有尊卑，亦以劝人也。殷爵三等，谓公、侯、伯也，所以合子、男从伯者何？王者受命，改文从质，无虚退人之义，故上就伯也。《尚书》曰：“侯、甸、任、卫，作国伯。”谓殷也。《春秋传》曰：“合伯、子、男为一爵。”或曰：合从子，贵中也。以《春秋》名郑忽，忽者，郑伯也。此未逾年之君当称子，嫌为改赴。故名之也。地有三等不变，至爵独变者何？地比爵为质，故不变。为质故不变，王者有改道之文，无改道之实。家所以令公居百里、侯居七十里何也？封贤极于百里。其政也，不可空退人，示优贤之意，欲褒尊而上之。何以知殷家侯人不过七十里者也？曰：士上有三等，有百里、有七十里，有五十里。其地半者其数倍，制地之理体也，多少不相配。 \\n 公、卿、大夫者，何谓也？内爵称也。曰公、卿、大夫何？爵者，尽也，各量其职尽其才也。公之为言公正无私也；卿之为言章，善明理也；大夫之为言大，扶进人者也。故《传》曰：“进贤达能，谓之大夫也。士者事也，任事之称也。”故《传》曰：“古今辩然否，谓之士。”《礼》曰：“四十强而士。”不言“爵为士”。至五十爵为大夫何。何以知士非爵？何以知卿为爵也。以大夫知卿亦爵也。何以知公为爵也？《春秋传》曰：“诸侯四佾，诸公六佾。”合而言之，以是知公卿为爵。内爵所以三等何？亦法三光也。所以不变质文何？内者为本，故不改内也。诸侯所以无公爵者，下天子也。故《王制》曰：“上大夫、下大夫、上士、中士、下士，凡五等。”此谓诸侯臣也。大夫但有上、下何？明卑者多也。爵皆一字也，大夫独两字何？《春秋传》曰：“大夫无遂事。”以为大夫，职在之适四方，受君之法，施之于民，故独两字下之。或曰大夫，爵之下者也。称大夫，明从大夫以上受下施，皆大自着也。天子之士独称元士何？士贱不得体君之尊，故加元以别诸侯之士也。《礼经》曰：“士见大夫。”诸侯之士。《王制》曰：“王者八十一元士。”天子爵连言天子，诸侯爵不连言王侯何？即言王侯，以王者同称，为衰弱亻替差生篡弑，犹不能为天子也，故连言天子也。或曰：王者天爵，王者不能生诸侯，故不言王侯；诸侯人事自着，故不着也。王者太子亦称士何？举从下升，以为人无生得贵者，莫不由士起，是以舜时称为天子，必先试于士礼。《士冠经》曰：“天子之元子士也。” \\n 妇人无爵何？阴卑无外事，是以有“三从”之义：未嫁从父，既嫁从夫，夫死从子。故夫尊于朝，妻荣于室，随夫之行，故《礼郊特牲》曰：“妇人无爵，坐以夫之齿。”《礼》曰：“生无爵，死无谥。”《春秋》录夫人皆有谥，夫人何以知非爵也？《论语》曰：“邦君之妻，君称之曰夫人，国人称之曰君夫人。”即令是爵，君称之与国人称之不当异也。庶人，称匹夫者。匹，偶也。与其妻为偶，阴阳相成之义也，一夫一妇成一室。明君人者，不当使男女有过，时无匹偶也。《论语》曰：“匹夫匹妇之为谅也。” \\n 爵人于朝者，示不私人以官，与众共之义也。封诸侯于庙者，示不自专也，明法度，皆祖之制也，举事必告焉。《王制》曰：“爵人于朝，与众共之也。”《诗》云：“王命卿士，南仲太祖。”《礼祭统》曰：“古者明君爵有德，必于太祖。君降立于阼阶南面向，所命北向，央由君右执策命之。” \\n 大夫功成未封而死，不得追爵赐之者，以其未当股肱也。《春秋谷梁传》曰：“追锡死者，非礼也。”《王制》曰：“葬从死者，祭从生者，所以追孝继养也。”葬从死者何？子无爵父之义也。《礼中庸》记曰：“父为大夫，子为士，葬以大夫祭以士；子为大夫，父为士，祭以大夫葬以士也。” \\n 父在称世子何？系于君也。父没称子某者何？屈于尸柩也。既葬称小子者，即尊之渐也。逾年称公者，缘民之心不可一日无君也。缘终始之义，一年不可有二君也。故逾年即位，所以系民臣之心也。然后爵者，缘孝子之心未忍安吉。故《春秋》：“鲁僖公三十三年十二月乙巳，薨于小寝。文公元年春，王正月，公即位。四月丁巳葬我君僖公。”《韩诗内传》曰：“诸侯世子三年丧毕，上受爵命于天子。”所以名之为世子何？言欲其世世不绝也。何以知天子子亦称世子也？《春秋传》曰：“公会世子于首止。”或曰：天子之子称太子。《尚书》曰：“太子发升于舟也。”或曰：“诸侯之称代子。”则传曰：晋有太子申生，郑有太子华齐。有太子光。由是观之，周制太子代子亦不定也。汉制天子称皇帝。其嫡嗣称皇太子。诸侯王之嫡称代子。后代咸因之。世子三年丧毕，必上受爵命于天子何？明爵土者天子之有也，臣无自爵之义。童子当受父爵命，使大夫就其国命之，明王者不与童子为礼也。以《春秋》鲁成公幼少，与诸侯会，公不见之，《经》不以为鲁耻，明不与童子为礼也。世子上受爵命，衣士服何？谦不敢自专也。故《诗》曰：“韎韐有赩。”世子始行也。 \\n 天子大敛之后称王者，明士不可一日无君也。故《尚书》曰：“王麻冕黼裳。”此敛之后也。何以知王从死后加王也？以尚书言迎子刘。不言迎王。王者既殡而即继体之位何？缘民臣之心不可一日无君，故先君不可得见则后君继体矣。《尚书》曰：“再拜兴对，乃受铜。”明为继体君也。缘始终之义，一年不可有二君也。故《尚书》曰：“王释冕丧服。”吉冕受铜称王，以接诸侯，明己继体为君也。释冕藏铜，反丧，明未称王以统事也。不旷年无君，故逾年乃即位改元，名元年，年以纪事，君名其事矣，而未发号令也。何以言逾年即位谓改元位？《春秋传》曰：“以诸侯逾年即位，亦知，天子逾年即位也。”《春秋》曰：“元年春王正月，公即位。”改元位也。王者改元年，即事天地；诸侯改元，即事社稷。《王制》曰：“夫丧三年不祭，唯祭天地社稷，为越绋而行事。”《春秋传》曰“天子三年然后称王”者，谓称王统事发号令也。《尚书》曰“高宗谅阴三年”是也。《论语》曰：“君薨，百官总己听于冢宰三年。”缘孝子之心，则三年不当也，故三年除丧，乃即位统事。即位践阼为主，南面朝臣下称王，以发号令也。故天子、诸侯凡三年即位，终始之义乃备，所以谅阴三年，卒孝子之道。故《论语》曰：“古之人皆然，君薨，百官总己听于冢宰三年。”所以听于冢宰三年者何？以为冢宰职在制国之用，是以由之也，故《王制》曰：“大冢宰制国用。”所以名之为冢宰何？冢者，大也；宰者，制也；大制事也。故《王度记》曰：“天子冢宰一人，爵禄如天子之大夫。”或曰冢宰视卿，《周官》所云也。 \\n ○号 \\n 帝王者何？号也。号者，功之表也，所以表功明德，号令臣下者也。德合天地者称帝，仁义合者称王，别优劣也。《礼记谥法》曰：“德象天地称帝，仁义所在称王。”帝者天号，王者五行之称也。皇者何谓也？亦号也。皇，君也，美也，大也。天之总，美大称也，时质，故总之也。号之为皇者，煌煌人莫违也。烦一夫、扰一士以劳天下不为皇也，不扰匹夫匹妇故为皇。故黄金弃于山，珠玉捐于渊，岩居穴处，衣皮毛，饮泉液，吮露英，虚无寥廓，与天地通灵也。号言为帝者何？帝者，谛也，象可承也；王者，往也，天下所归往。《钩命决》曰：“三皇步，五帝趋，三王驰，五伯骛。” \\n 或称天子，或称帝王何？以为接上称天子者，明以爵事天也；接下称帝王者，得号天下至尊言称，以号令臣下也。故《尚书》曰：“‘谘四岳’，曰：‘裕汝众’。”或有一人。王者自谓一人者，谦也，欲言巳材能当一人耳。故《论语》曰：“百姓有过，在予一人。”臣谓之一人何？亦所以尊王者也。以天下之大、四海之内，所共尊者一人耳。故《尚书》曰：“不施予一人。”或称朕何？亦王者之谦也。朕，我也。或称予者，予亦我也。不以尊称自也，但自我皆谦。 \\n 或称君子何？道德之称也。君之为言群也；子者，丈夫之通称也。故《孝经》曰：“君子之教以孝也，下言敬天下之为人父者也。”何以言知其通称也，以天子至于民。故《诗》云：“凯弟君子，民之父母。”《论语》云：“君子哉若人。”此谓弟子。弟子者，民也。 \\n 三皇者，何谓也？谓伏羲、神农、燧人也。或曰伏羲、神农、祝融也。《礼》曰：“伏羲、神农、祝融，三皇也。”谓之伏羲者何。古之时未有三纲、六纪，民人但知其母，不知其父，能覆前而不能覆后，卧之詓詓，起之吁吁，饥即求食，饱即弃余，茹毛饮血而衣皮苇。于是伏羲仰观象于天，俯察法于地，因夫妇正五行，始定人道，画八卦以治下。治下伏而化之，故谓之伏羲也。谓之神农何？古之人民，皆食禽兽肉，至于神农，人民众多，禽兽不足。于是神农因天之时，分地之利，制耒耜，教民农作。神而化之，使民宜之，故谓之神农也。谓之燧人何？钻木燧取火，教民熟食，养人利性，避臭去毒，谓之燧人也。谓之祝融何？祝者，属也；融者，续也。言能属续三皇之道而行之，故谓祝融也。 \\n 五帝者，何谓也？《礼》曰：黄帝、颛顼、帝喾、帝尧、帝舜，五帝也。《易》曰：“黄帝、尧舜、氏作。”《书》曰：“帝尧、帝舜。”黄者中和之色，自然之姓，万世不易。黄帝始作制度，得其中和，万世常存，故称黄帝也。谓之颛顼何？颛者，专也；顼者，正也；能专正天人之道，故谓之颛顼也。谓之帝喾者何也？喾者，极也，言其能施行穷极道德也。谓之尧者何？尧犹峣峣也，至高之貌，清妙高远，优游博衍，众圣之主，百王之长也。谓之舜者何？舜犹舛舛也，言能推信尧道而行之。 \\n 三王者，何谓也？夏、殷、周也。故《礼士冠经》曰：“周弁、殷鼾、夏收，三王共皮弁也。”所以有夏殷周号何，以为王者受命，必立天下之美号以表功自克，明易姓为子孙制也。夏、殷、周者，有天下之大号也。百王同天下，无以相别，改制天子之大礼号，以自别于前，所以表著已之功业也。必改号者，所以明天命巳著，欲显扬巳于天下也。己复袭先王之号与继体守文之君，无以异也，不显不明，非天意也。故受命王者必择天下美号，表著已之功业，明当致施是也。所以预自表克于前也。 \\n 帝王者居天下之尊号也。所以差优号令臣下。谥者行之迹也。所以别于后代。著善恶。重无穷，无自推观施后世皆以劝善著戒恶。明不勉也，不以姓为号何？姓者，一定之称也，尊卑所同也。诸侯各称一国之号而有百姓矣，天子至尊，即备有天下之号，而兼万国矣。夏者，大也，明当守持大道。殷者，中也，明当为中和之道也。闻也，见也，谓当道著见中和之为也。周者，至也，密也，道德周密，无所不至也。何以知即政立号也？《诗》云：“命此文王，于周于京。”此改号为周，易邑为京也。《春秋传》曰：“王者受命而王，必择天下之美号以自称也。”五帝无有天下之号何？五帝德大能禅，以民为子，成于天下，无为立号也。或曰：唐、虞皆号也。唐，荡荡也，荡荡者，道德至大之貌也。虞者，乐也，言天下有道，人皆乐也。故《论语》曰：“唐、虞之际。”帝喾有天下，号高辛，颛顼有天下。号曰高阳，黄帝有天号曰自然者，独宏大道德也。高阳者，阳犹明也，道德高明也。高辛者，道德大信也。 \\n 五霸者，何谓也？昆吾氏、大彭氏、豕韦氏、齐桓公、晋文公也。昔三王之道衰，而五霸存其政，率诸侯朝天子，正天下之化，兴复中国，攘除夷狄，故谓之霸也。昔昆吾氏，霸于夏者也；大彭氏、豕韦氏，霸于殷者也；齐桓、晋文，霸于周者也。或曰：五霸，谓齐桓公、晋文公、秦穆公、楚庄王、吴王阖闾也。霸者，伯也，行方伯之职，会诸侯，朝天子，不失人臣之义，故圣人与之。非明王之张法。霸犹迫也，把也，迫胁诸侯，把持其政。《论语》曰：“管仲相桓公，霸诸侯。”《春秋》曰：“公朝于王所。”于是时晋文之霸。《尚书》曰：“邦之荣怀，亦尚一人之庆。”知秦穆之霸也。楚胜郑而不告，从而攻之，又令还师，而佚晋寇。围宋，宋因而与之平，引师而去。知楚庄之霸也。蔡侯无罪而拘于楚，吴有忧中国心，兴师伐楚，诸侯莫敢不至。知吴之霸也。或曰：五霸，谓齐桓公、晋文公、秦穆公、宋襄公、楚庄王也。宋襄伐齐，乱齐桓公，不擒二毛，不鼓不成烈。《春秋传》曰：“虽文王之战不是过。”知其霸也。 \\n 伯、子、男臣子于其国中，褒其君为公。王者臣子独不得襄其君谓之为帝何？以为诸侯有会聚之事，相朝聘之道。或称公而尊，或称伯、子、男而卑。为交接之时，不私其臣子之义，心俱欲尊其君父，故皆令臣子得称其君为公也。帝、王异时，无会同之义，故无为同也。何以诸侯德公齐侯桓公。《尚书》曰：“公曰：‘嗟。’”秦伯也。《诗》云：“覃公惟私。”覃子也。《春秋》曰：“葬皆缪公”，许男也。《礼大射经》曰：“则择获。”大射者，诸侯之礼也，伯、子、男皆在也。 \\n ○谥 \\n 谥者何也？谥之为言引也，引烈行之迹也。所以进劝成德，使上务节也。故《礼特牲》曰：“古者生无爵，死无谥。”此言生有爵，死当有谥也。死乃谥之何？言人行终始不能若一，故据其终始，后可知也。士冠经曰：“死而谥之。今也所以临葬而谥之何？因众会，欲显扬之也。故《春秋》曰：“公之丧自乾侯。”昭公死于晋乾侯之地，数月归，至急，当未有谥也。《春秋》曰：“丁巳葬，戊午日下侧，乃克葬。”明祖载而有谥也。 \\n 黄帝，先黄后帝何？古者顺死生之称。各持行合而言之。美者在上，黄帝始制法度。得道之中，万世不易。名黄自然也，后世虽圣，莫能与同也。后世得与天同，亦得称帝，不能立制作之时，故不得复黄也。谥，或一言，或两言何？文者，以一言为谥；质者，以两言为谥。故尚书曰：高宗殷宗也。汤死后称成汤，以两言为谥也。号无质文、谥有质文何？号者，始也，为本，故不可变也。周巳后用意，尤文以为本。生时号令善，故有善谥，故舍文武王也。合言之，则上其谥，明别善恶，所以劝人为善、戒人为恶也。 \\n 帝者，天号也，以为尧犹谥，顾上世质直，死后以其名为号耳。所以谥之为尧何？为谥有七十二品。《礼记谥法》曰：“翼善传圣谥曰尧，仁圣盛明谥曰舜，慈惠爱民谥曰文，强理直谥曰武。” \\n 天子崩，臣下至南郊谥之者何？以为人臣之义，莫不欲褒大其君，掩恶扬善者也。故之南郊，明不得欺天也。故《曾子问》：“孔子曰：天子崩，臣下之南郊，告谥之。” \\n 诸侯薨，世子赴告天子，天子遣大夫会其葬而谥之何？幼不诔长，贱不诔贵，诸侯相诔，非礼也。臣当受谥于君也。 \\n 卿大夫老归死有谥何？谥者，别尊卑、彰有德也。卿大夫归，无过，犹有禄位，故有谥也。 \\n 夫人无谥者何？无爵故无谥。或曰：夫人有谥。夫人一国之母，修闺门之内，群下亦化之，故设谥以彰其善恶。《春秋传》曰：“葬宗恭姬。”《传》曰：“称谥何？贤也。”《传》曰：“哀姜者何？庄公夫人也。”卿大夫妻无谥何？贱也。八妾所以无谥何？卑贱无所能务，犹士卑小，不得有谥也。太子夫人无谥何？本妇人随夫，太子无谥，其夫人不得有谥也。天子太子元士也。士无谥，知太子亦无谥也。附庸所以无谥何？卑小无爵也。《王制》曰：“爵禄凡五等。”附庸本非爵也。 \\n 后夫人于何所谥之？以为于朝廷。朝廷本所以治政之处，臣子共审谥，白之于君，然后加之。妇人大夫，故但白君而已。何以知不之南郊也？妇人本无外事，何为于郊也？《礼曾子问》曰：“唯天子称天以诛之。”唯者，独也，明天子独于南郊耳。 \\n 显号谥何法？法曰未出而明。已入有馀光也。 \\n  \\n   \\n  "}
{"章节": "●卷二", "正文": "  \\n ●卷二 \\n 　 \\n  \\n ○五祀 \\n 五祀者，何谓也？谓门、户、井、灶、中霤也。所以祭何？人之所处出入、所饮食，故为神而祭之。何以知五祀谓门、户、井、灶、中霤也？《月令》曰：“其祀户。”又曰：“其祀灶。”“其祀中霤。”“其祀门。”“其祀井。” \\n 独大夫已上得祭之何？士者，位卑禄薄，但祭其先祖耳。《礼》曰：“天子祭天地，诸侯祭山川，卿、大夫祭五祀，士祭其祖。”《曲礼》曰：“天地四时山川五祀，岁遍；诸侯方祀，山川五祀，岁遍；卿大夫祭五祀；士祭其先。非所当祭而祭之名曰淫祀。淫祀无福。” \\n 祭五祀所以岁一遍何？顺五行也。故春即祭户。户者，人所出入，亦春万物始触户而出也。夏祭灶者，火之主人，所以自养也，夏亦火王，长养万物。秋祭门。门以闭藏自固也，秋亦万物成熟，内备自守也。冬祭井。井者，水之生藏任地中，冬亦水王，万物伏藏。六月祭中霤。中霤者，象土在中央也，六月亦土王也。故《月令》春言“其祀户，祭先脾”，夏言“其祀灶，祭先肺”，秋言“其祀门，祭先肝”，冬言“其祀井，祭先肾”，中央言“其祀中霤，祭先心。”春祀户，祭所以时先脾者何？脾者，土也，春木王煞土，故以所胜祭之也；是冬肾，六月心，非所胜也，以祭何？以为土位在中央，至尊，故祭以心。心者，藏之尊者。水最卑，不得食其所胜。 \\n 祭五祀，天子、诸侯以牛，卿、大夫以羊，因四时祭牲也。一说：户以羊，灶以鸡，中霤以豚，门以犬，井以豕。或曰：中霤用牛，馀不得用豚，井以鱼。 \\n ○社稷 \\n 王者所以有社稷何？为天下求福报功。人非土不立，非谷不食。土地广博，不可遍敬也；五谷众多，不可一一祭也。故封土立社，示有土尊。稷，五谷之长，故封稷而祭之也。尚书曰：乃社于新邑孝经曰。保其社稷而和其民人。盖诸侯之孝也。稷者，得阴阳中和之气，而用尤多，故为长也。 \\n 岁再祭何？春求谷之义也。故《月令》，仲春之月，择元日命人社。”《援神契》曰：“仲春获禾，报社祭稷。” \\n 以三牲何？重功故也。《尚书》曰：“乃社于新邑，羊一、牛一、豕一。”《王制》曰：“天子社稷皆大牢，诸侯社稷皆少牢。”宗庙俱大牢，社稷独少牢何？宗庙大牢，所以广孝道也。社稷为报功，诸侯一国，所报者少故也。 \\n 王者、诸侯俱两社何？俱有土之君，《礼记三正记》曰：“王者二社，为天下立礼曰太社，自为立社曰王社；诸侯为百姓立社曰国社，自为立社曰侯社。太社为天下报功，王社为京师报功，太社尊于王社。土地乂故两报之。 \\n 王者、诸侯必有诫社何？示有存亡也。明为善者得之，恶者失之。故《春秋公羊传》曰：“亡国之社，奄其上，柴其下。”《郊特牲》曰：“丧国之社，屋之。”自言与天地绝也。在门东，明自下之无事处也。或曰：皆当着明诫，当近君，置宗庙之墙南。《礼》曰：“亡国之社稷，必以为宗庙之屏。”示贱之也。 \\n 社稷在中门之外、外门之内何？尊而亲之，与先祖同也。不置中门内何？敬之，示不亵渎也。《论语》曰：“譬诸宫墙，不得其门而入。不见宗庙之美，百官之富。”《祭义》曰：“右社稷，左宗庙。” \\n 大夫有民，其有社稷者，亦为报功也。《礼祭法》曰：“大夫成群立社，曰置在。”《月令》曰：“择元日，命人社。”《论语》曰：“季路使子羔为费宰，曰：‘有民人马，有社稷焉。’” \\n 不谓之土何？封土为社，故变名谓之社，别于众土也。为社立祀，始谓之稷，语亦自变，有内外。或曰：至社稷，不以稷为社，故不变其名事，自可知也。不正月祭稷何？礼不常存，养人为用，故立其神。 \\n 社无屋何？达天地气。故《郊特牲》曰：“太社稷，必受霜露风雨，以达天地之气。”社稷所以有树何？尊而识之，使民人望见师敬之，又所以表功也。故《周官》曰：“司社而树之，各以土地所生。”《尚书》亡篇曰：“太社唯松，东社唯柏，南社唯梓，西社唯栗，北社唯槐。” \\n 王者自亲祭社稷何？社者，土地之神也。土生万物，天下之所主也，尊重之，故自祭也。 \\n 其坛大何？如《春秋文义》曰：“天子之社稷广五丈，诸侯半之。”其色如何？《春秋传》曰：“天子有太社焉，东方青色，南方赤色，西方白色，北方黑色，上冒以黄土。故将封东方诸侯，青土，苴以白茅。谨敬洁清也。” \\n 祭社有乐，《乐记》曰：“乐之施于金石丝竹，越于声音，用之于宗庙社稷。” \\n 《曾子问》曰：“诸侯之祭社稷，俎豆既陈，闻天子崩，如之何？孔子曰：废。”臣子哀痛之，不敢终于礼也。 \\n 礼乐者，何谓也？礼之为言履也，可履践而行乐者；乐也，君子乐得其道，小人乐得其欲。王者所以盛礼乐何？节文之喜怒。乐以象天，礼以法地。人无不含天地之气，有五常之性者，故乐所以荡涤，反其邪恶也，礼所以防淫佚，节其侈靡也。故《孝经》曰：“安上治民，莫善于礼；移风易俗，莫善于乐。”子曰：“乐在宗庙之中，君臣上下同听之，则莫不和敬；族长乡里之中，长幼同听之，则莫不和顺；在闺门之内，父子兄弟同听之，则莫不和亲。故乐者，所以崇和顺，比物饰节，节奏合以成文，所以合和父子、君臣，附亲万民也。是先王立乐之意也。故听其雅、颂之声，志意得广焉，执干戚习俯仰屈信，容貌得齐焉；其辍兆，要其节奏，行列得正焉，进退得齐焉。故乐者天地之命、中和之纪、人情之所不能免焉也。夫乐者，先王之所以饰喜也；军旅鈇钺，所以饰怒也。故先王之喜怒，皆得其齐焉，喜则天下和之，怒则暴乱者畏之。先王之道，礼乐可谓盛矣。”闻角声，莫不恻隐而慈者；闻徵声，莫不喜养好施者；闻啇声，莫不刚断而立事者；闻羽声，莫不深思而远虑者；闻宫声，莫不温润而宽和者也。 \\n 礼所揖让何？所以尊人自损也，不争。《论语》曰：“揖让而升，下而饮，其争也君子。”故“君使臣以礼，臣事君以忠。”“谦谦君子，利涉大川。”以贵下贱，大得民也。屈己敬人，君子之心。故孔子曰：“为礼不敬，吾何以观之哉！”夫礼者，阴阳之际也，百事之会也，所以尊天地，傧鬼神，序上下，正人道也。 \\n 乐所以必歌者何？夫歌者，口言之也。中心喜乐，口欲歌之，手欲舞之，足欲蹈之。故《尚书》曰：“前歌后舞，假于上下。”礼贵忠何？礼者，盛不足节有余，使丰年不奢，凶年不俭，贫富不相悬也。乐尚雅？雅者，古正也，所以远郑声也。孔子曰：“郑声淫何？郑国土地民人，山居谷浴，男女错杂，为郑声以相悦怿，故邪僻声，皆淫色之声也。” \\n 太平乃制礼作乐何？夫礼乐，所以防奢淫。天下人民饥寒，何乐之乎！功成作乐，治定制礼。乐言作、礼言制何？乐者，阳也，阳倡始，故言作；礼者，阴也，阴制度于阳，故言制。乐象阳，礼法阴也。 \\n 王者始起，何用正民？以为且用先王之礼乐，天下太平，乃更制作焉。《书》曰：“肇修殷殷礼，祀新邑。”此言太平去殷礼。《春秋传》曰：“昌何为不修乎近而修乎远，同己也，可因先以太平也。”必复更制者，示不袭也，又天下乐之者。乐者所以象德表功殊名。《礼记》曰：“黄帝乐曰《咸池》，颛顼乐曰《六茎》，帝喾乐曰《五英》，尧乐曰《大章》，舜乐曰《箫韶》，禹乐曰《大夏》，汤乐曰《大护》。周乐曰《大武象》，周公之乐曰《酌》，合曰《大武》。”黄帝曰《咸池》者，言大施天下之道而行之，天之所生，地之所载，咸蒙德施也；颛顼曰《六茎》者，言和律历以调阴阳，茎者著万物也；帝喾曰《五英》者，言能调和五声以养万物，调其英华也；尧曰《大章》，大明天地人之道也；舜曰《箫韶》者，舜能继尧之道也，禹曰《大夏》者，言禹能顺二圣之道而行之，故曰《大夏》也；汤曰《大护》者，言汤承衰，能护民之急也；周公曰《酌合》者，言周公辅成王，能斟酌文武之道而成之也；武王曰《象》者，象太平而作乐，示已太平也；合曰《大武》者，天下始乐周之征伐行武，故诗人歌之：“王赫斯怒，爰整其旅。”当此之时，天下乐文王之怒，以定天下，故乐其武也。周室中制《象汤》乐何？殷纣为恶日久，其恶最甚，斫涉刳胎，残贼天下。武王起兵，前歌后舞。克殷之后，民人大喜，故中作所以节喜盛。 \\n 天子八佾，诸侯四佾，所以别尊卑。乐者阳也，故以阴数。法八风、六律、四时也。八风、六律者，天气也，助天地成万物者也，亦犹乐，所以顺气，变化万民，成其性命也。故《春秋公羊传》曰：“天子八佾，诸公六佾，诸侯四佾。”《诗》曰：“大夫士，琴瑟御。”八佾者何谓也，佾者列也，以八人为行，列八八六十四人也。诸公六六为行；诸侯四四为行。诸公谓三公、二王后。大夫士，北面之臣，非专事子民者也，故但琴瑟而已。 \\n 王者有六乐者，贵公美德也。所以作供养。倾先王之乐，明有法，示亡其本。兴己所以自作乐，明作己也。 \\n 乐所以作四夷之乐何？德广及之也。《易》曰：“先王以作乐崇德，殷荐之上帝，以配祖考。《诗》云：“奏鼓简简，衎我烈祖。”《乐元语》曰：“受命而六乐。乐先王之乐，明有法也；与其所自作，明有制；兴四夷之乐，明德广及之也。故南夷之乐曰《兜》，西夷之乐曰《禁》，北夷之乐曰《昧》，东夷之乐曰《离》。合欢之乐儛于堂，四夷之乐陈于右，先王所以得之，顺命重始也。 \\n 此言以人得之，先以文，谓持羽毛儛也；以武得之，先以武，谓持干戚儛也。《乐元语》曰：“东夷之乐持矛舞，助时生也；南夷之乐持羽舞，助时养也；西夷之乐持战舞，助时煞也。”北夷之乐持干舞助时藏也，谁制夷狄之乐？以为先圣王也。先王惟行道德，和调阴阳，覆被夷狄，故夷狄安乐，来朝中国，于是作乐乐之。《南》之为言任也，任养万物；《味》之为言昧也，昧者，万物老衰，禁者万物禁藏，侏离者万物微离地而生。 \\n 一说东方持矛，南方歌，西方戚，北方击金。夷狄质，不如中国中国文章，但随物名之耳，故百王不易戚二者制夷狄乐。不制夷狄礼何？以为礼者，身当履而行之，夷狄之人不能行礼；乐者，圣人作为以乐之耳，故有夷狄乐也。殊为舞者？以为使中国人。何以言之？夷狄之人礼不备，恐有过误也。作之门外者何？夷在外，故就之也。夷狄无礼义，故不在内。《明堂记》曰：“九夷之国，在东门之外。”所以知不在门内也。《明堂记》曰：“禹纳蛮夷之乐于太庙。”言纳，明有入也。 \\n 曰四夷之乐者何谓也？以为四夷外无礼义之国，数夷狄者从东，故举本以为之总名也。言夷狄者，举终始也；言蛮，举远也；言貉，举恶也。则别之，东方为九夷，南方为八蛮，西方为六戎，北方为五狄。故《曾子问》曰：“九夷、八蛮、六戎、五狄、百姓之难至者也。” \\n 何以知夷在东方？《礼王制》曰：“东方曰夷，被发文身；又曰：南方曰蛮，雕题交趾；西方曰戎，被发衣皮；北方曰狄，衣羽毛穴居。”东所以九何？盖来者过九之为言究也，德遍究，故应德而来亦九也，非故为之，道自然也。何以名为夷蛮？曰：圣人本不治外国，非为制名也，因其国名而言之耳。一说曰：名其短而为之制名也。夷者，聚狄无礼义。东方者，少阳易化，故取名也。北方太阴鄙郄，故少蛮蟲难化，执心违邪。戎者，强恶也。狄者，易也，辟易无别也。 \\n 歌者在堂上，舞在堂下何？歌者象德，舞者象，君子上德而下功。《郊特牲》曰：“歌者在上。”《论语》曰：“季氏八佾舞于庭。”《书》曰：“下管鞀鼓，笙镛以间。” \\n 降神之乐在上何？为鬼神举。故《书》曰：“戛击鸣球、搏拊、琴瑟，以咏，祖考来格。”何以用鸣球、搏拊者何？鬼神清虚，贵净贱铿锵也。故《尚书大传》曰：“搏拊鼓，装以秉。琴瑟，练丝朱弦。”鸣者，贵玉声也。 \\n 王者食所以有乐何？乐食天下之太平、富积之饶也，明天子至尊，非功不食，非德不饱，故《传》曰：“天子食时举乐。”王者所以日食者何？明有四方之物，食四时之功也。四方不平，四时不顺，有彻乐之法焉，所以明至尊著法戒也。王平居中央，制御四方。平旦食，少阳之始也；昼食，太阳之始也；脯食，少阴之始也；暮食，太阴之始也。《论语》曰：“亚饭干适楚，三饭缭适蔡，四饭缺适秦。”诸侯三饭，卿大夫再饭，尊卑之差也。《弟子职》曰：“暮食士偃礼。”士也；食力无数，庶人职在耕桑，戮力劳役，饭即食，饱即作，故无数。 \\n 礼乐者，何谓也？礼之为言履也，可履践而行乐者。君子乐得其道，小人乐得其欲。声者，何谓。声鸣也，闻其声即知其所生；音者，饮也，言其刚柔清浊和而相饮也。《尚书》曰：“予欲闻六律、五声、八音。”五声者，何谓也？宫、商、角、徵、羽，土谓宫，金谓商，木谓角，火谓徵，水谓羽。月令曰：盛德在木，其音角，又曰：盛德在火，其音徵，盛德在金其音商，盛德在水，其音羽。所以名之为角者，跃也，阳气动跃；徵者，止也，阳气止；商者，张也，阴气开张，阳气始降也；羽者，纡也，阴气在上，阳气在下；宫者，容也，含也，含容四时者也。 \\n 八音者，何谓也？《乐记》曰：“土曰埙，竹曰管，皮曰鼓，匏曰笙，丝曰弦，石曰磬，金曰钟，木曰柷敔。”此谓八音也。法《易》八卦也，万物之数也；八音，万物之声也。所以用八音何？天子承继万物，当知其数。既得其数，当知其声，即思其形。如此蜎飞蠕动，无不乐其音者，至德之道也。天子乐之，故乐用八音。《乐记》曰：“埙，坎音也；管，艮音也；鼓，震音也；弦，离音也；钟，兑音也；祝敔，乾音也。”埙在十一月，埙之为言勋也，阳气于黄泉之下，勋蒸而萌；匏之言施也，在十二月，万物始施而劳。笙者，太蔟之气，象万物之生，故曰笙。有七正之节焉，有六合之和焉，天下乐之，故谓之笙。鼓，震音烦气也。万物愤懑震动而出，雷以动之，温以暖之，风以散之，雨以濡之，奋至德之声，感和平之气也，同声相应，同气相求，神明报应，天地佑之，其本乃在万物之始耶，故谓之鼓也。鞀者，震之气也，上应卯星以通王道，故谓之鞀也。箫者，中之气，万物生于无声，见于无形，僇也，箫也，故谓之箫。箫者以禄为本，言承天继物为民，本人力加，地道化，然后万物戮也，故谓之箫也。瑟者，啬也，闲也，所以惩忽宫商角则宜。君父有节，臣子有义，然后四时和，四时和然后万物生，故谓之瑟也。琴者，禁也，所以禁止淫邪、正人心也。磬者，夷则之气也，象万物之盛也，其气磬，故曰磬，有贵贱焉，有亲踈焉，有长幼焉，朝廷之礼，贵不让贱，所以有尊卑也；乡党之礼，长不让幼，所以明有年也；宗庙之礼，亲不让踈，所以有亲也。此三者行然后王道得，王道得然后万物成，天下乐用磬也。钟之为言动也，阴气用事，万物动成，钟为气，用金声也。镈者，时之气声也，节度之所生也。君臣有节度则万物昌，无节度则万物亡，亡与昌正相迫，故谓之镈。柷敔者，终始之声，万物之所生也。阴阳顺而复，故曰柷；承顺天地，序迎万物，天下乐之，故乐用柷。柷，始也；敔，终也。一说笙、柷、鼓、箫、瑟、埙、钟、磬也。如其次，笙在北方，柷在东北方，鼓在东方，琴在南方，埙在西南方，钟在西方，磬在北方。 \\n 声五音八何？声为本，出于五行；音为末，象八风，故《乐记》曰：“声成文谓之音，知音而乐之谓之乐也。” \\n 问曰：“异说并行，则弟子疑焉。”孔子有言：“吾闻择其善者而从之，多见而志之，知之次也。”“文武之道，未坠于地。”“天之将丧斯文也，乐亦在其中矣。”圣人之道，犹有文质，所以拟其说、述所闻者，亦各传其所受而已。 \\n  \\n   \\n  "}
{"章节": "●卷三", "正文": "  \\n ●卷三 \\n 　 \\n  \\n ○封公侯 \\n 王者所以立三公、九卿何？曰：天虽至神，必因日月之光；地虽至灵，必有山川之化；圣人虽有万人之德，必须俊贤三公、九卿、二十七大夫、八十一元士，以顺天成其道。司马主兵，司徒主人，司空主地。王者受命为天、地、人之职，故分职以置三公，各主其一，以效其功。一公置三卿，故九卿也。天道莫不成于三：天有三光，日、月、星；地有三形，高、下、平；人有三尊，君、父、师。故一公三卿佐之，一卿三大夫佐之，一大夫三元士佐之。天有三光然后而能遍照，各自有三法，物成于三：有始、有中、有终，明天道而终之也。三公、九卿、二十七大夫、八十一元士，凡百二十官，下应十二子。《别名记》曰：司徒典民，司空主地，司马顺天。天者施生，所以主兵何？兵者，为诸除害也，所以全其生、卫其养也，故兵称天。寇贼猛兽，皆为除害者所主也。《论语》曰：“天下有道，则礼乐、征伐自天子出。”司马主兵，言马者，马阳物，乾之所为，行兵用焉，不以伤害为度，故言马也；司徒主人，不言徒人者，徒众也，重民；司空主土，不言土言空者，空尚主之，何况于实？以微见著。 \\n 王者主三公、九卿、二十七大夫，足以教道，照幽隐，必复封诸侯何？重民之至也。善恶比而易故知，择贤而封之，使治其民，以著其德，极其才。上以尊天子，备蕃辅，下以子养百姓，施行其道，开贤者之路，谦不自专，故列土封贤，因而象之，象贤重民也。 \\n 州伯何谓也？伯，长也，选择贤良，使长一州，故谓之伯也。《王制》曰：“千里之外设方伯。五国以为属，属有长；十国以为连，连有率；三十国以为卒，卒有正；二百一十国以为州，州有伯。”唐虞谓之牧何？尚质，使大夫往来牧诸侯，故谓之牧。旁立三人，凡十二人。《尚书》曰：“咨十有二牧。”何知尧时十有二州也？以《禹贡》言九州也。 \\n 王者所以有二伯者，分职而授政，欲其亟成也。《王制》曰：“八伯各以其属属于天子之老。”曰二伯。《诗》云：“蔽芾甘棠，勿翦勿伐，邵伯所茇。”《春秋公羊传》曰：“自陕已东，周公主之，自陕已西，邵公主之。”不分南北何？东方被圣人化日少，西方被圣人化日久，故分东西，使圣人主其难者，贤者主其易者，乃俱到太平也。又欲令同有阴阳寒暑之节，共法度也。所分陕者，是国中也，若言面，八百四十国矣。 \\n 诸侯有三卿者，分三事也。五大夫者，下天子。《王制》曰：“大国三卿，皆命于天子。下大夫五人，上士二十七人；次国三卿，二卿命于天子，一卿命于其君；小国二卿，皆命于其君。大夫悉同。《礼王度记》曰：“子、男三卿，一卿命于天子。” \\n 诸侯封不过百里，象雷震百里，所润雨同也。雷者，阴中之阳也，诸侯象也。诸侯比王者为阴，南面赏罚为阳，法雷也。七十里、五十里，差德功也。故《王制》曰：“凡四海之内九州，州方千里，建百里之国二十，七十里之国六十，五十里之国百有二十。名山大泽不以封，其余以为附庸闲田。”天子所治方千里，此平土三千，并数邑居山川至五十里，名山大泽不以封者，与百姓共之，不使一国独专也。山木之饶，水泉之利，千里相通，所均有无，赡其不足。制土三等何？因土地有高、下、中。 \\n 王者即位，先封贤者，忧人之急也。故列土为疆非为诸侯，张官设府非为卿大夫，皆为民也。《易》曰：“利建侯。”此言因所利故立之。《乐记》曰：“武王克殷反商，下车封夏后氏之后于杞，殷人之后于宋，封王子比干之墓，释箕子之囚。”天下太平乃封亲属者，示不私也。即不私封之何？普天之下，莫非王土，率土之宾，莫非王臣。海内之众已尽得使之，不忍使亲属无短足之居，一人使封之，亲亲之义也。以《尚书》封康叔据平安也。王者始起封诸父、昆弟，与己共财之义，故可与共土也。一说诸父不得封诸侯二十国，厚有功象贤以为民也，贤者子孙类多贤。又卿不世位，为其不子爱百姓，各加一功，以虞乐其身也。受命不封子者，父子手足，无分离异财之义。至昆弟皮体有分别，故封之也。以舜封弟象有比之野也。 \\n 封诸侯以夏何？阳气盛养，故封诸侯，盛养贤也。封立人君，阳德之盛者。《月令》曰：“孟夏之月行赏，封诸侯，庆赐，无不欣悦。” \\n 何以言诸侯继世以立？诸侯，象贤也。大夫不世位何？股肱之臣，任事者也，为其专权擅势，倾覆国家。又曰孙苟中，庸不任辅政，妨塞贤，故不世世。故《春秋公羊传》曰：“讥世世，非礼也。”诸侯世位，大夫不世，安法？所以诸侯南面之君，体阳而行，阳道不绝；大夫人臣，北面，体阴而行，阴道绝。以男生内向，有留家之义；女生外向，有从夫之义。此阳不绝、阴有绝之效也。 \\n 国在立太子者，防篡煞，压臣子之乱也。《春秋》之弑太子，罪与弑君同。《春秋》曰：“弑其君之子奚齐。”明与弑君同也。君薨，适夫人无子，有育遗腹，必待其产立之何？专适重正也。《曾子问》曰：“立适以长不以贤何？以言为贤不肖，不可知也。”《尚书》曰：“惟帝其难之。”立子以贵不以长，防爱憎也。《春秋传》曰：“适以长不以贤，立子以贵不以长也。” \\n 始封诸侯无子死，不得与兄弟何？古者象贤也，弟非贤者子孙。《春秋传》曰：“善善及子孙。”不言及昆弟，昆弟尊同，无相承养之义，以闵公不继庄公也，昆弟不相继。至继体诸侯无子，得及亲属者，以其俱贤者子孙也。重其先祖之功，故得及之。 \\n 《礼服传》曰：“大宗不可绝。同宗则可以为后、为人作子何？明小宗可以绝，大宗不可绝。故舍己之父，往为后于大宗，所以尊祖，重不绝大宗也。”《春秋传》曰：“为人后者，为人子者。” \\n 继世诸侯无子又无弟，但有诸父庶兄当谁庶与兄推亲之序也。王者受命而作，兴灭国、继绝世何？为先王无道，妄煞无辜，及嗣子幼弱，为强臣所夺，子孙皆无罪囚而绝，重其先人之功，故复立之。《论语》曰：“兴灭国，继绝世。”诛君之子不立者，义无所继也。诸侯世位，象贤也，今亲被诛绝也。《春秋传》曰：“诛君之子立。”君见弑其子得立何？所以尊君、防篡弑。《春秋继经》曰：“齐无知杀其君，贵妾子公子纠当立也。” \\n 大夫功成，未封，子得封者，善善及子孙也。《春秋传》曰：“贤者子孙宜有土地也。” \\n 周公不之鲁何？为周公继武王之业也。《春秋传》曰：“周公曷为不之鲁？欲天下一于周也。”《诗》云：“王（指周成王）曰叔父（指周公），建尔元子，俾侯于鲁。”周公身薨，天为之变，成王以天子礼葬之，命鲁郊，以明至孝，天所兴也。 \\n ○京师 \\n 王者必即土中者何？所以均教道，平往来，使善易以闻，为恶易以闻，明当惧慎，损于善恶。《尚书》曰：“王来绍上帝，自服于土中。”圣人承天而制作。尚书曰：“公不敢不敬天之休来相宅。” \\n 周家始封于何？后稷封于邰，公刘去邰之邠。《诗》云：“即有台家室。”又曰：“笃公刘于邠斯观。”周家五迁，其意一也，皆欲成其道也。时宁先皇者，不以诸侯移，必先请从然后行。 \\n 京师者，何谓也？千里之邑号也。京，大也；师，众也。天子所居，故以大众言之，明诸侯，法日月之径千里。《春秋传》曰：“京曰天子之居也。”《王制》曰：“天子之田方千里”。 \\n 或曰：夏曰夏邑，殷曰商邑，周曰京师。《尚书》曰：“率割夏邑。”谓桀也。“在商邑。”谓殷也。 \\n 《王制》曰：“天子三公之田视公侯，卿视伯，大夫视子、男士视附庸。”上农夫食九人，其次食八人，其次食七人，其次食六人；下农夫食五人，庶人在官者，以是为差也。诸侯之下士，视上农夫，禄足以代其耕也；中士倍下士，上士倍中士，下大夫倍上士，卿四大夫禄，君十卿禄；次国之卿三大夫禄，君十卿禄；小国之卿倍上大夫禄，君十卿禄。天子之县，内有百里之国九，七十里之国二十一，五十里之国六十三，凡九十三国。名山大泽不以封，其余以禄士，以为闲田。 \\n 诸侯入为公卿大夫，得食两家菜不？日有能然后居其位，德加于人然后食其禄，所以尊贤重有德也。今以盛德人辅佐，两食之何？故《王制》曰：“天子县内，诸侯禄也；外诸侯，嗣也。” \\n 天子太子食菜者，储君嗣主也，当有土以尊之也。太子食百里，与诸侯封同，故《礼》曰：“公士大夫子子也。”无爵而在大夫上，故知百里也。 \\n 公卿大夫皆食菜者，示与民同有无也。 \\n 五行者，何谓也？谓金、木、水、火、土也。言行者，欲言为天行气之义也。地之承天，犹妻之事夫，臣之事君也，谓其位卑。卑者亲视事，故自周于一行，尊于天也。《尚书》：“一曰水，二曰火，三曰木，四曰金，五曰土。”水位在北方，北方者，阴气在黄泉之下，任养万物；水之为言淮也，阴化沾濡任生木。木在东方。东方者，阴阳气始动，万物始生。木之为言触也，阳气动跃，火在南方，南方者，阳在上，万物垂枝。火之为言委随也，言万物布施；火之为言化也，阳气用事，万物变化也。金在西方，西方者，阴始起，万物禁止。金之为言禁也。土在中央者，主吐含万物。土之为言吐也。何知东方生？《乐记》曰：“春生，夏长，秋收，冬藏。”土所以不名时，地，土别名也，比于五行最尊，故不自居部职也。《元命苞》曰：“土之为位而道在，故大不预化，人主不任部职。” \\n 五行之性或上或下何？火者，阳也，尊，故上；水者，阴也，卑，故下；水者，少阳；金者，少阴，有中和之性，故可曲可直，从革；土者最大，苞含物，将生者出者，将归者，不嫌清浊为万物。《尚书》曰：“水曰润下，火曰炎上，木曰曲直，金曰从革，土爰稼穑。”五行所以二阳三阴何？土尊，尊者配天，金木水火，阴阳自偶。 \\n 水味所以咸何？是其性也。所以北方咸者，万物咸与，所以坚之也，犹五味得咸乃坚也。木味所以酸何？东方，万物之生也，酸者以达生也，犹五味得酸乃达也。火味所以苦何？南方主长养，苦者所以长养也，犹五味须苦可以养也。金味所以辛何？西方煞伤成物，辛所以煞伤之也，犹五味得辛乃委煞也。土味所以甘何？中央者，中和也，故甘，犹五味以甘为主也。《尚书》曰：“润下作咸，炎上作苦，曲直作酸，从革作辛，稼穑作甘。”北方其臭朽者何？，北方水，万物所幽藏也，又水者受垢浊，故臭腐朽也。东方者木也，万物新出地中，故其臭膻。南方者水也，盛阳承动，故其臭焦。西方者金也，万物成熟，始复诺，故其臭腥。中央土也，主养，故其臭香也。《月令》曰：“东方其臭膻，南方其臭焦，中央其臭香，西方其臭腥，北方其臭朽。”所以名之为东方者，动方也，万物始动生也。南方者，任养之方，万物怀任也。西方者，迁方也，万物迁落也。北方者，伏方也，万物伏藏也。 \\n 少阳见寅，寅者，演也，律中大蔟，律之言率，所以率气令生也；卯者，茂也，律中夹钟；衰于辰，辰震也，律中姑洗。其日甲乙者，万物孚甲也；乙者，物蕃屈有节欲出。时为春，春之为言蠢蠢动也。位在东方。其色青。其音角，角者，气动耀也。其帝太皞，皞者，大起万物扰也。其神勾芒者，物之始生，其精青龙，芒之为言萌也。 \\n 阴中阳故，太阳见于巳，巳者物必起，律中仲吕；壮盛于午，午物满长，律中蕤宾；衰于未，未味也，律中林钟。其日丙丁者，其物炳明丁者，强也。时为夏，夏之言大也。位在南方。其色赤。其音徵，徵，止也，阳度极也。其帝炎帝者，太阳也。其神祝融，祝融者，属续。其精为鸟，离为鸾。 \\n 故少阴见于申，申者，身也，律中夷则；壮于酉，酉者，老物收敛，律中南吕；衰于戌，戌者，灭也，律中无射，无射者，无声也。其日庚辛，庚者，物更也；辛者，阴始成。时为秋，秋之为言愁亡也。其位西方。其色白。其音商，商者，强也。其神少皞，少皞者，少敛也。其神蓐收，蓐收者，缩也。其精白虎，虎之为言搏讨也。 \\n 故太阴见于亥，亥者，仰也，律中应钟；壮于子，于子者，孳也，律中黄钟；衰于丑，丑者，纽也，律中大吕。其日壬癸，壬者，阴始任；癸者，揆揆度。可揆度也。时为冬，冬之为言终也。其位在北方。其音羽，羽之为言舒，言万物始孳。其帝颛顼，颛顼者，寒缩也。其神玄冥，玄冥者，入冥也。其精玄武，掩起离体泉，龟蛟珠蛤。 \\n 土为中宫。其日戊己，戊者，茂也；己抑屈起。其音宫，宫者，中也。其帝黄帝。其神后土。 \\n 《月令》云：十一月律谓之黄钟何？中和之色；钟者，动也。言阳气动于黄泉之下，动养万物也。 \\n 十二月律之谓之大吕何？大，大也；吕者，拒也。言阳气欲出，阴不许也。吕之为言拒者，旅抑拒难之也。 \\n 正月律谓之太蔟何？太，亦大也；蔟者，凑也。言万物始大，凑地而出也。 \\n 二月律谓之夹钟何？夹者，孚甲也，言万物孚甲，种类分也。 \\n 三月谓之姑洗何？姑者，故也；洗者，鲜也。言万物皆去故就其新，莫不鲜明也。 \\n 四月谓之仲吕何？言阳气极将，彼故复中难之也。 \\n 五月谓之蕤宾，蕤者，下也；宾者，敬也。言阳气上极，阴气始，宾敬之也。 \\n 六月谓之林钟何？林者，众也，万物成熟，种类众多。 \\n 七月谓之夷则何？夷，伤也；则，法也。言万物始伤，被刑法也。 \\n 八月谓之南吕何？南者，任也，言阳气尚有，任生荠麦也，故阴拒之也。 \\n 九月谓之无射何？射者，终也。言万物随阳而终，当复随阴而起，无有终已也。 \\n 十月谓之应钟何？应者，应也；钟者，动也。言万物应阳而动下藏也。 \\n 五行所以更王何？以其转相生，故有终始也。木生火，火生土，土生金，金生水，水生木。是以木王，火相，土死，金囚，水休，王所胜老死、囚，故王者休。见王火相何？以知为臣，土所以死者，子为父报仇者也。五行之子慎之物归母，木王火相，金成，其火燋金。金生水，水灭火，报其理；火生土，土则害水，莫能而御。 \\n 五行所以相害者，天地之性，众胜寡，故水胜火也；精胜坚，故火胜金；刚胜柔，故金胜木；专胜散，故木胜土；实胜虚，故土胜水也。火阳，君之象也；水阴，臣之义也。臣所以胜其君何？此谓无道之君也，故为众阴所害，犹纣王也。是使水得施行，金以盖之，土以应之，欲温则温，欲寒，亦何从得害火乎？曰：五行各自有阴阳，木生火所以还烧其母何？曰金胜木，火欲为木害金。金者，坚强难消，故母以逊体助火烧金，此自欲成子之义。又阳道不相离，故为两盛火死子乃继之。 \\n 木王所以七十二日何？土王四季，各十八日，合九十日为一时，王九十日。土所以王四季何？木非土不生，火非土不荣，金非土不成，水无土不高。土扶微助衰，历成其道，故五行更王，亦须土也。王四季，居中央不名时。五行何以知同时起？丑讫义相生。《传》曰：“五行并起赴，各以名别。”阳气阴煞，火中无生物，水中反有生物何？生者以内火，阴在内，故不生也。水、火独一种，金、木多品何？以为南北阴阳之极也，得其极故一也；东西非其极也，故非一也。 \\n 水、木可食，金、火、土不可食何？木者阳，阳者施生，故可食；火者，阴在内，金者阴啬吝，故不可食。 \\n 火、水所以杀人何？水盛气也，故入而杀人；火阴在内，故杀人壮于水也；金木微气，故不能自杀人也。火不可入其中者，阴在内也，入则杀人矣。水、土阳在内，故可入其中。金、木微气也，精密不可得入也。 \\n 水、火不可加人功为用，金、木加人功何？火者盛阳，水者盛阴者也。气盛不变，故不可加人功为人用。金木者不能自成，故须人加功，以为人用也。 \\n 五行之性，火热水寒，有温水，无寒火何？明臣可为君，君不可更为臣。五行常在，火乍亡何？水太阴也，刑者故常在。金少阴，木少阳，微气无变，故亦常在火。太阳精微，人君之象。象尊常藏，犹天子居九重之内，臣下卫之也。藏于木者，依于仁也，木自主金，须人取之乃成，阴卑不能自成也。木所以浮，金所以沉何？子生于母之义。肝所以沉，肺所以浮何？有知者尊其母也。一说木畏金，金之妻庚，受庚之化，木者法其本，柔可曲直，故浮也，肝法其化，直，故沉。五行皆同义。 \\n 天子所以内明而外昧，人所以外明而内昧何？明天人欲相向而治也。行有五、时有四何？四时为时、五行为节，故木王即谓之春，金王即谓之秋，土尊不任职，君不居部，故时有四也。子不肯禅何法？法四时火不兴土而兴金也。父死子继何法？法木终火王也。兄死弟及何法？夏之承春也。善善及子孙何法？法春生待夏复长也。恶恶止其身何法？法秋煞不待冬也。主幼臣摄政何法？法土用事于季孟之间也。子之复雠，何法？法土胜水、水胜火也。子顺父、臣顺君、妻顺夫何法？法地顺天也。 \\n 男不离父母何法？法火不离木也。女离父母何法？法水流去金也。娶妻亲迎何法？法日入，阳下阴也。君让臣何法？法月三十日，名其功也。善称君、过称己何法？法阴阳共叙共生，阳名生，阴名煞。臣有功归于君何法？法归明于日也。臣法君何法？法金正木也。子谏父何法？法火揉直木也。臣谏君不从则去何法？法水润下、达于上也。君子远子近孙何法？法木远火近土也。亲属臣谏不相去何法？法水木枝叶不相离也。父为子隐何法？法木之藏火也。子为父隐何法？法水逃金也。君有众民何法？法天有众星也。王者赐先亲近、后疏远何法？法天雨，高者先得之也。□□□□□□□□□□□□□□□□□□□□□□□□□□□□ \\n 长幼何法？法四时有孟、仲、季也。朋友何法？法水合流相承也。父母生子养长子何法？法水生木长大也。子养父母何法？法夏养长木，此火养母也。不以父命废主命何法？法金不畏土而畏火。阳舒阴急何法？法日行迟月行疾也。有分土无分民何法？法四时各有分而所生者通也。若言东，东方天下皆生也。君一娶九女何法？法九州象天之施也。不娶同姓何法？法五行异类乃相生也。子丧父母何法？法木不见水则憔悴也。丧三年何法？法三年一闰，天道终也。父丧子、夫丧妻何法？法一岁物有终始，天气亦为之变也。年六十闭房何法？法六月阳气衰也。人有五藏六府何法？法五行六合也。人目何法？法日月明也。日照昼，月照夜，人目所不更照何法？目亦更用事也。王者监二王之后何法？法木须金以正，须水以润也。明王先赏后罚何法？法四时先生后煞也。 \\n  \\n   \\n  "}
{"章节": "●卷四", "正文": "  \\n ●卷四 \\n 　 \\n  \\n ○三军 \\n 国有三军何？所以戒非常，伐无道，尊宗庙，重社稷，安不忘危也。何以言有三军也？《论语》曰：“子行三军，则谁与？”《诗》云：“周王于迈，六师及之。”三军者何法？法天、地、人也。以为五人为伍，五伍为两，四两为卒，五卒为旅，五旅为师，师二千五百人，师为一军，六师一万五千人也。《传》曰：“一人必死，十人不能当；百人必死，千人不能当；千人必死，万人不能当；万人必死，横行天下。”虽有万人，犹谦让自以为不足，故复加五千人，因法月数。月者，群阴之长也。十二月足以穷尽阴阳备物成功。二千人亦足以征伐不义，致太平也。《谷梁传》曰：“天子有六军，诸侯上国三军，次国二军，下国一军。”诸侯所以一军者何？诸侯，蕃屏之臣也，任兵革之重，距一方之难，故得有一军也。 \\n 王者征伐，所以必皮弁素帻何？伐者凶事，素服，示有凄怆也。伐者质，故衣古服。《礼》曰：“三王共皮弁素帻，服亦皮素帻，又招虞人，亦皮弁。”知伐亦皮。 \\n 王者将出，辞于祢；还，格祖、祢者，言子辞面之礼，尊亲之义也。《王制》曰：“王者将出，类于上帝，宜于社，造于祢。”《尚书》曰：“归假于艺祖。”出所以告天？至告祖无二元后。庙后告者。示不敢留尊者之命也。告天何。示不敢自专也，非出辞反面之道也，与宗庙异义。还不复告天者，天道质无内外，故不复告也。《尚书》言：“归假于祖祢。”不见告于天，知不告也。 \\n 王者受命，质家先伐，文家先正何？质家之天命己也，使己诛无道，今诛，得为王，故先伐。文家言天命已成，为王者乃得诛伐王者耳，故先改正朔也。又改正朔者，文代其质也。文者先其文，质者先其质，故《论语》曰：“予小子履，敢昭告于皇天上帝。”此汤伐桀告天，用尤家之法也。《诗》云：“命此文王，于周于京。”此言文王诛伐，故改号为周，易邑为京也，明天著忠臣孝子之义也。汤亲北面称臣而事桀，不忍相诛也。《礼》曰：“汤放桀，武伐纣时也。” \\n 王法天诛者，天子自出者，以为王者乃天之所立，而欲谋危社稷，故自出，重天命也。犯王法，使方伯诛之。《尚书》曰：“命予惟恭行天之罚。”此所以言开自出伐有扈也。《王制》曰：“赐之弓矢，乃得专征伐。”犯王诛者也。 \\n 大夫将兵出，必不御者，欲盛其威，使士卒一意系心也。故但闻将军令，不闻君命也，明进退大夫也。《春秋传》曰：“此受命于君，如伐齐则还何？大其不伐丧也。”大夫以君命出，进退在大夫也。 \\n 天子遣将军必于庙何？示不敢自专也。独于祖庙何？制法度者祖也。《王制》曰：“受命于祖，受成于学。”此言于祖庙命遣之也。 \\n 王法年此受兵何？重不绝人嗣也。师行不必胜，故须其有世嗣。年六十归兵者何？不忍并斗人父子也。《王制》曰：“六十不预服戎。”又曰：“八十一子不从政，九十家不从政，父母之丧三年不从政，齐衰、大功三月不从政，废疾非人不养者一人不从政。” \\n 古者师出不逾时者，为怨思也。天道一时生。一时养。人者，天之贵物也。逾时则内有怨女。外有旷夫。《诗》云：“昔我往矣，杨柳依依；今我来思，雨雪霏霏。”《春秋》曰：“宋人取长葛。”《传》曰：“外取邑不书，此何以书？久也。” \\n 王者有三年之丧，夷狄有内侵伐之者，重天诛，为宗庙社稷也。《春秋传》曰：“天王居狄泉。”《传》曰：“此未三年，其称天王何？著有天子也。” \\n ○诛伐 \\n 诛不避亲戚何？所以尊君卑臣，强干弱枝，明善恶善恶之义也。《春秋传》曰：“季子煞其母兄，何善？示诛不避母兄，君臣之义。”《尚书》曰：“肆朕诞以尔东征。”诛弟也。 \\n 诸侯有三年之丧，有罪且不诛何？君子恕己，哀孝子之思慕，不忍加刑罚。《春秋传》曰：“晋士丐帅师侵齐至谷，闻齐侯卒，乃还。”《传》曰：“大其不伐丧也。” \\n 诸侯之义，非天子之命，不得动众起兵诛不义者，所以强干弱枝，尊天子，卑诸侯。《论语》曰：“天下有道，则礼乐、征伐自天子出；天下无道，则礼乐、征伐自诸侯出。”世无圣贤方伯，诸侯有相灭者，力能救者可也。《论语》曰：“陈恒弑其君，孔子沐浴而朝，请讨之。”王者侯之子篡弑其君而立，臣下得诛之者，广讨贼之义也。《春秋传》曰：“臣弑君，臣不讨贼，非臣也。”又曰：“蔡世子班弑其君，楚子诛之。” \\n 王者受命而起，诸侯有臣弑君而立，当诛君身死，子不得继者，以其逆，无所天也。《诗》云：“毋封靡于尔邦，惟王其崇之。”此言追诛大罪也。或盗天子土地，自立为诸侯，绝之而已。 \\n 父煞其子当诛何？以为天地之性，人为贵，人皆天所生也，托父母气而生耳。王者以养长而教之，故父不得专也。《春秋传》曰：“晋侯煞世子申生不出蔡。” \\n 佞人当诛何？为其乱善行，倾覆国政。《韩诗内传》曰：“孔子为鲁司寇，先诛少正卯。”谓佞道已行，敌国政也。佞道未行，章明远之而已。《论语》曰：“放郑声，远佞人。” \\n 子得为父报仇者，臣子于君父，其义一也。忠臣孝子所以不能已，以恩义不可夺也。故曰：父之仇不与共天下，兄弟之仇不与共国，朋友之仇不与同朝，族人之仇不共邻。故《春秋传》曰：“子不复仇，非子。”檀弓记。子夏问曰：“居兄弟之仇如之何？仕不与同国，衔君命，遇之不斗。”父母以义见杀，子不复仇者，为往来不止也。《春秋》曰：“父不受诛，子复仇，可也。” \\n 诛犹责也。诛其人，责其罪，极其过恶。《春秋》曰：“楚子虔诱蔡侯班，煞之于申。”《传》曰：“诛君之子不立。” \\n 讨者何谓？讨犹除也，欲言臣当扫除君之贼。《春秋》曰：“卫人杀州吁于濮。”《传》曰：“其称人何？讨贼之辞也。” \\n 伐者何谓伐击也，欲言伐击之也。《尚书》曰：“武王伐纣。” \\n 征者何谓也？征犹正也，欲言其正也，轻重从辞也。诞以尔东征。诛禄甫也。又曰：“甲戌，我惟征徐戎。” \\n 战者何谓也？《尚书大传》曰：“战者，惮警之也。”《春秋谶》曰：“战者，延改也。” \\n 弑者试也，欲言臣子杀其君父不敢卒，候间司事，可稍稍弑之。《易》曰：“臣弑其君，子弑其父，非一朝一夕之故也。” \\n 篡者何谓也？篡犹夺也，取也，欲言庶夺嫡，孽夺宗，引夺取其位。《春秋传》曰：“其言入何？篡词也。” \\n 袭者何谓也？行不假途，掩人不备也。《春秋传》曰：“其谓之秦何？夷狄之也。曷为夷狄之？秦伯将袭郑。”入国掩人不备，行不假途，人衔枚，马缰勒，昼伏夜行，为袭也。诸侯家国，入人家，宜告主人，所以尊敬、防并兼也。《春秋传》曰：“桓公假途于陈而伐楚。”《礼》曰：“使次介先假途，用束帛。”即如是，诸侯卖王者道，礼无往不反，非谓所卖者也。将入人国，先使大夫执币假道，主人亦遣大夫迎于郊，为宾主，设礼而待之，是其相尊敬也。防并兼奈何？诸侯之行，必有师旅，恐掩人不备，士卒敛取恒迟，先假途则预备之矣。 \\n ○谏诤 \\n 冬至，所以休兵不举事。闭开啇旅不行何，此日阳气微弱。王者承天理物，故率天下静，不复行役，扶助微气成万物也。故孝经纖曰：“夏至阴气始动。冬至阳气始萌。”易曰：先王以至日闭开。啇旅不行。夏至阴始起。反大热何。阴气始起，阳气推而上。故大热也。冬至阳始起阴气推而上。故大寒也。 \\n 臣所以有谏君之义何？尽忠纳诚也。爱之能无劳乎？忠焉能无诲乎？《孝经》曰：“天子有诤臣七人，虽无道，不失其天下；诸侯有诤臣五人，虽无道，不失其国；大夫有诤臣三人，虽无道，不失其家；士有诤友，则身不离于令名；父有诤子，则身不陷于不义。” \\n 天子置左辅、右弼、前疑、后承，以顺。左辅主修政，剌不法。右弼主纠，周言失倾。前疑主纠度，定德经。后承主匡正，常考变天。四弼兴道，率主行仁。夫阳变于七，以三成，故建三公，序四诤，列七人，虽无道，不失天下，杖辟贤也。 \\n 诸侯诤，不从得去何？以屈尊申卑，孤恶君也。去曰：“某质性顽钝。”言愚不任用，请退避贤。如是之是待以礼，臣待放；如不以礼待，遂去。君待之以礼奈何？曰：“予熟思夫子言，未得其道。今子不且留，圣王之制，无塞贤之路，夫子欲何之？”则遣大夫送至于郊。 \\n 必三谏者何？以为得君臣之义，必得于郊者，忠厚之至也，冀君觉悟能用之。所以必三年，古者臣下有大丧，君子年不呼其门，所以复君恩。今己所言，不合于礼义，君欲罪之，可得也。《援神契》曰：“三谏待放，复三年，尽惓惓也。”所以言放者，臣为君讳，若言有罪放之也。 \\n 所谏事已行者，遂去不留。凡待放者，冀君用其言耳，事已行，各去无为留之。《易》曰：“介如石，不终日，贞吉。”《论语》曰：“三日不朝，孔子行。” \\n 臣待于郊者，君绝其禄者，示不欲去也，道不合耳。禄参三与之，一留与其妻、长子，使终祭宗庙。赐之环则反，赐之玦则去，明君子重耻也。《王度记》曰：反之以玦，其不待放者，亦与之物。明有介主无介民也。”《诗》曰：“逝将去汝，适彼乐土。” \\n 或曰：天子之臣，不得言放。天子以天下为家也。亲属谏不待放者，骨肉无相去离之义也。《春秋传》曰：“司马皮曰：‘请处乎此，臣请归。”子皮者，楚公子也，时不待放。 \\n 士不得谏者，士贱，不得豫政事，故不得谏也。谋及之，得固尽其忠耳。《礼保傅》曰：“大夫进谏，士传民语。” \\n 妻得谏夫者，夫妇荣耻共之。《诗》云：“相鼠有体，人而无礼。人而无礼。胡不遄死？”此妻谏夫之诗也，谏不从不得去之者，本娶妻，非为谏正也，故一与齐，终身不改。此地无去夫之义也。 \\n 子谏父，不去者，父子一体而分，无相离之法，犹火去木而灭也。《论语》：“事父母，几谏。”下言：“又敬不违。”臣之谏君何取法？法金正木也。子之谏父，法火以揉木也。臣谏君以义，故折正之也。子谏父以恩，故但揉之也，木无毁伤也。待放去，取法于水火，无金则相离也。 \\n 谏者何？谏间也，因也，更也，是非相间革更其行也。人怀五常，故有五谏：谓讽谏。顺谏，窥谏，指谏，伯谏。讽谏者，智也，患祸之萌，深睹其事，未彰而讽告，此智性也。顺谏者，仁也，出词逊顺，不逆君心，仁之性也。窥谏者，礼也，视君颜色，不悦且却，悦则复前，以礼进退，此礼之性也。指谏者，信也，指质相其事也，此信之性也。伯谏者，义也，恻隐发于中，直言国之害，励志忘生，为君不避丧身，义之性也。孔子曰：“谏有五，吾从讽之谏。事君，进思尽忠，退思补过，去而不讪，谏而不露。”故《曲礼》曰：“为人臣不显者。”纤微未见于外，如诗所刺也。若过恶已著，民蒙毒螫，天见灾变，事白异露，作诗以刺之，幸其觉悟也。 \\n 明王所以立谏诤者，皆为重民而求已失也。《礼保傅》曰：“于是立进善之旌，悬诽谤之木，建招谏之鼓。”王法立史记事者，以为臣下之仪样，人之所取法则也。动则当应礼，是以必有记过之史，撤膳之宰。《礼玉藻》曰：“动则左史书之，言则右史书之。”《礼保傅》曰：“王失度，则史书之，工诵之，三公进读之，宰夫撤其膳。是以天子不得为非。故史之义，不书则死，宰不撤膳亦死。 \\n 所以谓之史何？明王者使为之也。谓之宰何？宰，制也，使制法度也。宰所以撤膳何？阴阳不调，五谷不熟，故王者为不尽味而食之。《礼》曰：“一谷不升，不备鸡鷃；二谷不升，不备三牲。人臣之义，当掩恶扬美，所以记君过何，各有所缘也。掩恶者，谓广德宣礼之臣。 \\n 所以为君隐恶何？君至尊，故设辅弼、置谏官，本不当有遗失。故《论语》曰：“陈司败问昭公知礼乎？孔子曰：‘知礼’。”此为君隐也。 \\n 君所以不为臣隐何？以为君之与臣无适无莫，义之与比，赏一善而众臣劝，罚一恶而众臣惧。若为卑隐，为不可殆也。故《尚书》曰：“必力赏罚，以定厥功。” \\n 诸侯臣对天子，亦为隐乎？然。本诸侯之臣，今来者，为聘问天子无恙，非为告君之恶来也。故《孝经》曰：“将顺其美，匡救其恶，故上下治，能相亲也。” \\n 君不为臣隐，父独为子隐何？以为父子一体，而分荣耻相及，故《论语》曰：“父为子隐，子为父隐，直在其中矣。” \\n 兄弟相为隐乎？曰：然，与父子同义，故周公诛四国，常以禄甫为主也。 \\n 朋友相为隐者，人本接朋结友，为欲立身扬名也。朋友之道有四焉，通财不在其中，近则正之，远则称之，乐则思之，患则死之。 \\n 夫妻相为隐乎？《传》曰：“曾去妻，藜蒸不熟。问曰：‘妇有七出，不蒸亦预乎？’曰：‘吾闻之也，绝交令可友，弃妻令可嫁也。黎蒸不熟而已。何问其故？”此为隐之也。 \\n ○乡射 \\n 天所以以亲射何？助阳气达万物也。春气微弱，恐物有窒塞，不能自达者。夫射，自内发外，贯坚入刚，象物之生，故以射达之也。 \\n 《含文嘉》曰：“天子射熊。诸侯射麋，大夫射虎、豹，士射鹿、豕。” \\n 天子所以射熊何？示服猛，巧佞也。熊为兽猛巧者，非但当服猛也。示当服天下巧佞之臣也。诸侯射麋者，示达远迷惑人也。麋之言迷也。大夫射虎豹何？示服猛也。士射鹿、豕者？示除害也。各取德所能服也。 \\n 大夫、士两射者人臣，示为君亲视事，身劳苦也。或曰：臣阴，故数偶也。侯者，以布为之何，用人事之始也。本正则末正矣。所以名为侯何？明诸侯有不朝者，则射之，故《礼射祝》曰：“嗟尔不宁侯，尔不朝于王所，以故天下失业。亢而射尔。”所以不射正身何？君子重同类，不忍射之，故画兽而射之。 \\n 射正何为乎？曰：射义非一也。夫射者，执弓坚固，心平体正，然后中也。二人争胜，乐以德养也。胜负俱降，以宗礼让，可以选士。故射选士，大夫胜者。发近而制远也，其兵短而害长也，故可以戒难也。所以必因射助阳选士者，所以扶助微弱而抑其强，和调阴阳，戒不虞也。何以知为戒难也？《诗》曰：“四矢反兮，以御乱兮。”因射习礼乐，射于堂上何？示从上制下也。《礼》曰：“宾主执弓请升，射于两楹之间。”天子射百二十步，诸侯九十步，大夫七十步，士五十步。明尊者所服远也，卑者所服近也。 \\n 所以十月行乡饮酒之礼何？所以复尊卑长幼之义。春夏事急，俊井次墙，至有子使父，弟使兄，故以事闲暇，复长幼之序也。 \\n 王者父事三老，兄事五更者何？欲陈孝悌之德，以示天下也。故虽天子，必有尊也，言有父也；必有先也，言有兄也。天子临辟雍，亲袒割牲。尊三老，父象也。谒忠奉几杖，授安车濡轮，恭绥执授。兄事五更，宠接礼交加客谦敬顺貌也。《礼记祭义》云：“祀于明堂，所以教诸侯之孝也。享三老、五更于太学者，所以诸侯悌也。”不正言父、兄，言五更者何，老者寿考也，欲言所令者多也。更者更也，所更历者，众也。即如是，不但言老言三何？欲言其明于天地人之道而老也，五更者，欲言其明于五行之道而更事也。三老、五更几人乎？曰：各一人。何以知之？既以父事，父一而己，不宜有三。 \\n ○致仕 \\n 臣七十悬车致仕者，臣以执事趋走为职，七十阳道极，耳目不聪明，跂踦之属，是以退去，避贤者，所以长庶耻也。悬车，示不用也。致仕者，致其事于君。君不使自去者，尊贤者也。故《曲礼》曰：“大夫七十而致仕。”《王制》曰：“七十致政。” \\n 卿大夫老，有盛德者留，赐之几杖，不备之以筋力之礼。在家者，三分其禄，以一与之，所以厚贤也。人年七十，卧非人不温，适四方，乘安车，与妇人俱，自称曰老夫。《曲礼》曰：“大夫致仕，若不得谢，则必赐之几杖。”《王记》曰：“臣致仕于君者，养之以其禄之半。”几杖所以扶助衰也，故《王制》曰：“五十杖于家，六十杖于乡，七十杖于国，八十杖于朝。”臣老归，年九十，君欲有问，则就其室，以珍从，明尊贤也。故《礼祭义》云：“八十不仕朝，于君问就之。”大夫老归死，以大夫礼葬，车马衣服如之何？曰：尽如故也。 \\n ○辟雍 \\n 古者所以年十五入太学何？以为八岁毁齿，始有识知，入学学书计。七八十五，阴阳备，故十五成童志明，入太学，学经术。学之为言觉也，悟所不知也。故学以治性，虑以变情。故玉不琢，不成器；人不学，不知道。子夏曰：“百工居肆以致其事，君子学以致其道。”故《礼》曰：“十年曰幼，学。”《论语》曰：“吾十有五而志于学，三十而立。”又曰：“生而知之者，上也；学而知之者，次也。”是以虽有自然之性，必立师傅焉。《论语谶》曰：“五帝立师，三王制之。传曰：黄帝师力牧。帝颛顼师绿图，帝喾师赤松子，帝尧师务成子，帝舜师尹寿，禹师国先生，汤师伊尹，文王师吕望，武王师尚父，周公师虢叔，孔子师老聃。”天子太子，诸侯世子，皆就师于外，尊师重先生之道也。《礼》曰：“有来学者，无往教者也。”《易》曰：“匪我求童蒙，童蒙求我。”《王制》曰：“小学在公宫南之左，太学在郊。”又曰：“天子、太子、群后之太子、公卿大夫之元士嫡子皆造焉。” \\n 父所以不自教子何？为世渎也。又授之道当极说阴阳、夫妇变化之事，不可父子相教也。 \\n 师弟子之道有三：《论语》：“朋友自远方来。”朋友之道也。又曰：“回也，视予犹父也。”父子之道也。以君臣之义教之。君臣之道也。 \\n 天子立辟雍何？所以行礼乐、宣德化也。辟者壁也，象璧圆又以法天；于雍水，侧象教化流行也。辟之为言积也，积天下之道德也；雍之为言壅也，壅天下之残贼。故谓之辟雍也。《王制》曰：“天子曰辟雍，诸侯曰泮宫。”外圆者，欲使观之均平也。又欲言外圆内方。明德当圆、行当方也。不言圆辟何？又圆于辟何？以知其圆也，以其言辟也。何以知有外也？又《诗》云：“思乐泮水，薄采其荇。”《诗训》曰：“水圆如璧。”诸侯曰泮宫者，半于天子宫也，明尊卑有差，所化少也。半者象璜也，独南面礼仪之方有水耳，其余壅之，言垣，宫名之别尊卑也。明不得化四方也。不曰泮雍何？嫌但半天子制度也。《诗》云：“穆穆鲁侯，克明其德。既作泮宫，淮夷攸服。” \\n 乡曰庠，里曰序。庠者，庠礼义；序者，序长幼也。《礼五帝记》曰：“帝庠序之学，则父子有亲，长幼有序，善如尔舍。”明令必次外然后前民者也，未见于仁，故立庠序以导之也。教民者，皆里中之老而有道德者，为右师，教里中之子弟以道艺、孝悌、行义。立五帝之德，朝则坐于里之门，弟子皆出就农而后罢。示如之，皆入而复罢。其有出入不时，早晏不节，有过，故使语之，言心无由生也。若既收藏，皆入教学，立春而就事，其有贤才美质知学者，足以闻其心，顽钝之民亦足以别于禽兽，而知人伦，故无不教之民。孔子曰：“以不教民战，是谓弃之。”明无不教民也。 \\n 天子所以有灵台者何？所以考天人之心，察阴阳之会，揆星辰之证验，为万物获福无方之元。《诗》云：“经始灵台。”天子立明堂者，所以通神灵，感天地，正四时，出教化，宗有德，重有道，显有能，褒有行者也。明堂，上圆下方，八窗四闼，布政之宫，在国之阳。上圆法天，下方法地，八窗象八风，四闼法四时，九室法九州，十二坐法十二月，三十六户法三十六两，七十二牖法七十二风。 \\n ○灾变 \\n 天所以有灾变何？所以谴告人君，觉悟其行，欲令悔过修德，深思虑也。《授神契》曰：“行有玷缺，气逆于天，情感变出，以戒人也。” \\n 灾异者，何谓也？《春秋潜潭巴》曰：“灾之言伤也，随事而诛；异之言怪也，先发感动之也。”何以言灾有哭也？《春秋》曰：“新宫火，三日哭。”《传》曰：“必三日哭何？礼也。”灾三日哭，所以然者，宗庙先礼所处，鬼神无形体，曰今忽得天火，得无为灾所中乎？故哭也。变者何谓也？变者，非常也。《耀嘉》曰；“禹将受位，天意大变，迅风靡木，雷雨昼冥。”服秉者何谓也？衣服乍大乍小，言语非常。故《尚书大传》曰：“时则有服秉也。”孽者何谓也？曰：介虫生为非常。《尚书大传》曰：“时则介虫之孽，时则有龟孽。”尧遭洪水，汤遭大旱，示有谴告乎？尧遭洪水，汤遭大旱，命运时然。所以或灾变或异何？各随其行，因其事也。 \\n 霜之为言亡也，阳以散云。雹之为言合也，阴气专精，积合为雹。 \\n 日食者必杀之何？阴侵阳也。鼓用牲于社。社者众阴之主，以朱丝萦之，鸣鼓攻之，以阳责阴也。故《春秋传》曰：“日食鼓用牲于社。”所以必用牲者，社，地别神也，尊之，故不敢虚责也。日食，大水则鼓于用牲于社，大旱则€祭未雨，非苟虚也，助阳责下，求阴之道也。月食救之者，阴失明也，故角尾交日。月食救之者，谓夫人击镜，傅人击杖，庶人之妻楔搔。太平之时，时雨时霁，下以恒阳而以时阳，天地之气宣也。 \\n ○耕桑 \\n 王者所以亲耕、后亲桑何？以率天下农蚕也。天子亲耕以供郊庙之祭，后之亲桑以供祭服。《祭义》曰：“天子三推，三公五推，卿大夫七推。”耕于东郊何？东方少阳，农事始起。桑于西郊？西方少阴，女功所成。故《曾子问》曰：“天子耕东田而三反之。”《周官》曰：“后亲桑，率外内妇蚕于北郊。”《礼祭义》曰：“古者天子诸侯，必有公桑蚕室，近外水为之，筑周棘墙，而外闭之者也。” \\n  \\n   \\n  "}
{"章节": "●卷五", "正文": "  \\n ●卷五 \\n 　 \\n  \\n ○封禅 \\n 王者易姓而起，必升封泰山何？教告之义也。始受命之时，改制应天，天下太平，功成封禅，以告太平也。所以必于泰山何？万物所交代之处也。必于其于何？因高告高，顺其类也，故升封者增高也，下禅梁甫之山基广厚也。刻石纪号者，著己之功迹也，以自效放也。天以高为尊，地以厚为德，故增泰山之高以放天，附梁甫之基以报地，明天地之所命，功成事遂，有益于天地，若高者加高，厚者加厚矣。或曰：封者，金泥银绳。或曰：石泥金绳，封以印玺。故孔子曰：“升泰山，观易姓之王，可得而数者七十有余。 \\n 封者广也，言禅者，明以成功相传也。梁甫者，太山旁山名，正于梁甫何？以三皇禅于绎绎之山，明己成功而去，有德者居之。绎绎者，无穷之意也。五帝禅于亭亭者，制度审谛、德著明也。三王禅于梁甫之山者，梁信也，甫辅也，辅天地之道而行之也。太平乃封知告于天，必也于岱宗何？明知易姓也。刻石纪号，知自纪于百王也。燎祭天，报之义也，望祭山川，祀群神也。《诗》云：“於皇明周，陟其高山。”言周太平，封太山也。又曰：“堕山乔狱，允犹翕河。”言望祭山川百神来归也。 \\n 天下太平符瑞所以来至者，以为王者承统理，调和阴阳，阴阳和，万物序，休气充塞，故符瑞并臻，皆应德而至。德至天则斗极明，日月光，甘露降；德至地则嘉禾生，蓂荚起，秬鬯出，太平感；德至文表则景星见，五纬顺轨；德至草木朱草生，木连理；德至鸟兽则凤皇翔，鸾鸟舞，麒麟臻，白虎到，狐九尾，白雉降，白鹿见，白鸟下；德至山陵则景云出，芝实茂，陵出异丹，阜出莲莆，山出器车，泽出神鼎；德至渊泉则黄龙见，醴泉通，河出龙图，洛出龟书，江出大贝，海出明珠；德至八方则祥风至佳气时喜，钟律调，音度施，四夷化，越裳贡。 \\n 孝道至则以莲莆者，树名也，其叶大于门扇，不摇自扇，于饮食清凉，助供养也。继嗣平明则宾连生于房户。宾连者，木名也，连累相承，故在于房户，象继嗣也。日历得其分度，则蓂荚生于阶间。蓂荚树名也，月一日生一荚，十五日毕，至十六日去荚，故荚阶生似日月也。贤不肖位不相逾，则平路生于庭。平路者，树名也，官位得其人则生，失其人则死。 \\n 狐九尾何？狐死首丘，不忘本也，明安不忘危也。必九尾者也？九妃得其所，子孙繁息也。于尾者何？明后当盛也。 \\n 景星者，大星也。月或不见，景星常见，可以夜作，有益于人民也。 \\n 甘露者，美露也，降则物无不盛者也。 \\n 朱草者，赤草也，可以染绛，别尊卑也。 \\n 醴泉者，美泉也，状若醴酒，可以养老也。 \\n 嘉禾者，大禾也，成王时有三苗异亩而生，同为一穗大几盈车，长几充箱。民有得而上之者，成王访周公而问之，公曰：“三苗为一穗，天下当和为一乎！”以是果有越裳氏重九译而来矣。 \\n ○巡狩 \\n 王者所以巡狩者何？巡者循也，狩牧也，为天下循行守牧民也。道德太平，恐远近不同化，幽隐有不得所，考礼义，正法度，同律历，计时月，皆为民也。《尚书》曰：“遂觐东后，叶时月，正日，同律度量衡，修五礼。”《尚书大传》曰：“见诸侯，问百年，太师陈诗，以观民命风俗；命市纳贾，以观民好恶；山川神祗，有不举者为不敬，不敬者削以地；宗庙有不顺者为不孝，不孝者黜以爵；变礼易乐为不从，不从君流；改制度衣服为畔，畔者君讨，有功者赏之。”《尚书》曰：“明试以功，车服以庸。” \\n 巡狩所以四时出何？当承宗庙，故不逾时也。以夏之仲月者，同律度当得其中也。二月、八月昼夜分，五月、十一月阴阳终。《尚书》曰：“二月东巡守，至于岱宗柴。五月南巡狩，至于南岳，八月西巡狩，至于西岳。十有一月朔巡狩，至于北岳。” \\n 所以五岁巡狩何？为大烦也，过五年为太疏也。因天道时有所生，岁有所成。三岁一闰，天道小备；五岁再闰，天道大备。故五岁一巡狩，三年小备，二伯出，述职黜陟。 \\n 一年物有终始，岁有所成，方伯行国；时有所生，诸侯行邑。《传》曰：“周公入为三公，出为二伯，中分天下，出黜陟。”《诗》曰：“周公东征，四国是皇。”言东征述职，周公黜陟而天下皆正也。又曰：“蔽芾甘棠，勿翦勿伐，召伯所茇。”言邵公述职，亲说舍于野树之下也。《春秋梁传》曰：“古之君民以时视民之勤。” \\n 巡狩祭天何？本巡狩为祭天，告至。《尚书》曰：“东巡狩，至于岱宗，柴也。”王者出必告庙何？孝子出辞、反面，事死如事生。《尚书》曰：“归假于祖祢。”《曾子问》曰：“王者、诸侯出，称告祖祢，使祝遍告五庙。”尊亲也。王者将出告天者，示不专也。故《王制》曰：“类于上帝，宜乎社，造于祢。”类祭以祖配不曰接者，尊无二礼，尊尊之义。造于祢，独见祢何？辞从卑，不复留尊者之命，至祢不嫌不至祖。即祭告天，为告事也，祖，为出辞也。义异。告于尊者，然后乃辞出。 \\n 王者、诸侯出，必将主何？示有所尊。故《曾子问》曰：“王者将出，必以迁庙主行，载于齐车，示有尊也。”无迁主以币帛主告于祖祢庙，遂奉以出，每舍奠焉。”盖贵命也。”必以迁主者，明庙不可空也。 \\n 王者巡狩，诸侯待于境者何？诸侯以守蕃为职也。《礼祭义》曰：“天子巡狩，诸侯待于境也。” \\n 王者巡狩，必舍诸侯祖庙何？明尊无二上也，故《礼坊记》曰：“君适其臣，升自阼阶。”示不敢有其室也。《礼》曰：“天子适诸侯，必舍其祖庙。” \\n 王者出，一公以其属守，二公以其属从也。 \\n 王者巡狩，崩于道，归葬何？夫太子当为丧主，天下皆来奔丧。京师，四方之中也。即如是，舜葬苍梧、禹葬会稽？于时尚质，故死则止葬，不重烦扰也。 \\n 何以知太平乃巡狩？以武王不巡狩，至成王乃巡狩。 \\n 岳者何谓也？岳之为言桶，桶功德。东方为岱宗者？言万物更相代于东方也。南方为霍山者？霍之为言护也，言万物护也，太阳用事，护养万物也。西方为华山者？华之为言获也，言万物成熟，可得获也。北方为恒山？恒者，常也，万物伏藏于北方，有常也。中央为嵩山，言其后大之也。故《尚书大传》曰：“五岳谓岱山、霍山、华山、恒山、嵩山也。”谓之渎何？渎者，浊也，中国垢浊，发源，东注海，其功着大，故称渎也。《尔雅》云：“江、河、淮、济，为四渎也。” \\n ○考黜 \\n 诸侯所以考黜何？王者所以勉贤抑恶，重民之至也。《尚书》曰：“三载考绩，三考黜陟。” \\n 礼记九锡：车马、衣服、乐、朱户、纳陛、虎贲、鈇钺、弓矢、秬鬯，皆随其德可行而赐车马，能安民者赐衣服，能使民和乐者赐以乐，民众多者赐以朱户，能进善者赐以纳陛，能退恶者赐虎贲，能诛有罪者赐以鈇钺，能征不义者赐以弓矢，孝道备者赐以秬鬯，以先后与施行之次，自不相逾，相为本末。然安民然后富贵而后乐，乐而后众乃多贤，贤乃能进善，进善乃能退恶，退恶乃能断刑。内能正已，外能正人，内外行备，孝道乃生。 \\n 能安民故赐车马，以著其功德，安其身。能使人富足，衣食仓廪实，故赐衣服，以彰其体。能使民和乐，故赐之乐，以事其先也。《礼》曰：“夫赐乐者，不得以时王之乐，事其宗庙也。”朱，盛色，户，所以纪民数也，故民众多赐朱户也。古者人君下贤，降阶一等而礼之，故进贤赐之纳陛，以优之也。既能进善，当能戒恶，故赐虎贲。虎贲者所以戒不虞而距恶。距恶当断刑，故赐之鈇钺，所以断大刑。刑罚既中，则能征不义，故赐弓矢，弓矢所以征不义、伐无道也。圭瓒秬鬯，宗庙之盛礼，故孝道备而赐之秬鬯，所以极著孝道。孝道纯备，故内和外荣，玉以象德，金以配情，芬香条鬯以通神灵。玉饰其本君子之性，金饰其中君子之道。君子有黄中通理之道美素德。金者，精和之至也；玉者，德美之至也；鬯者，芬香之至也。君子有玉瓒、秬鬯乎，车者以配道德也，其至矣，合天下之极美以通其志也，其唯玉瓒、秬鬯乎。 \\n 车者，谓有赤有青之盖，朱轮、特能居前左右寝米庶也。以其进止有节，德绥民，路车乘马，以安其身。言成章，行成规，卷龙之衣服，表显其德。长于教诲，内怀至仁，则赐时王乐，以化其民。尊贤达德，动作有礼，赐之纳陛以安其体，居处修治，房内节，男女时配，贵贱有别，则赐朱户，以明其德列。威武有矜，严仁坚强，赐以虎贲，以备非常。喜怒有节，诛伐刑，赐以鈇钺，使得专杀。好恶无私，执义不倾，赐以弓矢，使得专征。孝道之美，百行之本也，故赐以瓒，得专为赐也。故《王制》曰：“赐之弓矢然后专杀。”又曰：“赐圭瓒然后为畅，未赐者，资畅于天子。”《王度记》曰：“天子鬯、诸侯薰、大夫杞兰、庶人艾。” \\n 车马、衣服、乐三等者，赐与其物，《礼》：“天子赐诸侯民服车，路先设，路下四恶之。”又曰：“诸公奉选服。”《王制》曰：“天子赐诸侯乐则，以柷将之。”《诗》曰：“君子来朝，何锡与之。虽无与之，路车乘马，又何与之？玄衮及黼。”《书》曰：“明试以功，车服以庸。”朱户、纳陛、虎贲者，皆与之制度，而鈇钺、弓矢、玉鑽皆与之，物各因其宜也。秬者，黑黍，一稃二米。鬯者，以百草之香郁金合而酿之成为鬯。阳达于墙屋，入于渊泉，所以灌地降神也。玉瓒者，器名也，所以灌鬯之器也，以圭饰其柄，灌鬯贵玉器也。 \\n 所以三岁一考绩何？三年有成，故于是赏有功，黜不肖。《尚书》曰：“三载考绩，三考黜陟。”何以知始考辄黜之？《尚书》曰：“三年一考，少黜以地。”《书》所以言三考黜者，谓爵土异也。小国考之有功，增土进爵；后考无功，削黜，后考有功，上而赐之矣。五十里不过五赐而进爵土，七十里不过七赐而进爵土，能有小大，行有进退也。一说：盛德始封百里者，赐三等，得征伐、专杀、断狱。七十里伯始封赐二等，至虎贲百人。后有功，赐弓矢。后有功，赐秬鬯，增爵为侯，益土百里。复有功，入为三公。五十里子男始封赐一等，至乐则。复有功，稍赐至虎贲，增爵为伯。复有功，稍赐至秬鬯，增爵为侯。未赐鈇钺者，从大国连率、方伯而断狱。 \\n 受命之五，致太平之主，美群臣上下之功，故尽封之。及中兴征伐，大功皆封，所以著大功。盛德之士亦封之，所以尊有德也。以德封者，必试之为附庸，三年有功，因而封五十里。元士有功者亦为附庸，世其位。大夫有功成，封五十里。卿功成，封七十里。公功成，封百里。士有功德迁为大夫，大夫有功德迁为卿，卿有功德迁为公，故爵主有德、封主有功也。 \\n 诸侯有九赐习其赐者何？子之能否未可知也。或曰得之，但未得行其习以专也，三年有功则皆得用之矣。二考无功则削其地，而赐自并知，明本非其身所得也。身得之者，得以赐，当稍黜之，爵所以封贤也。三公功成当封而死，得立其子为附庸，贤者之体能有一也，不二矣。一削为七十里侯，再削为七十里伯，三削为寄公。七十里伯，一削为五十里伯，一削为五十里子，三削地尽。五十里子，一削为三十里子，再削为三十里男，三削地尽。五十里男，一削为三十里男，再削为三十里附庸，三削爵尽。 \\n 所以至三削何？礼成于三，三三而不改，虽反无益矣也。《尚书》曰：“三考黜陟。” \\n 先削地、后绌爵者何？爵者，尊号也；地者，人所任也。今不能治广土众民，故先削其土地也。故《王制》曰：“宗庙有不顺者，君绌以爵；山川神祗有不举者，君削以地。”明爵土不相随也。或曰：恶人贪狼重土，故先削其所重者以惧之也。 \\n 诸侯始封爵土相随者何？君子重德薄刑，赏疑从重，《诗》云：“三曰叔父，建尔元子，俾侯于鲁。” \\n 君幼稚，唯考不黜者何？君子不备责童子也。《礼》八十曰耄，九十曰悼，悼与耄。虽有罪，不加刑焉。 \\n 二王后不贬黜者何？尊宾客、重先王也，以其当公也。罪恶足以绝之即绝，更立其次。周公诛禄甫，立微子。 \\n 妻父母不削，己昆弟削而不黜何？非以贤能得之也。至于老小但令得大夫受其罪而已。 \\n 诸侯喑聋跛躄恶疾，不免黜者何？尊人君也。《春秋》曰：“甲戌、己丑，陈侯鲍卒。”《传》曰：“甲戌之日亡，己丑之死而得。”有狂易之病，蜚亡而死，由不绝也。 \\n 世子有恶疾废者何？以其不可承先祖也，故《春秋传》曰：“兄弟何以不立？疾也。何疾？恶疾也。” \\n  \\n   \\n  "}
{"章节": "●卷六", "正文": "  \\n ●卷六 \\n 　 \\n  \\n ○王者不臣 \\n 王者所以不臣三，何也？谓天王之后，妻之父母，夷狄也。不臣二王之后者，尊先王通天下之三统也。《诗》云：“有客有客，亦白其马。”谓微子朝周也。《尚书》曰：“虞宾在位。”不臣丹朱也。不臣妻父母何？妻者，与己一体，恭承宗庙，欲得其欢心，上承先祖，下继万世，传于无穷，故不臣也。《春秋》曰：“纪季姜归于京师。”父母之于子，虽为王后，尊不加于父母，加王何。王者不臣也。又讥宋三世内娶于国中，谓无臣也。夷狄者，与中国绝域异俗，非中和气所生，非礼义所能化，故不臣也。《春秋传》曰：“夷狄相诱，君子不疾。”《尚书大传》曰：“正朔所不加，即君子所不臣也。” \\n 王者有蹔不臣者五，谓祭尸、受授之师，将帅用兵、三老、五更。不臣祭尸者，方与尊者配也。不臣受授之师者，尊师重道，欲使极陈天人之意也，故《礼学记》曰：“当其为师，则不臣也。当其为尸，则不臣也。”不臣将帅用兵者，重士众为敌国，国不可从外治，兵不可从内御，欲成其威，一其令。《春秋》之义，兵不称使，明不可臣也。不臣三老、五更者，欲率天下，为人子弟。《礼》曰：“父事三老，兄事五更。” \\n 王者不纯臣诸侯何？尊重之。以其列土传子孙，世世称君，南面而治。凡不臣异。朝则迎之于著，觐则待之于阼阶，升阶自西阶，为庭燎，设九宾，享礼而后归。是异于众臣也。 \\n 始封之君不臣诸父、弟何？不忍以己一日之功德加于诸父、昆弟也。故《礼服传》曰：“封君之子不臣诸父，封君之孙尽臣之。” \\n 《礼服传》曰：“子得为父臣者，不遗善之义也。”《诗》云：“文武受命，召公虽翰。”召公，文王子也。《传》曰：“子不得为父臣者，闺门尚和，朝廷尚敬，人不能无过失，为恩伤义也。” \\n 王者臣不得为诸侯臣，以其尊当与诸侯同。《春秋传》曰：“许公不世，待以初。”或曰：王者臣得复为诸侯臣者，为衰世主上不明，贤者非其罪而去，道不施行，百姓不得其所，复令得为诸侯臣，施行其道。《易》曰：“不事王侯。”此据言王之致仕臣也，言不事王可知，复言侯者，明年少复得仕于诸侯也。 \\n 王者臣有不名者五：先王老臣不名。亲与先王戮力共治国同功于天下，故尊而不名也。《尚书》曰：“咨，尔伯。”不言名也，不名者，贵贤者而已。共成先祖功德，德加于百姓者也。《春秋》曰：“单父不言名。”《传》曰：“大夫之命于天子者大也。”盛德之士不名，尊贤也。《春秋》曰：“公弟叔盻。”诸父、诸兄不名。诸父、诸兄者，亲与己父、兄有敌体之义也。《诗》云：“王曰叔父。”《春秋传》曰：“王礼者何？无长之称也。不名盛德之士者，不可屈爵禄也。”故《韩诗内传》曰：“师臣者帝，交友受臣者王，臣臣者爵，鲁臣者亡不行。” \\n ○蓍龟 \\n 天子下至士，皆有蓍龟者，重事决疑，亦不自专。《尚书》曰：“女则有大疑，谋及卿士，谋及庶人，谋及卜筮。”定天下之吉凶，成天下之亹亹者，莫善乎蓍龟。 \\n 《礼三正记》曰：“天子龟长一尺二寸，诸侯一尺，大夫八寸，士六寸。龟阴，故数偶也。天子蓍长九尺，诸侯七尺，大夫五尺，士三尺。蓍阳，故数奇也。” \\n 所以先谋及卿士何？先尽人事，念而不能得，思而不能知，然后问于蓍龟。圣人独见先睹，必问著龟何？示不自专也。或曰：清微无端绪，非圣人所及，圣人亦疑之。《尚书》曰：“女则有疑。”谓武王也。干草枯骨，众多非一，独以灼龟何？此天地之间寿考之物，故问之也。龟之为言久也，蓍之为言耆也，久长意也。龟曰卜、蓍曰筮何？卜，赴也，爆见兆筴也；者信也，见其卦也。《尚书》曰：“卜三龟。”《礼士冠经》曰：“筮于庙门外。” \\n 筮画卦所以必于庙何？托义归智于先祖至尊，故因先祖而问之也。 \\n 卜，春秋何方？以为于西方东面，盖蓍之处也。卜时西向，己卜退，东向。问蓍于东方面，以少问老之义。 \\n 皮弁素积，求之于质也。《礼》曰：“皮弁素积，筮于庙门之外。” \\n 或曰：天子占卜九人，诸侯七人，大夫五人，士三人。又《尚书》曰：“三人占，则从二人之言。” \\n 不见吉凶于蓍，复以卜何？蓍者，阳道多变，变乃成。 \\n 龟以荆火灼之何？《礼杂记》曰：“龟，阴之老也。蓍，阳之老也。龙非水不处，龟非火不兆。以阳动阴也。”必以荆者，取其究音也。《礼三正记》曰：“灼龟以荆。”以火动龟，不以水动蓍何？以为呕则是也。 \\n 蓍龟败则埋之何？重之，不欲人袭尊者也。 \\n 《周官》曰：“凡国之大事，先筮而后卜。凡卜，人君视体，大夫视色，士视墨。”“凡人卜事，视高，扬火以作龟。”“凡取龟用秋时，攻龟用冬时。” \\n ○圣人 \\n 圣人者何？圣者，通也，道也，声也。道无所不通，明无所不照，闻声知情，与天地合德，日月合明，四时合序，鬼神合吉凶。《礼别名记》曰：“五人曰茂，十人曰选，百人曰俊，千人曰英，倍英曰贤，万人曰杰，万杰曰圣。” \\n 圣人未没时，宁知其圣乎？曰知之。《论语》曰：“太宰问子贡曰：‘夫子圣者欤？’孔子曰：‘太宰知我乎？’”圣人亦自知圣乎？曰：知之。孔子曰：“文王既没，文不在兹乎。” \\n 何以知帝、王圣人也？《易》曰：“古者伏羲氏之王天下也，于是始作八卦。”又曰：“圣人之作易也。”又曰：“伏羲氏没，神农氏作。神农没，黄帝、尧、舜氏作。”文俱言作，明皆圣人也。《论语》曰：“圣乎尧舜，其由病诸。” \\n 何以言禹、汤圣人？《论语》曰：“巍巍乎舜、禹之有天下而不预焉。”与舜比方巍巍，知禹、汤圣人。《春秋传》曰：“汤以盛德，故放桀。” \\n 何以言文王、武王、周公皆圣人？《诗》曰：“文王受命。”非圣不能受命。《易》曰：“汤武革命，顺乎天。”汤武与文王比方。《孝经》曰：“则周公其人也。”下言“夫圣人之德，又何以加于孝乎？” \\n 何以言皋陶圣人也？以《自篇》曰：“若稽古皋陶”。圣人而能为舜陈道。“朕言惠可底行。”又：“旁施象刑，维明”。 \\n 又圣人皆有表异，《传》曰：“伏羲禄、衡连珠、唯大目、鼻龙伏，作《易》八卦以应枢。黄帝颜，得天匡阳，上法中宿，取象文昌。颛顼戴午，是谓清明，发节移度，盖象招摇。帝喾骈齿，上法月参，康度成纪，取理阴阳。尧眉八彩，是谓通明，历象日月、璇玑玉衡。舜重瞳子，是谓玄景，上应摄提，以象三光。” \\n 《礼》曰：“禹耳三漏，是谓大通，兴利除害，决河疏江。皋陶马喙，是谓至诚，决狱明白，察于人情。汤臂三肘，是谓柳翼，攘去不义，万民咸息。文王四乳，是谓至仁，天下所归，百姓所亲。武王望羊，是谓摄扬，盱目陈兵，天下富昌。周公背偻，是谓强俊，成就周道，辅于幼主。孔子反宇，是谓尼甫，立德泽所兴，藏元通流。”圣人所以能独见前睹，与神通精者，盖皆天所生也。 \\n ○八风 \\n 风者何谓也？风之为言萌也，养物成功，所以象八卦。 \\n 阳立于五，极于九，五九四十五日变，变以为风，阴合阳以生风。距冬至四十五日条风至。条者，王也。四十五日明庶风至。明庶者，迎众也。四十五日清明风至。清明者，青芒也。四十五日景风至。景大风，阳气长养。四十五日凉风至。凉，寒也，行阴气也。四十五日昌盍风至。戒收藏也。四十五日不周风至。不周者，不交也，阴阳未合化也。四十五日广莫风。广莫者，大也，同阳气也。 \\n 故曰：条风至地暖，明庶风至万物产，清明风至物形乾，景风至棘造实，凉风至黍禾乾，昌盍风至生荠麦，不周风至蛰虫匿，广莫风至则万物伏。是以王者承顺之，条风至则出轻刑、解稽留，明庶风至则修封疆、埋田畴，清明风至出币帛、使诸侯，景风至则爵有德、封有功，凉风至报地德，化四乡，昌盍风至则申象刑、饰囷仓，不周风至则筑宫室、修城郭，广莫风至则断大辟、行狱刑。 \\n ○商贾 \\n 商、贾何谓也？商之为言，商其远近、度其有亡、通四方之物，故谓之商也。贾之为言固，固有其用物以待民来，以求其利者也。行曰商，止曰贾。《易》曰：“先王以至日闭关，商旅不行，后不省方。”《论语》曰：“沽之哉，我待贾者也。”即如是，《尚书》曰：“肇牵车牛，远服贾用”？方言远行可知也。方言钦厥父母，欲留供养之也。 \\n  \\n   \\n  "}
{"章节": "●卷七", "正文": "  \\n ●卷七 \\n 　 \\n  \\n ○文质 \\n 王者始立，诸侯皆见何？当受法禀正教也。《尚书》：“辑五瑞，觐四岳。”谓舜始即位，见四方诸侯，合符信。《诗》云：“玄王桓拨，受小国是达，受大国是达。”言汤王天下，大小国诸侯皆来见，汤能通达以礼义也。《周颂》曰：“烈文辟公，锡兹祉福。”言武王伐纣定天下，诸侯来会，聚于京师受法度也。远近莫不至，受命之君天之所兴，四方莫敢违，夷狄咸率服故也。 \\n 何谓五瑞，谓珪、璧、琮、璜、璋也。《礼》曰：“天子珪尺有二寸。”又曰：“博三寸，剡上寸半，厚半寸。半珪为璋。方中圆外曰璧。半璧曰璜。圆中牙身玄外曰琮。《礼记王度》曰：“王者，有象君之德，燥不轻，湿不重，薄不浇，廉不伤，疵不掩，是以人君宝之。”天子之纯玉尺有二寸。公侯九寸，四玉一石也。伯、子、男俱三玉二石也。 \\n 五玉者各何施？盖以为璜以徵召，璧以聘问，璋以发兵，珪以信质，琮以起土功之事也。 \\n 珪以为信者何？珪者兑上，象物皆生，见于上也。信莫著于作见，故以珪为信，而见万物之始，莫不自洁。珪之为言洁也，上兑阳也，下方阴也。阳尊，故其礼顺备也。在位东方，阳见义于上也。 \\n 璧以聘问何？璧者，方中圆外，象地，地道安宁而出财物，故以璧聘问也。方中，阴德方也。圆外，阴系于阳也。阴德盛于内，故见象于内，位在中央。璧之为言积也，中央，故有天地之象，所以据用也。内方象地，外圆象天也。 \\n 璜所以徵召何？璜者，半璧，位在北方，北阴极而阳始起，故象半阴。阳气始施，徵召万物，故以徵召也。不象阴何？阳始物微，未可见。璜者，横也，质尊之命也。阳气横于黄泉，故曰璜。璜之为言光也，阳光所及，莫不动也。象君之威命所加，莫敢不从，阳之所施，无不节也。 \\n 璋以发兵何？璋半珪，位在南方，南方阳极而阴始起，兵亦阴也，故以发兵也。不象其阴何？阴始起物尚凝，未可象也。璋之为言明也，赏罚之道，使臣之礼，当章明也。南方之时，万物莫不章，故谓之璋。 \\n 琮以起土功发聚众何？琮之为言圣也，象万物之宗聚圣也，功之所成，故以起土功发众也。位西方，西方阳收功于内，阴出城于外，内圆象阳，外直为阴，外牙而内凑，象聚会也，故谓之琮。后夫人之财也。 \\n 五玉所施非一，不可胜条，略举大者也。 \\n 合符信者，谓天子执瑁以朝诸侯，诸侯执圭以觐天子。瑁之为言冒也，上有所覆，下有所冒。故《觐礼》曰：“侯氏执圭升堂。”《尚书大传》：“天子执瑁以朝诸侯。”又曰：“诸侯执所受圭与璧朝于天子，无过者复得其珪以归其拜，有过者留其圭，能正行者复还其珪。三年珪不复，少绌以爵。圭所以还何？以为琮信瑞也。璧所以留者，以财币尽辄更造。何以言之？《礼》曰：“圭造尺八寸。”有造圭，门得造璧也。公圭九寸，四玉一石。何以知不以玉为四，器石持为也？以《尚书》合言五玉也。 \\n 臣见君所以有贽何？贽者，质也，质己之诚，致己之悃幅也。王者缘臣子心以为之制，差其尊卑，以副其意也。公、侯以玉为贽者，玉取其燥不轻，湿不重，公之德全，轻以羔者，取其群不党。卿职在尽忠率下，不阿党也。大夫以雁为贽者，取其飞成行，列。大夫职在以奉命之适四方，动作当能自正以事君也。士以雉为贽者，取其不可诱之以食，慑之以威，必死不可生畜。士行威守节死义，不当移转也。《曲礼》曰：“卿羔、大夫以雁、士以雉为贽，庶人之贽匹，童子委贽而退。野外军中无贽，以缨、拾、矢可也。”言必有贽也。匹谓鹜也。 \\n 卿、大夫贽，古以麑鹿今以羔、雁何？以为古者质，取其内，谓得美草鸣相呼；今文取其外，谓羔跪乳、雁有行列也。《礼相见经》曰：“上大夫相见，以羔左顾右贽执麑。明古以麑鹿，今以羔也。卿、大夫贽变，君与士贽不变何？人君至尊，极美之物以为贽；士贱伏节死义，一介之道也，故不变。私相见亦有贽何？所以相尊敬，长和睦也。朋友之际，五常之道，有通财之义，振穷救急之意，中心好之，欲饮食之，故财币者所以副至意也。《礼士相见经》曰：“上大夫相见以雁。士冬以雉，夏以脯也。” \\n 妇人之制以枣栗暇修者，妇人无专制之义，御众之任，交接辞让之礼，职在供养馈食之间，其义一也。故后夫人以枣栗暇修者，凡内修阴也。又取其朝早起，栗战慄自正也。暇修者，脯也。故《春秋传》曰：“宗妇觌用币，非礼也。然则枣栗云乎？暇修云乎？” \\n 子见父无贽何？至亲也，见无时，故无贽。臣之事君以义合也，得亲供养，故质己之诚，副已之意，故有贽也。 \\n ○三正 \\n 王者受命必改朔何？明易姓，示不相袭也。明受之于天，不受之于人，所以变易民心，革其耳目，以助化也。故《丧服大传》曰：“王始起，改正朔、易服色、殊徽号、异器械、别衣服也。”是以禹舜虽继太平，犹宜改以应天。王者改作乐，必得天应而后作何？重改制也。《春秋瑞应传》曰：“敬受瑞应而王，改正朔，易服色。”《易》曰：“汤武革命，顺乎天而应乎民”也。 \\n 文家先改正、质家先改正，质家先伐何？改正者文，伐者质。文家先其文，质者先其质。《论语》曰：“予小子履，敢用玄牡，敢昭告于皇王后帝。”此汤伐桀告天以夏之牲也。《诗》云：“命此文王，于周于京。”此言文王改号为周，易邑为京也。又曰：“清酒既载，骍牡既备。”言文王之牲周骍。周尚赤也。 \\n 正朔有三何？本天有三统，谓三微之月也。明王者当奉顺而成之，故受命各统一正也，敬始重本也。朔者，苏也，革也，言万物革更于是，故统焉。《礼三正记》曰：“正朔三而改，文质再而复也。” \\n 三微者，何谓也？阳气始施，黄泉，万物动微而未著也。十一月之时，阳气始养根株，黄泉之下，万物皆赤。赤者，盛阳之气也，故周为天正，色尚赤也。十二月之时，万物始牙而白。白者阴气，故殷为地正，色尚白也。十三月之时，万物始达，孚由而出，皆黑，人得加功，故夏为人正，色尚黑。《尚书大传》曰：“夏以孟春月为正，殷以季冬月为正，周以仲冬月为正。夏以十三月为正，色尚黑，以平旦为朔。殷以十二月为正，色尚白，以鸡鸣为朔。周以十一月为正，色尚赤，以夜半为朔。”不以二月后为正者，万物不齐，莫适所统，故必以三微之月也。三正之相承，若顺连环也。孔子承周之弊，行夏之陆，知继十一月正者当用十三月也。 \\n 天道左旋，改正者右行何也？改正者，非改天道也，但改日月耳。日月右行，故改正亦右行也。 \\n 日尊于月，不言正日言正月何也？积日成月，物随月而变，故据物为正也。 \\n 天质地文，质者据质，文者据文，周反统天正何也？质文再而复，正朔三而改，三微、质文数不相配，故正不随质文也。 \\n 王者受命而起，或有所不改者何也？王者有改道之文，无改道之质。如君南面，臣北面，皮弁素积，声味不可变，哀戚不可改，百王不易之道也。 \\n 王者所以存二王之后何也？所以尊先王，通天下之三统也。明天下非一家之有，谨敬谦让之至也。故封之百里，使得服其正色，用其礼乐，永事先祖。《论语》曰：“夏礼吾能言之，杞不足征也；殷礼吾能言之，宋不足征也。”《春秋传》曰：“王者存二王之后，使服其正色，行其礼乐。”《诗》曰：“厥作祼将，常服黼哻。”言微子服殷之冠，助祭于周也。《周颂》曰：“有客有客，亦白其马。”此微子朝周也。二王之后若有圣德受命而王，当因其改之耶？天下之所安得受命耶，非其运次者。 \\n 王者，必一质一文何？以承天地，顺阴阳。阳之道极则阴道受，阴之道极则阳道受，明二阴二阳不能相继也。质法天、文法地而已，故天为质，地受而化之，养而成之，故为文。《尚书大传》曰：“王者一质一文，据天地之道。”《礼三正记》曰：“质法天，文法地也。”帝王始起，先质后文者，顺天下之道、本末之义、先后之序也。事莫不先有质性，乃后有文章也。 \\n ○三教 \\n 王者设三教何？承衰救弊，欲民反正道也。三王之有失，故立三教，以相指受。夏人之王教以忠，其失野，救野之失莫如敬。殷人之王教以敬，其失鬼，救鬼之失莫如文。周人之王教以文，其失薄，救薄之失莫如忠。继周尚黑，制与夏同。三者如顺连环，周而复始，穷则反本。 \\n 《乐稽耀嘉》曰：“颜回向三教变，虞夏何如？”曰：教者，所以追补败政，靡弊溷浊，谓之治也。舜之承尧，无为易也。”或曰：三教改易，夏后氏始。高宗亦承弊，所以不改教何？明子无改父之道也。何以知高宗不改之？以周之教承以文也。三教所以先忠者，行之本也。三教一体而分，不可单行，故王者行之有先后。何以言三教并施、不可单行也？以忠、敬、文无可去者也。 \\n 教所以三何？法天、地、人，内忠外敬，文饰之，故三而备也。即法天、地、人，各何施？忠法人，敬法地，文法天。人道主忠，人以至道教人，忠之至也；人以忠教，故忠为人教也。地道谦卑，天之所生，地敬养之，以敬为地教也。 \\n 教者，何谓也？教者，效也。上为之，下效之，民有质朴，不教而成。故《孝经》曰：“先王见教之可以化民。”《论语》曰：“不教民战，是谓弃之。”《尚书》曰：“以教祗德。”《诗》云：“尔之教矣，欲民斯效。” \\n 忠形于悃诚，故失野；敬形于祭祀，故失鬼；文形于饰儿，故失薄。 \\n 夏后氏用明器，殷人用祭器，周人兼用之何？谓曰：夏后氏教以忠，故先明器，以夺孝子之心也。殷教以敬，故先祭器，敬之至也。周人教以文，故兼用之，周人意至文也。孔子曰：“之死而致死之，不仁而不可为也；之死而致生之，不知而不可为也。”故有死道焉，以夺孝子之心也；有生道焉，使人勿倍也。故竹器不成用，木器不成斫，瓦器不成沫，琴瑟张而不平，竽笙备而不和，有钟磬而无簨虡县，示备物而不可用也。孔子曰：“为明器者善，为俑者不仁。涂车羞灵，自古有之。言今古皆然也。” \\n ○三纲六纪 \\n 三纲者何谓也？谓君臣、父子、夫妇也。六纪者，谓诸父、兄弟、族人、诸舅、师长、朋友也。故君为臣纲，夫为妻纲。又曰：“敬诸父兄，六纪道行，诸舅有义，族人有序，昆弟有亲，师长有尊，朋友有旧。”何谓纲纪？纲者，张也；纪者，理也。大者为纲，小者为纪，所以张理上下，整齐人道也。人皆怀五常之性，有亲爱之心，是以纲纪为化，若罗纲之有纪纲而万目张也。《诗》云：“亹亹我王，纲纪四方。” \\n 君臣，父子，夫妇，六人也，所以称三纲何？一阴一阳谓之道。阳得阴而成，阴得阳而序，刚柔相配，故六人为三纲。 \\n 三纲法天、地、人，六纪法六合。君臣法天，取象日月屈信归功天也。父子法地，取象五行转相生也。夫妇法人，取象人合阴阳有施化端也。六纪者为三纲之纪者也。师长君臣之纪也，以其皆成己也；诸父兄弟父子之纪也，以其有亲恩连也；诸舅朋友夫妇之纪也，以其皆有同志为纪助也。 \\n 君臣者，何谓也？君，群也，下之所归心；臣者，繵坚也，属志自坚固。《春秋传》曰：“君处此，臣请归也。” \\n 父子者，何谓也？父者，矩也，以法度教子；子者，孳孳无已也。故《孝经》曰：“父有争子，则身不陷于不义。”夫妇者，何谓也？夫者，扶也，以道扶接也；妇者，服也，以礼屈服。《昏礼》曰：“夫亲脱妇之缨。”《传》曰：“夫妇判合也。”朋友者，何谓也？朋者，党也；友者，有也。《礼记》曰：“同门曰朋，同志曰友。”朋友之交，近则谤其言，远则不相讪。一人有善，其心好之；一人有恶，其心痛之。货则通而不计，共忧患而相救。生不属，死不托。故《论语》曰：“子路云：‘愿车马衣轻裘，与朋友共敝之。’”又曰：“朋友无所归，生于我乎，死于我乎殡。”朋友之道，亲存不得行者二：不得许友以其身，不得专通财之恩。友饥则白之于父兄，父兄许之，乃称父兄与之，不听则止。故曰：友饥为之减餐，大寒为之不重裘。故《论语》曰：“有父兄在，如之何其闻斯行之也！” \\n 男称兄弟，女称姊妹何？男女异姓，故别其称也。何以言之？《礼亲属记》曰：“男子先生称兄，后生称弟；女子先生为姊，后生为妹。”父之昆弟不俱谓之世叔，父之女昆弟俱谓之姑，何也？以为诸父曰内，亲也，故别称之也；姑当外适人，疏，故总言之也。至姊妹亦当外适人，所以别诸姊妹何？以为事诸姑礼等，可以外出又同，故称略也；至姊妹虽欲有略之，姊尊妹卑，其礼异也。《诗》云：“问我诸姑，遂及伯姊。”谓之舅姑者何？舅者，旧也；姑者，故也。旧、故之者，老人之称也。谓之姊妹何？姊者，咨也；妹者，末也。谓之兄弟何？兄者，况也；况父法也；弟者，悌也，心顺行笃也。称夫之父母谓之舅姑何？尊如父而非父者，舅也；亲如母而非母者，姑也。故称夫之父母为舅姑也。 \\n  \\n   \\n  "}
{"章节": "●卷八", "正文": "  \\n ●卷八 \\n 　 \\n  \\n ○性情 \\n 性情者，何谓也？性者，阳之施；情者，阴之化也。人禀阴阳气而生，故内怀五性六情。情者，静也，性者，生也，此人所禀六气以生者也。故《钩命决》曰：“情生于阴，欲以时念也；性生于阳，以就理也。阳气者仁，阴气者贪，故情有利欲，性有仁也。” \\n 五性者何？谓仁、义、礼、智、信也。仁者，不忍也，施生爱人也；义者，宜也，断决得中也；礼者，履也，履道成文也；智者，知也，独见前闻，不惑于事，见微者也；信者，诚也，专一不移也。故人生而应八卦之体，得五气以为常，仁、义、礼、智、信是也。六情者，何谓也？喜、怒、哀、乐、爱、恶谓六情，所以扶成五性。性所以五，情所以六者何？人本含六律五行气而生，故内有五藏六府，此情性之所由出入也。《乐动声仪》曰：“官有六府，人有五藏。” \\n 五藏者何也？谓肝、心、肺、肾、脾也。肝之为言干也；肺之为言费也，情动得序；心之为言任也，任于恩也；肾之为言写也，以窍写也；脾之为言辨也，所以积精禀气也。五藏，肝仁，肺义，心礼，肾智，脾信也。 \\n 肝所以仁者何？肝，木之精也；仁者，好生。东方者阳也，万物始生，故肝象木，色青而有枝叶。目为之候何？目能出泪而不能内物，木亦能出枝叶不能有所内也。 \\n 肺所以义者何？肺者，金之精；义者，断决。西方亦金，成万物也，故肺象金，色白也。鼻为之候何？鼻出入气，高而有窍，山亦有金石累积，亦有孔穴，出云布雨以润天下，雨则云消，鼻能出纳气也。 \\n 心所以为礼何？心，火之精也。南方尊阳在上，卑阴在下，礼有尊卑，故心象火，色赤而锐也，人有道尊，天本在上，故心下锐也。耳为之候何？耳能遍内外、别音语，火照有似于礼，上下分明。 \\n 肾所以智何？肾者，水之精。智者，进而止无所疑惑。水亦进而不惑，北方水，故肾色黑；水阴，故肾双。窍为之候何？窍能泻水，亦能流濡。 \\n 脾所以信何？脾者，土之精也。土尚任养万物为之象，生物无所私，信之至也。故脾象土，色黄也。口为之候何？口能啖尝，舌能知味，亦能出音声，吐滋液。 \\n 故《元命苞》曰：“目者肝之使，肝者木之精，苍龙之位也。鼻者肺之使，肺者金之精，制割立断。耳者心之候，心者火之精，上为张星。阴者肾之写，肾者水之精，上为虚危。口者脾之门户，脾者土之精，上为北斗，主变化者也。”或曰：口者心之候，耳者肾之候。或曰：肝系于目，肺系于鼻，心系于口，脾系于舌，肾系于耳。 \\n 六府者，何谓也？谓大肠、小肠、胃、膀胱、三焦、胆也。府者，谓五藏宫府也。故《礼运》记曰：“六情所以扶成五性也。” \\n 胃者，脾之府也，脾主禀气；胃者，谷之委也，故脾禀气也。 \\n 膀胱者，肾之府也。肾者，主泻，膀胱常能有热，故先决难也。 \\n 三焦者，包络府也。水谷之道路，气之所终始也。故上焦若窍，中焦若编，下焦若渎。 \\n 胆者，肝之府也。肝者，木之精也，主仁。仁者不忍，故以胆断也，是以肝胆二者必有勇也。肝胆异趣，何以知相为府也？肝者，木之精也，木之为言牧也，人怒无不色青目腋张者，是其效也。 \\n 小肠、大肠，心肺之府也，主礼义，礼义者有分理，肠之大小相承受也。肠为心肺主，心为皮体主，故为两府也。目为心视，口为心谈，耳为心听，鼻为心嗅，是其支体主也。 \\n 喜在西方，怒在东方，好在北方，恶在南方，哀在下，乐在上何？以西方万物之成，故喜；东方万物之生，故怒；北方阳气始施，故好；南方阴气始起，故恶；上多乐，下多哀也。 \\n 魂魄者，何谓也？魂犹伝伝也，行不休于外也。主于情。魄者，迫然著人主于性也。魂者，芸也，情以除秽；魄者，白也，性以治内。 \\n 精神者，何谓也？精者，静也，太阴施化之气也。象火之化，任生也，神者恍惚，太阴之气也，间松云支体，万化之本也。 \\n ○寿命 \\n 命者，何谓也？人之寿也，天命己使生者也。命有三科以记验：有寿命以保度，有遭命以遇暴，有随命以应行。习寿命者，上命也，若言文王受命唯中身，享国五十年。随命者，随行为命，若言怠弃三正，天用剿绝其命矣。又欲使民务仁立义，无滔天。滔天则司命举过，言则用以弊之。遭命者逢世残贼，若上逢乱君，下必灾变暴至，夭绝人命，沙鹿崩于受邑是也。 \\n 冉伯牛危言正行而遭恶疾，孔子曰：“命矣夫！斯人也而有斯疾也！夫子过郑与弟子相失独立郭门外，或谓子贡曰：东门有一人，其头似尧，其颈似皋繇，其肩似子产，然自腰以下不及禹三寸，儡儡如丧家之狗，子贡以告孔子，孔子喟然而笑，曰：“形状未也，如丧家之狗。然哉乎，然哉乎。” \\n ○宗族 \\n 宗者，何谓也？宗尊也，为先祖主也，宗人之所尊也。《礼》曰：“宗人将有事，族人皆侍。”圣者所以必有宗何也？所以长和睦也。大宗能率小宗；小宗能率群弟，通于有无，所以纪理族人者也。宗其为始祖后者为大宗，此百世之所宗也。宗其为高祖后者，五世而迁者也，高祖迁于上，宗则易于下。”宗其为曾祖后者为曾祖宗，宗其为祖后者为祖宗，宗其为父后者为父宗。以上至高祖皆为小宗，以其转迁，别于大宗也。别子者，自为其子孙为祖，继别也，各自为宗。小宗有四，大宗有一，凡有五。宗人之亲，所以备矣。诸侯夺宗，明尊者宜之。大夫不得夺宗何？曰：诸侯世世传子孙，故夺宗；大夫不传子孙，故不宗也。《丧服经》曰：“大夫为宗子。”不言诸侯为宗子也。 \\n 族者何也？族者，凑也，聚也，谓恩爱相流凑也。生相亲爱，死相哀痛，有会聚之道，故谓之族。《尚书》曰：“以亲九族。” \\n 族所以九何？九之为言究也，亲疏恩爱究竟也，谓父族四，母族三，妻族二。父族四者，谓父之姓一族也，父女昆弟适人有子为二族也，身女昆弟适人有子为三族也，身女子适人有子为四族也；母族三者，母之父母一族也，母之昆弟二族也，母昆弟子三族也；母昆弟者男女皆在外亲，故合言之。妻族二者，妻之父为一族，妻之母为二族，妻之亲略故父母各一族。《礼》曰：“惟氏三族之不虞。”《尚书》曰：“以亲九族，义同也。”一说合言九族者，欲明尧时俱三也，礼所以独父族四何？欲言周承二弊之后，民人皆厚于末，故兴礼母族，妻之党废，礼母族父之族，足以贬妻族，以附父族也。或言九者，据有交接之恩也。若“邢侯之姊，覃公惟私”也。言四者，据有服耳，不相害所异也。 \\n ○姓名 \\n 人所以有姓者何？所以崇恩爱、厚亲亲、远禽兽、别婚姻也。故世别类，使生相爱，死相哀，同姓不得相娶，皆为重人伦也。姓生也，人所禀天气所以生者也。《诗》云：“天生民。”《尚书》曰：“平章百姓。”姓所以有百者何？以为古者圣人吹律定姓，以纪其族。人含五常而生，声有五音，宫、商、角、徵、羽，转而相杂，五五二十五，转生四时，故百而异也。气殊音悉备，故殊百也。 \\n 所以有氏者何？所以贵功德，贱伎力。或氏其官，或氏其事。闻其氏即可知，其所以勉人为善也。或氏王父字何？所以别诸侯之后，为兴灭国、继绝世也。诸侯之子称公子，公子之子称公孙，公孙之子各以其王父字为氏。故鲁有仲孙、季，楚有昭、屈原，齐有高国、崔立氏三，以知其为子孙也。王者之后二称王子，兄弟立而皆封也。或曰王孙上称王孙也。尧知命，表稷、契，赐生子、姓，皋陶典刑不表姓，言天任德远刑。”禹姓姒氏，祖以亿生。殷姓子氏，祖以玄鸟子也。周姓姬氏，祖以履大人迹生也。 \\n 人必有名何？所以吐情自纪，尊事人者也。《论语》曰：“名不正，则言不顺。” \\n 三月名之何？天道一时，物有变，人生三月，目煦亦能笑，与人相更答，故因其始有知而名之。故《礼服传》曰：“子生三月，则父名之于祖庙。”于祖庙者，谓子之亲庙也，明当为宗庙主也。 \\n 一说名之于燕寝。名者，幼小卑贱之称也，寡略，故于燕寝。《礼内则》曰：“子生，君沐浴朝服，夫人亦如之。立于阼阶西南，世妇抱子，升自西阶，君命之士。嫡子执其右手，庶子抚其首。君曰‘钦有帅’，夫人曰‘记有成’。告于四境。”四境者，所以遏绝萌芽，禁备未然。故《曾子问》曰：“世子生，三月以名，告于祖祢。”《内则》记曰：“以名告于山川、社稷、四境，天子太子使士负子于南郊。” \\n 以桑弧蓬矢六射者何也？此男子之事也，故先表其事，然后食其禄。必桑弧何？桑者，相逢接之道也。《保傅》曰：“天子生，举之以礼，使士负之者何，齐肃端绥，之郊见于天。”《韩诗内传》曰：“太子生，以桑弧蓬矢六，射上下四方。”明当有事天地四方也。 \\n 殷以生日名子何？殷家质，故直以生日名子也。以《尚书》道殷家太甲、帝武丁也。于臣民亦得以生日名子何？亦不止也，以《尚书》道殷臣有巫咸，有祖己也。何以知诸侯不象王者以生日名子也？以太王名亶甫、王季名历，此殷之诸侯也。《易》曰“帝乙”，谓成汤。帝乙谓六代孙也。 \\n 汤生于夏世，何以用甲乙为名？曰：汤王后乃更变名，子孙法耳。本名履，故《论语》曰：“予小子履。”履，汤名也。 \\n 不以子丑何？曰：甲乙者，干也；子丑者，枝也。干为本，本质，故以甲乙为名也。 \\n 名或兼或单何？示非一也。或听其声，以律定其名；或依事、旁其形。故名或兼或单也。依其事者，若后稷是也。弃之，因名为弃也。旁其形者，孔子首类国尼丘山，故名为丘。 \\n 或旁其名为之字者，闻名即知其字，闻字即知其名，若名赐字，子贡名鲤，字伯鱼。 \\n 《春秋》讥二名何？所以讥者乃谓其无常者也，若乍为名，禄甫元言武庚名。 \\n 不以日月山川为名者，少贱卑己之称也，臣子当讳为物示通故避之也。 \\n 《礼》曰：“二名不偏讳，逮事父母则讳王父母，不逮父母则不讳王父母也。君前不讳讳，诗书不讳，临文不讳，郊庙中不讳。”又曰：“君前臣名，父前子名”谓大夫名卿、弟名兄也。明不敢讳于尊者之前也。太古之时，所不讳者何？尚质也，故臣子不言其君父之名。故《礼记》曰：“朝日上值，不讳，正天名也。” \\n 人所以十月而生者何？人，天子之也，经天地之数五，故十月而备，乃成人也。 \\n 人生所以位何？本一干而分，得气异息，故泣，重离母之义也。《尚书》曰：“启呱呱而泣也。” \\n 人拜所以自名何？所以立号自纪礼拜。自后不自名何？备阴阳也。 \\n 人所以相拜者何？所以表情见意屈节卑体，尊事人者也，拜之言服也。 \\n 所以必再拜何？法阴阳也。《尚书》曰：“再拜稽首也。”必稽首何？敬之至也。头至地何？以言首谓头也，《礼》曰：“首有疡则沐。” \\n 所以先拜首后稽首何？名顺其文质也。《尚书》曰：“周公拜首稽首。” \\n 人所以有字何？冠德明功，敬成人也。故《礼士冠经》曰：“宾北面，字之曰伯某甫。”又曰：“冠而字之。”敬其名也。所以五十乃称伯仲者，五十知天命、思虑定也，能顺四时长幼之序，故以伯仲号之。《礼檀弓》曰：“幼名，冠字，五十乃称伯仲。”《论语》曰：“五十而知天命。” \\n 称号所以有四何？法四时用事先后，长幼兄弟之象也，故以时长幼号曰伯、仲、叔、季也。伯者，长也，伯者子最长，迫近父也。仲者，中也。叔者，少也。季者，幼也。适长称伯，伯禽是也。庶长称孟，以鲁大夫孟氏。 \\n 男女异长，各自有伯仲，法阴阳各自有终始也。《春秋传》曰：“伯姬者何？内女称也。”妇人十五称伯仲何？妇人值，少变。阴阳道促，蚤成。十五通乎织纟任之事，思虑定，故许嫁笄而字。故《礼经》曰：“女子十五许嫁，笄。礼之称字之。“妇姓以配字何？明不娶同姓也，故《春秋》曰：“伯姬归于宋。”姬者，姓也。 \\n 值字所以于仲春何？值者亲，故近于仲；文子尊尊，故于伯仲之时物尚值，叔之时物失之章，即如是，周有八士。《论语》曰：“伯达，伯适，仲突，仲忽，叔夜，叔夏，季随，季騧”，积于叔何？盖以两两俱生故也。不积于伯，季，明其无二也。 \\n 文王十子，《诗传》曰：“伯邑考，武王发，周公旦，管叔鲜，蔡叔铎，成叔处，霍叔武，康叔封，南季载。”载所以或上其叔何也？管、蔡、霍、成、康、南，皆采也，故上置叔上。伯邑叔震也，以独无乎？盖以为大夫者，不是采地也。 \\n ○天地 \\n 天者何也？天之为言镇也，居高理下，为人镇也。地者，易也。言养万物怀任，交易变化也。 \\n 始起之天，始起先有太初，后有太始，形兆既成，名曰太素。混沌相连，视之不见，听之不闻，然后剖判清浊。既分，精出曜布，度物施生。精者为三光，号者为五行。行生情，情生汁中，汁中生神明，神明生道德，道德生文章。故《乾凿度》云：“太初者，气之始也。太始者，形兆之始也；太素者，质之始也。阳唱阴和，男行妇随也。” \\n 天道所以左旋、地道右周何？以为天地动而不别，行而不离。所以左旋、右周者，犹君臣、阴阳相对之义。 \\n 男女总名为人，天地所以无总名何？曰：天圆地方，不相类，故无总名也。 \\n 君舒臣疾，卑者宜劳，天所以反常行何？以为阳不动，无以行其教；阴不静，无以成其化。虽终日乾乾，亦不离其处也。故《易》曰：“终日乾乾，反覆道也。” \\n ○日月 \\n 天左旋，日、月、五星右行何？日、月、五星比天为阴，故右行。右行者，犹臣对君也。《含文嘉》曰：“计日月，右行也。”《刑德放》曰：“日月东行。” \\n 而日行迟，月行疾何？君舒臣劳也。日日行一度，月日行十三度十九分度之七。《感精符》曰：“三纲之义，日为君，月为臣也。”日月所以悬昼夜者何？助天行化，照明下地。故《易》曰：“悬象著明，莫大乎日月。” \\n 日之为言实也，常满有节。月之为言阙也，有满有阙也。所以有缺何？归功于日也。八日成光，二八十六日转而归功，晦至朔旦，受符复行。故《援神契》曰：“月三日成魄也。”所以名之为星何？星者，精也，据日节言也。一日一夜适行一度，一日夜为一日，剩复分天为三十六度，周天三百六十五度四分度之一。日月径千里也。 \\n 所以必有昼夜何？备阴阳也。日照昼，月照夜。日所以有长短何？阴阳更相用事也，故夏节昼长，冬节夜长。夏日宿在东井，出寅入戌；冬日宿在牵牛，出辰入申。 \\n 月小大何？天道左旋，日月东行。日日行一度，月日行十三度，月及日为一月，至二十九日未及七度，即三十日者过行七度。日不可分，故月乍大小，明有阴阳也。故《春秋》曰：“九月庚戌朔，日有食之。”“十月庚辰朔，日有食之。”此三十日也。又曰：“七月甲子朔，日有食之。”“八月癸已朔日有食之。”此二十九日也。 \\n 月有闰余何？周天三百六十五日度四分度之一，岁十二月，日过十二度，故三年一闰，五年再闰，明阴不足，阳有余也，故《谶》曰：“闰者阳之余。” \\n ○四时 \\n 所以名为岁何？岁者，遂也。三百六十六日一周天，万物毕死，故为一岁也。《尚书》曰：“期三百有六旬有六日，以闰月定四时，成岁。” \\n 春夏秋冬。时者，期也，阴阳消息之期也。四时天异名何？天尊各据其盛者为名也。春秋物变盛，冬夏气变盛。春曰苍天，夏曰昊天，秋曰天，冬曰上天。《尔雅》曰：“一说春为苍天等是也。”四时不随正朔变何？以为四时据物为名，春当生，冬当终，皆以正为时也。 \\n 或言岁，或言载，或言年何？言岁者，以纪气物，帝王共之，据曰为岁。《春秋》曰：“元年正月。”“十有二月朔。”有朔有晦，知据月断为言年。载之言成也，载成万物，终始言之也。二帝言载，三王言年，皆谓窥窬。故《尚书》曰：“三载四海遏密八音。”谓二帝也。又曰：“谅阴三年。”谓三王也。《春秋传》曰：“三年之丧，其实二十五月。”知阙■〈门外员内〉。 \\n 日言夜，月言晦，月言朔，日言朝何？朔之言苏也，明消更生，故言朔。日昼见夜藏，有朝夕，故言朝也。 \\n ○衣裳 \\n 圣人所以制衣服何？以为絺■〈恡，糹代忄〉蔽形，表德劝善，别尊卑也。所以名为衣裳何？衣者，隐也；裳者，障也。所以隐形自障闭也。《易》曰：“黄帝尧舜垂衣裳而天下治。”何以知上为衣下为裳？以其先言衣也。《诗》曰：“褰裳涉溱。”所以合为衣也。《弟子职》言“抠衣而降也。”名为衣何？上兼下也。 \\n 独以羔裘何？取轻暖。因狐死首丘，明君子不忘本也。羔者取跪乳逊顺也。故天子狐白，诸侯狐黄，大夫狐苍，士羔裘，亦因别尊卑也。 \\n 所以必有绅带者，示谨敬自约整。缋缯为结于前，下垂三分，身半，绅居二焉。必有鞶带者，示有事也。 \\n 所以必有佩者，《论语》曰：“去丧，无所不佩。”天子佩白玉，诸侯佩山玄玉，大夫佩水苍玉，士佩瓀珉石。佩即象其事。若农夫佩其耒耜，工匠佩其斧斤，妇人佩其鍼镂，何以知妇人亦佩玉？《诗》云：“将翱将翔，佩玉将将。彼美孟姜，德音不忘。” \\n ○五刑 \\n 圣人治天下，必有刑罚何？所以佐德助治，顺天之度也。故悬爵赏者，示有劝也；设刑罚者，明有所惧也。刑所以五何？法五行也。科条三千者，应天地人情也。五刑之属三千，大辟之属二百，宫辟之属三百，腓辟之属五百，劓、墨辟之属各千。张布罗众，非五刑不见。劓、墨何，其下刑者也。腓者其膑。宫者，女子淫，执置宫中，不得出也；丈夫淫，割去其势也。大辟者，谓死也。 \\n 刑不上大夫何？尊大夫。礼不下庶人，欲勉民使至于士。故礼为有知制，刑为无知设也。庶人虽有千金衣币，不得服。刑不上大夫者，据礼无大夫刑。或曰：挞笞之刑也。礼不及庶人者，谓酬酢之礼也。 \\n ○五经 \\n 孔子所以定《五经》者何？以为孔子居周之末世，王道陵迟，礼乐废坏，强陵弱，众暴寡，天子不敢诛，方伯不敢伐。闵道德之不行，故周流应聘，冀行其圣德。自卫反鲁，自知不用，故追定《五经》以行其道。故孔子曰：“《书》曰：“孝乎，惟孝，友于兄弟，施于有政。是以为政也。”孔子未定《五经》如何？周衰道失，纲散纪乱，五教废坏，故五常之经咸失其所，象《易》失理，则阴阳万物失其性而乖。设法谤之言，并作《书》三千篇，作《诗》三百篇，而歌谣怨诽也。 \\n 已作《春秋》，后作《孝经》何？欲专制正。于《孝经》何？夫孝者，自天子下至庶人，上下通《孝经》者。夫制作礼乐，仁之本，圣人道德已备，弟子所以复记《论语》何？见夫子遭事异变，出之号令，失法。 \\n 文王所以演《易》何？文王受王不率仁义之道，失为人法矣，己之调和阴阳尚微，故演《易》，使我得卒，至于太平。日月之光明则如《易》矣。 \\n 伏羲作八卦何？伏羲始王天下，未有前圣法度，故仰则观象于天，俯则察法于地，观鸟兽之文与地之宜。近取诸物，于是始作八卦，以通神明之德，以象万物之情也。 \\n 经所以有五何？经，常也。有五常之道，故曰《五经》：《乐》仁、《书》义、《礼》礼、《易》智、《诗》信也。人情有五性，怀五常，不能自成，是以圣人象天五常之道而明之，以教人成其德也。 \\n 《五经》何谓？谓《易》、《尚书》、《诗》、《礼》、《春秋》也？《礼解》曰：“温柔宽厚，《诗》教也；疏通知远，《书》教也；广博易良，《乐》教也；洁静精微，《易》教也；恭俭庄敬，《礼》教也；属词比事，《春秋》教也。” \\n 《春秋》何常也？则黄帝已来何以言之？《易》曰：“上古结绳以治，后世圣人易之以书契，百官以理，万民以察。”后世圣人者谓五常也。《传》曰：“三王百世计神元书，五帝之受录图，世史记从政录帝魁已来，除礼乐之书三千二百四十篇也。” \\n  \\n   \\n  "}
{"章节": "●卷九", "正文": "  \\n ●卷九 \\n 　 \\n  \\n ○嫁娶 \\n 人道所以有嫁娶何？以为情性之大，莫若男女。男女之交，人情之始，莫若夫妇。《易》曰：“天地氤氲，万物化淳。男女称精，万物化生。”人承天地施阴阳，故设嫁娶之礼者，重人伦、广继嗣也。《礼保傅》记曰：“谨为子嫁娶，必择世有仁义者。” \\n 礼男娶女嫁何？阴卑不得自专，就阳而成之，故《传》曰：“阳倡阴和，男行女随。” \\n 男不自专娶，女不自专嫁，必由父母，须媒妁何？远耻防淫佚也。《诗》云：“娶妻如之何？必告父母。”又曰：“娶妻如之何？匪媒不得。” \\n 男三十而娶，女二十而嫁，阳数奇，阴数偶。男长女幼者，阳舒，阴促。男三十，筋骨坚强，任为人父；女二十，肌肤充盛，任为人母。合为五十，应大衍之数，生万物也。故《礼内则》曰：“男五十壮有室，女二十壮而嫁。” \\n 七岁之阳也，八岁阴也，七八十五阴阳之数备，有相偶之志。故《礼记》曰：“女子十五许嫁，笄而字。”礼之称字，阴系于阳，所以专一之节也。阳尊无所系，二十五系者，就阴节也。阳舒而阴促。三十数三终，奇，阳节也。二十数再终，偶，阴节也。阳小成于阴，大成于阳，故二十而冠，三十而娶。阴小成于阳，大成于阴，故十五而笄，二十而嫁也。 \\n 一说《春秋梁传》曰：“男二十五系，女十五许嫁，感阴阳也。”阳数七，阴数八，男八岁毁齿，女七岁毁齿。阳数奇三，三八二十四，加一为五而系心也；阴数偶，再成十四，四加一为五，故十五许嫁也。各加一者，明专一系心。所以系心者何？防其淫佚也。 \\n 《礼》曰：“女子十五许嫁。纳采、问名、纳吉、请期、亲迎，以雁贽。纳徵曰玄纁，故不用雁。”贽用雁者，取其随时南北，不失其节，明不夺女子之时也。又取飞成行、止成列也，明嫁娶之礼，长幼有序，不相逾越也。又婚礼贽不用死雉，故用雁也。纳徵，玄纁、束帛、离皮，玄三法天，纁二法地也，阳奇阴偶，明阳道之大也。离皮者，两皮也，以为庭实。庭实，偶也。《礼昏经》曰：“纳采、问名、纳吉、请期、亲迎，皆用雁。纳徵束帛、离皮。” \\n 纳徵词曰：“吾子有加命，贶室某也。有先人之礼，离皮、束帛，使某请纳徵。”上某者声名也，下次某者使人名也。女之父曰：“吾子顺先典，贶某重礼，某不敢辞，敢不承命！” \\n 纳采词曰：“吾子有惠，贶贶室某，某有先人之礼，使某也请纳采。”对曰：“某之子蠢愚，又不能教，吾子命之，某不敢辞。” \\n 天子下至士，必亲迎授绥者何？以阳下阴也，欲得其欢心，示亲之心也。夫亲迎轮三周，下车曲顾者，防淫佚也。《诗》云：“文定厥祥，亲迎于渭。造舟为梁，不显其光。”《礼昏经》曰：“宾升，北面奠雁，再拜拜手稽首，降出。妇从房中也，从降自西阶。揖御妇车，授绥。” \\n 遣女于祢庙者，重先人之遗支体也，不敢自专，故告祢也。父母亲男女何？亲亲之至也。父曰：“诫之，敬之，夙夜无违命。”女必有端绣衣若笄之。母施襟结曰：“勉之，敬之，夙夜无违宫事。”父诫于阼阶，母诫于西阶，庶母及门内施鞶，祭紬以母之命，命曰：“敬恭听尔父母言，夙夜无愆。”视衿鞶。祭去不辞，诫不诺者，盖耻之，重去也。 \\n 《礼》曰：“嫁女之家，不绝火三日，思相离也。娶妇之家，三日不举乐，思嗣亲也。”感亲年衰老代至也。《礼》曰：“婚礼不贺，人之序也。” \\n 授绥，姆辞曰：“未教，未乞与为礼也。”始亲迎，于词曰：“吾子命某以兹初昏，使某将请承命。”主人曰：“某故敬具以酒。”父命醮子，遣之迎，命曰：“往迎尔相，承我宗事，率以敬先妣之嗣，若则有常。”子曰：“诺，惟恐不堪，不敢忘命。” \\n 娶妻不先告庙到者，示不必安也。婚礼请期，不敢必也。妇入三月，然后祭行。舅姑既殁，亦妇入三月，奠采于庙。三月一时，物有成者，人之善恶可得知也。然后可得事宗庙之礼。曾子曰：“女未庙见而死，归葬于女氏之党，示未成妇也。” \\n 嫁娶必以春者？春天地交通，万物始生，阴阳交接之时也。《诗》云：“士如归妻，迨冰未泮。”《周官》曰：“仲春之月，合会男女。令男三十娶，女二十嫁。”《夏小正》曰：“二月，冠子娶妇之时。” \\n 夫有恶行，妻不得去者，地无去天之义也。夫虽有恶，不得去也。故《礼郊特牲》曰：“一与之齐，终身不改。”悖逆人伦，杀妻父母，废绝纲纪，乱之大者，义绝乃得去也。 \\n 天子、诸侯，一娶九女者何？重国广继嗣也。适也者何？法地有九州，承天之施，无所不生也。娶九女，亦足以成君施也。九而无子，百亦无益也。《王度记》曰：“天子，一娶九女。”《春秋公羊传》曰：“诸侯娶一国，则二国往媵之，以侄娣从之。”侄者何？兄之子也。娣者何？女弟也。 \\n 或曰：天子娶十二女，法天有十二月，万物必生也。必一娶何？防淫泆也，为其弃德嗜色，故一娶而已，人君无再娶之义也。 \\n 备侄娣从者，为其必不相嫉妒也。一人有子，三人共之，若己生之。不娶两娣何？博异气也。娶三国女何？广异类也。恐一国血脉相似，俱无子也。侄娣年虽少，犹从适人者，明人者。明人君无再娶之义也。还待年于父母之国，未任答君子也。《诗》云：“侄娣从之，祁祁如云。韩侯顾之，烂其盈门。”《公羊传》曰：“叔姬归于纪。”明待年也。二国来媵，谁为尊者？大国为尊，国等以德，德同以色。质家法天尊左，文家法地尊右。 \\n 所以不聘妾何？人有子孙，欲尊之义，义不可求人以为贱也。《春秋传》曰：“二国来媵。”可求人为士，不可求人为妾何？士即尊之渐，贤，不止于士，妾虽贤，不得为適。 \\n 娶妻卜之何？卜女之德，知相宜否。《昏礼经》曰：“将加诸卜，敢问女为谁氏也。” \\n 人君及宗子父母，自定娶者，卑不主尊，贱不主贵，故自定之也。《昏礼经》曰：“亲皆没，己聘命之。”《诗》云：“文定厥祥，亲迎于渭。” \\n 大夫功成受封，得备八妾者，重国广继嗣也。不更聘大国者，不忘本適也。故《礼》曰：“纳女于诸侯，曰：备扫洒。”天子、诸侯之世子，皆以诸侯礼娶，与君同，示无再娶之义也。 \\n 王者之娶，必先选于大国之女，礼仪备，所见多。《诗》云：“大邦有子，伣天之妹。文定厥祥，亲迎于渭。”明王者必娶大国也。《春秋》曰：“纪侯来朝。”纪子以嫁女于天子，故增爵称侯，至数十年之间，纪侯无他功，但以子为天王后，故爵称侯。知虽小国者必封以大国，明其尊所不臣也。王者娶及庶人者何？开天下之贤示不遗善也。故《春秋》曰：“纪侯来朝。”文加为侯，明封之也，先封之，明不与圣人交礼也。 \\n 女行亏缺而去其国，如之何以封为诸侯比例矣。诸侯所以不得自趣国中何？诸侯不得专封，义不可臣其父母。《春秋传》曰：“宋三代无大夫，恶其内娶也。” \\n 不娶同姓者，重人伦，防淫泆，耻与禽兽同也。《论语》曰：“君娶于吴为同姓，谓之吴孟子。”《曲礼》曰：“买妾不知姓则卜之。”外属小功已上亦不得娶也，以《春秋传》曰：“讥娶母党也。” \\n 王者嫁女必使同姓诸侯主之何？婚礼贵和，不可相答，为伤君臣之义，亦欲使女不以天子尊乘诸侯也。《春秋传》曰：“天子嫁女于诸侯，必使诸侯同姓者主之；诸侯嫁女于大夫，使大夫同姓者主之。”以其同宗共祖可以主亲也，故使摄父事。不使同姓卿主之何？尊加诸侯，为威厌不得舒也。 \\n 不使同姓诸侯就京师主之何？诸侯亲迎入京师，当朝天子，为礼不兼。《春秋传》曰：“筑王姬观于外。”明不往京师也。 \\n 所以必更筑观者何？尊之也，不于路寝，路寝本所以行政处，非妇人之居也。小寝则嫌群公子之舍则已卑矣，故必改筑于城郭之内。《传》曰：“筑之，礼也。于外，非礼也。” \\n 卿、大夫一妻二妾者何？尊贤重继嗣也。不备侄娣何？北面之臣贱，不足尽执人骨肉之亲。《礼服经》曰：“贵臣贵妾。”明有卑贱妾也。士一妻何？下卿大夫礼。《丧服小记》曰：“士妾有子，则为之缌。” \\n 聘嫡夫往而死，媵当往否乎？人君不再娶之义也。天命不可保，故一娶九女。以《春秋》伯姬卒，时娣季姬更嫁鄫，《春秋》讥之。適夫人死后更立夫人者，不敢以卑贱承宗庙。自立其娣者，尊大国也。《春秋传》曰：“叔姬归于纪。”叔姬者，伯姬之娣也。伯姬卒，叔姬升于嫡，《经》不讥也。或曰：嫡死不复更立，明嫡无二，防篡煞也。祭宗庙摄而已。以礼不聘为妾，明不升。 \\n 《曾子问》曰：“昏礼既纳币，有吉日，女之父母死，何如？孔子曰：“婿使人吊之，如婿之父母死，女亦使人吊之。父丧称父，母丧称母。父母不在，则称伯父、世尊。婿已葬，婿之伯父、叔父使人致命女氏曰：某子有父母之丧，不得嗣为兄弟，使某致命。女氏许诺不敢嫁，礼也。婿免丧，女父使人请，婿不娶而后嫁之，礼也。女之父母死，婿亦如之。’” \\n 妇人所以有师何？学事人之道也。《诗》云：“言告师氏，言告言归。”《昏礼经》曰：“告于公宫三月，妇人学一时，足以成矣。”与君无亲者，各教于宗庙妇之室。国君取大夫之妾、士之妻老无子者而明于妇道，又禄之，使教宗室五属之女，大夫、士皆有宗族，自于宗子之室学事人也。女必有傅姆何？尊之也。《春秋传》曰：“傅至矣，姆未至。” \\n 妇人学事舅姑，不学事必父母者，示妇与夫一体也。《礼内则》曰：“妾事夫人如事舅姑，尊嫡绝妒嫉之原。”《礼服传》曰：“妾事女君与事舅姑同也。”妇事夫有四礼焉：鸡初鸣，咸盥漱，栉纵笄总而朝，君臣之道也；恻隐之恩，父子之道也；会计有无，兄弟之道也；闺阃之内，衽席之上，朋友之道也。闻见异词，故设此也。 \\n 有五不娶：乱家之子不娶，逆家之子，世有刑人，恶疾，丧妇长子，此不娶也。 \\n 出妇之义，必送之。接以宾客之礼，君子绝愈于小人之交。《诗》云：“薄送我畿。” \\n 天子妃谓之后何？后君也。天下尊之妃至尊，故谓之后，明海内小人之君子也，天下尊之，故系王言之。《春秋传》曰：“迎王后于纪。”国君之妻称之曰夫人何？明当扶进夫人，谓八妾也。国人尊之，故称君夫人也。自称小童者，谦也，言己智能寡少如童蒙也。《论语》曰：“国君之妻，称之曰夫人，夫人自称曰小童，国人称之曰君夫人，称诸异邦曰寡小君。”谓聘问兄弟之国及臣他国称之。谦之词也。 \\n 妻者，何谓？妻者，齐也，与夫齐体，自天子下至庶人其义一也。妾者，接也，以时接见也。 \\n 嫁娶者，何谓也？嫁者，家也，妇人外成，以出適人为家。娶者，取也。男女谓男者，任也，任功业也；女者，如也，从如人也。在家从父母，既嫁从夫，夫殁从子也。《传》曰：“妇人有三从之义也。”夫妇者，何谓也？夫者，扶也，扶以人道者也；妇者，服也，服于家事，事人者也。配疋者何？谓相与为偶也。婚姻者，何谓也？昏时行礼，故谓之婚也，妇人因夫而成；故曰姻。《诗》云：“不惟旧因。”谓夫也。又曰：“燕尔新婚。”谓妇也。所以昏时行礼何？示阳下阴也，婚亦阴阳交时也。 \\n 男子六十闭房何？所以辅衰也，故重性命也。又曰：父子不同礻施。为乱长幼之序也。《礼内则》曰：“妾虽老，未满五十，必预五日之御，满五十不御，俱为助衰也。至七十大衰，食非肉不饱，寝非人不暖；七十复开房也。” \\n  \\n   \\n  "}
{"章节": "●卷十", "正文": "  \\n ●卷十 \\n 　 \\n  \\n ○绋冕 \\n 绋者，何谓也？绋者，蔽也，行以蔽前，绋蔽者小。有事因以别尊卑，彰有德也。天子朱绋，诸侯赤绋。《诗》云：“朱绋斯皇，室家君王。”又云：“赤绋金舄，会同有绎。”又云：“赤绋在股。”皆谓诸侯也。《书》曰：“黼黻衣，黄朱绋。”亦谓诸侯也。并见衣服之制，故远别之，谓黄朱亦赤矣。大夫葱衡，别于君矣。天子大夫赤绂葱衡，士韎韐。朱赤者，或盛色也，是以圣人涂法之用为绋服，为百王不易也。绋以韦为之者，反古不忘本也。上广一尺，下广二尺，天一地二也；长三尺，法天、地、人也。 \\n 所以有冠者■〈巾卷〉也？所以■〈巾卷〉持其发也。人怀五常，莫不贵德，示成礼有修饰首，别成人也。《士冠经》曰：“冠而字之，敬其名也。”《论语》曰：“冠者五六人，童子六七人。”礼所以十九见正而冠何？渐三十之人耳。男子阳也，成于阴，故二十而冠，《曲礼》曰：“二十弱冠。”言见正。何以知不谓正月也？以《礼士冠经》曰：“夏葛屦，冬皮屦。”明非岁之正月也。 \\n 皮弁者，何谓也？所以法古，至质冠名也。弁之言攀也，所以攀持其发也。上古之时质，先加服皮以鹿皮者，取其文章也。《礼》曰：“三王共皮弁素积。”裳也，腰中辟积，至质不易之服，反古不忘本也。战伐田猎，此皆服之。 \\n 麻冕者何？周宗庙之冠也。《礼》曰：“周冕而祭。”又曰：“殷哻夏收而祭。”此三代宗庙之冠也。十一月之时，阳气冕仰黄泉之下，万物被施前冕，而后仰，故谓之冕。谓之诩者，十二月之时，施气受化诩张而后得牙，故谓之诩。谓之收者，十三月之时，气收本，举生万物而达出之，故谓之收。冕仰不同，故前后乖也。诩张，故萌大，时物亦牙萌大也。收而达，故前葱大者，在后时物亦前葱也。絻所以用麻为之者，女功之始，亦不忘本也。即不忘本不用皮，皮乃太古未有礼文之服，故《论语》曰：“麻冕，礼也。”《尚书》曰：“王麻冕。”冕所以前后递延者何？示进贤退不能也。垂旒者，示不现邪。纩塞耳，示不听谗也。故水清无鱼，人察无徒，明不尚极知下。故《礼》云：“王藻曰，十有二旒，前后递延。”《礼器》云：“天子麻冕，朱绿藻，垂十有二旒者，法四时十二月也。诸侯九旒。大夫七旒。士爵弁，无旒。” \\n 委貌者，何谓也？周朝廷理政事、行道德之冠名。《士冠经》曰：“委貌周道，章甫殷道，毋追夏后氏之道。”所以谓之委貌何？周统十一月为正，万物萌小，故为冠饰最小，故曰委貌。委貌者，委曲有貌也。殷统十二月为正，其饰微大，故曰章甫。章甫者，尚未与极其本相当也。夏者统十三月为正，其饰最大，故曰毋追。毋追者，言其追大也。 \\n 爵弁者，周人宗庙士之冠也。《礼郊特牲》曰：“周弁”，《士冠经》曰“周弁，殷哻，夏收”。爵何以知指谓其色？又乍言爵弁，乍但言弁。周之冠色所以爵何？为周尚赤，所以不纯赤。但如爵头何？以本制冠者法天。天色玄者，不失其质，故周加赤，殷加白，夏之冠色纯玄。何以知殷加白也？周加赤，知殷加白也。夏、殷士冠不异何？古质也，以《士冠礼》知之。 \\n ○丧服 \\n 诸侯为天子斩衰三年何？普天之下，莫非王土。率土之宾，莫非王臣。臣之于君，犹子之于父。明至尊、臣子之义也。《丧服经》曰：“诸侯为天子，斩衰三年。”天子为诸侯。绝其何？示同爱百姓，明不独亲也。故《礼中庸》曰：“期之丧达乎诸侯，三年之丧达乎天子。”卿大夫降缌，重公正也。 \\n 礼，庶人国君服齐衰三月。王者崩，京师之民丧三月何？民贱，故思浅，故三月而已。天子七月而葬，诸侯五月而葬者，则民始哭，素服；先葬三月，成齐衰；期月以成礼，葬君也。礼不下庶人何？所以为民制何？礼不下庶人者，尊卑制度也。服者，恩从内发，故为之制也。 \\n 王者崩，臣下服之有先后何？恩有浅深远近，故制有日月。《檀弓》记曰：“天子崩，三日祝先服，五日官长服，七日国中男女服，三月天下服。” \\n 三年之丧何二十五月？以为古民质，痛于死者，不封不树，丧期无数，亡之则除。后代圣人因天地万物有终始而为之制，以期断之。父至尊，母至亲，故为于隆，以尽孝子恩。恩爱至深，加之则倍，故再期二十五月也。礼有取于三，故谓之三年，缘其渐三年之气也。故《春秋传》曰：“三年之丧，其实二十五月也。”三年之丧不以闰月数何？以言其期也。期者，复其时也。大功已下月数，故以闰月除。《礼士虞经》曰：“言期而小祥。”“又期而大祥。” \\n 丧礼必制衰麻何？以副意也。服以饰情，情貌相配，中外相应，故吉凶不同服，歌哭不同声。所以表中诚也。布衰裳、麻绖、箭笄、绳缨、苴杖，为略及本绖者，亦示也。故总而载之，示有丧也。腰绖者，以代绅带也，所以结之何？思慕肠若结也。必再结之何？明思慕无已。 \\n 所以必杖者，孝子失亲，悲哀哭泣，三日不食，身体羸病，故杖以扶身，明不以死伤生也。礼童子妇人不杖者，以其不能病也。《礼》曰：“斩衰三日不食，齐衰二日不食，大功一日不食，小功、缌麻一日不食再不食可也。”以竹何？取其名也。竹者蹙也，桐者痛也。父以竹，母以桐何？竹者阳也，桐者阴也。竹何以为阳？竹断而用之，质，故为阳；桐削而用之，加人功，文，故为阴也。故《礼》曰：“苴杖，竹也。削杖，桐也。” \\n 所以必居倚庐何？孝子哀，不欲闻人之声，又不欲居故处，居中门之外。倚木为庐，质反古也。不在门外何？戒不虞故也。故《礼大传》曰：“父母之丧，居倚庐。”于中门外，东墙下，户北面。练而居垩室，无馀之室。又曰：“妇人不居倚庐。”又曰：“天子七日，又曰：“公、诸侯五日，卿、大夫三日而成服。” \\n 居外门内、东壁下、为庐，寝苫块，哭无夜时，不脱绖带。既虞，寝有席，疏食饮水，朝一哭，夕一哭而已。既练，舍外寝，居垩室，始食菜果，及素食，哭无时。二十五月而大祥，饮醴酒，食干肉。二十七月而禫，通祭宗庙，去丧之杀也。 \\n 丧礼不言者何？思慕尽情也。言不文者，指谓士民。不言而事成者，国君、卿、大夫杖而谢宾。财少恃力，面垢作身。不言而事具者，故号哭尽情。 \\n 丧有病得饮酒食肉何？所以辅人生己，重先祖遗支体也。故《曲礼》曰：“居丧之礼，头有疮则沐，身有疡则浴，有疾则饮酒食肉。五十不致毁，七十唯衰麻在身，饮酒食肉。”又曰：“父母有疾，食肉不至变味，饮酒不至变貌，笑不至矧，怒不至詈，琴瑟不御。”《曾子问》曰：“三年之丧，练不群立，不旅行，礼以饰情。三年之丧而吊哭，不亦虚乎！”《礼檀弓》曰：“曾子有母之丧，吊子张。”子张者，朋友，有服，虽重服吊之，可也。《曾子问》曰：“小功可以与祭乎？孔子曰：‘斩衰已下，与祭，礼也。’”此谓君丧然也。子夏问：“三年之丧，既卒哭，金革之事无避者，礼与？”孔子曰：“吾闻诸老聃曰：‘周公伯禽，则有为之也。’今以三年之丧从其利者，吾不知也。” \\n 妇人不出境吊者，妇人无外事，防淫佚也。《礼杂记》曰：“妇人越彊而吊，非礼也。”而有三年丧，君与夫人俱往。礼，妻为父母服，夫亦当服。 \\n 有不吊三何？为人臣子，常怀恐惧，深思远虑，志乃全身。今乃畏、厌、溺死，用为不义，故不吊也。《檀弓》曰：“不吊三：畏、厌、溺也。畏者，兵死也。”《礼曾子》记曰：“大辱加于身，支体毁伤，即君不臣，士不交，祭不得为昭穆之尸，食不得昭穆之牲，死不得葬昭穆之域也。” \\n 弟子为师服者，弟子有君臣、父子、朋友之道也。故生则尊敬而亲之，死则哀痛之，恩深义重，故为之隆服，入则绖，出则否也。《檀弓》曰：“昔夫子之丧颜回，若丧子而无服。丧子路亦然。请丧夫子，若丧父而无服也。” \\n 《曾子问》曰：“‘君薨既殡，而臣有父母之丧，则如之何？’孔子曰：‘归居于家。有殷事，则之君所，朝夕否。’曰：‘君既启，而臣有父母之丧，则如之何？’孔子曰：‘归哭而反送君。’曰：‘君未殡，而臣有父母之丧，则如之何？’孔子曰：‘归殡哭而，反于君，殷事则归，朝夕否。大夫室老行事，士则子孙行事。夫内子有殷事，则亦如之君所，朝夕否。’” \\n 诸侯有亲丧，闻天子崩，奔丧者何？屈己，亲亲犹尊尊之义也。《春秋传》曰：“天子记崩不记葬者，必其时葬也。诸侯记葬，不必有时。”诸侯为有天子丧奔，不得必以其时葬也。 \\n 大夫使，受命而出，闻父母之丧，非君命不反者，盖重君也，故《春秋传》曰：“大夫以君命出，闻丧，徐行不反。” \\n 诸侯朝而有私丧，得还何？凶服不入公门，君不呼之义也。凶服不敢入公门者，明尊朝廷，吉凶不相干。故《周官》曰：“凶服不入公门。”《曲礼》曰：“居丧不言乐，祭事不言凶，公庭不言妇女。”《论语》曰：“子于是日哭，则不歌。” \\n 臣下有大丧，不呼其门者，使得终其孝道，成其大礼，《春秋传》曰：“古者臣有大丧，君三年不呼其门。” \\n 闻哀哭而后行何？尽哀舒愤然后行。望国境则哭，过市朝则否。君子自抑，小人勉以及礼。见星则止，日行百里，恻怛之心，但欲见尸柩汲汲。故《礼奔丧》记曰：“以哭答使者，尽哀，问故，遂行。”曾子曰：“师三十里者行五十里，奔丧百里。”既除丧，乃归哭于墓何？明死者不可见，痛伤之至也。谓丧不得追服者也，哭于墓而已。故《礼奔丧》记曰：“之墓，西向哭，止。”此谓远出，归后葬，丧服以礼除。 \\n 曾子与客立于门，其徒趋而出。曾子曰：“尔将何之？”曰：“吾父死，将出哭于巷。”曾子曰：“反哭于尔次。”曾子北面而吊焉。《檀弓》记曰：“孔子曰：‘吾恶乎哭诸？兄弟，吾哭诸庙门之外；师，吾哭诸寝；朋友，吾哭诸寝门外；所知，吾哭诸野。’” \\n 养从生，葬从死，周公以王礼葬何？以为周公践祚理政，与天同志，展兴周道，显天度数，万物咸得，休气允塞，原天之意，予爱周公与文武无异，故以王礼葬，使得郊祭。《尚书》曰：“今天动威，以彰周公之德。”下言：“礼亦宜之。” \\n ○崩薨 \\n 《书》曰：“成王崩。”天子称崩何？别尊卑，异死生也。天子曰崩，大尊像，崩之为言，崩伏强天下，抚击，失神明，黎庶殒涕，海内悲凉。诸侯曰薨，国失阳。薨之言奄也，奄然亡也。大夫曰卒，精耀终卒。卒之为言终于国也。士曰不禄，失其忠节，不忠终君之绿。绿之言消也，身消名彰。庶人曰死，魂去亡。死之为言澌，精气穷也。崩、薨纪于国何？以为有尊卑之礼，谥号之制即有矣。礼始于黄帝，至舜尧而备。《易》言复者，据遂也。《书》殂落、死者矣，各自见义。尧皆僭痛之，舜见终，各一也。 \\n 丧者，何谓也？丧者，亡。人死谓之丧何？言其亡，不可复得见也。不直言丧何？为孝子心不忍言。《尚书》曰：“武王既丧。”《丧终》曰：“死为適室。”知据死者称丧也，生者丧痛之亦称丧。《礼》曰：“丧服斩衰。”《易》曰：“不封不树，丧期无数。”《孝经》曰：“孝子之丧亲也，是施生者也。”天子下至庶人，俱言丧何？欲言身体发肤，俱受之父母，其痛一也。 \\n 天子崩，计告诸侯何？缘臣子丧君，哀痛愤懑，无能不告语人者也。诸侯欲闻之，又当持土地所出以供丧事，故《礼》曰：“天子崩，遣使者计诸侯。” \\n 王者崩，诸侯悉奔丧何？臣子悲哀恸怛，莫不欲观君父之棺柩，尽悲哀者也。又为天子守蕃，不可顿空也，故分为三部：有始死先奔者，有得中来尽其哀者，有得会丧奉送君者。七月之间，诸侯有在京师亲供臣子之事者也，号泣悲哀奔走道路者，有居其国哭痛思慕，竭尽所供，以助丧事者。是四海之内咸悲，臣下若丧考妣之义也。葬有会者，亲疏远近尽至，亲亲之义也。童诸侯不朝而来奔丧者何？明臣子于其君父，非有老少也，亦因丧质，无般旋之礼，但尽悲哀而已。 \\n 臣死亦赴告于君何？此君哀痛于臣子也，欲闻之加赙之礼。故《春秋》曰：“蔡侯考父卒。”《传》曰：“卒赴而葬，礼也。” \\n 诸侯薨，赴告邻国何？缘邻国欲有礼也。《春秋传》曰：“桓母丧，告于诸侯。”桓母贱尚告于诸侯，诸侯薨告邻国，明矣。 \\n 诸侯夫人薨，告天子者，不敢自废政事，天子亦欲知之当有礼也。《春秋》曰：“天子使宰喧来归惠公仲子之赗。”讥不及事。仲子者，鲁君之贵妾也，何况于夫人乎？ \\n 诸侯薨，使臣归瑞珪于天子何？诸侯以瑞珪为信，今死矣，嗣子谅暗三年之后，当乃更爵命，故归之，推让之义也。《礼》曰：“诸侯薨，使臣归瑞珪于天子。” \\n 天子闻诸侯薨，哭之何？惨怛发中，哀痛之至也。使大夫吊之，追远重终之义也。故《礼檀弓》曰：“天子哭诸侯，爵弁，纯衣。”又曰：“遣大夫吊词曰：‘皇天降灾，子遭离之难，呜呼哀哉！大王使臣某吊。’” \\n 臣子死，君往吊之何？亲与之共治民，恩深义重厚，欲躬见之。故《礼杂记》曰：“君吊臣，主人待于门外，见马首不哭。君至，主人先入，君升自阼阶，西向哭。主人居中庭，从哭。”或曰：“大夫疾，君问之无数；士疾，二问之而大夫卒，比葬，不食肉；比卒哭不举乐。士比殡，不举乐。”玄冠不以吊者，不以吉服临人凶，示助哀也。《论语》曰：“羔裘，玄冠不以吊。” \\n 崩薨三日乃小敛何？夺孝子之恩以渐也。一日之时，属纩于口上，以候绝气；二日之时，尚冀其生；三日之时，魂气不返，终不可奈何。故《礼士丧经》曰：“御者四人皆坐，持体属纩，以候绝气。”《礼》曰：“天子、诸侯，三日小敛；大夫、士二日小敛。”属纩于口者，孝子欲生其亲也。 \\n 人死必沐浴于中霤何？示洁净反本也《礼檀弓》曰：“死于牖下，沐浴于中霤，饭含于牖下，小敛于户内，大敛于阼阶，殡于客位，祖于庭，葬于墓，所以即远也。”夺孝子之恩以渐也。所以有饭含何？缘生食今死不欲虚其口，故含。用珠宝物何也？有益死者形体，故天子饭以玉，诸侯以珠，大夫以米，士以贝也。 \\n 赠禭，何谓也？赠之为言称也，玩好曰赠；禭之为言遗也，衣被曰曰禭。知死者则赠禭，所以助生送死，追恩重终，副至意也。赠赗者，何谓也？赠者，助也也。所以相佐，给不足也。故吊词曰：“知生则赙，货财曰赙，车马曰赗。” \\n 天子七日而殡，诸侯五日而殡何？事有大小，所供者不等，故《王制》曰：“天子七日而殡，诸侯五日而殡，卿大夫三日而殡。” \\n 夏后氏殡于阼阶，殷人殡于两楹之间，周人殡于西阶之上何？夏后氏教以忠，忠者厚也，曰生吾亲也，死亦吾亲也，主人宜在阼阶。殷人教以敬，曰死者将去，又不敢客也，故置之两楹之间，周人共夹而敬之。周人教以文，曰死者将去，不可又得，故宾客之也。《檀弓》记曰：“夏后氏殡于阼阶，殷人殡于两楹之间，周人殡于西阶。” \\n 《稽命征》曰：“天子舟车殡何？为避水火灾也。故棺在车上，车在舟中。”臣子更执绋，昼夜常百二十二人。绋者，所以掌持棺也。故《礼》曰：“天子舟车殡，诸侯车殡，大夫攒涂，士瘗。”尊卑之差也。 \\n 祖于庭何？尽孝子之恩也。祖者，始也，始载于庭也。乘轴车辞祖祢，故名为祖载也。《礼》曰：“祖于庭，葬于墓。”又曰：“适祖，升自西阶。” \\n 所以有棺椁何？所以掩藏形恶也，不欲令孝子见其毁坏也。棺之为言之貌，所以藏尸令貌全也；椁之为言廓，所以开廓辟土无令迫棺也。《礼王制》曰：“天子棺椁九重，衣衾百二十称于领；大度曰：“公侯五重，衣衾九十称；士再重。”礼曰：“大夫有大棺三重，衣衾五十称；士无大棺二重，衣衾三十称。单备为一称。”《礼檀弓》曰：“天子棺四重，水光革棺被之，其厚三寸。地棺一，梓棺二，柏椁以端，长六尺。” \\n 有虞氏瓦棺，今以木何？虞尚质，故用瓦。夏后氏益文，故易之以堲周，谓堲木相周，无胶漆之周也。殷人棺椁有胶漆之用。周人浸文，墙置翣，加巧饰。丧葬之礼，缘生以事死，生时无，死亦不敢造。太古之时，穴居野处，夜皮带革，故死衣之以薪，内藏不饰。中古之时，有宫室、衣服，故衣之币帛，藏以棺椁，封树识表，体以象生。夏殷弥文，齐之以器械。至周大文，缘夫妇生时同室，死同葬之。 \\n 尸柩者，何谓也？尸之为言失也，陈也，失气亡神，形体独陈；柩之为言究也，久也，不复章也。《曲礼》曰：“在床曰尸，在棺曰柩。” \\n 崩、薨别号，至墓同，何也？时臣子藏其君父，安厝之义，贵贱同。葬之为言下藏之也。所以入地何？人生于阴，含阳光，死始入地，归所与也。天子七月而葬，诸侯五月而葬何？尊卑有差也。天子七月而葬，同轨必至；诸侯五月而葬，同会必至，所以慎终重丧也。 \\n 《礼》曰：“冢人奉图。先君之葬，君居以中，昭、穆为左右，群臣从葬，以贵贱序。” \\n 合葬者何？所以固夫妇之道也。故《诗》曰：“谷则异室，死则同穴。”又《礼檀弓》曰：“合葬，非古也，自周公已来未之有改也。” \\n 葬于城郭外何？死生别处，终始异居。《易》曰：“葬之中野。”所以绝孝子之思慕也。《传》曰：“作乐于庙，不闻于墓；哭泣于墓，不闻于庙。”所以于北方何？就阴也。《檀弓》曰：“孔子卒，所以受鲁君之璜玉葬鲁城北。”又曰“于邑北北首，三代之达礼也。” \\n 封、树者，所以为识。故《檀弓》曰：“古也墓而不坟，今邱也。东西南北之人也，不可以不识也。于是封之，崇曰尺。”春秋《含文嘉》曰：“天子坟高三仞，树以松；诸侯半之，树以柏；大夫八尺，树以栾；士四尺，树以槐；庶人无坟，树以杨柳。” \\n  \\n   \\n  "}
{"章节": "●附录", "正文": "  \\n ●附录 \\n 　 \\n  \\n 白虎通義四卷（通行本）漢班固撰隋書經籍志載白虎通六卷不著撰人唐書藝文志載白虎通義六卷始題班固之名崇文總目載白虎通德論十卷凡十四篇陳振孫書錄解題亦作千卷云凡四十四門今本爲元大德中劉世常所藏凡四十四篇與陳氏所言相符知崇文總目所云十四篇者乃傳寫脫一四字耳然僅分四卷視諸志所載又不同朱翌猗覺寮雜記稱荀子注引白虎通天子之馬六句今本無之然則輾轉傳寫或亦有所脫佚翌因是而指其僞撰則非篤論也據後漢書固本傳稱天子會諸儒講論五經作白虎通德論令固撰集其事而楊終傳稱終言宣帝博徵羣儒論定五經於石渠閣方今天下少事學者得成其業而章句之徒破壞大體宜如石渠故事永爲世則於是詔諸儒於白虎觀論考同異焉會終坐事繫獄博士趙博校書郞班固賈逵等以終深曉春秋學多異聞表請之卽日貰出丁鴻傳稱肅宗詔鴻與廣平王羡及諸儒樓望成封桓郁賈逵等論定五經同異於北宫白虎觀使五官中郎將魏應主承制問難侍中淳于恭奏上帝親稱制臨决時張酺召馴李育皆得與於白虎觀葢諸儒可考者十有餘人其議奏統名白虎通德論猶不名通義後漢書儒林傳序言建初中大會諸儒於白虎觀考詳同異連月乃罷肅宗親臨稱制如石渠故事顧命史臣著爲通義唐章懷太子賢注云卽白虎通義是足証固撰集後乃名其書曰通義唐志所載葢其本名崇文總目稱白虎通德論失其實矣隋志删去義字葢流俗省略有此一名故唐劉知幾史通序引白虎通風俗通爲說實則逓相祖襲忘其本始者也書中徵引六經傳記而外渉及緯讖乃東漢習尙使然又有王度記三正記别名記親屬記則禮之逸篇方漢時崇尙經學咸兢兢守其師承古義舊聞多存乎是洵治經者所宜從事也國朝任啟運嘗舉正其缺作白虎通撾譌見所自爲制藝序中今其書不傳所糾之當否不可考矣（四庫全書總目子部雜家類） \\n  \\n   \\n  "}
