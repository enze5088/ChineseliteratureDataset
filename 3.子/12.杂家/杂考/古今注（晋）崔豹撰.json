{"章节": "古今注（晋）崔豹撰", "正文": " \\n 古今注 \\n 　 \\n  \\n ●校点说明 \\n 《古今注》三卷，晋崔豹撰。崔豹，字正熊，一作正能，惠帝时官至太傅。 \\n 此书是一部对古代和当时各类事物进行解说诠释的著作。其具体内容，可以从它的八个分类略知大概。卷上：舆服一，都邑二；卷中：音乐三，鸟兽四，鱼虫五；卷下：草木六，杂注七，问答释义八。它对我们了解古人对自然界的认识、古代典章制度和习俗，有一定帮助。但其中也有某些解释不尽合理，带有一定随意性。 \\n 传世的《古今注》版本，主要有两个系统。一是《四部丛刊三编》影印的芝秀堂本；一是《顾氏文房小说》影印本。其它还有不少本子，基本上都属于“顾氏文房小说”的系统。这次校点，是以《顾氏文房小说》本为底本，再校以其它各本。凡底本有误者，则据他本径改，不出校记。 \\n ●卷上 \\n ○舆服第一 \\n 大驾指南车，起黄帝与蚩尤战于涿鹿之野。蚩尤作大雾，兵士皆迷，于是作指南车，以示四方，遂擒蚩尤，而即帝位。故后常建焉。旧说周公所作也。周公治致太平，越裳氏重译来贡白雉一，黑雉二，象牙一，使者迷其归路，周公锡以文锦二匹，軿车五乘，皆为司南之制，使越裳氏载之以南。缘扶南林邑海际，期年而至其国。使大夫宴将送至国而还，亦乘司南而背其所指，亦期年而还至。始制车辖轊皆以铁，还至，铁亦销尽，以属巾车氏收而载之，常为先导，示服远人而正四。方车法具在《尚方故事》。汉末丧乱，其法中绝，马先生绍而作焉。今指南车，马先生之遗法也。【马钧，曹魏时人。】 \\n 大章车，所以识道里也，起于西京，亦曰记里车。车上为二层，皆有木人，行一里，下层击鼓；行十里，上层击镯。《尚方故事》有作车法。 \\n 辟恶车，秦制也。桃弓苇矢，所以祓除不祥也。 \\n 豹尾车，周制也。所以像君子豹変。尾，言谦也。古军正建之，今唯乘舆得建焉。 \\n 金斧，黄钺也；铁斧，玄钺也。三代通用之以断斩。今以金斧、黄钺为乘舆之饰。玄钺，诸王公得建之。武王以黄钺斩纣，故王者以为戒。太公以玄钺斩妲己，故妇人以为戒。汉制，诸公亦建玄钺。以太公秉之助武王断斩，故为诸公之饰焉。大将军出征，特加黄钺者，以铜为之，黄金涂刃及柄，不得纯金也。得赐黄钺，则斩持节将也。 \\n 锽，秦改铁钺作锽，始皇制也。一本云：锽，秦制也。今乘舆诸公王妃主通建之也。 \\n 麾，所以指麾，武王右执白旄以麾是也。乘舆以黄，诸公以朱，刺史二千石以纁。 \\n 五辂衡上金爵者，朱雀也。口衔铃，铃谓銮，所谓和銮也。《礼记》云：行前朱鸟，鵉也。前有鵉鸟，故谓之鵉。鵉口衔铃，故谓之銮铃。今或为銮，或为鵉，事一而义异也。 \\n 车辐，棒也。汉朝执金吾，金吾，亦棒也。以铜为之，黄金涂两末，谓为金吾。御史大夫、司隶校尉亦得执焉。御史、校尉、郡守、都尉、县长之类，皆以木为吾焉。用以夹车，故谓之车辐。一曰形似辐，故谓之车辐也。 \\n 棨戟，殳之遗像也。《诗》所谓“伯也执殳，为王前驱”。殳，前驱之器也，以木为之，后世滋伪，无复典刑。以赤油韬之，亦谓之油戟，亦谓之棨戟。公王以下通用之以前驱。信幡，古之徽号也。所以题表官号，以为符信，故谓为信幡也。乘舆则画为白虎，取其义而有威信之德也。魏朝有青龙幡、朱鸟幡、玄武幡、白虎幡、黄龙幡五，而以诏四方。东方郡国以青龙幡，南方郡国以朱鸟幡，西方郡国以白虎幡，北方郡国以玄武幡，朝廷畿内以黄龙幡，亦以麒麟幡。高贵乡公讨晋文王，自秉黄龙幡以麾是也。今晋朝唯用白虎幡。信幡用鸟书，取其飞腾轻疾也。一曰以鸿雁燕乙者，去来之信也。 \\n 重耳，古重较也。文官青耳，武官赤耳。或曰重较在军车藩上，重起如牛角，故云重较耳。 \\n 穰衣，厮役之服也，取其便于用耳。乘舆进食者服穰衣。前汉董偃绿帻青鞴，加穰衣，以见武帝，厨人之服也。 \\n 伍伯，一伍之伯也。五人曰伍，五长为伯，故称伍伯。一曰户伯。汉制兵吏五人一户灶置一伯，故户伯亦曰火伯，以为一灶之主也。汉诸公行，则户伯率其伍以导引也。古兵士服韦弁，今户伯服赤帻纁衣素韎，弁之遗法也。 \\n 唱上，所以促行徒也，上鼓而行节也。 \\n 警跸，所以戒行徒也。《周礼》跸而不警。秦制出警入跸，谓出军者皆警戒，入国者皆跸止也。故云出警入跸也。至汉朝梁孝王，王出称警，入称跸，降天子一等焉。一曰跸，路也，谓行者皆警于涂路也。 \\n 华盖，黄帝所作也。与蚩尤战于涿鹿之野，常有五色云气，金枝玉叶，止于帝上。有花葩之象，故因而作华盖也。 \\n 曲盖，太公所作也。武王伐纣，大风折盖，太公因折盖之形，而制曲盖焉。战国常以赐将帅，自汉朝乘舆用四，谓为■〈车辟〉輗。盖有军号者，赐其一也。 \\n 伺风鸟，夏禹所作也。 \\n 雉尾扇，起于殷世。高宗时，有雊雉之祥，服章多用翟羽。周制以为王后、夫人之车服。舆车有翣，即缉雉羽为扇翣，以障翳风尘也。汉朝乘舆服之，后以赐梁孝王。魏晋以来无常，准诸王皆得用之。 \\n 障扇，长扇也。汉世多豪侠，象雉尾扇而制长扇也。 \\n 金根车，秦制也。秦并天下，阅三代之舆服，谓殷得瑞山车，一曰金根车，故因作金根之车。秦乃增饰而乘御焉，汉因而不改。 \\n 汉旧制：乘舆黄赤绶四采，黄赤缥绀，淳黄为圭，长二丈九尺九寸，五百首。诸侯王赤绶四采，赤黄缥绀，淳赤圭，长二丈一尺，三百首。太皇太后、皇太后、皇后，皆与乘舆同。长公主、天子贵人，与诸侯王同。绶者特加也。诸国贵人、相国，皆绿绶三采，绿紫绀，淳绿圭，长二丈一尺，二百四十首。公侯、将军，紫绶二采，紫白，淳紫圭，长一丈七尺，百八十首。公主、封君，服紫绶。九卿、中二千石、二千石，青绶三采，青白红，淳青圭，长一丈七尺，百二十首。自青绶以上，縌皆长三尺二寸，与绶同采而首半之。 \\n 縌者，古佩璲也。佩绶相迎授，故曰縌。紫绶以上，縌绶之间，得施玉环止玉瑰云。千石、六百石，黑绶三采，青赤绀，纯青圭，长一丈六尺，八十首。四百石、三百石长同。四百石、三百石、二百石，黄绶，一采，淳黄圭，长一丈五尺，六十首。自黑绶以下，縌皆长三尺，与绶同采而首半之。百石青绀绶一采，婉转缪织，织长一丈二尺。凡先合单纺为一系，四系为一扶，五扶为一首，五首成一文。文采淳为一圭，首多者系细，首少者系粗，皆广一尺六寸也。汉末丧乱，玉佩之法绝而不传。魏侍中王粲识古佩法，始更制焉。 \\n ■〈巾夹〉，魏武帝所制也。以军中服之轻便，又作五色■〈巾匧〉，以表方面也。 \\n 白笔，古珥笔，示君子有文武之备焉。 \\n 两汉京兆河南尹及执金吾、司隶校尉，皆使人导引传呼，使行者止，坐者起。四人皆持角弓，违者则射之。有乘高窥阚者，亦射之。魏晋设角弩而不用也。 \\n 青囊，所以盛印也。奏劾者，则以青布囊盛印于前，示奉王法而行也。非奏劾日，则以青缯为囊，盛印于后，谓奏劾尚质直，故用布。非奏劾日，尚文明，故用缯也。自晋朝以来，劾奏之官，专以印居前，非奏劾之官，专以印居后也。 \\n 文官冠进贤冠，古委儿之遗像也。武官冠惠文冠，古缁布冠之遗像。缁布冠上古之法，武人尚质，故取法焉。 \\n 舄，以木置履下，干腊不畏泥湿也。天子赤舄，凡舄色皆象于裳。 \\n 履者，屦之不带者也。 \\n 不借者，草履也。以其轻贱易得，故人人自有，不假借于人，故名不借也。又，汉文帝履不借视朝。 \\n 五明扇，舜所作也。既受尧禅，广开视听，求贤人以自辅，故作五明扇焉。秦汉公卿士大夫皆得用之。魏晋非乘舆不得用。 \\n 貂蝉，胡服也。貂者，取其有文采而不炳焕，外柔易而内刚劲也。蝉，取其清虚识変也。在位者有文而不自耀，有武而不示人，清虚自牧，识时而动也。 \\n 剑，汉世传高祖斩白蛇剑，长七尺。汉高祖为泗水亭长，送徒骊山，所提剑理应三尺耳。后富贵，则得七尺宝剑，舍旧剑而服之。后汉之世，唯闻高祖以所佩之剑斩白蛇，而高祖常佩此剑，便谓此剑即斩蛇之剑也 \\n 吴大皇帝有宝刀三，宝剑六：一曰白虹，二曰紫电，三曰辟邪，四曰流星，五曰青冥，六曰百里。刀一曰百链，二曰青犊，三曰漏景。 \\n 孙文台获青玉马鞍，其光照衢。 \\n ○都邑第二 \\n 封疆画界者，封土为台，以表识疆境也；画界者，于二封之间，又为堳埒，以画分界域也。 \\n 阛，市垣也；阓，市门也。 \\n 肆，所以陈货鬻之物也；店，所以置货鬻之物也。肆，陈也；店，置也。 \\n 罘罳，屏之遗像也。塾，门外之舍也。臣来朝君，至门外当就舍，更详熟所应对之事也。塾之言，熟也。行至门内屏外，复应思惟。罘罳，复思也。汉西京罘罳，合板为之，亦筑土为之。每门阙殿舍前皆有焉。于今郡国厅前亦树之。 \\n 城门皆筑土为之，累土曰台，故亦谓之台门也。 \\n 长安御沟，谓之杨沟，谓植高杨于其上也，一曰羊沟，谓羊喜抵触垣墙，故为沟以隔之，故曰羊沟也。 \\n 阙，覌也。古每门树两覌于其前，所以摽表宫门也。其上可居，登之则可远覌，故谓之覌。人臣将至此，则思其所阙，故谓之阙。其上皆丹垩，其下皆画云气仙灵奇禽怪兽，以昭示四方焉。 \\n 苍龙阙画苍龙，白虎阙画白虎，玄武阙画玄武，朱雀阙上有朱雀二枚。 \\n 城者，盛也，所以盛受人物也。 \\n 庙者，貌也，所以彷佛先人之灵貌也。 \\n 隍者，城池之无水者也。 \\n 紫塞，秦筑长城，土色皆紫，汉塞亦然，故称紫塞焉。 \\n 丹徼，南方徼色赤，故称丹徼，为南方之极也。塞者，塞也，所以拥塞戎狄也。徼者，绕也，所以绕遮蛮夷，使不得侵中国也。 \\n 拘拦，汉成帝顾成庙，有三玉鼎，二真金炉，槐树悉为扶老拘拦，画飞云龙角于其上也。 \\n ●卷中 \\n ○音乐第三 \\n 《雉朝飞》者，牧犊子所作也。齐处士，泯宣时人，年五十无妻，出薪于野，见雉雄雌相随而飞，意动心悲，乃作《雉朝飞》之操，将以自伤焉。其声中绝。魏武帝宫人有卢女者，故冠军将军阴叔之妹。年七岁，入汉宫，学鼓琴，琴特鸣，异于诸妓，善为新声，能传此曲。卢女至明帝崩后放出，嫁为尹更生之妻。《别鹤操》，商陵牧子所作也。娶妻五年而无子，父兄将为之改娶。妻闻之，中夜起，倚户而悲啸。牧子闻之，怆然而悲，乃歌曰：“将乖比翼隔天端，山川悠远路漫漫，揽衣不寝食忘餐。”后人因为乐章焉。 \\n 《走马引》，樗里牧恭所作也。为父报冤，杀人而亡，藏于山谷之下。有天马夜降，围其室而鸣。夜觉，闻其声，以为吏追，乃奔而亡去。明视之，马迹也。乃惕然大悟，曰：“岂吾所居之处将危乎？”遂荷衣粮而去。入于沂泽，援琴鼓之，为天马之声，号曰《走马引》焉。 \\n 《淮南王》，淮南小山之所作也。淮南服食求仙，遍礼方士，遂与八公相携俱去，莫知所在。小山之徒，思恋不已，乃作《淮南王》之曲焉。 \\n 《武溪深》，乃马援南征之所作也。援门生爰寄生善吹笛，援作歌以和之，名曰《武溪深》。其曲曰：“滔滔武溪一何深，鸟飞不度，兽不能临，嗟哉武溪多毒淫。” \\n 《吴趋曲》，吴人以歌其地也。 \\n 《箜篌引》，朝鲜津卒霍里子高妻丽玉所作也。子高晨起，刺船而棹。有一白首狂夫，被发提壶，乱流而渡。其妻随呼止之，不及，遂堕河水死。于是援箜篌而鼓之，作《公无渡河》之歌。声甚凄怆，曲终，自投河而死。霍里子高还，以其声语妻丽玉，玉伤之，乃引箜篌而写其声，闻者莫不堕泪饮泣焉。丽玉以其声传邻女丽容，名曰《箜篌引》焉。 \\n 《平陵东》，翟义门人所作也。王莽杀义，义门人作歌以怨之。 \\n 《薤露》、《蒿里》，并丧歌也。出田横门人。横自杀，门人伤之，为之悲歌。言人命如薤上之露，易晞灭也。亦谓人死魂魄归乎蒿里，故有二章，一章曰：“薤上朝露何易晞，露晞明朝还复滋，人死一去何时归。”其二曰：“蒿里谁家地？聚敛魂魄无贤愚，鬼伯一何相催促，人命不得少踟蹰。”至孝武时，李延年乃分为二曲。《薤露》送王公贵人，《蒿里》送士大夫庶人。使挽柩者歌之，世呼为挽歌。 \\n 《长歌》、《短歌》，言人生寿命长短定分，不可妄求也。 \\n 《陌上桑》，出秦氏女子。秦氏邯郸人，有女名罗敷，为邑人千乘王仁妻。王仁后为越王家令，罗敷出采桑于陌上，赵王登台，见而悦之，因饮酒欲夺焉。罗敷乃弹筝，乃作《陌上歌》以自明焉。 \\n 《杞梁妻》，杞植妻妹朝日之所作也。杞植战死，妻叹曰：“上则无父，中则无夫，下则无子。生人之苦至矣。”乃抗声长哭，杞都城感之而颓，遂投水而死。其妹悲其姊之贞操，乃为作歌，名曰《杞梁妻》焉，梁，植字也。 \\n 《钓竿》，伯常子妻所作也。伯常子避仇河滨，为渔父，其妻思之，每至河侧，作《钓竿》之歌。后司马相如作《钓竿》之诗，今传为古曲也。 \\n 《董逃歌》，后汉游童所作也。后有董卓作乱，卒以逃亡，后人习之，以为歌章。乐府奏之，以为炯戒也。 \\n 《短箫铙歌》，军乐也。黄帝使岐伯所作也。所以建武扬德，风劝战士也。《周礼》所谓王大捷，则令凯乐，军大献，则令凯歌者也。汉乐有《黄门鼓吹》，天子所以宴乐群臣。《短箫铙歌》，鼓吹之一章耳，亦以赐有功诸侯。 \\n 《上留田》，地名也。其地人有父母死，兄不字其孤弟者。邻人为其弟作悲歌，以讽其兄，故曰《上留田》。 \\n 《日重光》、《月重轮》，群臣为汉明帝所作也。明帝为太子，乐人作歌诗四章，以赞太子之德。其一曰《日重光》，其二曰《月重轮》，其三曰《星重辉》，其四曰《海重润》。汉末丧乱后，其二章亡。旧说云，天子之德，光明如日，规轮如月，众辉如星，沾润如海。太子皆比德焉，故云重尔。 \\n 《横吹》，胡乐也。张博望入西域，传其法于西京。唯得《摩诃》、《兜勒》二曲。李延年因胡曲更造新声二十八解，乘舆以为武乐。后汉以给边将军。和帝时，万人将军得用之。魏晋以来，二十八解不复具存。世用者《黄鹤》、《龙头》、《出关》、《入关》、《出塞》、《入塞》、《折杨柳》、《黄华子》、《赤之阳》、《望行人》等十曲。 \\n 后汉蔡邕益琴为九弦，后还用七弦。 \\n ○鸟兽第四 \\n 杨，白鷢也。似鹰，尾上白。 \\n 扶老，秃秋也。状如鹤而大。大者头高八尺，善与人斗，好啖蛇。 \\n 雁自河北渡江南，瘦瘠能高飞，不畏缯缴。江南沃饶，每至还河北，体肥不能高飞，恐为虞人所获，尝衔芦长数寸，以防缯缴焉。 \\n 凫雁在江边沙上食沙石，悉皆销烂，唯食海蛤不消，随其粪出，用以为药，倍胜余者。 \\n 鹤千岁则変苍，又二千岁変黑，所谓玄鹤也。 \\n 猿五百岁化为玃。 \\n 鹧鸪出南方，鸣常自呼。常向日而飞，畏霜露，早晚希出。有时夜飞，夜飞则以树叶覆其背上。 \\n 吐绶鸟，一名功曹。 \\n 驴为牡，马为牝，生骡。骡为牝，马为牡，生駏。 \\n 秦始皇有七名马：追风、白兔、蹑景、奔电、飞翮、铜爵、最凫。 \\n 鸳鸯，水鸟，凫类也。雌雄未尝相离，人得其一，则一思而至死，故曰雅鸟。 \\n 兔口有缺，尻有九孔。 \\n 獐有牙而不能噬，鹿有角而不能触。獐一名麇，青州人谓麇为獐。 \\n 雀，一名嘉宾，言常栖集人家，如宾客也。 \\n 燕，一名天女，又名鸷鸟。 \\n 鹊，一名神女。 \\n 鸲鹆，一名鸤鸠。 \\n 乌，一名孝鸟，一名玄鸟。 \\n 鸡，一名烛夜。 \\n 狗，一名黄耳。 \\n 猿，一名参军。 \\n 羊，一名髯须主簿。 \\n ○鱼虫第五 \\n 萤火，一名耀夜，一名景天，一名熠耀，一名丹良，一名磷，一名丹鸟，一名夜光，一名宵烛。【一作灯。】腐草为之，食蚊蚋。 \\n 蝼蛄，一名天蝼，一名螜，【胡卜切。】一名硕鼠。有五能而不成伎术：一，飞不能过屋；二，缘不能穷木；三，泅不能穷谷；四，掘不能覆身；五，走不能绝人。 \\n 蟋蟀，一名吟蛩，一名蛩。秋初生，得寒则鸣。一云济南呼为懒妇。 \\n 蝙蝠，一名仙鼠，一名飞鼠。五百岁则色白。脑重集则头垂，故谓之倒折，食之神仙。 \\n 蟛蜞，小蟹，生海边泥中，食土。一名长卿。其一有螫偏大者，名拥剑。一名执火，其螫赤，故谓之执火云。 \\n 长蚑，蟏蛸也。身小足长，故谓长蚑。 \\n 蝇虎，蝇狐也。形似蜘蛛，而色灰白。善捕蝇，一名蝇蝗，一名蝇豹。【一本作豹子。】 \\n 莎鸡，一名促织，一名络纬，一名蟋蚿。促织谓鸣声如急织，络纬谓其鸣声如纺绩也。促织一曰促机，一名纺纬。 \\n 蚯蚓，一名蜿蟺，一名曲蟺。善长吟于地中，江东谓之歌女，或谓之鸣砌。 \\n 飞蛾，善拂灯，一名火花，一名慕光。 \\n 蝘蜓，一名龙子，一曰守宫。善上树捕蝉食之。其长细五色者，名为蜥蜴，短大者名蝾螈。一曰蛇医，大者长三尺，其色玄绀者善螫人。一名玄螈，一曰绿螈也。 \\n 蜻蛉，一名青亭，一名胡蝶，色青而大者是也。小而黄者曰胡梨。一曰胡离。小而赤者曰赤卒，一名绛驺，一名赤衣使者，好集水上，亦名赤弁丈人。 \\n 蛱蝶，一名野蛾，一名风蝶。江东呼为挞末，色白背青者是也。其大如蝙蝠者，或黑色，或青斑，名为凤子，一名凤车，一名鬼车，生江南柑橘园中。 \\n 绀蝶，一名蜻蛉，似蜻蛉而色玄绀，辽东人呼为绀幡，亦曰童幡，亦曰天鸡。好以七月群飞暗天，海边夷貊食之，谓海中青虾化为之也。 \\n 鱼子曰鱦，亦曰鲲，亦曰鮇，言如散稻米也。 \\n 鲤之大者曰鳣，鳣之大者曰鲔。 \\n 蜣螂，能以土苞粪，推转成丸，圆正无斜角。庄周曰：蛣蜣之智，在于转丸。一曰蛣蜣，一曰转丸，一曰弄丸。 \\n 蜗牛，陵螺也。形如螔蝓，壳如小螺，热则自悬于叶下。野人结圆舍，如蜗牛之壳，故曰蜗舍，亦曰蜗牛之舍也。蜗壳宛转有文章，绞转为结，似螺壳文，名曰螺縳。童子结发，亦为螺髻，亦谓其形似螺壳。 \\n 白鱼赤尾者曰■〈鱼蜀〉，【红。】一曰魧。或云：雌者曰白鱼，雄者曰■〈鱼虫〉鱼。子好群泳水上者，名曰白萍。 \\n 虾蟆子曰蝌蚪，一曰玄针，一曰玄鱼。形圆而尾大，尾脱即脚生。 \\n 乌贼鱼，一名河伯度事小吏。【《本草》作由事小吏。】 \\n 兖州人呼赤鲤为赤骥，谓青鲤为青马，黑鲤为玄驹，白鲤为白鲯，黄鲤为黄雉。 \\n 鲸鱼者，海鱼也。大者长千里，小者数十丈。一生数万子，常以五月六月就岸边生子。至七八月，导从其子还大海中，鼓浪成雷，喷沫成雨，水族惊畏，皆逃匿莫敢当者。其雌曰鲵，大者亦长千里，眼为明月珠。 \\n 水君，状如人乘马，众鱼皆导从之。一名鱼伯，大水乃有之。汉末，有人于河际见之。 \\n 人马，有鳞甲如大鲤鱼，但手足耳目鼻与人不异尔。见人良久，乃入水中。 \\n 龟名玄衣督邮，鳖名河伯从事。 \\n 江东呼青衣鱼为婢■〈鱼聂〉，呼童子鱼为土父，呼鼍为河伯使者。 \\n 结草虫，一名结苇。好于草末折屈草叶以为巢窟，处处有之。 \\n ●卷下 \\n ○草木第六 \\n 甘实，形如石榴者，谓之壶甘。 \\n 六驳，山中有木，叶似豫章，皮多癣驳。 \\n 白杨叶圆，青杨叶长，柳叶亦长细。 \\n 栘杨，圆叶弱蒂，微风大摇。一名高飞，一名独摇。 \\n 蒲柳，生水边，叶似青杨，一曰蒲杨。 \\n 栘杨，亦曰栘柳，亦曰蒲栘。 \\n 水杨，蒲杨也。枝劲细，任矢用。又有赤杨，霜降则叶赤，材理亦赤也。 \\n 合欢，树似梧桐，枝叶繁互相交结，每风来辄自相解，了不相牵缀。树之阶庭，使人不忿。嵇康种之舍前。 \\n 杜仲，皮中有丝，折之则见。 \\n 木蜜，生南方，合体皆甜。嫩枝及叶，皆可生啖，味如蜜，解闷止渴。其老枝及根干，坚不可食，细破煮之，煎以为蜜，味倍甜浓。 \\n 糯枣，叶如柳实，似柿而小，味亦甘美。 \\n 苏枋木，出扶南林邑外国。取细破煮之以染色。 \\n 翳，或作医。翳木出交州，色黑而有纹，亦谓之乌纹木也。 \\n 紫栴木，出扶南，色紫，亦谓之紫檀。 \\n ■〈萤，豆代虫〉豆，一名治■〈萤，豆代虫〉。叶似葛，而实长尺余，可蒸食，一名■〈萤，豆代虫〉菽。 \\n 狸豆，一名狸沙，一名猎沙。叶似葛，而实大如李核，可啖食也。 \\n 虎豆，一名虎沙，似狸豆而大。实如小儿拳，亦可食。 \\n 马豆，一名马沙，似虎豆而小。实大如指，亦可食也。 \\n 荆葵，一名戎葵，一名芘芣。华似木槿，而光色夺目，有红、有紫、有青、有白、有赤。茎叶不殊，但花色异耳。一曰蜀葵。 \\n 芙蓉，一名荷华，生池泽中，实曰莲，花之最秀异者。一名水芝，一名水花。色有赤、白、红、紫、青、黄，红白二色荖多，花大者至百叶。 \\n 芡，鸡头也，一名雁头，一名芰。叶似荷而大，叶上蹙皱如沸。实有芒刺，其中如米，可以度饥也。 \\n 万连，叶如鸟翅，一名乌羽，一名凤翼。花大者其色多红绿，红者紫点，绿者绀点，俗呼为仙人花，一名连缬花。 \\n 酒杯藤，出西域。藤大如臂，叶似葛，花实如梧桐。实花坚，皆可以酌酒，自有文章，映彻可爱。实大如指，味如豆蔻，香美消酒，土人提酒来至藤下，摘花酌酒，仍以实销醒，国人宝之，不传中土。张骞出大宛得之，事出张骞《出关志》。 \\n 乌孙国有青田核，莫测其树实之形，至中国者，但得其核耳。得清水则有酒味出，如醇美好酒。核大如六升瓠，空之以盛水，俄而成酒。刘章得两核，集宾客设之，常供二十人之饮。一核尽，一核所盛，已复中饮。饮尽随更注水，随尽随盛，不可久置。久置则苦不可饮。名曰青田酒。 \\n 樍椇子，一名树蜜，一名木饧。实形拳曲，核在实外，味甜美如饧蜜。一名白石，一名白实，一名木石，一名木实，一名樍椇。 \\n 棘实为枣，杼实为豫，桑实为椹，楮实为任。 \\n 匏，瓠也。壶芦，瓠之无柄者也。瓠有柄者，悬瓠可以为笙。曲沃者尤善，秋乃可用之，则漆其里。瓢亦瓠也。瓠其总，瓢其别也。 \\n 羊踯躅，花黄，羊食之则死，羊见之则踯躅分散，故名羊踯躅。 \\n 漆树，以刚斧斫其皮开，以竹管承之，汁滴管中，即成漆也。 \\n 稻之黏者为黍，亦谓稌为黍。 \\n 禾之黏者为黍，亦谓之穄，亦曰黄黍。 \\n 九谷：黍、稷、稻、粱、三豆、二麦。 \\n 荼，蓼也。紫色者，荼也；青色者，蓼也。其味辛且苦，食明目。或谓紫叶者为香荼，青者为青荼，亦谓紫色者为紫蓼，青色者为青蓼。其长大不苦者为高蓼。【高或作马。】 \\n 蒜，卵蒜也，俗人谓之小蒜。胡国有蒜，十许子共为一株，箨幕裹之，名为胡蒜，尤辛于小蒜，俗人亦呼之为大蒜。 \\n 扬州人谓蒻为斑杖，不知食之。 \\n 荆扬人谓为■〈艹柤〉为蕺。 \\n 蘘荷，似■〈艹腷〉苴而白。■〈艹腷〉苴色紫，花生根中，花未散时可食，久置则销烂不为实矣。叶似姜，宜阴翳地种之，常依阴而生。 \\n 燕支，叶似蓟，花似蒲公。出西方。土人以染，名为燕支，中国人谓之红蓝，以染粉为面色，谓为燕支粉。今人以重绛为燕支，非燕支花所染也。燕支花所染，自为红蓝尔。旧谓赤白之间为红，即今所谓红蓝也。 \\n 苦葴，一名苦■〈艹织〉。子有里，形如皮弁。始生青，熟则赤。里有实，正圆如珠，亦随里青赤。长安儿童谓为洛神珠，一曰王母珠，一曰皮弁草。 \\n 沉酿者，汉郑弘为灵文乡啬夫，行官京洛，未至，宿一埭，埭名沉酿，于埭逢故旧友人。四顾荒郊，村落绝远，酤酒无处，情抱不伸，乃以钱投水中，依口而饮，饮尽酣畅，皆得大醉，因更为沉酿川。明旦，乃分首而去。 \\n ○杂注第七 \\n 孙亮作流离屏风，镂作《瑞应图》，凡一百二十种。 \\n 魏武帝以玛瑙石为马勒，车渠为酒碗。 \\n 莫难珠，一名木难。色黄，出东夷。 \\n 阳燧以铜为之，形如镜，向日则火生，以艾承之则得火也。 \\n 长安妇人好为盘桓髻，到于今其法不绝。堕马髻，今无复作者。倭堕髻，一云堕马之余形也。 \\n 盘龙钗，梁冀妇所制。 \\n 梁冀改惊翠眉为愁眉。 \\n 魏宫人好画长眉，今多作翠眉，警鹤髻。 \\n 孙权时名舸为赤马，言如马之走陆也。又以舟名驰马。 \\n 惊帆，曹真有駃马名为惊帆，言其驰骤如烈风之举帆疾也。 \\n 魏文帝宫人绝所爱者，有莫琼树、薛夜来、田尚衣、段巧笑四人，日夕在侧。琼树乃制蝉鬓，缥眇如蝉，故曰蝉鬓。巧笑始以锦衣丝履作紫粉拂面，尚衣能歌舞，夜来善为衣裳，一时冠绝。 \\n ○问答释义第八 \\n 程雅问董仲舒曰：“自古何谓称三皇五帝？”对曰：“三皇，三才也。五帝，五常也。三王，三明也。五霸，五岳也。” \\n 牛亨问曰：“将离别，相赠以芍药者何？”答曰：“芍药一名可离，故将别以赠之，亦犹相招召赠之以文无，文无亦名当归也。欲忘人之忧，则赠以丹棘。丹棘一名忘忧草，使人忘其忧也。欲蠲人之忿，则赠之青堂，青堂一名合欢，合欢则忘忿。” \\n 程雅问拾栌木一名无患者。“昔有神巫，名曰宝【一本作实。】眊。能符劾百鬼，得鬼则以此为棒杀之。世人相传以此木为众鬼所畏，竞取为器用，以却厌邪鬼，故号曰无患也。” \\n 牛亨问曰：“自古有书契已来，便应有笔，世称蒙恬造笔，何也？”答曰：“蒙恬始造，即秦笔耳。以枯木为管，鹿毛为柱，羊毛为被，所谓苍毫，非兔毫竹管也。”又问：“彤管，何也？”答曰：“彤者，赤漆耳。史官载事，故以彤管，用赤心记事也。” \\n 孙兴公问曰：“世称黄帝炼丹于凿砚山，乃得仙，乘龙上天。群臣援龙须，须坠而生草，曰龙须，有之乎？”答曰：“无也。有龙须草，一名缙云草，故世人为之妄传。至如今有虎须草，江东亦织以为席，号曰西王母席。可复是西王母乘虎而堕其须也。” \\n 牛亨问曰：“冕旒以繁露，何也？”答曰：“缀珠垂下，重如繁露也。” \\n 程雅问曰：“尧设诽谤之木，何也？”答曰：“今之华表木也，以横木交柱头状若花也，形似桔槔，大路交衢悉施焉。或谓之，表木，以表王者纳谏也，亦以表识衢路也。秦乃除之，汉始复修焉。今西京谓之交午也。” \\n 牛亨问曰：“籍者，何也？”答曰：“籍者，尺二竹牒，记人之年名字物色，县之宫门，案省相应，乃得入也。” \\n 程雅问曰：“凡传者，何也？”答曰：“凡传皆以木为之，长五寸，书符信于上。又以一板封之，皆封以御史印章，所以为信也。如今之过所也。” \\n 牛亨问曰：“草木生类乎？”答曰：“生类也。”又曰：“有识乎？”答曰：“无识也。”又曰：“无识宁得为生类也？”答曰：“物有生而有识者，有生而无识者，有不生而有识者，有不生而无识者。夫生而有识者，虫类也；生而无识者，草木也；不生而无识者，水土也；不生而有识者，鬼神也。” \\n 牛亨问曰：“蚁名玄驹者，何也？”答曰：“河内人并河而见人马数千万，皆如黍米，游动往来，从旦至暮，家人以火烧之，人皆是蚊蚋，马皆是大蚁。故今人呼蚊蚋曰黍民，名蚁曰玄驹也。” \\n 牛亨问曰：“蝉名齐女者何？”答曰：“齐王后忿而死，尸変为蝉，登庭树，嘒唳而鸣。王悔恨，故世名蝉曰齐女也。”"}
