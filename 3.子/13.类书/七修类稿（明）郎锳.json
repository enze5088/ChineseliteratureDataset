{"章节": "\t\t七修類稿原序", "正文": "　 \\n 七修類稿原序 \\n 　 \\n 夫經載道。史載事。所以闡洩人文。宣昭訓典。斯明聖之述作。標準百世者也。然其旨極於宏綱要領。而纖微膚末未悉焉。故執翰操觚之士。或摭所見聞。攄其衷臆。自托於稗官野史以見志。要於君子之多識。庸有助焉。亦畜德者所不廢也。杭庠士郎生瑛。積學待問而不遇。著七修類稿若干卷。寓閩諸縉紳為梓其傳。予取而覽焉。其言測天地之高深。明國家之典故。研窮義理。辯證古今。掇詩文而拾其遺。捃事物而章其賾。以至奇怪詼謔之事。無不採錄。雖雅俗並陳。巨細畢舉。然類聚條分。雜而不越。於稽其意。無非擴問學。釋疑惑。維世教。以昭勸戒。有風人之義焉。且考據詳明。蘊蓄該博。議論之亹亹有度。其究心良亦勤矣。詎不足以輔翼經史。訂證事理耶。吾聞生篤志好古。遇奇書異帙。輒購求之。至傾貲罔恡。故學富而家日貧。幽憂抑鬱。惟典籍是適。雖至屢空。而搜誦不輟。其種績之富有自哉。太史公論虞卿非窮愁亦不能著書。殆生之謂矣。使生遭際亨嘉。脫穎入彀。以自表見。則役役世途。惘焉白首矣。奚能周旋簡策。立言肆論。與俱著於無窮哉。若其所詘。乃其所信歟。嘉賞之餘。因其請而序之。 \\n 賜進士出身通奉大夫浙江等處承宣布政司左布政使福清希齋陳仕賢撰。 \\n 七修類稿序【此序乾隆本無。明本原書亦屬抄補。恐所抄有誤。】 \\n 郎先生名瑛字仁寶。古杭仁和人也。先生覃思大道。有所獨契。而博學多通。旁及時事。仲舒知古。崔琳知今。殆欲兼之。仁寶久從之遊。【原文如此。疑上有脫文。】其大者既別為紀載。乃錯綜餘緒。以為是書。上關典常。微及俶詭。包前脩之往行。具名流之嘉話。下而街談巷議與座人所不語者。往往在焉。讀之可以辨風俗。徵善敗。國史郡乘。或裨其闕。非徒小說之靡而已。朋輩謂此書當相輔而行。乃醵錢梓之。而余為之引云。 \\n 閩中幻老人書 \\n 重刊七修類稿序 \\n 易曰。仰以觀於天文。俯以察於地理。是故通幽明之理。而盡萬物之孌。不極乎天地之廣大。則耳目隘而聰明錮矣。春秋記二百四十二年之事。聖人生乎當代而據事直書。此後世紀國事者之所昉也。明乎兩大之奇變。熟乎朝廷之典故。而古今一事一物。又有義理寓乎其中。此致知所以基于格物也。三代以降。歷世久遠。記載愈繁。而承訛襲謬之弊。學者羞稱。則辨證之埤益非淺尠矣。陶寫性情。臚陳篇翰。紀時述事。厥有詩文。韻語雅詞。傳為佳話。未始非考鏡之一助也。詞藻故實。皆供臨文之驅使。而事物不探其賾。則儉陋貽譏。非所以徵雅贍矣。詭怪之談。儒者不道。然理之所必無。安知非事之所或有。因奇成謔。揮麈者或借為談資焉。夷攷歷代史書。天文、地理。各有專志。時政記注。職在史官。類事之家。事物必原其始。窮理之學。經史必刊其誤。至于文史、詩話。播諸風騷。宣室、暌車。新人聞見。而代有作者。各稱專家。裒為一編。端賴巨手。明仁和郎氏仁寶。賦性淡於進取。藏書富於雜家。攬要咀華。刺瑕指纇。辨論同異。述作等身。所著萃忠錄及青史袞鉞二書。今已闕焉不彰。惟七修類稿尚有傳世。其書分七類。曰天地。曰國事。曰義理。曰辨證。曰詩文。曰事物。曰奇謔。綜諸家之所長。竭終身之得力。貫穿百氏。津逮來學。七修之義。舊序不詳。大都因類立義。刊修經時也。緬維餘韻。已閱二百餘年。問其後人。尚承世德。 \\n 蓋詩書之流澤長矣。惜其書鏤版散佚。藏弆家購覓舊本。珍如拱璧。余家敝篋。悉先大父殿撰留貽。插架無多。皆霑祖澤。自分才薄。不足以應當世之務。閉門危坐。玩索是書。亥豕之訛。重加校勘。授之梓人。以公世好。方今朝廷搜羅羣籍。纂輯四庫全書。名山之藏。悉登天府。古今著作之富。什伯于是編者。不可枚舉。而固陋之見。猶拳拳奉此陳編。不敢自祕。亦以卷帙簡約。徵引浩博。留意學問者。亮所深取也。卷中間有記憶之訛。字句之累。悉仍其舊。不復駮正。大醇小疵。今昔同患。博識者無苛論也。凡正稿五十一卷。續稿本不分卷。今釐為七。據浙江通志稱。其正稿為五十三卷。續稿二卷。與今書不符。玆惟從原目。不致疑辨。刻既成。因妄為論次。以弁厥首。 \\n 乾隆四十年歲次乙未仲冬三日錢塘後學周棨謹識。 \\n 七修类稿原序 \\n 夫经载道。史载事。所以阐泄人文。宣昭训典。斯明圣之述作。标准百世者也。然其旨极于宏纲要领。而纤微肤末未悉焉。故执翰操觚之士。或摭所见闻。摅其衷臆。自托于稗官野史以见志。要于君子之多识。庸有助焉。亦畜德者所不废也。杭庠士郎生瑛。积学待问而不遇。着七修类稿若干卷。寓闽诸缙绅为梓其传。予取而览焉。其言测天地之高深。明国家之典故。研穷义理。辩证古今。掇诗文而拾其遗。捃事物而章其赜。以至奇怪诙谑之事。无不采录。虽雅俗并陈。巨细毕举。然类聚条分。杂而不越。于稽其意。无非扩问学。释疑惑。维世教。以昭劝戒。有风人之义焉。且考据详明。蕴蓄该博。议论之亹亹有度。其究心良亦勤矣。讵不足以辅翼经史。订证事理耶。吾闻生笃志好古。遇奇书异帙。辄购求之。至倾赀罔恡。故学富而家日贫。幽忧抑郁。惟典籍是适。虽至屡空。而搜诵不辍。其种绩之富有自哉。太史公论虞卿非穷愁亦不能著书。殆生之谓矣。使生遭际亨嘉。脱颖入彀。以自表见。则役役世途。惘焉白首矣。奚能周旋简策。立言肆论。与俱着于无穷哉。若其所诎。乃其所信欤。嘉赏之余。因其请而序之。 \\n 赐进士出身通奉大夫浙江等处承宣布政司左布政使福清希斋陈仕贤撰。 \\n 七修类稿序【此序乾隆本无。明本原书亦属抄补。恐所抄有误。】 \\n 郎先生名瑛字仁宝。古杭仁和人也。先生覃思大道。有所独契。而博学多通。旁及时事。仲舒知古。崔琳知今。殆欲兼之。仁宝久从之游。【原文如此。疑上有脱文。】其大者既别为纪载。乃错综余绪。以为是书。上关典常。微及俶诡。包前修之往行。具名流之嘉话。下而街谈巷议与座人所不语者。往往在焉。读之可以辨风俗。征善败。国史郡乘。或裨其阙。非徒小说之靡而已。朋辈谓此书当相辅而行。乃醵钱梓之。而余为之引云。 \\n 闽中幻老人书 \\n 重刊七修类稿序 \\n 易曰。仰以观于天文。俯以察于地理。是故通幽明之理。而尽万物之娈。不极乎天地之广大。则耳目隘而聪明锢矣。春秋记二百四十二年之事。圣人生乎当代而据事直书。此后世纪国事者之所昉也。明乎两大之奇变。熟乎朝廷之典故。而古今一事一物。又有义理寓乎其中。此致知所以基于格物也。三代以降。历世久远。记载愈繁。而承讹袭谬之弊。学者羞称。则辨证之埤益非浅尠矣。陶写性情。胪陈篇翰。纪时述事。厥有诗文。韵语雅词。传为佳话。未始非考镜之一助也。词藻故实。皆供临文之驱使。而事物不探其赜。则俭陋贻讥。非所以征雅赡矣。诡怪之谈。儒者不道。然理之所必无。安知非事之所或有。因奇成谑。挥麈者或借为谈资焉。夷考历代史书。天文、地理。各有专志。时政记注。职在史官。类事之家。事物必原其始。穷理之学。经史必刊其误。至于文史、诗话。播诸风骚。宣室、暌车。新人闻见。而代有作者。各称专家。裒为一编。端赖巨手。明仁和郎氏仁宝。赋性淡于进取。藏书富于杂家。揽要咀华。刺瑕指颣。辨论同异。述作等身。所著萃忠录及青史衮钺二书。今已阙焉不彰。惟七修类稿尚有传世。其书分七类。曰天地。曰国事。曰义理。曰辨证。曰诗文。曰事物。曰奇谑。综诸家之所长。竭终身之得力。贯穿百氏。津逮来学。七修之义。旧序不详。大都因类立义。刊修经时也。缅维余韵。已阅二百余年。问其后人。尚承世德。 \\n 盖诗书之流泽长矣。惜其书镂版散佚。藏弆家购觅旧本。珍如拱璧。余家敝箧。悉先大父殿撰留贻。插架无多。皆沾祖泽。自分才薄。不足以应当世之务。闭门危坐。玩索是书。亥豕之讹。重加校勘。授之梓人。以公世好。方今朝廷搜罗羣籍。纂辑四库全书。名山之藏。悉登天府。古今著作之富。什伯于是编者。不可枚举。而固陋之见。犹拳拳奉此陈编。不敢自秘。亦以卷帙简约。征引浩博。留意学问者。亮所深取也。卷中间有记忆之讹。字句之累。悉仍其旧。不复驳正。大醇小疵。今昔同患。博识者无苛论也。凡正稿五十一卷。续稿本不分卷。今厘为七。据浙江通志称。其正稿为五十三卷。续稿二卷。与今书不符。兹惟从原目。不致疑辨。刻既成。因妄为论次。以弁厥首。 \\n 乾隆四十年岁次乙未仲冬三日钱塘后学周棨谨识。 \\n  \\n 　"}
{"章节": "卷一 天地類", "正文": "　 \\n 卷一　天地類 \\n 　 \\n 經星牛女 \\n 《容齋隨筆·辯鬼宿度河篇》曰。經星終古不動。殊不思天是動物。經星即其體也。蔡傳曰。繞地左旋。一日一週而過一度。夜視可知矣。但不似緯星週天。各有年數。牽牛織女七夕渡河之說。始於《淮南子》烏鵲填河而渡織女。《續齊諧誌》云。七月牽牛嫁織女。詩人後遂累累致詞。殊不知《淮南》好奇。《齊諧》志怪。皆不足信。故杜老有詩云。牽牛出河西。織女處其東。萬古永相望。七夕誰見同。可謂斷案矣。又《爾雅》并《荊楚記》。俱以河鼓為牽牛。不如何據。《月令》明曰【『曰』明本訛作『白』】。季春旦。牽牛中。仲秋昏。牽牛中。正指牛宿言也。 \\n 星驗 \\n 嘗觀《震澤長語》云。國朝中台星常坼。或以上下不交。或以本朝不立宰相之故。又曰。北斗七星。第四星常不明。不知何也。予固不知天文。常見其商巫咸謂。第四星名天權。主時令也。漢張衡又謂。不明或變。朝廷廢正樂。今桃李冬華。雨暘不時。歲歲有之。卻又今之樂。果古之元聲乎。太常典樂之官。不過脩跡而已。果如阮咸信都芳者乎。是可知矣。張衡又論中台主宗室。今據正德以後。安化寧王二藩叛逆。楚世子梟首。又不應乎。予聞正德初年。彗星掃文昌。其後劉瑾一出。首逐內閣。自後臺諫九卿。無不被禍。豈非文之厄也乎。 \\n 生平奇見 \\n 姚江楊安世撫。提學憲副也。予嘗與論山川之奇。語予曰。吾平生奇見。無出於四川雅州。去州數十里。石壁一帶。上有筆峯。長短數千。下有深巖。懸石數百。皆五彩錦川文石。青白紅紫。燦爛奪目。至此而精神為之恍惚也。又雲南臨安府。去城數十里。有洞曰顏洞。嘉靖中。蒙自縣丞顏宏所開也。其地兩山夾峙。水從洞入。洞口白石一柱。如玉垂水中。闇然莫測。人莫敢進。顏放舟然火而入。窮其至極。然後知洞有三層。迤邐盤旋而上。入深四十餘里。廣處可坐千人。高不知其幾何。洞水出阿彌州。下洞一龍。仰附於洞前。二足捧頭而下。鱗角眼爪。纖悉具備。中洞獅象相峙於口。內則飛走之禽。器具之物。不可枚數。若白鷺、青魚、黃羅傘、紅桌圍種種。色相宛然。而鐘鼓二石【『二石』兩字明本作雙行小字】。叩之聲切肖也。入深。觀音半身。面如傅粉。唇若點硃。頭總一髻。左有青石淨瓶。右有白石鸚鵡。盡。則石床一張。上下四柱。菱花片壁。即人間之拔步耳。上洞一僧一道。蹲踞相視。若漁樵問答之狀。極後。洞門坐一老翁。戴東坡巾。但少生氣耳。又普安進山四十里。有玲瓏石樹二株。一則綠榦紅花之桃。一則青榦白花之李。非若繪畫於壁者也。予因疑洞中肖形之物多。乃前代好事者為之。楊曰。若假斧鑿。雖去數百年。自然與天生不同。而觀音一面。果當時顏色粧成。薰蒸於洞。則本朝二百年矣。近日方開。豈能尚如初粧之色。二樹之妙。又果人為之耶。因相語曰。天地精華之氣。中國萃人。而邊夷發於山川也。 \\n 五星聚 \\n 周將代殷。五星聚房。齊桓將霸。五星聚箕。高帝元年。五星聚於東井。客張耳曰。東井秦地。漢王當入秦以取天下矣。已而果然。唐玄宗開元三年八月。五星聚箕尾。占曰。有德則慶。無德則殃。果開元治而天寶亂也。宋太祖建隆三年十一月。五星聚於奎。占者曰。有德受命。奄有四方。子孫蕃昌。後歷年果多。予意開濂洛關閩之學。亦本於是。洪武間。五星亦聚奎。【見懸笥瑣探。】諒占必如宋驗也。嘉靖二年。五星聚於室。當時予謂人曰。室。營室也。甘德石申皆指室為太廟。吾知國家其【『其』字據明本補】必有事於清廟而光大其國乎。至十五年。大興土木。九廟更新。天下文明。天道昭昭矣。嗚呼。自周至今。二千八百餘年。而五星會聚如此。而一星獨犯一宿則多矣。噫。此治日常少。而亂日常多。 \\n 紫微垣 \\n 紫乃赤黑相合而成。天垣稱紫微者。取二色水火相交之象。水火相交。萬物以之為生。萬物以之為生。是為萬物之主宰。故垣具天樞星天皇帝星。所以天子之居。亦謂之紫宸。微者。取至精之義耳。 \\n 陽奇陰耦 \\n 陽為奇。陰為耦。晝屬陽。夜屬陰。晝得奇。夜得耦。奇單。故日得一。耦拆。故夜得二。是以上半夜為今日。下半夜為明日。是夜得二也。 \\n 六十甲子 \\n 六十甲子之納音。各書所論不同。有止以生剋而言。有兼律呂而言。然皆有理。而求意深遠。不若《輟耕錄》所載瑞桂堂之說。深為痛快。蓋以金木水火土之音而明之也。但辭欠明白。今增解其義。以誌於左。夫一六為水。二七為火。三八為木。四九為金。五十為土。然五行之中。惟金木有自然之音。而水火土必相假而成音。水遇土激則有音。故五與十。土之數也。乃為水音。火入水沃沸而有音。故一六。水之數也。乃為火音。土經火煆而有音。故二七。火之數也。乃為土音。所以金音四九【『四九』兩字明本顛倒】。木音三【『三』字明本作『二』】八。土音五十。水音一六。火音二七。此不易之論。又支干之數。甲己子午九。乙庚丑未八。丙辛寅申七。丁壬卯酉六。戊癸辰戌五。己亥則四也。是以甲子乙丑。甲與子皆九數。乙與丑皆八數。總計四字。通得三十有四。除卻三十成數。其四乃金也。故甲子乙丑納音為金。丙寅丁卯。丙寅皆七數。丁卯皆六數。總計四字。通得二十有六。除卻二十成數。六乃水數也。火以水為音。故丙寅丁卯。納音為火。戊辰己巳。其數二十有三。三乃木數也。故納音為木。庚午辛未。其數三十有二。二乃火數也。土以火為音。故庚午辛未。納音為土。甲申乙酉。其數三十。十乃土數也。水以土為音。故甲申乙酉。納音為水。五行各舉一條。餘皆以此例。起皆可合矣。但海中金等語。甚不可曉。據輟耕所載。星家之說。既在生屬。又指陰陽。牽強難從。先輩王志道以方隅言者。亦有難通之處。差勝於諸家。今亦增損。使就明白。待博洽者更焉。謂天干乃氣之運。甲乙為始。丙丁為旺。戊己為化。庚辛乃成。壬癸為終。所謂海中金者。甲乙氣之始。金始生而在子丑北方大水之位。故為海中金。爐中火者。丙丁氣之旺。又居寅卯長生之地。乃爐中之火存而不息者也。戊己氣之化。木化居東南辰巳之方。長養豐茂。其大林之木乎。庚辛氣之成。土成在午未南方常行之地。故曰路傍土。壬癸氣之終。而為用乃在申酉方肅殺之地。其用則刀劍金也。甲乙火始燃。而居戌亥乾天之方。火至高而不為用。此山頭火也。丙丁水氣方旺。在子丑坎方。其流不息。非澗下之水乎。戊己土化。在寅卯木盛之地。有遮防之義。若藩籬然。乃城頭土也。庚辛金氣既成。居辰巳之位。與申酉相得。金之正色。如白鑞之金也。壬癸木氣之終。木終於午未南方火旺之地。泄氣太重。中空無用。楊柳木也。甲乙之水始生於申酉之方。長生之地。源源而來。非井泉水乎。丙丁土旺於戌亥之方。休息之所。不為用也。又居乾位至高。休息而無用。不生物者也。乃屋上土矣。戊己火化。火為至陽。包於子丑坎方至陰之下。陽為陰揜。震擊發聲。乃霹靂火也。庚辛木成於東方木旺之地。常青不凋。松栢木也。壬癸水終而鍾於東南歸聚之處。奔赴不息。長流者也。甲乙金始生於午未火鄉。火煆之金。乃弱金也。故為砂石金。言細弱也。丙申之火雖旺於申酉之方。與艮宮相對。艮山高峙。此乃山下火也。戊己木化在戌亥休息之地。又得長生。故為平地之木。庚辛戊己成矣。乃在子丑水土和合之中。遂成粘和之土。不能生育。是壁上土也。壬癸金終而為用。乃居寅卯之地。方絕而始生為微薄。乃金箔金也。甲乙火始生。乃燈也。仍在辰巳巽風之方。必須遮覆。故為燈火也。丙丁水旺南方午未之方。天漢所經。瑩明可見。天河也。戊己土化而在申酉坤方。土得長生。而坤方平易。坦道也。非大驛道路之土乎。庚戌金已成矣。成則為器。乃居戌亥乾方。乾為首。在上之用。故為首飾釵釧之金也。壬癸木氣既終。採伐為用。居子丑水地。水善利萬物者。採伐而利物。莫如桑柘矣。甲乙之水。始出者也。在寅卯之地。艮山之下。非大溪水乎。丙丁之土雖為壯旺。乃在巳火辰土之間。燒煉成砂。為砂中土也。戊己化火。升於午未陽明之處。其光焰赫然。天上之火也。庚辛木氣既成。在申酉西方。石榴自西而至者。乃西方木也。木胎於西【『西』明本作『酉』】而生子至多者。榴也。戊辰水之成。到戌亥休息之地。水之窟宅。非大海水乎。王志道。正統間杭人。而納音海中金等語。決非漢人作。以其有石榴木也。 \\n 吳山第一泉 \\n 杭吳山之麓。有大井。乃吳越王時韶國師所鑿也。其水泓深寒潔。異於眾泉。淳祐丁未。大旱。城中諸井皆竭。獨藉此水。安撫趙與（上竹中壽下心）【音紬】奏為祠。覆亭其上。井口甚巨。往往有冤抑者投於中。【出《武林紀事》】紹興中。太尉董德之作大木石板甃之。面開六眼。時夜聞井中有人叫。你幾箇怕壞活人。我幾箇幾時托生。【出《說郛》】歷元至今。木石俱損。仍多落井者。弘治間。參政周木復甃之。面界五眼。至今存焉。 \\n 水氣天地 \\n 天。氣也。地。質也。地之上。陽也。故氣焉。地之下。陰也。故水焉。此陽無形而陰有跡也。然氣復為水。此陰陽原始反終之義也。何以見之。氣自卑而升上。水出於山。氣之化也。水自高而趨下。入於大海。水歸本也。蓋水氣一也。氣為水之本。水為氣之化。氣鍾而水息矣。水流而氣消矣。盈天地間萬物。由氣以形成。由水以需養。一化一歸。一息一消。天地之道耳。 \\n 歲月陽名 \\n 歲陽歲名。考之字義。貼之太歲。不可曉也。故洪景盧以為不可強為之說。郭景純亦曰未詳。謂起於《爾雅》。《爾雅》。周公所著。何陳氏《世編》。司馬貞《索隱》。皆收於天皇氏之下。此宋景濂辯《爾雅》非周公之書。明矣。予又以文字起於倉頡。大撓始作甲子。何天皇之時。即有此名。是孰傳而孰信耶。先儒以《爾雅》隆於漢時。恐或然也。蓋《淮南子·天文訓》中。細解其義。惟以月令為主。支干配合而言。又以子配癸。不依次序。不知何也。亦恐未為太歲在某之意。但郭、洪二公。以為是耶。則當引以明之。非耶。則當據以闢之。豈當時皆未見之耶。或始於《鴻【『鴻』明本作『洪』】烈》解亦未可知。所謂《淮南》亂言乖實是也。今據其解。分其支干。增釋【『釋』明本作『什』下同】其義。以俟博學者辯焉。太歲在甲曰閼逢。言萬物鋒芒欲出。擁遏而未通也。在乙曰旃蒙者。旃。斿。蒙。冒也。言萬物萌動蒙甲而出也。在丙曰柔兆。柔。輭也。兆。龜坼之兆。言萬物生枝布葉也。在丁曰強圉。言萬物剛勝也。在戊曰著雍。戊在中央。主和養萬物也。在己曰屠維。言萬物各成其性。屠。別。維。離也。在庚曰上章。章。明也【『章明也』三字明本作小字雙行】。萬物畢生。至秋而章明也。在辛曰重光。重。再也。光。新也。言萬物將就成熟而再新也。在壬曰玄黓。言歲終包任萬物而深藏也。在癸曰昭陽。昭。顯也。言陽氣始萌。萬物將顯也。太歲在子曰困敦者。困。混也。敦。沌也。言陽氣皆混沌。萬物無芽蘖也。在丑曰赤奮若。赤。陽色。奮。起也。若。順也。言陽奮起而萬物無不順其性也。在寅曰攝提格。格。起也。言萬物承陽而起也。在卯曰單【『音然』二字明本在下一『單』字下】閼。單。盛也。閼。止也。言陽氣推萬物而起。陰氣自止也。在辰曰執徐。執。蟄也。徐。舒也。言伏蟄之物皆散舒而出也。在巳曰大荒落。荒。大也。方萬物熾盛而大出。霍然落落大布散也。在午曰敦牂。敦。盛也。牂。壯也。言萬物皆盛壯也。在未曰協洽。協。和也。洽。合也。言陰欲化萬物而炎氣漸和合也。在申曰涒灘。涒。大也。灘。修也。言萬物皆修長其精氣也。在酉曰作噩。作噩。零落也。言萬物皆將陊落也。在戌曰閹茂。閹。蔽也。茂。冒也。言萬物皆蔽冒也。在亥曰大淵獻。淵者。藏也。獻者。迎也。言萬物終於亥。大小深藏窟伏以迎陽也。又有月陽月名。月在甲曰畢。乙曰橘。丙曰修。丁曰圉。戊曰厲。己曰則。庚曰窒。辛曰塞。壬曰終。癸曰極。正月為陬。二月為如。三月為寎。四月為余。五月為臯。六月為且。七月為相。八月為壯。九月為玄。十月為陽。十一月為辜。十二月為涂。此《鴻烈》又無所解也。但曆書謂太初十月為畢。及《左傳》十月為良。《國語》有至玄月之稱。疑亦《爾雅》《漢書》也。若夫以閼逢為焉逢。旃蒙為端蒙。柔兆為游兆。大荒落為芒落。作噩為作鄂。閹茂為掩茂。重光與昭陽互相更易。大淵獻與困敦彼此更換。多書於太史公曆書。此蓋少有義理。歲久傳訛。不足辯也。 \\n 潮汐【嘉靖本脫『汐』字】 \\n 海潮之說。有謂天河激湧【葛洪潮說】地。機翕張【洞真正一經】。日出海而衝擊【盧肇海潮賦】。山為湧而濤隨【施飾論。〔『飾』明本作『師』〕】是皆穿鑿不根。與海鰌出人【山海經】。神龍變化【浮屠書】者等耳。至謂水隨月之盈虛【竇叔蒙海嶠志】。月週天而潮應【封濱論】。元氣與地浮沉【高麗圖經】。水往從月之理【余安道海圖序】。捕風捉影。得此失彼。則又難免管窺外編之辯。獨《揮麈錄》所載燕肅《海潮論》。《輟耕錄》所載宣昭《潮候說》。所見相同。義亦明白。但《潮論》字多差舛。《潮說》句犯地有浮沉之辯。【『辯』明本作『辦』】今併錄出。刪其繁文。釋其字義。註其訛處。使窮理者有可考焉。雖然。計其二文。乃於東南二海。浙江之潮。消長晨夕之故。似可謂得其旨矣。但《嶺外錄》云。欽廉之潮。日止一潮。瓊海之潮。半月東流。半月西流。隨其長短之星。不係月之盛衰。《廣西誌》又載。桂林府聖水巖則子時潮上。午時潮落。三五十年有一大潮。據此。則二說又難通矣。何也。水固有東西南北之分。元氣日月。抑豈有二者哉。故深遠難明者。不若近易可見。史氏伯璿一氣翕張之論。大為有理。但其曰。氣即水之氣。似亦未當。余則隨辯於下。其曰大小早晚之未得者。余復推其所以。故今先錄燕、宣二論於前。仍列史論并予一得之愚於底。以俟博識。 \\n 燕肅曰。大率元氣噓吸。天隨氣而漲斂。溟渤往來。潮順天而進退者也。以日者。重陽之母。陰生於陽。故潮附之於日也。月者。太陰之精。水屬陰。故潮依之於月也。是故隨日而應月。依陰而附陽。盈於朔望。消於朏【月未盛。初三時也】魄。虛於兩弦。【上弦初八九。下弦廿二三】息於朓【月見西方。晦時也】朒【月初見東方時】。故潮有大小焉。今起月朔夜半子時。平於地之子位四刻一十六分半。月離於日在地之辰次。日移三刻七十二分。對月到之位。以日臨之次。潮必應之。過月望復東行。潮附日而又西應之。至後朔子時四刻一十六分半。日月潮水亦俱復會於子位。於是知潮當附日而右旋。以月臨子午。潮必半矣。月在卯酉。汐必盡矣。或消息又少異。而進退盈虛。終不失時。明矣。又曰。四海潮皆平【『皆平』兩字明本顛倒】漸。惟浙江濤至。則?如山岳。奮如雷霆。何也。或云夾岸有山。南曰龕。北曰赭。二山相對。謂之海門。岸狹勢逼。湧而為濤矣。若言岸勢逼。則東溟自定海。【縣名。屬寧波。】吞餘姚奉化二江。【二縣名。】侔之浙江。尤甚狹迫。潮來不聞波濤有聲耳。今觀浙江之口。起自纂風庭。【地名。屬會稽。】北望嘉興大山。水闊二百餘里。故海商舶船【『舶船』兩字明本作小字雙行】。怖於上潬。【水中沙為潬。徒旱切。】惟泛餘姚小江。易舟而浮運河。達於杭越矣。蓋以下有沙潬南北?之隔礙。洪波蹙遏。潮勢猛怒頓湧。聲勢激射。故起而為濤耳。非江山淺逼使之然也。 \\n 宣昭曰。圓則之運。大氣舉之。方儀之靜。大水承之。氣有升降。地有浮沉。【當改為水有往來。若地有浮沉。是動上動下。無寧靜矣。豈地謂哉。】而潮汐生焉。月有盈虛。潮有起伏。故盈於朔望。虛於兩弦。息於朓朒。消於朏魄。而大小準焉。月者陰精。水之所生。日為陽宗。水之所從。故晝潮之期。日常加子。夜潮之候。月必在午。而晷刻定焉。卯酉之月。陰陽之交。故潮大於餘月。大梁、【日月所會於酉曰大梁。】析木。【日月所會於寅曰析木。】河漢之津也。朔望之後。天地之變。故潮大於餘日。寒暑之大【『之大』兩字明本作小字雙行】。建丑未也。一晦一明。再潮再汐。一朔一望。再虛再盈。天一地二之道也。月經于上。水緯于下。進退消長。相為生成。歷數可推。毫釐不爽。斯天地之至信。幽贊於神明。而古今不易者也。 \\n 史伯璿曰。竊嘗上稽經典。下採輿言。似有以得其彷彿者。而未敢自以為是也。夫余氏候東南二海之潮。平於東者常先。平於南者常後。每於三時為差。不知其所以有先後者。殊不思潮之長落。不過以北水南水候之而已。是故北水南來則為長。南水北來則為落。是則潮之長。必自北而南也。然後知東南二海。潮候有不同者。以此而已。然猶未知潮之長。必自北而南者。又何故也。以愚度之。天以河圖示象於聖人。聖人以易象示教於天下。後世不信天與聖人。尚誰信哉。河圖以一六水居北。而後天八卦之方位。亦以坎為北方之卦。坎之象非水乎。是則北固水之定位也。潮之自北而南。豈必外此而他求哉。雖然。潮特有形之物。非有氣以運之。亦不能以自行也。氣即水之氣耳。【此句當去之。或云氣即天地之氣。】是故氣有翕張。則潮有長落。方其氣之始張於地。則水為氣所擁而南奔。是為潮長。張之極。則水益南而潮以平。張極而翕。翕則水北還而潮落矣。翕極復張。張極復翕。則潮又長而又落矣。氣之張於北也有定所。則潮之長也宜同時矣。是故東以平而南方生。南既平而東已落。東既落而北復生矣。氣之一翕一張。如循環然。無停機也。潮之一往一來。應期不爽。此理之常。無足怪者。區區愚見。僅止於此。至於潮有大小早晚之異。則未得其說。不敢以臆決也。無已。則姑信與月相應之言可也。惟潮大卯酉之月。則終莫知其故。恐亦不過由於一氣之運而已。必深求其如何以質之。則鑿矣。 \\n 管見曰。人與天地。本同一體。但形勢有大小之分耳。即此喻彼。不辨【『辨』明本作『辦』】自明。此史氏一氣之說。極為有理。但其未就人身思之。故曰大小、早晚、卯酉之月。不得其說。殊不思天地之大。非絲絲縷縷之可符。如水落三時之不同者是耳。且夫天地之有水。猶人之有血也。水由氣以往來於地。猶血之以氣往來於脈。皆一氣之所致也。故水有潮不潮者。如人身之血有行脈不行脈者。時刻之不爽者。即一息四至之期也。大小之不同者。即春弦夏洪之道也。日止於一潮。或半月東流。半月西流者。亦猶兩蹻之與兩手。遲速大小。所見之不同也。是脈雖皆由於一身。而經絡所屬自異耳。槩以論其理可也。深求所以。徒敝【『敝』明本作『弊』】精神。豈特鑿也哉。至於潮必東起者。東乃生氣之方。陰陽之氣始於此也。百川之水盡赴於東。返本之義焉。如人身之氣血。必歸源於中焦。亦起於寅時生氣之際也。 \\n  \\n 　"}
{"章节": "卷二 天地類", "正文": "　 \\n 卷二　天地類 \\n 　 \\n 杭州宋宮考 \\n 杭治自隋以來在鳳凰山下。今萬松牌樓地也。五代錢氏據有吳越。即以州治擴而大之。依山阜以為宮室。其子城南門曰通越。北門曰雙門。【見宋孫沔《雙門記》。】建炎三年。高宗詔以為行宮。至紹興元年十一月。詔守臣徐康國營建宮殿。復展大之。徙州治於清波門內。【即今之府。】德祐二年宋亡。明年為至元十四年。民間失火。飛燼及宮室。焚燬殆盡。後十四年。西僧楊璉真伽言于朝。即其基為佛寺五。曰興元。【即芙蓉殿。今紙團民家。】曰報國。【即垂拱正殿。】曰尊勝塔。【即寢殿也。又名白塔。】曰般若。【今城基地。】曰小仙林塔。【後殿也。在山岡。】元末張士誠據有杭城。毀塔為城。并四寺俱廢。止存今之報國焉。計其地。南自勝果人路。北則人城。環至德侔牌。東沿河。西至山岡。自地至山。隨其上下以為宮殿也。【詳見徐始豐宋行宮考。惜不證以今之地坊。人不知也。今補之。】 \\n 杭州宋祀典考 \\n 圜邱壇。今龍華寺西首。社稷壇。今慈雲嶺上。太廟。今察院。依山。【故今巷名太廟。】東太乙宮。今祖山寺。西太乙宮。今和靖墓北。九宮貴神壇。今菜市門外一里許。籍田、先農、高禖等壇。今天龍寺處。海神大祀壇。今菜市門外太平橋東。景靈宮。倣漢原廟之制。今寶極【『極』明本作『笈』】觀北。 \\n 杭宋勳臣郎官宅考 \\n 張循王俊府。在清河坊裏。故名。楊和王沂中【『沂中』二字明本作小字雙行。下『琦』、『世忠』、『飛』等均係小字】府。今洪福橋對長春巷。右街之大渠。尚是舊開也。劉鄜王琦府。與韓蘄王世忠府相連。皆在北司馬坊對。劉居西。韓居東也。岳武穆王飛府。今北司銀瓶娘子廟連東。卿監郎官宅。在井亭橋南。七官宅。在郭婆井。省院官宅。在開元宮前。十官宅。在睦親坊。三官宅。在潘閬巷。 \\n 杭州宋官署考 \\n 左右丞相參政知樞密院僉書府。俱在今南倉前大街口。六部又在南一帶。學士院今洋泮鋪處。三省六房院今三橋子西。樞密五房院今洪福橋西。國史院安榮坊山上。祕書省今布政司。【北宋為安撫使司。元則為江浙行省。今大其地。】御史臺一在清河坊裏。南新街牌對。一在今織染局【『染局』兩字明本訛作小字雙行】。太常寺亦是局地。宗正寺、王牒所。今察院地。大理寺在車橋西。司農寺、將作軍器監。俱在今侍郎府側。臨安府貢院在錢塘門外。禮部貢院在觀橋西。渾儀臺太史局。今至德觀後山。國子監。今北司門內五道之地。武學即其街之東。仁和縣今梅家橋。錢塘縣今錢塘門內北。太醫局今通江橋北。惠民和濟局今官巷口北。六部架閣庫今天水院橋後。法物庫今梅家橋。行用庫今鎮守府。南驛【名樟亭】今跨浦橋南江岸。北驛【名北郭〔『郭』明本作『廓』〕】今賣魚橋南。都亭驛今泥路西。【館〔『館』明本作『管』〕伴外國使處。】班荊【『荊』明本作『京』】館今赤岸。【亦館〔『亦館』明本作『亦存』〕北使之地。】已上官署。各書與志相同而可指其處者。特錄出以便人知。不同而疑似者則缺焉。 \\n 雪花六出 \\n 雪花六出。先儒以雪為水結。地六為水。故六出也。雲間唐龍江以為春雪五出。豈非水所結耶。勿得其義。不知水乃陰物。陰盛極寒。則成雪也。地六為水之說非謬。至春則陽和矣。一時雖寒而成雪。非至盛之時。故散碎而不見其形質耳。亦不特五出也。 \\n 淮水 \\n 《禹貢》曰。導淮自桐栢。東會於泗沂。蔡註引桑欽《水經》云。淮水出南陽平氏縣【今信陽州】胎簪山。禹自桐栢導之耳。有宦客嘗親至其地。語予曰。胎簪在信陽州。桐栢泉在桐栢縣。今信陽至桐栢百二十里。地形較之。胎簪低於桐栢百餘丈。今止見桐栢二泉。口各大丈餘。泉湧流出。然後過南陽城東北。漸大而東會於泗沂也。又按唐縣志云。淮水在縣東南一百八十里。《禹貢》導淮自桐栢者此也。今胎簪山絕無泉。其源實出桐栢山北支。《通志略》亦曰。淮水出唐州桐栢縣大復山。東過信陽。夫據人之親見。又有志為證。則《禹貢》自是。而蔡註所引非也。且水雖有伏流之說。胎簪既低於桐栢百丈。恐地厚不應如此。而所見又祗是桐栢出泉。不知桑欽當時。何以知出胎簪也。《中都志》又引《風俗通》曰。淮廟在唐州。廟前槐樹下有一泉眼。淮水出焉。其源甚窄。今考《風俗通》無有。實謬論也。必以《禹貢》為是無疑。 \\n 鎮青門 \\n 青州府城外羅北門。曰鎮青。俗曰馬異。左轉數丈。將抵門座之角。人或持石擊地。自遠至磚中。則磚中若雞棲之聲。予舊聞之不信。後親至地為之。果然。莫能辯其理也。今城擊已成穴。有司禁之。 \\n 風水 \\n 徐州不打春。邳州無東門。若使打春與開門。蝎子咬死人。此俗諺如是。今果然。又青州城俗名臥牛城。以其形似也。府官有邊姓者。至則城必坍【『坍』明本作『攤』】損。甘州城外有塔依城。其名鎮風。嘉靖間。傅都以其窺內也。徹之。日多大風。 \\n 紅雨黑雨 \\n 正德三年。吾杭已故都御史錢鉞家。一夕天雨。明日起視。隣皆清水。而本家則紅者也。數日後。錢氏為朝廷所籍。嘉靖八年夏。杭城內外遠近皆下黑雨。人有衣服被其污染者而後知。予意紅雨。即歷代所謂雨血。災變兆於錢氏可知。其黑雨者。《禹貢》導黑水於西海。龍取此而下耶。 \\n 夏雨 \\n 夏月雨暘鬲輒而三時不同者。蓋雨乃陰氣。從地而生。夏則陽氣盛極於外。或有陰生。即為消爍。惟龍。陽物也。隨時以計。雲從龍者。陰氣附陽而升也。升必降而為雨。《埤雅》所謂蛟龍雨也。龍各有域。故鬲輒也。至於咫尺而分者。此陽氣消陰之不盡。俗謂過雲雨也。餘時龍已潛。陰陽常和。雨之正也。 \\n 龍治水 \\n 嘗聞老人相傳曆日所載。龍多治水即雨少。龍少即雨多也。又傳云。夏潦則秋旱。理也。而甲申雜記記熙寧四年乙酉。十一龍治水。其年自春及秋。皆大雨水。今嘉靖丙申。十二龍治水。而雨水之多。亦如熙寧。冬則連晴二月也。 \\n 太湖名考 \\n 太湖在蘇州。其名不一。《禹貢》曰震澤。《爾雅》曰具區。《國語》曰太湖。《吳越春秋》曰笠澤。《周官職方氏》曰五湖。 \\n 歷代帝王建都 \\n 歷代建都。自三皇五帝。世遠名訛。又或再遷。二三其名。三代而下。似易知也。然亦名移今古。書著矛盾。故東坡博學。亦差魏曹都鄴之筆。茲特考之諸史。各書一定者。不待辨矣。有證者證之。不同者並註於下。一覽可知。此正統之大略也。 \\n 伏羲都陳。今河南開封府陳州。有陵存焉。神農都陳。同上。或曰曲阜。《晉志》曰。都陳而別營於曲阜也。今山東兗州府曲阜縣。黃帝都涿鹿。今順天府涿州。《括地志》又曰。涿鹿故城在媯州。今朵顏之地。少昊都曲阜。同上。顓帝都帝邱。今山東濮州。舊有陵碑尚存。帝嚳都亳。今河南偃師縣。唐堯都平陽。即今山西平陽府也。有唐城。虞舜都蒲坂。即今山西平陽府蒲州。有廟。夏都安邑。即今山西平陽府夏縣。《春秋疏》曰。堯治平陽。舜治蒲坂。禹治安邑。三都相去各二百里。俱在冀州。蓋九州之冀也。《括地志》又曰。自禹至太康。與唐虞皆不易都。《汲冢書》曰。禹都陽城。《漢志》曰。陽翟乃受封避舜子之所。商都亳。同上。後盤庚遷都。亦曰亳者。《書》曰。不常厥邑。于今五邦。蓋自湯至盤庚五遷也。祖乙遷景。盤庚復遷于亳。周都豐鎬。即今陝西西安府長安縣關中也。徐廣曰。豐鎬相去二十五里。皆在長安南。《詩》曰。文王有聲。作邑於豐。宅是鎬京。維龜正之。武王成之。蓋都豐而遷鎬也。又曰。都洛陽者。洛陽即今河南府洛陽縣也。太史公曰。學者多稱周伐紂。居洛邑。其實不然。武王營之。成王使召公卜之。居九鼎焉。而復都豐鎬。至平王乃遷洛。《公羊傳》又曰。王城者何。東周也。成王既卜營洛邑。建明堂。朝諸侯。復還豐鎬。蓋以洛居中土。故曰京師。秦都咸陽。即今陝西西安府咸陽縣。故古蹟阿房宮、長信宮俱在此也。西漢始都洛陽。五年。因婁敬說。而復遷都長安。東漢都洛陽。同上。魏都洛陽。同上。諸書或曰長安。曰譙。【『譙』明本作『醮』。誤】曰許昌。曰鄴者。《水經注》曰。魏因漢祚。復都洛陽。以譙為先人本國。許昌為漢之封居。長安為西京遺迹。鄴為王業本基。故號五都。時一幸焉耳。吳初居鎮江。都武昌。即今湖廣武昌府也。後遷建業。即今南京應天府也。蜀都成都。即今四川成都府。西晉都洛陽。同上。東晉都建康。元帝東渡。避愍帝諱。改建業為建康。同上。宋都建康。同上。齊都建康。同上。梁都建康。同上。陳都建康。同上。元魏初居雲中。即今山西大同府懷仁縣。後遷洛陽。同上。北齊都鄴。即今河南彰德府。西魏都長安。同上。長安。關中也。後周都長安。同上。隋始都長安。以城狹小。水鹹。與蘇威、高熲共議。移去城北三十里龍首山都焉。後煬帝常徙都洛陽。為巡幸故也。唐都長安。同上。梁都汴。即今河南開封府。唐都汴。同上。晉都汴。同上。漢都汴。同上。周都汴。同上。宋都汴。同上。南宋都臨安。即今浙江杭州府。元都大都。即今北京順天府。時至上都。乃宣府之外之地。大明都建康。永樂間遷都於燕京。即北京也。 \\n 三吳 \\n 三吳。《水經》謂吳興、吳郡、會稽。《通典》謂吳興、吳郡、丹陽。似有不同。不知春秋之吳。都蘇常之間。故蘇有吳縣。常有荊溪。漢封之吳。都會稽。【會稽非紹興之會稽。即常蘇嘉杭也。】三國之吳。初為會稽太守。封吳侯后建國之地。非吳。然以初統蘇、淞、常、鎮、杭、嘉、湖最久也。在秦之時。置會稽郡。漢武分湖州為丹陽郡。順帝又統為吳郡。三國又獨以湖為吳興。總不脫一吳字也。至於蘇、杭、嘉、湖。顯顯名吳者。以吳名之日久。又在於前。三國之吳。世既短。而淞、常、鎮、交。晉、唐又更為晉陵、江都、徐兗等。名不同故耳。 \\n 金山水 \\n 嘉靖十八年七月間。大水漂沒揚州鹽場數十處。而【「而」字據明本補】人民死者無算。其日。揚子江水下數十丈。金山露其腳。過日。聞揚州水害。正前日之涸時也。始知隨風擁【『擁』明本作『湧』】之而去揚也。追思《唐史》記開元十四年潤州大風。擁江濤過金山。遂沒瓜步。數日江水復平。豈虛語哉。 \\n 黍稷稻粱秈 \\n 以大暑而種。故謂之黍。孔子曰。黍可以為酒。即今小米。北方以之作酒者。所謂黃米酒是也。蓋小米有二種。如稻有粳糯是耳。黍是小米之糯者。稷者。五穀之長。五穀不可遍祭。以長者該之。故祭稷。《靈曜》云。日中星鳥。可以種稷。一歲之中。最先種者。亦北方所有。比黍少大。較他穀則小耳。紫黑色。芑有毛。關西呼糜。冀州呼（□大□）【音欠】。不甚珍貴。農家種之。以備他穀之不熟。即南方所謂烏山稻類。稻。粳糯總名。若《詩》《書》所稱。當依文解之。如《論語》食夫稻。則是粳也。《月令》秫稻必齊。則是糯也。但《字林》云。糯。黏稻也。當屬糯米。粱【『粱』明本訛作『梁』】即今之粟也。古不以粟為穀之名。但粟厚孚殼。故米之有孚殼者。皆稱粱。世有白粱、黃粱之說。《爾雅》翼云。少種粱者。以粱損地力而收穫少也。今驗之粟。果然。又早稻尖米。謂之黃秈【音仙】。乃出自占城。又稱之占城稻。蓋宋真宗聞其耐旱而早熟。自占城而求種。分給江淮兩浙。擇田之高者種之耳。 \\n 邊方天文不同 \\n 嘗聞邊士云。出塞遠去。則北斗在南矣。然不知去幾許。昨讀胡文穆公《北征錄》。始知出塞二月。至地名長清塞。見斗南矣。予度當時師行多緩。若單騎竟行。恐不一月。又交州遇哉生明之夕。則月在天中。骨利斡國日沒煮羊胛。熟時則日復東生矣。是東西南北之極。不與中國同。然則佛氏四大部洲之說。據此誠妄也。 \\n 羅剎江 \\n 今人止知錢塘江風濤甚險。故名為羅剎江。不知其江之中。舊有數石。橫截江濤。舟楫經此。多為所壞。因呼為羅剎石。故江亦名之。唐李建勳詩云。何年遺禹鑿。半里大江中。正謂此也。《咸淳志》曰。五代開平中。為潮沙漲沒。今不知所在也。 \\n 八公山 \\n 八公山有二焉。一在鳳陽府壽州。一在廬州府巢縣。巢之山有安廟。而壽之山有安臺。石上人馬跡。志皆載。為淮南王修仙之地也。意兩地相隔幾一千里。當時何苦奔走二山以修煉耶。不知巢邑者非也。蓋因皆名八公。而皆在於淮南。遂以巢山亦立廟像。志亦載之。殊不知廬州至晉方名淮南。而鳳陽漢初即謂之淮南矣。或者反以巢山為是。蓋據史稱安除國為九江郡之故。即以今之九江至廬。止隔一江。至鳳陽二千里矣。是連九江與廬為淮南。又不知壽州秦已名為九江郡也。故項羽初封英布為九江王。漢高改封淮南王。今英布之墓與廟。皆在壽焉。豈今之九江也耶。況《淮南王傳》中云。廬江民反。淮南吏卒擊破之。則廬不在淮南可知。 \\n 星隕石 \\n 每念陽氣之精。上浮為星。散而隕墜。當無形也。故每見星隕時。有聲而已。恐金星之精。墜於終南。化為白石。彭蠡之有落星石。或《錄異》等書好怪之訛耳。然又念五石隕越于宋。《春秋》亦訛之耶。昨友俞御醫橋【『橋』字明本係小字】早朝。偶爾星隕身側。鏗然有聲。在地尚響。視如硃砂小石。惜人哄觀而不及取也。 \\n 三苗三楚三河 \\n 三苗。固堯時四夷之地。在今日則中國也。乃湖廣江、鄂、岳之三州。故今三州人多猫姓。是其遺種。楚文王都郢。楚昭王都鄂。楚考烈王都壽春。故云三楚。若曰江陵為南楚。吳為東楚。彭城為西楚。乃以此三地在楚之東西南。故以是稱之耳。三河。唐堯都河東。殷都河內。周都河南也。 \\n 月巖 \\n 吾杭江干鳳凰山有石。如片雲拔地。高數丈。亦奇峯也。將巔。有一竅尺餘。名曰月巖。古今名人遊賞題咏亦多焉【『焉』字據明本補】。惟中秋之月。穿竅而出。十四十六日。則外此竅矣。餘月尤斜。予嘗聞之而未信。嘉靖戊戌。同友特觀之。果然。 \\n 杭井泉 \\n 杭地近江。泉水皆鹹。唐李泌為杭刺史。特開六井。引西湖之水以利民。【見杭志。】五代宋時。又濬大井、沈公井。然皆在西北。蓋宋以前。杭惟西北乃陸也。今東南之地。多沙場所漲者。嘗因思之。今杭豈下數千百井哉。皆清冽佳味。而切近於江者。亦不聞鹹焉。又豈志書之妄哉。莫得其理。嘉靖己亥。浙西半歲無雨。井泉俱竭。惟吳山郭婆井。泉自石壁流出。宛如平日。而他井之至深者。惟可潷取之。多味鹹。然後悟其自唐以來。地日漸高鹹。惟潤下土且滲之。則井水俱淡矣。至此而取及於本性者。 \\n 月諺 \\n 俗云。月而仰。水漸長。月而昃【『昃』字明本作『仄』】。水無滴。蓋月有九行。青白赤黑各二道。皆出入於黃道之中。故曰九行道。不中而過南。則為陽道。不中而過北。則為陰道。行陽道則旱。行陰道則潦。月借日為光。月生時如仰瓦。是行陰道矣。如弓弦昃樣。是行陽道矣。故知旱潦者以此。 \\n 四時風 \\n 四方之風。《爾雅》釋其名而《埤雅》解其義矣。四時之風。未見有言之者。予以春之風自下而升上。紙鳶因之以起。夏之風橫行空中。故樹杪多風聲。秋之風自上而下。木葉因之以隕。冬之風著土而行。是以吼地而生寒也。 \\n 假山精緻 \\n 近日富貴家之疊假山。是山雖成也。自不能如真山之有生氣。春夏且多蛇虺。而月夜不可樂也。予聞宋宮之艮岳。其萬歲山之大洞。皆築以雄黃、爐甘石。蓋雄黃則辟蛇虺。爐甘能致雲霧。若天少陰。山遂滃鬱如深山窮谷矣。故不數年而勝真山矣。李德裕平泉亦然。 \\n 小滿芒種 \\n 小滿、芒種。已解之於後矣。又累因人問。二十四氣有小暑、大暑、小寒、大寒、小雪、大雪。何以有小滿而無大滿也。又見《簷曝偶談》解二氣。皆指麥言。然應答難於人。人而刊行於書。誤人大矣。因復辨之於此。夫寒暑以時令言。雪水以天地言。此以芒種易大滿者。因時物兼人事以立義也。蓋有芒之種【上聲】穀。至此已長。人當效勤矣。節物至此時。小得盈滿意。故以芒種易大滿耳。若《偶談》謂天氣小滿而麥未熟。然則下候又何云麥秋至耶。又謂種之有芒者。麥也。然則穀非有芒者乎。又曰稻過是而不可種【去聲】矣。真亂說。顧子。予友也。惜遠不及面言。 \\n 河說 \\n 每聞河決之害。因念節孝先生徐積復河之說。未嘗不扼腕三嘆。惜其當時既不能用。今日又無人舉之也。先生之言。大略欲復故道。不計目前利害。而為久遠之謀。昨讀《唐史薛平傳》。有曰。平為鄭滑節度使。始河溢瓠子。東泛滑。距城纔二里許。平按求故道。出黎陽西南。因命其從事裴弘泰往請魏博節度使田弘正。弘正許之。乃籍民田所當者。易以他地。疏導二十里。以殺水悍。還壖田七百頃於河南。自是滑人永無水患。亦知先生之言之驗也。因筆之稿。以告有志。【文見本集。】 \\n 海嘯 \\n 野史載至正戊子年。永嘉大風。海舟吹上高坡十餘里。水溢數十丈。死者數千。謂之海嘯也。其後方國珍據海為盜。屢犯永嘉。兵刃之下者無算。正德七年七月秋。餘姚大風。海溢平陸數十里。沿海多死者。前數夜時。人見海中多紅燈往來。予以此亦可謂海嘯也。後倭夷爭殺。餘姚亦當其害。夫水陰物。兵陰象也。其所以兆之者宜然。 \\n 三伏 \\n 伏者藏也。庚金伏於夏火之下。故曰伏。夏至後第三庚為初伏。四庚為中伏。該第五庚為末伏。不知越之而立秋後初庚為末伏。夫既秋矣。又何謂之伏耶。《史記》註以始皇置伏。又云穆公以是占之。馬遷尚疑其人。亦此恐久而傳訛也。 \\n 海水鹹苦 \\n 水味本淡。而海水鹹苦者。亢極而反之義。蓋氣生水。而水流至海。會萃而極矣。水極則反火。乃為鹹苦。然過土煎熬為鹽。但鹹矣。是藉土以制其太過耳。 \\n 西湖兩堤十二橋 \\n 吾杭西湖之橋。皆有名。自南而北。一曰映波。二曰鎖瀾。三曰望山。四曰壓堤。五曰東浦。六曰跨虹。【見臨安志。】此東坡所築之堤之橋。自淨慈寺前直抵大佛頭者。堤即所謂蘇堤。所謂西湖六橋也。其裏湖。正德間知府楊孟瑛開復。一帶西岸亦築六橋。向聞於楊曰。南畔三橋。可名為濬源、濬復、濬治。【皆楊所開之地。】北畔三橋。舊有水口。吾築為橋。可名為二龍、流金、涵玉。與古西泠、斷橋。共十四也。又裏湖橫築以通靈隱之堤。乃淳祐間趙汝（上竹中壽下心）所築。予意當稱趙堤。今混以蘇名。非也。楊岸則多近山陸。不可名堤矣。 \\n 曆書沿革 \\n 《禮記》疏云。漢初驚蟄為正月中。雨水為二月節。前漢之末。以雨水為正月中。驚蟄為二月節。七十二候見於周公時訓。後魏始載於曆。國初曆。其式與今不同。有襲爵、受封、祭祀、祈福、求醫、治病、乘船、渡水、登高、履險、收斂、貨財等件。通者曰宜。不通者曰忌。紀年由洪武元年以前書吳元年。遡上只書甲子平行。不用年號。 \\n 白浪縣 \\n 毛翔。登州老醫也。自言。土人捕魚海中。去遠。見有城府。便艤舟。見城欹側。半陷水中。城樓上有榜曰。青州白浪縣。字猶可識。水際膃肭臍無數。見人亦不畏。俯而擒之。所得甚多。歸語人復往。不可尋。《王會篇》。良夷。樂浪之夷也。《山海經》。朝鮮在列陽東海北山南。註。今樂浪縣。《爾雅疏》。九夷。二曰樂浪。漢樂浪郡。故朝鮮國。所謂白浪。即樂浪。其人誤讀不可知。或陵谷之變。淪入於海耳。 \\n  \\n 　"}
{"章节": "卷三 天地類", "正文": "　 \\n 卷三　天地類 \\n 　 \\n 歲年 \\n 歲者。《說文》曰木星。以其歲行一次。故曰歲。而字之從步也。律曆書名五星為五步是也。年者。《說文》曰。穀熟也。取其穀熟一番曰年。故字從禾。 \\n 節中氣候 \\n 每月有節氣。有中氣。如丑之終。寅之始。則為節。寅之半。則為中。五日為一候。積六候而成月。故一歲則有七十二候。三節【『節』明本作『候』】為一氣。積六氣而成時。故一歲則有二十四氣也。 \\n 月建 \\n 正月節。戌時。北斗之杓。指於寅位之初。雨水。正月中氣。斗杓、戌時。指寅位之中。二月指卯。三月指辰。名曰月建。亦名斗建。若遇閏月。其月內無中氣。戌時、斗杓。指於兩辰之間。 \\n 雨夾雪 \\n 雨者。氣之升而雲之致也。雪者。雨之凝而寒極之致也。其雨雪相雜而下者。雲有高低之故。低成雨而高成雪也。 \\n 氣候集解 \\n 夫七十二候。呂不韋載於《呂氏春秋》。漢儒人於《禮記月令》。與六經同傳不朽。後魏載之於曆。欲民皆知以驗氣序。然其禽獸草木。多生【『生』明本作『出』】北方。蓋以漢前之儒。皆江北者也。故江南老師宿儒。亦難盡識。況陳澔之註。多為謬說。而康成、穎達。亦有訛處。予因是廣取諸家之說。【『說』明本作『解』】并《說文》、《埤雅》諸【『諸』明本作『等』】書。而又詢之農牧。似得所歸。然後并將二十四氣釋之於稿。以俟博識者鑒焉。 \\n 立春。正月節。立。建始也。五行之氣。往者過。來者續。於此而春木之氣始至。故謂之立也。立夏、秋、冬同。東風解凍。凍結於冬。遇春風而解散。不曰春而曰東者。《呂氏春秋》曰。東方屬木。木。火母也。火氣溫。故解凍。蟄蟲始振。蟄。藏也。振。動也。蟄【『蟄』明本作『密』】藏之蟲。因氣至而皆蘇動之矣。鮑氏曰。動而未出。至二月乃大驚而走也。魚陟負冰。陟。升也。魚當盛寒。伏水底而逐暖。至正月陽氣至。則上遊而近冰。故曰負。 \\n 雨【去聲】水。正月中。天一生水。春始屬木。然生木者必水也。故立春後繼之雨水。且東風既解凍。則散而為雨水矣。獺祭魚。獺。一名水狗。賊魚者也。祭魚。取魚以祭天也。所謂豺獺之報本。歲始而魚上遊。則獺初取以祭。徐氏曰。獺祭圓鋪。圓者。水象也。豺祭方鋪。方者。金象也。候雁北。【月令、漢書作鴻雁北。】雁。知時之鳥。熱歸塞北。寒來江南。沙漠乃其居也。孟春陽氣既達。候雁自彭蠡而北矣。草木萌動。天地之氣交而為泰。故草木萌生發動矣。 \\n 驚蟄。二月節。《夏小正》曰。正月啟蟄。言發蟄也。萬物出乎震。震為雷。故曰驚蟄。是蟄蟲驚而出走矣。桃始華。【呂氏春秋作桃李華。】桃。果名。花色紅。是月始開。倉庚鳴。庚。亦作鶊。黃鸝也。《詩》所謂有鳴倉庚是也。《章龜經》曰。倉。清也。庚。新也。感春陽清新之氣而初出。故名。其名最多。《詩》曰黃鳥。齊人謂之搏黍。又謂之黃袍。僧家謂之金衣公子。其色鵹黑而黃。又名鵹黃。諺曰。黃栗【『栗』明本作『粟』】留、黃鶯、鶯兒。皆一種也。鷹化為鳩。鷹。鷙鳥也。鷂鸇之屬。鳩。即今之布穀。《章龜經》曰。仲春之時。林木茂盛。又喙尚柔。不能捕鳥。瞪目忍飢。如癡而化。故名曰鳲鳩。《王制》曰。鳩化為鷹。秋時也。此言鷹化為鳩。春時也。以生育肅殺氣盛。故鷙鳥感之而變耳。孔氏曰。化者。反歸舊形之謂。故鷹化為鳩。鳩復化為鷹。如田鼠化為鴽。則鴽又化為田鼠。若腐草為螢。雉為蜃。爵為蛤。皆不言化。是不再復本形者也。 \\n 春分。二月中。分者。半也。此當九十日之半。故謂之分。秋同義。夏冬不言分者。蓋天地間二氣而已。方氏曰。陽生於子。終於午。至卯而中分。故春為陽中。而仲月之節為春分。正陰陽適中。故晝夜無長短云。玄鳥至。玄鳥。燕也。高誘曰。春分而來。秋分而去也。雷乃發聲。陰陽相薄為雷。至此。四陽漸盛。猶有陰焉。則相薄乃發聲矣。乃者。《韻會》曰。象氣出之難也。註疏曰。發。猶出也。始電。電。陽光也。四陽盛長。值氣泄時而光生焉。故曆解》曰。凡聲。陽也。光。亦陽也。《易》曰。雷電合而章。《公羊傳》曰。電者。雷光。是也。徐氏曰。雷陽。電陰。非也。蓋盛夏無雷之時。電亦有之。可見矣。 \\n 清明。三月節。按《國語》曰。時有八風。曆獨指清明風為三月節。此風屬巽故也。萬物齊乎巽。物至此時。皆以潔齊而清明矣。桐始華。桐。木名。有三種。華而不實者曰白桐。《爾雅》所謂榮桐木是也。皮青而結實者曰梧桐。一曰青桐。《淮南子》曰梧桐斷角是也。生於山岡。子大而有油者曰油桐。《毛詩所謂梧桐不生山岡者是也。今始華者。乃白桐耳。按《埤雅》。桐木知日月閏年。每一枝生十二葉。閏則生【『生』字明本無】十三葉。與天地合氣者也。今造琴瑟者。以花桐木。是知桐為白桐也。田鼠化為鴽。【音如。】按《爾雅》註曰。鼫鼠。形大如鼠。頭似兔。尾有毛。青黃色。好在田中食粟豆。謂之田鼠。《本草》《素問》曰。鴽。鶉也。似鴿而小。今《說文》註鴽曰。鴾母。蓋青州呼（酓鳥）【音安】鶉為鴾母。鮑氏曰。鼠。陰類。鴽。陽類。陽氣盛。故化為鴽。蓋陰為陽所化也。虹始見。【去聲。】虹。虹蜺也。《詩》所謂螮蝀。俗謂之（虫后）也。註疏曰。是陰陽交會之氣。故先儒以為雲薄漏日。日照雨滴。則虹生焉。今以水噀日。自側視之。則暈為虹。朱子曰。日與雨交。倐然成質。陰陽不當交而交者。天地淫氣也。虹為雄。色赤白。蜺為雌。色青白。然二字皆從虫。《說文》曰。似螮蝀狀。諸書又云。嘗見虹入溪飲水。其首如驢。恐天地間亦有此種物也。但虹氣似之。借名也。 \\n 穀雨。【去聲〔『去聲』兩字據明本補〕】三月中。自雨水後。土膏脈動。今又雨其穀于水也。雨讀作去聲。如雨我公田之雨。蓋穀以此時播種。自上而下也。故《說文》云。雨本去聲。今風雨之雨在上聲。雨下之雨在去聲也。萍始生。萍。水草也。與水相平。故曰萍。漂流隨風。故又曰漂。《曆解》曰。萍。陰物。靜以承陽也。鳴鳩拂其羽。鳩。即鷹所化者。布穀也。拂。過擊也。《本草》云。拂羽飛而翼拍。其身氣使然也。蓋當三月之時。趨農急矣。鳩乃追逐而鳴。鼓羽直刺上飛。故俗稱布穀。戴勝降于桑。戴勝。一名戴鵀。《爾雅》註曰。頭上有勝毛。此時恆在于桑。蓋蠶將生之候矣。言降者。重之。若天而下。亦氣使之然也。 \\n ?虫。?立夏。四月節。立字解見春。夏。假也。物至此時皆假大也。螻蟈鳴。螻蟈。小蟲。生穴土中。好夜出。今人謂之土狗是也。一名螻蛄。一名碩鼠。一名【音斛。】?虫則鳴是也。且有五能、不能成一技。飛不能過屋。緣不能窮木。泅不能渡谷。穴不能復身。走不能先人。故《說文》稱鼫為五技之鼠。《古今註》又以螻名鼫鼠可知。《埤雅》、《本草》俱以為臭蟲。陸德明、鄭康成以為蛙。皆非也。蚯蚓出。蚯蚓。即地龍也。?各地方言之不同也。《淮南子》曰。螻蟈鳴。丘螾出。陰氣始而二物應之。《夏小正》。三月【俗〔明本『俗』作『一』〕名曲蟺。】《曆解》曰。陰而屈者。乘陽而伸見也。王瓜生。《圖經》云。王瓜處處有之。生平野田宅及牆垣。葉似栝樓、烏藥。圓無丫缺。有毛如刺。蔓生。五月開黃花。花下結子如彈丸。生青熟赤。根似葛。細而多糝。又名土瓜。一名落鵶瓜。今藥中所用也。《禮記》鄭玄註曰。即萆挈。《本草》作菝葜。陶隱居以辨其謬。謂菝葜自有本條。殊不知王瓜亦自有本條。先儒當時如不檢書而謾言者。可笑。 \\n 小滿。四月中。小滿者。物至於此。小得盈滿。苦菜秀。《埤雅》以荼為苦菜。《毛詩》曰。誰謂荼苦。【荼。即茶也。故韻會茶註。本作荼。】是也。鮑氏曰。感火之氣而苦味成。《爾雅》曰。不榮而實者謂之秀。滎而不實者謂之英。此苦菜宜言英也。蔡邕《月令》以謂苦蕒菜。非。靡草死。鄭康成、鮑景翔皆云。靡草。葶藶之屬。《禮記》註曰。草之枝葉而靡細者。方氏曰。凡物感陽而生者。則彊而立。感陰而生者。則柔而靡。謂之靡草。則至陰之所生也。故不勝至陽而死。麥秋至。秋者。百穀成熟之時。【『時』明本作『期』】此於時雖夏。於麥則秋。故云麥秋也。 \\n 芒種。【上聲】五月節。謂有芒之種。穀可稼種【去聲】矣。螳螂生。螳螂。草蟲也。飲風食露。感一陰之氣而生。能捕蟬而食。故又名殺蟲。曰天馬。言其飛捷如馬也。曰斧蟲。以前二足如斧也。尚名不一。各隨其地而稱之。深秋生子於林木間。一殼百子。至此時。則破殼而出。藥中桑螵蛸是也。鵙【音局】始鳴。鵙。百勞也。《本草》作博勞。朱子《孟》註曰。博勞。惡聲之鳥。蓋梟類也。曹子建《惡鳥論》。百勞以五月鳴。其聲鵙鵙然。故以之立名。似俗稱濁溫。故《埤雅》禽經註云。百勞不能翱翔。直飛而已。《毛詩》曰。七月鳴鵙。蓋周七月。夏五月也。反舌無聲。諸書以為百舌鳥。以其能反復其舌。故名。特註疏以為蝦（虫麻）。蓋蛙屬之舌尖向內。故名之。今辨其非者。以其此時正鳴。不知失考也。《易通卦驗》、《丹鉛餘錄》俱即名為蝦（虫麻）、無聲。若以五月正鳴。殊不知初旬見形後。形亦藏矣。陳氏曰。螳螂、鵙皆陰類。感微陰而或生或鳴。反舌感陽而發。遇微陰而無聲也。 \\n 夏至。五月中。《韻會》曰。夏。假也。至。極也。萬物於此。皆假大而至極也。鹿角解。【音駭。】鹿。形小。山獸也。屬陽。角支向前。與黃牛一同。糜。形大。澤獸也。屬陰。角支向後。與水牛一同。夏至一陰生。感陰氣而鹿角解。解。角退落也。冬至一陽生。糜感陽氣而角解矣。是夏至陽之極。冬至陰之極也。蜩【音調】始鳴。【《月令》註疏作蟬始鳴。】蜩。蟬之大而黑色者。蜣螂脫殼而成。雄者能鳴。雌者無聲。今俗稱蜘蟟是也。按蟬乃總名。鳴於夏者曰蜩。即莊子云。蟪蛄不知春秋者是也。蓋蟪蛄夏蟬。故不知春秋。鳴於秋者曰寒蜩。即楚辭所謂寒螿也。故《風土記》曰。蟪蛄鳴朝。寒螿鳴夕。今秋初夕陽之際。小而綠色聲急疾者。俗稱都了是也。故埤雅各釋其義。然此物生於盛陽。感陰而鳴。半夏生。半夏。藥名。居夏之半而生。故名。 \\n 小暑。六月節。《說文》曰。暑。熱也。就熱之中。分為大小。月初為小。月中為大。今則熱氣猶小也。溫風至。至。極也。溫熱之風。至此而極矣。蟋【音悉】蟀【音率】居壁。一名蛬。【音拱。】一名蜻蛚。即今之促織也。《禮記》註曰。生土中。此時羽翼稍成。居穴之壁。至七月則遠飛而在野矣。蓋肅殺之氣初生則在穴。感之深則在野而鬬。鷹始摯。【『摯』明本作『擊』。】【《禮記》作鷹乃學習。】摯。搏擊也。應氏曰。殺氣未肅。鷙猛之鳥。始習於擊。迎殺氣也。 \\n 大暑。六月中。解見小暑。腐草為螢。曰丹良。曰丹鳥。曰夜光。曰宵燭。皆螢之別名。離明之極則幽陰。至微之物亦化而為明也。《毛詩》曰。熠燿宵行。另一【『一』明本作『亦』】種也。形如米蟲。尾亦有火。不言化者。不復原形。解見前。土潤溽【音辱】暑。溽。濕也。土之氣潤。故蒸鬱而為濕暑。俗稱齷齪熱是也。大雨時行。前候濕暑之氣蒸鬱。今候則大雨時行以退暑也。 \\n 立秋。七月節。立字解見春。秋。揫也。物於此而揫歛也。涼風至。【《禮記》作盲風至。】西方淒清之風曰涼風。溫變而涼氣始肅也。《周語》曰。火見而清風戒寒是也。白露降。大雨之後。清涼風來。而天氣下降。茫茫而白者。尚未凝珠。故曰白露降。示秋金之白色也。寒蟬鳴。寒蟬。《爾雅》曰。寒螿。蟬小而青紫者。馬氏曰。物生於暑者。其聲變之矣。 \\n 處暑。七月中。處。止也。暑氣至此而止矣。鷹乃祭鳥。鷹。義禽也。秋令屬金。五行為義。金氣肅殺。鷹感其氣。始捕擊諸鳥。然必先祭之。猶人飲食。祭先代為之者也。不擊有胎之禽。故謂之義。天地始肅。秋者。陰之始。故曰天地始肅。禾乃登。禾者。穀連藁秸之總名。又稻秫苽粱之屬。皆禾也。成熟曰登。 \\n 白露。八月節。秋屬金。金色白。陰氣漸重。露凝而白也。鴻【《淮南子》作候】雁來。鴻大雁小。自北而來南也。不謂南鄉。非其居耳。詳見雨水節下。玄鳥歸。玄鳥解見前。此時自南而往北也。燕乃北方之鳥。故曰歸。羣鳥養羞。【《淮南子》作羣鳥翔。】三人以上為眾。三獸以上為羣。羣者。眾也。《禮記》註曰。羞者。所美之食。養羞者。藏之以備冬月之養也。 \\n 秋分。八月中。解見春分。雷始收聲。鮑氏曰。雷。二月陽中發聲。八月陰中收聲。入地則萬物隨入也。蟄蟲坏【音培】戶。淘瓦之泥曰坏。細泥也。按《禮記》註曰。坏益其蟄穴之戶。使通明處稍小。至寒甚乃墐塞之也。水始涸。《禮記》註曰。水本氣之所為。春夏氣至故長。秋冬氣返故涸也。 \\n 寒露。九月節。露氣寒泠。將凝結也。鴻雁來賓。雁以仲秋先至者為主。季秋後至者為賓。《通書》作來濱。濱。水際也。亦通。雀入大水為蛤。雀。小鳥也。其類不一。此為黃雀。大水。海也。《國語》云。雀入大海為蛤。蓋寒風嚴肅。多入於海。變之為蛤。此飛物化為潛物也。蛤。蚌屬。此小者也。菊有黃華。草木皆華於陽。獨菊華於陰。故言有桃桐之華。皆不言色。而獨菊言者。其色正應季秋土旺之時也。 \\n 霜降。九月中。氣肅而凝。露結為霜矣。《周語》曰。駟見而隕霜。豺祭獸。【《月令》作豺乃祭獸戮禽。】祭獸。以獸而祭天報本也。方鋪而祭秋金之義。草木黃落。色黃而搖落也。蟄蟲咸俯。【淮南子作俛。】咸。皆也。俯。垂頭也。此時寒氣肅凜。蟲皆垂頭而不食矣。 \\n 立冬。十月節。立字解見前。冬。終也。萬物收藏也。水始冰。水面初凝。未至於堅也。地始凍。土氣凝寒。未至於坼。雉入大水為蜃。雉。野雞。鄭康成、《淮南子》高誘俱註蜃為大蛤。《玉篇》亦曰。蜃。大蛤也。《墨子》又曰蚌。一名蜃蚌。非蛤類乎。《禮記》之註曰。蛟屬。《埤雅》又以蚌蜃各釋。似非蛤類。然按《本草》車螯之條曰。車螯是大蛤。一名蜃。能吐氣為樓臺。又嘗聞海中蜃氣成樓垣。《章龜經》曰。蜃大者如車輪、島嶼。月間吐氣成樓。與蛟龍同也。則知此為蛤明矣。況《爾雅翼》引《周禮》諸家辯蜃為蛤甚明。《禮記》之註。以謂雉由於蛇化之說。故以雉子為蜃。《埤雅》既曰似蛇而大。腰下盡逆鱗。知之悉矣。然復疑之。一曰狀似螭龍。有耳有角。則亦聞而識之。不若《本草》、《章龜經》為是即一物耳。大水。淮也。晉語曰。雉入于淮為蜃。 \\n 小雪。十月中。雨下而為寒氣所薄。故凝而為雪。小者。未盛之辭。虹藏不見。《禮記》註曰。陰陽氣交而為虹。此時陰陽極乎辨。故虹伏。虹非有質而曰藏。亦言其氣之下伏耳。天氣上升。地氣下降。閉塞而成冬。天地變而各正其位。不交則不通。不通則閉塞。而時之所以為冬也。 \\n 大雪。十一月節。大者。盛也。至此而雪盛矣。鶡鴠不鳴。《禽經》曰。鶡。毅鳥也。似雉而大。有毛角。鬬死方休。古人取為勇士冠名可知矣。《漢書》音義亦然。《埤雅》云。黃黑色。故名為褐。據此。本陽鳥。感六陰之極。不鳴矣。若郭璞《方言》。似雞。冬無毛。晝夜鳴。即寒號蟲。陳澔與方氏亦曰。求旦之鳥。皆非也。夜既鳴。何謂不鳴耶。《丹鉛餘錄》作雁。亦恐不然。《淮南子》作鳱鴠。《詩》註作渴旦。虎始交。虎。猛獸。故《本草》曰能辟【『辟』明本作『避』】惡魅。今感微陽。氣益甚也。故相與而交。荔挺出。荔。《本草》謂之蠡。實即馬薤也。鄭康成、蔡邕、高誘皆云馬薤。況《說文》云。荔似蒲而小。根可為刷。與《本草》同。但陳澔註為香草。附和者即以為零陵香。殊不知零陵香自生於三月也。 \\n 冬至。十一月中。終藏之氣。至此而極也。蚯蚓結。六陰寒極之時。蚯蚓交相結而如繩也。麋角解。說見鹿角解下。水泉動。水者。天一之陽所生。陽生而動。今一陽初生。故云耳。 \\n 小寒。十二月節。月初寒。尚小。故云。月半則大矣。雁北鄉【去聲】。鄉。向導之義。二陽之候。雁將避熱而回。今則鄉北飛之。至立春後皆歸矣。禽鳥得氣之先故也。鵲始巢。鵲。【此『鵲』字明本無】喜鵲也。【明本『也』下有『鵲』字】巢之門。每向太歲。冬至天元之始至。後二陽已得來年之節氣。鵲遂可為巢。知所向也。雉雊。【音姤。】雉。文明之禽。陽鳥也。雊。雌雄之同鳴也。感於陽而後有聲。 \\n 大寒。十二月中。解前。雞乳。乳。育也。馬氏曰。雞。木畜。麗於陽而有形。故乳在立春節也。征鳥厲疾。征。伐也。殺伐之鳥。乃鷹隼之屬。至此而猛厲迅疾也。水澤腹堅。陳氏曰。冰之初凝。水面而已。至此則徹上下皆凝。故云腹堅。腹猶內也。 \\n 天目山 \\n 杭山之來龍。餘杭之天目山也。晉郭璞有詩曰。天目山前兩乳長。龍飛鳳舞到錢塘。海門一點巽峯起。五百年來出帝王。後至宋之高宗中興。【乾隆本作『中興高宗』。據明本改】建都于杭。乃詩之驗矣。及度宗甲戌。天目偶崩。京城騷動。時有遷蹕之議。當時亦有作一詩云。天目山前水嚙磯。天心地脈露危機。西周浸冷觚稜月。未必遷岐說果非。未幾。宋鼎果移。此固天地之大數。亦有關于山川之氣耳。近嘉靖己亥六月。天目亦崩小角。出蛇數千。衢嚴二州。水過二丈。飄損人物。不可勝計。吾杭亦可憂也哉。 \\n 小姑山沒 \\n 正德十四年四月。江西大雨。小姑平陷於鄱陽湖。遂不知其處。而一隴來脈之山。盡皆崩之。水溢城中丈餘。城外沿江之地。澎湃而盡瀉去矣。人民死者。不可勝計。水退後。沙場積有死者黑龍一條。蛟二十餘條。明年。寧王叛逆。為其死者眾也。予以此水之大。蛟之死。特為之兆耳。 \\n 牛山 \\n 孟子曰。牛山之木嘗美矣。歐陽子曰。環滁皆山也。予親至二地。牛山乃一崗石小山。全無土木。恐當時亦難以養木。滁州四望無際。止西有瑯琊。不知孟子、歐陽。何以云然。 \\n 杭地考 \\n 三代時。杭為吳越荊蠻之地。東南沿海。陸少而水多也。故大佛之頭。為秦皇東遊纜舟之石。官巷口。乃官澗口。羊壩頭。乃洋壩頭也。至漢。封吳王濞於此。史稱煮海富國。其人輕悍。則知非今之都會而純良之民矣。隋方築城。胥山【即吳山】猶在城外。西北鑿石為棧道。東南江海陸地一衣帶耳。故曰立子胥廟於江上。《圖經》又云。江塘去縣南五里。計縣彼時在錢塘門。正此數耳。李紳西陵詩曰。猶瞻伍相胥山廟。又曰。伍相廟前多白浪是也。至唐中宗景龍四年。沙方漸漲。地方平坦。而州之司馬。始開沙河。【宋潘洞浙江論。】考其時。乃宋璟也。至五代錢氏。隨沙移岸。漸至鐵幢。遂為通衢。去胥山已三里矣。【亦圖經言。】及紹興間。沙又漲遠。遂如今日云。 \\n  \\n 　"}
{"章节": "卷四 天地類", "正文": "　 \\n 卷四　天地類 \\n 　 \\n 四夷無乾象 \\n 經星既按華夏。四夷則屬何星。果有四大部洲【『洲』明本作『州』】說耶。 \\n 高麗朝鮮本末略 \\n 高麗出自夫餘之種。自三國以來。見於史者。句驪其國號。高其姓也。在遼東之東。地名紇升骨城。南連朝鮮。漢武滅朝鮮。分地為真番、臨屯、樂浪、玄菟四郡。以高麗為玄菟屬縣。至晉永嘉時。四郡反為高麗所有。其王高璉。遷居樂浪。改名平壤城。至隋。去句字。唐太宗伐之。遂為屬邑。置都護焉。唐末五代。中原多事。復自立為君。後周同光元年。使韓申來。尚姓高氏。長興中。則稱權知國事王建。史失其傳。是王氏代高氏之位也。王漸拓地。又遷都岳松。宋祖時來朝。端拱以後不復入貢。元豐中。王徽主國。每慕中華。復來修好。遣臣國子肄業。求九經。問佛法。嘗誦《華嚴經》。祝曰。願生中國。一夕。夢至京師觀燈。若宣召然。遍呼國中至京師者問之。略皆夢中所見。乃自為詩識之曰。宿業因緣近契丹。一年朝貢幾多般。忽蒙舜日龍輪召。便侍堯天佛會觀。燈焰似蓮丹闕迥。月華如水洩雲寒。移身幸入華胥境。可惜終宵漏滴殘。子孫世承。亦朝貢於遼、金、元。洪武二年。其主王顓。表賀即位。賜以金印。封高麗王。二十五年。其主荒淫。眾推侍郎李成柱主國事。更名曰旦。詔從其自為。復請國號。詔更朝鮮。 \\n 杭四潛邸 \\n 杭城佑聖觀。乃宋孝宗潛邸。開元宮。寧宗潛邸。後為理宗端孝公主之第。龍翔宮。理宗潛邸。舊在後市街。元至元中。遷之於城西北隅。宗陽宮。度宗潛邸也。 \\n 天狗星 \\n 元至正六年。司天臺奏稱。天狗星墜地。始於楚。終於吳。遍及於齊、趙諸地。但不及於兩廣。當血食人間五千日也。【見《草木子》。】時雲南玉案山忽生小赤犬無數。羣吠於野。占者曰。此天狗墜地。有大軍覆境。【見《註載記》。】又父老傳。太祖登極後。每日市曹殺人之處。夜有一大白犬食血。予意徐壽輝、韓山童、陳友諒、明玉珍、倪文俊輩。俱起湖湘。而南直、吳中尤盛焉。其後山、陝、滇、蜀四方俱有甲兵之禍。惟福建、兩廣。王師到即出降。以是占之。則占驗人傳之說。詎不信夫。 \\n 吳楚娶婦 \\n 吳人娶婦欲長。美觀瞻也。楚人欲矮。善哺傭工也。然地脈相接。而風俗不同。大抵吳奢楚儉。故致如此。吾友王蔭伯戲作娶婦辭嘲之。其辭云。楚人娶婦何喧喧。高堂十日排酒筵。親戚回頭小姑起。傳道新人短而喜。低小腰身解哺兒。舂糧擔水不知疲。西家老翁長吳塞。吳人娶婦長者愛。紗籠前引扶入門。新人長大媒人尊。金馬丁東步搖轉。春風裊裊花枝顫。可憐吳楚地不同。新人長短為枯榮。若使吳人生落楚。一生醜惡何其苦。乃知長短亦有命。不係生身係生土。噫。可哂也。 \\n 杭城門名更革 \\n 東城五門。曰候潮、曰永昌、【舊名新門。俗呼草橋。】曰清泰、【舊名崇新。俗呼螺螄。】曰慶春、【舊名東青。俗呼菜市。〔『東青』明本作『東新』〕】曰艮山。【俗呼壩子。】西城四門。曰錢湖、【在清波上首。今閉塞。】曰清波、【俗呼暗門。】曰湧金、【舊名豐豫。】曰錢塘。南城二門。白鳳山、【宋名嘉會。元名和寧。以其當國之南。俗呼正陽。】曰清平。【今閉塞。在正陽下。】北城二門。曰天宗、【俗呼小北。今閉。在武林〔『武林』明本作『湧金』〕下。】曰武林、【舊名餘杭。俗呼〔『呼』明本作『名』〕北關。】 \\n 年數君數 \\n 按《春秋元命苞》。堯元年甲辰。至洪武之戊申。凡三千七百二十一年。【神樞少十年。】按大運紹統。自伏羲至胡元。除僭號不載外。帶吳魏遼金閏位正統。至我皇明混一區宇。君天下者共二百八十二君。 \\n 騶虞 \\n 戴埴《鼠璞》云。騶虞。非獸也。本歐公引賈誼《新書》。騶乃文王囿名。虞則虞人之官之說。又曰。天子田獵。七騶咸駕。騶亦官也。意文王田獵。騶從虞人之賤。俱有仁心。詩人於是嘆之。決以不食生、不踐生為無有也。不知永樂二年。周王畋于鈞州而獲騶虞。梁公潛有詩。今載於《文衡》。宣德四年。滁州來安石固山。有二騶虞。守臣獻於朝。羣臣皆賦咏之。予觀夏公元吉賦序有曰。猊首虎身。白質黑章。修尾隅目。不食生、不踐生。與《埤雅》所云。白虎黑文。尾三倍身相同。則騶虞果有之矣。噫。騶虞惟見咏於周時。至我朝復兩見之。嗚呼。盛哉。 \\n 杭城來歷 \\n 杭城創於隋之楊素。週止三十六里。斯時蓋吳山東南皆江。而西北尚是石之棧道。【見《後杭地考》。】至五代錢鏐。則又新築羅城於外。自秦望山。【在上閘口。】有門曰龍山。東?於江干。其門曰保德。旋至湖市夾城巷口。【故至今猶名。】其門曰北關。西泊於錢塘湖。【即西湖。】直至於雷峯塔前。其門曰涵水。循城慈雲嶺直上而南。週七十餘里。宋建炎間。但增築內城於鳳凰山下而已。因宮殿也。元禁天下修城。以示天下一統。自是內外城日為居民所平。或存或無。互相淪沒。至正十九年。張士誠據有浙西。復併修築。自艮山至螺螄以東。則視舊城拓開二里。而絡市河於內。自候潮至鳳山以西。則縮地入二里。而截鳳山於外。北則比舊則拓。視新為縮。泄湖水為隍而城焉。斬然一新。不復知有內外矣。計其數。週六萬四千二十尺。高三十尺。厚四十尺。而殺其上。【見《城記》。】國朝因之。遂不復改。故報國寺。宋宮址也。正圍於外羅城之內。稱鹽法察院。前為城頭。則正舊城之基矣。湖市曰夾城。【或曰楊完者、張士誠內外各設敵壘於此。故曰夾。】則外城直環於彼也。生於斯者。可不知焉。 \\n 虎林考 \\n 按虎林乃杭山名。即今祖山寺之山也。不知者以為杭郡舊名。後世改虎為武。嘗自以為虎林人也。知其為山者。又不知其改虎之義。今摭數說而訂正之。使人易知。庶不貽笑於外方。宋樓攻愧詩云。武林山出武林水。靈隱後山毋乃是。此山亦復用此名。細考其來真有以。從來有龍必有珠。此雖培塿千山餘。《四朝聞見錄》云。虎林即靈隱山。因避唐諱。改為武林。楊正質又謂。錢氏有國時。此山在郭外。異虎出焉。故名。吳音承訛。轉虎為武耳。據三說。惟楊為是。《四朝》最非。若以避諱易而為武。則《漢志》已名為武林山。唐帝雖始祖名虎。而亦不在此論矣。即以為靈隱者。蓋靈隱原名武林。入人已深。而吳音又易於訛。遂以此山亦稱之為武林也。樓詩亦不知改武之義。故指為培塿。為靈隱千山之餘耳。如今人見此山獨於城中。則曰祖山之意。又考晏元獻《輿地志》云。武林山。錢塘泉所出。顧夷吾《山川記》又云。錢塘泉自南徂東。臨浙江一派。謂之靈隱浦。即冷泉亭下之水。此可見武林山自是靈隱。而虎林之地。又何有泉之出耶。今誌取《淳熙志》斷為決非城內之山。彼自正言靈隱者也。差收入虎林之下。 \\n 安南建廢考 \\n 安南即古駱越之地。秦屬象郡。在歷代俱為郡縣。至梁貞明中。土豪田承美據土。始為化外。互有強者爭襲。而宋時則有丁、黎、李、陳四姓。黎為最強。宋乾德中。多為其擾。元至元二十六年方心服。獻物納質。國初。其主陳日煃率先歸附。賜安南之印。傳至陳日焜。【永樂四年。】為黎季犛所弒。季犛上表。竄氏名為胡一元。子篬。易名(大臣)。詐稱陳氏絕嗣。(大臣)為甥。求權署國事。長陵從其請。逾年。陳氏孫添平。遁至京師。愬其事。季犛因表請迎添平還其國。朝廷乃遣使護送歸其境。季犛伏兵殺之。并殺使者。事聞。遂命征夷將軍成國公朱能、副將張輔、沐晟等往討之。能道卒。輔至其地。生擒季犛及(大臣)等。獻俘于朝。詔求陳氏後立之。國人咸稱。為季犛殺盡。無可繼承。僉請復古郡縣。遂立交趾都、布、按三司。置府十七州。四十七縣。百五十七衞。諸司皆備焉。時永樂六年春也。【《功臣錄韓觀傳》中作永樂九年。訛。】後七年、九年又叛。輔復往平之。【見《定交錄》。】洪熙元年又叛。朝廷復討平之。宣德二年春。交趾復叛。守帥奏請益兵。朝廷命安遠侯柳升將七萬人以往。命兵部尚書李慶參贊軍事。且敕慶。凡六卿之屬才且賢者。舉以自助。所舉十數。其最所賢。禮部儀制郎中史安、祠祭主事陳鏞。師行。慶與同臥起。九月入交趾。賊於官軍所經之處。悉列柵以守。升既連破之。直抵鎮夷關。頗有矜色。升雖勇。然不好謀。安、鏞言於慶曰。總戎之意驕矣。公宜力言之。且夷賊譎詐。不可以其屢敗忽之。安知其不示弱以誘我。況璽書數數戒飭。謂賊專以設伏取勝。不宜輕率待之。公宜速入言之。時慶強起。抱病與升言。升唯唯而已。中實無戒慎意。明日前進。以數百騎獨先。其副及慶等皆在後。升前度。橋遽壞。後軍阻不前。伏兵四起。升被創死。明日。慶病不起。又明日。副將崔聚整兵以進。聚固宿將。然倉猝。賊驅象赴鬬。眾亂。聚被執。寇大呼官軍降不殺。安、鏞皆曰。吾輩見危授命耳。皆死之。十月十八日也。安字志靜。豐城人。年四十二。鏞字叔振。錢塘人。年三十四。時吏部侍郎陳洽、武進主事李宗昉、都指揮李任、指揮顧福等亦死之。【已上見《定交錄》、《東里文集》、《毘陵人物志》。】又有諒山知府易先、諒江知府劉子輔、盧陵人黎利。攻他城皆陷。劉獨倡兵死守。食盡自經。一子一妾先劉死。【亦《東里文集》。】政平知府何忠。罵賊不屈。從容賦詩死。【見《水東日記》。】交趾知縣吳黻。亦拒敵死。【見《二忠錄》。】其后黎利亦困。遣人進前安南王三世嫡孫□表。乞立。辭甚懇。朝廷以為文廟誅討。本求陳後。今既在焉。姑從之。後數年。復為黎利所篡。朝廷又欲加兵。會利遣使來貢。謝罪請命。因立為安南王。貢獻不絕。嘉靖間。久不入貢。其下莫登庸又篡之。十八年。朝廷議將征之。遣兵部尚書毛伯溫先往喻焉。遂伏罪。革其王爵云。 \\n 十二生肖 \\n 地之肖屬十二物。人言取其不全者。予以庶物豈止十二不全者哉。予舊以地支在下。各取其足爪。於陰陽上分之。如子雖屬陽。上四刻乃昨夜之陰。下四刻今日之陽。鼠前足四爪。象陰。後足五爪。象陽故也。丑屬陰。牛蹄分也。寅屬陽。虎有五爪。卯屬陰。兔缺唇。且四爪也。辰屬陽。龍乃五爪。巳屬陰。蛇舌分也。午屬火。馬蹄圓也。未屬陰。羊蹄分也。申猴五爪。酉雞四爪也。戌狗五爪也。亥豬蹄分也。此或庶幾焉。予又思蛇、兔且取唇舌。他物之足爪亦豈無如十二物者哉。夫十二支固屬陰陽。皆於時位上見之。易卦取象亦然也。惟理義之存焉耳。如子為陰極。幽潛隱晦。以鼠配之。鼠。藏迹也。午為陽極。顯明剛健。以馬配之。馬。快行也。丑為陰也。俯而慈愛生焉。以牛配之。牛有舐犢。未為陽也。仰而秉禮行焉。以羊配之。羊有跪乳。寅為三陽。陽勝則暴。以虎配之。虎性暴也。申為三陰。陰勝則黠。以猴配之。猴性黠也。日生東而有西酉之雞。月生西而有東卯之兔。此陰陽交感之義。故曰卯酉為日月之私門。今兔舐雄毛則成孕。雞合踏而無形。皆感而不交者也。故卯酉屬兔雞。辰巳陽起而動作。龍為盛。蛇次之。故龍蛇配焉。龍蛇。變化之物也。戌亥陰歛而潛寂。狗司夜。豬鎮靜。故狗豬配焉。狗豬。持守之物也。私憶如此。未見出書。姑存於稿。 \\n 風雷雨電四像 \\n 風雷雨電四者。陰陽之氣而已。然而變化不測。則固有神寓於其間。亦何肖形怪異。如今之塑者耶。予嘗思得之。勉強以為之解。風雷在天。天乃乾焉。乾則配屬戌亥也。是以風伯之首像犬。雷公之首像豕。雨為水。水者坎也。坎為中男。故雨師之像似士子。雷取象於震。震則巽之對也。故有雷公電母之稱。巽為長女。其像婦人而已。四神取義如此。不知道家又別有說乎。 \\n 水高於山 \\n 《北征錄》云。闊灤海子有山如長堤以限水。海子甚闊。望之杳無泮岸。遙望水高如山。但見白浪隱隱。自高而下。天下之物。莫平於水。獨此水遠見如山之高。近處若極下。此理竟不可曉。明日。太宗語之曰。朕每歸語人。少有信者。汝等今見方信。此水周圍千里。斡難、臚朐凡七河注其中。名曰玄冥池。予憶或者地形遠近高卑不同。故見之異也。否則誠為異理。故錄出之。 \\n 鐵樹開花 \\n 予友烏鎮王天雨濟。為橫州州判。嘗云。橫之馴象衞指揮股貫家。有盆樹一株。高可三四尺。榦葉皆紫黑色。葉小類石楠。質理細厚。問於主人。曰。此鐵樹也。每遇丁卯年則花開。四瓣。紫白色。如瑞香。較少圓耳。一開累月不凋。嗅之有草氣。吾父生時花。今復二次矣。予以諺謂事難成者。則曰須鐵樹開花。然則果有此樹耶。 \\n 四雲四星 \\n 草莽曰山雲。魚鱗曰水雲。烟氣曰旱雲。水波曰雨雲。瑞星曰景星。妖星曰彗星。流星曰飛星。有吉有凶者也。又有客星。隨星色大小占以名之也。前出《呂氏春秋》。後出隋、晉諸志。 \\n 上任忌正五九月 \\n 今官府到任。每忌正、五、九月。遠見《南史》術家。皆無所據。予意三月之建。乃寅午戌也。寅午戌屬火。臣音為商。商屬金。恐火之剋於金。故忌之。未知是否。記此以俟博識。 \\n 西湖帝王宅 \\n 吾杭西湖。山水之秀甲天下。杭人之英俊。乃所孕毓。故湖涸而于肅愍公被戮。湖水平堤而狀元出。予嘗往來於中。戲語人曰。此湖四山圍合。東逼於城。有能填湖作地。開移城郭。面江背山。以城中為明堂。臯亭、五雲。【二山名。】為其左右。真帝王之居也。昨讀《幕府燕談》。五代時果有術者說錢鏐曰。若填湖為宅。可王千年。此地不過百年也。錢曰。豈有千年帝王者哉。因知古亦有如予言者。因憶使鏐如術者之言。則錢氏或絕。而繼王者遂因其地而久焉。是亦謂之千年也。筆之以俟變遷。 \\n 天開眼 \\n 馬浩瀾洪。杭詩人也。最善南詞。有《花影集》行世。於予為忘年交。嘗言少時夜行。忽聞空中砉然有聲。舉頭觀之。青天中如瓜皮船一條。其色蒼黃。隨開隨合。明發。聞人言。昨夕天開眼。此或然也。予因對曰。天乃陽氣所就。此正欠缺之際。故見其本體之色。理當隨合。否則不足為天矣。若地之裂。則質也。故不能然。俗稱開眼。何謬哉。馬首肯久之。今復聞有天開眼。追思曩時。踰十五載矣。馬君不可起也。志之。 \\n 鳩 \\n 予嘗至山東沂州。偶見一鳩。羽毛皆灰白色。駭之。且詢土人曰。鳩。蒼班者。此何異也。土人曰。此地惟有一色尚白勝者。不知其有蒼班。後至臨淄。見皆果然。而聲亦小異。是知物不可以不見者為奇耳。 \\n 如此江山亭 \\n 杭城舊有如此江山亭。在吳山天聖觀。國初。廬陵張光弼嘗酌酒賦詩亭中。相繼作者。併為一卷。後遺落於吾里景隆觀道士史志中處。予少年亦嘗見於其徒。前有數詩。後有嘉禾周鼎跋語。語多感慨。意復周匝。因而錄之。惜未全也。其跋曰。如此江山者何。有所感而言也。不費詞而無窮之感係焉。使倒言之曰。江山如此。則直致之詞。無他感興矣。昔嘗有亭。而為是名。遐想作亭之人。何如其為人哉。必宋亡遺民。有為而作。越若干載。垂斯亭而觴咏者。為一笑居士廬陵張昱光弼。于時元社既屋。羶胡之遺污我江山者。【以上九字據明本補】前之日如此。今之日不如此矣。宋故邸未淪于元。此江山也。淪之後。如江山何。居士之為此遊。一俯仰間。何如其為感也。作亭者之感尚淺。遊者為益深也。遊後又無亭矣。而同遊之客與追和者。今亦皆遊地下矣。惟詩卷存。獨居士名章章然。他或僅附驥耳。予不自知其他日亦僅附否耶。 \\n 庚申甲子 \\n 修仙家崇尚庚申、甲子者。蓋甲為陽木而主生。應肝魂也。庚為陽金而主殺。應肺魄也。仙家欲煉氣為純陽。而魂魄常存於舍。故守之也。且甲子在六旬為始。庚申在六旬為終。修煉家以此為要日。而外丹亦用之也。 \\n 吳江長橋 \\n 《輟耕錄》載。吳江長橋始於泰定乙丑。僧從雅作也。後九年。守的斤海牙作鉅閣以奉觀音。極言其侈大。又見宋鄭毅夫詩曰。三百欄杆鎖畫橋。行人波上踏瓊瑤。插天螮蝀玉腰闊。跨海鯨鯢金背高。亦言其壯麗。以今視之。一庸匠可為也。然是僑不過泄淞江之水於太湖。何必如此之壯麗也。此的斤虜奴之不仁耳。舊橋洞凡七十有二。今止五十四也。但思未橋之先。不知水勢何以導之。 \\n 王孫不識天文 \\n 宋王應麟厚齋。博學雄文。高出一時。所著有《玉海》、《困學紀聞》等書。可謂無書不讀者也。然於天文。似不知者。觀其論三星在天。以為其說有二。毛氏以為參。鄭氏以為心。不能定論。殊不知參乃兩肩、雙足。三為心。則七星也。心則三而已。又曰。三國之時。月犯心星。昭烈殂。是蜀為正統。他日熒惑守心。而魏文殂。又不同也。亦不能斷。殊不知三國鼎立。二十八宿各有分地。就同犯星宿所犯之日。又各所按也。如五胡亂華之時。而熒惑不見。魏臣紛紛莫決。崔浩以日辰推之。庚午之夕。辛未之朝。庚與午皆主秦。辛為西夷。今姚興據咸陽。是熒惑入秦矣。諸人笑之。後秦中果旱。明年。姚興死。使知當時犯心、守心之日。即蜀、魏行事。必能占之。及於月落參橫之解。自言未嘗考參之出入以定月落。是何言耶。及宋孫奕季昭作《示兒編》。亦可謂博學者矣。觀其言曰。二十八宿以四方為名者。惟東壁、東井、南箕、北斗。殊不知二十八宿之斗。乃南斗也。北斗乃紫微垣數。又解井在參東。故稱東井。殊不知參宿中有玉井星。此井星又在玉井之東。故名。如室、如壁。相連而一義者。壁居室之東。故名東壁。箕與斗相連共名。漢津箕在斗南。故名南箕北斗。彼以箕斗是人日用之器。相對而言。故云箕南斗北。可笑可笑。嗚呼。若二人者。何獨不究於是耶。 \\n 浙省歌括 \\n 浙省十一府、七十二縣、一州。成化間分縣後。共七十六矣。蓋台分太平。湖分孝豐。金分湯溪。有演成歌括。如指諸掌。歌云。杭九嘉湖七。台嚴皆六邑。寧衢與溫五。紹金八處十。可謂捷徑矣。 \\n 瓊花園 \\n 《齊東野語》載。瓊花惟揚州后土祠有之。絕類聚八仙。但色微黃而香。宋仁宗、哲宗時。嘗移植禁苑。逾年遂死。載還復敷榮焉。後惟宦者陳源。取孫枝接於八仙根上。至今流傳。杭褚家堂瓊花園是也。然香色亦少異矣。予考《爾雅》、《本草》諸書不載。惟《揚州志》曰。唐所植也。至正間枯死。意唐至元。殆數百年。顯顯於世。而至正迄今。無二百歲。不惟瓊花不傳。而聚八仙亦不知何似者。且杭志修於咸淳。再修於洪武。宜其近於二書也。而瓊花園亦不見載。嘗疑其二書偽言也。昨偶至褚堂一土地祠。見古碑一通。然後知祠名通聖。即瓊花園之地。春秋時即慶忌宅基。神乃褚遂良九世孫。褚堂之織綾錦。由於此神始之也。因知二志失收。【詳在祠文。】 \\n 蝗 \\n 《爾雅》以蝗有四種。予所見者灰黃二色。大率於苗之心葉根節盡食之。或者四種寓於二色。不可知也。纔飛即交。數日產子如麥門冬。後數日。中出如黑蟻子八十一枚。即鑽入地中。《詩》註。螽斯一產八十一子是也。其子入地。來年禾秀時乃出。旋生翅羽。遇臘雪大則入地至深。坡詩遺蝗入地應千尺是也。其飛止跳躍。所向羣往。無一反逆者。渡水則後啣前翅。由由然若繩索之狀。一縣之地。或食其半。或食一角。有相隣而不食者。有踰山渡河以食者。殆若真有神役也。傳以謂戰死之士冤魂所化。理或然也。《淮南子》又謂魚子之變。非也。蓋此物畏水。而旱則生。所以雪大深入於地。浙土亦嘗飛來。亦嘗下子。明年絕不生者。江南水田也。豈有魚子畏水者哉。 \\n  \\n 　"}
{"章节": "卷五 天地類", "正文": "　 \\n 卷五　天地類 \\n 　 \\n 日本略 \\n 日本國。《通鑑》前編以為吳亡子孫人海為倭。故倭自云吳泰伯後也。墨談》以為倭國有徐福祠。謂為福後。故中國呼倭為徐倭。似皆非也。蓋仁山據《國語》寡人達王於甬句東數言而推之。非實有所本。徐福云者。諸書皆以福居檀、夷二州。號秦國。但屬之於倭耳。其國在拘邪韓國之東。與朱?、儋耳相近。或南或東。大小百餘國。名各不同。多屬之於日本。光武時始通中國。歷漢、唐、宋、元。貢獻不一。入寇亦不一。開皇、永徽間。則遣人來求佛經。學佛法。開元、雍熙間。則遣人來從儒受經。原由廣東而來。由明越者。則始於唐德宗時也。洪武五年。遣僧祖闡無逸往諭。而後入貢。《功臣錄》以為元年遣楊載。《考略》以為二年遣趙秩。恐皆訛其年分。蓋二年、四年既貢。則五年又何復遣二僧胡。又因胡惟庸事。著之祖訓。以其國奸詐。絕之。永樂間。三保太監招撫四夷。復通。嘗見太祖與國初僧仁一初送祖闡無逸之詩。太祖詩云。嘗聞古帝王。同仁無遐邇。蠻貊盡來賓。我今使臣委。仲猷通洪玄。倭夷當往至。於善化凶人。不負西來意等句。一初詩云。大明建國如虞唐。萬方玉帛朝明堂。五百僧中選僧使。奉詔直往東扶桑。又云。飄飄瓶錫辭九重。大颿四月開南風。游龍雙迎浪花白。天雞一叫東方紅。 \\n 曆法 \\n 造曆之法。雖以氣盈朔虛。日月五星。推布挨算。然非至精至神之人不能也。故中星之定。自堯至今。亦差數度。氣化推移。天道玄遠。難一一知之耳。若夫授以成算。則中人可為。若《輟耕錄》所載之法。固為要也。但中人之資。卒亦難解。今取其易知者。併予聞於靈臺者。逐一書之於左。然後知起年、定閏、定立春二十四氣。特易易耳。定年歌。九年二月半。便是正月一。謂前九年二月十五日。即今年正月初一日也。共九十七箇半月。計二千八百八十日。六甲子轉四十八周。 \\n 定閏月歌。要知來歲閏。先算冬至餘。更看大小盡。決定不差遲。謂以今年冬至後餘日為率。如十一月二十二日冬至。則本月尚多八日。來年當閏八月。如十一月小。當閏七月。若冬至在上旬。則以望日為斷。 \\n 定立春歌。今歲先知來歲春。但隔五日三時辰。謂如甲子日子時立春。則來年己巳卯時立春。其刻數以後節氣法推之。 \\n 節氣歌。節氣與中氣。但有半月隔。若要仔細推。兩時零五刻。如正月甲子日子初初刻立春。則己卯日寅正一刻雨水。餘皆倣此。 \\n 又歌云。要知明歲之春分。相衝對食。謂前九年甲子日春分。甲食丙。子衝午。即丙午日春分。二十四氣亦倣此。○甲食丙。乙食丁。丙食戊。丁食己。戊食庚。己食辛。庚食壬。辛食癸。壬食甲。癸食乙。衝則子丑寅卯辰巳衝午未申酉戌亥。 \\n 二臺異草 \\n 山東東阿縣季札掛劍之處。今建臺焉。其地生草一種。能治人心疾。蓋緣當時季子心許徐君劍也。故曾璵有歌云。至今神物不磨滅。化為異草人爭貯。異草何功爭貯之。心疾不瘳須一茹。又嚴州子陵釣臺之地。無別草木。盡白茅也。蓋表其潔清之意。予嘗登之。亦有句云。乾坤留節義。草木顯清風。亦指其事也。然二草皆可謂之奇。 \\n 鐘【明本作『鍾』】鼓節 \\n 天下晨昏鐘聲。數固一百零八。而聲之緩急節奏必然不同。自吾浙杭州歌曰。前發三十六。後發三十六。中發三十六。聲急通共一百八聲息。越州歌曰。緊十八。慢十八。六遍輳成一百八。台州歌曰。前擊七。後擊八。中間十八徐徐發。更兼臨後擊三聲。三通輳成一百八。禁鼓一千二百三十聲為一通。三千六百九十聲為三通。在外更鼓三百三十撾為一通，千撾為三通。 \\n 普【明本作『浦』正文同】陀洛迦山 \\n 普陀洛迦山。在定海縣東洋。其山有善財巖并寺。世以觀音所居。天下善信人。常走拜到彼。時見善財或白鶯哥。每每聞之。昨讀元人張光弼詩。有普陀山一律。引以至寺【明本作『事』】作佛事七晝夜。祈見觀世音、善財。隨心應見。大眾瞻仰。無不慶讚。詩曰。丞相函香至此誠。願深海水救羣生。慈悲謂可消諸惡。征伐容將息大兵。金色圓光開寶髻。玉毫妙相絡珠瓔。手中示現楊枝露。願洗干戈作太平。據此。人言不誣也。吾想觀音乃天地間幻身。隨誠致之。人心趨向於此耳。豈真在於普陀耶。若然。則賊舟時來寺之劫者。何無神耶。 \\n 黑雲蕩日大水入京 \\n 嘉靖二十四年十二月二十以後。接連五日。時有黑塊。大小不一。往來衝日。早暮人皆見之。二十五年六月二十五之夕。北京連雨。西山水發。湧入都城數尺。房屋多倒沒。死者無算。直入皇城。其年無災變者。豈非人能勝天意也。 \\n 空平洞 \\n 杭吳山玄妙觀。有石洞露於山麓。規模夷爽而秀。可坐十餘人。苟加洗剔之功。則妙矣。嘗語姑蘇袁永之、金陵顧懋涵曰。可名其為空平。近惟見其敗屋草莽。冺然無迹。詢之。乃為過客遊賞。觀主憚於迎送。遂爾更造以掩。予因嘆曰。黃冠不識趣。掩古徇時情。芳洞迷荒徑。空辜舊日名。 \\n 星宿異名 \\n 五星二十八宿。皆有異名。不可枚舉。聊述知者一二。集解其義。錄出以俟知者。木星故曰歲星。張衡復名曰攝提、曰重華、曰應星、紀星。蓋以木乃東方之精。蒼帝之子。故用東方之星宿名之耳。惟火星止曰熒惑。土星本曰鎮星。張衡復名曰地候。亦以土義名之耳。金星既曰太白。《詩》又曰啟明。曰長庚。蓋以先日而見。謂之啟明。後日而沒。謂之長庚。又昏見於西方。西方庚位。故名。《爾雅》又謂明星。亦此意也。張衡云。金乃白帝之子。總有十三名。曰太皥。曰梁星。以其位西也。又曰將軍。以其形最大也。水星曰辰星。北方屬水之故。張衡又有數名。角、亢二星。《爾雅》謂之壽星。以其長於列宿。數起於此也。氐曰天根。《爾雅》解曰。角、亢下繫於氐。猶木之有根也。故國語》曰。天根見而水涸。房曰天駟、天閑。以主馬也。《國語》曰。農祥晨正。以立春之日。【房。農見之。晨有事也。】然房、心、尾三星。總而名之曰大辰。案《左傳》昭公十七年。宋曰大辰之墟。蓋以正屬房、心二星故耳。郭璞又曰。龍星明者以為時候。故曰大辰。心星一名三星。具體而言也。故《詩》曰。三星在天。註。心宿一名大火。以三星之中者最明之故。《詩七月流火》之註云。大火西流是也。箕星。詩》亦稱為南箕。又箕斗總名曰漢津。蓋箕乃龍尾。斗為南斗。乃天漢之津梁。故云。牛星。一名牽牛。《爾雅》又名星紀。郭璞曰。牽牛中者。日月五星之所終始。故謂之星紀。又名河鼓。荊楚人呼為檐鼓。檐。前也。女星一名嬃女。嬃。女之卑者也。以織婦女工之卑。故名。石氏又名婺女。虛曰玄枵。蓋玄乃黑色。虛位正北。故云。枵之猶言耗也。耗亦虛意。又曰顓頊。顓頊。顓旭也。亦以水德位北之意。又曰北陸。《國語》曰天黿。故左氏疏曰。天黿。玄枵別名也。室星。《詩》稱營室。《爾雅》謂之定。郭璞曰。定。正也。作宮室皆以營室為正。《詩》曰。定之方中。作于楚宮是也。壁曰東壁。又營室東壁。總名娵觜之口。蓋以室、壁四星相對。四方如□之故。娵觜亦名豕韋。《春秋》襄公十八年。歲在豕韋是也。奎婁。《爾雅》曰降婁。以奎主溝瀆之事。故名降。昴。一名大梁。一名西陸。皆以屬西方之故。別名旄頭。以其主胡也。又名留。《史記》索隱曰。留。昴也。畢星。《詩》稱天畢。《爾雅》謂之濁。郭璞曰。或呼為濁。以星形名也。參星。中央參伐。甘氏名鈇鉞。主殺伐義也。井名東井。以其義也。鬼為輿【明本作『榆』】鬼。以義名之也。柳謂之咮。郭璞註曰。咮。朱鳥之口也。按《左傳》襄公九年。咮為鶉火。疏曰。柳謂之咮。咮。鳥口也。又名鶉火。蓋鶉鳥名火。朱乃火色。皆屬南方故也。此外無別名者。固不贅矣。或有別名而難解者。亦不敢錄出。天道幽遠。術家各持一說。名不可以理會也。如宋《中興志》以參為大辰。不知參伐乃大辰也。然參伐甘氏名為大辰。已不可解。況又轉而他耶。姑紀一以證。至於五星時或散變而為妖星。則有三十九名。此異也。不足書也。 \\n 生剋制化 \\n 生剋制化。古今所言。然生剋化皆易見。獨制字則難明。蓋制者。緣生中有剋。剋中有用也。凡生中有剋者。謂如木生火。火盛則木為灰燼。火生土。土盛則火被遏滅。土生金。金盛則草木不生。金生水。水盛則必沉溺。水生木。木盛則水為阻滯。蓋雖生而反忌。此所謂生中有剋。凡剋中有生者。謂如木剋土。土厚則喜木剋。是為秀聳山林。土剋水。水盛則喜土剋。是為撙節隄防。水剋火。火盛則喜水剋。是為既濟成功。火剋金。金盛則喜火剋。是為鍛鍊全材。金剋木。木盛則喜金剋。【明本無『木盛則喜金剋』六字】是為斧斤斵削。蓋因剋以為美。此所謂【『謂』明本作『為』】剋中有用。故稱之曰制者。乃不拘於生剋之中也。 \\n 潮候歌 \\n 浙江潮候。四季不同。今官府榜於亭。牛圖行於世。歌括載於書。皆止得於春秋二時者也。人皆不知。予特編成三歌。使渡江者庶無中流之嘆耳。春秋晝歌云。午未未未申。寅卯卯辰辰。巳巳巳午午。春秋一般輪。夏歌云。午未未未申。寅寅卯卯辰。辰巳巳午午。夏日要分明。冬歌云。午未未申申。寅卯卯辰辰。巳巳巳午午。朔望冬日行。然此於潮候之時。固一定也。而冬夏日之長短。又當意會而消息之。如夏時之晝。日未出前二刻半。天已明矣。晚則日已入後二刻半。天尚未暝。皆屬乎晝也。冬日反是。 \\n 天文不可曉處 \\n 三代以前明星。史官不可考也。夏有昆吾。商有巫咸。周有史佚。至戰國時。魯有梓慎。鄭有裨竈。宋有子韋。齊有甘德。楚有唐昧。趙有尹黃。魏有石申。後世諸家不傳。何巫咸、甘德、石申三家者傳耶。苟以三家圖驗。又得陳卓纂著。後世取之。然陳卓所言羣國出入度數。正是訛者。【《容齋三筆》辨訛。】不知陳卓又何所取耶。黃星出自巫咸。赤星出自石申。黑星出自甘德。今以三垣二十八宿。不過三色。不知當時諸人所定。又何色耶。且赤者大。黃者次。黑最微。何三人各止得於一色。而更不能兼一星耶。王良、造父。同時之臣。宦者、宗人。後世之稱。而不知甘德、石申又何能先言之耶。天市垣十二國名。周以後有也。何巫咸之時豫可名耶。皆理不究者。安得如高允考五星會東井者質之。 \\n 錢塘 \\n 錢塘之名。按《史記》。始皇浮江下丹陽。至錢唐。歷代地志。亦有錢唐縣令。至唐。避國號。始加土焉。《輟耕錄》謂唐字從土。誤矣。至以為以錢易土築塘。避錢湖之水等事。杭志已辯其訛。考之《釋文》。唐。途也。杭地五代以前。路止西北一帶。逼近於錢湖。【即西湖也。】故謂錢塘耳。 \\n 易時 \\n 唐德宗因暮秋微寒。謂侍臣曰。九月衣衫二月袍。與時不同。欲遷一月。羣臣李吉甫等皆云。聖人上順天時。下盡物理。請降旨。惟李程特以為月令玄宗所定。恐不可易。遂止。元周公謹亦以正月未生。七月正暑。十月亦涼。欲遲一月以為春夏秋冬。方合時宜。載之《癸辛雜志》。予以德宗人君。第欲象時。隨語臣下。吉甫、公謹豈不學之士耶。苟遲一月以定四時。則飛灰落葉。何以合律。二十四氣真可如李賀所云旋相推矣。殊不知三代、始皇。建朔雖各不同。第以朝覲會同。凡事以此月為首。春夏秋冬。可易之耶。《月令》。呂不韋所定。李程特以為玄宗。此則不可曉也。恐史傳不真故耳。 \\n 木冰 \\n 木冰者。雨及木而凝冰。諺云。木稼也。《洪範五行傳》謂之木斤。主兵甲。范氏謂之木介。介。甲也。亦兵甲之象。《春秋》成公十六年雨木冰。何休曰。木者少陽。幼君之象。冰者凝陰。兵之類也。君臣將執於兵之徵。馬氏《通考》曰。木冰者。乃寒脇木而成冰。妖不在木也。冰花者。乃冰有異而成花。妖不在花也。予意《洪範傳》、范氏解。恐皆未當。何休之註。因後有沙隨苕丘之事之故。若《通考》雖得其理。而未申明其義。夫雨也。冰也。成花、凝木也。皆氣以致之。極陰之氣。凌脇於木。則木為受害。故不在木與花。五行之占。木為少陽。劉向謂貴臣卿大夫之象是也。又諺云。木生稼。達官怕。亦斯之意。成化丙戌冬。京都初霧下。少頃。草木皆白。移時則枝柯皆玲瓏如花矣。明春李文達公卒。此非其驗與。 \\n 雙投橋 \\n 吾杭西湖南。入路曰長橋。《宋志》。俗名雙投橋。昨讀抄本西湖竹枝集。元富春馮士頤有詞曰。與郎情重得郎容。南北相看只兩峯。請看雙投橋下水。新開雙朵玉芙蓉。註以常有情人雙投於橋。故長橋名雙投。 \\n 五山十剎 \\n 餘杭徑山。錢塘靈隱、凈慈。寧波天童、育王等寺。為禪院五山。錢塘中竺。湖州道場。溫州江心。金華雙林。寧波雪竇。台州國清。福州雪峯。建康靈谷。蘇州萬壽、虎邱。為禪院十剎。又錢塘上竺、下竺。溫州能仁。寧波白蓮等寺。為教院五山。錢塘集慶、演福、普福。湖州慈感。寧波寶陀。紹興湖心。蘇州大善北寺。松江延慶。建康瓦棺。為教院十剎。 \\n 風雷異 \\n 彭文憲公《筆記》。成化元年五月。京師大風。一時蕭牆以西地上有聲如雨雹然。視之皆黃泥丸子。堅凈如櫻桃大。拾取而破之。中有硫黃氣。自以為非親見不信也。《都公譚纂》云。松江上海縣。地名十字廟。有農家誦經颺旛。行者暑倦。置牛皮於旛下。忽陰雲四合。霹靂擊碎旛竿。牛皮不知所向。但見農家屋上竹針萬計。皆長三寸許。二書記之。以為異也。夫天地間莫非陰陽二氣之所為。氣形而神寓焉。形滅而神復於氣矣。人物鬼神。或常或變。其歸一也。當其陽氣奮激。為陰所團。則逼迫迸發。出則成聲。為疾風。為迅雷。遇一物焉。翕而成。擊而碎。莫得而知之。此雷震人物。風移樹木。與此為土丸。為竹針。一也。或曰。土丸竹針。故二氣變化之妙之所成。然則皆如櫻桃。皆長三寸。是孰為而孰較量之。予曰。正陰陽之氣所為。猶雨之成形。大小相同。一氣布之也。但其忽而形。沒而聲。此所以妙萬物而為神。又曰。陰陽不測之謂神。 \\n 七元暗金日 \\n 陰陽家七元暗金之日。百事大忌。犯之者果驗。蓋七元甲子。共計四百二十年。至弘治十七年。乃禽星第七元甲子矣。是年箕宿直年。算暗金日。以星宿配五行陰陽。以年咎日為是。近陰陽家不知。遂以本日起之。則非也。雖有通書如無。今以弘治十七年起。逐年排定。則後之甲子乃第一元。虛宿起矣。又可逐年排之也。書之於稿。易於便覽。 \\n 弘治十七年起 \\n 甲子年。箕星直年。屬水星。寅酉二日是暗金。 \\n 乙丑年。斗星直年。屬木星。辰亥二日是暗金。 \\n 丙寅年。牛星直年。屬金星。午日是暗金。 \\n 丁卯年。女星直年。屬土星。丑申二日是暗金。 \\n 戊辰年。虛星直年。屬太陽星。卯戌二日是暗金。 \\n 己巳年。危星直年。屬太陰星。巳日是暗金。 \\n 庚午年。室星直年。屬火星。子未二日是暗金。 \\n 辛未年。壁星直年。屬水星。寅酉二月是暗金。 \\n 壬申年。奎星直年。屬木星。辰亥二日是暗金。 \\n 癸酉年。婁星直年。屬金星。午日是暗金。 \\n 甲戌年。胃星直年。屬土星。丑申二日是暗金。 \\n 乙亥年。昴星直年。屬太陽星。卯戌二日是暗金。 \\n 丙子年。畢星直年。屬太陰星。巳日是暗金。 \\n 丁丑年。觜星直年。屬火星。子未二日是暗金。 \\n 戊寅年。參星直年。屬水星。寅酉二日是暗金。 \\n 己卯年。井星直年。屬木星。辰亥二日是暗金。 \\n 庚辰年。鬼星直年。屬金星。午日是暗金。 \\n 辛巳年。柳星直年。屬土星。丑申二日是暗金。 \\n 壬午年。星宿直年。屬太陽星。卯戌二日是暗金。 \\n 癸未年。張星直年。屬太陰星。巳日是暗金。 \\n 甲申年。翼星直年。屬火星。子未二日是暗金。 \\n 乙酉年。軫星直年。屬水星。寅酉二日是暗金。 \\n 丙戌年。角星直年。屬木星。辰亥二日是暗金。 \\n 丁亥年。亢星直年。屬金星。午日是暗金。 \\n 戊子年。氐星直年。屬土星。丑申二日是暗金。 \\n 己丑年。房星直年。屬太陽星。卯戌二日是暗金。 \\n 庚寅年。心星直年。屬太陰星。巳日是暗金。 \\n 辛卯年。尾星直年。屬火星。子未二日是暗金。 \\n 壬辰年。箕星直年。屬水星。寅酉二日是暗金。 \\n 癸巳年。斗星直年。屬木星。辰亥二日是暗金。 \\n 甲午年。牛星直年。屬金星。午日是暗金。 \\n 乙未年。女星直年。屬土星。丑申二日是暗金。 \\n 丙申年。虛星直年。屬太陽星。卯戌二日是暗金。 \\n 丁酉年。危星直年。屬太陰星。巳日是暗金。 \\n 戊戌年。室星直年。屬火星。子未二日是暗金。 \\n 己亥年。壁星直年。屬水星。寅酉二日是暗金。 \\n 庚子年。奎星直年。屬木星。辰亥二日是暗金。 \\n 辛丑年。婁星直年。屬金星。午日是暗金。 \\n 壬寅年。胃星直年。屬土星。丑申二日是暗金。 \\n 癸卯年。昴星直年。屬太陽星。卯戌二日是暗金。 \\n 甲辰年。畢星直年。屬太陰星。巳日是暗金。 \\n 乙巳年。觜星直年。屬火星。子未二日是暗金。 \\n 丙午年。參星直年。屬水星。寅酉二日是暗金。 \\n 丁未年。井星直年。屬木星。辰亥二日是暗金。 \\n 戊申年。鬼星直年。屬金星。午日是暗金。 \\n 己酉年。柳星直年。屬土星。丑申二日是暗金。 \\n 庚戌年。星宿直年。屬太陽星。卯戌二日是暗金。 \\n 辛亥年。張星直年。屬太陰星。巳日是暗金。 \\n 壬子年。翼星直年。屬火星。子未二日是暗金。 \\n 癸丑年。軫星直年。屬水星。寅酉二日是暗金。 \\n 甲寅年。角星直年。屬木星。辰亥二日是暗金。 \\n 乙卯年。亢星直年。屬金星。午日是暗金。 \\n 丙辰年。氐星直年。屬土星。丑申二日是暗金。 \\n 丁巳年。房星直年。屬太陽星。卯戌二日是暗金。 \\n 戊午年。心星直年。屬太陰星。巳日是暗金。 \\n 己未年。尾星直年。屬火星。子未二日是暗金。 \\n 庚申年。箕星直年。屬水星。寅酉二日是暗金。 \\n 辛酉年。斗星直年。屬木星。辰亥二日是暗金。 \\n 壬戌年。牛星直年。屬金星。午日是暗金。 \\n 癸亥年。女星直年。屬土星。丑申二日是暗金。 \\n 虹蜺 \\n 《淮南子》曰。虹。淫氣也。朱子曰。日與雨交。倐然成質。似有血氣之類。陰陽不當交而交。天地之淫氣也。又曰。淫慝之氣。有害于陰陽之和。愚意朱子之說。恐因《淮南》。遂爾云然。夫虹雖陰陽之氣。非有微雨日光。則不成此形也。故曰日照雨滴而虹生。今以水噀日中。側而視之。隨有虹蜺之暈。可見矣。若謂之淫。恐亦過也。所以致後人解螮蝀在東。莫之敢指為夫婦過禮則虹氣盛。而諱之莫敢指耳。又朱子問。虹蜺只是氣。還有質否。曰。既能吸水吸酒。是有形質。只纔散。便無了。如雷部之神。斯言可謂至妙也。蓋二氣之盛。自然有神。若楊升庵見虹之詩。自以為明若刻畫。近如咫尺。得句云。渴虹下飲玉池水。斜日橫分蒼嶺霞。似有泥矣。 \\n  \\n 　"}
{"章节": "卷六 天地類", "正文": "　 \\n 卷六　天地類 \\n 　 \\n 天竺寺 \\n 白樂天《題天竺寺》。一山門作兩山門。兩寺元從一寺分。東澗水流西澗水。南山雲起北山雲。前臺花發後臺見。上界鐘清下界聞。遙想吾師行道處。天香桂子落紛紛。乃是題虔州城外天竺寺。今杭州府收入錢塘天竺寺。謬也。見《蘇東坡詩集》第二卷中。 \\n 三十六雨 \\n 《春秋說題》曰。一歲三十六雨。天地之氣宣。十日小雨。應天文也。十五日大雨。以斗運也。《京房易候則曰。十日一雨。歲凡三十六雨。以為時若之應。據《說題》計之。一年止得二十八雨。一月四雨。則又為四十八雨矣。或有差訛。不同其數也。姑俟知者請究。 \\n 求雨求晴漢文 \\n 嘉靖壬午。浙藩承大中丞蒼梧吳公廷舉之命。督予註釋董仲舒《求雨》《求晴》二文。務欲解其事理所以然之故。一時脫稿。祇以為董子真可謂惑於災異也。後往往聞之宦客。以二文嘗驗之南海。驗之湖湘。驗之南直隸矣。因思亦嘗勞心於此。檢稿遂錄于天地類。請正博雅。文難通處。因於原文。未暇改正。不贅。 \\n 春旱求雨。令縣邑以水日。【以水能勝火。】令民禱社。【社在壬方。屬水。故獨禱社。出獨斷。又社乃土地之神。土生萬物。故祭禱焉。出白虎通。】家祀戶。【春為少陽。其氣始出。祀戶者取萬物始出之義。出蔡邕獨斷。】無伐名木。無斬山林。【《月令》。禁止伐木。以春盛德在木。】暴巫。【《左傳》曰。令人面向上。冀天哀之而雨。巫能接神。故暴之。《注》曰。男曰巫。女曰覡。而《檀弓》又曰。天久不雨。而望愚婦人。則訓巫為婦人矣。《考索》又曰。使女巫舞旱。從陰也。似當作女人。】聚蛇八。【蛇乃龍屬。又盤向壬。壬。北方屬水。出《埤雅》。或謂蜥蜴。蓋蜥蜴亦蛇類。求雨者也。八乃木之成數。春故也。出《月令》註。】日於邑之東門之外。為四通之壇。方八尺。【於東門外者。春主寅卯辰。其位居東。故月令迎春於東郊。出《五行志》。為四通之壇者。取便觀雲氣也。方八尺者。亦木之數也。】植蒼繒八。【蒼。深青色。東方青色。繒者。帛也。漢祀用帛。故仲舒云然。八亦春數。】其神共工。【共工以水行。霸於羲、農之間。故祀之。非堯之時共工也。出《淮南子》。】祭以生魚八。玄酒。具清酒膊脯。【魚畜能興雲雨。出陶朱公《養魚經》。八亦木數也。玄酒。顏達龍五齊三酒之辨曰。玄乃玄味之本。宜水也。清酒。好酒也。《周禮》曰。膊。脇也。又豚。肩也。脯。乾肉也。】擇巫之清潔辯言利辭者以祝。【巫潔。冀神之降依其體也。故擇清潔之者。利言辭者。善於祝也。】齋三日。服蒼衣。【亦取東方之色。】先再拜。乃跪陳。陳已。復再拜。乃起。祝曰。昊天。【天神之大者曰昊天上帝。出《五經通義》。又《詩》曰。倬彼昊天。寧不我矜。言昊天。則猶望之以明也。出《詩經》。】生五穀以養人。今五穀病旱。恐不成。敬進清酒膊脯。再拜請雨。雨幸大澍。【《說文》曰。時雨曰澍。又澍者。注也。】奉牲。【牛羊豕曰牲。出《禮書》。】以甲乙日【十干屬木】為蒼龍。長八丈。【龍致雨者也。青色。春尚木德也。】居中央。為小龍七。【合大龍為八數。】各長四丈。【四七二十八也。】於東方。皆東向。【亦取春東之義。】其間相去八尺。取小童八人。【凡八者。皆取木數也。小童。正長養者。春義。萬物初生。故取之順時也。】皆齋三日。服青衣而舞之。【青。東方色。舞者。《周禮》有舞師掌教旱舞。旱暵則舞之。故曰舞雩。舞則達陽中之陰也。】田嗇夫亦齋三日。服青衣而立之。【嗇夫。田夫也。八蜡之神有先嗇。司嗇為農事也。故禱雨而用之。亦取無雨則農無從而力田。故立候於此。】諸里社通之於閭外之溝。【閭者。聚也。水聚族處。出《韻會》。今借為門閭之閭。乃里門也。通之於溝。取水得行。獨止閭者。亦取水義耳。】取五蝦蟆錯置社中池。【蝦蟆。水族。得水氣之多者。故淫雨而生焉。又能變化之。故《淮南子》曰。老蝦蟆能化鶉。《古今註》曰。雷震脫尾。本草一名苦龍。故洪駒父詩云。龍變或托體。所以用之。其數五者。五行也。從二陰陽在天地交午也。出《說文》。今旱而欲雨。正交午之義爾。】方深八尺。【亦木數也。】深二尺。【《說文》義地數也。禱雨從陰之義。】置水蝦蟆焉。具清酒膊脯。祝齋三日。服蒼衣。拜跪陳祝如初。取三歲雄雞。三歲豭豬。皆燔之於四通神宇。【雞於地支屬酉。酉則金也。金能生水。故《埤雅》曰。雞正方之物。又《說文》曰。知時畜也。豭豬性喜雨。故《詩》曰。有豕白蹢。烝涉波矣。《易》曰。坎為豕。皆水義也。三歲者久。能為鬼神所使。出《埤雅》。物久則靈矣。故用之。】令民闔邑南門。置水其外。【閉陽也。復置水焉。殺火也。】開北門。【縱陰也。即禮云達陰之義。】具老豭豬一。置于里北門之外。市中亦置一豭豬。聞鼓聲皆燒豬尾。取死人骨埋之。【《說文》。豭牲。豕也。豕性屬水。市中與北門皆用之。取其以類相感。一燒而聲應。出於北門。則亦達陰之義也。鼓而後燒。齊約也。取人骨埋之。《月令》。春月掩骨埋胔。《呂氏春秋》註曰。順木德而仁恩。祈雨而然。蓋冀天之所感也。】開山淵。積薪而燔之。【淵。龍所居。開之而燔積薪。欲龍之行雨也。】決通道橋之壅塞不行者。【道。道路。橋。橋梁。壅塞不行者。快之欲通。利其水道。使之行也。】決瀆之。幸而得雨。以豬一。酒鹽黍財足。以茅為席。毋斷。【《漢書》財字讀與纔同。財足者。取其僅足而已。茅。茅草也。以此禮天。即易曰藉以白茅。致潔也。毋斷。存餘質也。亦無斷伐之義也。此言得雨謝禮如此。】 \\n 夏求雨。令邑以水日。【同前。】家人祀灶。【祀灶於夏。取火德生旺之義。出《山堂考索》。】無舉土功。【《月令》無起土。土能剋水。故禁之。】更大浚井。【導水泉也。】暴釜於壇。臼杵於術。【釜以炊。臼杵以春。皆有事於穀者也。術。邑中之道也。暴之者。見其久旱苗槁。示不復用。冀天哀之也。】七日。【夏屬火。地二生火。天七成之。七乃火之成數也。】為四通之壇於邑南門之外。方七尺。【亦火數也。】赤繒七。【赤。亦火也。】其神蚩尤。【蚩尤能召風伯雨師。故祭之。出《山海經》。】祭之以赤雄雞。【赤。火色。七。火數。】玄酒。具清酒膊脯。祝齋三日。【已上同前。】服赤衣。【尚火也。】拜跪陳祝如春。以丙丁日【十干屬火】為大赤龍一。長七丈。居中央。又為小龍六。【并大龍為七數。】各長三丈五尺。【共三七之數也。】於南方。皆南向。【南。火方。屬夏也。】其間相去七尺。壯者七人。【夏則萬物長盛。故人用其壯也。】皆齋三日。服赤衣而舞之。司空嗇夫。亦齋三日。【司空居四民。司地利者也。旱以為民。故用之也。】服赤衣而立之。鑿社而通之閭外之溝。取五蝦蟆錯置里社之中池。方七尺。【已上凡七。俱火數也。】深一尺。【取天一生水之義也。】酒膊祝齋。衣赤衣。拜跪陳祝如初。取三歲雄雞、豭豬燔之。四通神宇。開陰閉陽如春。【已上凡如春辭者。俱同春義解。】 \\n 季夏。禱山陵以助之。【山陵能興雲雨。】令縣邑一徙市【風俗通曰。市。恃也。養贍老小。恃以不匱也。日徙之者。示民無生理。冀天哀之。故歷代祈　有徙市禁屠。俱一義也。】於南門之外。【夏令。故南門也。】五日。【五。土數也。季夏屬焉。】男子無得入市。【損陽而益陰也。出《董仲舒奏》。】家人祀中霤。【中霤。猶中屋也。出《尚書正義》。《月令》。中央屬土。故祀中霤。中霤。土神也。出《陳澔集說》。】無興土功。【解見前。】聚巫市傍。為之結蓋。為四通之壇於中央。【屬土故也。乃土位也。】植黃繒五。【黃。土色。五。土數。】其神后稷。【社神。】祭之以母（食□）。【母音模。禮八珍淳母。煎醢和黍。於上沃之以膏者。出《周禮》。《韻會》。（食□）音移。禮有（食□）食乃飴。米食也。出《周禮》、《玉篇》。】玄酒。具清酒膊脯。各令為祝。齋三日。衣黃。【從土色也。】皆如春詞。以戊己日【十干屬土】為大黃龍一。長五丈。居中央。又為小龍四。各二丈五尺。【并大龍共五數也。殺於大龍之半。亦土數。】於南方。皆南向。【南是夏令。故南向也。】其間相去五尺。丈夫五人。【丈夫亦壯者也。故神農求雨書為壯者。】齋三日。服黃衣而舞之。老者五人。亦齋三日。衣黃衣而立之。亦通社中於閭外之溝。取蝦蟆池方五尺。深一尺。他皆如前。【已上凡解俱同於前。】神農求雨。第十九日戊己不雨。命為黃龍。又為大龍。壯者舞之。季立之。【二字疑為夏字。】又曰東方小僮舞之。南方壯者。【壯者舞之也。】西方沾。【沾當作鰥。鰥舞之耳。】北方【下疑少缺一字。】人舞之。【或是老者二字。】 \\n 已上既與原書不同。或謄寫之誤。不敢強解。 \\n 秋暴巫。【意原本欠一尫字。尫。有疾人也。事出《檀弓》。】至九日。無舉火事。【九。金成數也。秋屬金。火剋金。故禁之。蓋欲順時之義。】煎金器。【取金能生水之義。】家人祀門【秋為閉藏。故祭門。出《文公語錄》。】為四通之壇於邑西門之外。【秋位西方故也。】方九尺。【亦金數也。】植白繒九。【九亦金數。白。西方之色。於時為秋。故尚之。】其神大昊。【白精之君。金天氏也。故祀於秋。出《月令註》。】祭之桐木魚。【大昊司秋。故祭之以桐木魚。】玄酒。具清酒膊脯。衣白衣。他如春。以庚辛日【十干屬金】為大白龍一。長九丈。居中央。為小龍八。各長四丈五尺。於西方。皆西向。其間相去九尺。【解如前義。】鰥者九人。【老而無妻曰鰥。秋則萬物零落。用之九。亦金數也。】皆齋三日。服白衣而舞之。司馬亦齋三日。衣白衣而立之。【仲秋治兵。司馬。掌兵者也。故順時用之。出《山堂考索》。】蝦蟆池方九尺。深一尺。【已上解俱如前。】他皆如前。 \\n 各【各作冬字。】儛【儛舞同。】龍六日。【冬屬水。六乃水之成數也。故用之。】禱於名山以助之。【名山。靈者也。又山川出雲故也。】家人祀井。【冬為水旺之候。故祭井。出《文公語錄》。】無壅水。為四通之壇於邑北門之外。【時既為冬。方則位北。】方六尺。植黑繒六。【六。水數。黑。水也。】其神玄冥。【玄冥。水官之臣。少皡之子。乃水神。出《月令註》。】祭之以黑狗子六。【《古今註》曰。狗為羹獻。是用於祭者也。禮亦云然。取其黑。因水之色也。《爾雅》曰。狗為龐狗。有致雨之義存焉。】玄酒。具清酒膊脯。祝齋三日。衣黑衣。祝禮如春。以壬癸日【十干屬水】為大黑龍一。長六丈。【水之數也。】居中央。為小龍五。各長三丈。【如前義也。】於北方。皆北向。【順時之義。】其間相去六尺。【亦水數也。】老者六人。皆齋三日。衣黑衣而舞之。【一歲之氣將終。老者一生以將終。亦順時之義。】尉亦齋三日。衣黑衣而立之。【禱雨為民。親民莫如縣。冬已歲週。而尉則縣佐之末。至冬而用。取其義也。】蝦蟆池如春。【已上同春。】四時皆以水。【必闕一日字也。】為龍必取潔土。【求雨必為龍。蓋龍見輒有雲雨之興。緣其象類而為之。出桓譚新論。所謂土龍是也。】為之結蓋。【蓋覆於其上也。】龍成而發之。【發之。去之也。】四時皆以庚子之日。【天干庚屬金。地支子屬水。金能生水故也。】令吏民夫婦皆偶處。【陰陽和而後雨。取其和樂也。】凡求雨之大體。丈夫欲藏匿。女子欲和而樂。【閉陽縱陰之義。】神書【神農求雨書也】又曰。開袖山【袖當作神。】神【原本無此神字方通】淵。積薪。夜擊鼓譟而燔之。為其旱也。【《春秋繁露》曰。大旱雩祭而請雨。或請焉。或怒焉。何如也。曰。大旱。陽滅陰也。陽滅陰者。尊壓卑也。因其義。惟大祭拜請之而已。敢有加耶。大水者。陰滅陽也。陰滅陽。卑勝尊也。賤凌貴者為逆節。故鳴鼓而攻之。春秋不畏強禦也。】 \\n 止雨文 \\n 雨大。多令縣邑以土日【剋水故也】塞水瀆。【瀆。邑中溝也。荀子曰。入其史瀆是也。塞之者。使水不能行。】絕道。【道。道路也。絕之使不得通暢也。】蓋井。【井以出水為功。蓋之。禁止也。】禁婦人不得出入市。【絕陰也。】令縣鄉里皆掃社下。【致潔也。】縣邑若亟。【亟當作丞。】令吏嗇夫三人以上。祝一人。鄉嗇夫若吏三人以上。祝一人。里正父老三人以上。祝一人。【祝一人。祝禱其一人也。】皆齋三日。各衣時衣。【春。青色。秋。白色。夏。赤色。冬。黑色。】具豚一。【曲禮曰。豚曰腯肥。以牛羊曰肥。豕曰腯。則豚乃兼二物也。】黍。小米。鹽。美酒。【即清酒也。】財足祭社。擊鼓三日。【《干寶》曰。擊鼓于社。責羣陰也。】而祝先再拜。乃跪陳。陳已。復再拜乃起。祝曰。諾。【古者應時有節交曰諾。出《爾雅》。】天生五穀以養人。今淫雨【久雨也】太多。五穀不和。敬進肥牲。【牛羊曰肥。犬豕曰牲。】清酒。以請社靈。幸為止雨。除民所苦。無使陰滅陽。【《易》曰。水盛即火滅也。】不順于天。天之常意在於利人。人願止雨。敢告于鼓。鼓而無歌。至罷而止。凡止雨之大體。女子欲其藏而匿。【故禁之。】丈夫欲其和而樂也。【故舞之。】開陽閉陰。闔閭水【故蓋井】而開火。【故擊鼓通陽及下文所謂朱絲縈社是也。】以朱絲縈社十周。衣朱衣赤幘。言罷。【社。太陰也。朱。火色也。絲屬離。以之縈社而至十周。人衣朱衣。冀陰而變陽。出《文獻通考》《干寶論》。】一以辛亥之日。【《易》註。辛有自新之意。亥有微陽起接盛陰意。取其日者。欲閉塞水過而新火也。】書到即起。【即日行此禮也。】縣社令長。【知縣。】若丞、【縣丞。】尉、【主簿。】官長。【從官也。】各城邑【闔境內外者也】社、嗇夫。里、【里甲也。】吏【吏胥】正、老人。【糧里老也。】皆出至於社下。餔而罷。【申時食也。】三日而止。未至三日。天大星亦止。【星乃陽精。見則氣宣晴矣。】 \\n 東花園 \\n 東花園即宋之富景園也。俗稱東花園者。城之東耳。內有百花池。今園前民家之後。尚存大池。相傳舊矣。孝宗嘗奉太后幸此。予考《武林舊事》、《紀事》諸書皆同。而吳廷輔覽勝詩。又以為宋姚妃居此。非也。今之姚園寺。乃其所居。蓋相近。因一園字之訛。板兒巷名曰白花蛇散巷。乃百花池上巷也。亦訛傳云爾。且考慈雲寺舊名慈濟。在富景園之北。觀此。尤見大街處正是其園。而池端是民家所有者也。 \\n 支干 \\n 鄭樵。大儒也。解支干之名。以為是皆假借。獨巳亥有義耳。辰午又曰未詳。愚以皆可為假借。既以甲本戈甲。乙本魚腸。丙本魚尾。丁本蠆尾。戊本武。己本几。庚。鬲也。辛。被罪也。壬。懷妊也。癸。草實也。子。人子也。丑。手杻也。寅。髕也。卯。牖也。巳。蛇屬也。未。木之滋也。申。持簡。酉。卣也。戌與戊、戚同意。亥。豕屬也。愚按其說既多不據說文矣。則辰乃日月星也。又為星名。午者牾也。又有交布之義。獨不可為假借乎。巳亥既是蛇豕。屬之雖正。借之於時。又不可為假借乎。恨不生當時。苟能問之。必當有說。若夫直解干支。諸家不同。《史記曆律書》已缺戊己。而《說文》多言於方位。劉熙《釋名》。又解戌為矜恤之類。《淮南鴻烈》解申為呻喑。似皆未當。意以生物隨時。庶幾明白。今則參考諸書。訓釋於左。甲者坼也。言萬物剖莩甲而出也。《易》曰。百果草木皆甲坼。乙言萬物初生。曲蘖而未伸也。丙言萬物炳然著見。丁言萬物壯實之形。故邦國圖籍曰成丁。戊。茂也。言物之茂盛。故《漢志》曰。蘖茂於戊是也。己。紀也。言物有形可紀識也。庚。堅強貌。言物收歛而有實也。辛。言萬物方盛而見制。故辛痛也。壬。妊也。陰陽之交。言物懷妊至子而萌也。癸者。冬時如土既平。萬物可揆度也。子。孳也。陽氣始萌。孳生於下也。丑。紐也。寒氣自屈曲也。寅。髕【音殯。膝端也。】也。陽氣欲出。陰尚強。而髕演於下。卯者。冒也。萬物冒地而出。辰。伸也。物皆舒伸而出。巳。已也。陽氣畢布已矣。午。仵也。陰陽交相愕而仵也。未。昧也。日中則昃。陽向幽也。申。申束以成。故《晉志》曰。萬物之體皆成也。酉。就也。萬物成熟。戌。滅也。萬物滅盡。亥。核也。萬物收藏。皆堅核也。 \\n 長城襄鄧 \\n 秦皇築長城。起自臨洮。至於遼東。延袤萬餘里。暴師於外十餘年而後成焉。至今賴之。後人未嘗有感始皇者。唐宰相朱樸獻建都之議曰。去已衰之衰。就未王之王。則襄鄧形勢。有四固之險。轉輸之便。宋李綱請都之。鄭仲漁等增證其說。必有計之上也。後代不知。抑亦因其人而不取歟。嗚呼。始皇致萬世之利。而不知萃民怨於一身。朱樸知建國之地。而不知除強臣於當時。是皆有益於後世。論者當不以人而廢言可也。 \\n 鍾山氣色 \\n 南京鍾山。太祖陵寢在焉。雲氣山色。一日之間。青黃紫翠之不一。人以為氣旺所致。又曰。如漢高帝隱芒碭。而上常有五色之雲。予見沈約《鍾山詩》云。發地多奇嶺。于雲非一狀。則知晉時已如此也。 \\n 湖水灌城 \\n 宋狀元陳亮云。杭西湖之水。足以灌城。非建都之地。謂湖地高於城中三尺故也。至今以為奇論。予則以為不然。湖環二十里有餘。城環將四十里矣。況宋城南北比今尤長。計地之大小。雖有高下。是可灌乎。若以今日視之。湖與城中等矣。蓋日久諸物為水火所毀者。不知其幾矣。塵土日積。尤不可灌。明也。 \\n 地震屬陰 \\n 《菽園雜志》載。地震極大時最多。然皆夜也。予年七十。吾杭地動凡三次。惟一次有聲。亦皆夜時。豈非地乃屬陰耶。 \\n 列子論天 \\n 列子曰。人終日在天中行止。註曰。自地以上皆天。予意此句似有礙也。人本在地上。但登高之極。方是天中。故《抱朴子》曰。自地以上四十里。則乘剛氣而行。此說方通。 \\n 錢氏杭城門名 \\n 錢鏐時杭門十座。城自南秦望山。北抵夾城巷。東亘江干。西薄錢塘湖、霍山、范浦。凡七十里。曰朝天門。在吳山下。今鎮海樓也。曰龍山門。在六和塔西。曰竹車門。在望仙橋東南。曰新門。在炭橋東。曰南土門。在薦橋門外。曰北土門。在舊菜市門外。曰鹽橋門。在舊鹽橋西。曰西關門。在雷峯塔下。曰北關門。在夾城巷。曰寶德門。在艮山門外無星橋。蓋時城垣南北展而東西縮。故曰腰鼓城。 \\n  \\n 　"}
{"章节": "卷七 國事類", "正文": "　 \\n 卷七　國事類 \\n 　 \\n 側微知貴 \\n 至正間。仁祖淳皇帝一日坐東室簷下。太祖侍側。有一道士。長鬚朱衣。排闥直入。遽揖仁祖曰。好箇公公。八十三當大貴。仁祖聞言異之。留之茶餅。不顧而去。及太祖即位。加進尊號。適符其言。嗚呼。帝王之父。豈無異相。又寧知道士非仙而特來前告耶。 \\n 聖誕 \\n 太祖生時。陳太后夜夢一黃冠自西北來。至舍麥場。於麥糠中取白藥一丸。置己掌中。太后視之。漸長。黃冠曰。好物。食之。太后應而吞之。覺語仁祖時。口尚有香。明日太祖生。《泗志補遺》以為實事而非夢。誤矣。 \\n 紅羅幛 \\n 太祖龍飛之地。舊有二郎廟一所。當時仁祖寓居其側。太祖生時。隣里遠望火光燭天。至曉視之。廟徙東北百餘步矣。仁祖因取西河水澡浴太祖。忽有紅羅浮水上來。遂用之以衣太祖。於是鄉人名其地為紅羅幛。世皆傳之。人嘗疑之。予以商之玄鳥、周之火鳥。載之史冊。不為誣也。而聖人之生。要自有異。惜乎當時未奏收入實錄。昨見《泗志補遺》載之甚詳也。【『也』字據明本補】 \\n 子時食 \\n 太祖初生。不食久之。有僧坐於門側。仁祖問焉。僧曰。至夜子時。自能食也。因入取茶為禮。而僧不見矣。過夜半。信然。 \\n 不生人物 \\n 盱眙縣唐興、靈蹟二鄉。即皇陵碑所謂鍾離之東鄉也。前有光明山。【由舊嘗見五色旺氣於上。故名。】後有紅廟。【因獲紅羅故名。】今封神為都土地。乃太祖龍飛之地。今方圓數丈。不生草木。而鳳陽一府。亦少人物。豈非山川秀氣。皆已鍾於前耶。 \\n 江東籤語 \\n 太祖高皇帝初提兵渡江。偶爾桅折。見江東神廟有木可代。將伐之。祝請以神有籤。頗靈應。願以問之。太祖寬容。姑從其請。乃得一辭云。世間萬物皆有主。非義一毫君莫取。總然豪傑自天生。也須步步循規矩。遂喜而不伐。及車書混一。為立廟南都。是知天命所在。鬼神已先知矣。豈人為哉。 \\n 伽藍珓 \\n 太祖在皇覺寺時。天下兵亂。寺僧散避。太祖祝伽藍。以珓卜吉凶曰。若容吾出境避難。則以陽報。守舊則以一陰一陽報。祝畢。以珓投地。則雙陰也。如此者三。復祝曰。出不許。入不許。神何報我。天乃欲我從雄而後昌乎。則珓如前祝。投珓如前。神既許之。因抵濠城。依滁陽王。實至正十二年閏三月一日也。 \\n 蛇蟠纓帽 \\n 太祖攻雞籠山。將還和陽時。解鞍假寐。有小蛇緣背。左右驚告。上視蛇有足類龍。意其神也。祝曰。若神物。入我帽纓。蛇隨入。卒報和陽被賊攻。遂急行。未至三十里。又報曰。幕官李善長敗賊矣。因驚喜而忘蛇。久乃脫帽。視蛇居纓自若。乃引觴酌之。蜿蜒升屋。雷雨驟至。竟莫知所之也。帝王之興。每有龍見。亦此類歟。 \\n 象簡龍衣聯 \\n 高廟鼎成龍升之日。建文即位。成祖以燕王來。奔喪而不朝。蓋以叔不拜姪也。建文命百官議之。給事龔泰奏曰。象簡朝天。殿下行君臣之禮。龍衣拂地。宮中敘叔姪之情。至今傳誦。龔有一時啟沃之才。不知此乃宋祖與杜審琦【明本『琦』訛作『言』】同宴福寧宮。樂人史金箸之辭。但少更之耳。彼云前殿展君臣之禮。虎節朝天。後宮伸骨肉之情。龍衣拂地。蓋杜乃宋祖母舅。 \\n 皇陵碑 \\n 自古帝王之興。皆位逼勢敵。有以成其私志。漢祖雖微。亦為泗上亭長。豈特有如我太祖不階尺土者耶。夫起自庶人。貴為天子。富有四海。莫不誇張先世。照耀將來。至有妄認其始祖者也。豈特有如我太祖特述其卑微者乎。此可見天生豪傑上聖之資。不可與常人等也。瑛伏讀御製集中皇陵碑文。未嘗不三嘆三頌而已。惜世人止知其事而又未知太祖先已命臣下為文。述亦詳矣。仍以未稱而自撰。此尤見聖睿之益聖也。今故拜錄二文于左。以示將來。奉天承運。大建武功。以有天下。實由祖宗積德所致。茲欲撰文。詞臣考摭弗周。則紀載弗稱。敢以上請。於是上手錄大概。若曰。朕幼時。皇考為朕言。先世居句容朱家巷。爾祖先於宋季元初。我時尚幼。從父挈家渡淮。開墾兵後荒田。因家泗州。朕記不忘。皇考有四子。長兄諱某。生於津律鎮。仲兄諱某。生於靈璧。三兄諱某。生於虹縣。皇考五十。居鍾離之東鄉。而朕生焉。十年後。復遷鍾離之西鄉。長兄侍親。仲兄、三兄皆出贅。既而復遷太平鄉之孤村莊。歲甲申。皇考及皇妣陳氏俱亡棄。長兄與其子亦繼歿。時家甚貧。謀葬無所。同里劉大秀憫其孤苦。與地一方。以葬皇考、皇妣。今之先陵是也。葬既畢。朕煢然無托。念二親為吾年幼有疾。嘗許釋氏。遂請於仲兄。師事沙門高彬於里之皇覺寺。鄰人汪氏助為之禮。九月乙巳也。是年蝗旱。十一月丁酉。寺之主僧歲歉不足以供眾食。俾各還其家。朕居寺時甫兩月。未諳釋典。罹此饑饉。徬徨三思。歸則無家。出則無學。乃勉而游食四方。南歷金斗。西抵無錫。北至潁州。崎嶇二載。泗州盜起。剽掠殺人。時承平既久。列郡騷動。仍還皇覺寺。又四年。潁、濠、蘄、黃有警。濠城亦破。朕雜處兵間。與元兵相拒。期年。元兵敗去。得其義兵三千人於定遠。遂立帥之夜襲元將知樞密院事老張。既遁。得其民兵男女七萬人。攻逐元將參政野先。乃移師淮州。轉戰和陽。渡江擊采石。撫太平。定業建康。將相協心。賢能匡贊。西平陳友諒。東翦張士誠。南廓八閩。百粵奉款。中原順服。兵進幽燕。元君棄宗社而去。朕以十五年間。遂成大業。仰惟先陵奇秀所鍾。雖治葬之時。厄於貧窶。衣衾棺槨。不能具備。賴天地之佑。祖宗之福也。今富有天下。顧無以愜人子之情。茲欲啟墳改葬。慮泄山川靈氣。使體魄不安。益增悲悼。姑積土厚封。勢若岡阜。樹以名木。列以石人石獸。以備山陵之制而已。謹獻陵曰皇陵。汝其據事直言無諱。臣善長以上手所錄。付詞撰文。臣善長等欽承明訓。黽勉論次。惟古先帝王。若虞舜、漢高祖。皆起自側微。以成德業之盛。蓋天將降大任於聖明。必先有以起之。今皇上述二親之劬勞。與夙昔之出處。刻石以昭先烈。俾後世子孫。知積累之厚。創業之難。思以繼承無疆之基。《詩》云。永言孝思。孝思惟則。嗚呼盛哉。謹拜手稽首而為之銘曰。皇矣上帝。厥命煌煌。監觀四方。有道者昌。惟今天子。奮跡田里。叱風驅霆。仗劍而起。汝潁始兵。蔓於濠梁。淵潛時晦。覵其施張。元君既否。紊亂政理。命將出師。反斁人紀。貪殘污穢。肆彼剽攘。戰功敗衂。賞罰無章。猛士陰兵。險平萃止。總戎驚奔。歸者如水。滁和來鬬。形勢莫當。江流浩浩。瞬息可航。采石破傾。當塗風靡。宣歙畏威。耄倪忻喜。經營建業。實帝故鄉。號令之行。肅如秋霜。乃伐僭王。殲之彭蠡。削平兩浙。殪彼蛇豕。閩廣既服。百粵來王。青齊獻款。底平豫章。師震幽燕。君臣北徙。空城盡開。圖籍弗毀。乃作禮樂。乃垂衣裳。重譯表獻。大開明堂。永懷上世。原其本始。句容族居。川回山峙。載渡淮海。辟除榛荒。或濠或泗。奠處弗常。鍾離之鄉。卜葬如此。化家為國。靈秀鍾美。積善彌久。天賜禎祥。修之於己。惟德乃長。浚河之原。以達其委。基岱之高。以觀其止。奉天理物。君德是揚。丕揚大業。傳敘無疆。嘗敕相臣。申命國史。昭昭後昆。受天之祉。 \\n 又 \\n 孝子皇帝謹述。洪武十六年夏四月。命江陰侯吳良督工新造皇堂。予時秉鑑窺形。但見蒼頭皓首。忽思往日之艱辛。況皇陵碑記。皆儒臣粉飾之文。不足以為後世子孫之戒。特述艱難。以明昌運。世代見之。其辭曰。昔我父王。寓居是方。農桑艱辛。朝夕徬徨。俄爾天災流行。眷屬罹殃。皇考終而六十有四。皇妣五十有九而亡。孟兄先逝。合家守喪。田主德不我顧。呼叱昂昂。既不得與葬地。鄰里惆悵。忽伊鄭兄之慷慨。惠此黃壤。殯無棺槨。被體惡裳。浮掩三尺。奠何肴漿。既葬之後。家道惶惶。仲兄少弱。生計不張。孟嫂攜幼。東歸故鄉。值天無雨。遺蝗騰翔。里人缺食。草木為糧。予亦何有。心驚若狂。乃與兄計。如何是常。兄云去此。各度凶荒。兄為我哭。我為兄傷。皇天白日。泣斷心腸。兄弟異路。哀慟遙蒼。汪氏老母。為我籌量。遣子相送。備禮馨香。空門禮佛。出入僧房。居無兩月。寺主封倉。眾各為計。雲水飄颺。我何作為。百無所長。依親自辱。仰天茫茫。既非可倚。侶影相將。晨突朝煙而急進。暮投古寺以趨蹌。仰穹崖崔嵬而倚壁。聽猿啼夜月而淒涼。魂悠悠而覓父母無有。志落魄而徜徉。西風鶴唳。俄淅瀝以飛霜。身如蓬逐風而不止。心滾滾乎若沸湯。一浮雲乎又過三載。年方二十而強。時乃長淮盜起。民生攘攘。予思親之心明著。日遙盼乎家邦。已而既歸。仍復業于皇。住三載而有雄者跳梁。初起汝。潁次及鳳陽之南廂。未幾陷城。深高城隍。拒守不去。號令彰彰。友人寄書。云及趨降。既憂且懼。無可籌詳。傍有覺者。將欲聲揚。當此之際。逼迫而無已。試與智【明本作『志』】者相商。乃告之曰。果束手以待罪。抑奮臂而相戕。智者為我計畫。且陰禱以默相。如其言往。卜去守之何祥。神乃陰陰乎有警。其氣郁郁乎洋洋。卜逃卜守則不吉。將就凶而不妨。即起趨降而附城。幾被無知而創。少頃獲釋。身體安康。從遇朝暮。日夜戎行。元兵討罪。將士揚揚。一攫不得。再攫再攘。移營易壘。旌旗相望。已而解去。棄戈與鎗。予脫侶隊。馭馬空彊。去遊南土。氣舒而光。唱農夫以入伍。事業是匡。不逾月而眾集。赤幟蔽野而盈岡。率渡清流。戍守滁陽。思親詢舊。終日慨慷。知仲姊之已逝。獨存駙馬與甥雙。駙馬引兒來接我。外甥見舅如見娘。此時孟嫂亦有知。攜兒挈女皆從傍。次兄已歿數載。獨遺寡婦野持筐。因兵南北。生計忙忙。一時聚會如再生。牽衣訴昔以難當。於是家有眷屬。外練兵鋼。羣雄並驅。飲食不遑。暫宿和州。東渡大江。首撫姑孰。禮義是尚。遂立建業。四守關防。礪兵秣馬。靜看頡頏。羣雄自為乎聲教。戈矛天下鏗鏘。元綱不振乎彼世祖之法。豪傑何有乎仁良。予乃張皇六師。飛旗角亢。勇者効力。智者贊襄。親征荊楚。將平湖湘。三苗盡服。廣海入降。命大將軍東平乎吳越。齊魯耀乎其疆。西有乎伊洛崤函。地險河湟。入胡都而市不易肆。虎臣露鋒刃而燦若星芒。已而長驅於井陘。河山之內外民庶咸仰。關中一日即定。市巷笙簧。玄菟樂浪以歸板籍。南蕃十有三國而來王。以金陵而定鼎。托虎踞而儀鳳凰。天塹星高而月輝滄海。鍾山鎮嶽而巒接乎銀潢。欲厚陵之微葬。卜者乃曰不可而地且藏。於是祀事之禮已定。每精潔乎蒸嘗。惟劬勞罔極之恩難報。為此勒石銘於皇堂。世世承運而務德。必彷彿於殷商。淚筆以述難。諭嗣以撫昌。稽首頓首再拜。願時時而來享。 \\n 朱氏世德碑 \\n 瑛舊於先輩大臣家。獲朱氏世德碑一通。乃我太祖之手筆也。御製集中所缺。近又見《剪勝舊聞》。所載與此本有異。因借校觀。訛者辨之。疑者存之。各於其下釋焉。尚或字訛句漏。謹依原文拜錄於左。碑云。本家【舊聞本作宗】朱氏。出自金陵之句容。地名朱家【舊聞本無家字】巷。在通德鄉。上世以來。服勤農業。五世仲八公。娶陳氏。生男三人。長六二公。次十一公。其季百六公。是為高祖考。娶【舊聞本作要。訛。】胡氏。生二子。長四五公。次即曾祖考四九公。配侯氏。生子曰初一公、初二公、初五公、初十公。凡四人。初一公娶王氏。是為祖父母。有二子。長五一公。次先考五四公。諱世珍。元籍淘金戶。非土產。市於他方。以供歲賦。【舊聞本無此句。恐非。】先祖初一公。困於役。遂棄田廬。攜二子遷泗州盱眙縣。先伯考十有二歲。先考才八歲。先祖營家泗州。置田產。及卒。家道日替。由是五一公遷濠州鍾離縣。其後先考君【舊聞本無此三字】因至鍾離同居。先伯父洎先考君性皆淳良。務本積德。與人無疾言忤色。鄉里稱為世長。先伯娶劉氏。【舊聞本有一生字。】子四人。重一公、重二公、重三公。皆生於盱眙。次重五公。生鍾離。先考君娶陳氏。泗州人。長重四公生盱眙。次重六公、重七公皆生於五河。某其季也。先遷鍾離。後戊辰所生。【舊聞本所生作年字。】先伯考有孫六人。兵興未已。【舊聞本未已作已來。是。】相繼而【舊聞本作寢字】歿。先兄重四公有子曰文正。今為都督。重六、重七皆絕嗣。曩者父母因某自幼多病。捨入皇覺寺。歲【舊聞本無歲字】甲申。父母長兄俱喪。次兄守家。【舊聞本作業字。】三兄出贅劉氏。某托跡緇流。【舊聞本作至正二十四年。此甚訛。二十四年。太祖已建國號吳元年矣。】二十四歲。天下大亂。諸兄皆亡。淮兵大起。掠入行伍。為【舊聞本作乃字】集義旅。兵力漸眾。因取滁、【舊聞本作條。訛。】和。龍鳳三年。率師渡江。駐兵太平。為念先君嘗言。世為朱巷人。宗族俱存。平日每曰鄉土之思。即訪求故鄉宗族之所居。【舊聞本無居字。】遂調兵取句容。明年克金陵。而朱巷距城四十里。舉族父母【舊聞本作兄字。訛】昆弟四十餘人至。始得與之敘長幼。【舊聞本有之禮二字。】行親睦之道。但朱氏世次。自仲八公之上。不可復考。今自仲八公高、曾而下。皆起【舊聞本有家字】江左。歷世墓在朱巷。惟高【舊聞本作先字】祖葬泗州。先考葬鍾離。此朱氏之原委【舊聞本作原流】也。爰自金陵、太平駐師。【舊聞本作節字。】開府為建臺之所也。【舊聞本無也字。】實鄉郡焉。連歲征伐。拓境吳楚甌越。方數千里。由是累膺顯爵。乃龍鳳九年三月十四日丙辰。降制贈【舊聞本作書。訛】曾祖為資德大夫。淮【舊聞本作江字】南等處【舊聞本有行字】中書省左【舊聞本作右字】丞相、【舊聞本欠相字。】上護軍司空、吳國公。曾祖妣侯【舊聞本作吳字。非】氏。吳國夫人。先祖考為光祿【舊聞本欠光祿二字】大夫、江西等處【舊聞本有行字】中書省右丞相、太尉、【舊聞本作平章政事上柱國司徒】吳國【舊聞本作曰。非】公。先祖妣王氏。吳國夫人。先府君開府儀同三司、錄軍國重事平章【舊聞本作西。非】右丞相吳國公。先妣陳氏。吳國夫人。以閏三月十一日【舊聞本作閏月十三日】祗詣【舊聞本作謁】先壠。焚香【舊聞本作黃。非】告祭。遵舊典也。重念報本者禮所【舊聞本作行。非】宜厚。今勉建事功。匪由己能。實先世靈長之澤。垂衍後昆。宜得推【舊聞本作報。非】恩三代。並為上公。以遂為子孫者之至。《書》曰。作善降之百祥。《易》曰。積善之家。必有餘慶。先祖父積功累善。天地【舊聞本無地字】之報。【舊聞本有施字。】茂於厥後。凡【舊聞本有我字】子孫當體祖父之心。循【舊聞本作蹈】德存仁。【舊聞本作亡。非】以承【明本『承』作『永』】其緒於無窮。是吾之所望也。於是備書於石。【舊聞本作後。恐非。】以傳信將來。有所考焉。 \\n 世祖像淚 \\n 我太祖既有天下。建廟以祀歷代帝王。自伏羲以下。像皆易成。惟元世祖其面屢為淚痕所汙。塑工頻加修飾。越宿則又如故也。太祖聞知。幸廟。以手指曰。癡達子。汝胡人入主中國。可謂幸矣。今不革去者。以爾亦一代之主。朕今天命人歸。奄有天下。於汝子孫。不加殺戮。但驅還北。則朕之待勝國。亦可謂有恩矣。汝何恨耶。毋再啼哭。於是塑工明日遂奏。世祖面無淚矣。 \\n  \\n 　"}
{"章节": "卷八 國事類", "正文": "　 \\n 卷八　國事類 \\n 　 \\n 元末擾亂 \\n 至正初。伯顏變亂舊章。遂有江西【明本作『江西遂有』】朱光卿。廣東羅天麟、陳積萬。湖廣吳天保、浙東方國珍。相繼煽動。又賈魯開河。生民嗷嗷。石人之事興。則韓林兒、徐壽輝、芝麻李、三枝起而蔓延天下。若福建陳友定、懷慶周全、臨川鄧忠、安陸俞君正、浙西張士誠、陝西金花娘子、江西歐道人、襄陽莽張、岳州潑張、安慶雙刀趙、濠州孫德崖。紛紛不一。皆東南之賊也。長淮以北。則山東又有王信、陝西李思齊、隴西李思道、太原王保保。汴梁元太子。此多元之將臣。亦各據地。互相殺戮。天兵臨之。或降或遁矣。今以所知者。略述其本末事情。書之於左。不知者待博識者又補之焉。庶或可以參考於國史也。 \\n 方國珍始末略 \\n 方國珍。台州寧海人。力能走及奔馬。其居有山。在中曰楊氏。嘗有童謠曰。楊氏青。出賊精。至正八年。蔡亂頭剽劫海商。方乃為國宣力勦賊。而總管焦鼎納蔡之賂。反黜其功。方忿曰。蔡能亂。我不能耶。遂與弟國彰等叛。至十六年。降元為海道漕運萬戶。羈縻而已。十八年。天兵取婺州。自料非其敵也。十九年。降太祖。遂獻款書曰。國珍生長海濱。魚鹽負販。無聞于時。向者因怨搆誣。逃死無所。迫於自救而已。惟明公倡義濠梁。東渡江左。據有形勢。以制四方。奮揚威武。國珍向風慕義。欲歸命之日久矣。道路壅遏。不能自通。今聞親下婺城。撫安浙左。威德所被。人心景從。不棄獷愚。猥加訓諭。開其昏聵。俾見天日。此國珍所素欲也。謹遣使奉書上陳懇款。或有指揮。願效奔走。然既入貢。陰復泛海。北通廓擴帖木兒。南交陳友定。圖為犄角。至吳元年。王師討姑蘇。擁兵坐視。太祖反覆以書數其十二過惡。其略曰。爾起事時。元尚承平。倡亂海隅。遂陷三州之地。扼海道之衝。竊據山島二十餘年。朝送款於西。暮送款於北。此豈大丈夫之為。一也。吾下婺時。勍敵甚多。豈暇與爾較勝。爾遣子納降。吾不逆詐。數年之間。迭生兵隙。二也。近者。浙之東西諸郡漸下。爾陰蓄異志。覘吾虛實。三也。未有釁端。先自猜忌。四也。易交輕悔。五也。廓擴帖木兒以曹操之奸。旋為人敗。吾中原已得其半。爾泛海遠交。聲言擊我。以速怨尤。六也。彼若有事。爾遠難救。彼若無事。交疏禮薄。禍亂由生。七也。爾兄弟無功於元。坐要名爵。跋扈萬端。今歸我。又不能保。八也。爾兵數出。上帝好生。違天虐民。九也。爾能盡驅溫台慶元之民。與決勝負。丈夫事也。今復遣數舟。狗偷鼠竊。十也。吾遣兵入浙。張士誠將士盡皆降附。爾誘我海上土豪作亂。近來匿其首惡。十一也。福建陳友定。奸謀稔惡。爾乃陰扇潛結。遙為聲援。以詐交詐。反自疑吾。十二也。爾乃擇交大國。有一無二。尚可以保全矣。不報。六月。責國珍貢糧二十萬。仍以書諭。其略曰。汝初獻款。謂杭城在即來歸。豈意挾詐。張士信接境。取爾甚易。不敢加兵者。吾力制之。故爾安享三州。爾卻遣奸覘我。潛結陳友定。今明告爾。師下姑蘇。即取溫台。水陸並進。爾早改過。以小事大。尚可保富貴也。不然。與我較一勝負。亦大丈夫之為也。不然。揚帆竄入海島。吾恐子女玉帛。反為爾累。舟中自敵國也。宜慎思之。國珍於是有航海之計。然又遣子明完。奉表謝罪。乞歸降曰。臣聞天無所不覆。地無所不載。王者體天法地。於人無所不容。臣前荷主上覆載之恩久矣。不敢自絕於天地。故一陳愚衷。知必有以容臣者。臣本庸材。昧於學術。遭時多故。起自海島。非有父祖承藉之勢。與羣馳逐。又非有圖成望大之心。必欲得湯武之君。為之依附而已。向者王師之渡江左。霆電揮至於婺城。遠近震驚。是以遣子拜師。歸心効順。惟時固已知主上有今日矣。但無所以依日月之末光。望雨露之餘澤。而主上推誠布公。賜手札。歸質子。俾守城邑。如錢鏐故事。奉遵約束。不敢有違。豈意從子明善。不戒邊疆。擅搆釁端。得罪故不可解。今日守疆之吏。馳走飛報。言天兵遠臨。聞之不勝駭愕。惶惑失措。遂俾守者奉迎王師。然而未免浮海。何也。昔者孝子於其親。遇小杖則受。大杖則走。適與相類。竊自咎十年之間。非主上無以至今。一旦墮墜。天下後世必有以議臣者。敢冒斧鉞之誅。遣子入侍。伏望復全覆育之恩。更加生成之賜。容歸海島。老死深淵。使子姪輩得全餘生。以聽驅策。實為萬幸。太祖始怒其反復。覽表憐之。乃賜書曰。汝外示歸誠。中疑譎詐。吾姑容之。待汝自效。豈意汝行小智。愈肆奸宄。竟背前約。致勞我師。汝尚不歸命。乃逃于海上。猶欲觀望成敗。今辭甚哀懇。吾當以汝此誠為誠。不以前過為過。汝勿自疑。率眾來附。悉從原宥。不報。九月。命參政朱亮祖討之。初。亮祖至台。方國瑛欲遁去。會都事馬克讓自慶元還。言國珍治兵為守城計。國瑛始拒守。然士卒懷懼我師攻擊。國瑛度不能守。以巨艦載妻子夜走黃巖。亮祖遂入城。徇下仙居等縣。追至黃巖。國瑛燒殿宇民居。遁海。守將哈兒普降。十月己巳。亮祖進兵至溫州。陣於南城。國珍部將率兵拒戰。敗之。破其太平寨。餘兵奔入城。亮祖四面攻打。晡時克之。獲員外劉本易。方明善先挈妻子遁去。十一月。亮祖率舟師襲敗明善於樂清之盤嶼。追至楚門海口。己丑。又命湯和共討之。和既至慶元。國珍遁入海島。國瑛及明善來降。送之建康。後洪武二年。湯和降。執國珍於海。朝廷以之為廣西行省左丞。但不之官。食祿於朝。《實錄》之言也。又見誠意伯曰。太祖威震華夷。不能致者。方國珍深入海島。王保保遠去沙漠。惟二子未誅。恐不然也。 \\n 張昶 \\n 張昶仕元為戶部尚書。以奉使來朝。太祖見其才敏。留用之。累授參政。昶外示誠款。內懷陰計。與楊憲、胡惟庸皆相善。昶有才辯。知識明敏。熟於前代典故。凡國家建置制度。多出昶手。裁決如流。事無停滯。昶恆自以元臣失節。謂不能無議己心者。心常怏怏。時廓擴帖木兒兵尚強。元都未下。昶竊語其所親曰。吾若得歸元。是所願也。間使人上書頌功德。勸太祖及時娛樂。上以語太史令劉基曰。是欲為趙高也。基曰。誠如聖見。必有使之者。上不欲窮治。但斥之。焚其書。復勸太祖嚴刑法。重賦役。多陳厲民之術。欲上失人心。陰為元計。上皆不從。昶不自安。時元主謂昶已死。贈昶官諡。擢用其子。會平章李文忠下杭州。以元平章長壽丑的等至京師。上釋之。遣歸元。昶乃陰托長壽丑的奉表於元。且寓書其子詢存亡。會昶臥病。憲往候。偶于昶臥內得書表。遂奏之。太祖命大都督府按問。昶書八字於牘曰。身在江南。心思塞北。上始惜其才。猶欲存之。及得其所書牘詞。曰。彼意叛矣。是何赦焉。遂誅。然此於大明《實錄》上得之。嗚呼。昶雖仕我太祖。觀此。亦姜維之志也。又能於死生之際明焉。豈非忠於元者乎。況其文成於國朝。夏元吉諸公。寧無抑揚於中。予觀《元史》未書昶節。略見於《劉基傳》中。故特錄出之。 \\n 沈萬三秀 \\n 國初。南都沈萬三秀者。甚富。今會同館是其故宅。後湖中地是其花園。【原住蘇之周莊。】京城自洪武門至水西門。乃其所築。太祖嘗犒軍。萬三欲代出犒銀。上曰。朕有百萬軍。汝能遍濟之乎。對曰。每一軍犒金一兩。上曰。此雖汝至意。不須汝也。由此遂欲殺之。太后苦諫。彼固富敵國。然未嘗為不法事。奈何殺之。得流雲南。其壻余十舍。亦流潮州。今聞二家子孫尚富。富乃點化之術也。詳《近峯聞略》。 \\n 張士誠始末略 \\n 張士誠。泰州白駒塲民。至正十三年。與弟士義、士信、士德、壯士李伯昇等攻陷泰州。十四年僭王號周。建元天佑。十五年據高郵。十六年由通州渡江。遂陷蘇州。以承天寺為府。遣兵陷湖常松江諸路。七月。攻破杭州。丞相達識帖睦爾畏遁。或以苗軍楊完者。勇猛有軍。引其黨自嘉興擊敗士誠。然完軍尤殘虐也。十七年。太祖駐師金陵。既與接境。雖常通書。被其拘使。遂用師京口、溧陽等地。互有勝負。三月。命徐達攻常州。擒其弟士德。母痛。令士誠請和。每歲輸粟十萬。金幣若干。太祖初許之。後復書。數其開釁拘我使臣之罪。每歲要糧五十萬。歸使等事。士誠不報。浙省左丞達識則請命於朝。授士誠太尉。遣參政周伯琦招諭之。被其留吳。至二十年。闢土益廣。南自紹興。北至濟寧。太祖發跡之地。亦遣其將李濟據之。時皆稱張吳王。太祖欲取士誠。謀于劉基。基曰。方今陳友諒據上游。名號不正。兵力且強。宜先取之。友諒既平。取士誠如探囊中物耳。太祖用其言。始置之。二十三年。復據杭。元因以弟士信為平章。二十五年。太祖命遣徐達、常遇春等水陸並進。遂克泰州。明年。克高郵、興化。又明年。祭江告神。大舉伐之。數士誠之罪曰。私販鹽貨。行劫於江湖。兵興則守。聚兇徒負固於海島。其罪一也。又恐海隅一區。難抗天下全勢。詐降於元。坑其參政趙璉。囚其待制孫撝。其罪二也。厥後掩襲浙西。兵不滿萬數。地不足千里。僭號改元。其罪三也。初寇我邊。一戰而生擒其親弟。再犯浙省。揚矛直擣於近郊。首尾畏縮。又乃詐降於元。其罪四也。占據浙江錢糧。十年不貢。其罪五也。陽受元朝之召。陰行假王之令。挾制達丞相。謀害楊左相。其罪六也。知元綱已墜。公然害其江浙丞相達識帖木爾、高臺大夫普化帖木兒。其罪七也。誘我叛將。卻我邊民。其罪八也。詔諭江南。使常遇春等先攻湖州。湖州既疲。然後移兵姑蘇。秋。攻湖州弁山水寨。與五太子大戰。遇春稍卻。薛顯率舟師直前奮擊。敗之。五太子及宋暹、呂珍等以舊館降。五太子養子本姓梁。短小精悍。平地能躍丈餘。又善沒水。暹。珍驍將也。誠倚之。至是奪氣。繼而張天祺、李伯昇亦降。於是達軍直擣姑蘇。十一月癸酉。圍姑蘇。達督軍攻婁門。士誠出兵拒戰。指揮副使茅成左脅中矢。死之。於是攻圍益急。吳元年丁未。太祖又以書諭士誠。書略曰。帝王之興。兵勢相加。乃為常事。天命所在。豈容紛然。雖有智者。亦當革心順天。以全身保族。如漢竇融、宋錢俶是也。今爾能附順。其福有餘。無為困守孤城。自取滅亡。不報。伯昇知其勢急。使客詣士誠門說降。又不報。六月。士誠既被圍。久欲突圍決戰。覘閶門少疏。將奔。遇春覺其至。分兵北濠與鬬。久未決。士誠復遣參政黃哈喇把都率兵千餘助。又自出兵山塘為援。陣少卻。遇春撫王弼背曰。軍中皆稱爾為猛將。能取此乎。弼遂揮雙斧往擊。敵勢轉。遇春率眾乘之。士誠兵大敗。溺死沙盆潭甚眾。士誠馬驚。墮水幾死。肩輿入城。忽忽不出。一日。士信張幕城上。踞銀椅。與參政謝節等會食。左右方進桃。未及嘗。忽飛礮碎其首。九月。城將破。熊天瑞教城中作飛礮以擊城外。雖多中傷。奈城中木石俱盡。達督將攻破葑門。城遂陷。時八日辛巳也。達又遣李伯昇往諭。士誠自經。伯昇、趙世雄抱解。舁出舟中。閉目不食。至龍江。堅臥不起。舁至中省。竟自縊死。【事詳《平吳錄》。】 \\n 陳友諒始末略 \\n 陳友諒。沔陽漁人子也。與其弟友仁、友貴。至正中聚眾剽掠於村落。官軍累討不能平。率所聚往從羅田徐壽輝。蓋徐初起紅巾。其時甚盛。國號天完。友諒至。使隸元帥倪文俊下。友諒心不平。十七年。文俊謀殺壽輝不果。奔黃州。友諒乘釁襲殺之。遂并其軍。自稱平章。十八年。陷安慶。守將余闕死之。復陷龍興路并瑞州。時壽輝聞而欲徙都之。友諒忌其來。不利於己。不從。壽輝固引兵發漢陽。南下江州。友諒陽為出迎。伏兵城西。俟壽輝入而閉門。伏發。盡殺其部屬。惟存壽輝。徒擁虛器而已。還。以江州為都。自稱漢王。改元大義。事權一歸於己。遣將康泰等寇邵武等府。又遣將陷吉安、撫州、贛州、襄陽等府。陷信州。則守臣伯顏不花的斤死之。聲大勢重。統有湖湘江右。二十年。挾壽輝率舟師以行。謀死壽輝於采石江中。及來。陷池州、太平等府。遂與天兵接戰。連年互有勝負。遣將張定邊陷安慶。復犯建康。太祖乃下令諸將曰。觀其所為。不滅不已。爾等其厲士卒以從。大將軍徐達進曰。師直為壯。今我直而彼曲。焉有不克。翰林學士劉基曰。取威制敵。以成王業。在此時也。遂督諸帥。率舟師乘風遡流而上。遂克安慶。長驅向江州。分舟師為兩翼。夾擊友諒。大破之。友諒挈妻子奔武昌。友諒忿其疆埸日蹙。乃作大艦來攻洪都。自為必勝之計。載其家屬百官。空國而來。以兵圍城。其氣甚盛。兵戴竹盾禦矢石。攻城。城且壞。守將朱文正、趙德勝、鄧愈督諸將死戰。且戰且築。城壞復完。友諒盡攻擊之術。而城中備禦隨方應之。已而德勝中流矢死。內外阻絕。音問不通。文正乃遣使詣建康告急。太祖親率諸將。發舟師二十萬。進次湖口。自友諒圍洪都。至是凡八旬有五日。聞援兵至。即解圍東出。與我師遇鄱陽湖之康郎山。實至正廿三年七月也。乃與書曰。昨兵對泊瀦磯。嘗遣使賷往事。不睹使回。公度量何淺淺哉。大丈夫謀天下。何有深讐。自辛卯以來。天下豪傑。紛然並起。英雄興問罪之師。挾天子以令諸侯。今淫虐之徒。一掃而亡之。湘陰劉氏。亦懼而往。此公心腹人也。部下諸將。自此而夷。江淮英雄。惟存吾與君耳。何乃自相吞併。公今又將舟騎與吾較勝。公之土地。吾已得之。縱使力驅騎兵來死城下。不可再得也。設使公僥倖外逃。亦宜修德。勿作欺人之寇。卻帝名而待主可也。不然。喪家滅姓。悔之晚矣。逡巡至於戊子。我師分為十二屯。徐達、常遇春等諸將擊敗其前軍。軍威大震。明日諸軍接戰。至晡。東北風起。燔其水寨舟數百艘。其弟友仁、友貴及平章陳普略皆燔死。遂不敢出。然勢猶盛也。又與之書曰。方今取天下之勢同。討夷狄以安中國。是為上策。結怨中國而後夷狄。是為無策。曩者公犯池州。吾不以為嫌。生還俘虜。將欲與公為約從之舉。各安一方。以俟天命。此吾之本心也。公失此計。乃先與我為仇。我是以破公江州。遂蹂蘄黃漢沔之地。因舉龍興十一郡。奄為我有。今又不悔。復起兵端。既困於洪都。兩敗於康山。殺其弟姪。殘其兵將。捐數萬之命。無尺寸之功。此逆天理、悖人心之所致也。今乘尾大不掉之舟。損兵弊甲。遲遲與吾相持。以公平日之暴。正當親決一戰。何徐徐隨後。若聽吾指揮者。無乃非丈夫也乎。公早決之。辛卯。復聯舟大戰。自辰至午。敵兵大敗。友諒奪氣。其將張定邊欲挾之退保鞋山。為我師所扼。不得出。歛舟自守。不敢戰。是夕。我舟渡淺。泊于左蠡。與友諒相持者三日。壬戌。友諒冒死突出。將奔還武昌。太祖麾諸將邀擊之。舟聯比隨流而下。自辰至酉。力戰不已。友諒中流矢。貫睛及顱而死。諸軍潰散。實八月二十七日也。其時擒太子善兒。友諒自稱帝至死。僅五年餘。年四十四。定邊乘夜以小舟載友諒屍及子理。徑趨武昌。立理為帝。改元德壽。二十四年。天兵克武昌。擒之。悉平。右陳氏始末如此。我太祖書辭如此。陳亦可謂勍敵也。使劉伯溫不勸上先伐之。養勢再大。欲一時克除。亦難矣哉。觀其初犯建康。臣下欲城降者。有欲走據鍾山者。及戰龍江石灰山。《功臣錄》皆曰。殺傷相當。戰鄱湖則御舟膠於沙灘。韓成假帝投水。使無金木相犯之日。以決一勝。岌岌乎殆哉。然而天命有在。固不能逃貫睛之流矢也耶。 \\n 韓山童 \\n 至正十一年。黃河決。參議賈魯欲建不世之功。首勸脫脫丞相開河。以復大禹故道。山東連荒。復集夫數十萬。民恐。已思亂矣。而欒城人韓山童。自祖父以白蓮會燒香惑眾。至山童。因棗陽有男。週歲暴長四尺。皤腹如世所塑布袋和尚者。遂倡言彌勒下生。天下當亂。又陰鑿一眼石人。預埋當開河道。鐫其背曰。莫道石人一隻眼。此物一出天下反。掘者得之。驚詫而倡亂矣。河南江淮之民。翕然從之。劉福通等共尊山童為主。然為官兵捕急。山童被擒。其妻楊氏與其子林兒。逃之武安。福通等據朱臯。十五年。攻破羅山、舞陽、葉縣。又陷汝寧光、息二州。自碭山夾河。迎林兒為帝。號小明王。以杜遵道等為丞相。詐稱徽宗九世孫。國號宋。改元龍鳳。偽詔略曰。蘊玉璽於海東。取精兵於日本。蓋以宋廣王死崖山。丞相陳宜中走倭之故。又陷汴。拆鹿邑太清宮材為殿居之。後朝廷發師誅討。福通奉偽主遁安豐。然而亂階既成。其黨毛貴、田豐、李武、崔德等。四出攻掠。天下擾擾。尋俱敗死。獨林兒直至二十七年方死。蓋不為天兵所討故也。 \\n 徐壽輝 \\n 徐壽輝。又名貞。蘄州羅田人。生平以販布為業。至正十一年。天下已亂。有瀏陽彭和尚。能為偈頌。集眾念佛。心欲為亂。一日。徐浴於鹽塘。身起光芒。眾乃驚異。遂與麻城鄒普勝等倡為妖術。立徐為主。舉兵以紅巾為號。據蘄水。陷黃州。稱國天完。改元治平。近遠響應。於是遣徐明遠、丁普朗等。盡陷湖廣之什七。復遣項普等略徽、饒諸州。遂犯昱嶺。入杭、湖。為董摶霄所敗。十三年　詔平章卜顏帖木兒等合兵討壽輝於蘄。壽輝遁去。擒其偽將四百人。十九年。其將陳友諒迎壽輝於江州。二十年。為陳弒之。然徐死矣。其下友諒等大亂。東南尤為盛也。 \\n 劉福通 \\n 劉福通。潁州妖人也。至正十一年。與杜遵道、羅文素、盛文郁、王顯忠共鼓妖言。立韓山童為帝。紅巾為號。眾至十萬。陷汝寧等府。以遵道為相。己為平章。後惡遵道專權。撾殺之。稱汴為京。自稱太保。性極殘忍。所過以人為糧。山東河北。多為殘害。林兒徒寄空名於上也。又分兵二道。關先生、破頭潘、馮長舅、沙劉二、王士誠寇晉冀。一路轉掠塞外。攻陷上都。焚燃宮闕。白不信、大刀敖、李喜喜直趨關中。陷興元、鳳翔等府。毛貴等陷山東。皆十八年以後事也。時福通為察罕帖木兒發諸道兵討之。力不敵。奉偽主遁安豐。因是三道各自據地。尋俱敗死。後福通又復犯汴。殺其守將竹貞。出入淮汴。至正二十三年。為張士誠將呂珍入安豐。襲殺之。 \\n 倪文俊 \\n 倪文俊。黃州黃陂人。世業漁。其生之夕。母夢白虎入室。因多勇力。號蠻子。至正十五年。聚眾陷武昌、漢陽等路。迎蘄州盜徐壽輝為主。己為丞相。然徐名雖君。權實在倪也。每用多槳小舟。晝夜疾行。出人不意。所至克捷。擄威順王妻妃。殺其子報恩奴與湖南元帥甄崇福。遂陷荊、鄂、潭、岳、黃、蘄、澧、衡、常德、寶慶、江、虔、洪、吉等府。十七年。又陷峽州川屬諸郡。然驕恣暴狠。撫下無恩。欲謀殺壽輝不果。自漢陽奔黃州。來與偽將陳友諒合兵。陳因假以出迎。伏兵城門襲殺之。前一夕。母復夢白虎死。而文俊自見大星落舟前。笑曰。不知何大官人又死吾手。嗚呼。一盜之亂。內應母夢。上干天象。況天子乎。 \\n 芝麻李 \\n 李二。號芝麻李。蕭縣人。至正十一年。與趙均用、彭早住亦燒香聚眾反。攻陷徐州。趙稱永義王。彭稱魯淮王。十二年。朝命脫脫討之。攻破徐州。李二遁。後卒。趙、彭二人奔濠州。先是。定遠郭子興見汝、潁兵起。與孫德崖亦聚眾拔濠州。自稱元帥。二人既至。郭、孫反屈己事之。繼而彭死。均用遂專任。郭不堪與下。自往取滁州。而均用尋往濟南。假與宋將毛貴合。襲殺毛貴。進據益都。其黨續繼祖自遼陽入益。又殺均用。後與所部互相仇殺。俱滅。 \\n 明玉珍 \\n 明玉珍。隨州人。長八尺。重瞳。弓兵之首也。為飛矢損右目。時號明眼子。至正十五年。倪文俊陷沔陽。遂為其將。攻陷成都等府。遂分兵守之。後文俊謀殺其主徐壽輝不果。繼而壽輝偽將陳友諒襲刺倪。自為平章。復矯徐命。使玉珍會兵建康。明憤陳之逆殺。怒曰。汝能為帝。我不能耶。遂據全蜀。不與陳通。二十一年。陷嘉定路。為李思齊敗之。又明年。陷雲南省治。屯金馬山。使其將楊尚書守重慶。又為帖木兒所敗。退居於蜀。自稱蜀國王。號大夏。改元天統。居位六年。為弟所殺。妻復圖殺其弟。立其子為小明主。二十七年。詔李思齊討之。不果。洪武初。天兵破蜀。母子俱降。母召入宮。明主與陳理命海舟發高麗。飄飄然入於海矣。 \\n 元亡 \\n 至正十二三年。杭潮常不波。十九年。京都子規啼。並載正史。至廿二年。順帝夢豬哄大都。城覆。遂禁軍民畜猪。【見《傳信錄》。】天兵未至京一月。有餓鴟鳴端明殿。作滅胡之聲。【以上五字原無。據明本補】帝命善射者。終莫射中。天兵既至柳林。遲明。帝召百官議戰守之計。忽有二狐自內殿出。帝嘆且泣曰。宮禁嚴密。此物何得至。此非天之所以告朕哉。【並見《草木子》。】即命開建德門北去。實二十七年九月也。明年。太祖聞居應昌。馳書示以禍福。因答詩曰。金陵使者渡江來。漠漠風煙一道開。王氣有時還自息。皇恩何處不昭回。信知海內皆王土。亦喜江南有俊才。歸去誠心煩為說。春風先到鳳凰臺。【見《剪勝舊聞》。】嗚呼。杜鵑啼汴京。地氣自南而北。尚知亂將作矣。況至於燕乎。杭潮三日不波。宋社墟矣。況至二年之間不波乎。後乃歷歷多怪。豈非猪乃朱姓。而狐乃胡人哉。觀其嘆泣長往。答詩知道。諡以順帝。不亦宜乎。野史訛為中山王所執而縱之。非也。 \\n 生員巾服 \\n 漢酈食其以儒冠見高帝。註曰。儒冠。側冠也。予意恐即今之生巾。又讀《禮記玉藻篇》曰。士練帶。練帶。即古之紳也。又曰。士服則素積。蓋麻衣皂領。袖下素裳是也。今練帶易以縧。素積易以藍衫。近讀大明《實錄》。然後知太祖以學校為國儲材。而士子巾服。無異吏胥。宜有以甄別之。令工部制式。凡三易之。自命用玉色絹布為之。寬袖皂緣皂縧軟巾垂帶。謂之襴衫。又聞常親服試之。至今藏於內府。蓋無取於前朝之式。及其以貢舉入監。國初不變所服。洪武末。許戴遮陽帽。遂因私戴之。洪熙中。上問著藍衣者何人。左右以監生對。上曰。教著青衣好看。乃易青圓領也。 \\n  \\n 　"}
{"章节": "卷九 國事類", "正文": "　 \\n 卷九　國事類 \\n 　 \\n 周張二仙 \\n 太祖與陳友諒戰鄱陽湖時。有周顛仙者謁道左。上命登舟。一語不發。上問伐友諒何如。對曰。前途覆舟。又曰。破一箇桶。又一箇桶。上怒。令推水中。見其不溺而行於水面。復召之同舟。無何。舟果覆。眾皆驚駭。得周而免。又有鐵冠道人張中字景華者。時亦從太祖在舟。友諒中流矢。兩軍莫知也。道人望氣。語上曰。友諒死矣。使上作文遙祭。陳軍遂為奪氣。敗去。【見《宋學士文集》。】吁。二人皆仙也。今人但知劉伯溫金木相剋。使太祖避於午時之說。而不知二仙已先從太祖於舟。天時人事。已際遇矣。友諒雖勢大。安能勝之。 \\n 本朝取天下先後 \\n 至正壬辰閏三月一日。聖祖起兵濠州。徇定遠。攻泗州靈璧。破元平章也先帖木兒兵。因取滁州、六合。率趙德勝、耿再成禦卻元師。乘勢取和州、真州。渡采石。取太平、集慶、鎮江、常州、嚴州、廣德、長興、寧國、宣州、江陰、徽州、揚州、池州、建德、婺源、浦江、宜興、衢州、蘭谿。親征婺州。改為寧越府。取諸暨、紹興。遂歸方氏溫台慶元。復池州。征安慶。拔處州。又降福寧州。大戰龍灣。破友諒之師。復太平、安慶。因取信、饒。親征九江。走友諒。又降建昌、南昌、龍泉、袁、瑞、撫、吉。以及蘄、黃、興國、沔陽。苗將作梗。吳兵來圍。劉基撫定三衢天壁。誓拔處州。南昌復而江右全。友諒滅而武昌震。陳理歸降。常德、荊州、衡陽、夷陵、安陸、襄陽、贛州、南安。後先歸附。悉師淮東。海安、泰州、通州、高郵、淮安、濠、泗、廬、徐、宿州。以次收降。李文忠降杭州。進取紹興。華雲龍取嘉興。而俞通海亦取太倉、崇明、嘉定、崑山、松江。遂從徐達進圍蘇州。士誠執而浙西寧。國珍降而浙東定。自此湯和南入閩中。徐達師出長淮。克沂州、嶧州。向青州轉取濟南、萊、登。以及東昌、東平、濟寧。引而西上黃河。取陳州、汴梁。河南虎牢、陝州潼關。鄧愈出襄陽。亦攻克南陽、唐、鄧、葉縣、舞陽、魯山、汝寧、隨州、德安。以及金、商、鄖陽、均、房、裕諸州。河南無兵。引師而北。檄諸將會於東昌。薛顯、俞通源、傅友德、馮宗異取衞輝、廣平、彰德、懷慶、澤、潞、平陽、絳州。拔臨清、德州。郭英進破通州。元主北走。徐達因克元都。遣將徇下順德、河間、保定、真定。以至平定州。謀取山西。而胡美、何文輝入杉關。取建寧。檄定興化、泉州、汀州。吳楨取福州。湯和克延平。而邵武、漳州亦望風納款。楊璟攻克永州、寶慶、道州、桂陽、常寧、武岡、全州。移師靖江。廖永忠、朱亮祖自福州海道進取潮州、惠州、廣州。陸仲亨、胡通自贛州由南安略韶州、南雄、肇慶、連州。與永忠、亮祖會于龍潭。永忠馳檄海南、海北、九真、日南。三十餘城皆納印請吏。自是永忠由肇慶、德慶行。定蒼梧、鬱林、潯、貴。永忠向南寧。亮祖以兵會楊璟。屯于象鼻山。克靖江。又降田州、太平。永忠亦取南寧、柳州、象州、賓州。降其平章阿思蘭。兩廣入圖。班師還朝。即命率師偕徐達北伐。達已先自北平率常遇春、郭英、傅友德襲擴廓。破王保保。遂取太原。乘勝遣將取武州、朔州、大同、宣府。燕、代復寧。引而西破鹿臺。由河中趨潼關。師抵西安。降王武。踰隴州。破任從攻。進取鳳翔、臨洮。又降李思齊。遂征平涼。遇春還師北伐。大破元也速之兵。東略全寧、大興、上都。徐達亦督諸將復慶陽。斬張良臣文忠。徑由雁代救大同。擒脫列伯。軍威奮揚。元主遠徙。雖絕恢復之念。每肆憑陵之毒。由是徐達三師定西。而寧夏、延安、甘肅、瓜沙。始復漢唐之舊。文忠屢出野狐。而興和、合刺、開平、應昌、驢駒。乃無韃靼之庭。北狄既平。西師復舉。馬雲出鎮。遼左以安。載觀友德連拔階、文、綿、漢。直趨成都。永忠襲破瞿塘、夔州。亦抵重慶。明昇出降。戴壽就擄。再克保寧。遂收四川。歲在辛酉。雲南是征。搗赤水。徇曲靖。戰白石。舉雲南。收永寧、城烏撒。徇建昌、澂江、臨安、尋甸、楚雄。襲大理。定鶴慶、麗江、車里、平緬。擊破烏撒、東川、建昌、芒部雲南叛酋楊苴等。斬首九萬級。檄定百蠻之種。威加八佰之邦。雲貴俱平。友德功第一。沐英次之。自是內而湖廣、四川、雲、貴化外諸州。若宣慰、宣撫、安撫軍民指揮、長官等司。外而安南、朝鮮、南海、西域等九十國。皆奉表入貢。而一統之業成焉。其間武將持戈血戰之危。謀臣出奇破敵之劇。明良際遇之艱。兇獷服馭之難。興誦厥迹。令人惕然。至十七年而始一統者。自古取天下皆先中原。而後江南。今自南而北。勢不同也。茲以閩人吳樸所序事體不差。但中漏者補之。訛者正之。足其年月如右云。 \\n 妄稱林兒 \\n 韓林兒世里起兵。已載前卷。聞當時傳乃瀛國公次子。為韓內侍所養。山童得以為子。自稱徽宗九世孫也。國號宋。汝潁劉福通等各尊為小明王。晉、冀、河南。大半為其所有。故太祖龍灣之捷。諸將亦欲奉之為帝。惟劉基以為彼牧豎爾。不肯拜。又《龍飛紀略》以太祖行移。則稱其為皇帝聖旨。自稱吳王令旨。直至林兒死。方建號稱年。然予據朱氏世德碑言。果承其正朔。稱龍鳳年號。受其官爵。稱吳國公等語。若是。必惑於當時訛傳之事矣。《紀略》又比之更始劉盆子。此已非。或謂遲不建號。比周文王以服事殷。此則尤非也。想國初臣下。多一時武將。太祖既與之合。又以先人之言為主。未暇細詢。至二十七年。元既亡。而林隨以死。天之顯示可知矣。 \\n 二楊真識 \\n 漢庶人因成祖喜而不當繼嗣。遂有謀逆之念。仁宗踐祚。已每有輕之之意。及賓天。遂移檄以誣夏忠靖等奸邪誤國。特未出兵耳。夏等入謝罪。宣宗曰。是假卿名以興兵耳。命坐。屏人語。則楊文敏公首勸親征。以往事可鑒數十言。剴切之甚。且曰。兵貴神速。遂兼程而進。六師臨城。始大驚出降。罪人既得。朝廷遣尚書陳山迎駕。山因進曰。移師趙府。一鼓可擒也。文敏亦曰。時不可失。上令楊文貞公草敕。文貞曰。事須有實。鬼神可欺哉。與文敏反覆辯其朝廷止一親叔。當過厚而反入其罪。皇祖之靈安乎。上不懌。還京。過日。召文貞曰。皇考與趙王最友愛。當思保之之道。吾封羣言。差人賷去。俟其自處。趙王得璽書及言者章。即日獻護衞上表謝恩。自此上待趙益厚。嗚呼。二府非文敏、文貞言之懇懇。則罪人何一時即得。而朝廷至親死於無辜。親親之道。安能盡耶。【詳見《三朝聖諭錄》。】 \\n 山後諸州 \\n 按大明《實錄》。洪武二十二年五月。遣使敕諭故元遼主阿里失禮等。於大寧等處。立三衞焉。以阿里失禮為大寧衞指揮使。塔賓帖木兒為指揮同知。海撒男答為溪福余衞指揮同知。脫魯忽察兒為朵顏衞指揮同知。各領所部。以安畜牧。觀此。則長陵未許北虜時。而山後諸州先皆為其屬矣。況復與之耶。此亦當時之失計。故居庸之外。所恃為藩籬者。止宣府耳。而遼陽一帶。不可通也。 \\n 滁陽王 \\n 至正壬辰。汝潁兵起。定遠郭子興拔濠梁據之。時太祖潛民間。為訛言所逼。懼禍將及。遂挺身入濠梁。抵其城。為門者所執。將欲加害。人以告子興。子興親馳活之。撫之麾下。間召與語。異之。取為親兵。居數月。子興謂曰。汝單居。當為汝婚。子興暮歸。與夫人飲食。語及斯事。次日。夫人忽見惋惜。謂曰。方今兵亂。正當收召豪傑。是子舉止異常。君【明本『君』作『若』】不撫於家。使為他人之親。是失智矣。子興悟。遂以女妻之。孝慈皇后是也。後子興南至河陽薨。歸葬滁州。洪武初追封滁陽王。立廟於滁祀之。又以其女為妃。生蜀王、豫王、如意王。洪武十六年十一月七日。上親稿子興事實。召太常丞張來儀諭使為文。刻于廟石。【文載《中都志》。】 \\n 議親功臣 \\n 《皇明祖訓》所載。合議親戚之家。內係功臣五人。魏國公徐、信國公湯、曹國公李、西平侯沐、武定侯郭。我朝帝女下降。后選庶人。皆法二帝三王之道也。然觀其所載如此。此可見其厚待五人矣。 \\n 國初文臣生封武臣見在考 \\n 國初文臣受封爵。李善長以中書左丞封韓國公。汪廣洋以中書右丞封忠勤伯。劉基以御史大夫封誠意伯。後汪、李皆賜死。絕封。惟劉善終。襲封。武臣封公侯今在者。惟中山王徐、黔寧王沐、武定侯郭、懷遠侯常。嗚呼。不數十年而功臣皆沒。哀哉。 \\n 仁廟聖學 \\n 《野記》載。仁廟資質甚美。詞翰並精。聖學外。尤喜舉業。每試錄至。則票摘瑕處。以語宮官。極允當也。又《瑣綴錄》載。仁廟和曾子棨著棋詩云。二國爭強各用兵。擺成隊伍定輸贏。馬行曲路當知道。將守深宮戒遠征。乘險出車收敗卒。隔河飛砲下重城。等閒識得軍情事。一著功成見太平。王公以詞意宏偉。似勝曾詩。予意曾詩惟第二句并結得體。豈得如此詩句句有意趣也。昨見《褒談》中載。仁廟與王汝玉一札。乃欲學詩學表之事。孜孜數百言。甚為好學。然後知《野記》之言不誣。詩之所以妙也。 \\n 劉成 \\n 劉成。靈璧人。從太祖取金陵等處。陞總管。改海寧衞指揮。征偽吳張士誠。提兵往來浙西。多有功焉。後殺賊中流矢傷額而死。朝廷無報功之典。今《功臣錄》中以為人思其功而立祠祀之。今考浙西之地無聞焉。恐亦傳聞之事歟。【墓在廣德。】 \\n 寧王 \\n 寧獻王權。高廟第十六子也。封於大寧。大寧即朵顏等三衞之地。靖難師起。與之協謀。蓋燕時兵力不敵。特藉大寧胡將指揮兀良哈人馬。以取中原耳。太宗登極。寧王入見。願以遷國入內地。於是遂居南昌。一以註書作畫為事。以消朝廷相疑之心。而大寧之地。既無王府。又無守將。原得其兵之力也。因棄與之矣。正德末年。寧王之孫宸濠叛逆。賜死。 \\n 毛老人 \\n 國初朝覲。凡州縣老人亦與焉。某年。太祖問老人曰。朕築室後湖。為藏天下黃冊。當作何向。一人曰。當東西相向。早晚日色所曬。庶無濕潤。太祖既喜。問姓名。曰毛某。因賜酒飯。上曰。汝言有理。即托守之。俾無鼠耗。遂埋於其地。【以其姓故。】至今雖有鼠。而黃冊無恙。弘治間。郎中東莞鄧琛。管冊於湖。偶見一老人。揖曰。吾為朝廷守此百四十年。一冊不為鼠傷。未嘗蒙管冊諸公之賜。恐非所以待有功也。言訖不見。明日。鄧具牲醪祀之。至今為常。 \\n 大明年數 \\n 太祖洪武元年正月十日登極。崩於洪武三十一年閏九月初十日。建文繼統。至四年六月十三日。成祖靖難火逃。以建文之年併於洪武。謂洪武三十五年也。成祖是年七月初一日即位。崩於永樂二十二年七月十八日。仁宗即位於永樂二十二年八月十五日。崩於洪熙元年五月初四日。宣宗即位於洪熙元年六月十二日。崩於宣德十年正月初三日。英宗即位於宣德十年正月初十日。被擄於正統十四年八月十八日。至九月初六日。景皇帝即位。至景泰七年十月十七日英宗復位。改元天順。崩於八年正月十七日。憲宗即位於天順八年正月二十二日。崩於成化二十三年八月二十二日。孝宗即位於成化二十三年九月初六日。崩於弘治十八年五月初六日。武宗即位於弘治十八年五月十八日。崩於正德十六年三月十四日。今上即位於正德十六年四月二十二日。 \\n 印制 \\n 漢、唐、宋印文。多是小篆。國朝外國諸衙門者皆疊篆。惟總兵者柳葉篆。御璽王府之寶。玉箸篆疊。篆必九摺。取乾元用九之說。惟曆日印文七疊。取日月五星七政義也。御史印文八疊。取唐臺儀八印義也。未知是否。二品以上用銀印。三品以下是銅印。御史者鐵印。朝廷璽共九顆。在內尚寶監女官收掌。用時尚寶司以揭帖赴內監取用也。其文不同。各有所用。奉天之寶。【祀天地用之。】制誥之寶。【一品至五〔明本作『九』〕品誥命用之。】皇帝之寶。【詔赦聖旨用之。】皇帝行寶。【立封及賜勞用之。】皇帝信寶。【詔親王大臣調兵用之。】天子之寶。【祭祀鬼神用之。】天子行寶。【封建外夷及賜勞用之。】天子信寶。【詔外夷調兵用之。】敕命之寶。【六品至九品用之。】 \\n 茶法 \\n 洪武二十四年。詔天下產茶之地。歲有定額。以建寧為上。聽茶戶採進。勿預有司。茶名有四。探春、先春、次春、紫筍。不得碾揉為大小龍團。此抄本《聖政記》所載。恐今不然也。不預有司。亦無所稽矣。此真聖政。較宋取茶之擾民。天壤矣。 \\n 二祖 \\n 宋太祖微時。過涇州長武鎮。寺僧守嚴見其骨相異常。使畫工圖青巾褐裘之像於壁。後聞登極。易以冠服。今蘇郡西天王堂土地絕肖。我太祖高皇帝。【見《都公談纂》。】聞當時亦至其地。而化主楊氏異焉。遂令塑工像之。後聞人言像太祖。即以黃絹帳之於外。不容人看。意者尚當易之可也。 \\n 杭丁田 \\n 洪武初年。洗留公差自杭州赴京。奏稱。杭州市民不務生理。專服美麗衣服。出入公門。結交官吏。說事過錢。壞法害民。太祖皇帝曰。浙江等處及直隸府州市民。著他見丁出錢。買馬往北地當驛站。故至今為丁田馬丁云。 \\n 衣服制 \\n 洪武二十三年三月。上見朝臣衣服多取便易。日至短窄。有乖古制。命禮部尚書李源名等參酌時宜。俾有古義。議凡官員衣服。寬窄隨身。文官自領至裔。去地一寸。袖長過手。復回至肘。袖樁廣一尺。袖口九寸。公侯駙馬與文職同。耆民生員亦同。惟袖過手復回。不及肘三寸。庶民衣長去地五寸。武職官去地五寸。袖長過手七寸。袖樁廣一尺。袖口僅出拳。軍人去地七寸。袖長手五寸。袖樁七寸。袖口僅出拳。頒示中外。嗚呼。今婦人之衣如文官。其裙如武職。而男子之制迥殊於此。是時制耶。 \\n 郭德成 \\n 本朝功臣多不壽終。驍騎郭德成。終身以酒自污。一日。授某府都督。懇辭。上怒曰。爾兄弟皆侯。辭何說也。德成泣曰。臣非草木。不知聖恩。但臣懶慢躭酒。位高祿重。事有失職。卻殺我也。人所樂不過多得錢飲美酒。隨意自適。上喜。遂賜黃封白金。一日。既醉。免冠。上見髮禿。曰。風酒漢。髮毛如此。非酒過耶。德成叩首曰。猶厭其多。欲盡剃光耳。上默然。既醒。悔其觸諱。遂盡剃。披僧衣。唱佛曲。上乃謂其妹寧妃曰。前謂戲言。今實為之。非風而何。德成嘗見兄弟宣武威襄。征鎮四方。經時不回。則曰。虛名也好聽。辛苦也好受。爭如我樂也。終亦以功名卒。高人哉。惜功臣不載。 \\n 御對 \\n 太祖一日御奉天殿。太宗、建文侍焉。因指立仗馬出對曰。風吹馬尾千條線。建文對曰。雨打羊毛一片氈。太宗曰。日照龍鱗萬點金。占此。則一委靡而一發揚。成敗可知矣。 \\n 石龜 \\n 南京紫金山。即古之鍾山、蔣山也。我太祖高皇帝陵寢在焉。葬之時。掘土數尺。見一石龜。頸長數寸。首足口目皆具。今藏于太廟。久晴而腹下有水。則雨。久雨而腹下乾焉。則晴。其異如此。 \\n  \\n 　"}
{"章节": "卷十 國事類", "正文": "　 \\n 卷十　國事類 \\n 　 \\n 藍玉北征 \\n 洪武二十年冬。聞漠北復立脫古思帖木兒為主。遣永昌侯藍玉討之。玉得降人脫脫等。言故元丞相哈喇章等亦遁入和林。乞進兵共勦。二十一年春。遣定遠侯王弼等七將軍從征。四月。聞虜主在捕魚兒海【明本作『捕魚海』】。兼程進至百眼井。哨不見虜。將還。弼曰。吾等深入。徒勞師旅。將何以復命哉。復進。偵知虜營在海東八十里。直薄其營。始虜以我軍乏水草。必不深入。大軍忽至。其酋太尉蠻子率眾拒戰。被殺。虜主與其子天保奴、知院捏怯來等遁去。獲其次子地保奴。妃子等六十人。及故太子妃、公主、吳王、代王等三千六十人。軍士男女八萬。得寶璽、金銀印、圖書牌面百五十三。車三千輛。馬駝牛羊十餘萬。又破哈喇章營。六月。獻俘京師。命有司給第餼養。既而有言玉嘗私元主妃。上怒曰。此豈大將軍為耶。元妃聞知。惶懼自盡。地保奴由是有怨言。因以遣使送琉球。二十二年六月。捏怯來等遣人受降。知虜主至和林。為也速失兒所害。此《實錄》之略也。可謂讐凶報千古。藍玉之功也。惜玉後累立功。以爵不負望。遂至謀逆誅。或云謀於私妃并張尚書之譖。皆非也。 \\n 國初忠臣 \\n 太祖之得天下。東征西伐。所至風靡。至有折將喪師之地。不過一二。惟陳友諒最為勍敵。殺略相當。故豫章有忠臣廟。康山有忠臣廟。外此又有無廟者。第二張士誠。第三征西雖名曰羌賊。征北雖曰元孽。多因王保保也。第四伐雲南梁王。第五伐蜀夏主。雖名為征伐。亦若追捕而已。至於拔元都。可謂不費一矢也。若浙之金華、處州。亦沒重臣數人。今逐一開出。庶知各有所係也。 \\n 趙德勝。　李繼先。　劉齊。　許圭。　趙德昭。　宋　潛。　牛海龍。　張子明。　張德山。　夏茂成。　葉思成。　趙天麟。　徐明。　葉琛。 \\n 已上一十四人。國初壬寅歲三月。南昌降將祝宗等復叛。癸卯夏。偽漢陳友諒圍南昌。文武諸臣與之戰死者。朝廷追念忠義。命有司立廟南昌城中。塑像。歲時祀之。 \\n 韓成。　宋貴。　王勝。　陳兆先。　李信。　姜潤。　丁普郎。　王鳳顯。　程國勝。后明。　常惟德。　王德。　王咬住。　朱鼎。　張志雄。　李志高。　汪清。　常德勝。　鄭興。　袁華。　昌文貴。　金昶。　陳冲。　王喜先。　汪澤。　丁宇。　逯德山。　羅世榮。　史德勝。　徐公輔。　劉義。　陳弼。　裴軫。　王理。　王仁。　曹信。 \\n 已上三十六人。國初癸卯歲四月。偽漢陳友諒以重兵自武昌來圍洪都。日久。守將大都督朱文正遣使告急請援。七月。上親帥諸名將。統舟師二十萬往討之。友諒解圍。東出鄱陽湖以迎我師。遇於康郎山。歷戊子、己丑、庚寅等日。連與大戰。是時諸臣皆奮擊。其間多效死者。友諒既滅。中書省以死事之臣列進。遂封贈勳爵有差。建忠臣祠於康郎山。設像其中。命有司歲時祭之。 \\n 朱文遜。【死太平。】　俞廷玉。【死安慶。】　賀興隆。【死寶慶。】　葉琛。【死洪都。】　張德勝。　吳昇。　吳晟。【已上死采石。】　楊興。　孟良。【已上死鄱陽湖。】　劉友仁。【死池州。】　曾萬中。　曾粹中。　劉齊。　陳海。【已上死吉安。】　夏德潤。【死草坪驛。】　花雲。　許瑗。【已上死太平。】　馮貴。【死吉安。】　朱華。【死洪都。】　趙中。　王鼎。【已上死太平。】　謝真。【死龍灣。】 \\n 右通廿有二人。亦因陳氏而死者。時事不一。俱見《實錄》、《功臣錄》、《龍飛紀略》。 \\n 俞通海。　楊國興。　劉聚。　李覺。　王國寶。　茅成。【已上死姑蘇。】　廖永安。【被擒死。】　桑世傑。【死江陰。】　歐智大。【死長興。】　周成。【死餘杭。】　李夢庚。【死紹興。】　耿君用。　耿瑞。【已上死宜興。】　王成。【死常州。】　劉成。【死長興。】 \\n 右通十有五人。因張氏而死者。事實亦見三書也。 \\n 汪興祖。　朱顯忠。【已上死文州。】　曾貴。【死松潘。】　費成。【死文州。】　何文忠。【至楚死。】 \\n 右五人征蜀而死者。時事見《功臣錄》。 \\n 陳壽國。【死慶陽。】　于光。【死蘭州城下。】　劉益。【死遼東。】　霍輝。　楊廣。　李清。　李實。　何應龍。【已上死陝西。】　陳壽。【死原州。】　劉林。　鄧瑜。【已上死凉州。】　孫虎。【死落馬河。】　周顯。　武慰。　魏實。　孫斌。　朱原。　杜榮。　張燿。　李傑。【已上死沙漠。】　平定。　龐（祝去兄改亞）。【死五郎口。】　孫興祖。【死三不刺。】　曹良臣。【死和林。】　劉廣。【死永平。】　濮英。　章存道。【死斷頭山。】 \\n 右通二十七人。征西征北而死者。時事不一。不能備述。俱見前二錄。 \\n 趙旺。【死白水江。】　周旺。　李恭。【死大理。】　費成。　狄崇。【死雲南。】　徐榮。【死曲靖。】　王禕。【明本作「偉」】　吳雲。【並奉使死。】 \\n 右通八人。伐雲南而死者。時事不一。不能備述。俱見《功臣錄》、《二忠錄》也。 \\n 胡大海。　王愷。　高子玉。【已上死金華。】　王道童。　耿再成。　孫炎。【已上死處州。】　嚴德。【死台州。】　周迪。【死廣西。】　胡深。【死福建。】　林遇春。【死廣南。】　關敏。【死南海。】　宋國興。【死南都。】　濮真。【死高麗。】　朱文剛。【死處州。】　曾封。【死慶元。】 \\n 右通一十五人。各地死者。時事不一。不能備述。俱亦見前三書。 \\n 建文忠臣 \\n 建文間死節之士。予得諸文廟榜示奸惡官員姓名二紙。及傳於文獻者。共百廿四人。隨名考事。舊有私抄一帙。後為兵火所失。今思周武應天順人。夷齊甘死首陽。兩不相妨。況文廟嘗曰。彼食其祿。自盡其心。練子寧在。朕當用之。昭廟又曰。若方孝孺。皆忠臣也。乃肆赦宥其子孫。至天順間。雖建庶人亦宥之。善善惡惡。亦難揜也。又思楊文懿公嘗請輯建文中事。謂不可滅。則是史逸之矣。今謹錄其名氏官籍於左。有未知者缺之。待博識者補焉。 \\n 齊泰。【溧水人。兵部尚書。】　黃子澄。【分宜人。太常卿。】　方孝孺。【寧海人。翰林侍講。】　謝貴。【北平都司。】　張昺。【澤州人。北平布政。】　葛誠。【燕府長史。】　宋忠。【鳳陽衛指揮。】　馬宣。【都指揮。】　朱鑑。【都指揮。】　曾濬。【薊州衛鎮撫。】　彭聚。【都指揮。】　孫泰。【都指揮。】　耿炳文。【濠州人。】　俞通淵。【巢縣人。】　莊得。【都指揮。】　楚智。　鄭華。【臨海人。東平通判。】　黃觀。【貴池人。禮部侍郎。】　王叔英。【黃巖人。修撰。】　周是修。【泰和人。衡府紀善。】　顏伯瑋。【廬陵人。沛縣知縣。】　廖昇。【太常少卿。】　王良。【開封人。浙江廉使。】　曾鳳韶。【廬陵人。御史。】　魏公冕。【永豐人。御史。】　鄒公瑾。【永豐人。大理卿。】　高巍。【遼東人。】　王艮。【吉水人。修撰。】　黃鉞。【常熟人。給事中。】　王省。【吉水人。浮梁教諭。】　王禎。【即省子。夔州通判。】　陳迪。【宣城人。尚書。】　劉政。【蘇州人。沛縣教諭。】　練安。【新淦人。都御史。】　侯泰。【刑部尚書。】　郭任。【丹徒人。戶部侍郎。】　盧迥。【仙居人。戶部侍郎。】　暴昭。【山西人。刑部侍郎。】　毛泰。【吏部侍郎。】　黃魁。【福建人。禮部侍郎。】　胡子昭。【榮縣人。刑部侍郎。】　卓敬。【瑞安人。戶部侍郎。】　茅大芳。【泰興人。都御史。】　胡閏。【鄱陽縣人。大理少卿。】　戴德彝。【奉化人。左拾遺。】　盧原質。【寧海人。太常少卿。】　廖鏞。【巢縣人。散騎舍人。】　宋徵。【宗人府經歷。】　陳繼之。【莆田人。給事中。】　韓永。【西安人。給事中。】　高翔。【朝邑人。御史。】　董庸。【御史。】　王度。【歸善人。御史。】　巨敬。【平涼人。戶部主事。】　甘霖。【懷寧人。御史。】　鐵鉉。【鄧州人。山東參政。】　王彬。【兗州人。御史。】　崇剛。【揚州衛指揮。】　陳彥回。【莆田人。徽州知府。】　林嘉猷。【寧海人。陝西僉事。】　鄭公智。【寧海人。御史。】　程本立。【崇德人。江西副使。】　葉惠仲。【臨海人。主事。】　姚善。【六安州人。蘇州知府。】　鄭恕。【仙居人。蕭縣知縣。】　程通。【績溪人。紀善。】　陳思賢。【茂名人。漳州教授。】　盧振。　謝昇。　周璿。【諸城人。】　黃彥清。【國子博士。】　高不危。　牛景先。　張紞。【富平人。戶部尚書。】　徐輝祖。【魏國公嫡子。】　李堅。【武陟人。駙馬。】　耿清。【真寧人。御史大夫。】　龔泰。【義烏人。給事中。】　陳性善。【山陰人。禮部侍郎。】　平安。【藁城人。都指揮。】　樓璉。【金華人。侍讀。】　劉真。【合肥人。都督。】　何福。【都督。】　俞逢辰。【水陽西鎮人。燕府伴讀。】　王璡。【日照人。寧波知府。】　周縉。【武昌人。典史。】　高賢寧。【濟陽人。秀才。】　徐宗實。【黃巖縣人。尚寶司丞。】　劉璟。【青田人。谷府長史。】　吳惟原。　陳應宗。　林珏。　鄒君默。　曾廷瑞。　呂賢。【俱漳州府學生。】　葉希賢。【號雪菴。松陽人。】　高遜志。【蕭縣人。少卿。】　吳高。　卜萬。　俞瑱。　馬溥。【壽州人。都督。】　宋瑄。【定遠縣人。〔明本作『定縣人』〕指揮。】　陳暉。【洮州人。總兵。】　袁宇。【壽州人。都督。】　孫鎮。【合肥人。衛輝知府。】　薛嵓。【閿鄉人。大理少卿。】　王稌。【金華人。】　錢芹。【蘇州人。行軍斷事。】　魏澤。【溧水人。寧海典史。】　孫狗皮。【徐州人。都指揮。】　小馬王。【臨淮人。指揮。】東湖樵者。　王公。【隱東陽。】　彭二。【北平都司。】　龔翊。【崑山人。戍卒。】　朱旦?水。【泰興人。長史。】　廖應龍。【麻城人。右庶子。】　陳忠。【鄞人。刑部主事。】　石撰。【平定州人。寧府長史。】 \\n 鹽鈔 \\n 國朝頒鹽於民。而歲收其鈔。故曰鹽鈔。今鹽不頒而徵銀如故。何燕泉先生嘗論祖宗良法。不得推行。如鹽鈔一事。今徵銀又不停止。無一人言者。可慨也。予以何非可言者耶。不言。利國也。垂之書。利名也。燕泉亦有是哉。 \\n 本朝定都 \\n 太祖建都南京。和尚金碧峯【明本作『金碧峯和尚』】啟之。【見《客座新聞》。】成祖遷都北京。尚書李至剛【明本作『李至剛尚書』】啟之。【見《野記》。】 \\n 宸濠逆謀始終略 \\n 宸濠。江右寧王名也。乃婢妾馮針兒生於成化十四年六月十三日。是夜。其祖靖王夢犬咬傷一家。明發。鴟鳴寢殿。王心疑之。忽生濠。王曰。此必妖孽也。命為渰死。其子以他女代而藏之。至八月。詭言別妾生男。即位後。信任羣小。烝淫父妾。賄結朝廷權要。擠陷本省官員。誣害本宗叔姪。羅織各王金銀。招集四方流賊。劫掠官民財產。上下敢怒不敢言。又有術士李自然等。每稱八字好。當為天子。於是心事益橫。科道久聞。至正德十五年四月。御史蕭準輩交章劾之。朝差三堂往看。濠懼。乃定計以眾官謝生日酒時。借言有旨而後發逆。時巡撫都御史孫遂請看密旨。兵備副使許逵大爭罵之。當為所殺。遂禁三司。傳檄列郡。收各衙門印章。偽授文武官職。集兵四萬餘。號稱十萬。十七日。命內官涂欽率賊人吳十三等出為先鋒。往攻九江、南康。一時皆破。遂進攻安慶。為兵備都司楊銳、指揮崔文死禦。不克。七月一日。濠處分內事已定。祭旗。同妃自督兵出湖。併攻安慶。卜之湖神。不吉。縱火而去。不知提督汀贛都御史王守仁十五日豐城聞變。急回駐節。與知府伍文定協謀起兵。激以忠義。檄傳列郡。期於七月十四日會兵臨江樟樹鎮。【明本無『鎮』字】十九日。襲破賊之西山墳廠。二十日五更。七門發兵。一鼓而進。賊巢遂為齏粉矣。濠聞。回舟黃石磯。憮然自嘆。猶以金賞將士。二十四日。遣承奉劉吉等率賊交兵於東湖。官兵佯敗。誘之至八字腦。【明本『腦』作『惱』。下同】四面合擊。二十六日。妃子、輜重。同時溺水。濠為知縣王冕所擒。偽太師致仕都御史李士實、國師舉人劉養正等以次就縛。溺水斬戮者不可勝計。二十七日。追勦餘黨。官軍凱旋。自謀叛至終。不過五十餘日。生靈死者十萬餘。追憶濠生當戊戌。非犬乎。咬傷一家。則濠生時殘害石城、弋陽各府。致親叔姪禁錮死。後連及親王二三十人。非咬傷一家者乎。至言八字好者。乃八字腦。為受死之地。黃石磯者。王失基也。【明本作『矣』】雖濠之惡貫滿盈。理自族滅。亦豈非其大數哉。 \\n 彭趙二名 \\n 《太祖本紀》與各書云。太祖初至濠。寓滁陽王郭子興麾下。時徐寇有彭、趙【明本作『趙彭』】二人為元軍所敗。率敗卒【明本脫『卒』字】入濠。濠帥又有俞、魯、潘、孫【明本「孫」字下有『名德涯』三字】四人。皆為彭、趙所屈。然【明本無『然』字】俱與趙厚也。獨郭則與彭合。四人恃趙。擒王囚之。太祖聞之。挺身率眾劫王出。諸書皆不書彭、趙之名。蓋彭名早住。趙名均用。趙稱勇義王。彭稱魯淮王。後彭為趙併。趙殺毛貴。據有益都。不久。復為毛黨殺之。 \\n 君知天象 \\n 洪熙間星變。上召輔臣問知否。俱對不知。上曰。天命之矣。嘆息而起。明日。召楊士奇、蹇義諭曰。二十年為讒間。心甚艱危。賴皇考仁明。得至今日。吾去世後。誰復知吾三人者。【楊、蹇。舊東宮官。】踰月晏駕。成化間星變。亦召輔臣問識否。對以國家有禁。不知。上曰。禁外人。大臣豈可不知。據是。則本朝人君。必皆習知天象。 \\n 二十四王 \\n 太祖二十四子。生母五人。長懿文太子標。第二秦愍王樉。封西安。第三晉恭王棡。封太原。第四燕王棣。原封北平。今入繼大統。第五周王橚。封開封。高后所生也。第六楚王楨。封武昌。第七齊王榑。封青州。廢。第八潭王梓。第九魯荒王檀。封兗州。第十蜀王椿。封成都。第十二代王桂。封大同。第十八谷王橞。封宣府。【明本『府』作『州』】第二十二唐王桱。封南陽。第二十三郢王棟。封安陸。絕。第二十四伊王木?彝。封洛陽。皇妃所生也。第十一湘獻王栢。封荊州。第十三肅王木?英。封甘肅。第十九韓王松。封安東。第二十瀋王模。封潞州。皇貴妃所生也。第十四遼王植。封荊州。第十五慶王木?旃。封寧夏。第十七岷王楩。封寶慶。皇貴人所生也。第十六寧王權。封大寧。遷江西。今絕。第二十一安王楹。封安州。皇美人所生也。右天潢玉牒之數人。予得於顧尚書者。今魯府所刻玉牒。又以高后止生成祖與周王。因其不同。故錄出之。 \\n 朱亮祖 \\n 永嘉侯朱亮祖。《功臣錄》以其在廣東所為不法。番禺知縣上其事。上以功臣。但罷職。居江寧縣。後為病卒。子暹。先父卒。《御製文集》則曰。使鎮嶺南。擅權貪取。歸不服責。朕怒而鞭之。不期父子俱亡。就葬已責之地。觀此一事。則《錄》有不實者矣。 \\n 天子動與天合 \\n 嘗聞南京國子監將成。高祖空中望之曰。似蜈蚣形。他日奏監中多蜈蚣。不可居。遂命左首山可喚為雞鳴。必能食蜈蚣也。已而果無。又嘗命劉三吾圖所居山水來看。圖上。太祖笑曰。何用許多。但突兀處俱以筆抹之。無何。其山一夕為雷所震。突兀處悉平如前。毛【明本『毛』作『猫』】老人使為土地。遂至今無鼠。真可為動【明本無『動』字】與天合也。此與光武之冰合。宋祖命王審琦飲酒一同。是知創業之君非常也。 \\n 太祖義子 \\n 聞太祖初取天下。有養子十餘人。或為其至親。或因其年稚。或見其幼勇。俱使從其姓名。得其要地。遂使同將官守之。今見於史者。如朱文遜守太平而死。朱文剛守處州而死。朱文進則未見其下落。名特載於《龍飛紀略》。朱文忠後復姓為李文忠。乃甥也。朱文輝、朱文英後皆復姓為何文輝、沐英。因其幼而撫成者也。朱馬兒後亦復姓為徐司馬。惟朱文正。《實錄》、《功臣錄》俱未明白。據朱氏世德碑。乃姪也。世亦以為義子。非也。 \\n 神詩 \\n 洪武五年。中書右丞建昌王溥遣人奏稱。近督取材木於建昌蛇古巖。眾見巖上黃衣人歌曰。龍蟠虎踞勢岧嶤。赤帝重興勝六朝。八百年餘王氣復。重華從此繼唐堯。其聲如鐘。太祖以為不當信也。嗚呼。視天書封禪者遠矣。 \\n 黃伯固疏文 \\n 閩人黃鞏。字伯固。正德己卯為武選郎中。時朝廷有旨南巡。江西寧藩蓄逆已久。上下以為憂也。大臣科道。交章不聽。黃以其事出邊將江彬之誘。因疏六事。今錄其文。不惟見黃之文行真為可傳。而武宗一時之事可悉知也。其略曰。陛下臨御以來。祖宗之紀綱法度。一壞于逆瑾。再壞于佞倖。又再壞于邊帥之手。至是將蕩然無餘矣。天下知有權臣而不知有陞下者。寧忤陛下而不敢忤權臣。陛下弗知也。亂本已生。禍變將起。竊恐陛下知之晚矣。試舉六事。于今為至急者。為陛下陳之。其一曰崇正學。嘗聞先儒周敦頤有曰。聖人定之以中正。仁義而主靜。立人極焉。又曰。吉凶悔吝生乎動。吉一而已。動不可慎乎。故惟聖人為能主靜。惟君子為能慎動。仰惟陛下聰明天縱。有古帝王之資。然其所以盤遊無度。流連忘返者。無乃動之過乎。論思勤講之臣。職在格心。於是乎不能辭其責矣。伏望陛下高拱九重。凝神定慮。屏紛華。斥異端。遠佞人。招延故老。咨訪忠良。可以涵養氣質。薰陶德性。而聖學惟新。聖政日舉矣。其二曰通言路。嘗聞言路者。國家之命脈也。言路之通塞。國家之治亂係焉。切見近時臣僚奏牘。間或言及時政。往往匿不以聞。其或事關權臣。則又留中不出。而中傷以他事。夫古之明主。導人以言。用其言而顯其身。後世則不然。不用其言而反罪焉。今則又不然。不使其以言獲罪。而以他事獲罪。由是雖有安民長策。謀國至計。無因以達于九重之前。雖有必亂之事。不軌之臣。陛下無由而知之矣。天下焉得而不亂哉。伏望陛下以從善為心。以聞過為喜。如此則忠言日進。聰明日廣。雖亂臣賊子。亦將有所畏而不敢肆矣。其三曰正名號。嘗聞孔子有曰。名不正。則言不順。言不順。則事不成。禮樂不興。刑罰不中。民無所措手足。凡以名不正之故也。陛下近日以來。無故自稱為威武大將軍、太師、鎮國公。遠近傳聞。莫不驚疑。以陛下聰明智勇。上嘉唐虞。下樂商周。何所不至。顧乃自輕如此。奈宗廟社稷何。夫陛下自稱為公。誰則為陛下者。天下不以陛下事陛下。而以公事陛下。天下皆公之臣。而非陛下之臣也。伏望陛下即日削去鎮國公等名號。以昭上下之分。以明示天下之人。庶幾體統以正。而朝廷自尊矣。不然。古之天子。亦有號為獨夫與欲為匹夫而不可得者。竊為陛下懼焉。其四曰戒遊幸。嘗聞大禹曰。罔遊于佚。罔淫于樂。周公告成王。毋淫于觀、于佚、于遊、于田。《春秋》譏觀魚。終綱目書巡者二十九。皆譏也。陛下始時遊戲不出大庭。馳逐止在于南內。論者猶謂不可。既而幸宣府。幸大同。幸太原。幸陝西榆林諸處。所至費財動眾。州縣騷然。至使民間一夫一婦不能相保。陛下為民父母。何忍使民至此。虧損盛德。貽譏萬世。陛下自視為何如主也。近者復有南行巡狩之命。南方之民。爭先挈妻子以避去者。流離奔踣。敢怨而不敢言。即今江淮之饑。父子兄弟相食。天時人事如此。以休息愛養。猶恐不支。況又重以蹙之。其何不流而為盜賊。速而為死亡也哉。姦雄窺伺。待時而發。變生在內。則欲歸無路。變生在外。則望救無及。陛下斯時悔之晚矣。彼居位大臣。用事中官。親暱羣小。皆欲陛下遠出。而後得以擅權自恣。乘機為利也。其不然。則袖手旁觀。如秦人視越人。休戚之不相涉也。夫豈有一毫愛陛下之心哉。彼誠愛陛下。獨忍使陛下馳逐蒙塵。而莫之救止也。伏望陛下深維往事之非。翻然悔悟。下哀痛罪己之詔。與民更新。罷南巡。撤宣府行宮。示不復出。發內帑以賑江淮之饑。散邊軍以歸卒伍。斥不御之女以各還其家。雪既往之謬舉。收既失之人心。如是則尚可為也。其五曰去小人。嘗聞開國承家。小人勿用。自古小人用事。未有不亡其國而喪其身者也。謹按今之小人。簸弄威權。貪圖富貴者。實繁有徒。至於首開邊事。以兵為戲。使陛下勞天下之力。竭四海之財。傷百姓之心。至今紛紛未已者。則江彬之為也。彬本行伍庸流。兇狠傲誕。無人臣禮。臣等但見其有可誅之罪。而不見其有可賞之功。今乃賜以國姓。封以伯爵。托以心腹。付以提督京營之寄。此養亂之道也。彬外挾邊帥。內擁兵權。騎虎之勢。不亂不止。天下之人切齒唾罵。皆欲食彬之肉。彬不誅。天下之亂必自彬始。陛下亦何惜一彬以謝天下哉。伏望陛下大奮剛乾。將彬下諸廷尉。明正典刑。以為姦邪小人迷亂之戒。其六曰建儲貳。嘗聞漢人有言曰。太子天下本。本一搖則【明本無『則』字】天下震動。夫有本而搖。天下猶震。況於無本。其何以安。洪惟陛下春秋漸高。前星未耀。祖宗社稷之托。懸懸于無所於寄。方且遠事觀遊。屬犯不測之區。此必危之道也。陛下徒知收置義子弟。布滿左右。獨不能豫建親賢。以承大業。臣以為陛下殆倒置也。伏望陛下早及是時。將近時羣臣建儲章疏。通共檢出。宣示皇親勳舊及在廷文武大臣。共圖大議。即於宗室中遴選親賢一人。養于宮中。以繫四海之望。待他日誕生皇子之後。俾其出就外藩。如此則繼體有人。國本以固。實宗社無疆之休。惟聖明其留意焉。車駕員外郎陸震見其疏稿。願出署名以進。疏既入。自分必死。為書別知友。託以後事及收拾遺文。彬果大怒。欲必置之死。乃下詔獄。廷跪五日。杖百餘。除名。陸震死。鞏體極修羸。幸得甦。以詩遺弟曰。不用汝謀方至此。須知我道固當然。可謂萬死而不悔也。 \\n  \\n 　"}
{"章节": "卷十一 國事類", "正文": "　 \\n 卷十一　國事類 \\n 　 \\n 靖難功 \\n 太祖初封諸王。各以一高僧相之。時姚廣孝預白成祖曰。殿下能討臣輔佐。當使殿下戴一白帽。【王字上加白字。】於是奏討之。及至藩。又告曰。浙東袁珙。【即柳莊。】天下相法第一。乞假以其名隸尺籍。勾取到燕。使相之。珙因極道天表之盛曰。髯過臍。必登大寶。為二十年太平天子。後建文間。朝廷多大防燕。燕亦逡巡未舉。指揮張玉進曰。安可束手待縛。遂奪九門。殺三司。一鼓而兵出矣。是知成祖之有天下。始於姚。定於袁。成於張也。然非姚則不萌。非袁則不決。非張則不驟。豈非天意有在。而致此三人之言耶。 \\n 李陸 \\n 正德初。大臣議攻劉瑾。西崖李公俛首不語。蓋與劉厚也。後劉公健、謝公遷被斥回日。李公祖道欷歔。【明本作「口?戲吁」】劉曰。當日出一語。不用今日泣也。及後呂公柟斥回之日。陸公完亦祖道相送。陸曰。公去矣。予不知何日得行。呂曰。汝真心去。我在三十里外等君。劉言可謂刀劍。呂言可謂藥石。 \\n 侑食樂章 \\n 國朝祭天地郊廟朝會樂章。板行於世。惟侑食樂章。人未知之。故錄於左。乃洪武十五年三月禮部尚書陶凱所作也。其文見於皇明《實錄》者。樂惟九奏。見於《龍飛紀略》者。又多平定天下之舞。用士三十二人。左執干。右秉戚。粧飾盛服。辭該一十二句。又有撫安四夷之舞。用東西南北之夷各四人。服色依其方。樂辭該六句。又有車書會同之舞。亦用士三十二人。分為四行。左執籥。右秉翟。辭亦十二句也。予聞樂成凱進之日。帝命協律者歌之。因謂侍臣曰。禮以道敬。樂以宣和。不敬不和。何以為治。元時古樂俱廢。惟淫詞艷曲。更唱迭和。又使胡虜之聲。與正聲相雜。甚者以古先帝王祀典神祇。飾為隊舞。諧戲殿庭。殊非所以道中和。崇治體也。今所制樂章。頗協音律。有和平廣大之意。一切流俗喧澆淫褻之樂。悉屏去之。然則樂中又何以雜其百戲隊舞承應者耶。予嘗考之《龍飛紀略》。以樂定於洪武四年。《實錄》乃十五年。計此必後更去隊舞。太祖聖德之純。王道之備。於此樂可謂盡善盡美矣。今止錄其九奏。第一奏炎精開運之曲曰。炎精開運。篤生聖皇。大明御極。遠紹虞唐。河清海晏。物阜民康。威加夷獠。德被戎羌。八珍有薦。九鼎馨香。鼓鐘鐄鐄。宮徵洋洋。怡神養壽。理陰順陽。保茲遐福。地久天長。二奏皇風之曲曰。皇風被八表。熙熙聲教宣。時和景象明。紫宸開繡筵。龍袞耀朝日。金爐裊祥煙。濟濟公與侯。被服麗且鮮。列坐侍丹扆。磬折在周旋。羔豚升華俎。玉饌充方圓。初筵奏南風。繼歌賡載篇。瑤觴欣載舉。拜舞禮弗愆。同樂及斯辰。於皇千萬年。三奏皇明之曲曰。赫赫上帝。眷我皇明。大命既集。本固枝榮。厥本伊何。育德春宮。厥枝伊何。藩邦以寧。慶延百世。澤被群生。及時為樂。天祿是庸。千秋萬歲。永觀厥成。四奏天道傳之曲曰。馬負圖兮天道傳。龜呈書兮人文宣。羲畫卦兮禹疇叙。皇極建兮合自然。綿綿曆數歸明主。祥麟在郊儀鳳舞。九夷入貢康衢謠。聖子神孫繩祖武。垂拱無為邁前古。五奏振皇綱之曲曰。周南咏麟趾。卷阿歌鳳凰。藹藹稱多士。為禎振皇綱。赫赫我明德。尊踰漢宋唐。百揆修庶績。公輔理陰陽。峨冠正襟珮。都俞在高堂。坐令八紘內。熙熙民樂康。氣和風雨時。田疇見豐穰。獻禮過三爵。歡娛良未央。六奏金陵之曲曰。鍾山蟠蒼龍。石城距金虎。千年王氣都。于今歸聖主。六代繁華經幾秋。江流東去水無休。誰言天塹分南北。英雄豈但嗤曹劉。我皇昔住濠梁屋。神遊天錫真人服。手提三尺渡江來。詞臣早獻金陵曲。歌金陵。進珍饌。諧八音。繼三歎。請觀漢祖用兵時。為嘗馮異滹沱飯。七奏長楊之曲曰。長楊曳綠。黃鳥和鳴。菡萏呈鮮。紫燕輕盈。千花浥露。日麗風清。及時為樂。芳罇在庭。管音嘒嘒。絲韻泠泠。玉振金聲。各奏爾能。皤皤國老。載勸載斟。明德惟馨。垂之聖經。唐風示戒。永保嘉聲。無已太康。哲人是聽。八奏芳醴之曲曰。夏王厭芳醴。商湯遠色聲。聖人示深戒。千春垂令名。惟皇登九五。玉食保尊榮。日昃不遑食。【明本作「?食」】布德緣群生。天庖具豐膳。鼎鼐事調烹。豈但資肥甘。亦足養遐齡。達人悟茲理。恆令五氣平。隨時知有節。熙哉天道行。九奏駕六龍之曲曰。日麗中天漏下遲。公卿侍宴多令儀。簫韶九奏觴九獻。爐香細逐祥風吹。群臣舞蹈天顏喜。歲熟民康長若此。六龍回駕鳳樓深。寶扇齊開扶玉几。景星呈瑞慶雲多。兩曜增輝四序和。聖人道大如天地。歲歲年年奈樂何。 \\n 本朝嶽鎮海瀆碑 \\n 奉天承運皇帝詔曰。自有元失馭。群雄鼎沸。土宇分裂。聲教不同。朕奮起布衣。以安民為念。訓將練兵。平定華夷。大統以正。永惟為治之道。必本於禮。考諸祀典。如五嶽、五鎮、四海、四瀆之封。起自唐世。崇名美號。歷代有加。在朕思之。則有不然。夫嶽鎮海瀆。皆高山廣水。自天地開闢以至於今。英靈之氣。萃而為神。必皆受命於上帝。幽微莫測。豈國家封號之所可加。瀆禮不經。莫此為甚。至如忠臣烈士。雖可加以封號。亦惟當時為宜。夫禮所以明神人。正名分。不可以僭差。今命依古制定。凡嶽鎮海瀆。並去其前代所封名號。止以山水本名稱其神。郡縣城隍神號。一體改正。歷代忠臣烈士。亦依當時初封以為實號。後世溢美之稱。皆與革去。其孔子善明先王之要道。為天下師。以濟後世。非有功於一方一時者可比。所有封爵。宜仍其舊。庶幾神人之際。名正言順。於禮為當。用稱朕以禮祀神之意。所有定制各各神號。開列于後。 \\n 一五嶽。稱東嶽泰山之神、南嶽衡山之神、中嶽嵩山之神、西嶽華山之神、北嶽恆山之神。 \\n 一五鎮。稱東鎮沂山之神、南鎮會稽之神、中鎮霍山之神、西鎮吳山之神、北鎮醫巫閭山之神。 \\n 一四海。稱東海之神、南海之神、西海之神、北海之神。 \\n 一四瀆。稱東瀆大淮之神、南瀆大江之神、西瀆大河之神、北瀆大濟之神。 \\n 一各處府州縣城隍。稱某府城隍之神、某州城隍之神、某縣城隍之神。 \\n 一歷代忠臣烈士。並依當時初封名爵稱之。 \\n 一天下神祠無功於民。不應祀典者。即係淫祠。有司毋得致祭。於戲。明則有禮樂。幽則有鬼神。其理既成。其分當正。故茲詔示。咸使聞知。嗚呼。此我太祖所以高出百代。見理之切。夫豈群下之意可及哉。予嘗親至東鎮碑下。其碑高可三丈。書乃詹孟舉之楷。考之於時。洪武三年六月頒刻。遐想天下之碑。亦必如是耳。 \\n 金書鐵券文 \\n 太祖即位二年八月。大將軍取燕都諸郡畢。明年冬。念功臣勞烈之多。欲申山河帶礪之誓。鐫以鐵券。下禮官議其制。有奏唐和陵時賜錢鏐者。其孫尚藏。因取為式。【事載宋景濂《送錢允一序》。】其質鐵。其形如瓦。高一尺。闊二尺。左右二塊。面鐫券文。皆刻免罪俸祿之數。券文嵌金。故曰金書。宋制高闊之。制以公侯伯職之不同。漸亦短狹。緣其所始。乃漢丹書鐵契之意。今錄魏國一篇。餘可知也。朕聞自昔帝王創業垂統。皆賴英傑之臣。削群雄。平暴亂。然非首將智勇。何能統率而成大功。唐、漢初興。諸大名將是也。當時雖得中原。四夷未盡賓服。以其宣謀效力之將比之。豈有過我朝大將軍之功者乎。爾達自起兵以來。為朕首將十有六年。廓江漢。清淮楚。電掃兩浙。席捲中原。威聲所振。直抵塞外。其間降王縛將。不可勝數。頃者。詔令班師。星馳來赴。朕念爾勤勞既久。立功最多。今天下已定。論功行賞。宜加爵祿。是授爾開國輔運推誠宣力武臣特進光祿大夫左柱國太傅中書右丞相魏國公。參軍國事。食祿五千石。使爾子孫世世承襲。朕本疎愚。皆遵先代哲王之禮典。茲與爾誓。除謀逆不宥。其餘若犯死。爾免三死。子免二死。於戲。高而不危。所以常守貴也。滿而不溢。所以常守富也。爾當慎守斯言。諭及子孫。世世為國良臣。豈不偉歟。【見《大明實錄》。】 \\n 天師印 \\n 洪武二十四年。真人張宇奏。以前代嘗給正一玄壇傳籙之印。今授二品銀印。止可施於表箋文移。而於符籙不便。乞更別授。遂與龍虎山正一玄壇之印。制用六品者也。昨會真人府知印云。府總四印。六品者銅鑄。二品銀印。則英宗朝因使拜表。回鑾有驗。鑄金易之。其文乃正一嗣教大真人府之印。自道陵傳下者。則玉印一枚。其文乃陽平治都功印。雲篆也。【陽平治乃道陵起處。】至弘治間。朝廷恐其隨身有失。另碾一顆賜之。至於累朝所賜。或金或銀或牙。皆圖書也。 \\n 陳遇 \\n 陳遇。字中行。居金陵。元時江東明道書院山長。教授溫州。太祖渡江。御史秦元薦之。上致書徵之。與語大悅。俾典戎務。咨以機密。授供奉。不受。後又拜學士中書左丞、弘文館大學士、太常卿、禮部尚書。皆辭。又賜金銀緞疋等物。亦不受。高廟三幸其第。引入內。賜坐宴澡浴。病即賜醫藥。【明本無「藥」字】年七十二而終。上再三哀悼。賜以棺帛。當時在廷以為公卿無此寵遇。予以陳乃忠於元者。故不受職來?貝焉。第畏死而為太祖致之。此《元史》所以不收也。 \\n 開尚書 \\n 國朝開尚書濟。字來學。河南睢州柘城縣和樂村人。選充河南府學訓導。洪武五年。取入京。為國子助教。尋養病回。十四年後。六部舉有王佐才。太祖復督乃父蒙同濟至京。賜詩一首云。春首攜孫出洛陽。輪蹄馥郁野花香。崤函古道殷商逕。滎澤荒城叔段邦。雪夜蔡城忠李愬。風天赤壁助周郎。老人閱景心懷廓。稽首遙瞻拜上蒼。濟至。除刑部尚書。代父賡詩云。金陵王氣起淮陽。四海俄聞德澤香。鶴髮自應歸鳳闕。龐眉誰復釣魚邦。夔龍禮樂趨朝士。貔虎威儀執戟郎。恩雨滿門思報德。吾皇萬壽祝穹蒼。一日。濟從太祖遊金水橋。太祖忽然墮淚。問濟曰。朕為何如此。濟奏云。過金橋。倚金欄。看金魚。憶金妃。墮金淚。上執濟手云。綰手過金橋。有事不相饒。濟對曰。臣無虧心事。不怕帝皇刀。而朝廷制度禮樂。錢糧賦役。多所建立。後為詹徽事。死於非命。嗚呼惜哉。其時御製集中無矣。止有諭開蒙攜孫來京勅。 \\n 制革 \\n 明吳元年。置翰林院。以陶安為學士。於是設承旨學士、侍講、侍讀學士、直學士等官。洪武九年。定品級。十八年革承旨直學士、待制、應奉之名。未登極之前。乙巳歲。立國子學。以許存仁為博士。四年。陞學為四品。始設祭酒。即拜存仁為之。存仁名元。金華謙之子也。洪武九年。以諸行中書省之設。本於權宜之制。中外稱失尊。朝廷詔丞相等更名。遂置承宣布政司。是年俾內外職九年為滿。三年錄行事之實。考績於京。國初各處社稷等壇。原定行禮以守禦武臣為初獻。文臣為亞獻。十四年。命以文臣通行。國初期年之服。俱要守制。後吏部奏言。祖父母伯叔兄弟。俱有期年。若欲守制。或一人連遭數喪。道路隔遠。則居官日少矣。除父母承重外。俱革之。國初宗人府初名宗正院。以親王一人掌其譜系。【故潭王得迎靖難師。】後成祖革去。以勳戚領之。今或一經歷。國初諸王皆有護衛。地方有變。即統兵以禦。【如湘王建文元年之挫。達賊相降五開諸蠻。】又得開閣延賢。亦成祖革之。國初一歲一朝覲。至二十九年方定以三年為期。 \\n 聖君天祐 \\n 至正十二年三月。太祖方入濠。依郭子興起兵。七月。徐壽輝自嚴來。破杭州時。董摶霄從江浙平章征安豐之勢。欲攻濠。適聞杭陷而急回。九月。丞相脫脫督諸路兵以討徐州之賊。徐復而賊奔於濠。方命賈魯追攻。而賈病死。朝復趣脫脫還京。夫安豐徐濠。唇齒地也。摶霄智將。脫脫國帥。濠中烏合之眾。勢力極小。移兵攻之。真太山之壓卵矣。至於十五年閏月。郭【滁陽王子興】孫【德崖。舊濠帥】素仇。一旦相戹於和陽。太祖。郭將也。送友出和而為孫眾所逼。中鎗墜馬。忽得友人橫馬而呼乘。幾而又為孫弟鎖頸加害。則張姓者復懇存以待其報焉。夫中鎗墜馬。鎖頸加害。死須臾矣。一旦而復走之。嗚呼。始從雄也。朝不加兵。及其危也。人為解之。是豈人謀之所致哉。天之所以啟我皇明。故使元之將相周章阻誤。相識倏遇。自爾扶植。智者於斯。可以知一統之兆矣。 \\n 潘原明 \\n 潘原明。泰州人。初與張士誠俱起鹽徒。元兵圍高郵。士誠、原明等十八人突圍出。後為偽吳平章。守吾杭。至正丙午。太祖命李文忠攻杭。原明遣員外方彝送款狀來曰。嬰城固守。乃受任之當為。歸款救民。亦濟時之急務。某自念起身草野。叨任省樞。非心慕于榮華。實志存于匡定。豈意邦國殄滅。王師見加。事雖貴于見機。名實同于歸義。念是邦生靈百餘萬。比年物故二三。今既入於職方。當溥覃於天澤。謹將土地人民及諸司軍馬錢糧之數以獻。凡得兵二十萬。馬六百匹。仍授浙省平章。至洪武三年。止命食其祿。不署事。子孫世襲指揮同知。十四年。天兵平雲南。以原明署布政使司事。後卒。柩還。賜葬于鍾山之陰。此亦史所未載。事嘗聞於先達。文今見於實錄。特記於右。【他書原明作允明。】 \\n 即位事文 \\n 洪武元年戊申春正月乙亥。太祖祀天地於南郊。即皇帝位。定有天下之號曰大明。建元洪武。告祭昊天上帝皇祇。祝曰。惟我中國人民之君。自宋運告終。帝命真人於沙漠。入中國為天下主。其君臣父子及孫百有餘年。今運亦終。其天下土地人民。豪傑紛爭。惟臣帝賜英賢。為臣之輔。遂戡定采石水寨蠻子海牙、方山陸寨陳也先、袁州歐普祥、江州陳友諒、澤州王信、新淦鄧克明、龍泉彭時中、荊州姜珏、濠州孫德崖、廬州左君弼、安豐劉福通、潁州熊天瑞、福建陳友定、平江王世明、洗州李勝、蘇州張士誠、慶元方國珍、沂州王宣、益州老保等。偃兵息民。各歸田里。今地幅員二萬餘里。諸臣下皆曰。生民無主。必欲推尊帝號。臣不敢辭。是用以今年正月四日。於鍾山之陽。設壇備儀。昭告上帝皇祇。定有天下之號曰大明。建元洪武。簡在帝心。尚享。先是日壬戌以來。連日雨雪陰沍。至正月朔旦霽。越三日省牲。雲陰悉歛。日光皎潔。既行禮。天宇廓清。星緯昭朗。眾皆欣悅。禮成。遂即位于郊壇南。備儀法。眾從丞相率百官北面行禮。呼萬歲者三。禮畢。太祖率世子暨諸子奉神主詣四廟。追尊四代祖考妣為皇帝后。奉上玉寶玉冊。冊曰。孝玄孫嗣皇帝朱某稽首頓首上言。尊敬先世。人之至情。祖父有天下。傳之於子孫。子孫今有天下者。追尊其祖考。此古今之通義也。某遇天下兵起。躬擐甲冑。調度師旅。戡定四方。以安人民。土地日廣。皆祖宗深仁厚德所致也。諸臣庶推尊為皇帝。先世考妣未有稱號。謹上皇高祖考尊號曰玄皇帝。廟號德祖。皇高祖妣曰玄皇后。皇曾祖考尊號曰恆皇帝。廟號懿祖。皇曾祖妣曰恆皇后。皇祖考尊號曰裕皇帝。廟號熙祖。皇祖妣王氏曰裕皇后。皇考尊號曰淳皇帝。廟號仁祖。皇妣陳氏曰淳皇后。伏惟神明在上。鑒此孝思。太祖受朝賀畢。左相國宣國公李善長奉冊寶。立妃馬氏為皇后。立世子標為皇太子。皇后冊曰。天眷我家。啟運興王。出自衡門。奄有四海。為君為后。可不慎歟。君以仁政。慎於在位。撫黎庶而統萬邦。后以懿德。慎於治內。表六宮而母天下。長久之道也。咨爾馬氏。同勤勞於開創之時。為家成國。內助良多。今以金冊寶文。立爾為皇后。其敬乃職。耿光後世。於戲。慎戒之。皇太子冊曰。國家建儲。禮從長嫡。天下之本在焉。朕起自田野。與群雄角逐。戡定禍亂。就功於多難之間。今基業已成。命爾標為皇太子。於戲。爾生王宮為首嗣。天意所屬。茲正位東官。其敬天惟謹。且撫軍監國。爾之職也。六師兆民。宜以仁信恩威。懷服其心。用永固於邦家。尚戒慎之。以李善長、徐達為左右丞相。諸功臣進爵遷秩有差。 \\n  \\n 　"}
{"章节": "卷十二 國事類", "正文": "　 \\n 卷十二　國事類 \\n 　 \\n 本朝內官專權 \\n 內官專權。自古為然。本朝宣德前無也。正統間王振、天順間曹吉祥、成化間汪直、弘治間李廣、正德間劉瑾。然年久害大。惟王振也。蓋英廟幼冲。即已擅柄。第為張太后所制。盛極。致有土木之變。車駕蒙塵。天下騷動。此固國家之大數。亦振之釀成。而勢移人主故也。曹、李雖權傾一時。九卿執政者尚未俯首。但敢怒不敢言耳。而汪直一時公卿多為屈膝。故有都憲叩頭如搗蒜。侍郎扯腿似燒葱之誚。致人之死尚寡焉。劉瑾則又假公成私。查錢糧。完勘合。動輒抄拿。而又訪察羅織文臣。往往罰米枷號。有錢則生。無錢則死矣。內官一差。即要萬兩謝恩。上下交征也。一日朝罷。見御道上一紙。取視。乃假名檄文。欲誅瑾者。瑾即下殿入班。分五品以下。午門外跪問。天暑。死者數十人。餘又下獄。後王振死于土木。汪直下獄死。李自服毒死。曹、劉俱謀逆死。後之人當為之戒也。 \\n 楊鄧鍾山詩 \\n 太祖初召會稽楊廉夫見。令賦《鍾山詩》。廉夫援筆立就曰。鍾山千仞楚天西。玉柱曾經御筆題。雲護金陵龍虎壯。月明珠樹鳳凰棲。氣吞江海三山小。勢壓乾坤五嶽低。願效華封陳敬祝。萬年聖壽與天齊。太祖曰。此詩值一千貫。今日庶事方殷。姑賜五百貫。過日。涂人鄧伯言見。亦命賦《鍾山詩》。稿既呈。中一聯云。鰲足立四極。鍾山蟠一龍。上大喜。以手拍案高誦之。鄧以為怒。驚死於墀下。扶出東華門始甦。然二人後俱以布衣卒。 \\n 羅良 \\n 羅良。字彥溫。福建汀州長汀人。至正四年。漳州賊李志甫圍漳城。守將戰敗。良乃傾家募兵。從江浙平章百花討平之。論功為最。奏授長汀尉。十一年。龍溪獄囚反。殺元帥月魯帖木兒。掠財焚舍。良以兵擒之帥府。版署漳浦主簿。繼而賊吳仲海等殺千戶福良。陷南勝等縣。良又平之。鎮將舉授南劍土翼千戶。是年。夏天完將詹天驥。陷龍巖等地。逼取帥府郡縣印綬。良裒所部兵巷戰。斬天驥等三人。殺賊無算。帥府上其功。以良署新翼萬戶。十三年。福賊康子政圍逼省城。官軍莫敢當。帥憲兩府。以禮致良。良遂募兵千人。沿海夜進。直抵城下。與賊死戰。入城。夜復引敢死士縋城殺賊營。往返數日。賊見藥箭。驚曰。漳州羅萬戶軍何以至此。各散去。圍解。奏授印符。俾長萬夫。十四年。泉州安溪賊李大等。焚柳營江。陷長泰等縣。良潛濟江。出不意。四出追殺。一賊莫能竄。繼又南勝賊夏山虎攻漳。聲勢甚急。良率兵出戰。馘之。長泰、龍溪賊相繼生發。良悉平。州守遂引同攝州事。撫綏其民。十八年。南勝賊李國祥挾潮賊王猛虎等陷南紹屯府。良皆平之。朝以良為漳州總管。子安賓襲萬戶。二十年。天完將林國庸又攻漳之近縣。良畫策遣府判柴十二等掩擊之。敗去。一時龍巖諸縣皆復。二十一年。漳浦賊陳世民自比秦王。陷漳浦近地。勢甚盛。良遣同知劉君玉、萬戶帖木兒海牙等水陸並進擊。世民走潮。賊眾自殺其首請降。遂以功拜福建行省參知政事。兼守漳州。二十二年。潮賊金榮殺江西省平章朵列不花。據城為叛。良遣同知劉文遠入潮諭之。賊畏良威德。盡獻所獲印符。潮之蜑艘。出沒海嶼。暴掠尤甚。良檄同知劉君玉以舟師禦之。賊懼威。滅迹海外。番夷仰良政化。亦浮驛聽命。朝廷嘉其功。轉資政大夫。陞本省右丞兼廣東道宣慰司都元帥。仍守漳州。尋命與江西右丞迭理必實合兵復潮。潮賊陳國珍搆合紅巾以拒。良大發兵。遣同知劉君玉率都事鄭衍等軍民職官數千人。兵數萬。分道水陸齊進。裨將張德、趙璋戰沒。軍士憤激。連拔其砦三十。追至潮陽。國珍因奔入海。良伏兵襲殺之。先是。梅州偽指揮倪蘭。與潮賊犄角。良板授義士侯召卿率鄉兵要截賊道。執其帥以降。良每擊賊。專以設伏取勝。藥弩挫敵。遠近畏其名。為政節用。養士不吝。民有控愬。覈情剖理。庭無留獄。定賦必均。課農必慎。漳始置屯田而無府署。每歲。漳、泉鎮將率兵耕穫。歲終更代。甚為民病。良奏立萬戶府。置千百長。選吏給印。分田賜牛。入耕出戰。軍無多取。人無遠輸。食足兵強。有流來者。必撫而衣食之。故雖亂世。漳則熙怡。民樂為之用。各盡其力也。每歲又遣僚佐具舟。由海運糧抵遼東。以給行在官軍。貢方物以資國用。舉朝嘆異。元主嘉其忠。解衣賜之。特授光祿大夫。進封晉國公。先是二十二年。陳友定為福參政。復汀州。遂有據福之志。威迫平章燕只不花。所收郡縣倉庫。悉為家資。不順者輒加殺戮。威振閩中。至二十五年。復敗我太祖將胡深。元以有功。加陞平章。遂發兵諸郡。遠近獻城。以成竊據。獨良卓然不屈。梗於漳州。慨然嘆曰。噫。賊乃人為乎。遂以書責之曰。足下為參政。國之大臣也。汀州之復。是乃職耳。可以功而自恣邪。燕只平章。足下之僚長也。可以威而迫之邪。夫非其君命而得郡邑者。人人皆得而誅之矣。今郡邑之長。君命也。固不可以加戮。百司之職。君授也。固不可以加竄。足下破郡邑而為家資。驅官僚而為臣妾。口言為國。心實私家。跬步之際。真偽甚明。不知足下將為郭子儀乎。將為曹孟德乎。今又竊據全閩。背逆無道。不為君誅。將不為天誅乎。友定大怒。益發兵攻漳州。檄曰。早降則終享富貴。不降則噍類無遺。良使三千人。操強弓毒矢。伏于江東險處以俟之。且誡之曰。但有他警。慎勿輕移勝地。一夜。友定以兵千餘人攻海倉塞。佯言奪海州。趁潮直下。警至。千夫長張石古等違良節制。悉兵赴之。友定兵遂渡柳營江。士卒驚駭星散。良迎戰于馬岐山。敗績。兵遂圍城。連攻旬月。守城士卒。日夜不得休息。矢石殆盡。約儲蓄可三日之需。皆伐果木。拆廬舍以代之。父老請曰。江南道絕。天子萬里。孤城無援。破在旦【明本『旦』作『朝』】夕。況國朝之事又已去矣。元帥守此。欲為誰邪。良曰。天子命我守此土。當與此土共存亡。豈可以畏死而貪生。舍義以從賊哉。下令示以死守。先時。有百夫長盧積者。因行軍失律。良以法誅之。其子善徵驍勇。復置之幕下。使領北城兵。因引賊入。良與巷戰而死。其夫人陳氏。名德金。字怡清。良繼室也。聞良戰死。即投後園三尺魚池。鞠躬匍伏自盡。初。友定攻城甚急。良謂陳氏曰。國亡身死。理之正也。友定兵強。難以角勝。若來。吾義不可屈。必與決戰而死。又曰。勇者不顧身。忠者不念家。今海內之盜。殺其父而子其子。戮其夫而妻其妻。吾死。汝可無死矣。陳氏泣對曰。婦人之義。有死而已。夫既能與國共存亡。我必能與夫同生死。及是良死。其弟屯田萬戶羅三。亦罵賊不絕口死。良長子安賓。將兵救父。眾散。亦自刎。壯士從良死者。百餘人。友定義良忠節。不掠其後。郡人哀陳氏之死。相與舁葬于綠江之濱。呼為烈婦塚。噫。良以一介之民。不俟王師。惟以義起。二十年而至公爵。武略固已多也。即其行政為國。勢當亂離。雖文人學士。世臣名將。有不能處者。良則優為。則其天分之高。忠誠之才為何如哉。逮以部將違其節制。潛納賊兵。遂至戰死。乃天亡也。而妻子與弟守義。罵賊凜凜。亦死。一門忠烈。又為何如哉。余讀《元史》不收。《閩誌》又略。故特詳考焉。提其大綱。略為立傳。以激厲夫不忠不義不烈者。 \\n 西茶易馬考 \\n 洪武四年正月。詔陝西漢中府產茶地方。每十株官取一株。無主者令守城軍士薅種採取。每十分官取八分。然後以百斤作為二包。為引。以解有司收貯。候西番易馬。後又令四川保寧等府。亦照陝西取納。二十三年。因私茶之弊。更定其法。而于甘肅洮河、西寧。各設茶馬司。以川、陝軍人歲運一百萬斤至彼收貯。謂之官茶。私茶出境者斬。關隘不覺察者處以極刑。民間所蓄。不得過一月之用。多皆官買。私易者籍其園。仍製金牌。牌額篆文曰。皇帝聖旨。其下。左曰今當差發。右曰不信者死。番族各給一面。【洮州火把藏思裹日等族。牌六面。納馬二千五十匹。河州必里衛二州七站。西番二十九族。牌二十一面。納馬七千七百五匹。西寧曲先阿端罕東安定四衛。巴哇申藏等族。牌一十六面。納馬三千五十匹。每匹上馬給茶一百二十斤。中馬七十斤。下馬五十斤。】一面收貯內府。三年一次。差大臣賷牌前去。調聚各番。比對字號。收納馬匹。共一萬四千五十一匹。自是洮河、西寧一帶諸番。既以茶馬羈縻。而元降萬戶把丹。授以平涼千戶。其部落悉編軍民。號為土達。又立哈密為忠順王。復統諸番。自為保障。則祖宗百年之間。甘肅西顧之憂無矣。自正統十四年。北虜【乾隆本改作『夷』】寇陝。土達被掠。邊方多事。軍夫不充。止將漢中府歲辦之數并巡獲私茶。不過四五萬斤以易馬。其于遠地。一切停止。至成化九年。哈密之地又為吐魯番所奪。屢處未定。都御史陳九疇建議。欲制西番。使還城池。須閉關絕其貢易。蓋以彼欲茶不得。則發腫病死矣。欲麝香不得。則蛇蟲為毒。禾麥無矣。殊不知貢易不通。則命死一旦。安得不救也哉。遂常舉兵擾我甘肅。破我塞堡。殺我人民。邊臣苦于支敵之不給。而茶亦為其所掠也。弘治間。都御史楊一清撫調各番。志復茶法。華夷共稱未奉金牌。不敢辦納。此蓋彼既恐其相欺。而此則商販無禁。坐得收利。特假是以為之詞耳。故尚書霍韜有曰。必須遣間諜告諸戎曰。中國所以閉關絕易。非爾諸戎罪也。土魯番不道。滅我哈密。蹂我疆埸。故閉關制其死命。予則又曰。仍當請其金牌。招番辦納。嚴禁商販。無使有侵。至於轉輸如舊。用軍計地轉達。不使有長役之苦。收買之價。比民少增。致使有樂趨之勤。其斯為興復久遠之計也。或者曰。方今西番侵擾邊民。自宜拯救之不暇。又復興此迂遠之事乎。予則曰。制服西戎之術。孰有過於茶馬之一法。何也。自唐回紇入貢。以馬易茶。至宋熙寧間。有茶易虜【乾隆本改作『番』】馬之制。所謂摘山之利。而易充廄之良。戎人得茶。不能為我之害。中國得馬。實為我利之大。非惟馬政軍需之資。而駕馭西番。不敢擾我邊境矣。計之得者。孰過於此哉。 \\n 三保太監 \\n 永樂丁亥。命太監鄭和、王景弘、侯顯三人。往東南諸國賞賜宣諭。今人以為三保太監下洋。不知鄭和舊名三保。皆靖難內臣有功者。若王彥舊名狗兒等。後俱擢為邊藩鎮守督陣以報之。鎮守自此始耳。 \\n 葬祭衣冠 \\n 洪武初。【《實錄》作甲辰。非。】太祖命禮部製德祖玄皇帝、玄皇后、懿祖恆皇帝、恆皇后、熙祖裕皇帝、裕皇后袞冕冠服。令皇太子至泗州盱眙縣修繕祖陵。葬祭衣冠。告曰。嗚呼。昔日列祖。立命是方。積德深長。致天昭鑒。福垂後嗣。今也子孫繁衍。宅于宇內。以統黔黎。深思皇考生前。歲月之間。思念列祖音容。孫常切記。已有年矣。嗚呼。以萬幾之冗。未獲躬詣拜掃。今特遣玄孫皇太子以特牲醴之奠。詣陵修繕。敬葬衣冠。以伸孝思。神其鑒之。今泗州之陵是也。然國初迷失。每遣官。止于泗州城西潮河壩望祭。後老軍朱貴詣闕。畫圖貼說。指其所在。然後于其地為陵。乃建德、懿、熙三祖之廟。而衣冠之葬。似在朱貴未言之先。傳言沙漲難識也。 \\n 【謹按。太祖手諭詞臣云。欲啟墳改葬。慮泄山川靈氣。體魄不安。姑積土厚封。勢若岡阜。則或袞冕冠服。即於陵旁祔葬。原封未嘗啟泄也。〔明本無此按語〕】 \\n 四夷館 \\n 四夷館有八。曰西八、曰韃韃、曰回回、曰女直、曰高昌、曰西番、曰緬甸、曰百夷。永樂所設也。 \\n 三謙 \\n 國朝有三謙。皆名臣也。國初有余謙。在翰林。宣廟時有虞謙。都御史。英廟時有于謙。肅愍公也。 \\n 劉瑾 \\n 正德初年。劉瑾等專權。文職受害之至。《雙溪雜記》載其初橫之日。九卿戶書韓文為首。劾瑾不法事。內應有司禮太監王岳等。外助有閣老劉健等。事理可謂周密至矣。且王岳亦上所信。奏入。岳云。當從眾官之議。上允。會天晚。明旦發矣。奈閣老李西涯泄其謀。瑾等遂號訴岳等交通害我。明日奴婢不能見天顏矣。哀號須今夜拿岳等。瑾等久在東宮親密。【以上八字明本作小字雙行】上不得已。頷之。瑾遂傳旨夜捕岳等。自此司禮兩廠。盡屬八黨。今人讀之。以為事機之失毫釐之間。憤憤以罪西涯。殊不知西涯之罪固不能逃。但正德初年。彗星掃文昌。已兆文臣受害。特假此逆賊耳。噫。國家大數也。 \\n 帝王功臣廟 \\n 洪武初。建帝王廟于南京雞鳴山之陽。以祀三皇五帝、三王、漢高祖、光武、唐太宗、宋太祖、元世祖。又詔以歷代名臣從祀。風后、力牧、臯陶、夔龍、伯夷、伯益、伊尹、傅說、周公旦、召公奭、太公望、方叔、召虎、張良、蕭何、曹參、陳平、周勃、鄧禹、馮異、諸葛亮、房玄齡、杜如晦、李靖、郭子儀、李晟、曹彬、潘美、韓世忠、岳飛、張浚、木華黎、博爾忽、博爾朮、赤老溫、伯顏。【嘉靖間聞去元世祖并木華黎等五人。】 \\n 建文君 \\n 太祖一夕夢二龍鬥殿中。黃勝而白負。明日見建文、成祖同戲。建文著白。心知後必不協。且見建文頭顱頗偏。匣髠緇之具。戒曰。必嬰大難乃發。靖難師臨城。啟視。一刀一度牒。有敕曰。欲生。懷牒為僧。密地去。不然。自盡。遂焚宮去。【出《建文遺跡·革除君記》。】地道出東南。似當時齊泰、黃于澄知之而傳于人。故文廟靖宮之日。以為匿于僧錄洽南洲。以他事禁錮之。齊泰追至廣德。不及被擒。【出《敘錄》。】今錢塘東明寺。土人相傳建文曾居于此。至今其廝如樓。非常人家所造。後自川歷滇。故沐春之傳云。常使人護衞。往來于西平侯弟晟之家。【出《敘錄》。】時朝廷差湖州尚書嚴震直【明本無『直』字】往交趾。相見于晟家。嚴思不言。恐禍及身。言之不義也。一夕自縊死。明日。建文逃焉。及老。遁至嶺南橫州壽佛寺。居寺十五年。人不知也。其徒歸者千數。橫有禮部郎中樂章之父樂善廣。亦從受浮屠法。故至今寺額壽佛禪寺四字。乃手筆也。【出《日新里手鏡》。】一日作詩曰。讀罷楞嚴磬懶敲。笑看黃屋住團瓢。南來瘴嶺千尋險。北望天門萬里遙。款段久忘飛鳳輦。袈裟新換袞龍袍。百官侍從知何地。惟有羣鳥早晚朝。【出□。】遂為人覺。奔往田州土官處。自明為建文君。官司震愕。因啟將若何。答曰。吾老矣。欲送骸骨歸帝鄉。因送赴京。號為老佛。至長安門。賦詩進朝廷。詩云。牢落江湖四十秋。歸來白髮已盈頭。乾坤有象家何在。江漢無情水自流。長樂宮中雲影淡。【一作雲氣散。】朝元閣上雨聲愁。新蒲渚柳年年綠。野老吞聲哭未休。【出《君記》。】英宗使舊中官吳亮最親幸者使審之。建文見亮。即曰。汝非吳亮邪。亮曰。不是。曰。我昔御便殿時。棄肉于地。汝伏地餂食之。何謂不是邪。亮佯為不知以復命。遂取進西內。【出《瑣綴錄》。】又云。在湖湘直入巡按之門。坐地自陳。巡按則曰。我與汝無名分矣。因執而送京。又云。在河南某寺。因寺僧為盜。官司來捕。圍寺將屠之。建文特書黃布擲之曰。皇帝聖旨。令眾軍散。官執而問之。得實。送之京。【二說見《孤樹裒談》。】恐皆非也。崩日。閣下議以神宗之諡。朝廷不從。【出《枝山野錄》。】竟葬西山。樹碑曰天下大法師之墓。【出《革除編年》。】 \\n 仁宗立 \\n 仁宗柔順好文。而漢王則英勇。精于弧矢。成祖每喜漢王。左右窺見。則譖仁宗者又至矣。故有立儲未決之意。問之解縉。縉以立嫡以長。又好聖孫二語定之。【解縉後為漢王譖死于獄。】然既立仁宗。使之留守南京矣。中心不悅。封漢王于雲南。不肯行。改青州。又不行。惟欲南京。遂順之。成祖又暗使尚書胡濙出使訪之。故《立齋閑錄》載。胡嘗曰。予使外。瀕行。聖諭曰。人言東宮多失德。南京可多住幾日。試觀何如。胡竟以仁明數事上之。至十四年。漢王私造兵器。僭用輿服等事露。削護衞。封之樂安。然後召仁宗至北京行在。《蓄德錄》以解縉題虎詩云。虎為百獸尊。誰敢觸其怒。惟有父子情。一步一回顧。因是文皇感動而召之。誤矣。 \\n 本朝封王 \\n 漢封諸王。惟嫡世襲其爵。餘同庶人。但免其役而已。唐亦惟世其嫡。中葉以來。爵亦寄虛名也。宋封爵止于皇子。其子子孫。不問嫡庶。不過承蔭入仕為環衞官。卻許應試。至有年深齒德之尊者。仍嗣封王。本朝王爵封及二代。子孫六世。尚得為校尉。餘有祿。親親之恩。可謂隆矣。不知數世之後。尾大難掉。故韓王一脈。一府之錢穀不足支也。成化、弘治間。宗室有請立宗學者。有願辭祿入試者。誠高見也。惜不能從。嗚呼。羽士充奉。常蔭資補外任。此獨不可乎。 \\n 渡江取閩 \\n 至正十七年。天兵既取建業。命將四出。攻取京口、毗陵、浙西等處。時毗陵乃張士誠之將張德為守。徐達屢戰不利。太祖聞而親率馮勝等十人往援。皆扮為商賈。暗藏軍器。順流直下。時江風大作。舟為顛覆。太祖惶懼乞神。忽見紅袍者拖舟。轉仰沙上。太祖曰。救我者何神。默聞曰。晏公也。又曰。有船可濟。視之。江下果有一舟來。太祖呼之。即過以渡。開至半江。舟人執利刃示太祖曰。汝等何處客人。知吾名否。太祖微笑。而鄧愈應聲曰。稍工。毋送死耶。我等圖大事者。汝欲富貴。當降以去。舟人曰。汝非朱官人乎。愈曰。然。舟人遂拜曰。吾輩江中剽掠。昨夜聞人呼我弟兄。明晚有朱官人來。授汝一生富貴。今可知其豪傑也。遂呼船尾避者一十餘人皆拜之。問其姓名。一名張赫。【後封航海侯。】一為朱壽。【後封軸轤侯。】《功臣錄》不知。誤言也。又。吳四年二月。湯和既定方氏。欲由海道勝兵取福建。遇藍面漁翁曰。子勿殺吾。指子攻之之路。一宿。倐抵福城。降至崇安。陳友定遣寧武戰和。大敗。參軍胡琛為亂軍所殺。和正無計間。而漁翁又至。曰。明日。子與沐英捱次出戰。明日。湯詐敗。繼之沐英夾攻。寧武死。友定閉門。為和雲梯攻陷。平閩不過一月也。嗚呼。前之渡江。神之救護聖君如彼。後之取閩。神之助引名臣如此。平治一統。豈非皆天之所為耶。 \\n 封晏公 \\n 國初。江岸常崩。蓋豬婆龍于下搜抉故也。以其與國同音。嫁禍于黿。朝廷又以與元同音。下旨令捕盡。而【明本作「然」】岸崩如故。有老漁翁過【『翁』字明本無。『過』字據明本補】曰。當以炙豬為餌以釣之。釣之而力不能起。老漁他日【『他日』兩字據明本補】又曰。四足爬土石為力。爾當以甕通其底。貫釣緍而下之。甕罩其項。必用前二足推拒。從而併力掣之。則足浮而起矣。已而果然。眾曰。此鼉也。老漁曰。鼉之大者能食人。即世之所謂豬婆龍。汝等可吿天子。江岸可成也。眾問姓名。曰晏姓。倐爾不見。後岸成。太祖悟曰。昔救我于覆舟。云為晏公。遂封其為神霄玉府晏公都督大元帥。命有司祀之。予以《爾雅翼》曰。鼉狀如守宮。長一二丈。背尾有鱗如鎧。力最遒健。善攻碕岸。正符此也。又知晏公之封自本朝。 \\n  \\n 　"}
{"章节": "卷十三 國事類", "正文": "　 \\n 卷十三　國事類 \\n 　 \\n 兩郭子興 \\n 國朝追封滁陽王郭子興。乃太祖初起兵之外父。定遠人也。功臣郭子興。則封鞏昌侯者也。其弟英。亦以開國功。封武定侯。今子孫世襲。事實見功臣錄。 \\n 黃蔡葉 \\n 初。張士誠委弟士信為丞相。守杭。後復令潘原明取弟回姑蘇謀國。時士信專用黃敬夫、蔡彥文、葉得新。然三人黃書生、蔡業醫、吳星士也。吳中因作十七字詩。丞相做事業。專用黃蔡葉。一夜西風起。乾癟。至吳元年九月初八日癸未。是日西風。大將軍徐達攻破姑蘇。從西門進兵。擒士誠等。然後知其為讖也。 \\n 英宗復位實錄 \\n 景泰八年正月。上有疾。免朝數日。百官問安。太監興安曰。徒問不能為社稷計。于是十一日科道奏立東宮。十二日禮部會羣臣又奏。旨意不允。云十七日出視朝也。十四日。諸衙門又皆會議。學士商輅主筆。請復立茂陵。本具。十六日進待。十七日面懇時。閣下召石亨會本。亨則曰。上面有病。且休激他。蓋十三日上召亨于榻前。面受代行郊壇之禮。故知其重也。時亨意以復立東宮。不若請太上皇復位。會都督張軏、太監曹吉祥合謀。同扣太常卿許彬。彬曰。此社稷功也。雖然。彬老矣。無能為矣。盍圖之徐元玉。軏、亨等從其言。是月十四夜會有貞。有貞曰。太上皇帝昔日出狩。非以遊畋。為赤子故耳。今天下無離心。謀必在時。不知南城知此意否。軏等曰。兩日前已陰達。有貞曰。必伺獲審報。乃可啟議。軏等去兩日夜。復會有貞。言報得矣。計將安施。有貞乃升屋。覽步乾象。亟下。拊軏等背曰。時在今夕。不可失。遂相與密語。人不得聞。已而軏云。今虜騎薄都城。奈何。有貞言。正宜乘此以備非常為名。陰內兵入內。誰不可者。軏等首肯之。復密語。既倉皇以出。有貞焚香祝天。與家人訣曰。事成。社稷之福。不成。家族之禍。去矣歸耶。人不歸鬼。遂往會軏、亨、吉祥、王驥、楊善、陳汝言等。收諸門鑰。夜四鼓。開長安門。內兵近千人。宿衞官軍驚愕不知所為。有出入者。兵輒叱止之。有貞命仍鎖諸門。曰。萬一內外夾攻。事去矣。鎖訖。有貞取鑰投水竇井。軏等莫知所為。時天色晦冥。軏等惶惑。有貞輒行。軏顧謂曰。事當濟否。有貞大言。時至矣。勿退。薄南宮城門。鐵錮牢密。扣不應。俄聞城中隱然有開門聲。有貞等命取巨木架懸之。數十人舉撞城門。又令勇士踰垣入。與外兵合毀垣。垣壞門啟。城中黯然無燈火。軏等入見。太上皇帝燭出。謂軏曰。爾等何為。俯伏合聲。請陛下登位。乃呼兵士舉轝來。兵驚懼不能舉。有貞等助挽以前。掖上皇登轝。有貞等又自挽以行。忽天色照朗。星月輝光。上皇顧謂有貞等。卿為誰。各對某官某。有貞等前導。密邇屬車。既升奉天殿。諸臣猶在轝前者。武士以椎擊有貞。上叱止之。時黼座尚在殿隅。諸臣往推之至中。上升座。鐘鼓鳴。羣臣百官入賀。景皇帝聞鐘鼓聲。問左右云。于謙耶。左右對曰。太上皇帝。景皇帝曰。哥哥做。好。上既復辟。即日命有貞依舊做副都御史兼翰林學士。明日。陞兵部尚書。命掌內閣事。三月。封武功伯。仍命兼華蓋殿大學士。掌文淵閣事。又旨拿于謙、王文棄市。商輅為民。餘人從編戎伍。以其迎立外藩之故。嗚呼。當時君臣。多無復立英宗之意。故《日錄》曰。學士王文與太監王誠。欲取襄王。楊記會請立儲之疏。都御史蕭惟貞改更建元良為更擇可知矣。但圖富貴小人。因眾搖惑之際。平日為于謙掌兵而不得遂私。遂駕禍於公曰。王、于已差人迎立。并害亨等。乘機激以除之。不知亨等遂成其謀。釀成其禍。故楊記為當日究迎立之迹。無實可驗。《日錄》曰。王文之謀。其實未發。此為實也。《雙溪雜記》又以于謙之死。固有貞之策。而李賢陰助之。此則過矣。予嘗得讀楊御史瑄記陳閣老循辨冤疏。李學士賢《天順日錄》。祝通判允明《蘇林小記》。因緝略以為前文。中則全取《小記》。蓋諸篇則言其前後事情。復位無如《小記》之詳也。餘見後。 \\n 忠魂久現 \\n 御史王彬。建文朝巡按江淮。靖難師至揚州而死節焉。逮正統間。白日現形于察院。親與某御史相接談其死事。浙江按察使王良。亦因文廟登極而死節者。正德戊寅夜。亦現形。遂立廟祀之。嗚呼。忠魂義魄。千古不滅。于此可見。事詳載于《萃忠錄》。 \\n 郭國嬪 \\n 郭國嬪。諱愛。字善理。鳳陽人也。穎悟警敏。賢而能文。宣宗聞之。召至宮。二旬而卒。先數日。自知死期。復書楚聲以自哀。其辭曰。修短有數兮。不足較也。生而如夢兮。死則覺也。先吾親而歸兮。獨慙乎予之孝也。心悽悽而不能已兮。是則可悼也。又嘗幸一大臣家。見其幼女甚都。遂賜禮。命長入宮。後進宮不數日卒。噫。才質易得。福壽難全。信哉。 \\n 中國氣數盛 \\n 北虜自古為患。獨我朝不維無納幣結親之事。祖宗時。真可謂漠南無王庭矣。正統時。也先雖強橫。時擄駕。而終則送還。弘治間。火篩擾邊矣。終為我師所殲。嘉靖中。有吉襄。又有中國降人王三。皆極驍勇者也。吉襄四次入寇。被斬數百級。王三誘而縛焉。嗚呼。中國盛衰。視夷狄之強弱也。夷狄有人而猶且如此。則我國家氣數之厚可見矣。 \\n 內官冠帽 \\n 今太監之冠帽。即高麗王之制也。聞國初。高麗未服。太祖令內侍戴之。而給使令于高麗使者之前。使歸。舉國降。 \\n 狀元入閣 \\n 本朝百八十年。為龍首者六十矣。而入閣者止胡文穆公廣、曹文忠公鼐、陳方洲公循、商文毅公輅、彭文憲公時、謝文正公遷、費鵝湖公宏、顧味齋公鼎臣八人而已。可以為難矣。較宋人咏曰。聖朝龍首四十二。身到黃扉止六人。則又過矣。雖然此數也。又不在于功業文章論。 \\n 王保保 \\n 太祖混一之後。語諸將曰。當今誰為好漢。眾以開平常公對。帝曰。是北鄙能掌王保保者耶。蓋當時惟保保不服。每來擾邊。帝固激之云耳。《草木子》云。元末西北尚爾晏然。惟太原則有王保保也。天兵至太原。保保不支遁。世皆知保保之名。《元史順帝紀》中。累稱擴廓帖木兒之勇。竟未降於太祖。《綱目》亦然。疑其即是人也。然讀《功臣錄》。每傳有云。擴廓帖木兒與王保保連兵。有云為犄角之勢。《龍飛紀略》或獨書、連書。皆如二人。惟《清溪暇筆》中。辨以為擴廓即保保。以其世代為王。故云王保保也。然思保保何義。考史又無其傳。心終疑之。因而細查至正廿七八年。太原乃擴廓所署。則保保即擴廓也。保保者。當時尊稱之辭。如史稱天兵取益都路。平章政事保保降。《草木子》稱順帝居應昌。帝遣李保保【李文忠也】襲之。又聞金陵旗首衞指揮王某者。乃其裔也。其《元史》不列傳者。意其曾殺詔使。不受君命。當入《逆臣傳》。然終于臣節。不降我朝。則又似忠義也。況遠去沙漠。不知所終。此王華川難于筆也歟。 \\n 曹吉祥 \\n 昭武伯曹欽。太監曹吉祥姪也。吉祥在宣德、正統中。屢領兵出征。麾下多達官驍勇者。欽一旦恃迎復英宗功。既陞伯爵。虎而翼矣。恣意凌人。錦衣衞指揮逯杲與寇都御史不勝其過。而少裁抑之。天順辛巳七月二日。遂反。前一日。朝廷命兵部尚書馬昂、懷寧伯孫鏜征西。欽以是日精兵已出。己領達官入。變事可成也。幸達官中馬亮夜報恭順侯吳瑾。瑾告孫鏜。進本達上。得不啟門。五鼓。欽已橫殺于街。舉火攻門也。【『也』字據明本補】朝臣多避走。逯、寇二公首被殺戮。李閣老賢被執。得不死。比天明。孫鏜會出征官大戰于四牌樓。至暮乃平。恭順亦戰死。京師時有詩云。曹奴此日發顛狂。寇逯諸公死亦當。【謂寇深、逯杲。】學士叩頭如犬吠。【謂李賢。】尚書鎖項似牽羊。【謂王翱。】萬安叩首稱三叔。恭順【吳瑾為恭順侯。】當兇戰一場。寄語【明本作『與』】滿朝當道者。將何面目見吾皇。予以詩固祗【『祗』字據明本補】取笑於一時。未足與論。幸而得馬亮之報。孫鏜領兵未行。元惡不旋踵而就戮。此固宗社之靈也。不然。變起倉猝。流血廟堂。豈特朝臣之逃匿哉。 \\n 韓成于光 \\n 韓成。虹縣人。從太祖征陳友諒。鄱陽湖大戰之時。賊眾圍上不解。羣將計無所出。成進計曰。臣聞古之人有殺身成仁者。臣不敢辭。遂服龍袍冠冕與上衣同。對賊眾投水。賊因是解。後封成為高陽王。祠祀康郎山焉。于光。南陽人。從太祖征伐有功。封指揮同知。後鎮鞏昌。【陝西地名。】元將王保保襲蘭州。光以兵援之。被執。使至城下呼兵出降。光大呼曰。我不幸受執。公等堅守。徐總兵將大軍至矣。遂被害。事聞。上為震驚。遣官祭以少牢。今聞配享功臣廟。未知果否。昔漢祖被圍滎陽時。紀信誑楚出降而逃。與韓成之事一也。唐劉感戍涇州。被薛仁杲所執。使至城下約降。感大呼曰。賊大飢。秦王領兵至矣。遂被害。于光之事同也。然韓成得封侯血食。子孫受爵。而紀信無聞焉。感贈公得諡。子孫受爵。光於數事未有也。吁。剖符分封。拔劍論功。漢于功臣悉矣。何當時無一人之言紀信。在地立廟。追贈享祀。聖朝報功之典至矣。何於于光無贈焉。二者胥失矣。 \\n 劉朱貨財 \\n 正德間。前有中官劉瑾。後有指揮朱寧。皆擅主權。及籍家資。劉瑾計有【『計有』二字明本作『者』】金二十四萬錠。又五萬七千八百兩。元寶五百萬錠。銀八百萬又一百五十八萬三千六百兩。寶石二斗。金甲二。金鉤三千。玉帶四千一百六十二束。獅蠻帶二束。金銀湯?古匋皿?五百。蟒衣四百七十襲。牙牌二匱。穿宮牌五百。金牌三。袞衣四。八爪金龍盔甲三千。玉琴一。玉瑤印一顆。以上金共一千二百五萬七千八百兩。銀共二萬五千九百五十八萬三千六百兩。朱寧計有【『計有』二字明本作『者』】金七十扛。共十萬五千兩。銀二千四百九十扛。共四百九十八萬兩。碎金四箱。碎銀十匱。金銀湯?古匋皿?四百。金首飾五百十一箱。珍珠二匱。金銀臺盞四百二十副。玉帶二千五百束。金縧環四箱。珍珠眉葉纓絡七箱。烏木盆二。花盆五。沉香盆二。金仙鶴二對。織金蟒衣五百箱。羅鈿屏風五十座。【明本無『座』字】大理石屏風三十三座。圍屏五十三扛。蘇木七十扛。胡椒三千五十石。香椒三十扛。緞疋三千五百八十扛。綾絹布三百二十扛。錫器磁器三百扛。佛像一百三十匱。又三十扛。祖母綠一尊。銅鐵獅子四百車。銅盆五百。古銅爐八百三十。古畫四十扛。白玉琴一。金船二。白玉琵琶一。銅器五十扛。巧石八十扛。嗚呼。胡椒八百斛。珊瑚七尺高。以其為侈。著之史冊。以今較之。未知孰多孰寡。此非生民膏血耶。 \\n 霸州賊 \\n 正德五年九月。霸州劉六、劉七、齊彥名。原係謀逆太監劉瑾門下。瑾敗。遂糾賊眾流劫地方。後又增入楊虎、趙鐩、【號趙風子。】劉惠等。共二十五名。分為二十八營。共有人馬一【『一』字據明本補】十七萬五千。各授偽官。張打奉天征討元帥旗幟。上以金書聯對云。虎賁三千。直抵幽燕之地。龍飛九五。重開混沌之天。又于老營以大紅綵緞書英雄吞海岳。氣勢轉乾坤。攻破州縣幾二百。殺死總兵馮禎。參將王杲。都指揮王保、詹濟、潘翀。同知郁采。指揮、知縣雜職數十員。姦淫婦女。磔剉兇殘。不可言也。所過獄囚即放為助。庫藏兵甲。即取為用。又每題詩各地。有平欺敵將虎擒羊。縱橫六合誰敢捕。又有幾回月下敲金鐙。多少英雄喪膽寒之句。大略劉六、劉七、齊彥名等。多在河南、湖廣。而劉惠、趙鐩、楊虎。多在河北、山東。彼此間奔走。直至山西、南直隸方絕。時七年冬矣。楊虎、劉六、劉七為水渰死。齊彥名陣亡。劉惠射傷自焚。獨趙鐩變僧逃至江夏生擒。嗚呼。擾亂六省。延踰二年。豈非數也哉。然不立官據土。此其賊也歟。詳載《守溪長語》。 \\n 黃蠟 \\n 嘗閱本朝閣老王濟之《長語》。載黃蠟一事。洪武、永樂時。歲用三萬斤。景泰、天順時。加八萬五千斤。成化以後。一【『一』字據明本補】十二萬斤矣。復曰。其餘可知。乃有惜之之意。予讀之亦喟然。以為當國慮者。可無救弊之術哉。及見《容齋三筆》。紀宋真宗時用蠟三十萬斤。孝宗時又倍之。不知當時用蠟何故如此之多。本朝之用。又三分之一也。嗚呼。財者。國之命脈。用如泥沙。此宋之日入卑弱。國雖有人。江山無寸尺之復也。噫。 \\n 三無 \\n 唐明皇天生知音。故一時臣下。多有精律呂者。如黃幡綽亦能之。嘗見羯鼓錄內載其曲。至德宗時。往往亦多能人。杜鴻漸帥西川。每于暇日。與僚從宴觴驛樓。命家僮作樂。或致西山諸鳥齊鳴。或致山羊俯仰。如鼓節奏。宋沇為太常。待漏光定寺。聞塔上風鈴而知姑洗編鍾。取置僧堂。令太常作樂而聲應。又侍帝觀樂。指琵琶者曰大逆。指主笙者曰魂遊廬墓。已而按之。一已逆父至縊。一過數日而卒。嗚呼。今之太常。果誰能哉。若閩人李文利。雜著《元聲》一書。恐亦踵劉恕《外紀》、長孫無忌《隋志》、《李氏春秋》之故迹歟。不然。依其所著而作樂。果能致百獸率舞之事歟。是何太常之不從也。今日可謂無樂矣。古人左史紀言。右史紀事。宮中又有起居注。善惡直書。故後世讀之。如親見者也。今史官雖設而不使日錄。一朝宴駕。則取諸司奏牘而以年月編次。且不全也。復收拾於四方。名目而已。且愛惡竄改。于二三大臣三品以上。方得立傳。但紀歷官而已。是可以得其實乎。今日是無史矣。夫兵貴精不貴多。今天下之兵不下百萬。京師二十萬有餘。可謂足矣。然一方有警。即調京軍。大同、榆林。每每殺戮大臣。專事姑息。較古人以數千而摧敵。提數萬而所向無前者。大不侔也。今日可謂無兵矣。偶因言樂。而併此二事論之。 \\n 開漕河 \\n 洪武二十四年。河決。會通河遂淤。自濟寧至臨清。舟楫不通。凡軍需錢糧之輸北者。悉運至德州。始入衞河。永樂初。濟寧州同知潘叔正建言。欲開此河以濟濟寧州往北旱站。未嘗為漕運也。後阿城宋尚書禮。因潘言之引端。遂上疏欲疏鑿此地。復導山東諸泉。匯于南旺三湖。【即古大野之地。】永樂十年。公又復上河運之疏。十二年。遂罷海運。而平江伯陳瑄。亦疏鑿淮揚一帶。自此南北達會通矣。可謂天地間大功。國家大利。無窮之大業也。然而論功當以宋公第一。後以微過。朝廷見疏。故西涯諸公。常有詩弔焉。正德間。始建祠于分水龍王廟側。即宋公用鄉民白老人之謀。于此築閘處也。今人只傳平江伯之功。而不知宋公之始開。故揭之稿。【詳見王端毅公《濬河通誌》。】 \\n 徐劉先知 \\n 國初。金華劉日新。推太祖之命。當為帝王。後登極。召之與官。對曰。不願。問。欲富乎。亦曰。不願。第欲求一符以遊天下。太祖遂寫詩于手扇曰。有一老古叟。胸中羅星斗。許朕作君王。果應仙人口。賜官官不願。賜金金不受。持此一握扇。天下橫行走。遊數年。回語妻曰。復命當死京師。妻留使勿行。曰。數也。遂往南都。因講藍玉之命。曰。當封也。但封後某日有大難。果是日因謀逆被擒。連及日新。以其推知故也。上問汝知己命乎。對以盡今日。遂殺之。又徐天明。不知何籍。洪武間。因奏國家災祥之數。太祖曰。汝知自乎。對曰。臣死于緋衣小兒之手。帝即故令一老千戶押出斬之。斬後。方知千戶之名裴嬰。乃非衣小兒矣。皆可謂神也。 \\n  \\n 　"}
{"章节": "卷十四 國事類", "正文": "　 \\n 卷十四　國事類 \\n 　 \\n 本朝科場 \\n 本朝科場。自洪武三年第一場經義一篇。限五百字。四書義一篇。限三百字。第二場禮樂論。限三百字。逮至第三場。時務策一道。務直述。不尚文藻。一千字以上。三場之後。騎。觀其馳驟便捷。射。觀其中數多寡。書。觀其筆畫端楷。律。觀其講解詳審。此鄉試、會試之式也。殿試亦止策一篇。卻是時務。其時取士。各省四十名。廣西二十名。南直隸一百名。不知何年定以今格。然而刊試錄亦尚與今不同。前後序文有三四篇者。經義一題。或刊二文者。永樂十年。錄有減場五篇者。亦中魁選。又殿試一二甲選部屬。三甲選縣佐。今則皆異於前矣。 \\n 初起義兵功臣 \\n 《續綱目》所載。從我太祖初起義兵渡江者十人。中山王徐達、鄭國公馮國用、平章政事邵榮、信國公湯和、鄂國公常遇春、衞國公鄧愈、長興侯耿君用、楚國公廖永安、文臣太師李善長、參議毛廣。方渡江而附者一人。虢國公俞通海。外甥一人。曹國公李文忠。義子一人。西平侯沐英。 \\n 太廟配享功臣 \\n 中山王徐達、開平王常遇春、岐陽王李文忠、寧和王鄧愈、東甌王湯和、黔寧王沐英。右六公。洪武初追封賜諡。虢國公俞通海、蔡國公張德勝、越國公胡大海、梁國公趙德勝、泗國公耿再成、永義侯桑世傑。右六公。洪武末復追封賜諡。皆配享太祖者也。河間王張玉、東平王朱能、寧國公王真、少師姚廣孝、已上四公。永樂初追封賜諡。皆配享成祖者也。 \\n 土地 \\n 太祖常微行。遇一監生。同飲於酒家。奈坐已滿。回觀惟有土神之几。太祖遂移神於地曰。且讓我。因對飲。問生曰。何處人。生曰。重慶。帝因出對曰。千里為重。重水重山重慶府。生對。一人成大。大邦大國大明君。帝甚喜。散後。酒主復移土神上坐。是夜夢神曰。皇帝命我不可上坐。方疑之。則聞朝廷召昨日飲酒監生與官矣。然後知太祖焉。故今天下土地。多坐於下。 \\n 南北卷 \\n 國初會試。多中南人。故名臣多出南人。觀建文死節之士可知矣。《餘冬序錄》以為洪武元年定南、北、中三色卷以取士。恐不然也。予見《三朝聖諭錄》載。仁宗時。楊文貞公奏分南北卷。及蹇義等議定各處額數。議上。宮車宴駕。宣宗行之。 \\n 南都二墓 \\n 京師城中不許有墓。雖古者發之。太祖一日微行。至朝天宮前。見一婦人大笑。問。何為也。曰。吾夫為國死。為忠臣。吾子為父死。為孝子。天下婦人好夫好子。無出我右。故笑之。太祖曰。汝夫在何所。婦人以手指之。此去數十步。遂不見。明日。太祖命有司往視之。惟草木森翳而已。掘地數尺。有誌。乃晉卞壼之墓。遂命掩之。孝陵城西門內。有吳孫權墓。築城者奏欲去之。詔曰。孫權亦好漢子。留為門主。遂止。 \\n 黃（王□）?? \\n 憲宗皇帝在東宮。景皇帝有子曰見濟。奸臣黃（王□）具奏。請立為皇太子。上大悅。命禮部會多官議。學士陳循力主之。將復本署名。吏部尚書王翱有難色。不得已。亦署本。上如所請。於是出憲宗就沂邸。大臣皆進官受賞。翱得所賜元寶。頓足嘆曰。此朝廷何等大事。乃出一蠻夷也。【乾隆本作「乃復以利自污耶」】【按黃（王□）為廣西思明府土官之弟。故王翱稱之為蠻夷】吾儔愧死也。【『儔』乾隆本作『儕』。『也』乾隆本作『矣』。據明本改】時景泰二年五月八日之事。英宗復辟。憲宗復正位東宮。（王□）已死。發棺梟首。【詳載廣西省志。】夫景皇帝病不可起。奏請早建元良。後又請復東宮。即憲宗也。故程學士敏政序文云。少保嘗奏立之。《文刺史漫抄》亦曰。後憲宗見有請立章疏。遂復于官。并官其子。但以易太子、錮南宮為于公之罪。理宜誅之。殊不知易太子乃黃（王□）之發。眾官迫於景帝。而何文淵首出天佑下民作之君、父有天下傳之子之詔語。于公亦難於言矣。南宮之錮。又豈當時不出於帝。出於少保。況英宗未回時。亦自言得回處閒足矣。既回。而揖遜讓位久之。然後英宗退處南宮。豈國有二君理耶。又曰。當時實欲迎襄王。殊不觀迎襄之意。自是王文。【見前。】又曰。于之死。非徐害之。不觀英宗猶豫良久曰。于謙曾有功。眾相顧未對。有貞前曰。若不置謙等於死地。今日之事為無名。則此一言而公遂遇害。果非徐耶。又曰。迎復出自張石夫。文刺史亦蘇人也。何不見《蘇林小記》耶。嗚呼。私心一萌。欲掩人過。遂致顛倒是非。使天下彰彰者。猶將隻手掩護。多見其不知量也。予著黃（王□）之事。并辯《漫抄》亂言。黃乃廣西思明府土官之弟。都指揮使也。因坐死罪。故為此舉。遂得釋復官。 \\n 石亨姦黨 \\n 英宗皇帝光復寶位。改元天順。武清侯石亨等誣大學士王文、大司馬于謙等迎代之罪。都給事中王鎮等亦皆吠形。至有誓不同朝之語。而精功不傳。余得其彈文。備錄於冊。所以著小人同惡之罪。亦若《道命錄》之傳也。刑科等科都給事中王鎮等謹奏。為奸臣謀為不軌等事。嘗謂背主負恩者。人臣之首惡。大逆不道者。王法所必誅。猶典甚明。常刑罔赦。切照犯人王文、于謙。俱以小人濫膺重任。一以不學無術之庸才而司台輔。貌實陋而心實險。一以舞文弄法之小智而與兵權。言實清而行實濁。不思保乂王家。卻乃肆為奸宄。交結權宦。挾天子以令羣臣。樹立黨私。引兇邪以充庶位。內則太監王誠、舒良、張永、王勤等為之腹心。外則內閤陳循、江淵、蕭鎡、商輅等同其黨惡。附和黃王?之邪議。易立儲君。逢迎人主之非心。廢黜汪后。公攘名器。酬平時賄賂之私。強立刑誅。鉗當代言官之口。臺諫多為之鷹犬。忠義咸畏其擠排。數年以來。內外顯官。皆出其門。奔競成風。諂諛充位。君子無以安其位而行其道。小人得以遂其志而售其奸。遂使天下之人。但知有王文而不知有人主。但知有于謙而不知有朝廷。忠良解體。義士痛心。流毒生靈。貽殃兆庶。至於咎徵屢見。搆巧辭以粉飾太平。災異迭臻。獻諂言以熒惑聖聽。誠國家之巨蠹。一代之奸雄。乃者景泰皇帝不豫。連日不能視朝。豈意王文、于謙、舒良、王誠等。不顧宗社之重。惟務身家之謀。陰結異圖。包藏凶禍。欲召外藩繼位。紊亂宗枝。事雖傳聞。信實顯著。人心洶湧。中外危疑。仰荷皇上俯從羣臣之請。入定大難。禍機未發。元惡就擒。安宗社于幾危。成國家于再造。臣民欣忭。日月增光。萬萬年太平之福。實基于此矣。臣等切聞春秋之法。治奸惡毋分于存歿。誅亂臣必嚴其黨與。且如王文之黨。固非一人。而少卿古鏞。參議丁澄為甚。于謙之黨。亦非一人。而侍郎項文曜、都御史蔣琳為首。又如尚書俞士悅。邪妄深為。慘酷殘忍。侍郎王偉。雖有小才。貪淫狡詐。不行罷黜。安示將來。況當撥亂反正之時。命德討罪之日。伏望皇上奮乾綱之勇。昭日月之明。乞將王文、于謙、王誠、舒良等。明正典刑。榜示天下。其陳循等并奸惡古鏞等。誅其一二。以示至公。餘則屏之遠方。終身不錄。庶得亂臣賊子。無以效其尤。義士仁人。得以伸其氣。宗社幸甚。生民幸甚。臣等職居言路。與此奸黨誓不同朝。昧死上言。伏乞聖斷。謹具奏聞。此正月十九日也。嗚呼冤哉。 \\n 散粥施藥 \\n 嘉靖二十年起。朝廷每歲一月。日散粥米二百石。丸藥六千囊。粥則人給一杓。可三五口供也。藥則衣金者百丸。并符篆湯方各一紙。銀五分。銅【『銅』字據明本補】錢十五文。共貯綾錦。計價三錢。惠下之心甚矣。 \\n 本朝內官忠能 \\n 洪武間。雲奇。南粵人。守西華門。知丞相胡惟庸謀逆。冀其因隙以發。未幾。胡誑上所居井湧醴泉。邀上觀之。車駕當西出。公聞。慮上及禍。奔衝蹕道。勒馬啣以言。氣喘舌鴃。不能達。上怒不敬。左右撾搥亂下。公垂死。忍痛指賊第。上悟。遂命左右回駕。登城。近胡第而觀之。見其內伏壯士于屏帷間數匝。亟還。則罪人就縛。時召公。則息絕矣。遂贈官。賜葬地于鍾山之西。至今春秋祭焉。又沐敬。建文朝太監。從永樂征北。逾月不與虜遇。人馬困頓。上猶未已也。敬諫再四。上詈之曰。反蠻敢爾。敬仰視曰。固不知誰是反蠻。上怒。命曳斬之。顏色不動。上曰。我家養人皆若人。豈不有益。釋之。又阮安。交趾人。清介善謀。尤長于工作之事。北京城池、九門、兩宮、三殿、五府、六部及塞楊村驛諸河。凡語諸役。一受成筭而已。後為治張秋河道卒。平生賜予。悉上之。又金英。不知何許人。正統己巳。虜【乾隆本改作『夷』】騎薄都城。廷議有欲南遷者。英大言曰。死則君臣一處死。爾敢有遷都為言者。上命必誅之。眾心稍定。惜不知英始終也。天順間。東宮典璽局郎覃吉。廣西人。讀書識大體。憲宗賞賜東宮五莊。吉吿不當受。曰。天下山河。皆主所有。何以莊為。徒為左右利而已。東宮嘗念《高里經》。吉至殿下。駭曰。老伴來矣。即以《孝經》自攜。吉跪曰。得無念經乎。曰。否。吾纔讀《孝經》。見畏如此。懷恩。不知何許人。成化間。御史林俊劾季曉。詔下獄。且不測。恩叩頭。極言救解。上大怒曰。汝與林俊合謀訕我。不然。彼何知宮中事。以硯擲之。不中。復撲以筆。脫帽俯伏不起。上命扶出。至東華門。遇鎮撫。曰。若等諂梁芳傾俊。俊死。若等不得獨生。章瑾以寶石得幸。上命其傳旨進錦衣鎮撫。恩曰。鎮撫掌天下獄。極武臣之美選也。奈何以小人得之。不肯傳。上曰。汝違我。對曰。非敢違命。恐遭法也。都御史王公恕屢上疏切直。恩每陰扶之。免禍。弘治初。大開言路。言官指內臣為刀鋸之餘。太監覃昌等大怒。恩曰。彼言是也。吾等本刑餘之人。何為怒【明本『為怒』作『怒為』】之也。又常隨何鼎。餘杭人。性儉。素好讀書。冬夏衣服。止是數襲。弘治間。目見張后兄弟出入宮中。心甚忿之。以為祖宗法度。不許外人到此。一日。孝宗與張飲。偶起如廁。除御冠於執事者。張戲之。又帶酒污宮人。鼎遂持瓜候宮門擊之。賴太監李廣傳露得脫。明日上疏。隨被張后杖死海子。時翰林某有詩曰。外戚擅權天下有。內臣抗疏古今無。道合比干惟異世。心於巷伯卻同符之句。又蕭敬。閩人。知累朝制度。而且勤學善書。弘治間當國。甚慊時宜。正德間。內臣用事。蕭不與其黨。以至景泰間。興安剛直。亦俱可取。 \\n 土木之敗 \\n 正統間。自宦官王振專權。上下受害。災異迭見。丁卯、戊辰年。浙江紹興。山移地動。白毛遍生。陝西二處山崩。一處有聲叫。三日移數里。皆不敢詳奏。又黃河改流東向。渰沒千家。南京之殿。一火而盡。是夜大雨。明日殿基生荊棘。高尺餘。方始下詔。則四方盜起矣。至己巳七月八日以後。胡虜入寇之報。一日數次。振乃不與人謀。而遂挾天子親征。九卿科道上章留之。不從。連夜傳旨駕出。總兵官以下亦弗預知。軍士俱無備。文武大臣匆匆隨焉。初至龍虎臺札營。一鼓即虛驚。眾以為不祥。明日。過居庸關。建牙。梟來集上。人心愈疑。又明日。過懷來。又二日。過宣府。日去一日。非風即雨。聲息愈急。人情洶洶。大臣七奏班師。皆不報。亦王振主之也。時虜逼近。遣成國公率五萬兵迎之。奈公有勇無謀。冒入鷂兒嶺。寇則兩翼夾攻。殺之殆盡。時方移營土木。近水草也。蓋此山舊有泉。流入渾河。未嘗乾澀。至此適涸。軍士二日無水。掘地至二丈不得。寇見不行。亦退圍。我軍因擡營南就渾河。行未三里。寇見之。遂羣譟而衝。我軍顛頓。無一人執戈。相與枕藉。任胡騎蹴踏之矣。由是車駕蒙塵。太師英國公。兵部鄺尚書。竟不知死所也。蓋北虜臨敵。必待人動而後來衝。使我師堅壁。未必如此速。奈何天絕其水耶。幸而胡虜貪利。不專於殺。【以上八字。據明本補】二十餘萬人。傷者半而死者三之一。騾馬衣甲器械。盡為胡所得。豈偶然耶。時八月十五日。 \\n 平頭巾網巾 \\n 今里老所戴黑漆方巾。乃楊維禎入見太祖時所戴。上問曰。此巾何名。對曰。此四方平定巾也。遂頒式天下。太祖一日微行。至神樂觀。有道士於燈下結網巾。問曰。此何物也。對曰。網巾。用以裹頭。則萬髮俱齊。明日。有旨召道士。命為道官。取巾十三頂頒於天下。使人無貴賤皆裹之也。至今二物永為定制。前世之所無。 \\n 二衛 \\n 太祖國初時。立君子、舍人二衞。君子衞居文官子弟。舍人衞居武官子弟。以宣使李謙安子中領焉。晝則侍從。夜則直宿。以為心腹。登極後。總兵官家眷俱要京中居住。謂同享富貴。二者雖若寵之。實防之也。 \\n 國初狀元 \\n 國家洪武元年乃戊申。以辰戌丑未論為殿試。則當在庚戌是也。故蘇州《錢氏世譜》。庚戌安大全為狀元。《姑蘇誌》又以為金璹。殊不知當時求才之急。一年二三開科也。如乙丑之榜。吾杭花倫。又有丁顯。是春秋二次矣。且或每年或間一年。亦不可知。《登科錄》以為自四年始。則為辛亥。而非子午卯酉之期。是國初不可以今日論也。洪武丁丑。福州人陳（安阝）知天文。傳臚之日。私語同輩曰。今歲狀元必不利。唱名乃（安阝）。太祖以其榜中皆南人。誅考官劉三吾等并（安阝）。後復別取。乃北人韓克忠為首。楊升庵在本朝極博者。亦以韓為辛未。與許觀一年而二狀元。且不知陳事。蓋世遠難知故耳。 \\n  \\n 　"}
{"章节": "卷十五 義理類", "正文": "　 \\n 卷十五　義理類 \\n 　 \\n 晉史列女傳未當 \\n 唐太宗英明之主而有慙德。故修《晉史》雖出於臣下。夫豈不一過目哉。其《列女傳》中。所收不過三十。而無中閨之禮者四人焉。餘或識明才贍。不過一事一藝之美。雖陶侃、周顗之母。可稱曰賢而已。謂之曰烈。可乎。王渾妻鍾琰。已載之於後。實可恥之甚。王凝之妻謝道韞。每不樂夫。致謝安責以何恨之言。且聞叔與客談不勝。則遣婢白之。欲為小郎解圍。後雖為夫報讎被擄。又不聞其死節。諸豈婦人事耶。竇滔妻蘇若蘭。因夫取妾。妬忌特甚。夫怒棄之。則織錦迴文以感動之。文雖奇妙。又豈女人之德耶。至於李玄盛之后尹氏。乃再醮之婦。亦取入列女。吾則不知何謂也。 \\n 喪天真 \\n 予友劉知縣敬宗。一日敝衣草履獨行。遇諸塗。予戲曰。衣者身之章。毋乃褻乎。劉曰。子不知予當官時。有不可對妻言者。此豈謂之無恥耶。汝真林下之人而任天真也。予不覺悚然。敬其言之誠。自以言之不及耳。後見《乖崖集》有詩寄陳摶曰。世人大抵重官榮。見我西歸夾路迎。應被華山高士笑。天真喪盡得浮名。因憶張詠尚爾如此。益高劉言之不欺。嗚呼。仕路喪天真。從來可知也。其不喪者幾人哉。 \\n 兄弟異性 \\n 諸葛亮弟兄各仕一國。亮與瑾共族。而誕又遠矣。況當鼎立之時。自足立業。非若文文山之弟文壁。【號文溪。】既同胞而同仕於宋。【為惠州知州。】壁一旦降元。曾不思兄何所為。而我立於其朝可乎。有譏之者曰。江南見說好溪山。兄也難時弟也難。可惜梅花各心事。南枝向煖北枝寒。以為詩史。予以此詩亦未得也。夫人視文山死節似難。而不知彼視之易耳。弟乃無恥。不知忠義而苟生。又何難哉。不知者以壁與文山乃再從。予見文山寄壁之詩曰。親喪君所盡。猶子是吾兒。故後文陞【壁子也】史繫文山之子也。若張世傑。乃范陽人。張弘範。易州人。金將張柔之子也。但世傑曾從柔戍。《墨談》以為弟兄。誤矣。果如文山同胞。則兄難弟難之句。其於?山之時庶幾也。 \\n 趙松雪不知大頭腦 \\n 趙松雪有十高之稱。惜乎失身仕元。每每因畫為詩人所譏。至於往事已非那可說。且將忠直報皇元。此元世祖命松雪作諷留夢炎者。今亦為人譏子昂。誤矣。予但曰。此二句即唐太宗之評魏武。乃所以自狀之說。昨觀其《逸民古詩》三章。則好德之心未忘也。《谿上之詩》曰。錦纜牙檣非昨夢。鳳簫龍管是誰家。其自傷感亦甚矣。先正有言。人要知大頭腦處。悲夫。 \\n 順帝始末 \\n 順帝乃宋恭帝所生。元明宗取為養子。【事詳《宋遺民錄》末卷。】既立為帝。幽徙文宗之后。放殺文宗之子。自文后不立己子而立順帝。則順帝所為。可謂逆天不仁。罪不容誅矣。然而復宋之仇。絕元之統。冥移暗奪。世主沙漠。昌大趙脈。天報宋家。亦何厚耶。至於失國。君雖不明。史氏有言。風憲為不捕之貓。將帥乃反噬之犬。是亦天之所以陰使也。殂於應昌。荒猝以西江寺梁為棺。隨為我國家岐陽王所襲。此則報於文宗之后也。自后妃以及金寶器物。無所不獲。獨太子愛猷識理達臘走脫。亦天之不絕宋也。我太祖以其知天命而諡之為順。彼胡自諡為惠宗云 \\n 羲之子昂 \\n 余嘗觀羲之《諫殷浩北伐書》。喜其事理通暢。深中當時之弊。勸其輯和朝廷。又見明識遠略。又嘗見趙子昂論至元鈔法與說徹里論桑哥罪惡。亦深中事宜。而忠謀不淺。一則朝廷不能大用。留心翰墨。一則累於翰墨。而年老遂已。羲之豈可以清談者目哉。子昂豈可以書畫者例哉。是皆以其小而掩其大耳。故宋（木巳）嘗曰。世獨以善書稱之。何待羲之之淺也。又以山陰書扇事為圖。尤可笑也。楊載稱子昂曰。知其書畫者。不知其文章。知其文章者。不知經濟之學。詎不信夫。惜子昂第失其大節耳。 \\n 邪正天賦非至親可移 \\n 夫人莫不欲其族屬貴盛。又莫不欲族屬之為天子也。宋王安石引用小人以作新法。而弟安國力非之。韓絳附會安石。制置三司條例以得宰相。而弟維力爭之。曾布當元符、靖國之時。陰禍善類。而弟肇移書力勸之。此皆以弟諫兄。又何說耶。唐朱全忠既已滅唐。其兄全昱厲聲曰。朱三。汝本碭山一民。從黃巢為盜。天子用汝為四鎮節度。富貴極矣。奈何一旦滅唐家三百年社稷。他日得無滅吾族乎。司馬昭初弒高貴鄉公。其叔司馬孚枕帝之屍。慟哭曰。殺陛下者。臣之罪也。武帝受禪。孚則不肯就道。執陳留王之手。欷歔流涕曰。臣死之日。大魏之純臣。臨終遺命。亦自謂有魏貞士。嗚呼。前之數人。以弟諫兄。可謂邪正不類矣。後之朱全昱、司馬孚。弟姪為帝。己為皇族。富貴人孰不願者。反能仗義大言。引過自責。其視助惡不忠者何如。此性之所以天賦。非學問能使之然也。故雖骨肉不倫耳。 \\n 蛇報 \\n 世傳方正學之祖葬時。其父夜夢老人吿曰。吾族久居於此。幸待遷而發土。明日。掘土得蛇窟。而蛇不可數計。一時盡捶死焉。時正學之母有姙。見有黑氣一道入座。其後正學先生之滅族。以為蛇托生而報之耳。又言先生之舌似蛇。尤可笑也。昨見《江湖記聞》云。吳玠帥蜀時。以殺金坪叢茂。恐奸寇匿中。將焚時。忽老嫗攜子轅門吿曰。聞制置將焚山。此軍令也。不敢阻。但母子久居。願少從容遷去。否則亦必滅爾族。吳叱之。竟焚。明日巖下死大小蛇各一。然火焰時。中見黑氣一陣從東南去。適制置子婦正產。產即曦也。予意方之傳言。或即吳之事也。否則何其傳之相似耶。或殺蛇事有。而黑氣之說無也。且許旌陽為誅蟒而得仙。正學之父為殺蛇而得正學。是報之善也。況先生一死。令名千古。誅夷一節。反以為蛇之報耶。又當時齊、黃輩之誅夷。抑又何為之而報之耶。此必好異小說家或佛氏之徒。故為是言以愚民耳。豈理也哉。若吳曦為逆而族。以為蛇報。此或一道也。 \\n 四雪 \\n 楊國忠嘗以沉香為閣。檀香為欄檻。麝香和泥為壁。至牡丹開時。登閣以賞。謂之四香閣。王介甫嘗謂。梨花一枝春帶雨。桃花亂落如紅雨。院落深沉杏花雨。珠簾暮捲西山雨。謂之四雨詩也。予又以楊之四香。乃三真而一假。借花之香也。王之四雨。既借於花。孰不可者。惟紅雨似實。於珠簾又出於花之外也。如李白之梨花白雪香。元穆之落梅香雪浣蒼苔。東坡之臥海棠。泥污臙脂雪。楊廷秀之木犀。雪花四出剪鵝黃。是皆真以花為雪。而雪且各色也。園林中植此四花。以四雪取名為亭。可謂清標之至。陋楊之香而過王之四雨矣。 \\n 命 \\n 夫貴賤壽夭。固命矣。聞沈石田周與同郡盧知縣鍾。年月日時皆同。而仕隱不同。意者沈雖無官。而清名勝之矣。吾杭吳參議鼎。與徐憲副之子應祥。亦同年月日時。吳既貴而子亦中舉。徐於二者不獨皆無。亦未見其有勝者。意又或時刻前後之不倫也。第於每會試三四百名進士。未嘗有一人同者。豈天下之廣。讀書者之多。更無可同者乎。是命真不足信也。不足信則顯顯推而驗之者又何歟。前定之數又何歟。噫。此造化之妙。不可徧測。比比而測焉。非造化矣。推而極之。造化亦莫得而自知。聖人所以罕言也。 \\n 陳子桱 \\n 元四明陳子桱作《通鑑續編》。書宋太祖廢周主為鄭王。【舊書匡胤奉周主為鄭王。】雷忽震几。子桱厲聲曰。老天便打折陳桱之臂。亦不換矣。翼日。又夢至一殿中。有衣黃如王者起坐。謂子桱曰。朕何負卿。乃云朕為篡耶。子桱心知為宋祖。對曰。陛下欲臣死即死。史貴直筆也。後陳為我太祖所戮。人以為報。予以太祖戮之。非報於廢字也。報於元字也。夫臣之逐君。非廢而何。雷聲之震。偶相值耳。苟有是夢。宋祖亦自知愧。又何能假太祖之手而戮之耶。然則唐太宗之托夢溫公。又何曾有所處耶。且《續編》末論宋亡。而借邵子皇帝王伯之數。為元會運世之說。以謂大元混一。揭宋之土地而歸職方。國號曰元。年號曰元。豈非世復為元之數乎。夫經世之元。十二會之名也。胡元之元。取大哉乾元之義。今以宋為末世。元為皇初。謂冬復為春。世復為元。諂諛張大。謬妄牽合。謂之直筆可乎。不知中華夷狄之道。得罪名教何如哉。太祖驅胡而清華。【以上二十二字乾隆本缺。據明本補】政其所以當誅也。 \\n 推背圖 \\n 推背圖。傳唐李淳風作也。予嘗於萬都憲五溪處見之。杳難明驗。因而吿曰。記憶宋禁讖書。犯者日眾。藝祖特以此書紊其次而雜書之。傳數百本於人間。使傳者懵其先後。不復可驗。遂為棄之。此或是歟。五溪曰。得矣。可以吿同類不觀可也。 \\n 山水真假 \\n 予嘗笑人見好畫。曰。逼真山水。及見真山水。曰。儼然一幅畫也。是不知孰真而孰偽耶。昨讀杜詩《題蜀道畫圖》。有曰。華夷山不斷。吳蜀水相通。是又以畫為真矣。又讀曾吉父詩云。斷崖韋偃樹。小雨郭熙山。豈非又以真者為畫乎。據此。古今胥可笑也。 \\n 織屨 \\n 《韓非子》云。魯人身善織屨。妻善織縞。而欲徙於越。或謂之曰。子必窮矣。魯人曰。何也。曰。屨為履之也。而越人跣行。縞為冠之也。而越人被髮。以子之所長。游於不用之國。欲使無窮。其可得乎。予以此即齊王好竽而抱瑟於王門。顏駟遇三帝而非其所尚。所謂鄧林之木。植於培塿之丘。則悖矣。荊山之璞。產於瓦礫之場。則非矣。士之不遇。豈非命歟。 \\n 君臣難全 \\n 宋高宗時。可謂有臣無君。此中原之不可復也。金世宗時。可謂有君無臣。此治功之不能成也。觀於全史可知。 \\n 人中 \\n 人居天地之中。天氣通於鼻。地氣通於口。天食【音事】人以五氣。鼻受之。地食【音事】人以五味。口受之。此穴居中。故云。若曰人有九竅。自人中而上皆雙。自人中而下皆單。故云。此則可名為竅中矣。 \\n 人神尻神 \\n 人神逐日流行於四肢百骸。而獨不在耳目者。蓋耳目以司視聽。神明出入之所也。故不係於眾人。頭法天。足法地。尻者。尾骶也。居脊骨之窮。任一身之重。而當百骸之中。法乎人者。所以獨取此。 \\n 人身陰陽 \\n 陽之數。一三五七九。是有首而無尾也。陰數。二四六八十。是有尾而無首也。故人身陽會於首而不至足。陰會於足而不至首也。 \\n 雪血色 \\n 雪者。雨水之凝結之成形。則從金矣。是生氣盛而見。毋乃反本也。故雪色白。血為陰而屬水。坎之體。陽也。氣動而血行。陰乘陽矣。故色赤。去體久而黑。亦反本之義也。 \\n 手足心 \\n 人之手心。通心氣。包絡經。心屬火。火性動也。故抓之應心而悅。不痒也。人之足心。湧泉穴。通腎氣。腎屬水。水性靜也。故抓之心畏懼而怕痒也。 \\n 師生爭名 \\n 語林云。馬融筭渾天。不合。召鄭玄。令一筭便決。及玄業成辭歸。融心忌焉。玄亦疑有追者。乃坐橋下。據屐在水上。融果令人追之。既而吿左右曰。玄在土下、水上、據木。此必死矣。遂罷追。予嘗歎其師於弟子。何忌才如此。馬融又安得為大儒耶。因思世傳張長史學吳畫不成而為草書。顏魯公學張草不成而為真書。世豈知其然哉。此為弟子忌師故也。夫二子才氣既與師等。則功雖與齊。名必在下。故欲別成一藝以自名。嗚呼。世不古也。自非大聖賢。孰無爭忌之弊哉。 \\n 二琰不當入列女傳 \\n 蔡琰。邕女也。初適衞仲道。為胡騎所獲。在胡生二子。曹操贖歸。再嫁都尉董祀。不特再醮而已也。雖天生知音。能辯琴絃之斷。善書能文。不忘父書之遺。何係於四德哉。所謂大本已失。鍾琰。繇孫也。適王渾。生濟。渾嘗與之同坐。濟過庭而渾曰。生子如此足慰矣。琰笑曰。若使新婦得配參軍。生子不翅如此。參軍。渾弟淪也。琰心欲淪。何其淫也。不滿於夫可知矣。雖聰慧弘雅。能文有識。婦人何貴於此哉。二琰收入《列女傳》。是故顯其醜也。 \\n 鬚髮 \\n 人之鬚髮。血之餘也。各有所屬。髮乃太陽之毛也。太陽屬心火。火炎上。故上生。眉乃少陽之毛。少陽屬肝木。木多傍枝。故側生。鬚乃陽明之毛。陽明屬腎水。水流下。故下生。少年而黑者。血色黑。中則變白者。白。氣色也。老盡白者。血耗而氣存之時矣。 \\n 胎卵生物 \\n 凡禽卵生。卵繫於背。此本乎天者親上。故能飛。凡獸胎生。胎則在腹。此本乎地者親下。故走耳。 \\n 道家五炁 \\n 道家有東方九炁木德星君、西方七炁金德星君、南方三炁火德星君、北方五炁水德星君、中央一炁土德星君。此庚子數也。以納音五行之子。就天干上數起。遇庚字在第幾。即其位也。如壬子木自壬數。遇庚第九。故東方九炁也。甲子金自甲數。遇庚第七。故西方七炁也。戊子火自戊數。遇庚第三。故南方三炁也。丙子水自丙數。遇庚第五。故北方五炁也。庚子土就得第一。故中央一炁也。庚乃金。金為受炁之始。故五方之炁以數加焉。 \\n 世道 \\n 富貴易溺。道義難行。近惟科目取人。舉業日盛。而經學淺也。人心尤入於利。故賄賂公行而禮幣無。誌銘太甚而史書非。諂諛日盛而風俗薄。在上者好古矯俗不能保其位。在下者特立操行不能存其身。真欲痛哭流涕也。王文憲公詩云。後世求才術最疏。三年三日決榮枯。噫。欲復古治。尚漢取士可也。 \\n 人物生 \\n 《大戴禮》以物得生數。故鼠孕一月、貓二月、狗三月、猪四月。猿五月生也。人得成數。故十月生也。牛馬雖十二月。象三年。亦在生數論。與《淮南》所載主日主辰穿鑿之說。似差勝之。予又以為鹿乃六月。而虎七月生者。抑豈生數也耶。道理難窮。此聖人常示人當然。而不示人所以然也。 \\n 惡俗 \\n 舊聞溫州樂清近海丐戶。多有弟兄合取一妻。以其易於養贍也。弘治間。為上司治以大罪而絕。近聞湖廣邊方。多有子方十餘歲。即為娶年長之妻。其父先與婦合。生子則以為孫也。故每每父年二十時。有子已十餘歲矣。予意此皆山海島夷之俗。由胡元以來未變也。【以上一十八字乾隆本缺。據明本補】為撫巡有司者。奏以大罪。嚴禁其俗方可。 \\n 金生水 \\n 五行之生。惟金生水為難明。蓋五金何能生水。殊不知金為氣母。在天為星。在地為石。星為氣之精。石為氣之形。水生於氣之聚也。天地之氣交。則石生雲而星降雨矣。故有雨之夜。星不見焉。又按《天文志》。以星動搖而為風雨之候。石津潤而為雨水之應。此非金生水而氣化之義歟。五行以氣為主。是以五行之序。以金為首也。 \\n 草木綠色 \\n 予嘗見畫者以青黃之色和而成綠。然後知木色本青。今草木俱綠者。草木因出於土。則生養混融而綠矣。 \\n 十八重地獄 \\n 《龍舒經》云。眼所見之處、耳所聞之處、鼻所嗅之處、舌所味之處、身所觸之處、意所思之處。謂之六根界。色聲香味觸法所在。謂之六塵界。眼識色處謂之眼識界、耳聞聲處謂之耳識界、并鼻識界、舌識界、身識界、意識界。謂之六識界。總謂之十八界。夫十八界。即十八重也。佛氏以即心是佛。妄行為業。皆目前者也。今六根、六塵、六識不得其所。即地獄耳。世所謂十八重地獄者。非此而何。若以為真有。若另有他說。恐皆非也。六根、六塵、六入識界。又解見《楞嚴經》。 \\n 傷寒傳足不傳手 \\n 嘗言傷寒傳足不傳手。予思人身血氣。晝夜循環。豈有止行足而不行手者。況風寒之中人。先入榮衞。及見有解者曰。足。三陰三陽。其行於身也長。故受邪多。手。三陰三陽。其行於身也短。故受邪少。是以傳足不傳手也。又觀此事難知曰。傷寒五日後。漸變神昏。十日如醉人。此熱傳手。少陰心經。心尤疑之。及後讀《瑣言》曰。傷寒者。乃冬時感寒即病之名也。冬乃坎水用事。其氣嚴寒凜冽。水冰地凍。在時則足。太陽少陰。正司其令。觸冒之者。則二經受病。其次則足。少陽厥陰。繼冬而司春令。而亦受傷。何也。蓋風木之令。起於大寒節。正當十二月中。至春分後方行溫令。故風寒亦能傷之。手之六經。主於夏秋。故不傷之。然後痛快明白。此節菴所以為醫傷寒之師。而有的本諸書之妙也。 \\n 夢 \\n 諸書論夢。惟李太白《潛書》。謂為魂遊心溺乃當。蓋魂乃陽氣也。主於情而動於外。故人日用。因物以遷。夜而寐焉。魂觸於物。因想者因而形矣。盍觀其老而夢也。所歷皆少壯之事。豈非魂為少陽之氣也哉。若曰人之神也。神為一身之主宰。出即人死。故曰屍解而神遊。若《列子》謂神遇。指在內者言。如夢、寒、渴是也。 \\n 誌狀不備 \\n 胡文定之作《龜山誌銘》。不載高麗王問龜山先生在何處之言。勉齋為文公之狀。不載金人問朱先生安在之語。豈蠻夷不足為輕重哉。抑二先生之尊敬不在於一時哉。又伊川作明道行狀。不言受學於濂溪。此豈非傳道之大。不必書耶。抑又以乃兄不當在弟子列耶。端不可測三公之意。 \\n 人名不同 \\n 《雉朝飛》。《樂府解題》、《古今註》俱曰。齊沐犢子作也。別書又稱牧犢子寒食之事。《左傳》以為介子推。《琴操》以為介子綏。《說苑》諸書皆曰介子推。二名俱不知孰是也。拈書質諸博雅。 \\n 名事相似 \\n 漢王祥孝母。臥冰得魚。晉王延亦為母欲魚。扣冰而哭。忽魚躍出冰上。漢洛陽大雪。令以袁安死。除雪入。見其高臥。又《先賢行狀》載。胡定字元安。時大雪。而縣令遣掾排雪。見定絕穀。夫二人皆孝母求魚於冰。名音又似矣。胡之字。又渾於袁名。因雪而令遣人求見。可謂切相肖者也。今世止知王祥。袁安之事。故拈出之。 \\n 素問 \\n 《素問》文非上古。人得知之。以為即全元起所著。猶非隋、唐文也。惟馬遷、劉向近之。又無此等義語。宋聶吉甫云。既非三代以前文。又非東都以後語。斷然以為淮南王之作。予意《鴻烈》解中內篇文義。實似之矣。但淮南好名之士。即欲藉岐黃以成名。特不可曰述也乎。或者醫卜未焚。當時必有岐黃問答之書。安得文之以成耳。不然。陰陽五行之理。學思固得。人身百骸之微。非聖不知。何其致疾之由。死生之故。明然纖悉。此淮南解性命道理處。必竊《素問》。而詭異奇瓌處。乃蘇飛等為之也。故宋潛溪以淮南出入儒、墨。不純正。此是也。且淮南七十二候與素問》註皆多芍藥榮。五物玫。麥秋至為小暑至。較《呂氏春秋》不同。則王冰當時亦知《素問》出淮南也。岐黃之文。至於首篇曰上古。中古而曰今世。則黃帝時果末世耶。又曰以酒為漿。以妄為常。則儀狄是生其前。而彼時人已皆偽耶。《精微論》中羅裹雄黃。《禁服篇》中歃血而受。則羅與歃血。豈當時事耶。予故以為岐黃問答。而淮南文成之者耳。 \\n  \\n 　"}
{"章节": "卷十六 義理類", "正文": "　 \\n 卷十六　義理類 \\n 　 \\n 葬 \\n 葬。一也。有古之人不如今者。有華之不如胡者。何也。今之葬者。衣衾棺槨之外。雖富貴之極者。不以一物為殉。古人之葬。多殉金玉銅器。故後必為人所發。殘其骸骨。至今尚爾。傷哉。中國葬且樹且封。其圜堂一見知之。胡人之葬。務平實其地。望之則曰陵墓在焉。過時雖子孫亦不知其處也。久之。相化為土。發掘之事何有。 \\n 天地氣味 \\n 天以五氣生萬物。氣無臭味。故風雨霜露自天降者。皆無味也。地以五味養萬物。味具形質。故地生者皆有味焉。 \\n 脾胃視聽 \\n 東垣以脾胃為主。蓋胃受水穀。脾氣運動而後腐熟水穀。化生血氣。人資以生也。故凡人獲脾胃壯盛。則百病不生。悠悠壽考矣。予又思之。脾胃屬土。土動則生。如畎畝必假耕耘而後堪於種植。眼眶屬脾。開眼則眶動。眶動則脾應之而亦動。四肢屬脾。寤則四肢動而脾應之而亦動。故晝能飲食。夜寐則不能也。是知脾胃相資。當以運動為功用耳。丹溪以腎水為主。蓋腎水足而血氣盛。則病不生也。然血氣之用。多寓於視聽。何也。經曰。心為血主。而肝則藏之。肺為氣主。而腎則納之。然肝竅。目也。肺竅。耳也。目之司視。乃血為之用。耳之司聽。乃氣為之用。周章萬變。皆本於耳目焉。予又思之。始人之氣血之盛。則視聽易用。男子八八六十四歲。女人七七四十九歲。氣血既衰。耳目之聰明減矣。積日又久。氣血涸矣。故人至上壽。雖無疾病亦死。修仙家欲絕耳目之欲。有所由也。豈非息耳目。所以養腎水耶。知此。則李主脾胃。脾胃屬動。朱主腎水。腎水當靜。動靜雖曰循環。又必靜為之主。蓋氣血勝而脾胃則壯。脾胃雖壯而氣血生覺難矣。 \\n 人身一小天地 \\n 傳云。人身一小天地。天形圓而在上。人之首圓應之。地形方而在下。人之足方應之。四時運於表。四肢應於外也。五行處於裏。五臟應於內也。至以一節言之。人身之肝位在右。而脈卻見於左手。若北方北斗天樞。在張宿十度。而分野反在南方。人身之脾位在左。而脈卻見於右手。若南斗六星二十五度。而分野反在北方。《靈樞邪客篇》亦嘗言之。但曰天有五音。人有五臟。似亦少差。予今特舉其要也。 \\n 土饅頭 \\n 《續仙傳》。有賣藥翁嘗呼曰。有錢不買藥喫。盡作土饅頭去。此言最警悟。范石湖所謂。總有千年鐵門限。終須一箇土饅頭。本此。 \\n 墨磨人 \\n 宋石昌言。藏李廷珪墨不用。但玩之而已。或戲之曰。子不磨墨。墨將磨子。後東坡見昌言墓木曰。木將拱矣。墨固無恙。予以與留與他人樂少年同意。 \\n 荒親 \\n 吾杭有荒親之禮。詢之四方皆同。蓋以父母死不得成親。而於垂死之日。即講親迎之禮。有至親沒而禁家人舉哀以為之【明本無『之』字】者。予以此必胡元之俗。流至于今。【以上十二字乾隆本缺。據明本補。】夫父母之死。人子不欲生之時也。而且停哀忍痛。以講此歡樂之事。此豈有人心者哉。作俑者不特肆諸市朝矣。昨觀所見集中。亦如予論。則知宋以來有之。因仍苟且。多為惜財之小而忘大義。奈何詩禮之家亦如是耶。嗚呼。斯舉也。何代禁耶。 \\n 名人無恥 \\n 文天祥在燕京時。欲為黃冠去國。南官王績翁欲合謝昌元等十人請保釋之。世祖亦有然意。留夢炎曰不可。天祥倘出。復召號江南。置吾十人於何地。遂寢其事。我太宗渡江靖難之時。廷臣胡廣、金幼孜、胡儼、解縉、楊士奇。衡府紀善周是修。同約死節。明日。惟是修詣國子監尊經閣下縊焉。他日士奇為之作傳。與其子曰。向使同尊翁死。此傳何人作也。嗚呼。眾固可責矣。若留、楊數言。尤為無恥之甚。讀書明大義。至此尚爾云云。天理人心安在哉。 \\n 三國與宋用人不同 \\n 人才之盛。莫三國與宋也。皆不能成功者。三國人才。大小各盡角立而不下。故至衰敗之後。方混而一。宋有人而不用。用而不專。專而復為小人所間。總謂不能盡人之才。故必至失國。嗚呼。非數也耶。 \\n 稱名不雅 \\n 古人婢妾之名。或以玉具。或以花柳。或以清奇之物各義命之。隨其意也。若李庚之婢曰卻要。潘杭之妾曰解愁。甚不雅耳。士君子忌之。 \\n 元祐黨碑偽學逆籍 \\n 元祐黨碑。宋立於文德殿之東壁。蔡京書之也。偽學逆籍。作惡於韓侂冑。頒行天下者也。然皆一時賢人君子。遭厄被誣。豈知實所以顯揚諸君子之名於千萬世矣哉。惜史未能全收。人未盡知。今考參《道命錄》、《陶朱新錄》等書。分門共錄。載之於左。使後學之士。一覽可知。庶不至善善惡惡之顛倒也。然元祐之黨。劉元誠謂止七十八人。慶元之黨。黃勉齋謂非黨者甚多。此又不知何據而云。尚俟熟史者證之。 \\n 文臣曾任宰臣執政官二十七人。 \\n 司馬光。　文彥博。　呂公著。　呂大防。　劉摯。　韓忠彥。　曾布。　梁燾。　王巖叟。　蘇轍。　王存。　范純仁。　鄭雍。　傅堯俞。　趙瞻。　韓維。　孫固。　范百祿。　胡宗愈。　李清臣。　劉奉世。　范純禮。　安燾。　陸佃。【已上並元祐】黃履。【祥符】　張商英。　蔣之奇。【已上元符】 \\n 曾任待制以上官四十九人。 \\n 蘇軾。　劉安世。　范祖禹。　朱光庭。　姚勔。　趙君錫。　馬默。　孔武仲。　孔文仲。　吳安持。　錢勰。　李之純。　孫覺。　鮮于侁。　趙彥若。　趙卨。　王欽臣。　孫升。　李周。　王汾。　韓川。　顧臨。　賈易。　呂希純。　曾肇。　王覿。　范純粹。　呂陶。　王古。　豐稷。　張舜民。　張問。　楊畏。　鄒浩。　陳次升。　謝文瓘。【已上並元祐】岑象求。　周鼎。　徐勣。　路昌衡。　董敦逸。　上官均。　葉濤。　郭知章。　楊康國。　龔原。　朱紱。　葉祖洽。　朱師服。【已上並元符】 \\n 餘官一百七十七人。 \\n 秦觀。　黃庭堅。　晁補之。　張耒。　吳安詩。　歐陽棐。　劉唐老。　王鞏。　呂希哲。　杜純。　張保源。　孔平仲。　湯戫。　司馬康。　宋保國。　黃隱。　畢仲游。　常安民。　汪衍。　余爽。　鄭俠。　常立。　程頤。　唐義問。　余卞。　李格非。　陳瓘。　任伯雨。　張庭堅。　馬涓。　孫諤。　陳郛。　朱光裔。　蘇嘉。　龔夬。　王回。　呂希績。　吳儔。　歐陽中立。 \\n 【已上並元祐】尹林【明本作『材』】。　葉伸。　李茂直。　吳處厚。　李積中。　商倚。　陳祐。　虞防。　李祉。　李深。　李之儀。　范正平。　曹蓋。　楊琳。　蘇昞。　葛茂宗。　劉謂。　柴袞。　洪羽。　趙天佐【明本作『祐』】。　李新。　衡鈞。　兗公適。　洪百藥。　周誼。　孫琮。　范柔中。　鄧考甫。　王察。　趙峋。　封覺民。　胡端修。　李傑。　李賁。　趙令畤。　郭執中。　石【明本作『萬』】芳。　金極。　高公應。　安信之。　張集。　黃策。　吳安遜。　周永徽。　高漸。　張夙。　鮮于綽。　呂諒卿。　王貫。　朱紘。　吳朋。　梁安國。　王古。　蘇迥。　檀固。　何大受。　王箴。　鹿敏求。　江公望。　曾紆。　高士育。　鄧忠臣。　种師極。　韓治。　都貺。　秦希甫。　錢景祥。　周綍。　何大正。　呂彥祖。　梁寬。　沈千。　曹興宗。　羅鼎臣。　劉勃。　王拯。　黃安期。　陳師錫。　干肇。　黃遷。　莫俠正【明本作『莫佒』】。　許堯輔。　楊朏。　胡良。　梅君俞。　寇宗顏。　張居。　李修。　逢純熙。　高遵恪。　黃才。　曹盥。　侯顯道。　周遵道。　林膚。　葛輝。　宋壽岳。　王公彥。　王交。　張溥。　許安修。　劉吉甫。　胡潛。　董祥。　楊瓌實【明本作『懷寶』】。　倪直孺。　蔣津。　王守。　鄧元中。　梁俊民。　王陽。　張裕。　陸表民。　葉世英。　謝潛。　陳唐。　劉經國。　扈充。　張恕。　陳并。　洪芻。　周鍔【明本作『諤』】。　蕭刓。　趙鉞。　滕友。　江洵。　方适。　許端卿。　李昭王?巳。　向紃。　陳察。　鍾正甫。　高茂華。　楊彥璋。　廖正一。　李夷行。　彭醇。梁士能。【已上並元符】 \\n 武臣二十五人。 \\n 張巽。　李備。　王獻可。　胡田。　馬諗。　王履。　趙希夷。　任濬。　郭子旂。　錢盛。　趙希德。　王長民。　李冰。　王庭臣。　吉師雄。　李愚。　吳休復。　崔昌符。　潘滋。　高士權。　李嘉亮。　李珫。　劉延肇。　姚雄。　李基。 \\n 內臣二十九人。 \\n 梁惟簡。　陳衍。　張士良。　梁知新。　李倬。　譚扆。　竇鉞。　趙約。　黃卿從。　馮說。　曾壽【明本作『燾』】。　蘇舜民。　楊偁。　梁弼。　陳恂。　張茂則。　張琳。　裴彥【明本作『裴彥臣』】。　李偁。　閻守懃。　王紱。　李穆。　蔡克明。　王化基。　王道。　鄧世昌。　鄭居簡。　張怙。　王化臣。【已上並元符】 \\n 為臣不忠曾任宰臣二人。 \\n 王珪。　章惇。 \\n 偽學逆黨籍 \\n 宰執四人。趙汝愚。【右丞相。】　留正。【少保。觀文殿大學士。】　王藺。【潭州帥。】　周必大。【少傅。觀文殿大學士。】 \\n 待制以上十三人。 \\n 朱熹。【煥章閣待制。】　徐誼。【知臨安府。】　彭龜年。【吏部侍郎。】　陳傅良。【中書舍人。】　薛叔似。【戶部侍郎。】　章穎。【兵部侍郎。】　鄭湜。【刑部侍郎。】　樓鑰。【吏部侍郎。】　林大中。【吏部侍郎。】　黃由。【禮部尚書。】　黃黼。【兵部侍郎。】　何異。【禮部侍郎。】　孫逢吉。【吏部侍郎。】 \\n 餘官三十一人。 \\n 劉光祖。【起居郎。】　吳祖儉。【太府寺丞。】　葉適。【太府卿。】　楊方。【祕書郎。】　項安世。【校書郎。】　李直?土。【校書郎。】　沈有開。【起居郎。】　曾三聘。【知潁州。】　游仲鴻。【軍器監簿。】　吳獵。【監察御史。】　李祥。【祭酒。】　楊簡。【國子博士。】　趙汝讜。【監左藏庫。】　趙汝談。【淮西府幹。】　陳峴。【校書郎。】　范仲黼。【著作郎。】　汪逵。【司業。】　孫元卿。【國子博士。】　袁燮。【太學博士。】　陳武。【國子正。】　田澹。【宗正丞。】　黃度。【右正言。】　張體仁。【太府卿。】　蔡幼學。【福建提舉。】　黃灝。【浙西提舉。】　周南。【池州教授。】　吳柔勝。【嘉興教授。】　王厚之。【江東提刑。】　孟浩。【知湖州。】　趙鞏。【知揚州。】　白炎震。【成都通判。】 \\n 武臣三人。 \\n 皇甫斌。【池州都統。】　范仲壬。【知金州。】　張致遠。【江西兵馬鈐轄。】 \\n 士人八人。 \\n 楊宏中。　周朝端。　張道林。　仲麟。　蔣仲。　徐範。【並太學生。】　蔡元定。　呂祖泰。 \\n 髮黑白 \\n 人之髮白有遲速者。世以多思慮者早白。蓋以髮乃血之餘。心藏血。心役於物。不能滋蔭也。故謝超宗入獄而髮白。周興嗣成書而髮白。然予所見。有年齒雖同。而勞苦安逸迥然各異。逸者反白。勞者反黑。似不在思慮所致也。每詢其人。多在父母之傳流。近又見鎮江丁氏一族。家多顯宦。少長盡皆白髮。此顧愷之對簡文曰。松柏之姿。蒲柳之質。自不同耳。言雖近於諛上。是或一道也。予已論鬚髮矣。此又餘意。 \\n 淵明非詩人 \\n 真西山論陶詩。榮木之憂。逝川之嘆也。貧士之咏。簞瓢之樂也。以公之學在經術中來。予又以公非自經術。自性理中來。夫《飲酒》第五首。膾炙人口者也。嘗往來胸中。若有所得其好者。夫以第一句結廬在人境。似靜中有動。第二句而無車馬喧。似動中有靜。三四句問君何能爾。心遠地自偏。即心境渾融處也。五句採菊東籬下。是潛心求一。六句悠然見南山。是得一之徵矣。七八句山氣日夕佳。飛鳥相與還。乃至和充溢。表裏盎然。九句此中有真意。所立卓爾。十句欲辯已忘言。正末由也已。可見陶公心次渾然。無少渣滓。所以吐詞即理。默契道體。高出詩人。有自哉。 \\n 混堂 \\n 混堂。天下有之。杭最下焉。有好事者借喻為記。頗得箴規之義。錄以告不知恥者。記云。吳俗。甃大石為池。穹幕以磚。後為巨釜。令與池通。轆轤引水。穴壁而貯焉。一人專執爨。池水相吞。遂成沸湯。名曰混堂。榜其門則曰香水。男子被不潔者、膚垢膩者、負販屠沽者、瘍者、疕者。納一錢於主人。皆得入澡焉。旦及暮。袒裼裸裎而來者。不可勝計。苟蹴之。則泥滓可掬。嗅其體。穢氣不可聞。為士者每亦浴之。彼豈不知其污耶。迷於其稱耶。習於俗而不之怪耶。抑被不潔者、膚垢膩者、負販屠沽者、瘍者、疕者。果不相凂耶。抑經其浴者。目不見。鼻不聞耶。嗚呼。趨其熱而已也。使去薪沃釜。與溝瀆之水何殊焉。人孰趨之哉。人孰趨之哉。【下句原無。據明本補】 \\n 鄭顏鬼事 \\n 怪誕之事多矣。有不可以理格者。孔子所以不言。今可窮者。試言其一二事。予舊讀鄭畋事。以為傳記怪誕之言。不足信也。及見顏畿之事。意其正史所書。耳目所屬。去當時不遠。亦豈妄言哉。因格其理。將以質之人人。適府頒邵二泉先生學史到學。檢有顏氏之條。斷義與愚見同也。因錄其事與邵說并區區之見於左。唐鄭畋之父亞。未達時。旅遊諸處。留妻與婢在一觀中。將產。忽聞空中語曰。汝出觀外。毋汙吾清境。不然。殺汝也。妻曰。婦人無歸。望聖者憫念。及五鼓分。娠乃殞。道眾乃殯於牆外。亞歸。以酒酹之。夜夢妻曰。余命未盡。為神殺也。北去十里有寺。一僧可五十。能活之。當再三哀祈。亞不以為信。次夕又如此。於是趨寺。果見此僧。初見亦喜。亞吿之。初不顧曰。我凡人。豈知幽冥事乎。亞懇再三。僧怒擊之。甘辱不去。久之。僧乃許曰。待吾入定尋訪之。夜半。起謂亞曰。事諧矣。天曙先歸。吾當送來。歸三鼓。聞戶外人語。即引妻來曰。身已壞。此即魂耳。善相保。囑之而去。其妻宛如生平。但惡明處。數年。妻乃別去。曰。數盡矣。故世傳畋為鬼生。【出《中朝故事》。】顏含兄畿。咸寧中得疾。就醫自療。遂死於醫家。家屬迎喪。旐每繞樹而不可解。引喪者顛仆。稱畿言曰。我壽命未死。但服藥太多。傷我五臟耳。今當復活。慎無葬也。其父祝之曰。若爾有命復生。豈非骨肉所愿。不爾葬也。旐乃解。及還。其婦夢之。其母及家人又夢之。含乃曰。非常之事。古則有之。乃發棺。果有生驗。然氣息甚微。飲哺將護累月。猶不能語。飲食所須。託之以夢。含乃絕棄人事。躬親侍養。足不出戶者十有三年。【《晉書·顏含傳》。】邵子曰。人死而復蘇者有之。畿蘇矣。能夢而不能言。久之復死。何也。魂魄合而為人。離散則死。若畿者。殆陰復而陽不復歟。不然。則其周旋不舍者何物也邪。是則顏畿既為陰復。而鄭妻之復。豈非其陽魂邪。其所以惡明者。猶在陰類故也。 \\n 天命性情喻 \\n 先輩吳美中瓚。以米礱喻天命。蓋以上動下靜。運轉不已。則米穀四出。如萬物之生也。隨地之高下污潔之處而投焉。則如人之有富貴貧賤者矣。又以燈油喻性情。以油為氣而燈心為質。燈焰乃精神也。及其照物。則為才能。其熱者。性也。燈滅而燼落。魄降也。烟氣上騰。魂升也。油有清濁。燈心有肥細。乃資質之美惡耳。此乃以粗喻精。實為至理。人亦易曉也。故錄之。 \\n 龍象 \\n 夫人之所以為人。國之所以為國。以其有義禮。而名器存焉。嘗見龍王祠而有敕封者。龍雖靈物。亦獸也。象固至馴。豈可以人禮待之。今龍襲之以衣冠。加之以王號。而象則食之以二品之料。加之以指揮之稱。較之禹驅蛇龍。周公驅虎豹犀象而遠之之意。不有異乎。賤名器。無義禮甚矣。若太祖於四海四瀆。止封某海某瀆之神。何其正大。苟為禮官者。建議於廟堂可也。 \\n 荀趙 \\n 予嘗謂荀子曰。非其人而教之。齎盜糧而借寇兵也。卿獨不思李斯之為人也。又宋祖曰。洞開重門。【明本作『大開洞門』】正合我心。少有私曲。人皆見之。獨不思負世宗。何曲如之。人不見耶。 \\n 伯顏子中傳 \\n 伯顏。字子中。世家西域。其祖父宦江西。因家焉。遂為進賢人。幼讀書。即通大義。稍長。無所嗜好。惟耽翫典籍。手不釋卷。從釣臺夏溥習進士業。四以春秋經領江西鄉舉。授龍興路東湖書院山長。改建昌路儒學教授。壬辰兵興。省臣以便宜授贛州路知事。陞經歷。時參政全普菴、撒里哈海赤守贛。以伯顏學行醇正。議論激烈。可與有為。以為都事。戊戌。陳友諒陷江西。遣兵圍贛。參政命伯顏率壯士百人出。收援兵於隣郡。將行。誓眾曰。苟為自全之計者。願受不測之誅。至夜三鼓。奮躍突圍而出。圍兵追不及。乃招募丁壯於龍南、安遠、寧都之間。遠近響應。值天淫雨。敵勢益滋蔓。向義之士。往往惑於飛語。轉相煽動。合而復散。伯顏知事不就。乃往南雄。方宣布天子德意。以為集義之策。而南雄亦降矣。眾四掠市里。伯顏正衣冠。端坐僧寺禪榻。眾駭視不敢犯。見其渠領。則陳大義以拒之。所與俱百人者。屠戮擄獲殆盡。既而贛亦陷。全、海二參政死之。伯顏知無可為之機。遂間道入閩。江西右丞章公完者。表為分省員外郎。佐政有聲。出奇攻復建昌。遂命浮海獻捷京師。因陳江南緩急之勢。攻取之方。言論剴切。朝臣驚嘆。奏授南恩州知州。福建省郎中。再詣朝堂計事。退見總兵官擴廓于河南。除兵部侍郎。與吏部尚書伯顏帖木兒、張翱銓選廣西。舟次鐔江。而全閩二廣。皆歸附國朝矣。伯顏由是潛形遁跡。隱約江湖間。時宦寓公知名願交者。皆不得一見。以先世有墓廬在彭蠡之涯。乃卜進賢之北山。誅茅剪荊。躬自為創竹屋三間。左圖右史。閉戶澹如。時寓其忠憤於詞翰之間而已。前進士熊釗。操行孤厲。於人少許可。惟與伯顏相厚善。每語及往事。相對悲鳴煩促。涕泗潸然下。洪武己未秋。朝廷方搜求博學老成之士。江西布政使沈本立聞伯顏名。遣從事張希顏、訓導胡以中以禮來徵。語之曰。爾偕進賢知縣親造其廬。若不起。爾毋來見也。伯顏聞使者將至。慨然曰。是不可以口舌爭也。先一夕。具牲醴。作《七哀詩》。祭其先與昔時共事死節之士。復手書短歌一篇。寄別熊釗。以後事囑之。夜漏盡。望北再拜。飲藥而卒。贊曰。不事二君非難。而捐生為難。捐生非難。而從容就死為難。伯顏之死。可謂得其義焉。或曰。伯顏在鐔江、閩、廣時不死。而死於今日。何耶。吁。向之不死。欲有所為也。事既無可奈何。存身以永祀。亦義也。今為人迫。而理不可不死矣。不死。則失吾身以存祀。又非義也。嗚呼。若伯顏者。其不負於所學歟。 \\n 七哀詩 \\n 有客有客何纍纍。國破家亡無所歸。荒村獨樹一茆屋。終夜泣血知者誰。燕雲茫茫幾萬里。羽翮鎩盡孤飛遲。嗚呼我生兮亂中遘。不自我先兮不自我後。 \\n 我祖我父金月精。高曾累世皆簪纓。歲維丁卯兮吾以生。於赫當代何休明。讀書願繼祖父聲。白頭今日俱無成。我思永訣非沽名。生死逆順由中情。神之聽之和且平。嗚呼祖考俯鬷假。籩豆失薦我之責。 \\n 我母我母何不辰。腹我鞠我徒辛勤。母氏淑善宜壽考。兒不良兮負母身。肴維新兮酒既醇。我母式享毋悲辛。嗚呼母兮毋遠適。相會黃泉在今夕。 \\n 我師我師心休休。教我育我靡不周。四舉濫叨感師德。十年苟活貽師羞。酒既陳兮師冀止。一觴我奠涕泗流。嗚呼我師兮毋我惡。舍生取義未為暮。 \\n 我友我友全公、海公。愛我愛我兮人誰與同。惟公高節兮寰宇其空。百戰一死兮偉哉英雄。嗚呼我公我公兮斯酒斯酌。我魂我魂兮惟公是託。 \\n 我子我子嬌且癡。去住存沒兮予莫汝知。汝既死兮骨當朽。汝苟活兮終來歸。嗚呼汝長兮毋我議。父不慈兮時不利。 \\n 鴆兮鴆兮置汝已十年。汝不違兮汝心斯堅。用汝今日兮人誰我冤。一觴進汝兮神魂妥然。嗚呼鴆兮果不我誤。骨速朽兮肉速腐。 \\n 右伯顏子中之傳與詩。予因館於宗主萬五溪先生之門。五溪。進賢人也。得觀國初進賢諸公私抄詩文。讀至子中傳。慨《元史》既未載也。而此或又失。千古無聞矣。遂錄於稿。嗚呼。讀子中《七哀詩》。寧不酸鼻。惜其贊有曰。前之不死銓選。無社稷寄也。嗚呼。太學生亦死之也。以此度子中。是不知子中者。遂為略改數句。以明子中之心。而傳之者濟陰丁之翰。嗚呼。無之翰為文以傳。天下不知如子中者幾矣。 \\n  \\n 　"}
{"章节": "卷十七 義理類", "正文": "　 \\n 卷十七　義理類 \\n 　 \\n 生物 \\n 萬物之生本乎天。故動植之物。其體皆圓。土石之成形也具乎地。故多方。此地之骨肉也。 \\n 文景詔 \\n 三代而下。稱治世莫如文、景。今觀文帝之世。三十六詔。景帝之世。二十五詔。而其除租、賜爵、務農、憂恤者。三之一焉。則其史稱與民休息可知。嗚呼。此後世之所不及也。 \\n 醫畫不能補 \\n 《巢氏病源》一書。論證論理。可謂意到而辭暢者矣。予嘗惜其當時元方不附方藥。使再具之。體用俱全。是書真不可及也。《圖繪寶鑑》但紀歷代善畫名人。及言平日一家之長。師某人已矣。予以為再添言所以。方盡其意。如董源則曰山是麻皮皴。水是索水。松是爪離之類。言馬遠則曰山是大斧劈。兼丁頭鼠尾。松是車輪蝴蝶。水是鬬水。則二人之規矩已寓目前。而後之觀其畫者亦易矣。雖欲補之。必得自擅其術。記多識多方可也。予嘗以畫語姑蘇周臣、馮表。以醫語吾杭孫鈍吾姪。惜其相與嘆息而已。噫。 \\n 書畫難易 \\n 予嘗問能書之人。真草孰難。咸以正書難也。蓋以真難方正。草可掩飾耳。後讀史。方知果然。史稱張長史始同顏魯公學正書。張知不及顏。遂去而學草。此可知矣。又嘗問友人沈懋學仕。書與畫孰難。沈曰。畫易。予曰。何以見之。彼以畫使學某。則看者亦知是某畫也。書雖學某書。看者亦可知似某書耶。予戲曰。可以教矣。蓋《畫記》載。吳道子學書于張顛、賀知章不成。因工畫。遂深造妙處。此又知難易之分也。 \\n 異情 \\n 唐玄宗于兄弟而友愛。同于一帳。則未聞孝養者何也。華歆與管寧、邴原相友之厚者。則其志趣必一也。何善惡之不倫。子路剛強。彌子瑕以色悅人者。同為壻友。不知何以相處。 \\n 虎倀亡 \\n 人為虎食。魂從于虎。字書謂之虎倀。亡解。凡虎之出入。則引導以避其凶。故獵者捕虎。先設湯、飯、衣、鞋于前。以為使之少滯。則虎不知。以落機穽。否則為虎發機。徒費獵心也。及虎為人所捕。又哀號于其所在。昏夜叫號。【明本『號』作『擲』】以為無復望虎食人矣。若為其復讎然。予將信將疑。昨見《說郛》所收東坡之老僧化虎事。與昔所聞相符。不覺嘆曰。倀哉。果死不認屍而不知所以致死哉。夫生既被虎食矣。死反為虎之役。幸而虎斃。又從而號哭之。何其愚耶。不自疚耶。嗚呼。小人竭財俯首。以附權貴。為之鷹犬。以備指揮。卻乃張皇聲勢。殘人害物。一旦冰山既崩。倉惶莫措。無復有望。反惜其死而悲痛。不悟其非。豈非虎之倀。亡歟。豈非虎之倀。亡歟。【乾隆本祗有一句。第二句奪。據明本補】 \\n 牛羊食草 \\n 凡草木經牛啖之必茂。經羊啖之多枯。故諺曰。牛食如澆。羊食如燒。意以二物皆畜類而草食者也。何相反之如是。靜思牛土畜。土能養物也。故牛色蒼而龐厚。有春生之象焉。聞死而觳觫。亦好生之意也。羊金畜。金主殺伐。故羊色白而氣腥羶。有秋殺之象焉。見死而無懼。亦喜殺之性也。二物稟性既異。必其口中涎沫亦具是性。故草木之茂枯者。生殺之氣致然耳。贅此以俟【明本作『伺』】博物君子。 \\n 家野禽 \\n 凡家禽雞鴨之類不能飛。野禽即能飛者。家禽雌抱伏而雄不抱伏。得陰氣之多。故凝滯而不飛。野禽雌雄皆抱伏。故飛。 \\n 食鹹加渴食酸止渴 \\n 渴者。緣心火熾而腎水涸也。腎氣盛而心氣平。則不渴矣。食鹹則加渴者。鹹走腎而瀉腎。瀉腎則水愈涸。況鹹能補心。補心則火愈熾。故加渴也。食酸則止渴者。酸走肝而瀉肝。瀉肝則火不熾。況酸能益肺。益肺則水自生。故止渴也。 \\n 利 \\n 古人以誠意正心觀人。今觀人於利上明白者。可謂君子矣。予嘗見數友。利心一發。則雖父子兄弟。素厚朋友。即反心而不顧。嗚呼哀哉。末世何人心之不古耶。 \\n 剌紙 \\n 予少年見公卿剌紙。不過今之白彔紙二寸。間有一二蘇箋。可謂異矣。而書柬摺拍。亦不過一二寸耳。今之用紙。非表白彔羅紋箋。則大紅銷金紙。長有五尺。闊過五寸。更用一綿紙封袋遞送。上下通行。否則謂之不敬。嗚呼。一拜帖五字。而用紙當三釐之價。可謂暴殄天物。奢亦極矣。《資暇集》中以唐門狀競用善紙。嘆其巧諂。而謂禰正平生於今日如何。予以使李濟翁生於今日。不知又如何詆辯也。 \\n 將術 \\n 為將者多不善終。雖岳武穆亦然。天道好生。戕生。罪也。術數之高者。終罔得吉。故京房、郭璞。不得其死。泄其化機。神不容也。 \\n 永樂大典 \\n 成祖命胡廣、王洪等編成一書。名曰《永樂大典》。計二萬二千八百七十七卷。一萬一千九十五本。目錄六十卷。其表文嘗見於《蟫精雋》中。然亦不敘中之事實。徒具望洋之嘆而已。嗚呼。《御覽》、《元龜》。不過千卷。人間亦不可得矣。《大典》動以萬計。安能使世傳也哉。 \\n 氣類相感 \\n 予嘗見屠兒殺猪者。眼似猪。割羊者。眼似羊。以其日夕與此物氣類相【明本『相』作『視』】感所至也。故嬰兒尤類乳母面貌。可知矣。《後漢書》載。挹婁國人。穴居好養豕。食其肉。衣其皮。塗膏於身。以禦風雨。此人之所以似獸也。 \\n 久思神助 \\n 吾母少未讀書。頗信佛法。歸吾父時。見同類誦觀音經。心甚愛之。然以不識字為恨。心恒欲念之。每一番葉。徒悶而退。一夕。夢金衣大僧合掌向曰。能伏災風火。普明照世間。舉此二句數次。覺時似有得焉。明發啟視此經。不復齟齬。隨口如注矣。自是書亦可通。人盡異之。予則以為心久靜則慧生。況朝夕心思所致。本體之明。胡弗為之助也。但二句固即本經。而其義又似釋氏禪教。此亦不可知耳。果真有所謂佛耶。 \\n 李易安 \\n 趙明誠字德甫。清獻公中子也。著《金石錄》一千卷。其妻李易安。又文婦中傑出者。亦能博古窮奇。文詞清婉。有《漱玉集》行世。諸書皆曰與夫同志。故相親相愛之極。予觀其《敘金石錄》後。誠然也。但不知胡為有再醮張汝舟一事。嗚呼。去蔡琰幾何哉。此色之移人。雖中郎不免。 \\n 鄧攸棄子全姪 \\n 棄子全姪。《中興書》以其子至暮追及。攸復繫子於樹。予意子姪皆幼。勢難兩全。故棄子而全姪。今既追及。則不惟可與之同行。亦知道路者矣。劉須溪以為無是事。此喜談全姪而甚之之辭也。然考之本傳及當時之人之【『之』字據明本補】言皆同。則又實有是情。嗚呼。可與同行而又繫之樹。有人心者可忍之耶。此所以伯道無兒。何天道無知哉。噫。晉之好名。至此極矣。 \\n 生死兩異 \\n 《淮南子》載。齊人乘舟。遇風波而恐死不暇。久之。自投水中。東晉時。太白犯少微。處士戴逵憂其必當。後隱者謝敷卒。予以齊人非不貪生也。畏死而反忘其生。逵非不畏死也。以理之必至于死。一可謂求生不生。一可謂求死不死。又元人鄭玉。字子美。順帝召為翰林待制。辭而不仕。天兵入徽州時。要致之。自曰。吾豈事二姓者邪。遂縊而死。方回。字萬里。仕宋為嚴州守。宋末降元。為總管。皆歙人也。予以鄭既不受元爵。正當仕我朝。卻死於元。此可謂當生不生。方乃宋臣。甘心仕虜。【乾隆本作『元』。據明本改正】此可謂當死不死。 \\n 趙元隆 \\n 趙元隆仕元為廣西行中書省都事。以才智聞於時。吳元年。王師圍永。永守鄧姓者自盡。先三月。圍桂。元隆謂平章曰。公宜與城存亡。吾昔與鄧公同事。良荷知遇。今不死。期効寸尺之功。六月。王師入西門。元隆守伏波。聞城破。引刀自盡。事定。男宗嶽收遺骨歸。劉三吾有詩弔云。白頭從事紫微垣。一死能令我道完。赴水何慙汨羅叟。裹尸竟在伏波門。他年作傳須朋友。此日承宗有弟昆。誰使甄侯諸將吏。皆能為國報君恩。今《元史》未收。予聞之【明本『之』作『知』】桂人者。 \\n 思禮堂記 \\n 吏部侍郎南昌張元禎。為吾鄉府尹陳彥成撰《思禮堂記》。發明墓祭之禮。甚當人情。但亦未深考於書也。其曰周禮不言墓祭者。或制之未備。殊不知《周禮冢人》。凡祭於墓為尸。則墓祭之禮。周公已立之矣。又曰。漢之時已有墓祭。殊不思孔子葬泗上。子貢廬塚三年。魯世以歲時祠孔子塚。則春秋以來有之矣。況《開元禮》第七十八云。昔者宗子去在他國。庶子無廟。孔子許望墓為壇。如時祭祀。則是孔子亦有墓祭之說矣。今為錄其文并少辯之。使士人知有所歸也。記曰。夫禮也者。出於天理人情之自然。而為之節文儀則者也。然時有不同。或制有未備。故三王不相襲。孔子曰。殷因於夏禮。所損益可知也。周因於殷禮。所損益可知也。其或繼周者。雖百世可知也。後之議禮者。此其的歟。墓而藏。廟而祭者。周禮也。不言墓祭者。或制之未備也。漢之時。乃有墓祭。亦天理人情之所不可已者。先儒因其不見於三代而以為非禮。不能無惑焉。且墓而藏者。體魄也。廟而祭者。魂氣也。魂氣無所不之。墓焉。廟焉。孰有而孰無也。且人子之於親。食焉則若見於羹。入其門。則若見其生於寢。視其桮棬而不能舉。視其琴瑟書冊而不相越。矧於體魄之所在。而可恝不之思。漫不之省乎。且古之祭者。廟以貌之。尸以象之。祼將以求之陰。薰薌以求之陽。其禮嚴以周。家具而人行之。今之祭。能然否乎。然墓之祭。亦三代之所當益。而後世之所不可損者。其不可拂人情而廢不行也明矣。記成。陳乃買鴻臚少卿唐泰碑於其子。將磨去其文而刻此記。有某進士見之。以手撫碑曰。其薄若此耶。若再磨則不堪矣。陳聞而止之。買他石以刻焉。此人亦善諷諫者歟。 \\n 往來書劄式 \\n 洪武三年。詔中書省臣曰。今人於書劄。多稱頓首再拜、百拜。非實。議定。凡致書於尊者。云端肅奉書。答則端肅奉復。平交者。則曰奉書、奉復。上之與下。則曰書寄、書答。嗚呼。今上之與下。大字如批判狀。下之事上。豈特再拜而已哉。 \\n 酒 \\n 酴。酒母也。醴。一宿成也。醪。渾汁酒也。酎。三薰酒也。醨。薄酒也。醑。旨酒也。曰醝、曰醙。白酒也。曰釀、曰醞。造酒也。買之曰沽。當肆曰罏。釀之再亦曰醙。漉酒曰釃。酒之清曰醥。厚曰醹。相飲曰酌。相強曰浮。飲盡曰釂。使酒曰酗。甚亂曰醟。飲而面赤曰酡。病酒曰酲。主人進酒於客曰酬。客酌主人曰酢。獨酌而醉曰醮。出錢共飲曰醵。賜民共飲曰酺。不醉而怒曰奰。【音婢。】 \\n 拜 \\n 拜之議多矣。諸書辯取不同。今揭其人所常行易曉者。以示吾子孫。平衡曰拜。謂磬折。頭與腰平如衡也。即今揖耳。下衡曰稽首。即今之躬身至地。頓首者。頭叩地也。稽顙者。頭至地也。太甲之拜手稽首者。揖而頭至地之久也。雅拜者。先下一膝。即今之拜也。周禮奇拜者。一拜也。褒【音報】拜者。再拜也。凶拜者。拜而後稽顙也。之拜者。古人兩膝齊屈。如今之道士之拜也。膜拜者。兩手合掌以受顙也。肅拜者。兩膝齊跪。手至地而頭不下也。如今之婦人叩頭者。今之婦人之拜。以為始於武后。不見出處。惟史記後周天元令命婦為男子拜。史官書之。表其異也。據此。則婦人古亦不伏地拜。非始於唐也。 \\n 祀武穆不當 \\n 宋太學即今之按察司。武穆王宅亦其地也。故銀瓶之井存焉。而太學宋時土地。即以穆王主之。度宗朝。狀元陳文龍初入太學時。夢土神請交代。至德祐末。神乃遺書請代。已而文龍為北兵縛至杭而卒。夫宋未亡時。岳已早去。而不奉其正朔。今北司左街之廟。猶將伯顏與岳王同祀一祠。岳豈堪與讎人共哉。累欲舉於當道。不果。今識於此。後有識者必更焉。 \\n 相反皆善 \\n 孔子不飲盜泉。而吳隱之飲貪泉。李廣不擊刁斗。而程不識擊刁斗。皆古聖賢名將也。何相反之如是。蓋伯夷之非其君不仕。伊尹之何事非君。各得其當。在人品之何如耳。 \\n 宋南北使臣禮 \\n 嘗錄得北使來宋朝時。每初見。宴於垂拱殿。賜金帶一條二十兩。靴馬鞍轡折銀五十兩。銀沙鑼五十兩。各色綾絹一百五十疋。明日折牲餼各色羅綾三十疋。又明日與伴使遊天竺。賜沉香三十兩、齋筵等物。四日。浙江亭觀潮宴。五日。玉津園射宴。自到闕至辭朝。大使密賜一千四百兩。副使八百八十兩。衣各三襲。金帶各三條。遇聖壽節至者。其正宴自舉盃起至終席。共四十三盞。酒每一盃。奏一品樂。又有雜劇三五百人。水陸珍羞不可言也。今忘其書。昨見《松漠紀聞》。則曰。虜之待中朝使者。使副日給細酒二十量罐。羊肉八斤。果子錢五百。雜使錢五百。白麵三斤。油半斤。醋二升。鹽半斤。粉一斤。細白米三升。麵醬半斤。大柴三束。上節。細酒六量罐。羊肉五斤。麵三斤。雜使錢二百。白米二升。中節。常供酒五量罐。羊肉三斤。麵二斤。雜使錢一百。白米一升半。下節。常供酒三量罐。羊肉二斤。麵一斤。雜使錢一百。白米一升半。嗚呼。南之待北如此之厚。則北人安得不動心來也。北之待南如此之薄。不知當時何無忿媿之心。【以上十字乾隆本缺。據明本補】求其事勢。想不得不然也。不知財就竭而國就滅。必然者矣。寧不臥薪嘗膽。日思所以報雪乎。卻乃君臣宴安於湖山。哀哉。【以上二十四字乾隆本缺。據明本補】予故錄出。不特使知當時南北相待之禮耳。 \\n 生死一定 \\n 死生一定。當死。雖神醫莫治。否則錯治。亦無事也。國初蘇人葛乾孫。文武雙全。以至陰陽、律數、醫藥。靡不精究。治人不特用藥。喜怒頓挫。皆能愈疾。蓋術至神巧矣。一日曰。今年六氣淫厲。吾犯咸池。殆將死矣。然必在秋後。後因挽弓而致死血。過日病作。亟命子煎大黃四兩。子以太多。減半。且加別藥。飲之不下而添病。知之。曰。亦無傷。我當明年死。已而果然。吾姪慶亦善醫。嘗告予曰。不知孰先死。予以子較我年小。無病。又能導引服食。又何以此問耶。一日。出治人。在轎偶胗。曰。予病矣。回當服藥。至家。不一時而卒。豈非命乎。故聖賢亦無上壽。 \\n 元祐黨碑 \\n 廣西融州真仙巖多碑刻。元祐黨碑亦在焉。本朝胡文穆公為廣僉事時。碎之。此文穆自載於己集。諒不誣也。何德祐航海時。舁此物以行。當時更無一人止之者。宋所以亡也。 \\n 自作挽詞 \\n 夫至死之際。而猶能自作挽詞。亦偉矣。若淵明之歌詞三章。了達此理。不待言也。秦少游雖多哀怨愴楚之情。然其實踐。不得不然。故東披亦謂其能齊生死。了物我耳。《漁隱叢話》以坡言為過。惟淵明可當。殊不思陶在放達之時。秦當逐迫之日。言安能不爾耶。予故嘗以吳潛謫循州。臨終自挽之詞。哀尤過秦。亦可謂達。但視其能措辭說理否耳。能則過人遠矣。使秦、吳當官之日。亦能如陶辭爵隱去。則臨終之辭。亦必有可觀者。 \\n 稗子 \\n 今人見人家子弟。性雖聰明。而外似能事。所為實非。名曰敗子。殊不知乃是稗草之稗。蓋似苗而非苗也。《寶積經》說僧之無行者曰。譬如麥田中生稗子。其形不可分別是也。 \\n 史陳脫玉失傳 \\n 宣德二年。交趾復叛。九月。朝廷遣安遠侯柳升等伐之。選其才且賢者。文臣禮部儀制郎中豐城史安。祠祭主事錢塘陳鏞等二十餘人同行。後升等敗死。寇呼官軍降即不殺。而史、陳二公曰。見危授命。遂死。十月十八日也。後交趾守帥以死節者奏聞。朝廷皆褒贈。而史、陳。守帥不知未聞。後得脫歸者。雖言之詳。而有司以無官狀。不可質。竟泯滅其節。【詳見《東里文集》。】又正統十四年秋。處州賊人葉宗流。哨聚馮公嶺。漸侵府縣。浙江都指揮脫綱、按察司僉事王晟往征之。俱死節焉。處人至今能言其戰勝而勇死之狀者。天下未知也。景泰中。給事中葉盛、御史林廷舉奏立祠以祀之。不果行。亦至泯沒。嗚呼。使四公之子孫有高官大爵者。吾知其葉、林之奏必行。而楊東里之文為證矣。噫。人心果無忠孝者耶。果專於勢利也耶。此特予所知者耳。天下無實而享大名者。反【『反』字據明本補。似應加在『享』字上】又不知其幾耶。 \\n  \\n 　"}
{"章节": "卷十八 義理類", "正文": "　 \\n 卷十八　義理類 \\n 　 \\n 樊樓 \\n 唐朱泚亂。逼少卿樊系草詔。草成。明日仰藥死。國朝方孝孺不肯草靖難之詔。次召侍讀樓璉。璉入草受命歸。逡巡自縊死。此蓋一時畏害。終心有不安者。此固過其不忠者。較之段、方二公。不有間乎。蓋筆已屈矣。 \\n 祭物 \\n 古人祭奠。物薄而意誠。獨取其馨香時鮮之味以薦之焉。故《九歌》以謂蕙肴蒸兮蘭藉。奠桂酒兮椒漿。《左傳》曰。澗溪沼沚之毛。蘋蘩薀藻之菜而已。漢以來。則有斗酒隻雞之說矣。今之祭物眾矣。名亦工文。因紀於左。以見時之不同也。黍曰薌合。稷曰明粢。稻曰嘉蔬。粱曰薌箕。牛曰繭栗。羊曰柔毛。豕曰剛鬣。兔曰明視。豚曰腯肥。犬曰羹獻。雉曰疏趾。雞曰翰音。鵝曰舒雁。脯曰尹祭。鮮魚曰脡祭。藁魚曰商祭。 \\n 起復 \\n 喪制未終。朝廷奪情起復。勉其任用。故曰起復。今乃概以服闋為起復。誤矣。 \\n 降賊加官 \\n 宋有閩賊廖恩。降後。官為右班殿直。嘗供腳色云。並無公私過犯。時以為笑。予意實為士羞也。後又海寇鄭廣。朝命官知福之延祥兵。嘗為羣僚所輕。廣故作詩。有曰。眾官做官卻做賊。鄭廣做賊卻做官之句。事載小說。傳之至今。夫宋固仁厚。流為姑息。此不競於敵而為賊侮之事也。本朝賊降必誅。此唐、宋之所以不及也。雖然。今之士夫。無公私之犯。而不愧鄭廣者。又幾人哉。 \\n 太宗二箭 \\n 聞見《雜錄》載。宋祖寵幸金城夫人。一日。與晉王宴射後苑。勸晉王巨觥。王固辭不飲。曰。夫人親折花來則飲。上遂命之。王乃引弓射殺夫人。宋祖飲之如故。又《鐵圍山叢》談載。花蕊夫人入宮。幸之。晉王諫而未黜。一日。與宋祖獵於苑中。亦射殺之。二事皆宋人所書。諒不誣也。夫太宗固為社稷。是矣。而難於太祖受諫。如此割愛忍情。曉人當如是耶。傳位必遵杜后之言。太祖之心何心哉。晉王之傳。又可背也哉。畢竟晉王死於二箭。天道未必無報也。 \\n 攻乎異端 \\n 《荷亭辯論》。侍御盧格著也。解攻乎異端。言攻字有二義。治辭。則庶民攻之是也。擊辭。則鳴鼓而攻之是也。謂擊去異端。斯害也已。昨見宋儒孫奕《示兒編》內有此說。其解尤明白。謂攻如攻人之惡之攻。已如末由也已之已。已。止也。可謂簡而明也。 \\n 回回教 \\n 回回祖國。《世史正綱》以為大食。《一統志》以為默啜那國。據其教。崇奉禮拜寺。四夷惟天方國有其寺。或實天方也。入中國乃隋時。自南海達廣。其教有數種。吾儒亦有不如。富貴、貧賤、壽夭。一定也。惑於異端而信事鬼神矣。彼惟敬天事祖之外。一無所崇。富貴者亦不少焉。吾儒雖至親友之貧者。多莫尚義。他人不問矣。彼於同郡人貧。月有給養之數。他方來者。亦有助儀。吾儒守聖人之教。或在或亡。彼之薄葬把齋。不食自殺。終身無改焉。道、釋二教。又在吾道之下。不論也。嘗讀《菽園雜記》。言其教祖之詩曰。僧言佛子在西空。道說蓬萊在海東。惟有孔門真實事。眼前無日不春風。其高又如此。 \\n 荀爽褚淵 \\n 士大夫而無節義。若撻之於市矣。況能為人面斥耶。漢荀爽自作《女誡》。而欲女之再醮。意其必知女之不能節也。女卒自縊以全婦道。【出《列女傳》。】豈知子莫如父哉。朱褚淵丰穎器識。見重名流。一旦黨齊背宋。致弟炤炫之非。而子恨不仕。淵豈不知忠義者哉。利祿之心勝也。嗚呼。色與位。人之所好也。不特不從其父。一則致其死。一則致其非。人性之不同。固如此矣。第爽、淵不知何面目終日於家庭耶。 \\n 東明木綿菴 \\n 賈似道齋僧而得木綿菴三字。蔡京遇毛女而得東明二字。豈知皆就死之所。嗚呼。異人能變其志可也。明白告其死。庶或動心焉耳。否則安用其報哉。是知天之生奸臣。亦大數之不可移也。 \\n 糖人 \\n 孔子曰。始作俑者。其無後乎。為其象人也。今以糖成男女之形。人得而食之。不幾於食人乎。 \\n 名物不當竊取 \\n 文人墨士。每欲鐫名於山水秀處。固情也。至有剷人之名而鐫己者。則可惡也。若閩人某。去唐磨崖碑刻。而自書忠孝廉節。殊不知後世不見古刻。是欲彰名而反得罪名也。又有見一木石之奇。遂取去之者。若某洞白石觀音為某取者是也。殊又不知在山林。則為公玩而可久。在人家。則為私物而易廢。醒酒石今安在耶。此皆小人之私者也。若終南山小白石之詩而不名者。何其高耶。【事見《詩文類》。】 \\n 杜賈死牛酒 \\n 杜子美死牛炙白酒。【見《正史傳》。】賈島死牛肉酒。【見《唐詩紀事》。】嗚呼。二公食無珍羞可知矣。人何必食前方丈哉。 \\n 書契 \\n 世凡交易契有合同。恐人心之不古也。如朝廷之有符信然。而有義存焉耳。《曲禮》曰。獻田地者。執右契。朱子曰。契有左右。左所以御右。然左契。受之義也。據此。則左為受物。右為獻物者之取矣。嗚呼。一事之微。古亦有輕重之義乎。 \\n 財 \\n 古云。天下之財。不在官則在民。自宋言之。歲有西北二邊之幣。郊廟即有羣臣之賜。宜其國乏而民窮也。今讀《夢華錄》、《夢粱錄》、《武林舊事》。則宋之富盛。過今遠矣。今天下一統。賦稅尤繁。又無歲幣之事。何一邑之間。千金之家。不過一二。是皆無儲糧者也。及詢官府。又無贏餘之財。此則何也。愚竊論之。藩府太多。中官太積。而文職多貪。何以見之。韓王一枝。歲得一十六萬錢糧。平涼一府不能供也。司禮尚衣監一宦寺之死。銀貨動有數萬之進。朝廷所不進者又不可計。進士一旦居要地。遂過數十年之財主。迨至九卿。不可言也。雖然。文職尚有廉者。若夫今日。費出無度。聞之寒心。當國者宜思何以啟沃。 \\n 燒金 \\n 《宋史·張永德傳》云。寓睢陽時。有書生隣居臥疾。永德療之獲愈。生一日就永德求汞五兩。即置鼎中。焚之成金。自是日與永德游。一日。吿適淮。永德送之。求藥法。生曰。君當大貴。吾不吝此。慮損君福。及後永德為將。屯下蔡。淮民中有一僧。睥睨永德。召之。乃睢陽生也。復求前術。僧曰。始語君貴。今不謬矣。富貴安用為此。又《龍川略志》載。子瞻從事扶風時。有老僧欲傳以硃砂化黃金。子瞻曰。吾不好此。雖得之。將不能為也。僧曰。此方知而不為。正當傳也。是時陳希亮守扶風。嘗於此僧求方而不與。子瞻曰。陳卿求而不與。何也。僧曰。貧道畏其得方。不能不為耳。貧道嘗以方授人。有為之即死者。有遭喪者。有失官者。也不輕傳。公慎勿以授人如陳卿者也。後偶與陳希亮【《談圃》作仲亮。】語及此僧所以。陳固求子瞻授之。悔曰。某不惜方。惜負此僧。未幾。陳以贓敗去。子瞻疑以方故。深自悔恨。後謫黃州。陳子慥在黃。子瞻問其父用此法否。慥曰。吾父失官至洛陽。無以買宅。遂大作此。然竟病指癰而死。義甥孫沈某弟兄二人。其弟為人煅銀以給食。日亦未足也。不數年。置有室廬妻奴。設四肆。弟兄俱於肆以交易。又數年。身有羅綺。動有銀器。往來有顯者。迥異於昔日。人言得燒金之術。假煅工以遮人耳目。予且信且疑。無何。兄弟繼死。家隨以廢。其父一日攜一書吿予曰。吾兒得此足衣食。今獻之於翁。少丐錢穀可乎。予因益信張永德、陳仲亮之事。召醫姪【姪素好此】語之。姪曰。沈與北司前某人同為。今亦同棄世矣。嗚呼。晏子有言。不義之富。禍之媒也。使永德得方。未必不沒官也。而東坡遭謗遭謫。岌岌窮途而病死者。亦或曾試此耶。 \\n 元德秀死 \\n 唐元德秀退居安陸縣。去家獨處一室。值大雨水。七日不通。餒死。中書舍人盧載為誄文曰。誰為府君。犬必啗肉。誰為府君。馬必食粟。使我元君。餒死空谷。丁用晦載之於《芝田錄》。以為美事。予意盧子不當以二畜比之。正史傳中之贊。何其優耶。然其清貧固也。但卒於家。不聞退居安陸。此又不知從何來。 \\n 奇物不可守 \\n 書畫古玩。自有國而言。至宋徽宗之世。可謂極備。觀其書譜、畫譜、博古、考古圖可知矣。惜乎胡騎一入。零落漫毀。百不存一。自家而言。一聚此物者。必然敗去。豈非物之美者。人心所在。鬼神臨之。大有大異。小有小異。不可聚此。以為子孫可常守也。 \\n 太常黃冠 \\n 嘗讀《周禮》。天子大祀。大宗伯主禮。大司樂主樂。皆明德新民之士。聖賢之徒也。所以肅虔百職。感格上帝。妥侑神人者在是。豈惟集事完禮文而已哉。今樂既作於神樂觀之徒。而贊相行禮者。又皆太常之黃冠。天朝大禮大樂。付於斯人。甚非序和情文之道也。神安可以格耶。 \\n 岳劉之對 \\n 宋張浚問岳飛曰。王德淮西軍所服。浚欲以為都統。命呂祉以督府參謀領之如何。飛曰。德與酈瓊素不相下。一旦擢之在上。則必爭。呂尚書不習軍旅。恐不足以服眾。浚曰。楊沂中、張俊何如。飛曰。張宣撫。飛舊帥也。暴而寡謀。沂中視德等耳。豈能御此軍哉。浚艴然曰。固知非太尉不可也。飛曰。都督以正問飛。飛不敢不盡愚。豈以得軍為念哉。我太祖嘗欲用楊憲為相。以問劉基。基曰。憲有相才。無相器。宰相持心如水。以義理為權衡。而己不與焉。今憲不然。寧不敗乎。帝曰。汪廣洋何如。基曰。此褊淺。觀其人可知。又曰。胡惟庸何如。基曰。此小犢。將僨轅而破犂矣。帝曰。吾知相無以愈於先生者。基曰。臣非不知。臣疾惡太甚。又不耐繁。為之。且孤大恩。夫謀事於人。正欲人之有言也。今不惟言之不從。而反憎疾焉。後雖事驗。而武穆、誠意先已為之解官矣。豈魏公不曰忠。而太祖不英明耶。問之屢而無一是焉。則問者自以為愧。而直言之難受。不覺其忤也已。嗚呼。古人尚直。問且不能受言。使無從而直言。安望其以理之是非而足憑耶。予於二事。信哉直道難容於世。 \\n 父子異性 \\n 愚嘗讀《朱子語錄》。中載東坡之子過、范淳夫之子溫。皆出入梁師成門下。以父事梁。梁妻死。欲以母禮為服。忌某人而衰絰往之。文公語門人。惜其名人之子有此。予思本朝兵部尚書茹瑺。衡州衡山人也。太宗入靖內難。首先勸進即位。遂封忠誠伯。後死。召其子鏞襲爵。鏞以父在功罪之間。不肯受。又宋晟以父開國功襲都督。定遠人也。建文時。通謀于燕。其子瑄乃以力戰死於靈璧。蘇、范可謂見辱乃尊。茹、宋可謂有愧乃子。不知平日家庭之教何如也。此見其忠義廉恥之心。大分天生成也。 \\n 樂奏天人樂器起止 \\n 由冬而春。陽之所山生。陽生而後有天。故冬至祀天神。祀天神而用黃鍾九變之樂。蓋天為陽之尊。黃鍾九寸。九為陽之極。故黃鍾。子月之律也。人死。魂歸於土。四時祀人鬼。而用太簇八變之樂者。蓋人生於寅。太簇。寅月之律。又宮五之位屬土。始終於此奏之。則魂與音發動。故降也。又樂之降神者。蓋紫微垣在子。而角應之。太微垣在卯、酉。而宮徵應之。天市垣在辰。而羽應之。故奏數音之氣。發動於三垣。宜乎天神之降也。柷、（吾欠）。為樂之起止者。柷之形仰而敷。象東震發宣之義。震為雷。雷主聲。所以起樂也。吾?欠之形為虎。而伏虎為金獸。應秋也。虎亦主聲。今伏而無聲。若陽氣之收斂衰謝矣。其背之齟齬。氣不暢也。所以止樂也。金石為樂之始終者。八音之中。惟金石有自然之音。不假人為故。所以為樂之始終條理耳。 \\n 七七義 \\n 世以死者七日。為受罪之時。遂作佛事以解禳。此固妄誕之論。然傳襲之來既久。遠邇相同。亦必有故。問其人不知也。常思以為虞祭有七之義。此亦未通。後讀《論衡·訂鬼篇》有曰。鬼者。甲乙之神。甲乙者。天之別氣。人病死。甲乙之鬼至矣。然而殺鬼之至者。又庚辛之神。何如驗之。以甲乙日病者。死期常在庚辛之日也。予以是思之。此則五行相剋之理。如木日鬼。金為之殺。金日鬼。非火為之殺乎。推之七七之說。亦是此理。以其相剋之期。故為之禳解。遂延增妄誕之說也。然亦未知王論何從生。予推之者何如。姑識之以俟明理君子。 \\n 門生弟子 \\n 親傳業者為弟子。弟子復傳於人為門生。故《史記》曰七十二弟子傳。而歐陽公為轉相授受者曰門生。 \\n 韓項亮懿 \\n 伊川先生曰。韓信與項羽。諸葛亮與司馬仲達。不曾合戰。更得這兩箇戰得幾陣。不妨有可觀。予以楚圍漢於彭城。漢追羽垓下。信常在之也。或以誑之。或以待之。信不能獨當一面。如雲長之取顏良。是可知矣。觀羽初敗秦兵。而諸侯不敢仰視。其勇可知矣。信豈羽之敵哉。若論智謀。羽或不如信也。懿拒亮於上邽。按兵不敢動。後至鹵城。為賈詡嗤笑。一交兵間。則又喪其將軍張郃。觀其受巾幗之辱。嘆孔明為奇才。懿豈亮之敵耶。此又智勇俱不如者。噫。若四人者。豈必待其親相交戰而後知其高下哉。即此已可觀矣。至如孟子【明本作『氏』】莊子二人。俱常遊於齊也。胡乃不相遇而一辨。以觀其勝負。一則以實而實天下之虛。一則以虛而虛天下之實。是真可惜也歟。 \\n 樊執敬 \\n 樊公執敬。字時中。獨航其號。世為鄆人。至正間。為浙江參知政事。十二年。徐壽輝自徽犯浙西。公宿衞於省。省吏次第引去。公獨披甲上馬。率衞兵不百。急出與賊戰。從者止之。公曰。吾守封疆。去之非義也。至省口。遇遁將。以孤兵且散。控馬首返。公怒。以刀斫其人。遂躍逆賊於天水橋。巷戰以死。其妻與子溺於西湖。公死二月。姚園寺僧雪。率杭人立祠於天水院。歲時祭焉。楊鐵崖時為文紀之。又嘗見公《觀潮詩》於《霏雪錄》中。詩云。煙波閃閃海門開。平地潛生萬壑雷。大信不虧人不死。浙江亭上看潮來。然其詩雖未工。而公平生之志亦可見矣。然公死節。史已錄之。但不如此之悉。 \\n 聖不可知 \\n 士非天分之高。則知識不遠。非學問之功。則義理不明。大凡學藝。初則勉強。勉強則有迹。人因得以及之也。事熟則精。精則巧。巧則神。若師曠之音。輸子之工。養由基之射。皆熟而神生焉。聖人之於天理。亦至精至熟。神妙不測。人豈可得而知哉。此孟子曰。聖而【明本作『人』】不可知之之謂神也。 \\n 文盛乃衰 \\n 古人云。詩盛於唐。乃衰於唐也。字盛於晉。乃衰於晉也。蓋以詩雖至唐而警拔。閭里之人不知矣。字雖至晉而神變。巧媚之態極矣。其於明白古拙何有哉。今杭之【『之』字據明本增補】舉業之文。可謂盛矣。然究其實。則皆錄諸書藻麗之語。貨近時泛巧時文。讀不過二三冊。遂高舉而奪魁矣。嗚呼。此豈非其衰耶。而於古人讀經讀史之學何如哉。雖然。邵子天人之詩曰。也由天道。也由人意。今辨此者。亦氣運使之然也。李西涯又云。文章固關氣運。亦係習尚。非人力所能挽回。真知言哉。 \\n 說郛 \\n 陶南村作《說郛》百卷。蓋倣曾慥之類說而為者。然《類說》刪取精到。而《說郛》如未刪之書。不若不刪。總而名之。如《百川學海》可也。楊文貞公士奇尚不取其《書史會要》。《水東日記》曰。如見《輟耕錄》。淫褻之事。尤可鄙也。余則曰。《說郛》不獨淫褻。而鄙俚無稽者亦有之。但《輟耕》多抄舊書如廣客談、通本錄為己作。是其下也。孫大雅謂。書木葉而成者。偽言也。似《書史》為至當者。 \\n 立武后 \\n 貞觀二十二年。太白屢見。太史奏女主當昌。民間秘記又云。唐三世後。女主武王有天下。太宗因疑左武將軍李君羨。誅之。李淳風又奏。臣仰觀天文。察其人已在宮中。如是之明白矣。至永徽五年。拜武昭儀。明年。欲立為后。意時才去先朝方十餘年。長孫無忌、褚遂良、韓瑗、來濟。雖皆極口切諫。何無一言及占傳之事并先帝欲誅之意耶。以為先時朝廷閉不宣泄。則民間又傳有秘記。而無忌等又國之元老。宜其舊知者矣。以為當時不可顯白。則未立之時正可以是證之也。諸公無一言之及此。然後知為唐室之數也。 \\n  \\n 　"}
{"章节": "卷十九 辯證類", "正文": "　 \\n 卷十九　辯證類 \\n 　 \\n 改元 \\n 上古無年號。不過紀甲子而已。世以始於文帝後元年。不知後元由前有元年。故稱後也。如景帝則又有中元、後元。皆欲延年之意耳。至武帝建元年。方為有號之初。而劉氏據《封禪書》得鼎改元。辯以年號之起。實在元鼎。其前皆有司追補。以足武帝之始。又據元封改元。始有明詔為證。而夾漈鄭氏。亦以為是。予以既為元封改元。始有明詔。則當以元封為始。又何為年號之起。實在元鼎。然則元狩因得白麟而稱。元光因見長星而稱。又何不可乎。至於元封有詔。偶爾因是年巡邊封禪之後。大頒天下。故曰以十月為元封。不當據此即以為始。若以其前有司補稱。則末年復如文、景稱後元一、二年。又不可以補其名耶。但光武建武。共該三十三年。至三十一年之時。因封禪後。又加中元二字。猶景帝中元意也。今史即以為改元。明繫以中元另起。錯矣。觀范史於《祭祀志》內載。本年封禪後赦天下之詔曰。以天下三十二年為建武中元元年。尚冠建武於首可知也。大抵一帝止是一號。最為有理。但遇事遇瑞。遂屢易之。豈如本朝高出上古。 \\n 湯泉 \\n 湯泉在處有之。惟溫熱不同。皆有硫黃之氣。書載驪山、黃山者無腥焉。人皆祖《博物志》。凡水出石硫黃者溫。予考《本草》。石硫黃出東海牧羊山谷中及太山、河西山、礬石液也。然則於地之泉。何所係耶。而湯泉之地。又出於三山之外也。就而言之。予又親見巢縣湯泉。與河流止隔尺許。豈石黃所流之水氣不通於彼歟。唐子西以謂自是水性一種。如人吹氣則寒。呵氣則熱。予意人氣之有溫涼。如天之氣然也。豈人之津液。亦有寒熱者耶。不可概論明矣。昨讀耿南仲《黟山【即黃山。】香溪泉記》有曰。泉蓋硃砂所發。好事者汲以澄砂入藥。《苕溪漁隱》亦曰。黃山是硃砂泉。春時色紅以此。復思《本草》有土硫黃出溪澗中。多腥臭。在處有之。然則泉既有腥。安知澄之無黃也。隔咫尺而寒熱所分者。此地脈所來之源不同。其溫熱相去者。黃之於地有多寡。而源之來也有遠近耳。以此論之。蘇子詩謂。自憐耳目隘。未測陰陽故。豈非因一石字及有無腥者惑之歟。若驪山之無腥者。李賀詩云。華清宮中礐石湯。徘徊百鳳隨君王。此又源之出於礐也。又聞出硫黃之地。泉反不熱。此則氣既泄之於外。而地脈又或不通於泉也。若謂諸泉可以洗人瘡疥。益人顏色。以昔人詩有誰知馬上腰金客。洗去塵顏換玉顏之說。又謂始皇被神女唾生瘡。入湯立愈。殊不知詩乃好事者之為。而始皇事實妄誕。而《本草》溫湯之下又不收也。吾嘗親浴溫泉。翼日。瘡發於背。故《本草》以諸瘋疾在皮膚者可浴。浴乾當大虛憊。宜即補養。餘則不可輕入。諸瘡非瘋也。近時燕泉何先生。反以神女之事出於《本草》。今併書之。 \\n 淡菜 \\n 杭人食蚌肉。謂之食淡菜。予嘗思之。命名不通。如以淡為啖固通。而菜字義亦不通。又嘗見《昌黎集》載。孔戣為華州刺史。奏罷明州歲貢淡菜。亦是此淡字。竟不能通。後見廣人云。南海取珠者名曰蜑戶。蓋以蚌肉乃取珠人所常食者耳。賤之如菜也。其義始通。後讀《輟耕錄》。益知久有烏蜑戶。則孔奏之字亦訛書者。予若改為啖食之啖。則又為改金銀車者乎。 \\n 老泉為子瞻號 \\n 老蘇號老泉。長公號東坡。人所共稱也。而葉少蘊《燕語》云。蘇子瞻謫黃州。號東坡居士。其所居之地也。晚又號老泉山人。以眉山先塋有老翁泉。故云。又梅聖俞有老人泉詩。東坡自註云。家有《老人泉》。公作此詩。又嘗聞有東坡居士老泉山人八字共一印。而吾友詹二有東坡畫竹。下用老泉居士朱文印章。據此。則老泉又是子瞻號矣。然豈有子犯父號之理。而歐陽公作老蘇墓誌。但言人號老蘇。而不言其所自號。亦可疑者。豈此號涉一老字而後人遂加其父耶。葉、蘇同時。當不謬也。 \\n 名同人殊 \\n 嘗見南越伏波廟一碑。以伏波將軍姓路氏。心且疑之。後讀《前漢書》。武帝時有路博德討南越。封伏波將軍。始知馬援討交趾。亦南越地也。今世止知馬援也。若三國魏將夏侯惇。亦封伏波將軍。不因南越者眾也。彼如徐穉子下陳蕃之榻。而周璆亦下陳蕃之榻。穉子則見於《本傳》。而周璆事見於《陳蕃傳》中。亦兩人而一事。世止知徐穉也。又赤松子。神農時雨師。乃張良欲【明本無『欲』字】從之游者。事見劉向《說苑》。晉黃初平叱石者。因易姓為赤松子。見葛洪《神仙傳》。今金華赤松觀。乃其升仙地也。今人止知張良之言。又葛洪煉丹於羅浮山成仙。晉咸和時人。葛璝。一名仙翁。亦煉丹而成仙者。梁大同時人。今人即以葛洪為仙翁也。又漢明帝時。葉令王喬。乃飛鳥者也。周時王子喬。吹笙者也。《神仙傳》曰。蜀人王喬。食肉芝者也。《史記·封禪書》註。緱氏仙人庵王喬。犍為武陽人。亦四人同名而皆仙。世止知葉令王喬。因註之。 \\n 紅葉詩 \\n 紅葉題詩。凡有五焉。《本事詩》云。顧況在洛。乘間與三詩友遊苑中。坐流水上。得大梧葉。題詩云。一入深宮裏。年年不見春。聊題一片葉。寄與有情人。況明日亦題葉放於上流。詩云。愁見鶯啼柳絮飛。上陽宮女斷腸時。君恩不禁東流水。葉上題詩寄與誰。十餘日。客來苑中。又於水上得葉詩以示況。曰。一葉題詩出禁城。誰人酬和獨含情。自嗟不及波中葉。蕩漾乘春取次行。《雲溪友議》云。明皇時。虢國寵盛。宮女咸怨。書落葉隨御溝水流出云。舊寵悲秋扇。新恩寄早春。聊題一片葉。將寄接流人。顧況聞而和之。即前四句。無後復出之事。又盧渥應舉。拾紅葉於御溝。置之巾笥。及宣宗省放宮人。而盧娶其一宮人。偶覩紅葉。吁嗟曰。當時偶題。不意郎君收藏。遂為奇事。詩云。流水何太急。深宮盡日閒。殷勤付紅葉。好去到人間。《北夢瑣言》云。進士李茵。嘗遊苑中。見御溝紅葉題詩。句【明本無『句』字】曰。與盧渥同。《玉溪編事》云。侯繼圖秋日登大慈寺樓。倚闌。忽木葉飄墜。上有詩曰。拭翠歛愁蛾。為鬱心中事。搦筆下庭除。書成相思字。此字不書名。此字不書紙。書向秋葉上。願逐秋風起。天下有情人。盡解相思死。《談藪》以為雖出多書。止則一事。傳記者自異耳。予逐書細考。意此必三事也。《雲溪友議》第一段。即《本事詩》之紀也。名既同矣。雖有舊寵、新恩二句。韻腳又是。焉知記者非忘之而自補之耶。若李茵者。即盧渥之事。此《北夢瑣言》之差記而事故略焉。不然。何其詩之同邪。侯繼圖詩既不同於二人。事亦大異。豈可因題葉而即以為一事目之也。況《雲溪友議》一書而紀二事。豈有差之理耶。但後之小說《流紅記》。又訛而為于祐之事。言多鄙妄。此則可笑。 \\n 蝦蟆類毛穎 \\n 韓昌黎答《柳柳州食蝦蟆》詩。大類《毛穎傳》。其曰。雖蒙勾踐禮。竟不聞報効。大戰元鼎年。孰強孰敗撓。此尤其似者也。吳人多喜食之。至春時。鼓吹滿野。無賴男子取以為生。而價亦不廉。此詩末云。而君復何為。甘食比【明本『比』作『此』】豢豹。是好此味者。不獨吳人然也。 \\n 巾箱板 \\n 今人以小板書冊為巾箱板。以其可置於巾箱也。不知起於南齊衡陽王鈞。 \\n 適怨清和 \\n 李商隱《錦瑟》詩中二聯。蘇子謂藏適怨清和四字。嘗舉所以吿歐陽也。後人不知。遂以蘇公自得之見。然《古今樂志》曰。錦瑟之為器也。其柱如絃數。其聲有適怨清和之音。 \\n 南濠誤紀 \\n 姑蘇少卿都南濠穆。博學好古。著述滿家。一時人物所不及也。文跋中有記宋思陵宸翰一條。誤以王倫為王文正公旦之弟也。一時不思。文正乃真宗時相。年齒之遠。豈至高宗時耶。此白璧微瑕。於予有忘年之愛。故為正救之忠臣耳。 \\n 大夫松 \\n 五大夫。乃秦爵之第九級者。按《史記》云。封其樹為五大夫。後人不解。謂松封大夫者五株。且唐陸贄作《禁中松》詩云。不羨五株封。又李商隱有《五松驛》詩云。獨下長亭念過秦。五松不見見輿薪。遂漫延而不可解矣。有辨之者。尚未明白。獨《雲谷雜記》引如曹參賜爵七大夫。遷五大夫是也。何其快哉。予又思今上虞有五大夫里。必當時有此一等之爵者居焉。 \\n 歷代獄名 \\n 夏曰均臺、又曰念室。殷曰動止、曰羑里。周曰圜土、曰稽留、曰深室、曰虎穴。秦曰囹圄。漢曰若盧、曰都傳、曰寺互、曰請室、狴犴。晉曰黃沙。魏曰司空。總名曰圜扉、圜牆。 \\n 澄心堂紙 \\n 澄心堂紙。陳后山以謂膚如卵膜。堅潔如玉。此必見之。而言之得如此真也。但在宋時亦罕覩。劉貢父詩云。當時百金售一幅。澄心堂中千萬軸。後人聞此那復得。就使得之亦不識。予嘗見一幅。堅白則同。但差厚耳。及宋板所搨六帖之紙。亦似之。又覺差少黑也。世以此紙為宋物。殊不知澄心堂乃南唐烈祖徐知誥金陵燕居之名。【今《南畿志》作藏書籍處。誤矣。】宋時即誤以為知誥之子元宗所造。《詩文發原》以為後主所造。皆非也。故《后山叢談》辯之。今《徽州志》又以為出於彼地。與李廷珪墨為二絕。則誤之尤甚矣。諒后山宋人。且嘗見之。辯為烈祖所造無疑。惜歐陽公亦曰但不知出處。 \\n 僧寺觀 \\n 漢明帝聞西天竺國有號為僧者。知往過未來之事。遣蔡愔等訪之。愔見摩騰。乃要歸漢。後聽陽城侯劉峻等出家。則中國漸有僧也。至於五胡石、苻之世。則又大漫矣。然摩騰初來。舍於鴻臚寺。寺蓋待納四夷賓客之館。故秦名典客者即是也。白馬馱經。並藏於是。後明帝於東都城門外另立精舍。以處摩騰與經。遂名曰白馬寺。此僧寺之所由始。若夫止以寺名。非可專於佛也。葉夢得《石林燕語》以白馬寺即漢鴻臚舊館。但改鴻臚為白馬耳。故後世浮屠之居曰寺。此非也。堂堂漢朝。更不能剏一佛寺。而即以待納四夷之館為之耶。又觀之名有三。一曰藏書所。漢東觀是也。一曰游觀處。謝玄暉賦屬玉觀是也。一曰高可望。黃帝內傳置元始真容於高觀上是也。今老氏居本高觀始。然亦非專於老也。至宋徽宗專尚老氏。宣和元年。因降手詔。盡改天下之寺曰宮。改院曰觀。改僧曰德士。改尼曰女德。又盡廢鐃鈸之類。納之官府。此又不可不知也。 \\n 重名美婦 \\n 漢有飛燕。唐寶曆中亦有飛燕。與元稹私者崔鶯鶯。與張浩私者李鶯鶯。鄭還古通者沈真真。韓真卿通者謝真真。山谷贈詩者費盼盼。建封娶者關盼盼。 \\n 錦瑟無端五十絃 \\n 《錦瑟》詩。玉溪生作也。《續筆》解云。說者以錦瑟為令狐丞相侍兒小名。此篇皆寓言。而不知五十絃所起。然既舉其名。而復引諸書明箜篌之義。似將以箜篌為錦瑟也。且言起於漢武後。雖能引《史記·封禪書》之說。亦不能引《世本》五十絃起於伏羲。知尾而不知首。可哂也。況五十絃之義。一無所解。按《琴瑟中論》曰。朱襄氏使士達制為五絃之瑟。瞽叟判為十五絃。舜益之為二十三。又有二十七之說。以理考之。樂聲不過乎五。則五絃、十五絃。小瑟也。二十五絃。中瑟也。五十絃。大瑟也。彼謂二十三、二十七者。然三於五聲為不足。七於五聲為有餘。豈非惑於二變二少之說而遂誤耶。觀此。則絃之多寡有自矣。若錦瑟云者。即大瑟之謂也。故《古今樂志》云。錦瑟之為器也。其絃五十。但無端二字。似乎不通。俟知詩者詳焉。 \\n 箜篌 \\n 箜篌。本師延為空國之侯所製。故名之也。後出桑間濮上。師涓為晉平公鼓焉。鄭、衞分其地而有之。因命淫樂為鄭、衞焉。故《釋名》曰。靡靡之樂。《樂府錄》亦曰。空侯乃鄭、衞之音。以其亡國之聲。故號空國之侯。訛而為箜篌是也。應劭以漢武令樂人侯暉【一曰侯調】所作。以祠太乙。杜佑因曰。因樂人之姓。非師延所作。非也。蓋春秋時已有之矣。其形似瑟而小。其絃有七。用木撥彈之。【《唐制》、《通典》皆同。】近楊狀元慎得其器於蜀。左史李芝山【李知音。傳譜於蜀】云。侯暉損瑟之二絃。加箏之九絃。為二十三絃。其音多擘。其聲多靡。又曰。至宋大晟樂。改為十四絃。引李知幾之詩為證。此必然也。嗚呼。其器久無。其音絕傳。今有之。惜未見耳。予又考古辭《公無渡河》。隋《昔昔鹽》。多彈此器。唐李憑最為妙手。故楊詩云。本是空侯樂。今為蜀國絃。新聲晉師發。舊譜李憑傳。 \\n 伯夷叔齊考 \\n 嘗見《論語》疏引春秋《少陽篇》云。伯夷姓墨。名允。字公信。叔齊名智。字公達。伯長叔次也。夷、齊。諡也。胡明仲以為彼以去國隱居終身。又誰為之諡哉。如伯達、仲忽。名也已。【『已』字據明本補。】予以即為之名。則少陽所云姓名。又何謂哉。或者死後人諡之耳。且諡法曰。執心克莊曰齊。安心好靜曰夷。庶可加也。惜《少陽篇》不知是何書也。后又見《孔叢子》註。夷、齊之父墨胎氏。名初。字子朝。【《韓詩外傳》、《呂氏春秋》同。】 \\n 名諱壽堂 \\n 生稱名。死稱諱。自古而然。故古今名公作亭堂等記。則曰公名某。作誌名神道碑。則曰公諱某。今人不察。於是凡遇人則請問曰尊諱。答人者曰諱某。又稱人之母曰壽堂。以謂崇敬。殊不知邱墓祭祀之處乃壽堂也。按陸士衡挽歌云。壽堂延魍魎。註曰。壽堂。祭祀處也。言既死於祭祀之處。獨相處魑魅耳。林逋有《壽堂詩》曰。湖外青山對結廬。墳前修竹亦蕭疏。茂陵他日求遺稿。猶喜曾無封禪書。觀此可知矣。今皆背義而言。可發一笑。 \\n 延陵碑 \\n 延陵季子碑在鎮江。其文曰。有吳延陵君子之墓。世傳為孔子書。《學古編》以為古法帖。止云。嗚呼。有吳君子而已。篆法敦古。似乎可信。今碑妄增延陵之墓四字。除之字外。三字是漢人方篆。不與前六字合。又音君子字作季子。顯見其謬。蓋漢器蜀郡、洗郡。郡字半片。正是此君字也。歐陽公《金石錄》又以為孔子平生未嘗至吳。蓋以《史記》世家考之。推其歲月蹤跡。南不踰楚之故。復引張從申《疑記》云。舊石湮滅。玄宗命殷仲容模搨以傳。是開元以前已有本矣。予按歐陽、子行。皆辨非孔子。明矣。或者即仲容所書。借孔子以欺世。此秦觀所以疑唐人之所書有見也。《丹鉛續論》又謂。陶潛作《季札讚》曰。夫子戾止。爰詔作銘。謂題有吳。延陵君子。此可證為古有。據此。則子行敦古可信之言又是也。但陶集無此讚。載藝文集。知今非全集也。 \\n 五公孫弘 \\n 公孫弘有五。一在齊。為孟嘗君見秦昭王。一在中山。為參乘。言司馬喜相求。其一在越。斷髮為王騎。其一為漢平津侯。其一明帝時幽州從事。交通楚王英。見於虞延一傳。 \\n 蒙茶 \\n 世以山東蒙陰縣山所生石蘚。謂之蒙茶。士大夫珍貴。而味亦頗佳。殊不知形已非茶。不可煮飲。又乏香氣。而《茶經》之所不載。蒙頂茶。四川雅州。即古蒙山郡。【因山故名。】其《圖經》云。蒙頂有茶。受陽氣之全。故茶芳香。《方輿勝覽》、《一統志土產》。俱載蒙頂茶。《晁氏客話》亦言。雅州也。白樂天《琴茶行》云。李丞相德裕入蜀。得蒙餅。沃於湯餅之上。移時盡化。以驗其真。文彥博有《謝人惠蒙頂茶》詩云。舊譜最稱蒙頂味。露芽雲液勝醍醐。吳中復亦有詩云。我聞蒙頂之巔多秀嶺。惡草不生生荈茗。今少有者。蓋地既遠。而蒙山有五峯。最高曰上清。方產此茶。且常有瑞雲影相現。多虎豹龍蛇。人亦罕到故也。但《茶經》品之於次。若山東之蒙山。乃《論語》所謂東蒙主耳。 \\n 公昉 \\n 程濟之事。已載於奇謔類矣。乃朝邑志之言。予以志或紀怪。近時之事可妄傳耶。況以革除遺事中相同。昨見後漢《公昉碑》。亦曰公昉遇真人。服神藥後。移意萬里即到。又知鳥獸語。則知程事不誣。且漢人刻之金石。惟恐後人之不信也。然其得神藥即能如此。是不假修為。而亦數也夫。 \\n 州名稱訛 \\n 東漢嚴光本姓莊。因避顯宗之諱。遂稱嚴氏。范曄作史。不究其由。遽曰嚴光。其臺其灘。遂俱以嚴稱。循習之訛。已可笑也。宋宣和間。方臘作亂。又遂改睦州為嚴州。至今不知其義。尤為可笑。故宋俞元德有詩曰。千載英風想子陵。釣臺緣此幾人登。誰知避諱更嚴氏。灘與州名總誤稱。此已見於他書。奈無此詩之明白也。又如蘇州。因吳王殺伍子胥投之江中。後人憐而立祠於江邊之山。遂名胥山。吳王又築臺於山上。人亦稱為胥臺也。吳既國滅。臺亦無矣。人又稱為【明本『為』作『之』】孤胥山。言獨胥山在耳。及稱臺。亦曰孤胥臺。奈何吳人稱胥為蘇。訛孤為姑。後隋平陳。因姑蘇山名。遂更郡為蘇州。至今山、臺俱名為蘇也。故《蘇志》志姑蘇山曰。舊名姑胥。可知矣。然姑字又訛。如蘇之匠門。因干將墓故名。吳人稱將為匠。今改別名矣。 \\n 神燈 \\n 《草木子》載。聖燈。俗曰神燈。【此四字明本小字雙行】天下山之大處。往往有之。故數峨眉、衡山、匡廬等處。謂山之精英之氣。發之為光怪耳。予意此固理也。故傳有聖燈巖之名。然時有神祠之地。每每人亦多見。何也。蓋兵死之人。牛馬之血。皆足為燐。豈有生也有來。而死也有為者。英靈之氣。又不可成光焰耶。但彼之聖燈為常。十之九也。此燈為變。十之一耳。 \\n 黃堂五馬 \\n 《孫覿尺牘》曰。蘇郡太守之堂。數因失火。以雌黃塗而禳之。故曰黃堂。後天下盡稱之。非也。天子之居曰黃闥。三公曰黃閣。給事曰黃扉。太守曰黃堂。【見緗素雜記。】《遯齋閑覽》云。漢時朝臣出為太守。增一馬。故曰五馬。【見《學林》。】蓋漢制公卿皆駟馬故也。若曰。北齊柳元伯五子同時領郡。時稱五馬。非矣。 \\n 龍 \\n 《易》乾卦六爻。皆取龍為象。蓋陽物也。《埤雅》云。龍卵生。陽物也。具九九之數。《戴禮》、《說文》。皆以龍為鱗蟲之長。古今所言。不過如此。昨見《伊川語錄》謂。龍為陰物。出則濕氣蒸然成雲。又曰。龍只是獸。茅山華陽洞常有之。形狀殊可愛。然不囓人。五臺山者則傷人矣。嘗有人穿地得卵。寄於金山寺中。龍能湧水入寺取卵。又曰。龍以卵生。亦非神物。更一等龍。必須胎生。愚意龍為神物。變化不測。如《筆談》所紀彭蠡一事甚明。恐茅山所有。即古人之豢龍。非真龍也。乃其形相似者。若以為陰物。恐必不然。不知何據也。曰獸類。曰胎生。證之諸書不同。予意傳云。龍生九子為某為某。此亦獸之類歟。故《本草》收入獸部。至於胎生。則《本草》有龍胞龍胎之物。陶隱居自以親見。形體俱存。此又或有胎生者也。不然。大儒誤之耶。抑傳寫者誤之耶。錄俟博物君子。 \\n 蠶 \\n 《皇圖要記》曰。伏羲化蠶為絲。又黃帝四妃西陵氏始養蠶為絲。而干寶《搜神記》以為古有遠征者女。思父。語所養之馬曰。若得父歸。吾將嫁汝。後馬迎父歸。見女輒怒。父殺馬。曝皮庭中。忽卷女飛去。下於桑間。化蠶。故《乘異集》載。蜀中寺觀。多塑女人披馬皮。謂之馬頭娘。以祈蠶也。予意化蠶之說荒唐。而西陵氏養蠶者為是。但世遠不可稽也。若干寶所記。但因馬頭娘一事。遂駕空而神其說。所謂馬頭娘者。本荀子《蠶賦》身女好而頭馬首者歟一句。又荀子嘗為蘭陵王。或世訛而為馬明王也。此干寶、《乘異》。皆因言以成訛耳。但蠶乃馬精所化。故古人禁原蠶。恐傷馬也。白殭蠶擦馬齒。馬即不食。可見矣。欲祀其神。古者后妃享先蠶。先蠶。天駟也。非馬之精而何。漢舊儀又曰。蠶神。苑窳婦人。寓氏公主。據此。則始於西陵氏可知。故世以蠶為婦人之業也。 \\n  \\n 　"}
{"章节": "卷二十 辯證類", "正文": "　 \\n 卷二十　辯證類 \\n 　 \\n 陶詩紀甲子 \\n 五臣註《文選》。以淵明詩。晉所作者皆題年號。入宋但題甲子。意謂恥事二姓。故以異之。後世因仍其說。雖少游、魯直。亦以為然也。治平中。虎丘僧思悅編陶之詩。辨其不然。謂淵明之詩。有題甲子者。始庚子。距丙辰凡十七年。詩一十二首。皆安帝時作也。至恭帝元熙二年庚申。始禪宋。夫自庚子至庚申。計二十年。豈有晉未禪宋之前二十年內。輒有恥事二姓。而所作即題甲子以自異哉。矧詩中又無標晉年號者。所題甲子。偶記一時事耳。其說出而舊疑釋矣。後蔡采之《碧湖雜記》又云。元興二年。桓玄篡位。繼而劉裕秉政。至元熙二年始受禪。前此名雖為晉。實則非也。故恭帝曰。桓玄之時。晉氏已無天下。重為劉公所延。今日之事。本所甘心。計時逆推。正二十年也。蓋淵明逆知末流必至革代。故所題云云。以予論之。若唐若宋。天下危而復安。常有之也。豈可逆料二十年後事耶。故唐韓偓貶後之詩。亦紀甲子耳。後因全忠篡唐。人亦遂以為有淵明之志。蔡說謬矣。惜思悅尚辨未至。若曰。二十年間。陶詩豈止十二首耶。且未革之時。逆知即題甲子。而永初、元嘉之作。【如集中贈長沙公族祖王撫軍座中送客者。】反不題甲子。何耶。至于《述酒篇》內豫章抗高門。重華固靈墳。流淚抱中嘆。平生去舊京。正指宋迫恭帝之義。又何不題甲子耶。蓋偶爾題之。後人偶爾類之。豈陶公之意耶。因復辨之。以足思悅之義。 \\n 王昭君 \\n 昭君名嬙。初以良家子選入掖庭。漢元帝時。呼韓來朝。敕以宮女五人賜之。昭君入宮數年不見御。積悲怨。乃請掖庭令求行。此前漢《匈奴傳》之言也。《西京雜紀》乃云。帝常使畫工圖形。按圖召幸。宮人皆賂畫工。獨王嬙不肯。後匈奴求美人為閼氏。上于是按圖以昭君行。按《前漢書》作于班固。《雜紀》乃葛稚川者也。稚川自云【『云』明本作『以』】《雜記》即劉歆之《漢書》。而班固所取。不盡二萬許言。及小異者。錄成此書。餘則固已全取為《漢書》矣。觀此。則非小異。理當相同。或班史不載可也。今既載之。當以班史為是。蓋班則漢人而葛乃晉人也。亦或傳寫之訛。不可知。惜其葛言一出。而後世論者。祇據《雜記》之言。而不知昭君之實也。就如《雜記》所言。又【『又』字據明本補】當時畫工。人皆止【『止』字據明本補】知毛延壽一人。而不知同時有劉向、陳敞、龔寬、楊杜、樊青等俱棄市。此又《樂府解題》所載。 \\n 換鵝經 \\n 羲之書經換鵝事。張漢《雲谷雜記》辨之甚明。但文多而難備錄。蓋以羲之兩次事也。今予略具辨。直著其義于左。一書《道德經》。是偶悅山陰道士之鵝。求市不得。因為之寫換也。此出傳中所謂寫畢欣然籠鵝而歸。一書《黃庭經》。亦山陰道士好黃庭。又知羲之愛白鵝。遂以數頭贈之。得其妙翰。【出張君房《雲笈七籤》。】俱緣以寫經換鵝。故後人指為一事。辯之紛紛也。獨李太白於《右軍》詩曰。右軍本清真。瀟灑在風塵。山陰遇羽客。愛此好鵝賓。掃素寫道德。筆精妙入神。書罷籠鵝去。何曾別主人。又《送賀賓客歸越》詩。鏡湖秋水漾晴波。狂客歸舟逸興多。山陰道士如相見。應寫黃庭換白鵝。此可知矣。至若衍極之論固精。恐白不至如此誤也。 \\n 兩冰清琴 \\n 冰清古琴。有見二處。其一岳珂《桯史》所載。為大曆三年三月三日雷氏斵。貞元十一年七月八日再修。其一周公謹《雲煙過眼》所載。為唐開成中郭亮製。建中靖國修。未知孰是。 \\n 陽秋誤記 \\n 宋葛常之作《韻語陽秋》。好處固多。然以三國吳人曹弗興錯認為曹霸。誤矣。又謂高適作《送人赴越上》詩。即用張翰蓴鱸故事。被人譏非其地。解曰。漢地里志。吳縣隸今會稽。殊不知高適既錯。而《陽秋》之解亦錯也。蘇、松、常、鎮四府。秦漢名為會稽郡。非越之會稽也。以為今之會稽可乎。但春秋時因越併吳。蘇、松嘗一名為越矣。然終不可易其久名之越。況在於唐時。可用暫稱之名也乎。高因古書中有會稽、三吳之稱。遂不考而用之。葛又不特錯為之解。且又不知蘇、松真嘗稱越來。如知之。必以併越解之矣。 \\n 針毡 \\n 世皆以人性不堪處如坐針毡。不知出晉武帝太子舍人杜錫亮直忠烈。太子惡之。置針於錫坐毡中。刺之流血。遂有此言。 \\n 綸巾 \\n 綸字世人皆知兩音。一曰倫。一曰關。而不知其故也。蓋倫巾韻同而音近。詩法所忌也。故讀曰關。皮日休有白綸巾下髮如絲之句。有一本註作關。想始於此。《韻會》雖有兩收。皆引釋於倫字之下。而無一字及關字義。且關字仍註龍春切。則依舊當為倫字矣。其所以二收。正因韻書起於沈約。若《說文》止於一收。為可知矣。 \\n 七丈佛 \\n 《集異記》載。隋開皇中。并州釋子澄空。鑄鐵佛高七十尺。三鑄捨身而後成。轉世為李暠。造平等閣以覆鐵佛。以其異也。嘗聞予友孫惟謙光云。過真定。見銅佛有高七丈者。其寺名龍興。按真定即古并州龍興寺。《一統志》以為宋建。閣名大悲。予意寺閣之名。或後所易。志言宋建。亦恐訛也。但佛之銅鐵。何不同耶。豈澄空自是一佛。而鑄後復有所修耶。 \\n 茶旗鎗 \\n 世傳烹茶有一橫一豎。而細嫩於湯中者謂之旗鎗茶。《麈史》謂。茶之始生而嫩者為一鎗。寖大而展為一旗。過此則不堪矣。葉清臣《煮茶述》曰。粉鎗末旗。蓋以初生如針而有白毫。故曰粉鎗。後大則如旗矣。此與世傳之說不同。亦如《麈史》之意。然皆在取列也。不知歐陽公《新茶》詩曰。鄙哉穀雨鎗與旗。王荊公又曰。新茗齋中試一旗。則似不取也。或者二公以雀舌為旗鎗耳。世不知雀舌乃茶之下品。今人認作旗鎗。非是。故昔人有詩云。誰把嫩香名雀舌。定應北客未曾嘗。不知靈草天然異。一夜春風一寸長。或二公又有別論。亦未可知。姑記之。 \\n 曹操疑塚 \\n 曹操疑塚在漳河上。宋人俞符有詩曰。生前欺天絕漢統。死後欺人設疑塚。人生用智死即休。何用餘機到立壟。人言疑塚我不疑。我有一法君未知。直須掘盡疑塚七十二。必有一塚葬君屍。陶九成以為此言詩之斧鉞也。予則以為孺子之見耳。使孟德聞之。必見笑於地下。夫孟德之棺。豈真在於疑塚哉。多設以疑人耳。然始為疑塚者孔林。 \\n 沈王二畫 \\n 弘治間。長洲沈啟南周。富而能詩。又以畫馳名。其畫山石。自坡腳直上。脈絡形勢。纍纍如疊成之狀。而無活潤之態。予謂之假山石。四明王廷直諤。亦以畫名東南。其畫樹木。多著煙靄之態。勢如潑墨。而無四面枝榦叢生疏密之意。予謂之鍋焦片。初學效之。猶恐刻鵠畫虎。然二子佳處亦多。此其一節也。 \\n 嵇康 \\n 嵇康。魏人。鍾會憾之。譖於司馬昭。欲助毌邱儉而殺之。實景元三年事也。未嘗一日事晉。晉史有傳。康之羞也。使以當時心晉而傳之。無是理也。傳中云。山濤將去選官。舉康自代。夫濤為吏部。辭官時。武帝受禪後事也。康死久矣。史可信耶。 \\n 阿瞞 \\n 人但知阿瞞為曹操小字。昨讀李德裕所作《明皇十七事》。內一條以李輔國矯詔遷太上皇於西內。中路見兵攢耀日。驚懼。賴高力士在左右獲安。上皇曰。微將軍。阿瞞為兵死鬼矣。又《羯鼓錄》內與寧王簪花事。累自稱為阿瞞。始知阿瞞乃明皇小字。與操同也。雖《古賢小字集》中亦未收。 \\n 雨具 \\n 今人以蓋笠之類為雨具。《史記·仲尼弟子列傳》曰。昔夫子當行。使弟子持雨具。已而果雨。雨具二字。其來尚矣。 \\n 黃楊難長 \\n 諸木中。黃楊為難長。故諺有之曰。三年長一寸。雷驚縮一尺。蓋寓言也。《埤雅》云。黃楊木性堅難長。俗言歲長一寸。閏年倒長一寸。是但言俗說。亦不經見。然東坡詩云。園中草木應無數。只有黃楊厄閏年。豈閏年之說。自有所據耶。 \\n 赤腳科頭 \\n 盧仝婢子赤腳。想不避人。韓昌黎寄詩曰。一婢赤腳老無齒。溫庭筠《醉歌》又曰。洛陽盧仝稱文房。妻子腳禿舂黃粱。張長史慣科頭。杜子美歌曰。張旭三盃草聖傳。脫帽露頂王公前。李頎又贈曰。露頂據胡床。長叫三五聲。 \\n 美人稱姬 \\n 葉石林《燕語》曰。婦人無名。以姓為名。故周人稱王姬、伯姬。周姓也。後世不思其故。遂以姬為通稱。以虞美人為虞姬。戚夫人為戚姬。政和間。帝女下嫁曰帝姬。嘗白蔡魯公。欲改正之不果。予初讀之。亦謂是也。諦思。真可為燕語也。夫姬固周姓。亦謂婦人美稱。《韻會》之釋也。《毛詩》又曰。彼美淑姬。師古曰。周貴於眾國之女。所以婦人之美者稱姬。若以國姓而後世傳訛。則黃帝姓姬。炎帝姓姜。《左傳》雖有姬姜連稱之辭。獨用一姜字稱婦人可乎。 \\n 杭保叔烏龍 \\n 咸平中。僧永保化緣築塔。人以師叔稱之。遂名塔曰保叔。今人以保叔緣何不保夫之句訛傳。又《霏雪錄》以為保所塔。不知何據。黑龍潭在安榮坊。天晴時水色碧綠。將雨則先一日變黑。故名。今訛為烏龍潭。似二地矣。前出誌書。後出宋御史林采文集。 \\n 雞口牛後 \\n 《史記》蘇秦說韓王曰。寧為雞口。莫為牛後。舊《國策》作雞尸牛從。而沈存中取之。鮑彪校註則曰。秦稱牛後者。蓋故以惡語侵韓。欲昭侯怒而從之耳。愚謂口、後音順。當時鄙諺如此。亦非秦所故為也。若果如國策。則秦言合從者。又言牛從哉。當以《史記》為是。 \\n 格言 \\n 貴莫貴於為聖賢。富莫富於畜道德。貧莫貧於未聞道。賤莫賤於不知恥。士能弘道曰達士。不安分曰窮。得志一時曰夭。流芳百世曰壽。右格言八句。世皆不知誰為之者。得其一者。或不知其二也。前四句乃陸梭山之言。後四句乃方蛟峯續之者。今併書之。故尤不知為誰耳。 \\n 方朔畫贊 \\n 《東方朔畫贊》。晉夏侯湛撰。唐顏真卿書也。昔人論顏書。惟此與《中興頌》最為奇偉。惜《中興頌》在歐陽公集古時。已無原刻。今併補本亦鮮。畫像贊雖流於世。世多寶之。自今觀之。字有大小模糊。亦補本搨損者耳。又其文與文選所載。有二字不同。選本棄俗登仙。碑曰棄世。選本曰神交造化。碑曰神友。予意木板易於翻刻。因亦多訛。石則堅久。考訂必正。就使重刻。亦不差也。況木板、石刻。字之大小已殊。而訛之難易自別。就友與交字固二義。無異世與俗二字。豈可並哉。當以碑為是。 \\n 高氏書 \\n 歐陽文忠公《金石錄》曰。余集古文。自周、秦以下訖于顯德。凡千餘卷。其名臣顯達下至幽隱之士所書。莫不皆有。而婦人之書。惟此高氏一人。予以歐陽好古。不減老米。而《金石錄》亦可謂滄海鄧林也。衞夫人。王逸少之師。學書者皆知之。但少碑刻布流於世。歐陽之不收者何耶。豈書法之不足取耶。否則如刀劍錄之缺干將、鏌鋣。甚為缺典。按高氏。唐參軍房璘之妻。衞夫人名鑅。字茂漪。晉汝陰太守李銦【明本作『鉅』】妻。並註于右。 \\n 漢唐事訛 \\n 漢《穀城長蕩陰令張君表頌碑》載。文帝遊上林。問禽獸所有。令不對。更問嗇夫。嗇夫事對。於是進嗇夫為令。令退為嗇夫。與今史文迥異。又唐白敏中碑云。會昌中。德裕起刑獄。五宰相竄嶺外。公承是一年。冤者皆復位。與史云。白因李進。後乃抵之。善惡不同如此。予以前當依碑。蓋公事也。史或訛。後當依史。私碑也。或有諛。 \\n 碧落碑 \\n 絳州興龍宮有碧落石像。背刻其篆文。世傳為碧落碑也。其篆李璿之以為陳惟玉書。李漢以為黃公譔書。《五總志》以為一在澤州。立於佛龕之西。黃公譔為妣立石以表孝。此或非也。何後世不傳而諸書不言耶。抑亦為孝子事耶。或為黃公訛也。《洛中紀異》乃云。文成。有二道士來。請刻之。閉戶三日。不聞人聲。人怪而破戶。惟見二白鴿飛去。篆刻宛然。今世未知其詳。但云道士寫畢。化鶴而去。又曰。李陽冰臥看三日。毀其佳者數字。噫。此後世見其字之美懋而神其說者歟。按歐陽《集古錄》亦以此說尤怪。不足為信。又無毀字之言。意碑字必損於歐陽之後。故後於歐陽者。又增李陽冰之事也。況陽冰豈忌善者哉。就使誠有道士。孰肯不知其名而使之刻耶。又且有化鳥之妄。元吾子行《學古編》已辯為陽冰之書。蓋唐人能篆者。無出陽冰之右。子行又曰。字雖多有不合法處。而自有神氣。今讀其字。果於難識。昨獲楷書者一通。乃咸通十一年七月十一日鄭承規所立。豈非亦因其字之難辨而復書耶。今附錄于左。以俟好古者得有以考焉。其文曰。有唐五十三祀。龍集敦牂。哀子李訓、誼、譔、諶。銜恤在疚。置懷靡所。永言報德。恩【缺一字】良因【缺一字】立大道天尊逮待真像。粵若稽古。藐覿遂初。真宰真乎。得一混【缺一字】。表於冲【缺一字】。玄之又玄。蹟超言像之域。惟恍惟惚。理冥視聽之端。是以峒【缺一字】順風。勞乎靡索。汾陽御【缺一字】。窅然自喪。曠矣哉道之韞也。其寄於寥廓之場焉。至於玉笈宣徽。琅函吐秘。方【缺一字】神闕。蒙穀靈遊。倐忽九陔。導飛廉而從敦圉。俯仰六合。戴列星而乘雲氣。固亦【缺一字】章逸軌。肸蠁孤風。淳化其瞭。幽契無爽。伏以先妣含真載德。克懋台華。正位藩閫。動容資於典禮。發言光乎箴訓。故紘綖得肅。粢盛無違。大當叶矅。中閨以睦。況倚【缺一字】分甘之澤。徙居側【缺一字】之規。義越人倫。恩深振古。重以凝神道域。抗志澄源。淮館儀山。參鴻寶之靈術。【缺一字】壇敷教。暢微言之盛範。儒玄兼洞。真俗兩該。德冠母儀。事高嬪則。豈圖昊天【缺二字】。積善無徵。咎罰奄鍾。荼蓼俄集。訓等痛纏過隟。感切風枝。泣血攀號。自期顛殞。祗奉嚴訓。慈勉備隆。偷存視息。遄移氣序。几筵寂寞。瞻望長違。創【缺一字】徒深。寄哀何地。所以貪逮餘漏。祈福玄【缺二字】寫真容。庶幾終古。而土木非可久之致。鎔鑄為誨盜之光。肅奉冲規。圖輝貞。晬容伊穆。玄儀有煒。金真【缺二字】。疑金門之易奔。琳華揚彩。若【缺一字】房之可覲。霓裳交映。歘駕【某留】帝晨飾翠雲之【缺一字】。香童散朱陵之馥。載彫爰（畢攴）。式展【缺一字】祈。以此勝因。上資神理。伏願棲真碧落。飛【缺一字】黃庭。謁羣帝於天關。攜列仙於雲路。融心懸解。宅美帶夷。注儀璘以洞煥。指乾坤而齊極。介茲多祉。藩度惟隆。如山作固。永播熊章之烈。循陔自勔。冀申【缺一字】鳥之志。孔明在鑒。匪曰道遐。昌言嘷【缺一字】。庶斯無拔。昔人銜哀罔極。鉛槧騰聲。柔【缺一字】克劭。義切張憑之誄。至德興思。痛深陸機之賦。況清輝懋範。宛若前【缺一字】。瞻言景【缺一字】。敢忘刻紀。餘魂弱喘。情不逮文。堇託真猷。直書心事。音儀日遠。風烈空。叨心【缺一字】慕。終天何及。右碧落碑。又有無缺字者。則恐近時翻刻。筆法不逮古遠矣。 \\n 賈誼一太息 \\n 賈生《治安策》可為痛哭者一。流涕者二。長太息者六。今以史考之。少一太息。意《新書》內則俱載之。奈分為各篇。又不似史之撮其要。後復逐篇對以史文。惟《銅布》一篇。史未曾取。疑即是也。不然。何以曰可為長太息者此其一也。 \\n 漢諱不諱 \\n 漢以火德。從所勝。故洛字改從雒。而國號漢字。又何不忌耶。劉字為卯金刀。故作剛卯行金刀。而國姓《說文》何以無劉字。止有卯金田鎦字耶。此皆不可曉。 \\n 韓柳非寓言 \\n 韓文載《石鼎聯句》。稱道士軒轅彌明。人以昌黎自托。見其奇崛高古也。予讀《姓氏急就編》。有軒轅彌明名。且曰有《軒轅集》。又宋張南軒守靜江時。有奏疏曰。臣所領州有堯山。為一境之望。上有唐衡岳道士彌明詩刻。柳文載《李赤傳》。人以柳州寓言。譏嘲時人。以文為戲。然呂山吳汝琇家有《李赤詩集》數章。又讀《唐詩品彙》亦載李赤詩短敘。以李後為廁鬼所惑而終。據此。則二文實有是事矣。 \\n 三代交易專物 \\n 古今人言三代交易。皆曰以有易無。不曰抱布貿絲。則曰以粟易械器。然而《鹽鐵論錯幣》曰。夏后以玄貝。周人以紫石。後世或金錢刀布。則知三代之時。亦有專使之物矣。此亦論錢穀者所當知。 \\n 詩非蹈襲 \\n 子美詩有夜足霑沙雨。春多逆水風。樂天詩云。巫山暮足霑花雨。隴水春多逆浪風。陶淵明詩云。採菊東籬下。悠然見南山。韋應物亦有採菊露未晞。舉頭見南山。又東坡《續麗人行》首四句。深宮無人春晝長。沉香亭北百花香。美人睡起薄梳洗。燕舞鶯啼空斷腸。薩天錫《題楊妃病齒》詩則云。沉香亭北春晝長。海棠睡起扶殘粧。清歌妙舞一時靜。燕語鶯啼空斷腸。但略少變其文。如此等詩。不可盡述。每見錄於詩話。美則以為點鐵化金。刺則以為蹈襲古詩。附會譏誚。殊為可厭。予略錄數首於右。以見陶、杜豈特待白、韋點化。而應物、天錫固竊詩者哉。故老杜嘗戲為詩曰。咏及前賢更勿疑。遞相祖述復先誰。大抵誦人詩多。往往為已得也。若夫黃魯直《黔南十絕》。則又不在此例。故欲逐首取裁白詩。詩選所謂樂天多於敷衍。山谷巧於剪裁是也。又范廖嘗在宜州問魯直曰。君何累用白句。魯直曰。庭堅少時誦熟。久而忘其為何人詩。故阻雨衡山尉廳。偶然遇事。信手書爾。廖復以點鐵之語告之。山谷大笑曰。點鐵化金。如此快耶。夫衡山尉廳之詩固然。而《黔南十絕》。豈亦忘之為得也。此又黃公之可笑。 \\n 著書人名 \\n 《事物紀原》序文。以為作者逸其姓氏。乃高承所作。但不如何時人也。【出《雲谷雜記》。】《夢粱錄》無刻本。故亦不知作者。乃錢塘吳自牧作。【出《南濠文跋》。】吳。元人也。《三十六般篆書金剛經》。乃宋靈隱寺僧莫菴道閒集。【出《震澤長語。】《夢游錄》則宋耐得翁撰。一春常費買花錢。《風入松之詞》。則宋于國寶作。【出武林舊事》。】《亢倉子》。宜城人王士源作。【見《孟浩然集序》。】《天寶遺事》。涿州人王伯成作。【見錄鬼簿》。】《史記》稱褚先生者。褚少孫也。 \\n 左氏博議 \\n 東萊呂成公祖謙。娶後一月不出閨。人謂其色荒也。及出。乃成《左氏博議》一帖。今之為師者。皆以此警惰。余則疑之。蓋一月三十日。今《博議》不下八九十篇。一日將幾篇耶。況又言精選。則其他尚多。古人雖力勤而亦恐不若是之易也。後乃于金陵鬻書者得一全帙。總二十五卷。百六十八篇。前有自序。謂為諸生課試之文而作。紙板皆佳。信舊書也。則知不傳已久。宜乎人言若是。 \\n 雁塔題名 \\n 雁塔者。以雙雁飛翔。忽殞一而下。人遂瘞雁建塔於上。在唐慈恩寺中無疑。故杜老有《登慈恩寺塔詩》。至於題名之說。一云韋肇及第。偶爾題名寺塔。遂為故事。一云張莒本寺中閑遊。戲題同年之名於塔。然人雖不同。其義其時則一也。故宋制進士及第。必賜名於桂籍堂。擬唐慈恩之題耳。昨讀戴埴《鼠璞》。以謂予得唐雁塔題名石刻。細閱之。凡留題姓名。僧道士庶。前後不一。非止於新進士也。據此。予恐題名止於進士之說。因宋擬唐題名慈恩之故。後遂成其訛耶。不然。戴埴之說。抑偽言耶。 \\n 周破胡 \\n 毀即墨與阿大夫者。乃佞臣周破胡。出《列女傳》。 \\n  \\n 　"}
{"章节": "卷二十一 辯證類", "正文": "　 \\n 卷二十一　辯證類 \\n 　 \\n 玉樓玉環夜光 \\n 唐睿宗所御琵琶。名曰玉環。又楊貴妃小名曰玉環。李賀作《白玉樓記》。道家以兩肩為玉樓。故坡詩云。凍合玉樓寒起粟。又《列仙傳》以王母所居。有玉樓十二。螢火一名夜光。《淮南子》以月名夜光。《輟耕錄》載薄木片染石【『石』明本作『流』】黃起火者為夜光奴。《鄒陽傳》又有夜光之璧。朐【音蠢】（月忍）。【音潤。】諸書皆以為蟲名。即蚯蚓也。《漢書》又為縣名。此皆同名者也。 \\n 名字異 \\n 古人名字。不載之史而雜出諸書。《餘冬序錄》備矣。然未考異者二人。漢高父名煓。一名執嘉。【《漢章帝紀註》。】名熅。字執嘉。【《帝王世紀》。】名煓。字執嘉。【《唐宰相世系表》。】曹參。字子敬。【《博物志》。】字敬伯。【《史記註》。】 \\n 和靖能棋 \\n 騷人墨客。多能手談。而林和靖乃曰。平生所不能者。擔糞與著棋耳。其鄙賤之如此。愚謂著棋雖無益。不當賤惡若是。始疑之。後見本集內題詩壁有云。坐讀棋慵下。眠看酒恰中。則是棋慵下者。因坐讀耳。非不能也。又《春暮寄懷曹南通》詩云。跌宕情懷每事同。十年曹社醉春風。彈弓園圃陰森下。棋子廳堂寂靜中。是著棋一事。亦與之同。逋翁乃擔糞者耶。 \\n 藍縷 \\n 今人以衣敝者為藍縷。老杜詩曰。山僧衣藍縷。告訴棟梁摧。《續仙傳》又作繿縷。 \\n 贅壻 \\n 今之贅壻者。甚為非禮。然亦行之已久。賈誼《治安策》曰。商君遺禮義。棄仁恩。并心於進取。行之二歲。秦俗日敗。故秦人家富子壯則出分。家貧子壯則出贅。秦時已為之矣。然《史記》曰。淳于髠者。齊之贅壻也。則又遠矣。 \\n 夷齊衣葛 \\n 《韓子通解》曰。伯夷哀天下之偷且以彊。則服食其葛薇。逃山而死。夫夷、齊採薇而食之。言者多矣。採葛以為衣。則諸本之所無也。此亦故事之未聞。 \\n 孟郊口吃 \\n 韓十八《答楊子書》中曰。東野吃吃說足下不離口。是亦有周昌、鄧艾之病。 \\n 諺語出詩 \\n 世傳日出事還生。難將一人手。掩得天下目。但存方寸地。留與子孫耕。往往形諸言語。莫知所來。殊不知第一句蓋武元衡被刺時前夜之詩。以為讖也。其詩云。坐久喧蹔息。樓臺惟月明。無因住清景。日出事還生。第二三句是曹鄴咏李斯者也。詩云。一車致三轂。本圖行地速。不知駕御難。舉足成顛覆。欺暗尚不能。欺明當自戮。難將一人手。掩得天下目。不見三尺墳。雲陽草中綠。第四五句乃宋賀仙翁詩也。詩曰。有客來相訪。如何是治生。但存方寸地。留與子孫耕。又若晚飯少喫口。活到九十九。菖蒲花。難見面。前二句亦是古樂府三叟之詩。後二句施肩吾之詩也。特揭之於稿。 \\n 芙蓉詞 \\n 有《菩薩蠻》詠蘇堤芙蓉云。紅雲半壓秋波急。豔妝泣露嬌啼色。佳夢入仙城。風流石曼卿。　宮袍呼醉醒。休捲西風景。明月粉香殘。六橋煙水寒。世謂高季迪之詞也。不知季迪乃是《行香子》。其詞云。如此紅粧。不見春光。向菊前蓮後纔芳。雁來時節。寒沁羅裳。正一番風。一番雨。一番霜。　蘭舟不採。寂寞橫塘。強相依暮柳成行。湘江路遠。吳苑池荒。奈月朦朦。人杳杳。水茫茫。以優劣論之。前則不如後也。昨偶得雜錄一冊。前詞乃宋人高竹屋者也。豈非因姓同而訛之耶。【明本『耶』作『耳』】季迪名啟。姑蘇人。國初編修《元史》。擢戶部侍郎。與楊基、張羽、徐賁。為吳下詩宗。竹屋名觀國。字賓王。有《竹屋詞》一卷行世。 \\n 名公詩病 \\n 《詩評》云。許渾千首水。杜甫一生愁。不知太白七言絕句。每是地名。何也。 \\n 陸放翁 \\n 陸游。字務觀。母嘗夢秦少游而生。故以秦名為字。而字其名也。少好結俠客。有恢復中原之志。故《曉嘆》一篇。《書憤》一律。足見其情。至於《臨終》一絕云。死後無知前事空。但悲不見九州同。王師克復中原日。家祭無忘告老翁。此亦有三躍渡河之態。史稱天才豪邁。正似其詩也。但惜為韓侂冑之客耳。此詩本集亦無。 \\n 【按宋劉辰翁所選之《放翁詩選後集》中即已有此詩。原題作『示兒』。字句亦略有不同。如『死後無知前事空』作『老去元知萬事空』。『克復』作『北定』。『老翁』作『乃翁』。郎氏謂此詩本集亦無。豈郎氏當時未見此選本耶。抑所見之陸放翁集與今異耶。惜其未在篇中明言陸此詩見於何書耳。】 \\n 寒林所穵耳朵 \\n 寒林者。夷狄棄屍之地。今借而為鬼魂依棲之所。穵耳朵。夷狄之主宮室也。是為要地。今耳為人之要地。借用於耳者云然。 \\n 楊大年絕句 \\n 危樓高百尺。手可摘星辰。不敢高聲語。恐驚天上人。世傳此詩為楊大年生數歲未語。一日登樓觸首。遂吟是作。《西清詩話》又辯非楊億之詩。乃太白榜峯頂寺詩也。予意太白之詩。前二句夜宿峯頂寺。手可捫星辰。已與楊不同。而其集中亦不見載及。考楊之言行錄亦無。但古今人相同一二句者。往往有之。不可即定為一人者也。 \\n 坐地席上 \\n 古無凳椅。席地而坐。故坐字從土。齊景公問晏子曰。寡人坐地。二三子皆坐地。君子獨塞草而坐是也。今《方言》曰坐地。亦原於古之意歟。古無桌。【明本作『卓』。下同】燕飲即設於席上。席上。即地上之席也。至於祭先。故曰置之豆間之地。今飲以桌。稱曰席上。亦一原於古之意歟。此禮失求之野。信乎。 \\n 陶穀 \\n 世嘗以陶穀文雅清致之士。多資講談而稱賞之。予見諸書所載。穢德頗眾。略舉一二。已見大節。穀乃唐彥謙後也。石晉時避諱。改曰陶穀。後納唐氏為壻。已可怪矣。進身因李崧。得位後乃排之。此負恩也。袖中出空頭敕。不忠孰甚。奉使兩浙。獻詩錢俶云。此生頭已白。無路掃王門。辱命無恥可知。又出使淫婦。而有好姻緣之聞。臥病思金鍾。而有乞與金鍾病眼明之詩。至欺待詔使書密旨以取良馬。此何等人也。史稱遇名望者。巧言以詆之。嗚呼。一身之間。世之極惡無恥備焉。士亦何貴於文雅哉。 \\n 袍笏 \\n 《禮記》曰。袍必有表。註曰。褻衣也。又《輿服志》。周公抱成王宴居。故施袍如范睢綈袍之類。其來遠矣。《事物紀原》以為始於宇文護。《困學紀聞》以為始於隋大業。皆不知始也。笏。手板也。其制有二。上圓下方。上挫下方。如今道士所執。其來亦遠。《樂記》曰。武王散軍而郊社。裨冕搢笏。歷代所有。《續事》始以為周之前已有。天子以珠玉。諸侯以象齒。文士以竹。但空言耳。《紀聞》以為始於宇文周保定四年。此又不知何據也。噫。馮鏗輩故不足深責。王厚齋號稱博學。亦何至此。 \\n 僧稱公 \\n 今之僧名。以上字為姓。下字為名。人稱之則以下字加公字。并言人徒惡其稱之尊也。殊不知其來遠矣。晉惠遠。唐人皆稱遠公。東坡《臥游錄》載。道一遇雪。從都下東還。眾人問在道所經。一公曰。云云。則知今日之所稱。不足笑也。 \\n 錢譜 \\n 《清波雜志》載。《錢譜》十卷。乃宋紹聖間李孝美所著。由唐人顧烜、張台。先有纂說而後修成者也。周、秦後。錢【明本作『周秦之後之錢』】之品樣。悉為具之。《文昌雜錄》又記史思明鑄順天錢之事。世無知者。《說郛》亦有《錢譜》一卷。言歷代錢名。但《說郛》乃元陶九成所輯。不知何以直至國朝永樂通寶。豈古人先知。抑後人補之耶。必有說也。予意好事者裒較諸家之譜。更考近世圜法沿革。增入十布契刀之類。萃之為一書。亦制度之美也。不亦善乎。 \\n 蘭亭 \\n 禊帖定武本。今不可得矣。聞其石在金華一士人家。當道曾取觀之。以筆法不類。遂還其主。予嘗聞詹仲和論右軍書禊帖事云。書後復書數百本。終不及當日者。此言或過。又曰。別帖文牘之類。並無一紙可比者。余亦曰。或過意者。別紙數行、數字。事又不文。若寸錦片玉。雖為可貴。玩之易盡。蘭亭既文而長。真若文錦百丈。展玩之間。無不滿意也。昨偶讀宋思陵《翰墨志》。亦有此論。遂書。 \\n 落霞 \\n 落霞乃鳥也。余舊嘗於內臣養戶處見之。形如鸚哥少大。遍體緋羽。《螢雪叢說》以為飛蛾。誤矣。又曰。鶩。野鴨。蓋因野鴨逐飛蛾欲食。故曰齊飛。此又強解可笑。然王勃序文。世以為落霞與孤鶩齊飛。秋水共長天一色。古今奇句。昨讀《困學紀聞》。乃知變庾信《馬射賦》落花與芝蓋齊飛。楊柳共春旗一色之句也。 \\n 史失蕭李事 \\n 賈挺才言。作史見此人事幾主。歷幾任。有何建立。有何長可錄。今《漢史·刑法書》云。蕭何作律九章。本傳不言。固作史之法。唐李邕傳不言能書。此豈可略。 \\n 宋高宗不欲恢復 \\n 吾邑尚書胡永清世寧。嘗有時論一篇。以宋高宗恢復不堅者。恐欽宗回時。則當讓位與之也。予嘗以為此億度之言。恐不能服高宗之心。昨讀《朝野遺記》云。宋和議成。顯仁后【徽宗妃韋氏】將還。欽宗挽其裾曰。汝歸與九弟言之。吾南歸。但為太乙宮主足矣。他無望於九哥也。【高宗第九。】后不能卻。為之誓曰。吾先歸。苟不來迎。瞽吾目。乃升車。既歸。因是間隔。所見大異。不久。后失明。募醫療者莫效。有道士應募入宮。金針一撥。左翳脫然而復明。后喜。求終治其右。道士笑曰。一目視物足矣。彼一目存誓言可也。后惕然起拜曰。師。聖人也。知吾之隱。設几而留謝之。皆不答。纔啜茶。遽索去。后詢其報德。漫曰。太后不相忘。略修靈泉縣朱仙觀足矣。拂衣出。時上方視朝。仗下。急跡訪之。無得矣。此可謂胡公之實證也。又考終欽宗在虜。宋止遣巫伋一迎。而不終請。亦可疑。 \\n 末下誤書 \\n 陸機曰。千里蓴羹。未下鹽豉。人皆以蓴羹不減於鹽豉之意也。東坡之詩亦曰。每憐蓴菜下鹽豉。又曰。肯將鹽豉下蓴羹。殊不知未下。末下也。當時誤寫未字。并千里。皆蘇州地名。【出《因話錄》。】今呼蘇人為鹽豉蠻。蓴乃吳羹。誠有為也。又如頡羹。乃潁川地名。【出《學林新編》。】予聞河南某縣有東不羹。襄城有西不羹。想即是也。今人以漢祖因嫂不與之羹。故以其名封。訛也。 \\n 同時姓名相同 \\n 召平有三人。一為秦東陵侯種瓜者。一為【去聲】陳勝徇廣陵者。【見《項籍傳》。】一為齊王相者。【見《齊哀王傳》。】皆戰國時人。漢武帝【疑有脫字。】王褒、朱買臣。元帝時有尚書左僕射王褒。武昌太守朱買臣。章帝時貢禹。高祖時亦有謁者貢禹。張禹字子文。安昌侯。又一張禹字伯達。襄國人。太尉陳咸字子康。相人。御史中丞萬年子也。一陳咸。洨人。成、哀間尚書。出《曾孫陳寵傳》。一王莽。右將軍。出《燕刺王旦傳》。一王莽。篡漢者也。此皆漢時人也。又晉時有吳降將孫秀。見《賈充傳》。又趙王倫有嬖人孫秀。見《陶侃傳》。晉武帝之舅名王愷。與石崇爭侈。安帝時又有丹陽尹王愷。武帝時有劉毅。晉末又有一劉毅。晉本紀有彭城內史周撫。又《王敦傳》中有周撫為將者。此皆晉人也。若夫姓名相同而世不同者。如董仲舒、王珪。不可枚舉。若前數人。因其同世。錄出令人可以別白。若隨筆所紀父子公孫名字相同。則誠可惡。又不足論也。 \\n 宋詩禁 \\n 宋寶慶中。史彌遠廢立。錢塘書肆陳起宗之能詩。凡江湖詩人與善者。則刊《江湖集》以售。有劉後村詩云。秋雨梧桐皇子府。春風楊柳相公橋。蓋哀濟邸而誚彌遠也。本用劉屏山《汴京即事》詩曰。空嗟覆鼎誤前朝。骨朽人間罵未消。夜月池臺王傅宅。春風楊柳太師橋之句。又敖臞庵陶孫為太學生時。以詩痛趙忠定丞相之死。或嫁秋雨春風之句為陶孫所作。韓侂冑下吏捕之。二公遂俱得罪。詩學因是以禁。此諸家傳記之說也。昨見《齊東野語》又云。當時李孝知為言官。與曾極有釁。欲坐罪無由。會《江湖集》中有極詩云。九十日春晴景少。百千年事亂時多。又改秋雨春風為極詩。并劾之。予意刊集或不可改名。劉某亦難於劾也。不知公謹相近當時。何以言之。想即嫁陶孫之意。聞之不深察爾。 \\n 酒錢元俗 \\n 風俗溺人。難於變也。尚矣。胡元亂華。【以上四字據明本補】我國家一洗其弊。宜盡革之。然予嘗觀紀元諸事之書。多有同於今時者。略述一二。以見因襲之風難變也。如設酒則每桌五果、五按、五蔬菜湯食。非五則七。酒行無算。另置酒桌於兩楹之間。排列壺盞馬盂。【馬盂想即今之折盂。】及把盞。尊卑行跪禮。但元進爵之時。多一半跪耳。此酒之事事同也。如取錢之言。初見官府曰拜見錢。白手取人曰撒花錢。逢節送禮曰追節錢。管一事而索錢曰常例錢。迎送諸事曰人情錢。覓得錢多曰得手。但公事錢多因論訴而命名。則與今不同也。又如全真教、白蓮教、回回教、尼姑教。亦元時之所尚者。 \\n 阿堵潦倒 \\n 阿堵。當時方言。若今之這裏也。王衍口不言錢。家人特試之。以錢繞床。使不能行。因曰。去阿堵物。顧愷之每畫人成。多不點睛。謂曰。傳神寫照。正在阿堵間。後人遂以錢為阿堵。眼為阿堵。每以語人。人尚疑之。昨見《雲谷雜記》。又引殷浩見佛經曰。理亦應阿堵上。桓溫同謝安、王坦之登新亭。大陳兵衞。欲於座上害安。安舉目遍歷曰。諸侯有道。守在四隣。明公何須壁間著阿堵輩。援此為證。其義尤明。可知當時之方言也。又潦倒。乃醞籍也。後人以為不偶。誤矣。如史云。宋武帝舉止行事。似劉穆之。此非醞籍潦倒士耶。又《北史·崔瞻傳》云。容止醞籍者為潦倒生。可見矣。 \\n 褦襶子 \\n 褦襶子。魏程曉詩云。今世褦襶子。觸熱到人家。謂不曉事之意。 \\n 楊鐵崖詩 \\n 元江西儒學提舉楊維禎廉夫。號鐵崖。博學能文。山陰人也。元季張士誠開宏文館。固延致之。廉夫心知其異圖也。至無一字一語。終日酒酣臥睡。一日。朝廷頒酒於士誠。廉夫以指寫塵桌一絕云。山前日日風塵起。海上年年御酒來。如此風塵如此酒。老夫懷抱幾時開。張見之。知終不就。遂放歸。至天朝革命。又令近臣促入京師。廉夫托疾固辭。知不可得也。作詩縊死。其詩曰。天子來徵老秀才。秀才懶下讀書臺。商山肯為秦嬰出。黃石終從孺子來。太守免勞堂下拜。使臣且向日邊回。袖中一管春秋筆。不為傍人取次裁。二詩事熟誦人口。然考其貝廷臣所作之傳。則廉夫於士誠處未嘗到也。曾獻五論。并復書直詆所用非人。洪武三月正月。又嘗至京師。有疾回。與此不同。或者廷臣之傳。尚當信也。其號鐵崖。初居吾杭鐵冶嶺。後號鐵笛。至淞江得莫冶所製鐵笛。因二詩并識。 \\n 馬夏畫 \\n 太宗嘗言。夏珪、馬遠之畫。乃殘山剩水。宋偏安之物。今馬、夏成堂大軸亦少見矣。所見者。孤峯獨樹。果無重山疊水曲折之妙。真可謂至言。【如中州集無全首好者。正詩文關國運也。】 \\n 詩詔出處 \\n 《水東日記》所錄皇宋第十六龍飛之詩。以為不知何人所作。《宋遺事》所引虞集草詔語。不著出處。一則閩儒余應筆。一則錢塘瞿宗吉詩話。 \\n 飛來峯 \\n 杭飛來峯在兩山之最秀者。其名因晉咸和元年西天僧慧理登山嘆曰。此是中天竺靈鷲之小峯。不知何年飛來。至今名之。記憶《說郛》中。不知何書所載。以為越王時飛來。不知何據也。又有人作一對云。飛峯一動不如一靜。念佛求人不如求己。亦佳。飛峯之說。恐亦荒唐。後世又於峯洞中多鐫佛像以鎮。慮復飛去。此尤荒唐之甚也。 \\n 章草 \\n 章草者。漢元時黃門令史游作《急就章》。繼而杜操、皇象、張芝。始變草法以書此章。故曰章草。宋羅願常言之《急就章》矣。世因不知《急就章》。而併此懵然。況數說混淆。莫之辯正。今略為明之。張懷瓘《書斷》曰。建中初。杜操善草書。章帝喜之。令上表亦作草書。故曰章草。又謂蕭子雲曰。章草者。漢齊相杜操始變稿法。非也。又引王愔以元帝時。史游作《急就章》。解散隸體。粗書之。漢俗簡。隋漸以行是也。據此。則自相疑惑。謂之書斷可乎。近世又以法帖首千文辰宿等八十四字。以為漢章帝所書。遂為章草。然黃山谷、米元章俱辯為謬。明矣。復曰。可通於章奏者。即懷瓘意也。不知何據。【明本作『不知何據哉』】且章帝喜杜書。令之草表。庶有可通。豈一槩章奏可草哉。黃伯思《法帖刊誤》云。凡草書分波磔者名章草。猶古隸之生今正書。故章草者。當在草書先。若章帝者。但謂之草。又曰。本無章名。因漢杜操善此書。章帝稱之。故後世目焉。今卷首偶章草。便以為章帝書。謬矣。此雖似明白。猶未纖悉其義。何也。本無章名以下即前二說。不必辯矣。其曰。分波磔者為章草。蓋由杜操、皇象、張芝。方草書《急就》後。惟黃之本傳焉。黃多波磔。今以分波磔者即曰章草。使張、杜之本亦傳。未可即以波磔者名之也。觀法帖張書可知矣。其曰猶古隸之生今正書。蓋史游取《倉頡篇》中正字作《急就章》。正字者。古真書也。秦人王次仲以古書方廣。加少波磔。是為八分。而皇象特少變八分而草之耳。故多波磔。故曰解散隸體。觀姜白石《書譜》亦曰。學草者先取法於皇象、張芝。則結體平正。然後效右軍之變化奇崛。豈非尚在草書之先耶。其謬加章帝名者。又可謂之章草耶。如此則章草方明。而書之來歷亦庶幾也。 \\n 七十二候不同 \\n 嘗解七十二候於天地類矣。其文載於《管子》、《淮南子》、《夏小正》、《汲冢書》、《呂氏春秋》、《經傳通解》。與今曆互各小有不同。或文殊而事同。或意殊而理一。或因引解他事而訛一二字。未若王冰注素問》。亦引呂令七十二候。與今世行《呂氏春秋》及曆迥有不同處。或古呂令果與今之不同耶。錄之以備博識參考。雷乃發聲下有芍藥榮。田鼠化為□下有牡丹華。王瓜生作赤箭生。苦菜秀作吳葵華。麥秋至作小暑至。半夏生下有木槿榮。蟄蟲坯戶下有景天華。 \\n  \\n 　"}
{"章节": "卷二十二 辯證類", "正文": "　 \\n 卷二十二　辯證類 \\n 　 \\n 宋陵遺骼考 \\n 宋陵遺骼事。《輟耕錄》載唐玉潛、林景曦為收諸陵之骨而葬之。其事蹟必實。蓋因丙子元兵下江南。戊寅年發陵。則庶事草創。而妖髠肆惡。各人著傳之明白也。惟辨其詩之相同或傳訛為二。及冬青樹之不可移於永【明本作『東』。下同】嘉也。又引《癸辛雜志》云。至元乙酉。楊髠發宋諸陵。以理宗之首倒懸。三日而失之。陶則辯其丙子至乙酉將十載。則版圖已定。法制已明。安得有此。不知《雜志》言發陵。乃托他人占地為名。因發諸陵取寶。若唐、林二人所收之骨。未必皆真。而羅陵使所收必多也。蓋羅即在其地。而唐、林倩人。此可知矣。予又嘗讀《宋學士文集》云。至元二十一年甲申。僧嗣占、妙高上言。欲毀宋會稽諸陵。江南總攝楊璉真伽與丞相桑哥表裏為姦。明年乙酉正月。請奏如二僧言。發諸陵寶器。以諸帝遺骨建浮塔於杭之故宮。截理宗頂以為飲器。大明洪武二年戊申正月戊午。皇帝御劄丞相宣國公李善長遣工部主事谷秉義。移北平大都督府守臣吳勉。索飲器於西僧沒納。監藏深惠。詔付應天府守臣夏思忠。以四月癸酉。瘞諸南門高座寺之西北。明年己酉六月庚辰。上覽浙江行省進宋諸陵圖。遂命藏諸舊穴。據此。則又決有斯事。意其發則發。葬自葬。葬於永嘉者無也。而羅之火化者必多焉。理宗之首亦必然矣。但《輟耕》以二傳不紀歲月。與《雜志》不同。疑以為無。近《墨談》因鎮塔事。查考諸書之年月。辯以周草窗正當宋末元初之人。紀之必真。此則甚為有理。且二傳傳聞而成。抄錄於陶。又或錯書。未可知也。況僧名各書亦自不同者。抑亦謂可疑耶。但托人占地而發陵。與奏請者實異。然年月卻又相同。此則必不疑矣。葬骨化骨事。予之所見。或者決然。 \\n 避諱 \\n 避諱之說有幾。臣下避君上之諱。理也。如漢祖諱邦。舊史以邦為國。魏文帝諱昭。以昭君為明君。唐祖諱虎。以武為虎已矣。又凡言虎。率改為猛獸可乎。或去一字。如齊太祖諱道成。師道淵止稱師淵。或因一字而全文易之。如唐代宗諱豫。以豫章為鍾陵。薯蕷為山藥已矣。或拆其一字。如晉高祖諱敬瑭。拆敬字為文氏、苟氏可乎。或避字之外又避其音。如宋高宗諱搆。勾、鉤、苟皆避之。仁宗諱禎。真、貞、徵俱避之。隨筆中載有五十字之避之說。是何理耶。子孫避祖考之諱。理也。如淮南王父諱長。《淮南子》凡言長處悉曰脩。蘇子瞻祖諱序。故以敘為序可也。而范曄以父名泰。而不拜太子詹事。呂希純以父名公著而辭著作郎。以至劉溫叟父名樂。而終身不聽絲竹。不遊嵩岱。徐積父名石。而平生不用石器。遇石不敢踐之。此可謂不近人情。不知韓文滸勢秉機之誚矣。後人避前賢之諱。亦理也。如元稹改陽城驛為避賢驛可矣。鄭誠改浩然亭為孟亭。已覺有礙。以至皇后家諱。僭王父之諱。亦欲避之。如則天后父名華。改華州為泰州。章憲太后父名通。改通判為同判。朱溫父名誠。以其類戊。改戊己為武己。楊行密父名怤。與夫同音。而於御史大夫、光祿大夫直去夫字。此皆真可笑而可尤者也。況古人避諱改字。又有義焉。如司【明本無『司』字】馬遷父名談。改談為同。漢帝名莊。改莊為嚴。殊不知談、莊古與同、嚴一音。所以取也。豈後之謬哉。昨吾府知府名仕賢。而照磨亦名仕賢。予曰。改於僉公座時。似有同名之嫌乎。照磨曰。嘗欲改之。太守以今朝廷尚文。忌二名之嫌。汝父命之。今為長官。改之可乎。因知今之過于前代。 \\n 海紅花 \\n 世俗每云紛紜不靖為海紅花。今人不惟不知紛紜不靖之意。亦未知海紅花。吾友王蔭伯家有一本。即山茶花也。但朵小而花瓣不大。放開其葉。與花叢雜。蓬菘不見枝幹。真可謂紛紜不靖也。自十二月開至二月。故劉菊莊詩云。小院猶寒未暖時。海紅花發晝遲遲。半深半淺東風裏。好似徐熙帶雪枝。又世傳一種寶珠花。亦肖山茶。但花極紅而葉極綠。間雜甚可愛也。殊不知亦山茶也。故古詩有淺為玉茗深都勝。大曰山茶小海紅。則知今寶珠乃都勝。粉紅者為玉茗。大朵為山茶。小朵為海紅矣。若《格物論》所載。其名尚多。然耳目所接。不過四種。觀其論曰。皆粉紅色是耳。惜楊升庵於《丹鉛》。亦曰未詳為何花。 \\n 考古圖 \\n 《鐵圍山叢談》載。《考古圖》乃李公麟伯時所著。今《考古圖》乃呂大臨者。意元豐至元祐。年既不遠。大臨亦非盜人之名者。況有蔡絛之序可證。或另有一書。不可知。 \\n 坡居差記 \\n 《深雪偶談》紀東坡居陽羨。士人邵民瞻為之買宅。坡卜吉入居有日。後同邵行。聞老嫗之哭而問之。嫗曰。百年之宅。因子不肖。一旦售人。吾今日遷徙。故泣也。遂焚券還之。然既曰卜吉入居矣。何又曰今遷徙耶。即使上文言差。坡翁故不識賣主矣。邵不識耶。邵或不識其老嫗矣。不識其居耶。且邵又推扉而見老嫗。何茫然亦答坡憫其泣而問耶。前後文義乖錯。言非遺逸。事必紀誤無疑。 \\n 用字不同 \\n 古之列國。制字各有不同。古之治經。各有師承。或尊其師之所傳。或因其地之所傳。以成一家之學。故字有不同也。如伏羲一人也。而《繫辭》、《世紀》作包犧。《漢律歷志》作炮犧。《通歷》作庖犧。《左》昭公十七年注。《莊子·大宗師》。《揚子·問道》。班固《東都賦》。皆作伏羲。《揚雄傳》作宓犧。後《蔡邕》、《張衡傳》作羲皇。《荀子·成相》作伏戲。《前漢》作宓戲。嗚呼一辭也。《漢·五行志》作烏（日虖）。《孔光傳》作嗚呼。《董賢傳》、《禮記》、《大學》。並作於戲。《詩烈文》作於乎。如萱草一物也。《毛詩》用諼字。《韓詩外傳》、嵇康《養生論》用萱字。阮籍《詠懷詩》用諠字。《說文》用藼、蕿、萲此三字。至於後世俗儒。往往訓釋又差者。秦昌朝《字譜》故云。案五方之俗。言語不同。歷時既久。則有不相通曉者。毋足怪也。許慎《說文》之後。又有《玉篇》、《廣韻》、《類篇》、《集韻》等。字書愈廣。率皆兼載俗書。讀其書者。往往不知本始。惟觀許慎《說文解字》。可以槩見。 \\n 蔡京詞 \\n 予舊讀《說郛》中蔡元長臨卒前一日之詞曰。八十一年住世。四千里外無家。如今流落向天涯。夢回玉殿。幾度宣麻。只因貪寵戀榮華。便有如今事也。意無此調。亦不成話。況蔡死時。止年八十。此必惡之者托名為之也。後見《宣和遺事》載京之事。亦有此詞。乃《西江月》也。較之小說者反是。後月餘而京卒。亦可謂讖也。《遺事詞》曰。八十衰年初謝。三千里外無家。孤行骨肉各天涯。遙望神京泣下。　金殿五曾拜相。玉堂十度宣麻。追思往日漫繁華。到此翻成夢話。 \\n 釣齊澤耕富春訛 \\n 予讀漢《嚴光傳》曰。披羊裘。釣齊澤中。後不屈。歸耕富春山。今以釣臺在富春。恐非也。故嘗考其事起於梁顧野王《輿地志》。曰。桐廬縣南有嚴子陵釣魚處。石平。可坐十人。名為釣壇。成於唐。梁肅釣臺碑曰。過富春。訪先生遺跡。則釣臺在焉。宋范仲淹立祠祀之。後人遂名。今閱其地。兩石對峙。自水至石。數十丈高也。野王所志。不言兩臺對峙。而曰石平。可坐十人。是止一處耳。則左右之石將孰是耶。梁、范二公。又因野王之志。而為碑、為祠矣。【『矣』字據明本補】殊不知此野王不深思考索。急欲崇尚高節。遂以其地似臺之石而志焉。故宋程準有詩云。高臺豈是釣魚處。要與人間學避名。正此意也。又嘗考宋之輔廣【明本作『廣輔』】云。孫公守是邦。首疑范文正既為先生立祠。而碑刻不著。搜訪久之。乃得唐興元中戶部郎崔儒所為紀於頹垣間。果言有田可力耕。而田且不存。命吏登山巔求之。深谷谺然。開為平疇。有泉注之。大旱不枯。袤二百畝。史所謂耕於富春山者。即此也。詰其主名。則為勢家所有。公欲捐【明本作『損』】公帑以歸田。卒不從。作詩傷之。名曰浩嘆。元黃縉有記云。是時齊為郡而非國。遺跡漫不可考。據是二說。則臺處誠耕之地。釣處不可考矣。又豈非一明證也歟。 \\n 小說 \\n 小說起宋仁宗。蓋時太平盛久。國家閑暇。日欲進一奇怪之事以娛之。故小說得勝頭迴之後。即云話說趙宋某年。閭閻淘真之本之起。亦曰。太祖太宗真宗帝。四帝仁宗有道君。國初瞿存齋過汴之詩。有陌頭盲女無愁恨。能撥琵琶說趙家。皆指宋也。若夫近時蘇刻幾十家小說者。乃文章家之一體。詩話、傳記之流也。又非如此之小說。 \\n 古今註 \\n 幼惟知崔豹《古今註》。後知伏虔亦有。而日華子又推廣崔註者。亦同名。張顯又有古今訓故釋。書文多不同。 \\n 殿名 \\n 殿名多取尊崇字樣。然光武時。車駕入洛。幸卻飛殿。馬廖待罪銅柱。唐太宗宴五品於飛霜。皆非似殿。 \\n （口父）咀 \\n 《本草》序例上（口父）咀二字。乃是粗末中吹去細末令均。故字從口。謂此亦未當。不若今細切之如（口父）咀吹者之調和也。其文亦易曉。臣禹錫等看詳（口父）咀。即上文細切之義。與唐註商量斟酌。胥失之矣。序例中又謂有含味之意。亦非。此蓋又不與韓文含英咀華同也。 \\n 蘇杭湖 \\n 諺曰。上說天堂。下說蘇杭。又曰。蘇湖熟。天下足。解者以湖不逮於杭。是矣。又解蘇在杭前。乃因樂天之詩曰霅川【湖州】殊冷僻。茂苑【蘇州】大繁雄。惟有錢塘郡。閑忙正適中之故。予以諺語因欲押韻。故先蘇而後杭。解者以白詩證之。錯矣。殊不思諺非唐時語也。杭在唐。尚僻在一隅未顯。何可相並。蘇自春秋以來。顯顯於吳、越。杭惟入宋以後。繁華最盛。則蘇又不可及也。觀蘇杭舊聞舊事可知矣。若以錢糧論之。則蘇十倍於杭。此又當知。 \\n 宋駱詩 \\n 杭靈隱寺鷲嶺鬱岧嶤之詩。乃唐駱賓王集中所載。然有一二字不同。不能別其為誰所作。獨劉文安定公之集云。初起二句。乃宋之問【明本脫『之問』二字】詩。宋吟之而久無下韻。賓王隔壁朗吟。續以終篇。之問大駭。明發求見。則遁矣。是知一首二人成之。故兩繫焉。世所傳誦者如此。然《太平廣記》又載。宋之問於靈隱夜吟未就。聞有人云。何不道樓觀滄海日。門對浙江潮。不知何人。有識者曰。此駱賓王也。似此駱則二句矣。予又見一書云。之問正吟。遇老僧於殿燈之間。應聲成之。後知賓王。據後二書。兩人皆相見矣。平日素知。不應又有何人之問。及劉文安之說也。若只文安、《廣記》之說。後世又不傳駱之為僧也。詩亦未必各繫之也。書俟博識。 \\n 古字 \\n 古字多矣。不及錄出。但如崧、烟、針、碁、栖、笋、飢、个等字。世每以為省筆者。不知反是古字。 \\n 西王母考 \\n 西王母之事。由《汲冢周書》穆王乘八駿。西巡狩。宴瑤池而捧王母之觴。又《漢武外傳》亦以七夕會於甘泉。王母捧仙桃而降。因此二說。至今傳之。殊不知《汲冢周書》乃偽書也。因穆王巡狩忘反。故為此說。而武帝又好神仙封禪之事。是以彼此傅會如此。按《爾雅》。觚竹、北戶、西王母、日下、謂之四荒。賈誼《新書修政》語言堯西見王母訓。東及於渠叟。北中幽都。漢貳師將軍西伐宛。斬王母寡之頭。觀此。則王母乃西方昏荒之國。猶國名女真。人姓胡母。其實無此婦人也。不然。則堯之所見。貳師所伐。亦可謂之婦人乎。又嘗考之《山海經》。西王母梯几而戴勝杖。其南有三青鳥。為西王母取食。又有三足鳥主給使。在崑崙墟。郭璞註《穆天子傳》曰。西王母如人。虎齒、蓬髮戴勝。善嘯。蓋荒裔之國。多與鳥獸遊處。而奇形怪狀。恐或有是。未聞有所謂仙桃瑤觴。美人侍女。綽約流盼之態也。涇州回山有王母宮。宋學士陶穀撰記。不為辨。而反欲躋之祀典。其與曹彬下江南之意異矣。然而文章鉅公。往往引用不置。蓋亦未之考也乎。 \\n 禹碑釋文 \\n 禹碑釋文。楊殿元靖陽生俱有刻矣。但十餘字不同。據《遊宦紀聞》云。癸酉二字難識。二公皆未釋之。似雖有人心之靈。萬里相符之妙。然則癸酉二字無耶。無則此碑今據《紀聞》。而明《紀聞》亦偽者耶。殊不知字特奇古。非秦漢以下碑文之可證。不過擬其形似者釋之耳。如較廬山紫霄峯刻法帖。禹書亦皆不類。是所謂古書不必同文意也。予因二字欠釋及。以此二字。楊曰非古文語。似矣。予意楊釋為久旅。尤非古文語。蓋忘家即久旅矣。不若依舊。則形象庶幾耳。故擬其相似者。更其十一字。亦庶幾文義之通也。書之於左。仍以二公所釋。各註於下。以俟博古君子。若夫辨非禹碑及翻刻來歷。自有尚書顧東橋、太守季彭山諸說在焉。 \\n 承帝曰嗟。翼輔佐卿。水【楊曰州】降【沈曰處。楊曰渚】輿【沈楊俱曰與】發。【沈楊俱曰登。】鳥獸交【沈楊俱曰之】行。【沈楊俱曰門。】參身若【沈曰魚。楊曰洪】流。【沈曰池。】祈【沈楊俱曰而】明癸【沈楊俱曰發】酉。【沈楊俱曰爾。】興以【楊曰久】此【楊曰旅】忘家。宿岳麓庭。智營形折。心罔弗辰。【楊曰長】往求平定。華嶽泰衡。宗疏事褒。勞錫【沈楊俱曰餘】伸禋。贏塞昏徙。南瀆【沈曰暴】衍【沈曰昌】亨。【沈曰言。】衣制食備。萬國道【沈楊俱曰其】寧。竄【沈曰鼠】舞永【沈曰燕】奔。 \\n 不能為人 \\n 今人嘲不生子曰不能為人。不知漢時已有是語。《樊噲傳》。荒侯家舍人上書曰。荒侯市人。病不能為人。令其夫人與其弟亂而生佗廣。實非荒侯子。 \\n 孫皓答人不同 \\n 《十三國春秋》云。晉武帝與侍中王濟弈。濟問孫皓。聞君在吳剝人面。刖人足。有之乎。皓曰。人臣失禮於君者。則如是。濟時伸足局下。矍然收之。晉史綱目俱同。獨少微鑑又改王濟為賈充。剝人面為鑿人目。人臣弒君不忠者則如是。伸足收之則無也。以是論之。答賈充甚當。而濟足事微。對君或不坐。史之不同如是。此之謂未可盡信也歟。 \\n 鎮海樓 \\n 吾杭之譙【『譙』明本訛作『樵』】樓。即五代時吳越錢王之所建也。名朝天門者。蓋瞻望於上。以禮汴京。故名之也。後元改為拱北。子昂有拱北樓詩。洪武初。參知政事劉公、王公改名來遠。術者張乘槎曰。三日內主有哀喪之事。至期。王公之母暴卒。劉公又以曆日紙邊坐罪。王公乃延槎問故。槎曰。來字似喪字形。遠字似哀字形也。況遠字二點相續。乃淚點也。公命槎易之。改名曰鎮海。由其地也。今不知者。以成化間火過而改名。非也。 \\n 女人纏足蟬鬢 \\n 女人纏足。起於後唐後主宮人窅娘。蟬鬢始于魏帝宮女莫瓊樹。 \\n 詩句偶同 \\n 《琵琶記》內。白樂天詩句已有兒家門戶重重閉。春色緣何得入來。唐薛惟翰詩《春女怨》云。白玉堂前一樹梅。今朝忽見數花開。兒家門戶尋常閉。春色因何得入【『得入』明本作『入得』】來。金石《抹世勣紙鳶》詩有果物戲人人戲物。為風乘我我乘風。同時黃《諷題齊物堂》亦云。果蝶夢周周夢蝶。為風乘我我乘風。是皆可謂閉門造車。出門合轍者也。 \\n 端疋大兩一字 \\n 今人凡以布帛一疋為一端。殊不知一端則半疋也。按左傳幣錦二兩。註云。二丈為一端。二端為一兩。所謂疋也。二兩二疋矣。藥方中一大兩。今之三兩也。蓋隋合三兩稱一大兩。一字者。即錢文之一字。蓋二分半也。 \\n 舍利 \\n 舍利子。每每聞人曰。某處殿某處塔有之。又曰。雖有之。欲去即去。乃神物也。予隣有比丘尼菴。天順中一尼坐化。焚時燒出此物。云如大虱。又云試以童男女髮。即可引綴於上。皆不知果否。今摭數說于左。《霏雪錄》以佛之遺骨通名舍利。《光明經》云。舍利是戒定慧所熏修。甚難得者。《福田大論》云。碎骨是生身舍利。經卷是法身舍利。又云。有三種。白色骨舍利。黑色髮舍利。赤色肉舍利。菩薩羅漢皆有。佛舍利鎚擊不碎。弟子舍利鎚即碎也。《龍舒心經》又云。舍利子乃佛弟子名。以其母眼似舍利弗鳥之眼。故名之。或曰。舍利。鶖鳥之眼。故稱云。諸說似皆得其一支。《龍舒經》之言。或又因舍利之名故云。予意舍利不過是釋家修真煉攝心精氣所結成者。如石中之水晶。水中之膏液。仙家之聖胎爾。鎚擊不碎。孫權曾試之。欲去即去。恐非也。因未之見。故摭數說于右。 \\n 紙鳶 \\n 紙鳶本五代漢隱帝與李業所造。為宮中之戲者。【見《李業傳》。】而《紀原》以韓信為陳豨造放。以量未央宮之遠近。又曰。侯景攻梁臺城。內外斷絕。羊侃令小兒放紙鳶。藏詔於中。以達援軍。二說俱不見史。且無理焉。綫之高下。豈可計地之遠近。羊侃又何必令小兒放之。放之而紙鳶之墜。又可必在於援軍【明本無『軍』字】地耶。其為李業所始無疑。俗曰鷂子者。鷂乃擊鳥。飛不太高。擬今紙鳶之不起者。曰風箏者。乃古殿閣之簷鈴爾。借以名今之帶絃之紙鳶也。各有意義。風箏風琴。《丹鉛總論》辯之明矣。 \\n 玉蕊即瓊花 \\n 《雍錄辯》梔子花即玉蕊花。改之為山礬者。王荊公以其花葉可以染黃。不借礬而成色之故。《野客叢書》又載揚州后土廟玉蕊花序文。序文以玉蕊即瓊花也。改之為瓊花者。宋王元之更之也。予意瓊花在宋極名之勝。今作書與序者。又皆宋人。必不差矣。使果一種。則梔子江南到處有之。胡為至貴。而揚州者名傳今古耶。及考《揚志》謂瓊花或云唐植。今《雍錄》亦以玉蕊唐惟長安一株。元、白等賦詩貴重。又曰花白心黃。三四月間開時。芬芳滿野。高可數丈。意即今之梔子千葉者耶。但花大樹高如粉團爾。不然。何二書相符。後世不傳。惜江南不伐之為薪。即折之為笆。未能愛護使高大也。況生於陝。移於揚、汴。在彼亦自為奇矣。但《齊東野語》以色微黃。似與《雍錄》一樹瓏鬆玉刻成。小有間也。昨見宋畫瓊花。真似野八仙。但多一頭九朵簇成者。然不知孰是。 \\n  \\n 　"}
{"章节": "卷二十三 辯證類", "正文": "　 \\n 卷二十三　辯證類 \\n 　 \\n 比干墓字 \\n 比干墓在衞輝府汲縣西北十五里。舊府志云。墓前有殷比干墓四字。石斷字缺。世以為孔子書。諒今亡矣。見舊搨本。體勢與周穆王吉日癸巳類。雖非先聖所書。諒為古筆無疑。秦觀以為唐人書。《丹鉛續論》以陶潛有贊曰。夫子戾止。爰詔作銘。似又不是而實夫子者也。但陶集未見其贊。諒升庵不謬。其先聖所篆比干墓銅盤銘。開元中固已為耕者所得。不傳矣。此外再不聞墓前有何古刻。《續博物志》又云。墓前有隸刻商大夫比干之墓七字。意此漢以下之刻歟。故宋李石言之也。昨得本朝所緝《比干錄》讀之。又缺此隸字。不識錄之者之未全。抑李石之謬記也。且銅盤銘。《嘯堂集古錄》并汝帖所摹刻者迥有不同。證以三代款識。秦漢碑刻。則嘯堂尚似。而舊體亦未可必也。若今所傳。差識左右字本。尤為可笑。因摹三篆于左。以獻博古君子。 \\n (圖略) \\n 嘯堂集古錄銅盤銘 \\n (圖略) \\n 汝帖銅盤銘　【釋同前】 \\n (圖略) \\n 鍾馗 \\n 鍾馗起於明皇之夢。唐逸史所載也。予嘗讀《北史》。有堯暄本名鍾葵。字辟邪。意葵字傳訛。而捉鬼事起於字也。昨見《宣和畫譜》釋道門云。六朝古碣得於墟墓間者。上有鍾馗字。似非開元時也。按此正合其時。葵字之訛。恐如薛仁貴碑。實名禮。而傳寫之謬。又如十八學士之類歟。存疑以俟博古。 \\n 格古要論當再增考 \\n 《格古要論》一書。洪武間創於雲間曹明仲。天順間增於吉水王功載。考收似亦博矣。偶爾檢閱。不無滄海遺珠之嘆。若琴論後當入古笙管。《淳化帖》後當收譜系一卷。珍寶門欠楚母綠聖鐵。異石類欠大理仙姑。異木欠伽藍香。古銅中欠古鏡布刀等錢。雜考欠剛卯。紙論欠藏經箋。且珍寶後當設一羽皮。如狐貉、孔雀、翡翠、豹兕之類。而文房門豈可不論宋元書刻。至於博古圖中之器。各省誌內之刻。又一考之。必尤有所增也。 \\n 僂儸 \\n 俗云僂儸。演義謂幹辦集事之稱。《海篇》訓儸字曰健而不德。據是二說。皆狡猾能事意也。然未見其出處。昨讀《五代史劉銖傳》。有曰。諸君可謂僂儸兒。則知來亦遠矣。 \\n 輪扁管仲 \\n 《莊子》載。齊桓公讀書堂上。輪扁釋椎鑿問公曰。所讀何言。公曰。聖人之言。扁曰。古人糟粕耳。公曰。輪人安得議乎。有說生。無說死。扁曰。以臣事觀之。徐則甘而不固。疾則苦而不入。不徐不疾。得之手而應之心。口不能言。古之人死矣。君所讀者。糟粕耳。又《韓詩外傳》載。楚成王讀書殿上。輪扁作而問曰。君所讀何書。成王曰。先聖之書。扁曰。以臣輪言之。規為圓。矩為方。此可付乎子孫。若夫合三木而為一。應乎心。動乎體。不可得而傳也。則凡所傳。糟粕耳。然二文不同。而義則一。但楚成、齊桓。未知孰是。予意《莊子》尚近。韓則漢人也。管仲寢疾。桓公往問之曰。仲父疾甚矣。不幸不起。政將安移之。管仲未對。桓公曰。鮑叔何如云云。盡。管仲遂卒。此《管子書之言也。劉向《說苑》又曰。鮑叔死。管仲舉上袵而哭之。泣如雨下。從者曰。非君臣父子也。仲曰。非子所知。以《管子》所載。則鮑叔死在仲後。而《說苑》又言鮑叔前死矣。予意尚當從《管子》。蓋劉向傳聞之言也。 \\n 三傑四傑 \\n 世知張良、蕭、韓為三傑。而不知唐丞相宋璟、張說、太子少傅源乾曜。同日拜官。明皇賜三傑詩。時號三傑。宋程顥為鄠縣簿。張山甫為武功簿。朱光庭為萬年簿。關中號為三傑。世知王、楊、盧、駱為四傑。而不知宋之韓、范、富、歐。亦號四傑。【見《范文正集序》。】 \\n 聖賢鬚目 \\n 國朝何侍郎孟春《餘冬序錄》載。黃伯固曰。偶考聖像無髯。惟宗廟小影為真。又引《孔叢子》云。先君無鬚髯。而天下王侯不以此少其敬。予嘗讀其書。文非此意。而伯固之言不知何在。但孔譜中吾夫子四十二表形容盡矣。鬚多如此。而獨不言者。得無疑乎。或伯固之言有據也。又讀朱子文集。見其答林德夫、劉季章等書云。今左目已不可治。又頗侵右目矣。又曰。左目已盲。右目亦漸昏數日矣。紛紛言左目失明處多也。今年譜但言有足疾而不言目疾。此誠闕典也。大聖賢之儀形。寧有不知可以想像之耶。至於建中靖國間。例復舊官。山谷有詩十首。其一為東坡云。陽城論事蓋當世。陸贄草詔傾諸公。翰林若要真學士。喚取儋州頹鬢翁。則知坡老無鬢髮矣。又其妹戲坡曰。欲扣齒牙無處覓。只聞毛裏有聲傳。則多鬚矣。因亦附記耳。 \\n 郭張不當錄 \\n 滁陽王之子某。雖同太祖取和州而戰沒。張天佑亦同太祖取和陽、太平。分築其城。敗元太子、平章等。然彼時滁陽尚在為主。事屬滁陽。郭、張并我太祖。不過俱在其麾下耳。二人無一事曾受命於太祖也。何可入《功臣錄》中。 \\n 烏尨 \\n 詩曰。無感我帨兮。無使尨【音忙。〔『音忙』兩字原脫。據明本補〕】也吠。《爾雅》曰。尨。狗也。然尨字今俗讀龍字。非也。唐武后時。藥王韋善俊有犬名烏尨。蓋黑狗也。元稹、韓致光詩皆有烏尨語。今人以張然殺奴事。得犬之力。遂以拜犬為烏龍。即寫龍字。尤可笑。【明本作『尤可笑可笑』】 \\n 懛子秋風 \\n 蘇杭呼癡人為懛【歹讀平聲】子。累見人又或書獃、騃【音呆】二字。雖知書如杭徐伯齡。亦以懛字為是。予考《玉篇》眾書。無懛、獃二字。獨騃字《說文》云。馬行仡。而《韻會》云。病也。癡也。凡癡騃字皆作騃。獨《海篇》載懛、獃二字。亦曰義同騃字。是知懛、獃皆俗字也。嘗聞小兒云。阿懛。雨落走進屋裏來。又讀程泰之《演繁露》。鄭獬字毅夫。守江陵。作《楚樂亭記》。有頌云。我是蘇州監本獃。與爺祝壽獻棺材。近來髣髴知人事。雨落還歸屋裏來。又知亦有來歷。又俗以干人云打秋風。予累思不得其義。偶於友人處見米芾札有此二字。風乃豐熟之豐。然後知二字有理。而來歷亦遠。 \\n 世說新語記事多謬 \\n 蘇峻之亂。因庾亮輕下詔徵之。既而下石頭。朝廷傾覆。亮奔溫嶠。嶠勸亮見陶侃。蓋時起義兵。而眾推侃為盟主也。侃意正欲誅亮以謝天下。亮猶豫不敢。此事重出。其一曰。溫云。溪狗我所悉知。卿但見之。因而陶見庾貌丰姿神爽。遂改觀。歡宴終日。一曰。卿但遙拜。保無他也。陶見之。不覺釋然。殊不思陶乃尚事功而厭清談。飲有限而鄙時流者。豈丰姿神爽使能改欲誅之意。且得歡宴終日耶。又使遙拜保無他。亮亦天子以下一人。此言輕可語之耶。陶傳自云。庾詣拜謝。陶曰。元規乃拜士行耶。此足以見其實也。況二條自相矛盾。若望蔡是謝琰居官地名。註【明本作『著』】為琰之小字。琰之小字末婢也。王敦與錢鳳謀逆。夜為王允之所聞。允之吐被酣睡。記為王右軍者。紛紛不一。又如劉尹撫王長史背曰。阿奴比丞相。但有都長。王長史酒酣起舞。劉尹曰。阿奴。今日不復減向子期。文俱重出。此類尤甚。但此書以清談奇謔高尚穎敏之事為主。故多取於晉者。似不作可也。 \\n 四皓考 \\n 按《陳留志》云。東園公姓唐。名秉。字宣明。襄邑人。常居園中。因以為號。夏黃公姓崔。名廣。字少通。齊人。隱居夏里修道。故號夏黃公。角里先生。河內軹人。泰伯之後。姓周。名術。字元道。號曰霸上先生。卻欠綺里季。皇甫謐《高士傳》載。綺里季姓朱。名暉。字文季。四人詳矣。然《索隱》亦引《陳留志》。則園公又欠名。黃公更廓曰廣。《鄞志》又以黃公姓黃。《蘇州志》又載角里先生宅在太湖中。今包山有角里村。是其處也。予以《索隱》既引《陳留志》欠園公之名。失寫也。廓與廣同姓黃。非崔。文義順也。角里既稱泰伯之後。必蘇人。或寓居於軹也。或者又疑此四人為無有。以其能隱於秦者。漢初一書即肯來耶。是張良假之者也。後不言之可知矣。予又意不應各書詳載如此。而《齊東野語》復辨如彼。《東觀餘論》又辨園當作圈最詳。則尚當有之也。又北齊徐伯珍弟兄四人。白首相對。亦號四皓。 \\n 船 \\n 舟之名多矣。未聞有舟之神名。梁簡文《船神記》謂。名鴻耳。《北戶錄》又呼為孟公、孟姥。古有輯濯丞印。輯濯。舟官名。 \\n 漢字會意錯 \\n 鄭重。《王莽傳》非皇天所以鄭重降符云。意猶言頻煩。世以尊重會之。偃蹇。相如《子虛賦》掉指撟以偃蹇兮。註曰。委曲貌。世以不得意會之。皆誤矣。乾沒。《張湯傳》始為小吏乾沒。師古曰。乾音干。遂以財貨干人而沒之。又以干心沒入官也。殊不知射利成敗。故如淳曰。豫居物以待之。得利為乾。失利為沒也。陰重。《周仁傳》其人陰重不泄。謂暗密性重而不泄人言。或以為陰囊重大而不泄。可笑可笑。 \\n 諺語解 \\n （扌兜）【音兜】踏。取桔橰取水之義。上以手（扌兜）而入。下以腳踏而出。謂其輾轉不散亂也。借人之難理會意。邋【音臘】遢。【音塔。】《海篇》云。行歪貌。借為人鄙猥糊塗意也。（鑫車）【歇字平聲】（轟金）【音遮】二字。雖《海篇》亦不載。今《俗字集》上有之。謂作事軒昂太過之意。予有雜字一冊。乃宋刻也。似此等語皆出宋時。故《山谷集》中有（隹大）、【音烈。】（士吳）、【音挈。】（□若）、【拿。讀上聲。】苴、【音鮓。】傝、【音塔。】（左仃去丁右上夭下韭）、【音靸。】銃、【充仲反。】（□雷）【蒲迸反】等字。多謂蜀語也。義皆如今時之解。伹、傝、（左仃去丁右上夭下韭）。謂物不蠲也。《海篇》亦曰。惡也。不知何意。措大為秀才者。以其舉措大道也。 \\n 銷金鍋 \\n 吾杭西湖盛起於唐。至南宋建都。則遊人仕女。畫舫笙歌。日費萬金。盛之至矣。時人目為銷金鍋。相傳到今。然未見其出處也。昨見《一竹枝詞》。乃元人上饒熊進德所作。乃知果有此語。詞云。銷金鍋邊瑪瑙坡。爭似儂家春最多。蝴蝶滿園飛不去。好花紅到剪春羅。 \\n 銅柱考 \\n 銅柱。漢馬援所立。在交趾。聞今石培其下。唐《南蠻傳》云。明皇時詔何履光定南詔。取安寧城及鹽井。復立馬援銅柱。又史云。元和中。馬總為安南都護。又建二銅柱於故處。著唐德以表伏波之裔。《五代史》云。天福間。楚馬希範平羣蠻。自謂伏波之後。立銅柱於溪州。共四次也。《太平御覽》俞益期牋曰。馬文淵昔立銅柱於林邑。遺兵數十。號曰馬流。今柱沒海中。賴此民以識故處。【《水經注》同。】據此。則今所有。必何履光、馬總者也。故云復立故處。希範者。又在溪州矣。若今大理府者。乃鐵柱也。每歲民帖金以邀福。故似銅。此蒙氏所立。又嘗聞有讖云。銅柱折。交人滅。此必指伏波所立之地耳。 \\n 詩文托名 \\n 昔宋太史景濂辨廉仁公勤四箴。乃王邁實之之作。但西山愛此四銘。特揭座右。自趙松雪誤言為西山之作。世遂成訛也。辯證甚悉。今《西山集》第二十卷中。果自言其所以。奈何一訛之後。雖名人學士。不復知也。如杜律虞註。乃元季京口進士張伯誠所註。今山西所刻七言註解。黃海亭後跋。已悉之矣。《剪燈新話》乃楊廉夫所著。惟後《秋香亭記》。乃瞿宗吉撰也。觀其詞氣不類可知矣。《香奩集》鄙褻者非楊廉夫。乃韓致光之詩。然三者非欲借重於人。則一時刊誤。亦到今尚有未知者。 \\n 堂帽唐祭 \\n 今之紗帽。即唐之軟巾。朝制但用硬盔列於廟堂。謂之堂帽。對私小而言。非唐帽也。唐則稱巾耳。宗廟之路曰唐。謂設祭於廟之中道。故云唐祭。非堂祭也。 \\n 夫子貌似陽虎 \\n 子畏于匡。註以貌似陽虎。欠註貌之所以似者。夫子如蒙魌。【乾隆本作『倛』。據明本改。下同】虎亦如蒙魌故也。緯書以為非貌似陽虎。陽虎家臣顏高。後為孔子弟子。因御車於前。匡人見而欲誅之。恐非也。 \\n 孔溪不知詩義 \\n 慶曆中。西師未解。晏元獻大雪會飲。歐文忠席上有須憐鐵甲冷徹骨。四十餘萬屯邊兵之詩。《孔溪談苑》以為似尋鬧也。且引韓昌黎《赴燕裴度》詩為證。殊不知韓詩亦有諷意。如曰園林窮勝事。鐘鼓樂清時。正見清時乃可窮勝事也。又如白樂天雪讌有豈知閿鄉獄。中有凍死囚。杜子美《雲安陪諸公宴》有萬國皆戎馬。酣歌淚欲垂。皆具樂以天下之情。是孔溪不知作詩之義也。 \\n 東窗事犯 \\n 岳武穆戲文。何立鬧酆都。世皆以為假設之事。乃為武穆泄冤也。予嘗見元之平陽孔文仲有《東窗事犯樂府》。杭之金人傑有《東窗事犯》小說。廬陵張光弼有《蓑衣仙》詩。樂府小說。不能記憶矣。與今所傳大略相似。張詩有引云。宋押衙何立。秦太師差往東南第一峯勾幹。恍惚人引至陰司。見秦對岳事。令歸吿夫人東窗事犯矣。復命後。因即棄官學道。蛻骨今在蘇州玄妙觀。為蓑衣仙也。據此。數人實有是事可知矣。否則。何鑄子孫世為青盲。而羅汝楫之子。鄂州一拜岳廟。即不起。豈非其證歟。洋洋赫赫。如此大事。果無報歟。若《夷堅志》載何仙無押衙之說。恐或遺之也。 \\n 三國宋江演義 \\n 《三國》、《宋江》二書。乃杭人羅本貫中所編。予意舊必有本。故曰編。《宋江》又曰錢塘施耐菴的本。昨於舊書肆中得抄本《錄鬼簿》。乃元大梁鍾繼先作。載元、宋傳記之名。而於二書之事尤多。據此尤【『尤』字據明本補】見原亦有跡。因而增益編成之耳。 \\n 秦漢書多同 \\n 《孟子》所書。齊景公問於晏子曰。吾欲觀於轉附朝儛。遵海而南。放於琅邪。吾何脩而可以比於先王觀也。晏子對曰。天子諸侯無非事者。春省耕而補不足。秋省歛而助不給。今也不然。師行而糧食。從流下而忘反謂之流。從流上而忘反謂之連。從獸無厭謂之荒。樂酒無厭謂之亡。先王無流連之樂。荒亡之行。景公說。大戒於國。《管子》內言戒篇曰。威公將東游。問於管仲曰。我遊猶軸轉斛。南至琅邪。司馬曰。亦先王之遊已。何謂也。對曰。先王之遊也。春出。原農事之不本者。謂之遊。秋出。補人之不足者。謂之夕。夫師行而糧食其民者謂之亡。從樂而不反者謂之荒。先王有遊夕之業於民。無荒亡之行於身。威公退。再拜命曰。寶法。洪容齋讀而疑之。以管氏既自為書。必不誤也。何二子之語相似。因而載之三筆。欲細考也。元人鄭元祐以賈誼《新書》多同《大戴》之篇。意古或有是言。予嘗記憶所知者。《荀子》勸學篇與《大戴》之勸學前面俱同。或句有先後。字有多寡。乃《大戴》刊誤也。《禮論》與《史記禮書》後段同。《樂論》與《樂記》互有詳略。內中《三年》問即《禮記》之所載也。《哀公篇》前半段即《大戴》哀公五義章也。《大戴》三本一篇。是截《荀子·禮論》中之一段天地者生之本也五百言。而《史記》又截五百言之後禮豈不至哉以下作自已極言禮之損益。為禮書之結。《禮經·聘義》後。子貢問比德於王一段。亦《荀子》之所有。《禮》有《禮運》。《家語》亦有之。始則俱同。而中後則未詳於《禮》也。《大戴·曾子大孝》篇。與《小戴·祭義》同。《禮察篇》與《小戴·經解篇》同。且又重出於賈誼《治安策》。《文王官人篇》與《汲冢周書·官人解》相出入。《新書·保傳》前一段千六百言。無一字之不同《大戴》。中則《大戴》增益三公、三少之事。末段胎教幾二千言。又無也。但其中《大戴》說巾車之處。《新書》卻說懸弧之禮。此則不同也。然《大戴》總為一篇。而《新書》各條分之。《家語·執轡篇》言人物之生數一段。又與《鴻烈解·地形訓》。《大戴·易本命》數百言相同。《列子·黃帝篇》言海上之人好鷗一段。與《呂覽·精喻篇》海上之人好蜻者全類。《戰國策》楚宣王與羣臣問答狐假虎威一事。與《新序》並同。但其後二十餘言不同。二者所同。皆不下二百餘言。予嘗反覆思維。豈著書者故剽竊耶。抑傳記者或不真耶。非也。二戴之於《禮記》。彼此明取刪削。定為禮經。其餘立言之士。皆賢聖之流。一時義理所同。彼此先後傳聞。其書原無刻本。故於立言之時。因其事理之同。遂取人之善以為善。或呈之於君父。或成之為私書。未必欲布之人人也。後世各得而傳焉。遂見其同似。於諸子百家偶有數句數百言之同者。正是如此耳。此又不能盡述。 \\n 黃陵琴濟瀆物 \\n 四川黃陵廟有一琴。殆如朽木。匣於神前。傳以為魯般所造。人以一指扶之。輒能自行。表姪許郎中云。此即運瓶之術。蓋道流假此以神施捨耳。理或然也。河南濟瀆廟神。人有假貸貨帛財物者。隨禱即出水面。予家曾親得之。如期還納。復沉於水。靈異甚驗也。昨見《都公譚纂》云。乃伏機耳。洪武間。山西張姓者曾倣其制為之。以為客翫。是亦巧術者作以顯神。傳流至今耳。予思二事誠為有理。怪者有之。不常也。今久而能然。豈非其術乎。 \\n  \\n 　"}
{"章节": "卷二十四 辯證類", "正文": "　 \\n 卷二十四　辯證類 \\n 　 \\n 牧牛圖 \\n 世傳畫有牧牛圖。乃仙筆也。日見一牛食草欄外。而夜宿欄內。殊無指實。聞之者或疑或罔。亦無定見。不知此畫乃南唐後主所有。獻於宋太宗。太宗詢之羣臣。皆莫知也。獨僧贊寧曰。此海南珠脂和色畫之。則夜見。沃焦山石磨色畫之。則畫見。各一牛也。【出《昨夢錄》。】據此。畫必有矣。但沃焦山人不可到。而珠亦無脂。恐一時取辨應對云爾。惜當時太宗不再根求。昨讀邱至綱《俊林機要》。其言似皆戲術。要其至理。亦若近是。故聞人亦嘗試驗一二。彼云。牛圖之畫。乃用大蚌含胎結珠未就如淚者。立取和墨。欲日見者於日中畫。欲夜見者於月下畫。此說似有理焉。蓋蚌珠乃日精月華所成。今以未就之淚。布於日月之下。待其乾焉。則受此之精於墨矣。各以時見。或有之也。予亦惜珠淚難得未試耳。書此以待辯博。 \\n 飲器 \\n 飲器。韋昭以為椑榼。晉灼以為虎子之屬。顏師古曰。匈奴以月氏王頭共飲血盟。是飲酒之器也。予意二字原出《張騫傳》。其言匈奴破月氏王。以其頭為飲器。【蓋胡人得帝王頭為鉢盂。吉祥。】榼即今之匾榼。虎子。便溺之器。故顏說為是也。近時人又以貯酒之器謂之急須。亦止為一飲字訛之。殊不知古人以溺器為急須。乃應急而須待之者。反又不知其義。可笑。又枝梧。謂不能主也。【屋之小柱者枝。屋之邪柱者梧。】故項羽斬宋義。諸將莫能枝梧是也。今人以推調哄人曰支吾。乃音同而字義不同也。 \\n 書竹一法 \\n 《韻語陽秋》嘗曰。陸探微作一筆畫。實得張伯英草書訣。張僧繇點曳斫拂。實得衞夫人筆陣圖訣。吳道子又授筆法於張長史。信書畫用筆。同一三昧。然即近代論之。如戴進、呂紀、周臣輩。畫亦神品。未見其能書也。第宋、元以來。惟善畫竹者。必能書。若東坡、與可、仲圭、仲昭是也。故子昂有詩云。石如飛白木如籀。寫竹應知八法通。本朝王紱亦曰。畫竹之法。簳如篆。枝如草。葉如真。節如隸。二言信諸。 \\n 郎稱 \\n 曰江郎。劉顯甫曰劉郎。劉禹錫自稱劉郎。梁顧協曰顧郎。北齊盧師道曰盧郎。邢邵呼袁肇脩曰清郎。後周獨孤信曰獨孤郎。沈約曰沈郎。隋滕穆王曰楊郎。宇文皛曰宇文三郎。唐明皇曰三郎。張昌宗曰六郎。崔徽名緇郎。元結名漫郎。錢起曰錢郎。安祿山稱李林甫曰十?予嘗因己姓之少。而思古之名人稱郎者眾矣。因略具于左。備記問之一也。漢鄧通為黃頭郎。吳周瑜稱周郎。晉桓冲名買得郎。謝道蘊稱夫王凝之為王郎。何晏稱粉郎、何郎。王僧辯稱鮑泉為玉郎。潘岳曰潘郎、檀郎。王僧虔曰王郎。齊江【明本作『早』】郎。程元振曰十郎。蕭悅曰蕭郎。蕭嵩與梁武帝亦曰蕭郎。五代王審知曰白馬三郎。後唐稱石敬瑭曰石郎。王溥呼子祐為二郎。王安石小字獾郎。謝瀹稱柳渾曰宅南柳郎。朱熹小名沈郎。徐憲人稱曰鳩郎。楊延昭善戰。虜人呼為六郎。 \\n 表字不同 \\n 國朝大學士解縉。江右人也。詩文字書。迥出一時。有李白風才。任公亨泰作其文集序曰。薦紳其字也。楊公士奇作墓碣名曰。字大紳。世人皆曰。名縉。字縉紳。嘗見其圖書亦然。此不知何說。豈相訛一至於書金石刻耶。 \\n 刀劍錄缺 \\n 陶弘景之作《刀劍錄》。以其刀劍小事。記者不詳。遂使精奇湮沒。故特記之甚悉。自予觀之。遺漏甚多。顯顯名世若舜之吳刀、周之赤刀、魯之孟勞、魏文帝之百辟刀六。名靈寶、含章、清剛、揚文、質素、龍鱗。其於劍也。周之錕鋙、吳之屬鏤、楚之干將、鏌鎁。越王所帶者步光。區冶所鑄者五柄。純鉤、湛盧、豪曹、魚腸、巨闕。魏之飛景、流采、華鋌。張華所得之龍泉、太阿。皆見之經史。著人耳目。不可缺也。以至列子三劍。含光、承影、霄練。孫權之六劍。白蛇、紫電、辟邪、流星、青龍、玄蛟。唐武庫之四刀。儀刀、鄣刀、長刀、陌刀。紛紛種種。豈特過半哉。噫。學之不博。書之難作也明矣。 \\n （雨回）字 \\n 《史記》。漢景帝後三年十二月晦。（雨回）。徐廣註曰。一作晝。又作圖。未詳。墨談云。疑（雨回）。雷字之誤。十二月晦日而雷。紀異也。此說固是。但不知（雨回）字古文。非誤也。惜徐廣亦不識耳。近時所刻古字便覽。收亦廣矣。然止得靁、□、（田回）、（雨□）、（吕吕）五字。又未有前字也。 \\n 五株柳 \\n 《藝苑雌黃》云。士人言縣令事。多用彭澤五株柳。非也。且五柳非彭澤時所栽。用之誤矣。又引《苕溪漁隱》論沈彬不當用陶潛彭澤五株柳。潘岳河陽一縣花之句。以予論之。沈之用事固似有礙。若陶公既號五柳。又曾為彭令。人品詩章。高出千古。用以美縣令。亦自穩當。何謂五柳非為令時所栽也。若欲刻舟求劍。是非作詩之法。祗是論理耳。此東坡所謂小兒強作解事者。 \\n 一解一章 \\n 古之樂府詩章。皆被之於樂。今樂府數句後則曰一解。又數句曰二解。如此言者。蓋即古人之一段義終。則於瑟上解一柱馬也。又一段則又解一柱馬耳。詩之曰一章幾章者。蓋《說文》者十成章。十者數之終。詩畢亦樂之一終也。故曰一章。 \\n 僧衣 \\n 僧舊著黑衣。元文宗寵愛欣笑隱。賜以黃衣。其徒後皆衣黃。故歐陽原元《題僧墨菊》詩云。苾蒭元是黑衣郎。當代深仁始賜黃。今日黃花翻潑墨。本來面目見馨香。又薩天錫贈《欣笑隱》詩云。客遇鐘鳴飯。僧披御賜衣。正謂是也。今制禪僧衣褐。講僧衣紅。瑜伽僧【今赴應僧也】衣葱白。 \\n 舉子問試題 \\n 予嘗疑宋時舉子秋試。皆得詣考官而問題。意若《桯史》所載沛然雨字頭者是也。何其不禁之如是。後知唐制禮部試詩賦題。不皆有出處也。或以己意立之。故舉子皆許進問。謂之上請。至宋亦循故事。景祐中。始詔出題必在經史。禁其上請耳。 \\n 南北京東西都 \\n 京都二字。皆大也、總也之訓。《左傳》及帝王世紀皆以天子之居曰京、曰都。但東西南北曰京都者。蓋天下以洛陽為中土。唐都雍。洛陽在關東。故以為東都。宋都汴。洛陽在西。故以為西都。南京應天府。宋真宗時建。其名以其在汴之南。北京大名府。仁宗建也。以其在汴之北。今我朝之稱南北者。又自以二都之地相去云之耳。 \\n 唐雙名美人 \\n 元稹妾名鶯鶯。張祐妾名燕燕。柳將軍愛妓名真真。張建封舞妓名盼盼。又善歌之妓曰好好、端端、灼灼、惜惜。錢塘楊氏曰愛愛。武氏曰賽賽。范氏曰燕燕。天寶中貴人妾曰盈盈。大曆中才人張紅紅。薛瓊瓊。楊虞卿妾英英。不知唐時何以要取雙名耶。 \\n 霓裳羽衣曲考 \\n 霓裳羽衣曲舞不傳於世久矣。雖學士知音之流。亦徒求想像而已。予以讀過詩書有關斯曲者。會萃成文。述註于左。其舞律呂節奏。庶亦可知過半矣。按明皇遊月中。見仙女素衣奏樂極妙。記其音。歸而製之。【《漁樵閑談》云。與羅公遠遊回。令伶人作。鄭嵎詩註。與葉法善遊。歸於笛山寫其音。】會西涼節度楊敬述進婆羅門曲。聲調相符。遂合二者而製。名為霓裳羽衣。【《碧雞漫志》云為創於敬述。潤色於明皇。沈存中云。用月中所聞為散序。用楊曲為腔。諸書皆同。】其音屬黃鍾。其調屬商。【見《前漫志。沈存中亦引。辨為商調。】其譜三十六段。【見《渾成集》。】其奏樂用女人三十。每番十人迭奏。而音極清高。【見《齊東野語》。《樂天》詩亦曰由來此舞難得人。須是傾城可憐女。】其舞服之飾。樂天詩曰。虹裳霞帔步搖冠。鈿音纍纍珮珊珊。奏曲之數。白詩又曰。散序六奏未動衣。中序擘騞初八拍。繁音急節十二遍。唳鶴曲中長引聲。【《但漫志》云。飾奏有二十二遍。餘皆同。】惜文人往往指為亡國之音。【如杜牧詩曰。霓裳一曲千峯上。舞破中原始下來。】故棄而不傳。然周草窻述之。真有注雲落水之意。非人間曲也。【見《齊東野語》。】予因摘出。以告知音者。 \\n 孔叢子 \\n 《孔叢子》七卷。孔氏八世孫孔鮒撰也。嘉祐中。宋咸註之。咸敘鮒不世用。退集先君仲尼、子思、子上、子高、子順之言。及己之事。為六卷。至漢武時。孔臧又以己著書賦附於卷末。為之連叢上下篇。本朝宋學士景濂辨為即咸偽作。蓋以子思、孔子。相去甚遠。疑無問答。予據《闕里誌》云。子思。曾子弟子。逮事仲尼。則亦或有其言也。其曰偽書。則無疑矣。何也。文非西京。一也。漢唐之志不載。止見於《中興書目》。二也。其言先世。俱稱子上、子高、子順。於己之篇言已多矣。復曰。子魚名鮒甲。陳人。似非一氣自己當云者。三也。其中論行夏之時與仁者樂山等語。皆牽強之解。使當時朱子以為然耶。寧不即取夫子之言。肯復為之解乎。四也。以子思年十六至宋。為宋樂翔之徒圍之。遂作《中庸》。予考子思。魯繆公欲用為相。不受。適衞。不仕。反魯教授其徒數百。疑此時作《中庸》也。況十六亦非作書之時。或者依於《史記》謂嘗困於宋。子思作《中庸》之二句。遂不各句分解而謬從之。五也。末後《敘世》一篇。尤為謬亂。以孔安國為孔茂所生。孔驩又加為孔仲驩。六也。夫孔臧。漢武時人。孔季彥。後漢安帝時人。臧何知數世之後事。七也。予又以為偽固偽矣。或者非咸所為。其註豐生子和之處。以為孔氏子孫所作之書。故不稱名而稱字。然則歷稱某生某者。又何如耶。且孔喜字仲和。亦非子和。苟咸有心偽為。亦必考其譜志。況咸亦名人學士。未必苟且如此。必朱子以後之人為之也。但其書論說高遠。不雜奇怪。子上以前之言。似有聖賢氣象。子順以後之言。似多縱橫之家。必亦善為書者之作歟。 \\n 韓文失處 \\n 韓文《明水賦》曰。明為君德。因所以名焉。予嘗讀《周禮》曰。司烜氏掌以夫燧取明火於日。以鑒取明水於月。則是因取日月。故曰明。非取義於君德也。又《與馮宿論文書》曰。子雲豈與老子爭彊而已乎。取侯芭以《太玄》勝《周易》。夫老子猶龍。而《道德》五千言無往而不可取。今許其人過老子。書似周易》。則不惟不知揚子。是亦不知老子也。《讀墨子》又曰。孔子賢賢以四科進褒弟子。夫賢賢乃子夏也。四科乃門人所分。亦非孔子以此為進褒。又曰。孔子必用墨子。墨子必用孔子。不相用不足以為孔、墨。必挽而同之。可乎。是猶以孟子與荀子同道者也。《及與孟尚書》云。秦滅漢興且百年。其後始除挾書之律。夫漢惠帝四年。除挾書之律矣。上遡高帝元年。纔十餘年耳。其不考亦甚矣。雖然。豈非因文之盛而不暇深思以致此耶。石守道有曰。吏部《原道》、《原仁》、《原毀》、《行難》、《佛骨表》、《諍臣論》。自諸子以來未有也。 \\n 晉春秋楚檮杌 \\n 晉文《春秋》。楚史《檮杌》。二書不著作者姓氏。元人吾子行以謂一日併得之也。金華宋景濂、王子充直以為子行所作。然無據也。予考漢、唐、晉、宋之史書目未載焉。此則子行所著無疑。 \\n 旅忽二字 \\n 舊讀季氏旅於泰山之註曰。旅。祭名。及旅酬下為上。註曰。旅。眾也。以為旅字必有二訓。後見韻譜。方知祭名之旅當從示。旅酬之旅卻從方。蓋因增韻中誤起。遂傳寫訛而為一。又忽然在後。是忽焉也。故本朝頒書《史記·孔子世家》、高宗石經。皆作焉字。此雖非若旅字之差。而同文之責者。亦所當知。 \\n 家語非孔安國所為 \\n 予嘗疑孔衍序《家語》。乃孔壁所藏。安國所為。其後王肅序之尤詳。何無一言之及孔壁事。其曰元封時。吾仕京師云云。卻又是安國言語。何己為序之而又以吾為安國。疑必有訛字也。後聞何燕泉先生改註《家語》。意其必已改正明白。得而讀之。其於缺略者補之。舊註之庸陋者易之。而他書所載為《家語》者。則又別為外篇。可謂深有功於聖門矣。然吾之所疑。彼猶在焉。又未嘗不扼腕而三嘆焉。昨見魯齋王文憲公《家語考》一編。以四十四篇之《家語》。乃王肅自取《左傳》、《國語》、《荀》、《孟》、《二戴》之書割裂織成之耳。然後知其所序若是。而孔衍之序。意亦王肅自為也。故己序遂不言在孔壁事耳。惜燕泉未見王考。徒為悵悵。有力者梓其文。附於何序之後。使後人有所考云。餘意見事物類。 \\n 六紫芝 \\n 唐元德秀。字紫芝。魯山令也。宋趙師秀。字紫芝。溫州詩人也。同時又有俞紫芝。字秀老。亦詩人。俞紫芝。字無本。少遊為字說者。元蔣惠。字季和。號紫芝山人。俞和。字子和。號紫芝生。同時皆能書者也。然六人皆以紫芝或為名、為字、為號。而又皆以秀、和成意。人多誤記。故錄出。 \\n 文文山 \\n 《墨談》辨文山公嘗為相也。死日。《續綱目》止書少保樞密使信國公者。程學士據黃文獻公《番禺客語》。好異之過。辯證紛紛。惜少證。公自書丙子正月十八日午時拜相之詩。尤為親切。《墨談》又據文傳補遺引公祭妻之文。則歐陽夫人死於公之前。據《續綱目》收公屍事。則夫人又似死於公後。不能的從。予細考而思之。景炎二年。公與夫人為追兵所迫。至空坑。夫人與佛生、柳娘、環娘。皆為俘虜至燕。留東宮。公死之日。夫人得令旨收屍。後隨公主下嫁。逮大德七年。得公主懿旨還鄉。臨終時。問浣婢索舊香囊。曰。此落齒時得之父母者。持祭文曰。此得之丞相者。吾死懸之心前。將以見吾父母吾夫於地下為無愧也。【已上出《指南錄》末鄧傳註。】不獨如是紛紛事蹟年月日時可證。但夫人既陷而公被執。音信無傳。不應哭妻祭文。又得至於夫人也。予意公與夫人間關阻難之時。必已同約死節矣。特先書以與夫人。使勵其志。若自為之贊。亦前寫具衣帶之間。此更《墨談》之欠考。是則前乃《續綱目》之非。後則《續綱目》之是。【《若啽囈集》云。張千載訪夫人於俘虜。使焚公屍。囊骨回付公子事。真胡說也。】 \\n 五侯七貴 \\n 五侯七貴人。知其為漢世者。然不知其人也。多誤以金日磾七世內侍。或以張安世七世顯宦。名為七貴。又以王元才、王益才、王顯才、王仲才、王季才。此弟兄五人為五侯耳。殊不知皆后氏之族西京者也。元才五人。乃光武所封后族東京者也。潘岳《西京賦》曰。窺七貴於漢庭。註云。並后族也。庾亮又曰。西京七族。東京六姓。蓋指呂、【高帝后姓。】上官、【孝昭后姓。】霍、【孝宣后姓。】趙、【孝成后姓。】丁、【孝哀母姓。】傅、【孝哀后姓。】七族耳。五侯則成帝之舅五人。同日封侯。乃王譚、【平阿侯。】王商、【成都侯。】王立、【紅陽侯。】王根、【曲陽侯。】王逢時【高平侯。】也。 \\n 諺語始 \\n 今諺謂臨產曰坐草。起自晉也。陳仲弓為太邱長。出捕盜。聞民有在草不起子者。回車治之。又罵人王八賊。蓋五代王建行八。素盜驢販私鹽。人罵王八賊也。今鄙人微薄者曰小家子。出《漢書·霍光傳》。霍禹長史任宣謂禹曰。樂成小家子。得幸大將軍。至九卿至矣。火伴。出《古樂府》出門見火伴。火伴始驚忙。打草驚蛇。乃南唐王魯為當塗令。日營資產。部人訴主簿貪污。魯曰。汝雖打草。吾已驚蛇。不快活。桑維翰曰。居宰相如著新鞋襪。外面好看。其中不快活也。又有疾曰不快。見《三國·華佗傳》。阿誰。見《龐統傳》。遠水不救近火。乃梁杜朔周之言。走是上計。見《南史·王敬則傳》。有告敬則曰。三十六策。走是上計。煖房。見王建宮詞云。太儀前日煖房來。經紀。因唐滕王、蔣王好聚斂。太宗賜帛諸王。敕曰。滕叔、蔣兄。自能經紀。好物不在多。晉元帝曲宴賦詩。學士朱鞏止成一聯。自言好物不在多。宋張循王以銀鑄成一毬。名曰沒奈何。五代唐明宗將立后。夫人曹氏謂王淑妃曰。我素多病。性不耐煩。妹當代我。金逆亮制尖靴極長。取於便（革登）。足底處不及指。時謂之不到頭。又制短鞭。謂之沒下稍。元新官出京。有應盤纏者同去就與管事。謂之猫兒頭。宣和間。婦人鞋底以二色帛合而成之。名錯到底。林商為尉。性廉。令丞皆貪。一日宴會。令丞皆舞而動手。尉止回身而已。令問之。林曰。長官贊府皆動手。尉再動手。百姓可活耶。此取銀動手之起也。五代唐明宗責王建曰。汝為節度使。不作【音做】好事。不長進。亦出《世說新語》。今罵人曰雜種。出晉《前燕載記》。贊曰。蠢茲雜種。有身。出漢元帝與王政君一幸有身。 \\n 郭四箭 \\n 元末僭竊雖多。獨陳友諒兵力強大。與我師鄱陽湖之戰。相持晝夜。勢不兩存矣。時郭英子興兄弟侍上側。進火攻之策。友諒勢迫。啟窗視師。英望見異常。開弓射之。箭貫其顱及睛而死。至今人知友諒死於流矢。不知郭所發也。《功臣錄》中亦含糊載云。有言英之箭者。《傳信錄》又誤以其子興之箭。殊不知觀太祖聞友諒死。喜甚曰。郭二兄弟一箭。勝十萬師。功何可當是矣。蓋子興乃英之兄。行二。而英行四。太祖每稱郭四者。英也。且友諒之死。兩軍莫知。鐵冠道人望氣而後知之。語上作文望空以祭。陳軍奪氣。於時方敗去。因移日未知英箭。英亦不大居功。故人不知也。獨《忠烈傳》中明載。 \\n 稱相 \\n 歷代宰相之稱不一。擇出書之。美惡亦可見也。袁盎目申屠嘉為愚相。公孫弘贊曰儒相。田千秋乘車入朝曰車丞相。張蒼重計籍曰計相。又贊曰名相。王商以貌稱真漢相。翟方進曰通明相。後漢杜林曰任職相。謝安曰風流宰相。武后呼杜景儉、憲宗稱李絳。皆曰真宰相。令狐綯為相。其子怙勢。人稱為白衣宰相。盧懷慎曰伴食宰相。陸贄號內相。閻立本為丹青宰相。姚崇為救時宰相。蘇味道為模稜宰相。李邦彥為浪子宰相。梁陶弘景曰山中宰相。蘇瓌、蘇頲贊曰再世賢相。關播曰盲宰相。楊再思曰癡宰相。宋李沆曰聖相。丁謂曰鶴相。杜衍曰清白宰相。陳升之曰荃相。蔡確曰三旨宰相。寇準為真相。李綱為中興首相。王欽若項有疣曰癭相。蔡京、童貫附之。時人目京曰公相。貫曰媼相。梁師成內侍擅寵為太尉。人目之曰隱相。宋慧林道人權寵侔宰相。孔顗嘆為黑衣宰相。魏野亦稱白衣宰相。 \\n 記里鼓 \\n 本朝嘗以記里鼓出題試士。多有不知為何物者。知者又不知始於何時。何人創也。近《墨談》以楊鐵崖記《里鼓賦》數言通用之辭。即以為制度。又無時與人也。殊不知唐元和間金忠義作。宋天聖間。內侍盧道隆又造之。【制見《三朝志》。】又有候風地動儀。漢張衡造。【制見《本傳》。】水運渾儀俯視圖。亦衡造。蓮花漏水秤。天聖中燕肅造。【已上三物制見《王海漏刻門》。】指南車起於周公。人所共知。然漢張衡、後魏郭明善、燕肅。俱嘗為之。【制見《愧郯錄》。】又聞元有燈漏、沙漏。此則不知何人所造。制見何書。因記里鼓併諸巧器拈出。苟欲為者。可考焉。 \\n 時文石刻圖書起 \\n 成化以前。世無刻本時文。吾杭通判沈澄刊《京華日抄》一冊。甚獲重利。後閩省效之。漸至各省刊提學考卷也。圖書。古人皆以銅鑄。至元末。會稽王冕以花乳石刻之。今天下盡崇處州燈明石。果溫潤可愛也。 \\n 俗言訛 \\n 宋時指賊人曰白日鬼。見誕謾者亦曰白日鬼。【出《劉跂暇日記》。】又三佛齊國來朝貢時。跪於殿陛。先撒金錢花。次真珠龍腦。謂之撒花。蓋胡人至重禮也。後北兵犯闕。索民財與之。謂之撒花錢。以重禮媚胡耳。【出《坦齋草》。】今人不知二事所來。以謂空手得錢謂之白入己。反以鬼字為訛。以謂如化緣一類謂之撒化錢。反以花字為訛。皆以聰明逆之也。又木格閣板。謂之鬼背兒。陸德明《禮記釋文》註閣庋。庋字九毀反。毀與鬼音相近。音少訛即為鬼字也。故閣板之鬼背兒。當用此庋字。乖角。不曉事意。故韓詩曰。親朋頓乖角是也。今人反以為聰明意。錯矣。 \\n 漁鼓 \\n 漁鼓起於宋。名通同部。 \\n  \\n 　"}
{"章节": "卷二十五 辯證類", "正文": "　 \\n 卷二十五　辯證類 \\n 　 \\n 面帛糧罌看果紙錢始【明本脫『始』字】 \\n 人死以紙覆面。小說以為起於春秋吳王夫差臨終曰。吾無面目見子胥。為我以帛冒之。此說恐非。只是生人不忍見死者之意。今包筲謂之糧罌瓶者。因夷齊餓死後。人恐其魂饑而設五穀之囊。故《禮記》曰。重生道也。起於商。看果。乃五代周祖靈前雕香為之。形色與真無異。世宗發引之日。金銀錢以紙為之。印文黃曰泉臺上寶。白曰冥遊亞寶。果錢實起於此也。併記之。 \\n 二疏叔姪 \\n 漢二疏。受乃廣兄元之子。今時所謂叔姪也。傳中初亦明白。後即以父子連稱。是古人直稱謂子之意。殊不知姪本妻兄弟之子女。今以兄弟之子為姪。取《字林》音義呼之。唐以後事也。《韻會》辯明矣。今人不知其義。又見《小鑑》各書。因訛書為父子。遂以為真不知受為廣之從子也。 \\n 文衡山 \\n 蘇人文林。弘治間為溫州太守。子名徵明。嘉靖間翰林待詔。皆名士也。原籍衡山人。故父子皆寫衡山。如韓子昌黎意耳。今人只以父子何為同號。殊不知父自號交木也。 \\n 押字 \\n 古人花押。所以代名。故以名字而花之。凡官府文移。人間私簡。俱前書名。後止押字。宋末士大夫方始不用花押代名於文。故范石湖有解其故於省職者。唐韋殷卿陟署名。自謂如五朵雲。時號郇公五雲體。《桯史》。晉盆杅有押字。則又非起於唐。而晉已有之。《石林燕語》說。王荊公押石字作圈。常不圓。《容齋五筆》載。熙寧中。柳應辰嘗押字盈丈。刻於浯溪等處。使人莫識何字。以怪取名。實應辰二字也已。又王魯齋栢有古貴人押字碑跋。其云。司馬文正之押。署名而小花。為不失製押之原。自唐末五季。諸人莫不飄蕩傾欹。亦因可以見當時之人物世變。據此。則押字必以名也。而變化機巧。則出於其人。大抵破真為草。取其便書。若柳之怪。王之歪。亦異也。國朝押字之製。雖未必名。而上下多用一畫。蓋取地平天成之意。凡釋褐入官者。皆以吏部畫字三日。以驗異時文移之真偽。故京都有賣花字者。隨人意欲。必有宛轉藏頓。苟知所本。則當以名。庶不乖古義云。 \\n 七賢過關姓名 \\n 七賢過關。人多謂唐人。元唐愚士詩曰。七騎從容出帝闉。蹇驢驄馬雜山犉。瀛洲學士參差出。十八人中一半人。夫瀛洲之士。講學謀國。未聞有七賢之名。又未聞騎驢、騾及牛者。不知愚士何據而云。《廣川書跋》以謂李白、李頎、之遜、【按之遜不知何人。《廣川書跋》中並無七賢過關圖跋。無從查對】孟浩然、綦毋潛、裴迪、司馬承禎出關訪王維。國初夏節又親見古圖。謂開元冬。李白、張九齡、王維、張說、鄭虔、李華、孟浩然。同遊洛南之龍門。遇雪。而虔圖之。夫李白天寶間方來京師。李華天寶間方拜官。自與數人不同。《書跋》以承禎騎牛。考史。承禎方士。取其隱也。安有騎牛之放耶。二說雖有虞邵庵孟像詩。風雪空堂破帽溫。七人圖裏一人存之句。然自註與記又不同人。是殆多非唐矣。蓋春秋有七人。唐有七愛。宋有七老。建安有七子。未嘗稱賢也。惟晉竹林諸人稱賢耳。又考王戎嘗乘小馬。【騾也。】山濤乘驢。劉伶乘鹿車。餘則乘馬。正符七人之跨鹿車。後或訛畫為牛也。且接（曰離）烏帽。皆晉人所戴。唐則巾矣。而元曹文貞公伯啟集。又有《七子圖》詩曰。清潭飄逸事凌遲。七子高風世所師。公室傾危無砥柱。服牛乘馬欲何之。此又一證也。書以俟博識。 \\n 李賀玉樓事 \\n 李商隱傳賀曰。長吉將死。忽見一緋衣人駕赤虯。持一板若霹靂古文者。召長吉。長吉不能讀。歘下榻叩頭不願往。緋衣笑曰。帝成白玉樓。召君為記。天上差樂。不苦也。旁人見之。先輩已辨其無此理也。然無所據。昨見《宣室志》載。賀卒。母夢賀曰。上帝遷都白瑤宮。作凝虛殿。命某與文士輩纂樂章。今為神仙。願母毋以為念。據是。必義山特借此一夢。神怪其辭。駭人耳目。以見賀之臨終自異也。不然。何一事而言之不同耶。好怪者因以傳之。世不察也。且韓吏部終時亦夢。覺語小君曰。夢金甲神人持戟瞋目曰。睢邃骨梲國。世為韓仇。吾欲討之而未能。韓答願從。遂終。使逢義山。又一李賀事矣。達者必自理會。 \\n 白犬 \\n 宋人杜修【乾隆本作『宋人杜脩己』。今據明本改】妻薛氏。為白犬所姦。杜知黜妻。犬復負去山中。生子人形而有白毛。後為盜殺。今世謂白犬成精。罵人狗種者。亦或是歟。 \\n 訛名 \\n 馬氏手錄。嘗辨揚州道中琉璃王冢。乃漢劉厲王冢也。今聞湖州近城鄉村。有言妙喜頭者。予聞而疑。問其土人。皆曰然。究其所以。不知也。及問其地。乃曰臨溪有廟。豈非廟滸者邪。仁和七都有橋曰鴨彈。予意當時取名。必曰壓瀾。亦訛之也。 \\n 志失顧野王 \\n 淞江華亭縣亭林鄉。乃梁顧野王所居之地。今寶林寺是也。尚像野王為伽藍。硯池之水。早清中綠。晚則黑。亦奇也。野王所栽剔牙松。死方廿年。根尚存。梁碑少剝。趙子昂碑記異事甚詳。惜《南畿志》止於古蹟中載顧亭林云。有公祠。池、松、碑石。皆不錄出。人物內又欠收野王名字。真缺典也。 \\n 佛考 \\n 人知佛法之入中國。始於漢明遣人迎迦葉摩騰、竺法蘭二僧。并帶來四十二章經也。《傳燈錄》載。釋迦生於周昭王二十四年。此固可疑為虛。然《周書紀異》亦云。昭王二十二年釋氏生。金履祥因之。修入《通鑑前編》。但似差歲月耳。及讀《列子》。有西極化人來。穆王事之於中天之臺。據此。正接昭王。禦寇又非喻言也。秦時沙門室利房等至。始皇異而囚之。夜有金人破戶以出。霍去病破匈奴。獲休屠王祭天金人。師古曰。今之佛像也。是知佛入中國。周、秦、前漢已有。彼時但以為異。後漢盛之而崇其道。至晉、唐又譯其語以為文。大起浮屠寺。羽翼其教矣。至於釋迦生日。以今四月八日。亦非也。蓋周正建子。今夏正當為二月八日矣。 \\n 武王追王明文 \\n 唐梁肅。宋歐陽公、游定夫、皆有文王未嘗稱王之論。然不過以《語》、《孟》及《泰誓》、《武成》之文。夷、齊、虞、芮、仲連、曹操之事。冥探曲證。彷彿比擬。卒無武王追王之明文。雖蘇、張口舌。人誰適從。愚讀太史公《伯夷傳》有曰。西伯卒。武王載木主。號為文王。東伐紂。此非武王追王之明文乎。古稱馬遷良史。其文核。其事實。執此則諸公論說。可以盡廢。嗚呼。紛紛千古。考索無人。簪橫吾前。迷而不見。惜哉。 \\n 劉太保妄對 \\n 元世祖一日問劉太保秉忠曰。朕家天下。當復誰繼。劉曰。西方之人。世祖以八思麻西人有佐命功。遂尊為帝師。使天下極其崇奉。死葬王禮。朝復立一人。蓋欲陰損西人之福。故元之有帝師。重佛氏。此也。予嘗聞見此說。最為可笑。歷數天命。豈容以一人而蓋一方之人耶。殊不知自北京視鳳陽。鳳陽正在西也。非我太祖為西方之人耶。及後紅頭蟲之對。固應元末之紅巾。然朱姓又非紅之色耶。惜秉忠不知大義。不能如李淳風之對太宗曰。天命人豈能違。不足計耳。世祖嘗曰。秉忠占事之來。若合符契。惟朕知之。不知西人是耶否耶。抑世祖尊而能消耶。武氏定數。莫得而除。 \\n 胡僧取殿 \\n 《夷堅續志》載。理宗一夕夢二僧曰。二十年後。還小僧此殿。覺問宰相馬廷鸞。馬曰。胡僧。夷狄也。二十年後。必立夷狄於殿下稱藩耳。上命紀之。馬遂立碑。志以宋殿元是寺基。殊不知宋宮原是錢王宮殿。但展而大之。夢僧取殿者。正後為五寺之基。【見天地類。】番僧楊璉真伽主其地。是其驗也。德佑二年宋亡。至元十四年為寺。逆數至於理宗夢時。正二十年矣。 \\n 賈母 \\n 賈似道之母。諸家小說言之不一。或云逃婢。夜宿賈門。收而姦生似道。或云賈涉在鳳口遇洗衣婦人。挑而從之。因別買於其夫。或云涉為萬安丞時。與爨婢通。生似道。至言嫡不容其母。賣為石匠之妻。諸書所同也。然其形容惡賴。甚為慚惶。予意其母為人家之婢。必然。惡賴之事。因似道而故加之也。是以君子惡居下流。不然。何其紛紛耶。 \\n 韻府多缺 \\n 《韻府羣玉》乃元陰勁絃父子所纂。收事甚少。若《太平廣記》所載奇怪隱僻者。多未錄也。故姚江村為序。故用紅羅梅屋與重光子遇。角花月一字之響。登太清樓而問長睿諸人。扣銅刻。拂文壁之談之二事。以見《羣玉》未收。暗以譏之。吾杭先輩徐延之曾欲補之。以為非十卷不可。昨見續編。乃青田包瑜所緝。已四十卷矣。然於二事亦未收。則知遺者尚多也。且於《羣玉》重出并無謂者幾半矣。凡例猶曰。若人常讀之書、常談之事則略之。誠可笑也。嗚呼。陰氏纂之垂三十年。【明本作『載』】而包氏幾四十年。不能使為全書。是纂者之非人耶。抑造物者固【明本作『因』】不欲耶。雖然。蓄書多而有志年少者。補之特易。 \\n 愛妾換馬 \\n 愛妾換馬事。見《異聞錄》云。酒徒鮑生。以妓易外弟韋生紫叱撥。彼此吟咏。三更。忽有長髯者賦曰。彼美人兮如瓊之英。此良馬兮負駿之名。將有求於逐日。顧【明本作『故』】何惜乎傾城。香暖深閨。未厭桃夭之色。風清廣陌。曾憐噴玉之聲。人以務其容。馬乃稱其德。既各從其所好。諒何求而不克。長跪而別。姿容休燿其金鈿。右牽而來。光彩頓生於玉勒。紫衣者曰。步及庭砌。立當軒墀。望新恩懼非吾偶也。戀舊主疑借人乘之。香散綠驄。意已忘於一髮。汗流紅頰。愛無異於凝脂。長髯又曰。是知事有興廢。用有取舍。彼以絕代之容為鮮矣。此以軼羣之足為貴者。【明本作『哉』】買笑之思既盡。有類夢焉。據鞍之力尚存。猶希進也。唐人張佑又有詩曰。粉閣香銷華廄空。忍將行雨換追風。休憐柳葉雙眉綠。卻愛桃花兩耳紅。侍宴永辭春色裏。趁朝休立漏聲中。恩勞未盡情先盡。暗泣長嘶兩意同。人因詩賦之美。知其事而不知其出處也。予意《異聞錄》乃唐陳翰【文苑作陳標】所編。《古樂府》中已有梁簡文愛妾換馬辭。註又曰。古辭。淮南王作。則知非唐事矣。恐無此事。如樂府《升天行》、《西烏夜飛》等曲。借喻明之者。唐人好奇。遂假借其事。逞己才以賦之。不然。長髯紫衣。怪誕幽顯之說。何其駭異哉。後人又不考而吟咏焉。訛以傳訛也。《異聞錄》且無木刻。今見他集。其事又不全也。予特錄其全詩并辯所以。若南唐相嚴續與給事中唐鎬較呼盧。而以愛妾易通天犀帶。實有之者。至今傳為笑柄。 \\n 多辯 \\n 《菽園雜記》。成化間。有吏建言時事。某給事忌之。劾以激厲風俗之勵不從力。問罪法司。吏亦不能明風厲、勉勵古字皆不從力。又後有兵科給事閱兵部題本。以伎不從女。呼吏笞之。明日吏不平。執韻書以進。給事赧顏遣之。蓋識俗字。不識古字也。予以奏本朝廷自用《洪武正韻》之字。又何必古耶、俗耶。陸公可謂多辯。 \\n 夷堅論地獄 \\n 世間果報之事。此善善惡惡天道好還者也。若《夷堅志》言陰獄果報最多。難以盡辯。且以【乾隆本作『如』。據明本改】許顏一條論之。輕故細類之獄。既曰佛經傳記之所無。故立巧名。可信之乎。許顏誤笞一卒。罰二十劫。以掌陰獄。彭汝礪剛介廉直。但性刻而罰五百劫。而為判官。使故殺一人一家。謀反弒逆者。不知又為何鬼乎。又曰。不忠不孝如朱溫輩。尚在第十七獄。則自古及今。不忠孝者亦多矣。恐地府人眾。亦難於容乎。且聞為閻王則得以治人之罪而有祿位矣。志曰但免受罪。與鬼神均受飢苦。然則何謂生而正直者死為閻王乎。又《江湖紀聞》云。謝枋得為閻王。遇故人林淮甚愁。林曰。君何苦。謝曰。為鬼官可乎。若是。則閻王亦不必為矣。真可發一笑。吾先子嘗赴箕仙。有親友問曰。君仙乎、鬼乎。先子曰。還是鬼。問有地獄否。連書無也。此又可謂真證無地獄。 \\n 春畫淫具 \\n 漢成帝畫紂踞妲己而坐。為長夜之樂於屏。春畫殆始於此也。後世以紂為春畫。誤矣。胡元娼夫詹俊子為淫亂之物。實淫具也。時稱紂作奇巧以樂婦人。奇巧。翫器也。蓋以紂為不道。以淫惡歸之耳。夫二事非人所為。錄出示人。欲知惡有所歸。否則皆謂紂為之也。此人所以不可為惡也。 \\n 原棋及蘇王 \\n 棋有三焉。圍棋。《博物志》雖曰始於堯之授子。而皮日休《原弈》。則辯明始於戰國無疑。象棋。雖見於《太平御覽》。為周武王所創。然其名曰象戲。其字又有日月星辰之名。非今之象棋明矣。《幽怪錄》載。唐岑順于陝州夜見車馬步卒之移。掘地得古塚。有金象局并子。或者始於此乎。故唐以後方顯。又《說苑》。雍門周謂孟嘗君下燕。則鬬象棋。是以象為棋勢而分陣鬬。則象棋之名。亦或始於戰國之末乎。彈棋始於劉向。因漢成帝惡蹴鞠之勞。作以獻之。其制義則備於柳子厚《序棋》。今不傳矣。所傳者前之二種。然一藝之事。皆有妙存於間。以為易耶。則聰明者或不能。以為難耶。往往小人精絕。故荊公、東坡性非不敏。荊公棋將敗。則隨手斂之。【出《遯齋閑覽》。】東坡自云余素不解棋。嘗獨遊廬山白鶴觀。觀中皆闔戶無人。獨聞棋聲於古松流水之間。欣然欲學。終不能也。王之詩曰。莫將戲事擾真情。且可隨緣道我贏。戰罷兩奩收黑白。一枰何處有虧成。蘇之詩曰。勝固欣然。敗亦可喜。余以此皆不得其妙。不能不為是言耶。如窮其趣者。則有虎穴得子人皆驚。靜算江山千里近之辭矣。然又當知王乃圍棋。故有黑白之稱。蘇乃象棋。故遠聞其聲耳。 \\n 犂明 \\n 徐廣曰。犂。猶比也。比至天明也。諸言犂明者。將明時也。呂靜曰。犂。結也。程大昌曰。諸犂。犂古字通黎。黑也。黑與明相雜。欲曉未曉之交也。猶曰昧爽。昧。暗也。爽。明也。亦明暗相雜也。遲明。即未及乎明也。厥明、質明。則已曉也。予以惟程說最是。但黎、犂字。考之《韻會》等書。古不通用。惟黎、黧通用。蓋犂。耕也。田器也。恐此犂字誤刻。 \\n 五稱呼 \\n 近之稱呼。各有所始。予以所知者記之。親家者。五代李愚代馮道為相而惡道。每指其所失。誚劉昫曰。此公親家翁所為。昫蓋道之親家也。阿（父者）。（父者）。《集韻》籀作爹也。唐世稱乳媼之夫曰阿（父者）。竇懷貞娶韋后乳媼王氏。每有奏。自稱皇后阿（父者）。足下者。晉文公哀介子推。思其割股之恩。流涕伐其山木為屐著之。每視屐。悲曰。足下。足下之名方始。下走者。在下趨走之人。蕭望之曰。下走將歸延陵之臯是也。稱妻曰賤累。《漢書·西域傳》。募民壯健有累重者。註。累謂妻子家屬。 \\n 陶詩真偽 \\n 陶詩《歸田》第六首末篇。人以為江淹者。韓子蒼辯其江淹《雜擬》。似陶詩耳。但開徑望三益。江淹不類。予以為此句固不類。而前說種苗。後結桑麻。陶公亦不如此雜。且江詩通篇一字不差。豈江竊陶者耶。竊之則諸篇之擬何如。《問來使》一篇。東澗以為晚唐人因太白感秋詩而偽為之。殊不知乃宋蘇子美所作。好事者混入陶集中。巨眼者自能辯之。 \\n 孟文三變 \\n 孟子曰。牛羊茁壯長而已矣。韓子曰。牛羊遂而已矣。王臨川曰。牛羊蕃而已矣。文雖三出。義一而已。豈孟不及於韓。王亦如風草之喻也哉。茁壯自佳。 \\n 古語有本 \\n 諸葛孔明有曰。非澹薄無以明志。【『明志』明本作『成趣』】非寧靜無以致遠。孫思邈有曰。膽欲大而心欲小。智欲圓而行欲方。《淮南子·主術訓》曰。非澹薄無以明德。非寧靜無以致遠。又曰。心欲小而志欲大。智欲圓而行欲方。是知二賢之言。皆有所本。 \\n 兩參寥辯才 \\n 宋有杭州僧參寥。唐亦有道士參寥。見《孟浩然集》。唐有藏蘭亭僧辯才。宋亦有高僧辯才。隱天竺。見《淮海集》。 \\n 泰山沒字碑 \\n 泰山有沒字碑。秦始皇所建。今曰石表。又曰碑套。俗曰神主石。予意謂石表者。以理裁之而已。謂碑套者。理或然也。按始皇東行郡縣。上鄒嶧山。立石與魯諸生議刻石頌德。議封禪。望祭山川。乃遂上泰山。立石封祠祀。又作琅琊臺。登之罘。及東觀碣石。東上會稽。皆刻石頌德。載之《史記》。未嘗有無文之碑也。【《衍極》《集古錄》皆云六處七碑。】獨此泰山。正封禪望祭之地。復立無字石耶。史傳封禪有金冊石函。金泥玉檢。此非其石函乎。況金泥其文。玉為之檢。可無石套之理乎。今史載封禪而無文可知矣。且始皇立石頌德。邀名後世。安知不如晉人一樹於山。一沉於水。殆恐磨滅而復為一套之理乎。非封禪文之套。則頌德碑之套無疑。且思《倦遊錄》載。唐諸陵無碑。獨乾陵西南隅有無字碑。然獨乾陵欲表識之耶。殆恐亦碑套耳。今益都楊太守應奎。親見某寺移一無字古碑。不意中復有隸文之石。外乃套耳。然後知碑為隋時所刻。是古人真有石套事矣。惜近時仕宦題詩云。莫怪無題字。秦王不好書。可笑。 \\n 宋江原數 \\n 史稱宋江三十六人。橫行齊魏。官軍莫抗。而侯蒙舉討方臘。周公謹載其名贊於《癸辛雜志》。羅貫中演為小說。有替天行道之言。今揚子、濟寧之地。皆為立廟。據是。逆料當時非禮之禮。非義之義。江必有之。自亦異於他賊也。但貫中欲成其書。以三十六為天罡。添地煞七十二人之名。又易尺八腿為赤髮鬼。一直撞為雙鎗將。以至淫辭詭行。飾詐眩巧。聳動人之耳目。是雖足以溺人。而傳久失其實也多矣。今特書其當時之名三十六於左。 \\n 宋江。　晃蓋。　吳用。　盧俊義。　關勝。　史進。　柴進。　阮小二。　阮小五。阮小七。　劉唐。　張青。　燕青。　孫立。　張順。　張橫。　呼延綽。　李俊。花榮。　秦明。　李逵。　雷橫。　戴宗。　索超。　楊志。　楊雄。　董平。解珍。　解寶。　朱仝。　穆橫。　石秀。　徐寧。　李英。　花和尚。　武松。 \\n 四李杜三蘇李 \\n 李固、杜喬。【漢桓帝時人。】李雲、杜眾。【同上。】李膺、杜密。【同上。】李白、杜甫。【唐玄宗時人。】蘇武、李陵。【漢武帝時人。】蘇味道、李嶠。【唐睿宗時人。】蘇頲、李義。【唐玄宗時人。】是皆同時共稱其名者。人或知一而不知其二也。 \\n 換淮西碑事不同 \\n 韓文公《平淮西碑》。當時謂事不實。命斵去之。敕段文昌別撰。舊史文公傳行狀神道碑。及新史《吳元濟傳》。皆謂李愬妻唐安公主女也。碑辭多歸裴度功。而愬特以入蔡居第一。故其妻出入禁中。訴碑不實。遂斵去別撰。而李商隱《讀韓碑》詩。亦有讒之天子言其私之句。然而羅隱有說石孝忠推碑殺吏之事甚悉。丁用晦《芝田錄》又曰。元和中。有還卒推倒平淮西碑。帝怒。命縛來。朕自斫殺之。囚至曰。碑中只言裴度功。不述李愬力。微臣是以不平。上命放罪。敕段文昌別撰。與羅說同。余謂推碑之事顯。而訴碑之事幽。何國史等乃遺其顯明。而錄其幽隱不可知者耶。況殺吏以致帝問。且賜孝忠烈士號。當時豈有不知。無乃執筆者謂婦言為私。而卒論近公。故顛倒去取。以為韓公諱耶。 \\n 屠蘇酒 \\n 屠蘇。本古庵名也。當從广字頭。故魏張揖作《廣雅》。釋庵以此廜（广蘇）二字。今以為孫思邈之庵名。誤矣。孫公特書此二年於己庵。未必是此屠蘇二字。解之者又因思邈庵出辟疫之藥。遂曰屠絕鬼氣。蘇醒人魂。尤可笑也。其藥予嘗記三。因方上有之。今曰酒名者。思邈以屠蘇庵之藥與人作酒之故耳。藥用大黃配以椒桂。似即崔實《月令》所載元日進椒酒意也。故屠蘇酒亦從少至長而飲之。用大黃者。予聞山東一家五百餘口。數百年無傷寒疫症。每歲三伏日。取葶藶一束陰乾。逮冬至日為末。元旦五更蜜調。人各一匙以飲酒。亦從少起。據葶藶亦大黃意也。孫公必有神見。今錄方於左。 \\n 大黃。　桔梗。　白朮。　肉桂。【各一兩八錢。】　烏頭。【六錢。】　菝葜。【一兩二錢。】 \\n 右剉為散。用袋盛。以十二月晦日日中懸沉井中。令至泥。正月朔旦出藥。置酒中煎數沸。於東向戶中飲之。先從少起。多少任意。一方加防風一兩。 \\n 藍尾酒 \\n 藍尾二字。洪容齋引白樂天之詩及《燕語》等言以解。二字俱無下落。雖得後飲之意。祗為末座飲之在後也。自又曰。唐人亦不能曉。殊不知不識其事。當求其字。藍。澱也。說文云。澱。滓垽也。滓垽者。渾濁也。據此。則藍尾酒乃酒之濁腳。如盡壺酒之類。故有尾字之義。知此。則樂天三盃藍尾酒。一楪膠牙餳。歲盞後推藍尾酒。春盤先勸膠牙餳。則少蘊所謂酒巡匝末俱通矣。 \\n  \\n 　"}
{"章节": "卷二十六 辯證類", "正文": "　 \\n 卷二十六　辯證類 \\n 　 \\n 子美不咏父母名 \\n 詩話嘗云。杜子美父名閑。詩中多不用閑字。母名海棠。故不咏海棠。予思杜詩中如曾閃朱旗北斗閑。娟娟戲蝶過閑幔。何嘗忌諱。至如花卉多矣。而子美皆無所咏焉。豈獨海棠也哉。或者偶爾不賦之也。善乎東坡有云。少陵為爾牽詩興。可是無心賦海棠。盡之矣。 \\n 千字文 \\n 《玉溪清話》云。梁武帝得鍾繇破碑。愛其書。命周興嗣次韻成文。或又云。武帝欲學書。命殷鐵石選二王千文。召周興嗣次韻。二說不同。然皆武帝時事也。似當以前說為是。舊聞詹仲和云。在蘇常某家。見唐刻《千字文》一帙。儼然鍾繇筆法。但子昂後跋以為東坡書。不知何也。余又以《淳化帖》上千文。亦類鍾繇。其王著因海鹹河淡等字。以為章草。誤指漢章帝之書。則米南宮、黃長睿辯之明矣。其楊公《談苑》云。敕員外郎某人撰。敕字是梁字。余意戒敕雖興於漢。至唐顯慶中。始云不經鳳閣鸞坡。不得稱敕。此非敕字。一也。況前無武帝說話。用敕字亦無謂。且梁字既通。草書又似敕字。必然傳寫之訛。二也。據此。則楊公之言。可信無疑。余又云。武帝既命周興嗣以成文矣。又何云次韻。殊不知當時蕭子範有《千字文》一卷。武帝集成千文。故云。若重字者。女慕貞潔與紈扇圓潔。同潔字。吳枋《野乘》云。宜改造清貞。予意清字亦有夙興溫凊矣。不若改為貞烈。人以華亭張東海看出。非也。布射遼丸之遼。當作僚。蓋宜僚非此遼也。並皆佳妙從上文對讀來。當作並佳皆妙。庶幾文理方通。或者初時三字皆不錯亂。後或刊寫之訛。遂至如此。惜今若文徵明亦未改正。至若閩中所刊童蒙之本。所差尤多。固非養蒙之道。此等未足為辯也。 \\n 臘 \\n 臘字。《說文》曰。冬至後三戌為臘。臘祭諸神也。《月令》曰。獵也。以田獵所得禽獸為祭。蔡邕《獨斷》曰。漢祭曰臘。臘。合也。合祭諸神也。按數義皆祭之名。歲終以報本者。今以十二月為臘月者。正以《說文》謂冬至後第三戌為臘也。蓋此月有臘祭。是以名之耳。然必於戌者為何。漢以火德王。火終於戌。故歲終之祭於戌日。惜許慎不註其義。註其事。殊不知臘祭各從本朝帝德。如宋亦以火王。祭之日亦用戌。若以金王者。則當以丑日。水土王者。則當以辰日。故唐開元定禮後用辰日臘祭也。木王者則當以未日。皆此德之終之時也。若曰唐以土德盛。衰於丑。故丑月謂之臘月。非矣。 \\n 賀知章 \\n 賀知章舉進士。為太常博士。遷禮書而兼學士。因事左遷太子賓客。時東宮官每久滯。有書壁望禮者。帝見之。題曰。聽其自安。書者去。知章不安。又病。遂乞湖為道士。時八十六矣。夫官既被逐。垂老又病。去猶有所乞。豈二疏之流耶。唐史列之隱逸。何也。不過因請為道士。而明皇詩送以高之。《唐詩紀事》亦云。八十六臥病。冥然無知。請為道士。捨宅為觀。據此。是殆夢中語耳。捨宅為黃冠。猶不真也。豈可不審其來歷。遂以為高耶。 \\n 漢遺文 \\n 予嘗因當道命註解《求雨》、《求晴》二文而有感焉。夫二文當時一知仲舒之作。一尚未知其人。祗以文似穿鑿。亦或仲舒為之也。今見《春秋繁露》所載。而後疑釋。世以柳子編西漢文章。只據《文選》。固多遺軼。予謂《古文苑》亦收拾未盡。若仲舒《日食祝》等文是也。又王褒《祭金馬碧雞文》。雖嘗見於《學齋佔畢》。而亦錄之不全。不知又何也。今謹錄於左。乃見於《後漢·西南夷傳》者。文曰。持節使王褒謹拜南崖。敬祭金精神馬。縹碧之雞。處南之荒。深谿回谷。非士之鄉。歸來歸來。漢德無疆。廉平唐虞。澤配三皇。 \\n 唐詩晉字漢文章 \\n 嘗言唐詩晉字漢文章。此特舉其大略。究而言之。文章與時高下。後代自不及前。如風草之說是也。漢豈能及先秦耶。字書變入草法。晉室能書者眾矣。二王相繼。盛於一時。故足稱許。至如篆隸。雖曰二王僧虔能解。較之秦漢。古意遠不及也。故有書學自羲之壞了之說。唐以詩取士。故盛於唐。又得李杜為之大宗。若較晉魏諸人古選之雅。又不可得矣。至若宋之理學。真歷代之不及。若止三事論之。則宋之南詞。元之北樂府。亦足以配言耳。 \\n 方隅不產 \\n 山東無虎。浙江無狼。廣東無兔。蜀無鴿。此則禽獸顯顯著名者。皆風氣使然。若北無蜈蚣南無蝎之類。不可枚舉也。 \\n 楊貴妃生考 \\n 《貴妃外傳》以妃原係弘農華陰人。後徙蒲州永樂之獨頭村。父玄琰。蜀州司戶。正史傳亦曰。隋梁郡通守汪四世孫。徙蒲州之永樂。乃相同者。而廣西省誌又載。妃乃容州普寧縣雲陵里人。父維。母葉氏。生妃有異質。都部署楊康求為女。時楊玄琰為長史。又從康求為女。攜至京。進入壽王宮。城西至今有楊妃井。據此。則妃乃玄琰養女。不知韋述當時何據作傳。豈述即唐人。而為國家諱耶。《樂史外傳》可謂悉矣。當直書之亦未知者。豈宋廣西正當夏賊之擾。而圖志之未有耶。不然。何其詳而有所據耶。豈鑿空杜撰漫無因耶。《舊唐書》失之必矣。 \\n 白楊 \\n 《洛陽志》載。北邙山多植白楊。予以北邙古公卿葬地也。今哀挽故用之。白楊如柳而葉圓。 \\n 孟子不行三年喪 \\n 吾師許竹邙仁曰。孟子勸人行三年之喪。而于其身則不能無疑焉。其書曰。孟子自齊葬於魯。反於齊。止於嬴。充虞請曰。前日不知虞之不肖。使虞敦匠。事嚴。虞不敢請。今願竊有請也。木若以美然。夫以葬魯未幾而即反於齊。止嬴方暇而始可以問。則其未嘗終喪於家也可知。否則何自齊以至於葬魯之後。更無餘罅。乃至在途止嬴而可問耶。余謂此說誠獨見也。然亦萬章之徒。文有未善。故為孟子之病耳。不然。何足以為孟子。李泰伯聞之。當又作一非也。 \\n 瓜田李下出處 \\n 君子防未然。不處嫌疑間。瓜田不納履。李下不整冠。嫂叔不親授。長幼不比肩。勞謙得其柄。和光甚獨難。周公下白屋。吐哺不及飡。一沐三握髮。後世稱聖賢。人皆知瓜田李下二句。不知誰作。左克明收之《古樂府》。亦曰古辭。不知乃陳思王之辭也。惜編曹集者。又失中間四句。殊無血脈。被之管絃。亦不成調也。 \\n 杭音 \\n 城中語音。好於他郡。蓋初皆汴人。扈宋南渡。遂家焉。故至今與汴音頗相似。如呼玉為玉。【音御。】呼一撒為一【音倚】撒。呼百零香為百【音擺】零香。茲皆汴音也。唯江干人言語躁動。為杭人之舊音。教諭張傑嘗戲曰。高宗南渡。止帶得一百【音擺】字過來。亦是謂也。審方音者不可不知。 \\n 老杜許蜀不真 \\n 杜工部甫《詠懷古詩》云。蜀主窺吳幸三峽。崩年亦在永安宮。翠華想像空山裏。玉殿虛無野寺中。溫公作《通鑑》。不以正統與蜀。唯此詩許之。其曰幸、曰崩、曰翠華、曰玉殿。皆以天子與之也。張註謂若春秋之筆。信矣。老杜豈直詩人而已哉。然主窺二字。尚有未滿。蓋主者一家一國之稱。窺者睥睨覬覦之意也。天子有征無戰。況窺竊云乎。昭烈加兵于吳。問斬壯繆之罪。非無名之師也。愚意欲以漢字易蜀。以帝易主。以征易窺。庶乎名正言順。而於聲律亦不乖也。 \\n 潯陽三隱 \\n 梁昭明撰《淵明傳》有曰。時周續之入廬山。事釋惠遠。彭城劉遺民亦遁匡山。與淵明同號潯陽三隱。然不知何如人。考之《晉史》。二人又皆無傳。昨讀《碧湖雜記》。始知其詳。今輯其要以明之。續之嘗為撫軍參軍。淵明每呼為周掾。雖隱廬山。亦從州守遊。為之講禮校書。故集中有《示周祖謝三郎》詩。譏其馬隊非講禮之句。遺民名程之。字仲思。遺民號也。常為柴桑令。故集中有《和酬劉柴桑》詩也。 \\n 呼鼠召鶴 \\n 世有能呼鼠召鶴者。予嘗求之。乃以蠏黃和生漆。假以書符焚之。則羣鼠自至。蓋鼠性喜其氣也。又見儲泳《袪疑》曰。用狼糞黑犬皮。又羽流召鶴。《國朝經書》自有南嶽符呪。依法行之則來。《袪疑》又曰。用活雞血書符咒。字皆從反。犬【乾隆本作『大』。據明本改】與經書不同。予想左道流傳。自各有異。如祈雨之術。或五雷。或清徵。或用女人。或用童子。或用飛禽。種種不可記也。 \\n 隱語始 \\n 隱語之興。起自東方朔口無毛、聲謷謷、凥益高之誚舍人事。【本傳。】後遂有許碑重立之碑陰也。【見《青箱雜記》。】今人所知。惟以起於黃絹幼婦外孫虀臼之事耳。轉而為謎。謎即隱語也。但句多而文不雅。乃見於《鮑照集》中。井字謎是其祖也。至宋蘇、黃極盛。金章宗又刊本以行。 \\n 牛頭褌 \\n 今之牛頭褌。即古之犢鼻褌也。其來最遠。《史記》列傳云。相如身自著犢鼻褌。韋昭曰。以三尺布為之。形如犢鼻。自漢已有之矣。然猶未也。《二儀實錄》云。西戎以皮為之。夏后氏以來用絹。長至于膝。漢、晉名犢鼻。北齊則與袴長短相似。考犢鼻之名。是則起于西戎。變于三代。而折中于北朝。孰可謂小人之服。而不出于古耶。 \\n 蜻蜓螢火 \\n 蜻蜓貼水飛時以尾蘸水中。杜詩所謂點水蜻蜓款款飛是也。然不知點水者。乃生子也。既遺水中。青鮹魚食之。腹脹孕蟲。噬母腹而出。身似蟬而小。名曰蝦鱉蟲。又蛻始為蜻蜓。此西湖舟子所言。腐草為螢。《月令》、《古今註》皆然。然米中細蟲。尾亦熒熒。久而生翼飛去。此則毛詩熠熠宵行者是也。又嘗見朽楊木變作蟬者。半截尚是木也。移時即全變矣。此格物者亦所當知。 \\n 衣火 \\n 余里人王宗海。一日會宴於友人朱來鳳家。宗海指身之絨衣曰。昔在京都。一夕。其衣遍流火星。爍爍有微聲。過日亦然。客皆駭之。又見黃門張靜之文集載云。某新製綾衣。偶因婢妾拂摺間。火星隨衣飛地。未知何也。予後讀《博物志》。戰鬬死傷人馬血積年久。化為燐。觸著人衣。便有光。拂拭隨散無數。有細聲如炒豆。惟靜住良久乃滅。始知前日欠學之故。張亦未見其書也。 \\n 太宗太子 \\n 予嘗疑歷代太宗多有慙德。世主多出偏宮。就有一二正宮所生。又或不肖。人莫知所以。後聞亞卿何先生孟春。以為前星不正。故應如此。仰觀紫微垣。未見其斜也。或者天遠小差難明耳。至於太宗。尚無所解。書以俟知者。 \\n 隱仕不同 \\n 《續宋論》曰。宋祖幼從夾馬營前陳學究。後得趙普。因與【明本作『語』】謀大事。語及陳。陳懼走。不知所終。《談圃》又曰。後太宗即位。召為左司諫。一夕醉死。意《談圃》近時。或得之也。 \\n 張仙 \\n 近世無子者多祀張仙以望嗣。然不知其故也。蜀主孟昶。美丰儀。喜獵。善彈弓。乾德三年蜀亡。掖庭花蕊夫人隨輦入宋宮。夫人心嘗憶昶。悒悒不敢言。因自畫昶像以祀。復佯言於眾曰。祀此神者多有子。一日。宋祖見而問之。夫人亦托前言。詰其姓。遂假張仙。蜀人歷言其成仙之後之神處。故宮中多因奉以求子者。遂蔓延民間。翌日。宋祖命夫人作蜀亡詩。蓋因有疑於張仙。夫人則答曰。君王城上樹降旗。妾在深宮那得知。四十萬人皆解甲。並無一箇是男兒。因亦自見其情也。嗚呼。假神祀昶。詩不懼禍。花蕊亦可謂鍾情義者。張仙名遠宵。五代時遊青城山成道。老泉有贊。《譚纂》只知假托。又不知真有張仙也。 \\n 簡板水牌 \\n 俗以長形薄板塗布油粉。謂之簡板。以其易去錯字而省紙。官府用之。名曰水牌。蓋取水能去污而復清。借義事畢去字而復用耳。然寫字恐其磨滅。必自後而前。反讀其文。予意元朝行移文書。正是自後而前。乃蒙古字也。今非昔而效之。事有暗合。恐亦不可。 \\n 元朝諱諡 \\n 元主質而無文。諱多不忌。故君臣同名者眾。後雖有諱法之禁。不過臨文缺其點畫。諡必死而後定。不過一二字。以稱生前善惡。要之二事暗合於禮。足見嘉也。豈如宋室一字而有數十字之避。唐時生加美諡。至多諛言。肖秦皇之所為。可哂也。此則禮失求之野耳。亦新莽井田之事乎。至國朝則又大過於元。君臣無敢同名。臨文止缺點畫。必死而諡。字多取舊。不尚虛文。可謂酌中之道矣。 \\n 西湖竹枝詞 \\n 《竹枝詞》本夜郎之音。起於劉朗州。蓋《子夜歌》之變也。實有風人騷子之遺意。故楊廉夫云。製竹枝詞者。不猶愈於今之樂府乎。吾杭西湖有《竹枝詞》一帙。乃廉夫為倡。一時詩人和者。惜無刻本。予祖母之姑亦有一詞於上。昨見瞿存齋《詩話》。論其二章。用意甚佳。惜不知姓氏。今補其姓氏于右。其詩云。春暉堂上挽郎衣。別郎問郎何日歸。黃金臺高倘回首。南高峯頂白雲飛。又云。官河遶湖湖遶城。河水不如湖水清。不用千金酬一笑。郎恩才重妾身輕。前乃丹丘李介石字守道作。後乃富春吳復字見心作。其人間傳誦雲歸沙嶼白。日出水城黃。乃吳之警句也。 \\n 文公能畫 \\n 予嘗以文公先生因道學之大。遂掩其詩與字也。不然。詩字傳世。亦過人遠矣。不知先生之又能畫也。昨見紹熙五年親傳己像。今刻徽州。筆法衣摺。深得道子家數。又歐文說林逋亦能畫。皆傳志所不載也。 \\n 嘲學究 \\n 近世嘲學究云。我若有道路。不做猢猻王。本秦檜之詩也。秦蓋微時為童子師。仰束脩自給。故有若得水田三百畝。這番不做猢猻王。後以申王致仕。申屬猴也。故牟隆山以為詩讖。 \\n 襽衫 \\n 生員之服。自宋至我國初。皆白衣也。至洪武壬午二十四年。方命易此玉色。故宋時嘲生員十七字詩云。聖駕臨辟雍。諸生盡鞠躬。頭烏身上白。米蟲。又《世說》以白接曰?離即今之襽杉。正謂是耳。俗言白衣秀士。又士子出身後則曰脫白掛綠。正謂是也。然白色非吉服。豈士子所宜哉。太祖易之。可謂卓然之見也。然其制度所以。已具於國事類矣。 \\n 夕陽 \\n 宋景文公筆記辯夕陽為山之西。以今人用夕陽為斜日。誤矣。蓋據《爾雅》山東曰朝陽。山西曰夕陽之說。殊不知夕陽名之山西固是。然所以得山西之名者。亦由暮乃見日故也。《爾雅》之註亦然。今必指山西為夕陽。恐亦不通。當隨其語意為訓可也。如《詩》曰。度其夕陽。只當作山西。如劉琨詩云。夕陽忽西流。則當為斜日矣。 \\n 旅病詩 \\n 《庚溪詩話》載一詩云。枕有思鄉淚。門無問疾人。塵埋床下履。風動架頭巾。以為病僧題戶者。有部使見而憐之。遂言于朝。遂令天下寺院。置延壽寮以養病僧。謂唐以前僧病無安養之所故耳。予以庚溪不知何據。既以為僧。則不以家為計。而以蘭若乃安居之地矣。何有於思鄉耶。韓、柳俱言其徒千人。況皆有祖有師。法派亦如吾人。又安謂無人問疾。今之僧帽。乃私制也。理本無帽。又何得有架頭巾耶。且延壽寮未見載於書冊。此必旅病之詩無疑。 \\n 夫子禱卜 \\n 《論語》。子疾病。子路請禱。子曰。某之禱久矣。《莊子》曰。孔子病。子貢出卜。孔子曰。吾坐席不敢先。居處若齋。飲食若祭。吾卜之久矣。觀此二條。則論語之答。何其渾而簡。莊子之答。遂馳驟矣。此或南華老人假之之言也。使夫子實有是言。則聖人之所謂卜者如此。而《論語》之所謂禱者可知矣。 \\n 米字法貫休 \\n 米字宕逸可愛。近多效之。原米法貫休也。有石刻彌勒贊可證。說林中以貫休字學米。非也。貫休五代人。【詳詩文類。】 \\n 守宮 \\n 守宮即蝘蜓、蜥蜴。《爾雅》云。蠑螈、蜥蜴。蜥蜴、蝘蜓。蝘蜓、守宮。註曰。轉相訓解。是知乃一種耳。亦如龍生九子類也。故《說文》云。在壁曰蝘蜓。在草曰蜥蜴。若守宮。因其義而名之。《博物志》曰。取蜥蜴以草脂和硃砂食之。待體赤。搗膏以點宮人之臂。則終身不滅。遇男合即滅。故曰守宮。觀此可知。如以其能食蝎。故名蝎虎。以其能祈雨。又名龍子之類。守宮之法。《墨客揮犀》以為東方朔進於武帝。此或然也。又曰。以其能守鑰。能知宮人有異志淫心者。則吐血汙衣。此則非也。 \\n 一頓點心 \\n 《世說》云。有人伺人祀祠。主人問之何為。答曰。欲喫一頓食耳。及《改齋漫錄》云。唐時鄭傪家人備夫人之晨饌。夫人顧娣曰。未及餐耳。止可點心。是知二諺皆有自來也。今則總渾為一句。 \\n 仁和縣 \\n 仁和初無。五代錢鏐始割錢塘、鹽官二縣之地為錢江。宋太平興國中改仁和。至高宗由海道過杭。聞縣名仁和。甚喜。曰此京師門名也。遂駐蹕。升仁和為首縣。 \\n 玉堂 \\n 《三輔黃圖》有大玉堂、小玉堂殿。《谷永傳》。損抑椒房、玉堂之盛寵。註。玉堂。嬖幸之舍。《李尋傳》曰。久汙玉堂。是知實嬖幸之處。乃漢殿名。故宋太宗飛白書玉堂之署四字。蓋待詔者有直廬於殿側。故曰署。元豐中。學士請摘上二字以名翰院。故翰院亦名玉堂。《繙右叢編》漫言翰院亦名玉堂之署。無著落矣。又曰後避諱。直曰玉堂。尤非也。但唐中書省亦曰玉堂。【杜註。】楚蘭臺之宮亦有玉堂。【宋玉風賦。徜徉乎中庭。北上玉堂。】東漢講授之宮亦曰玉堂。【繙右叢編。】併揭之。 \\n 楊妃小字 \\n 楊妃小字。外傳諸書皆曰玉環。《鶴林玉露》載唐狄昌詩曰。馬嵬烟柳正依依。又見鸞與幸蜀歸。地下阿蠻應有語。這回休更罪楊妃。阿蠻又似妃之小字。況狄昌唐人。必知之真。【《唐詩紀事》作狄歸昌。】李商隱詩又曰。十八年來墮世間。瑤池歸夢碧桃間。如何漢殿穿針夜。又向窗前覷阿環、此字或可移也。【末句乾隆本無。據明本補】 \\n 九江碑工 \\n 元祐黨人之碑。碑工長安民不肯鐫名於石。載於正史。九江碑工不肯刻碑者。往往於傳記中見。人惜其不知名。何燕泉《敘錄》亦然也。昨觀《揮麈錄》得之。而《揮麈錄》又無板者。因錄出示人。九江碑工仲寧。刻字甚工。魯直題居曰琢玉坊。崇寧詔刊元祐黨人碑。仲寧對太守曰。小人家貧。因開蘇內翰、黃學士詞翰。遂至飽煖。今日以奸人為名。誠不忍下手。守義之。從其請。 \\n 三耳 \\n 張君房《脞說》載三耳秀才事。謂陰官晉方以事懇上元夫人。不允。聞陽世柳慎善文。遂追令為表。既而獲命。喜曰。子何願。對曰。欲聰明也。乃取一耳置其額。額癢。搔出一耳。時號三耳秀才。又《太平廣記》載之。但易晉方為唐張審通。上元夫人為太山府君。事意俱同。予意此特一事而傳寫之訛。不然。何其事之同耶。 \\n  \\n 　"}
{"章节": "卷二十七 辯證類", "正文": "　 \\n 卷二十七　辯證類 \\n 　 \\n 墨花 \\n 古有墨竹、墨梅。而無墨花。墨花始自北宋汴人尹白。【見《宋畫譜》。】世不生墨花者。黑為水色。母道也。母但陰育於中。故不見。 \\n 乾德 \\n 宋太祖初改元乾德。因言此號古未有也。趙韓王從旁贊諛不已。盧多遜曰。偽蜀曾有此號。帝大驚。遽令檢視。果然。予意宋祖既知。即當改也。夫何至四年之冬。見鏡有乾德四年鑄字。復驚以問宰臣。竇儀奏曰。蜀少主之號。遂又嘆曰。宰相須用讀書人。何其健忘。或者一事而誤記之耶。《歸田錄》又以竇儀為陶穀。 \\n 皮弦 \\n 嘗聞開元中。有賀懷智善琵琶。以石為槽。以鵾雞筋作弦。用鐵撥彈之。至今傳以為異。不知宋仁宗時杜彬又過於賀。以皮為弦。促節清音。響徹林木。故歐陽有詩憶曰。坐中醉客誰最賢。杜彬琵琶皮作弦。自從彬死世莫傳。夫絲不如竹。竹不如肉。以其漸近自然也。皮去雞筋尤遠。而能獨步巧思。亦何所致也。宜其未有而來歐公之憶也。近時有能反手彈者。皆以為異。噫。亦陋矣。 \\n 安南非交趾 \\n 安南一地。諸書以為即漢儋耳、珠□、南海、蒼梧、鬱林、合浦、交趾、日南、九真。所謂南越也。按《一統志》九郡已屬廣東瓊□等州。今尚自有一國。安南當自是一地矣。但不知自漢至隋。或稱交州。或稱交趾。至唐方改為安南都護府。宋復稱交趾。豈非因郡有交趾縣而然耶。抑古有其名而然耶。故宋後諸書載夷國姓名。皆言交趾。然按太史公曰。南至交趾。日月所照。莫不抵屬。言南極也。又《王制》云。南方曰蠻。雕題交趾。有不火食者也。《獨蠻記》亦然。《山海經》曰。交脛以國人交脛故也。郭璞曰。腳脛曲戾相交。故謂之交趾。今據安南乃漢、唐郡縣。其人百骸飲食。與華無異。唐姜公輔實愛州所生。何嘗有交脛等說。此必非古所謂交趾明矣。或傳安南有播流山。環數百里。皆如鐵圍。不可攀躋。中有土田。惟一竅可入。而嘗自塞之。人物古怪。不與外人通。疑此或謂古交趾。又不可知。書此以俟後考。【其國興廢見《天地類》。】 \\n 蠟梅 \\n 蠟梅原名黃梅。故王安國熙寧間尚咏黃梅詩。至元祐中。蘇黃以其色酷似蜜脾。故命為蠟梅。而范石湖《梅譜》又云。本非梅類。以其與梅同時。而香又近之。故云梅入譜。若近以附子為鸚（哥鳥）菊。亦以葉梗似菊而花又同時也。 \\n 三官 \\n 世有三元三官。天地水府之說。此理也。蓋天氣主生。木為生候。地氣主成。金為成候。水氣主化。水為化候。其用司於三界。而以三時首月候之。故曰三元。元。大也。兩間之用。孰大於此三元。正當三臨官。故又曰三官。 \\n 西江月詞 \\n 程學士敏政裒輯《宋遺民錄》一書。末卷辯宋瀛國公之事。亦既明矣。惜所引陶九成《輟耕錄》《西江月》詞尚未解明。其詞云。九九乾坤已定。清明節後開花。米田天下亂如麻。直待龍蛇繼馬。依舊中華福地。古月一陣還家。當初指望甕生涯。死在西江月下。陶以為真武之降筆。程以為劉秉忠作。此姑置之。其初二句乃言元世祖滅宋。德祐封為瀛國公時。至順帝至正十五年。我太祖三月起兵和陽。正當九九八十一年之數。是知乾坤已定九九。而三月乃清明時也。米田言番人也。直待龍蛇繼馬。是太祖至正甲辰建國即位。乙巳伐元都。至丙午元亡。豈非龍蛇繼馬耶。古月一陣還家。乃言胡人皆去北矣。當初指望甕生涯。此寧宗之后甕吉剌氏不立己子而取順帝。是無生涯矣。【程註云。元主皆娶甕吉剌氏為后。而此云指望甕生涯。蓋陰寓順帝非甕吉剌氏所出之意也。】予考之。元惟七主娶弘吉剌氏。餘皆他姓。且弘吉非甕吉。不知程何所據。今姑依之以解。死在西江月下。獨言順帝北殂於應昌。猝取西江寺梁為棺之驗耳。胡不通解而註一句。又似非是。今補之而瀛國公之事明矣。 \\n 甜酒灰酒 \\n 《三山老人語錄》言。唐人好飲甜酒。引子美人生幾何春與夏。不放香醪如蜜甜。退之一尊春酒甘若飴。丈人此樂無人知為證。予則以為非好甜酒。此言比酒如蜜之好喫耳。子美、退之。善飲者也。豈好甜酒耶。古人止言醇醪。非甜也。故樂天詩云。量大厭甜酒。才高笑小詩。是矣。又嘗見一詩云。古人好灰酒。引陸魯望酒滴灰香似去年。予則以為灰酒甚不堪人。亦未然也。且陸詩上句曰。小爐低幌還遮掩。意連屬來。似酒滴於爐中。有灰香耳。然題乃《初冬之絕句》。又似之。昨見宋羅大經《鶴林玉露》載。南容太守王元邃。以白酒之和者。紅酒之勁者。相合為一殺。以白灰一刀圭飲之。風味頓奇。遂有長篇曰。小槽真珠太森嚴。兵廚玉友專甘醇。使君袖有轉物手。鸕鷀杓中平等分。更憑石髓媒妁之。混融併作一家春。據此。果是用灰。又不特用乾灰。乃石灰耳。予以二酒相和。味且不正。兼之石灰苦烈。何好之有。羅、王相飲。以為風味頓奇。或者二人之性自偏也。陸飲灰酒。或亦性之使然耶。 \\n 蘇小小考 \\n 蘇小小有二人。皆錢塘名娼。一南齊人。郭茂倩所編《樂府解題》下已註明矣。故古辭有《蘇小小歌》及白樂天、劉夢得詩稱之者。《春渚紀聞》所載司馬才仲事。並是南齊之蘇小小也。一是宋人。乃見於《武林紀事》。其書無刻板。其事隱微。今錄以明之。蘇小小。錢塘名娼也。容色俊麗。頗工詩詞。其姊名盼奴。與太學生趙不敏相與甚洽。款遇二年。不敏日益貧。盼奴周給之。使篤于業。遂棲南省。得官授襄陽府司戶。盼奴未能落籍。不能偕行。不敏赴官三載。想念成疾而卒。有祿俸餘資。囑其弟趙院判分作二分。一以與弟。一命送盼奴。為言盼奴有妹小小。俊秀善吟。可謀致之。佳偶也。院判如言至錢塘。有宗人為錢塘倅。托召盼奴領其物。倅為召之。有蒼頭至云。盼奴於一月前已抱疾歿。小小亦為於潛縣官絹事繫廳監。倅遂呼小小出。詰之曰。於潛官絹。汝誘商人一百疋。何以償之。小小回覆。此亡姊盼奴之事。乞賜周旋。非惟小小感生成之恩。盼奴在泉下亦不忘也。倅喜其言語婉順。因問汝識襄陽趙司戶耶。小小曰。趙司戶未仕之日。姊盼奴周給。後中科授官去久。盼奴想念。因是致疾不起而卒。倅曰。趙司戶亦謝世矣。遣人附一緘及餘物一罨外。有伊弟院判一緘付爾開之。小小自謂不識院判何人。乃拆書。惟一詩曰。昔時名妓鎮東吳。不戀黃金只好書。借問錢塘蘇小小。風流還似大蘇無。小小默然。倅令和之。辭不能。倅強之。責以官絹罪名。不得已和云。君住襄江妾住吳。無情人寄有情書。當年若也來相訪。還有於潛絹事無。倅大喜。盡以所寄與之。力為作主。命小小歸院判。與偕老焉。據此。曰太學、曰錢塘。詩曰還似大蘇無。則可知矣。又有元遺山所作《虞美人》長短句云。槐陰別院宜清晝。人坐春風秀。美人圖子阿誰留。都是宣和名筆內家收。鶯鶯燕燕分飛後。粉淡梨花瘦。只除蘇小不風流。斜插一枝萱草鳳釵頭。此詞既說鶯鶯燕燕之後。此蓋是趙司戶小小也。今人止知是蘇小小。不知是何時人。《輟耕》既備載數事。辯以為南齊人矣。又不知有宋蘇小小。故復載《虞美人》之詞也。一本小小又作小娟。蓋抄之者之誤。殊不觀所寄之詩。若是小娟則音拗矣。何不另換一句。況又有《虞美人》之詞可證。《春渚紀聞》又載。小小之墓。在錢塘縣廨舍之後。【蓋縣原在錢塘門邊。去湖上西陵橋不遠。】故古辭有何處結同心。西陵松柏下之句。此則南齊小小之墓。必在西湖上西陵橋。故油壁車之事。俱在湖上。若以托才仲之夢有妾本錢塘江上住之句。即云在江干。差矣。元人張元弼有《蘇小小墓詩》云。香骨沉埋縣治前。西陵魂夢隔風烟。好花好月年年在。潮落潮生更可憐。註。墳在嘉興縣前。今為民家所占。既曰縣治。又曰西陵。亦不知而渾言。此必宋小小墳耳。何也。趙不敏乃吳人。安知不住嘉興。院判既取小小。而終老可知矣。此特光弼不知有二而差言。予既辨其人。復辨其墓。以正《輟耕》之不足。 \\n 嘯 \\n 嘯。《說文》曰。吹聲也。《詩》註曰。蹙口而出聲。《嘯旨》曰。氣激於舌而清謂之嘯。《漢書》曰。嘯。噭也。楚歌聲。據此數意。似長吁豁哨之狀。悲歌之情。而難於形容也。故阮籍曰。於聲則未譜。今具數事證之可知也。漆室之女。倚柱而嘯。隣婦曰。何嘯之悲也。劉越石為胡所圍。登樓長嘯。胡騎聞之。皆凄然長嘆。趙炳乞渡。船人不許。炳乃張蓋坐中。長嘯呼風。世有不知者。即以笑為嘯。可笑也。 \\n 朋友麻 \\n 魯齋王文憲公栢嘗議朋友之服。以吾夫子不立正服。乃以義起為心喪也。又引程子曰。當以情之厚薄處之。未有的從。後以《儀禮》有朋友麻三字。復求之。得鄭康成曰。朋友無親。有同道之恩。相為服緦之絰【明本作『經』。下同】帶。因之考證諸書。定為白布深衣。加緦之絰帶。冠加絲武。謂擬之於衰也。又曰。勉齋黃先生考之尤詳。其書進之於朝。然魯齋所考。止是康成之一言。勉齋所定。又未見其書。予以孔子嘗答孟武伯曰。同寮有相友之義。昔者虢叔、閎夭、太顛、散宜生、南宮适【明本作『括』】五臣同寮比德。以贊文武。及虢叔死。四人為之服朋友之服。古之達理者行之也。聖人之言。豈非有服之證乎。又晦庵答孫敬夫曰。朋友麻則如弔服而加麻絰。又非魯齋之議之證乎。 \\n 放光石 \\n 峨嵋、匡廬、五臺山。皆有放光石。清晨映日而有光五色。自下而上。有佛廟在上者。則僧人以為佛光。既是佛光。何待日而方明。非日則不明。其不神可知矣。是知其山之石蘊于土者。皆放光之石也。嘗有人掘其石。置諸日中。有五色光。非日。石則不明也。此陰氣負陽而光彩自絢。亦山川靈氣也。若奇怪類中所記。皆自空中所現。又非是石也。《峨嵋志》中已載此石矣。但前一段論山川有光處。又不明言此石。尚疑惑也。 \\n （口怠）子蠻子 \\n 北人重厚。體壯實而大。謂有台輔之相。尊美之稱。北音呼台為（口怠）。故曰（口怠）子。典午之世之言也。南人相貌鄙薄。體輕浮。其皆類乎廝役。故稱奴婢為蠻子。自夏、商之世已言之。 \\n 元宵燈 \\n 上元張燈。諸書皆以為沿漢祀太乙。自昏到明。今其遺事。《容齋三筆》既辯《史記》無此文。尚未得其實。《事物紀原》又引《僧史略》。以西域十二月三十乃漢正月望日。彼地謂之大神變。故漢明令燒燈表佛。今乃遺事。天事既無據。時日尤非。不足信也。《春明退朝錄》以為梁簡文有《列燈賦》。陳後主有《山燈詩》。以為起自南朝。予以此雖燈作。未知何時之燈之咏也。不若顯顯唐書《嚴挺之傳》云。睿宗好音律。先天二年正月望日。胡人婆陁請然千燈。因弛門禁。帝御安福門縱觀。晝夜不息。繼而韋述《兩京新記》曰。正月十五夜。敕金吾弛禁。前後各一日看燈。則是始於睿宗。成於玄宗無疑。至宋乾德五年正月。詔以朝廷無事。區宇又安。令開封府更增十七、十八兩夕。五夜之俗因此也。今以十三易十八者。聞太祖初建南都。盛為綵樓。招徠天下富商。以實國本。元宵放燈。多至十餘日。後約中定今五日耳。 \\n 張三影子野 \\n 張先字子野。吳興人也。《高齋詩話》以其詩有浮萍斷處見山影。雲破月來花弄影。隔牆送過鞦韆影。以句工而人目為張三影也。《后山詩話》又改後二影謂簾幕捲花影。墮絮輕無影。人皆不知何以不同。不知初客謂子野曰。人皆謂公張三中。蓋能道心中事。眼中景。意中人也。公曰。我張三影也。遂舉后山者言之。但原辭尚多數字。因詞也。後高齋因子野有前詩三影者亦佳。遂著之。二收較之。似不如公自舉者。又見《石林詩話》云。子野能文章樂府。至老不衰。居錢塘。年八十餘。猶蓄聲妓。東坡有聞其買妾時八十五。詩以戲之。錦里先生自笑狂。莫欺九十鬢眉蒼。詩人老去鶯鶯在。公子歸來燕燕忙。柱下相君猶有齒。江南刺史已無腸。平生謬作安昌客。略遣彭宣到後堂。全篇用張姓故事。乃戲言耳。若歐陽公誌墓之子野。乃博州人。偶然同時同名同字也。故誌之。所言迥不與三影為人同也。前乃天聖八年進士。後乃天聖三年進士。 \\n 毀碑營塔 \\n 元楊璉真伽。胡僧禿賊也。毀碑刻以為浮圖。萬世唾罵。殊不知宋天聖中。有姜遵守永興。漢、唐碑之堅好者。以代磚甓為浮圖。此中國讀儒書者也。不知其心何見。此尤可怪於胡僧也。 \\n 宦官娶妻養義子義壻 \\n 元順帝時。中官趙伯顏不花。乃擒契丹之士。時年已踰三十。妻子具矣。憐其才而止刑其勢為閹人。命為樞密院使。不花不捨其妻。乃與之共處。然唐李輔國特娶元擢女。漢曹騰有養子曹嵩。而秦趙高有養義女。贅其壻閻樂。閻樂後弒二世。是中官之有妻壻并養子養女。始自四人焉。後皆效之。亦陋矣。治世所無也。 \\n 陰火 \\n 予一夕見地中有如燭煤者數十。以火視之。乃日間所食海蝦殼也。異之。莫得其理。又嘗聞東坡遊金山寺。二鼓。見江心炬火燭天。棲鳥皆驚。故有悵然歸臥心莫識。非鬼非人竟何物之句。後聞習海事者。鹹水夜動。則有光影響。於前二事亦未深得也。昨讀王子年《拾遺記》云。南海之上有浮玉山。【即金山。】山下有穴。穴中有大水蕩潏。火不滅。乃陰火也。始知東坡亦欠讀書窮格。而蝦殼豈非海水之餘氣乎。 \\n 方頭 \\n 今人言不通時宜而無顧忌者曰方頭。舊見《輟耕錄》引陸魯望詩曰。頭方不會王門事。塵土空緇白紵衣。今讀陸魯望《苦雨》之詩。又曰。有頭強方心強直。撐住頹風不量力。觀二詩之意。方頭亦為好稱。若以為惡語。是末世之論也。 \\n 歷代尺數 \\n 《禮記》以手布為尺。《淮南子》以十二粟為一寸。《說苑》以一粟為一分。其源之來也莫適從。《玉海》諸書。俱起自周尺為主。以較各代之數。豈非以制度至周而備耶。殊不思大禹聲律身度。所制十寸為尺。理之必然。況諸書又同。此國朝之所尚焉。若周制既短。書各異言。今則起自夏代。未備者考以補之。不同者遂註於下。然其文姑依其舊。比周幾何也。蓋長短之數。以夏較周。可以意會。否則。布筭少差。相去遠矣。 \\n 夏十寸為尺。【《通鑑》《外紀》十二寸為尺。蔡邕《獨斷》九寸為尺。】商周八寸為尺。【《外紀》、《獨斷》皆同。但鄭註猶以十寸為尺。而《通考》謂之未詳。姑依諸書。】秦比周七寸四分。漢官尺比周一尺三分七毫。劉歆銅斛尺。後漢建武銅尺與周同。三國吳、蜀同周。魏比周一尺四分七毫。後魏前尺比周一尺二寸七釐。中尺比周一尺二寸一分一釐。後尺比周一尺二寸八分一釐。晉田父玉尺。【《世說》。田父於野中得周時玉尺。】與梁法尺。比周一尺七釐。後晉比周一尺六分二釐。宋齊尺比周一尺六分四釐。梁表尺比周一尺二分。陳尺同。後晉、東魏比周一尺五寸八毫。後周玉尺比周一尺一寸五分八釐。市尺與後魏後尺同。隋開皇官尺同上。【後周市尺、開皇官尺。皆鐵尺也。】萬寶常所造水尺。比周一尺一寸八分六釐。【以前多銅為之。至此用木。】唐尺與古玉尺同。【貞觀中。武延秀為太常卿。以為奇翫。獻玉尺而失之。其跡猶存。所定得六之五耳。】開元尺度以十寸為尺。尺二寸為大尺。五代世短。多相因襲。志亦無考也。惟周王朴所定尺。比周一尺二分有奇。及宋宋璟表尺。比周一尺六分有奇。胡瑗《樂書》黍尺。比周一尺七分。司馬光布帛尺。比周一尺三寸五分。【已上宋之三尺。出二器圖義。諸書皆泛論。似當時未有一定之制。】元尺傳聞至大。志無考焉。 \\n 正音註差 \\n 少小離家老大回。鄉音不改鬢毛衰。兒童相見不相識。笑問君從何處來。此賀知章詩也。註曰。衰字出四支韻。殊不知此詩乃用古韻。來字有讀為釐字者。若《楚辭山鬼篇》。天路險難兮獨後來。【音釐。】回字與危、為同協。皆四支韻之詩也。註者不知。反以為灰字韻者。差用衰字。且吳才老韻補辯明十灰古通於四支。可知矣。若今人不知韓文此日足可惜。皆是古韻。以為跳用各韻。誤矣。故才老嘗曰。元和聖德詩與此日足可惜詩。俱用一韻。 \\n 名號甫 \\n 《漢書高帝紀》曰。為謁。《爰盎傳》曰。上謁。顏師古註曰。為謁者。書刺自言爵里。若今參見尊貴而通名也。上謁。若今通名也。據此。則為謁似今腳色手本。而上謁似今之拜帖矣。及見《刊誤》。亦以上謁為投刺。予意師古、李涪皆以己意註之。蓋謁字之義。告也。白也。請見也。數訓而已。況古無文刺。惟書竹簡。故陳時虞荔尚云。未有版刺。無客拜謁。何得以謁便可謂投刺耶。但《紫微雜記》中載。禰衡題名於紙。投刺公侯。此則可為投刺之始也。圖書。古未有別號。軒亭之名。自唐李泌端居室始。表德用甫字者。起自荊公。當時附勢者多效之。故有表德皆連甫。花書盡帶圈之說。然甫字亦止用於字內。後人於字之下復用一甫字。或換寫作父字。其義固通。但亦是畫蛇添足之誚云。 \\n 兩頭蛇 \\n 世言有見兩頭蛇者必死。自叔敖埋後。不聞有見之者。弘治間。餘杭方萬初過新嶺。因倦。少憩樹下。見蚯蚓白頸者長尺餘。蛻于路左。須臾。事出兩頭蛇。蜿蜒而去。竟亦無恙。余聞之。往來胸中。謂古人之所言果妄耶。抑方之所見非此蛇耶。遂考《本草》。白頸蚯蚓。止言最毒。不云能化蛇。及考兩頭蛇下云。大如指。一頭無口目。兩頭俱能進退。出會稽。乃越王弓弦所化。又見《嶺表志》。以為嶺外常有之。言形狀進退與《本草》同。愈疑以為果如二書所云。則見而死者亦多。何又未之聞耶。且無蚯蚓之化之說。後讀宋張文潛所著《明道雜志》。方知所以。志云。黃州有小蛇。首尾相類。因謂兩頭蛇。余視之。其尾端如類首而非也。土人言此蛇老蚯蚓所化。無甚大者。其大者不過如大蚯蚓。行不類蛇。宛轉甚鈍。又謂之山蚓。觀此。則二書所言。皆山蚓也。正方之所見者也。但弓弦進退之說。乃妄耳。若真兩頭蛇。自是怪物。或世所無。有則見之者必亦怪矣。 \\n 巾幘冠帽 \\n 近世士夫私居。多用巾易帽。以為古雅。而貧賤者則以易辦。亦皆戴巾。以為可笑。不知古者士夫冠。庶人巾也。按《儀禮》二十成人。士冠。庶人巾。《漢書》曰。卑賤者所服。傅子曰。古賤者服也。故曰。庖人綠巾。士人戴之。起於漢末。若郭林宗折角巾。袁紹戰敗。幅巾渡河。晉輕浮。則有接（曰離）、漉酒之稱矣。蔡邕《獨斷》曰。元帝額有壯髮。不欲使人見。始進幘服之。故王莽頭禿。乃施巾。時人云。王莽禿。幘施屋。是皆包巾。故《方言》覆髻謂之幘也。然六經之中。止言冠。如虞人以皮冠。野老以黃冠。漢《高祖紀》曰。帝為亭長。乃以竹皮為冠。又有通天、進賢、方山等稱。今人戴冠而不復加以巾。人反為褻。此尤可笑也。但古冠皆如今之獬豸、忠靖之流。非道士之冠耳。若夫帽則上古衣毛帽皮。則帽名之始。後世雜戴私居服也。元則胡人專尚之。中國之人多戴大帽。大帽亦羌人服也。至用絲羅馬尾。則又近代之易。 \\n 牛羊眠東北道主 \\n 世人皆知陶侃葬母之地。乃老人所指牛眠處也。而不知羊眠者。乃章得象母陳氏。嘗活建州一城之命。其後子孫衣冠相繼。世傳白羊眠處鷓鴣啼章家墳是也。又世人止知東道主。蓋本鄭人謂秦盍舍鄭以為東道主之言。【鄭在秦東故也。】不知有北道主。云出光武指耿弇曰。是我北道主人也。又唐鄭餘慶為嶺南節度。與羅讓善。鄭還朝薦讓。讓至謁鄭。鄭指語座客。此吾南道主人。 \\n  \\n 　"}
{"章节": "卷二十八 辯證類", "正文": "　 \\n 卷二十八　辯證類 \\n 　 \\n 曲語有本 \\n 《捫蝨新話》。王元澤詞曰。露晞向曉。簾幙風輕。小院閒晝。翠逕鶯來。驚下亂紅鋪繡。倚危牆。望高榭。海棠帶雨臙脂透。又因循過了清明時候。　倦遊宴。風光滿目。好景良辰。誰共攜手。恨被榆錢買斷。兩眉長皺。憶高陽人散後。落花流水人依舊。這情懷對東風盡成消瘦。調寄《倦尋芳慢》。今曲中簾幙風柔。庭幃晝永。海棠帶雨臙脂瘦。因循過了清明也等句。本諸此。 \\n 二花蕊夫人 \\n 前蜀王建晚年。納徐耕二女。長為翊聖賢妃。次為順聖淑妃。後賢妃生王衍。淑妃號花蕊夫人。二妃遊燕污亂。亡國後乃隨衍入唐。半途遇害。後蜀孟昶亦有花蕊夫人。乃作宮詞者。國亡乃隨昶入宋。後為太宗射死。亦姓徐。【或曰費。】《菽園雜記》又云。墓在閩之崇安者。乃南唐宮人。選入宋宮。太祖號為小花蕊。予考二人最明。若是則有三矣。但就便入宋。死亦未必發葬閩地。恐崇安之墓為訛。不知陸公何據也。閩地彼時雖屬南唐。亦遙受降。唐自多事。閩復奪於吳越。獻表世宗。未必王氏宮人。民間女子。曾為李煜選也。 \\n 梅雨 \\n 《碎金集》云。芒種後逢壬入梅。夏至後逢庚出梅。《神樞經》又云。芒種後逢丙入梅。小暑後逢未出梅。人莫適從。予意作書者各自以地方配時候而云然耳。觀杜少陵詩曰。南京犀浦道。四月熟黃梅。湛湛長江去。冥冥細雨來。蓋唐人以成都為南京。則蜀中梅在四月矣。柳子厚詩曰。梅實迎時雨。蒼茫覺晚春。此子厚嶺外之作。則又知南粵之梅雨三月矣。東坡吳中詩曰。三旬過久黃梅雨。萬里初來舶趠風。又《埤雅》云。江湘二浙。四五月間有梅雨。（黑□）敗人衣服。予嘗亦戲為詩曰。千里殊風百里俗。也知天地不相同。江南五月黃梅（黑□）。人在魚鹽水滷中。是知天地時候。自有不同如此。 \\n 黃鶴樓 \\n 嘗言李白因崔灝《題黃鶴樓》詩既工。遂有恨不搥碎之說。故不再題而去。遂《題鳳凰臺》以擬之。今集中又有《望黃鶴樓》古詩一首。意前聞訛矣。然細讀之。乃是題黃鶴山者。樓固因山而得名。不應無一句到樓字上。此必刊題之訛。不然。何有崔灝題詩在上頭之句耶。又楊齊賢之註。但遇黃鶴樓處。或註鄂州、岳州。又曰在邠州。不知何也。下文復云因山得名。又似一矣。 \\n 奪胎換骨 \\n 《冷齋夜話》載。山谷曰。不易其意而造其說。謂之換骨。規摹其意而形容之。謂之奪胎。覺範復引樂天醉貌如霜葉。雖紅不是春。至東坡則曰。兒童誤喜朱顏在。一笑那知是酒紅。此謂奪胎。予以山谷之言自是。而覺範引證則非矣。蓋東坡變樂天之辭。正是換骨。如陳無己《挽南豐》云。邱原無起日。江漢有東流。乃變老杜爾曹身與名俱滅。不廢江河萬古流。皆此類也。若安石《即事》云。靜憩鳩鳴午。乃取唐詩一鳩鳴午寂。《紅梅》云。北人初未識。渾作杏花春。即晏元獻若更遲開三二月。北人應作杏花看。此乃奪胎也。山谷之言。但加數字。尤見明白。則覺範亦不錯認。如造字上加別字。形字上加復字可矣。 \\n 永樂正德 \\n 紀年之號。必擇正大光明之字。少有疑似。即不用也。如淳熙之淳。先用此純字。人有言純字有屯字在傍。遂不用也。有因時事而用好字眼者。如國朝天順之類是也。必不可重用。古今不易之道。若用先朝字眼。有故而然。如唐德宗以建中、興元之亂。因思太宗貞觀、明皇開元為不可及也。故改元為貞元。各取一字。以法象之。至宋孝宗即用以為故事。如隆興則取建隆、紹興。乾道則取乾德、至道。若永樂乃宋時方臘【出《宣和遺事》】并南唐賊張遇賢年號。【出《五代史》。】而正德亦宋時西夏賊之年號。【出《宋史》。】不知當時廷臣。更無一人記憶及此。即劉豫之母諡慈憲。宋理宗生母亦諡慈憲之事歟。 \\n 張司封 \\n 錢唐江干張司封廟。宋太宗朝進士。仁宗景祐中。出為兩浙運司。名夏字伯起。雍邱人也。正史作兵部郎。由前為兵部郎也。舊碑作張太常。由後嘉祐又有功而贈為太常少卿也。宋祠典作工部夏員外。訛也。俗呼司封。以其有功。授司封郎中也。其稱謂不同如此。按《四朝聞見錄》云。杭州江岸。率多薪土。潮水衝激。不過三歲輒壞。夏令作石堤一十二里。以防江潮。既成。杭人德之。慶曆中。立廟於堤上。嘉祐十年。又因功贈太常少卿。政和二年八月。封寧江侯。改封安濟公。併賜其額曰昭貺。今廟中之碑作真宗時出為運使治塘。天聖間石塘又壞。運使田公、知府楊公。率僚屬祠公堤上。功成。贈太常官。封寧江侯。則慶曆年也。至大觀改元。封安濟。不知何據。予意葉紹翁之作《四朝錄》。尚近當時。所考必精。今廟之文。恐亦傳訛。且真宗時司封既築。何數年之後。田公、楊公又為築之。既曰石塘復壞於天聖。何至慶曆之時。方稱有功。朝命贈官封爵時之相去又遠矣。若夫《四朝錄》以為作堤十二里。碑文曰四千六百四十丈。此則量約之數同也。但江塘有三十里之遠。而二文皆不言所修之處。予意必自司封廟地下至慶春門。蓋今自候潮門內以北一帶街坊土地。皆安濟之廟。必當時沿江小民。亦各立祠以祀。【蓋此街原係城外沿江之地。】且慶春以北。又為新塘。乃國朝之築。而錢氏之築。想皆通塘之地矣。或歲久而中之一已壞。乃改為昭貺之再築。餘者或修或增。不至大壞。而為功之易耳。予嘗見杭志祀典。於昭貺之下。欠載碑文。因留心以考之。故略言於右。 \\n 青衣泉考 \\n 杭吳山重陽菴有泉曰青衣洞泉。《臨安志》、《杭州府志》皆以為唐開成間道士韓道古遇青衣童子入洞。故名。按洞宋為寧壽觀之地。韓侂冑鑿山為園。作為流觴曲水。自青衣下注於壑。十有二折。瀦於閱古堂前。即名泉為閱古。【見說郛。】故當時言官論侂冑有剏造亭館。震驚太廟之山。蓋宋太廟正當泉下之山也。又考陸放翁《閱古泉記》。則記中但言泉之甘寒、清冽。鋪敘地景。無青衣之事也。又曰泉壁有開成五年道士諸葛鑑元八分書。而《癸辛雜志》載為元年六月南嶽道士邢令開、錢塘令錢華題名。道士諸葛鑑元書。俱不言道士韓道古事也。作記時寧宗嘉泰三年。予意青衣之事。必見於嘉泰之後。咸淳之前。故陸記無而《臨安志》有也。今二志以為開成。非矣。而洞記以為見於大德丁酉。尤非也。予又恐韓閱古訛而為韓道古未可知。若夫建菴之日。必開成年間。鑿石之字可證矣。但恐名非重陽。至大德間。始有重陽之名。故石壁又有廣微子書大重陽菴字。【廣微。元時天師也。】今菴記曰韓之建菴無歲月。是考之不精。未知有八分題名之石刻。故泛云耳。惜八分之刻。歲久石泐。【明本下有『長』字】今不明白。如末後諸葛鑑元書。止有元書二字。可嘆。 \\n 集古錄碑字 \\n 歐陽公《集古錄》中載後漢孔君碑及孔德讓碑。前碑考云。孔子十九代孫。官至河東太守。惜其正當名字處而磨滅。不可知也。後碑考云。宣尼公二十世孫。都尉君之子。字德讓。歷郡諸曹吏。惜名磨滅不知也。碑在孔林中。予以先聖宗譜考之。十九代孫河東太守名震。字元上。二十代孫郡曹吏字德讓。名謙也。都尉君名宙。正孔震之弟。不知歐公當時每碑或考或論。皆有下落。此何不借孔譜以考之耶。今為補之。不知二碑今尚在孔林否。 \\n 共工考 \\n 嘗讀董子《禱雨文》中。其神共工。意共工惡臣。舜所流也。何以主水。後見《淮南子·原道篇》曰。共工與高辛爭帝。不勝。遂潛於淵。註謂。共工以霸力行水於羲、農之間者也。杜預曰。共工氏以諸侯霸有九州。在神農之前。太昊之後。亦受水瑞。而律書顓頊有共工之陳。以平水害。兵家有共工水害。顓頊擒之之說。又史曰。共工作亂。振滔洪水。以害天下。皇天弗福。庶民弗助。女媧氏戮之。據此。則因其受水之瑞。能振滔之。死即以之為水神也。故後世言之者。以為名在羲、農之間是矣。非堯典方鳩僝功者。乃舜所流耳。其戮之者曰女媧、曰高辛、曰顓頊不同。世遠事微。紀之錯也。其曰為神者。豈有天人弗祐。以害天下者。可祀之耶。此董子所以不純也。 \\n 偽墨艾納 \\n 烏賊魚暴乾。俗呼螟脯。其魚腹中之墨。可以書紙。經年而自脫跡。奸詐之徒。或以書券也。又龜尿磨墨。寫字於木板。可進寸許。雖水洗斧削。亦不磨滅。艾納出西域。似細艾。又松樹皮上綠衣亦名艾納。以之和合諸香焚之。能聚其烟。青白不散。亦奸人假以為仙者。皆以二物紿人。 \\n 張顏書 \\n 張旭雖以草書名世。予嘗見有郎官石之楷也。楷字無出顏、柳。柳雖有骨。似疏脫少勁拔。且書體一例。魯公之書。予所見者。《東方朔像贊》與《金天王廟題名》。皆大字也。一則莊偉。一則俊拔。小字如《干祿帖》與《麻姑壇記》。《干祿》則持重舒和。《壇記》則遒峻緊潔。似非一手所出。意者傳模鐫刻之有工拙耳。及觀《多寶》、《座位》等碑。則筆意又迥不同。把翫久之。筆畫形體。雖有粗細大小。而帖帖有法。愈看愈佳。此公之書百世不可及也。殆如公之為人。雖所遇不同。無一毫之邪媚。正歐公云。杜濟之碑。雖不書名。殆非魯公不能也。正謂是耳。 \\n 易文別見 \\n 《易》曰。理財正辭。禁民為非曰義。李蕭遠《運命論》曰。何以正人曰義。《易》曰。履虎尾愬愬終吉。《呂氏·慎大篇》曰。愬愬履虎尾終吉。 \\n 欸乃 \\n 欸。嘆聲也。亦作欵。本哀音。收灰、隊二韻。亦讀作上聲。欸。按《說文》無襖音也。乃。即俗之迺字。《春秋傳》以為難辭。王安石謂繼事之辭也。而《說文》亦無靄音。今二字連綿讀之。是棹船相應之聲。柳子厚詩云。欸乃一聲山水綠是也。後人因柳集中有註字云。一本作襖靄。遂即音欸為襖。音乃為靄。不知彼註自謂別本作襖靄。非謂欸乃當音襖靄也。黃山谷不加深考。從而實之。欸乃是湖中節歌之聲。元結有《欸乃曲》。已一錯也。其甥洪駒父又辯曰。柳子欸乃靄一聲山水綠。而世俗乃分欸乃為二字。誤矣。【見《冷齋夜話》。】尤為可笑。不知此欸乃字為何字也。雖《海篇》雜字中亦無也。又按劉蛻文集有《湖中靄迺歌》。劉言史《瀟湘詩》有閑歌曖迺深峽裏。元次山有《湖南欵乃歌》。則知二字有音無文者。特柳子用此二字。後人註之。毛晃增入韻中。故數子之意皆同。而用字自異。是數字不妨並行。特用其音意耳。《韻會》已少辯之矣。 \\n 桂花四出 \\n 諸花皆五出。蓋土之生物。五為成數也。巖桂止四出者。秋已屬金。西方金之成數又四也。故桂金色而四出。開於秋也。 \\n 曹操不復姓 \\n 曹操本姓夏侯。父嵩。為中常侍曹騰養子。嘗意其富貴之極。何不復姓。後見一書云。當時有以讖緯進者云。古者名官職不言曹。自漢以來。始名官盡言曹也。至吏亦言屬曹。卒言侍曹。此非天意乎。操遂不復姓。此或實事。 \\n 綠頭巾 \\n 吳人稱人妻有淫者為綠頭巾。今樂人朝制以碧綠之巾裹頭。意人言擬之此也。原唐史李封為延陵令。吏人有罪。不加杖罰。但令裹碧綠巾以辱之。隨所犯之重輕以定日數。吳人遂以著此服為恥意。今吳人罵人妻有淫行者曰綠頭巾。及樂人朝制以碧綠之巾裹頭。皆此意從來。但又思當時李封何必欲用綠巾。及見春秋時有貨妻女求食者。謂之娼夫。以綠巾裹頭。以別貴賤。然後知從來已遠。李封亦因是以辱之。今則深於樂人耳。 \\n 杭石經并考 \\n 宋紹興二年。高宗宣示御書《孝經》、《易》、《詩》、《書》、《春秋左傳》、《論語》、《孟子》、《中庸》、《大學》、《學記》、《儒行經解》五篇。刻石太學。淳熙中。孝宗建閣藏之。親書扁曰光堯石經之閣。朱子修白鹿洞書院。奏請石經本。即此是也。元初。西禿楊璉真伽造塔於行宮故址。欲取碑石疊塔。時杭州路官申屠致遠力爭止之。幸而獲免。後學為西湖書院。碑閣俱廢。國朝改為仁和學。後洪武末徙仁和學於城隅之貢院。而石經亦舁致焉。歲深零落。踣臥草莽間。而龜趺螭首。十缺其半。宣德元年。侍御吳訥屬郡收緝。凡得百片。置之大成殿後兩廡。已為不全之器矣。然向微申屠公之力。此物安知其所耶。蓋亦輟耕錄》中唐義士之流也。惜無所考。不能備述其人耳。又有高宗自製伏羲、堯、舜、湯、武、孔、顏、曾、孟贊并書。仍小書七十二賢贊。李龍眠圖像。今與石經並存。唯秦檜之文。侍御磨去之矣。近於正德十三年。宋侍御復移至杭州府學之廡。至於歷代石經。漢有蔡邕隸書。傳稱六經。止是《易》、《書》、《公羊》、《禮記》、《論語》。【見洛陽記。】此石在洛陽太學門外。魏有邯鄲淳所書三體石經。予意此亦恐訛。蓋淳乃漢順帝時人。作《曹娥碑》時。年必二三十矣。至魏文帝已百數十年。《魏略》載淳為博士。恐又一人。否則或梁鵠、鍾繇等書。晉惠帝時。侍中裴頠修學。書經刻石皆在洛陽。唐貞觀時。太宗命唐元度書九經訓釋。是名九經字樣。文宗時。高重為祭酒。與鄭覃復刻九經。皆在長安國學也。後蜀孟昶時。孫逢吉等五人書刻七經《周易》、《爾雅》、《毛詩》、《尚書》、《儀禮》、《禮記》、《周禮》於益都。宋嘉祐中。楊南仲、章友直篆書六經於國學。至高宗之刻。共八次也。《丹鉛》論以邕書為第二。熹平四年事。初刻在靈帝光和六年。予意既無書者姓名。年分又倒。恐亦非也。 \\n 相逢盡道休官去 \\n 相逢盡道休官去。林下何曾見一人。仕路多誦之。不知唐人詩也。韋丹《寄靈徹》詩曰。王事紛紛無暇日。浮生冉冉只如雲。已為平子歸林計。五老巖前必共聞。徹奉酬云。年老身閒無外事。麻衣草坐亦容身。相逢盡道休官去。林下何曾見一人。 \\n 欄杆 \\n 欄杆有三義。木之欄杆。人人所知。若曹植詩曰。月落參橫。北斗欄杆。欄杆。橫斜貌也。又《長恨歌》曰。玉容寂寞淚欄杆。欄杆。眼眶也。故韻書有眼眶之訓。 \\n 歐陽詹 \\n 《韻語陽秋》曰。韓退之作歐陽詹哀詞。言其事父母至孝。又曰讀其書。知其為慈孝最隆。及觀《國川名士傳》載。詹溺太原之妓。未及迎歸而有京師之行。既愆期而妓疾革。將死。割髻付女妓以授詹。詹一見大痛。亦卒。斷為不孝。而《續談》亦以為未孝。余讀其文集。詩有《發太原寄所思》。正其妓矣。至於《樂津店》絕句有所恨二章。是男女之色。皆好之者。念其為人。素必如韓之言。殆一時之偏蔽使之然也。韓非同榜相好之故。故亦曰今其死矣。而非若他人之辭。死於何症何所也。孟簡又有惜之之說。明矣。苟讀其書。求其為人。偏於情義之篤者。故韓公之言亦不誣。 \\n 翰墨全書人號 \\n 《翰墨全書》。大德間劉應李所編。多取近代宋末詩文。篇章之下。多書字與號焉。顯者可知。餘無姓名。猶不具也。因以所知者。或名或字。以其世所行者書之於稿。以便檢閱。　羅狷庵。【頌。】　羅存齋。【願。即鄂州。】　羅此庵。【點。】　羅止之。【適。】　趙紫芝。【師秀。】趙章泉。【蕃。】　章義若。【暘。】　章懶庵。【蹈中。】　徐毅齋。【僑。】　徐山民。【照。〔明本無『照』字〕】　徐思叔。【得之。】　徐師川。【俯。山谷甥也。】　戴石屏。【復古。】　戴東臯。【敏才。石屏父也。】　韓澗泉。【琥。】　韓南澗。【無咎。】　曾茶山。【幾。】　曾梅野。【覿。】　王初寮。【安中。】　王仲至。【字也。名欽臣。】　王盧溪。【庭珪。】　王教授。【蘭。】　王臞軒。【實。】　王從周。【鎬。】　陳后山。【名師道。字無己。一字履常。即卻衣之陳二也。】　陳簡齋。【名與義。字去非。】　陳野雲。【至道。】　陳覺民。　方秋?。【岳。】　方北山。【豐之。】　張芸叟。【舜民。】　張文潛。【耒。】　張無垢。【九成。又號橫浦居士。】　張商英。【號無盡居士。】　黃知命。【叔達。山谷弟。】　黃白石。【景說。】　黃寅庵。【大臨。亦山谷弟。】　黃通老。【中。】　汪浮溪。【藻。】　汪龍溪。【亦名藻。】　汪玉山。【應辰。】　姜梅山。【特立。】　姜白石。【夔。】　潘轉庵。【檉。】　潘邠老。【大臨。】　蕭千巖。【海藻。】　蕭梅坡。【育。】　朱灊山。【翌。】　游唐林。【子蒙。】　游寒巖。　游伯莊。【儀。】　尤梁溪。【延之。名袤。】　杜小山。　李梅亭。【劉。〔明本無『劉』字〕】　任斯庵。　鄧中齋。【光廌。】　彭虛寮。【子翔。】　劉溪翁。【淮。】　劉伯寵。【褒。】　劉篁（山栗）。【子寰。】　劉龍洲。【過。】　劉後村。【克莊。】　劉季孫。【字景文。】　劉良佐。【名應時。】　孫花翁。【季蕃。】　孫南叟。【作溫。】　馮雙溪。【熙之。】　袁遯翁。【世弼。】　謝無逸。【逸。】　馮古洲。【莊父。】　馬碧梧。【廷鸞。】　梅和勝。【執禮。】　鄒定。【應可。】　武允蹈。【德由。】　阮梅峯。【秀實。】　林可山。【洪。】 \\n 書經儀禮可全【明本略去『經儀』兩字。作『書禮可全』】 \\n 今書經多錯簡脫文。謂非古文也。宋《三朝志》載。雍熙中。日本僧奝【音凋】然入貢云。國中有古五經。歐陽公《日本刀歌》云。徐生行時書未焚。逸書百篇今尚存。令嚴不許傳中國。舉世無人識古文。歐言未必無據。又《一統志》。永樂中沅州御史劉有年上《儀禮逸經》十八篇。是《儀禮》亦未亡也。不知當時廟堂無一人表章傳之。今日無一人奏以取之。豈古人求逸書之意耶。予問人。曰不知。豈所載皆非耶。 \\n 周公謹 \\n 元人周密公謹。居齊之東。作書曰《齊東野語》。後來杭居癸辛街。書名《癸辛雜識》。泗水出山東魯縣。號泗水潛夫。又嘗居華不注之陽。號弁陽老人。以周子窗前草不除。號草窗。其識號各有意也。記之。 \\n 劉徐紀錯 \\n 《剪勝舊聞》載。劉伯溫泛西湖。望有天子氣于吳頭楚尾。及見張士誠。夜登虎邱。又曰。天子氣尚在吳頭楚尾。復過濠。謁郭子興。遇太祖。曰。吾主翁也。深自結納。告曰。後十年當為天子。我當輔之。拂衣去。按劉伯溫行狀、誌銘、功臣錄。則見士誠以下俱無也。至正十九年。天兵纔下處州。命孫炎為守。炎三請。伯溫方見。然後間道謁太祖于金陵。遂相輔焉。後惟為母喪一回。非見而識之。久而復仕也。《舊聞》又云。徐中山王追及順帝。特縱而去之。郭滁陽有五子。亦謬也。徐、常二帥既定山東。會兵臨清。則順帝已集宮嬪議行矣。滁陽三子。自載廟碑。非讀書多而以耳聞著述。此野史所以誤人也。 \\n 夢占 \\n 高宗夢傅說。武王夢九齡。孔子夢奠于兩楹。文中子曰。至人無夢。則經傳之言非歟。夫聖人清明在躬。志氣如神。隨物而應。無因遷也。偶夢焉。神靈啟之也。故無夢者。無眾人因想之夢。日所擾之者也。《周禮》有六夢之占。漢《藝文志·七略·雜占》以夢為大。洪容齋曰。今妄術如林。夢學殆絕。非也。由晉樂廣因想之說興。而夢之理明矣。夢之理明而不必於占也。故至晉以後絕焉。 \\n 明皇遊月宮 \\n 唐明皇遊月宮。《異聞錄》以為同申天師。《唐逸史》以為同羅公遠。《集異紀》以為同葉法善。其中遊事又小不同。羅公遠多擲杖化銀橋之事。《集異記》載所遊過潞州。《幽怪錄》又為過廣陵。似此諸說【明本作『所』】不同。要非親切之言。真實之事。好奇者之所為也。或一時宮人傳說【明本作『訛』】之事耳。 \\n 仙亦不久 \\n 予觀仙家之事。如丁令威返家而人民已非。王質觀棋而伐柯已爛。則時刻已過百年矣。然人之所以慕神仙者。以其能長生久世。今須臾過百年。若七八十年。是過數千年矣。則其處世。亦若人之光陰也。後亦散去與人同。亦何貴哉。 \\n 象膽 \\n 舊聞象膽春在前左膊。夏在前右膊。秋則後之左膊。而冬則後之右膊。近會仕宦于廣西者云。土官嘗殺象享客。其膽不應四時、四膊也。予心疑其豈肉具十二生肖。各因其月分而以膽附耶。因考《埤雅》。舊說固具。又云。亦隨月轉在諸肉。如正月屬寅。在虎肉也。則與宦客所言相同。此理也。舊說為謬。 \\n  \\n 　"}
{"章节": "卷二十九 詩文類", "正文": "　 \\n 卷二十九　詩文類 \\n 　 \\n 各詩之始 \\n 四言古詩如舜典之歌。已其始矣。今但以三百篇而下論之。漢有韋孟一篇。雖入諸選。其辭多誹怨而無優柔不迫之意。若晉淵明《停雲》、茂先《勵志》等作。當為最古者也。後惟子厚《皇雅》章其庶幾乎。故子西曰。退之不能作也。蓋此意摹擬太深。未免蹈襲風雅。多涉理趣。又似銘贊文體。世道日降。文句難古。苟非辭意渾融。性情流出。安能至哉。五言古詩。源於漢之蘇、李。流於魏之曹、劉。乃其冠也。汪洋乎兩晉。靖節最為高古。元嘉以後。雖有三謝諸人。漸為鏤刻。迨唐陳子昂出。一掃陳、隋之弊。所謂上遏貞觀之微波。下決開元之正派。直至考亭夫子。又得其雅正之純也。楊仲弘曰。五言詩或興起、或賦起、或比起。須要意深辭溫。感慨傷思者。貴乎感動人情。閑適寫景者。貴乎雅淡悠揚。如古詩十九首是也。嗚呼。豈易能哉。七言古詩。《唐詩品彙》、《高漫叟詩話》皆云。雖起於漢武栢梁之作。而甯戚《南山歌》已備其體矣。予意商歌後雖七言。首二句三言。已非古詩之體。蓋歌行可以長短句。七言古詩恐當一律。成文始於漢武無疑也。若以商歌為是。則《薤露》等篇。亦可以入矣。但選中有雜一二歌字者。不知何也。惟《品彙》最高。辭旨雖似古詩。而終贅一歌字者。則多入長短句矣。故《詩法辯體》入韓公河之水於七言。不知劉履又斷為此楚語也。絕句之法。楊伯謙曰。五言絕句。盛唐初變六朝子夜體。六言則摩詰效顧、陸作。七言唐初尚少。中唐漸甚。楊言大略如此。而不考梁簡文夜望單雁則已有七言絕。但少耳。又按《詩法源流》云。絕句者。截句也。如後兩句對者。是截律詩前四句。前兩句對者。是截律詩後四句。皆對者。是截中四句。皆不對者。則截前後各兩句也。故唐人稱絕句為律詩。觀李漢編《昌黎集》。凡絕句皆收入律詩是也。周伯攷曰。絕句以第三句為主。須以實事寓意。則轉換有力。涵蓄無盡。此又其法也。歌行等作。《詩林辯體》云。昔人論歌辭。有有聲有辭者。若郊廟樂章及鐃歌等曲是也。有有辭無聲者。若後人之所述作。未必盡可被於管絃也。夫自周衰。採詩之官廢。漢魏之世。歌詠雜興。故本其命篇之義曰篇。因其立辭之意曰辭。體如行書曰行。述事本末曰引。悲如蛩螿曰吟。委曲盡情曰曲。放情長言曰歌。言通俚俗曰謠。感而發言曰嘆。憤而不怒曰怨。雖其名各不同。然皆六義之餘也。唐世詩人。共推李、杜。太白則多擬古題。少陵則即事名篇。此又所當知也。律詩雖始於唐。亦由梁、陳以來駢儷之漸。不若古體之高遠。大抵律詩拘於定體。詩至此而古意微矣。雖然。對偶音律。亦文辭之不可廢者。但至於換句拗體之類。又律之變。斯為下矣。楊仲弘云。凡作律詩。起處要平直。承處要舂容。轉處要變化。結處要淵永。上下要相聯。首尾要相應。最忌俗字、俗意、俗語、俗韻。可謂至妙之言也。排律雖始於唐。其源自顏、謝諸人古詩之變。首尾排句。聯對精密。梁、陳之間。儷句尤多。大抵止於五言。七言則絕少矣。不當鍊句鍛字。大致工巧。只要抒情陳意。通篇貫徹。若老杜《贈韋左丞》等作。前後不對處也有。此極其佳者也。 \\n 中秋不見月 \\n 永樂中秋。上方開宴賞月。月為雲掩。召學士解縉賦詩。遂口占《風落梅》一闋。其詞云。嫦娥面。今夜圓。下雲簾。不著臣見。拚今宵倚欄不去眠。看誰過廣寒宮殿。上覽之懽甚。復命賦長篇。又成長短句以進。歌曰。吾聞廣寒八萬三千修月斧。暗處生明缺處補。不知七寶何以修合成。孤光洞徹乾坤萬萬古。三秋正中夜當午。佳期不擬嫦娥誤。酒杯狼籍燭無輝。天上人間隔風雨。玉女莫乘鸞。仙人休伐樹。天柱不可登。虹橋在何處。帝閽悠悠叫無路。吾欲斬蜍蛙。磔其兔。坐令天宇絕纖塵。世上青霄燦如故。黃金為節玉為輅。縹緲鸞車爛無數。水晶簾外河漢橫。冰壺影裏笙歌度。雲旗盡下飛玄武。青鳥（口銜）書報王母。但期歲歲奉宸遊。來看霓裳羽衣舞。上益喜。同縉飲。過夜半。月復明朗。上大笑曰。子才真可謂奪天手段也。蓋既以其天才。又歌有坐令天宇絕纖塵等句。今集止載後歌。而雜偽者多也。 \\n 學詩有成 \\n 國朝羅璟。江右人也。自習舉子業至登科。不知何謂之詩。後考庶吉士。學士試以《秋宮怨》。默然無以答。遍問同考者。同考對以韻腳起結聯對如此。然後即作一詩云。獨倚欄杆強笑歌。香肌消瘦怯春羅。羞將舊恨題紅葉。添得新愁上翠蛾。雨過玉堦秋色靜。月明青瑣夜涼多。平生不識春風面。天地無情奈老何。主試者語之曰。爾後必能詩。已而果然。即此詩有別才。亦可知也。 \\n 詩意同 \\n 予嘗見一勢利之人。因即瓶花而作一絕云。白白紅紅室滿春。祗將顏色媚時人。不知根蒂元無幾。獨藉瓶甖枉弄神。昨讀郭元振集。有《咏雲》絕句曰。聚散虛空去復還。野人閑處倚筇看。不知身是無根物。蔽月遮星作萬端。予意此詩。郭亦當時或譏武氏。故與瓶花同意耳。 \\n 各文之始 \\n 詔、敕、制、誥。皆王言也。若書之典、謨、訓、誥、誓命之類。三代無名。秦李斯始議命為制。令為詔。至漢高祖有太子敕。武帝有責楊僕敕。誥雖本於湯誥。布告令於四方者也。與詔同義。然聖經不與後世文辭同。故《辨體》取春秋傳文為式。今乃吿身之誥是也。夫四體自唐以後。多用四六。殊不知制誥雖可。而詔敕必須直言。皆貴乎典雅溫潤。理不可僻而語不可巧也。策義有二。在漢若《治安》、《賢良》。在宋若臣事、民政。類今之奏疏。故《說文》曰。謀也。問而答之謂之對策。則今之科場者是也。呂東萊分之為二類是矣。《辨體》載制策而遺對策。恐未盡也。至於冊立皇后、太子。晉宋九錫文冊。蓋冊策通用。古以竹簡書。乃用此冊字。其文則又上與下之言也。表者。白也。以情旨表白於外。漢則散文。唐以後用四六矣。真西山云。表中眼目。全在破題。又忌大露。文必簡潔精緻也。《文章緣起》曰。露布始於賈洪為馬超伐曹操。予考漢桓時。地因數震。李雲露布上書。移副三府。註謂不封。則是漢時已有其名。至魏以後。專為軍書。本義露於耳目。布之四海也。若元魏戰捷。欲聞於天下。乃書帛建于漆竿之上。名為露布。《文心雕龍》又曰露板。皆因其名而巧於用義耳。檄者。激也。始於張儀為檄楚相。辭意則暴彼罪惡。揚己威武。論天時人事。使忠義憤發。亦軍書也。箴、銘、頌、贊。體皆韻語。而義各不同。箴者。規戒之辭。如箴之療疾。銘者。名器自警。贊者。稱揚贊美。頌則形容功德。皆起於三代。惟贊始於漢之班固。辨體論之詳矣。文則欲其贍麗宏肆。而有雍容起伏之態。記者。紀也。《禹貢》顧命。義固記祖。未有名也。《戴記》、《學記》。《文選》又不載焉。以非後世文辭同也。故以韓、柳為祖。記其日月人事。後略為議論而已。與志無遠焉。序者。次序其事也。始於詩書之有序。故金石例》曰。序、典籍之所以作也。後世贈送讌集等作是也。論者。議也。《昭明文選》以其有二體。一曰史論。乃史臣於傳末作論議以斷其人之美惡。一曰設論。則學士大夫議論古今時世人物。意恐過為之分。善乎劉勰曰。陳政則與議說合契。釋經則與傳註參體。辨史則與贊辭齊行。詮文則與序引共紀。信夫。說者。釋也、述也。解釋義理而以己意述之。祖於夫子說卦。許慎《說文》。盧學士曰。說須出自己之意。橫說竪說。以抑揚詳贍為上。若陸機《文賦》以為說煒曄而譎誑。豈知言哉。解之義則近於說矣。而原於唐。原者。推原也。辨者。辨析也。一則由於《易》之原始反終之訓。一則由於孟子好辨之答。故有是名。文體則皆以退之《五原》、《辨諱》等作。必須理明義精。曲折詳盡。有關世教之大者。可名之也。奏疏之名不一。曰上疏。曰上書。曰奏劄。曰奏狀。曰奏議。恐其漏泄。俱封囊以進。故謂之封事。臣告君之辭也。祖於《伊訓》、《無逸》諸篇。彈文固目中之一。而其辭則要核實風軌。所謂氣流墨中。聲動簡外可也。傳則載一人之事。創自馬遷。體亦不同。如遷之作荀、孟。不正言而及諸子。范曄之傳黃憲。無事迹而言語形容。此體之變也。至韓作《毛穎》。又變體之變。此在作者之筆也。行狀則實紀一人之事。為死者求誌之辭也。埋銘、墓誌、墓表、墓碣。皆一類也。銘誌則埋於土。表碣則樹於外。述其世系、歲月、名字、爵里、學行、履歷。恐陵谷變遷故也。然在土者文簡。在外者稍詳。表謂有官者。碣謂無官者。漢、晉來有之矣。誄辭、哀辭、祭文。亦一類也。皆生者悼惜死者之情。隨作者起義而已。誄始於魯哀公之於孔子。哀始於張茂先之於晉武。祭文則孟德於橋玄也。辭貴親切真實。情溢於言可也。若禱神之文。則又當為悔過遷善之語。題跋漢、晉諸集未載。惟唐韓、柳有讀某書某文題。宋歐、曾又有跋語。其意不大相遠。故文鑑、文類。總曰題跋。其義不可墮人窠臼。其辭貴乎簡健峭拔。跋尤甚於題也。辭賦一例。古賦《辨體》辨之精矣。予不贅焉。 \\n 紅木樨詩 \\n 木樨花。《本草》諸書皆言白蕊黃香。謝無逸詩曰。白雪凝酥點嫩黃。于武陵曰。夜揉黃雪作秋光。則知晉以來同也。《小爾雅》又云丹桂者。何哉。後見《四明舊志》有大紅樨。因與人言。聞吾杭錢塘學中舊曾有一本。今讀《話腴》載。宋高廟時。象山史本家木樨忽變紅色。因獻闕下。高廟畫為扇面。作詩以賜從臣。詩云。秋入幽巖桂影團。香深霏雪【明本作『霏霏』】照林丹。應隨王母瑤池宴。染得朝霞下廣寒。然志中又載詩云。月宮移得日宮栽。引得輕紅入面來。好向煙霄承雨露。丹心一點為君開。觀其辭意。又似當時臣下之詠者。志收或訛。又曰。自是四方爭傳史本以孫枝接也。吾杭或亦當時所傳。顏魯公集有《謝人青桂花》詩。此尤異耳。 \\n 鐵膽金甲 \\n 《山房隨筆》載陸秀夫挽張世傑詩。曾聞海上鐵斗膽。猶見雲中金甲神。惜其全篇不傳。又註二句故實云。為焚張之屍。其膽如斗而不化。須臾。雲中見金甲神人曰。我關係不小。身後出必恢復也。殊不思陸死於張之先也。不知此何詩也。妄載如此。 \\n 妾薄命 \\n 元豐間。曾鞏薦后山有道德史才。乞自布衣召入史館。命未下而曾卒。后山感其知己。不願出他人門下。作《妾薄命》二首以自擬。其一曰。主家十二樓。一身當三千。古來妾薄命。事主不盡年。起舞為主壽。相送南陽阡。忍著主衣裳。為人作春妍。有聲當徹天。有淚當徹泉。死者恐無知。妾身長自憐。其二曰。葉落風不起。山深花自紅。捐世不待老。惠妾無其終。一死尚可忍。百歲何當窮。天地豈不寬。妾身無所容。死者如有知。殺身以相從。向來歌舞地。夜雨鳴寒蛩。二篇曲盡相知不倍之義。形於言外。誠騷、雅意也。故詩話中多以二詩為首唱。予竊以前之死者恐無知。妾身長自憐。後之死者如有知。殺身以相從。恐四句不足盡相知之義耶。較挂劍之情者何如耶。既曰相知。又何必計其知否。此於理或少有倍耶。抑止因薦舉而其言如此耶。果后山之詩。惟東坡、黃山谷可知之耶。 \\n 山農刺時 \\n 王冕。字元章。號山農。元末人也。身長多髯。少明經不偶。即焚書讀古兵法。戴高帽。披綠蓑。著長齒屐。擊木劍。行歌於市。人以為狂士之負材氣者。爭與之遊。嘗遊京城。名貴側目。平生嗜畫梅。畫成未嘗無詩也。有詩云。我家洗硯池頭樹。箇箇花開淡墨痕。不要人誇好顏色。只留清氣滿乾坤。或以是詩刺時。欲執之。一夕遁。後太祖物色得冕。因與糲飯蔬羹。山農且談且食。上喜曰。可與共大事。授諮議參軍。一夕暴卒。應制作絕云。獵獵北風吹倒人。乾坤無處不生塵。胡兒凍死長城下。始信江南別有春。今《竹齋集》中未刻。昨見蒲菴禪師復見心《題其梅花》一歌。亦奇特也。因舉其槩同錄。歌云。會稽王冕高頰顴。愛梅自號梅花仙。豪來寫遍羅浮雪千樹。脫巾大叫成花顛。有時百金閒買東山屐。有時一壺獨酌西湖船。暮校梅花譜。朝誦梅花篇。水邊籬落見孤韻。恍然悟得華光禪。我昔識公蓬萊古城下。臥雲草閣秋瀟灑。短衣迎客嬾梳頭。只把梅花索高價。不數楊補之。每評湯叔雅。筆精妙奪造化神。坐使良工盡驚詫。平生放浪禮法疏。開口每欲談孫吳。一時騎牛入燕市。瞋目怪殺黃髯胡。地老天荒公已死。留得清名傳畫史。南宮侍郎鐵石腸。愛公梅花入骨髓。示我萬玉圖。繁花爛無比。香度禹陵風。影落鏡湖水。開圖看花良可吁。咸平樹老無遺株。詩魂有些招不返。高風誰起孤山逋。按復見心亦元臣。名來復。字見心。入國朝。畏法而髠其首。觀此歌。則知其胸次矣。 \\n 口占三詩 \\n 餘杭符楫。弘治間貢士也。未第時。挐舟下杭城。過土豪之灘而亂其菱。舟被留焉。然豪聞為秀才。則曰請作詩行。符口占云。傭是餘杭符秀才。家間有事出鄉來。撐船稚子雖無識。總是豪灘忒佔開。笑而釋之。舊又聞汝水有放生池。官府禁人採捕。有士子垂釣於中。為邏者送之有司。意非士人。欲試之。釣者口占曰。投卻長竿捲卻絲。手攜蓑笠賦新詩。如今刺史清過水。不是漁人下釣時。釋之。又唐李涉過九江遇盜。盜問何人。從者曰。李博士也。豪首云。若是李涉。久聞詩名。願一篇足矣。涉口占暮【明本作『春』】雨瀟瀟江上村。綠林豪客夜相聞。他時不用多迴避。世上如今半是君。然三事一意。而詩之高下特不同耳。 \\n 非荊公詩 \\n 周公恐懼流言日。王莽謙恭下士時。假使當年身便死。一生真偽有誰知。諸書引者。皆以為荊公之詩。《臨川集》不載。不知何人者也。以格律論之。亦必宋人耳。 \\n 改子陵起句韻 \\n 宋人題嚴子陵詩曰。一著羊裘便有心。羊裘豈是釣魚人。當時只著蓑衣去。江水茫茫何處尋。籜冠徐延之伯齡以人字為非韻。改作一著羊裘用意深。羊裘豈是釣魚心。然韻雖不錯。用意終不似前。 \\n 悼內詩 \\n 吾杭肅愍于公悼夫人董氏詩十一首。其第二首頗佳。詩云。世緣情愛總成空。二十餘年一夢中。疏廣未能辭漢主。孟光先已棄梁鴻。燈昏羅幙通宵雨。花謝雕闌驀地風。欲覓音容在何處。九原無路辨西東。崑山張和。字節之。天順間官浙江憲副時。寵妾新亡。亦有悼詩云。桃葉歌殘思不勝。西風吹淚結紅冰。樂天老去風流減。子野歸來感慨增。花逐水流春不管。雨隨雲散事難憑。夜來書館寒威重。誰送薰香半臂綾。後詩尤勝於前。二作皆膾炙於世。錄之。 \\n 蜀僧漁翁詩 \\n 賈似道當國時。一日居湖山。有蜀僧徘徊其側。賈問。汝何為也。對曰。詩僧。賈見湖中漁翁。遂命咏之。僧請韻。賈以天字為韻。僧應口曰。籃裏無魚少酒錢。酒家門外繫漁船。幾回欲脫蓑衣當。又恐明朝是雨天。此詩《草木子》之所紀。惜不原其意以申之。予故復錄以足其意也。僧敢徘徊賈側。是蓋隱於僧而有為為之者。作詩非諷乎。第一句是言朝廷乏人。第二句是擬己可用。三四句是欲仕而又恐蒙蔽不知耳。今直述其辭而不言其蘊藉之意。亦何膾炙人口。然其書亦多好詩。惜事為國忌者不刻。 \\n 謝李咏蝶 \\n 謝無逸有咏蝶詩云。身似何郎全傅粉。心如韓壽愛偷香。又云。飛隨柳絮有時見。舞入梨花無處尋。可謂形容蝴蝶盡矣。遂稱為謝蝴蝶。自後李商隱竊其義而變之曰。蘆花惟有白。柳絮可能溫。句雖工而不妙矣。此可謂絕唱之後。不當再道。李豈不能煉句者哉。 \\n 詩不類人 \\n 昔人云。山林之詩與臺閣者不同。以其素習而出言自類也。故有粉牆人看之論耳。樂天富貴酒色。可為至矣。而人品天資。又非尋常之士。詩有塵埃常滿甑。錢帛少盈囊。侍女甚藍縷。妻愁不出房。真可笑也。意此若予之事。而予未嘗有此言。何耶。 \\n 二高詩誤 \\n 兩京作斤賣。五溪無人採。夷夏雖有殊。氣味終不改。此詩見高適集中。《唐詩紀事》又入於高力士下。人以力士無集。因一高字誤入。殊不知力士曾貶永州。五溪其地也。況段柯古敘力士事證。亦有《詠薺》之作。高適但往還於山、陝、四川。未嘗至湖、湘間。此必力士之詩無疑。達夫集中收者。反為高字傳訛也。且適集斤作薺尤非。題既《咏薺》。又可復云。但力士集中。終作都。此或適集終字尚是也。 \\n  \\n 　"}
{"章节": "卷三十 詩文類", "正文": "　 \\n 卷三十　詩文類 \\n 　 \\n 古人名切對 \\n 三語掾【阮瞻。】一字師。【蕭楚才。鄭谷。】白雲子。【張白。】黃石公。【張良師。】東方朔。南城威。【晉文公妾。】清白吏。【楊震。】田舍翁。【宋高祖。】公輸子。【魯般。】寧馨兒。【王衍。】獨眼龍。【李克用。】兩腳狐。【楊再思。】關西夫子。【楊震。】江左夷吾。【王導。】青錢學士。【張鷟。】白鑞侍郎。【董方。】山中宰相。【陶弘景。】江上丈人。【渡子胥者。】風流宰相。【謝安。】跋扈將軍。【梁冀。】四明狂客。【賀知章。】三紅秀才。【應子和。】 \\n 畫像贊 \\n 楊誠齋《贊張功父像》云。香火齋祓。伊蒲文物。一何佛也。襟帶詩書。步武瓊琚。又何儒也。門有珠履。坐有桃李。一何佳公子也。冰茹雪食。琱碎月魄。又何窮詩客也。約齋子方內歟。方外歟。風流歟。窮愁歟。老夫不知。君其問諸白鷗。予觀此贊。似東坡贊王定國之作。按功父名鎡。號約齋。循王諸孫也。有吏才。能詩。嘗植梅花三百餘本。構堂於中。扁曰玉照。余嘗見《玉照堂梅品》一則。 \\n 佛頂菊 \\n 元人謝伯理居淞之泖湖。富而好禮。搆光淥亭。為宴樂之所。九日。會友於其間。有園丁以佛頂菊花方開。獻之筵間求詩。眾為賦之。時鐵笛道人楊廉夫在座。走筆云。蓮社淵明手自栽。頭顱終不惹塵埃。東籬若為摩挲看。西域親曾受記來。妙色盡從枝上發。慧香直奔腦門開。明年九月重陽節。再托摩耶聖母胎。座客顧仲瑛奉觴稱曰。先生之作。誠可謂虎穴得子矣。以今觀之。恐亦句句字字未必盡當。況格律亦自卑耶。 \\n 景隆八發 \\n 少同王蔭伯讀書景隆。久之。閱事命名。王述其義。遂名《景隆八發》。蓋以可發笑者八事耳。然其辭隨義抑揚。譏誚道士。以為戲謔之音。以發其懽愉憤歎之志。客過而笑曰。君子遊心如是哉。有勃然色變者曰。果王者無戲言乎。王因告其虛車無庸。覆瓿將來。予病時文而假之鳴。豈知召釁起怒。文之害也歟。當投之水火。予則曰。彼哉笑之者也。癡人前不得說夢。其怒之者乎。所謂不笑則罵之是矣。且枚生《七發》。以無為有。君之《八發》。假有成無。是皆注玄思於筆端。闡才華於漢藻。所謂文者也。忍棄之耶。去年過姑蘇。與都南濠論《賓戲》等文。因誦以質。以告其客尤之情。都曰。其諸作之苗裔乎。其騷人發憤之言乎。其子雲譎怪之意乎。復喟曰。文雖近狎。義則通微。《毛穎》初成。裴晉公亦以為不可。以文為戲。文之妙者也。為我寄王子。又曰。事因戲警。名以文傳。景隆道士之幸也。安知不猶佛印之傳哉。時道士聞之。請予述其顛末。并錄《八發》為珠庭勸。遂書。　《無拘殿賦》。黃冠不淨。寶殿無拘。睠三清之幽境。為百戲之所都。藏鬮探帖。打馬投壺。博錢者錯處。抹牌者同區。棍兮不冠。拳兮無襦。或歌或舞。或笑或呼。或箕踞於前楹。或尸寢於後廚。斯則平日之所為也。若夫朱夏司權。溽暑當塗。招搖市井。和以屠沽。抱長席而至止。泛短水之醍醐。爾乃以瓦為枕。以棺為鋪。逍遙乎風涼。從容乎日晡。忽聞嘯於梁上。弄傀儡於東隅者也。至於萬物吿成。三冬來輸。無門不掩。有牆可踰。官府兮為堆鹽之所。隣舍兮為過米之衢。噫嘻嗚呼。名雖蕭散。實則污瀦。蓋無傷於道士。空見笑於吾儒。　《大笑堂記》。老子曰。不笑不足以為道。韓子曰。小笑之則小悅。大笑之則大悅。蓋莫貴於笑。亦莫貴於大笑矣。有道士居景隆。人好謔之。搆室焉。高而不剩。密而不狹。輕而不露。以干賓客。故又謂之堂。然至其堂者。莫不有笑焉。啜其茶則破悶。飲其酒則解酲。對其食則噴案。他日有客持觴過從。尸而祝之。把落其髯。余曰。此所謂樂然後笑者也。眾以為笑。酒酣。膊而笞之。罵曰。狗道士。余曰。以竹鞭犬。真可謂笑矣。眾乃大笑。遂為之記。　《銷鉛井銘》。銀壙之傍。【銀壙。廁也。資以用。故名。】米樹之下。【米樹。桑也。藉以食。故名。】有井焉。井之西。隙地丈餘。可容三五道士。嘗具飲。洗番鉛之琖。【錫飲器也。】列哥窰之盤。【篾裂器也。】果則蘇州之核。【鹽豉也。】蔬則楗橋之笋。【蘆菔也。】客有善為酒戲者。飲一杯。則下其琖井中以為樂。郡治西湖。為杭民之勝賞。故錢帛咸於湖費焉。因號曰銷金鍋。余謂茲井曰銷鉛可也。復銘之曰。井之泉。清且涼。井上之客迂且狂。嗚呼。釀井之水兮其毋長。　《叱石壇誌》。叱石壇者。牧羊之場也。景隆之觀。有廣除焉。嶐然而高。坦然而夷。承殿之址。若壇之形。道士好殖羊。羊之性羣。於其地走而若愛之。聚而若毆之。飽焉而臥以嬉。壯者魁而澤。瘠者（疒省）而癭。乳者小而圓。老者昂而峭。尩者俯而伏。望之纍纍然白石之奇塊也。叱而起則羊焉。道士。初平之流也。故擬而名之。他日。客至其廬。見其羹焉。曰羹耶。羊耶。而狗口是落耶。道士曰。是石也。客曰。汝叱石不休。必聞於冥道。且鎔鐵灌汝腸。腸其爛矣。寧石羹乎。道士懼。明日。石盡徙。壇復如故云。　《轉身路辭》。景隆之路法盤谷。窈而深兮往而復。如行羊腸在平陸。繚繞縈紆穿九曲。長蛇深蟄寒蛟縮。欲走嗟如縛在足。規行矩步如有束。乍向東趨又朝北。一身宛轉回顧多。番使頭圓腳步蹉。黃昏月黑不可過。雙手捫壁空摩挲。又似盤庚石鼓歌。一句佶屈牙相磨。道士道士可奈何。願君後世為田螺。　《警夢樓說》。無名子夜讀書景隆之岑樓。夢游華胥。瓊宮玉宇。神君仙人。遨而嬉焉。忽砉然而悟曰。是非響屧廊耶。將西子之魂徑行過也。何其聲之砉也。審而視之。童子執燭而來也。復就寢。夢化蝴蝶。夭桃冶杏。冷豔穠馥。栩而揚焉。忽轟然而醒曰。是非黃鶴樓耶。將謫仙之靈來槌碎也。何其聲之轟也。諦而觀之。道人煮茶而至也。明日。驗其樓。前履則板軒而後。右行則板輊而左。乃恚而歌曰。咄斯樓板。胡石?彭砰些。截道人頭。有長釘些。道士懼。無名子曰。古有警枕。是余之願也。勿輯。　《煉藥爐贊》。昔林君復隱於孤山。以梅為妻。以鶴為子。道士孑棲於景隆。以酒為妻。以狗為子。故其消煩滌妄。能守其教者。凡以酒也。是酒在吾儒。則為狂藥。在道士。乃長進藥也。名其爐曰煉藥爐。斯為稱情。贊曰。其寒不冰。其炎不爭。其高不亢。其滿不盈。消磨火性。出入風情。遠而覷之。若仙翁之丹灶。迫而察之。乃障愁之長城。青樓珠箔。能隳於天際。琅函玉笈。能守乎至誠。不知者以為陷人之地。知者以為葬道士之坑也歟。　《方便樹頌》。宮中塗廁。苦而難入。荒穢不治。惟民所止。何陋如之。如惡惡臭。天乃降祥。惟隰有桑。方便之路。黃絹幼婦。繞樹三匝。或得其桶。矢聲鏗鏗。聲在樹間。【叶中。】苟求其故。不見其處。右九文。惟序余成。餘皆王作也。王名一槐。今為員外云。 \\n 古今詩同 \\n 予一日江干被雨。暮歸適值潮至。塘路嶮崎。轎上得四句云。暮色連江色。潮聲雜雨聲。行人歸思急。辛苦問前程。昨讀《唐詩紀事》。比丘尼海印有《舟夜》云。水色連天色。風聲雜浪聲。旅人歸思苦。漁叟夢魂驚。舉棹雲先到。移舟月逐行。續吟詩句罷。猶見遠山橫。豈知前三句皆同文。可謂預先偷也。 \\n 韜光禪師 \\n 韜光禪師。莫詳族里。唐穆宗時。結茅於杭州靈隱寺西峯。與鳥巢布衣為友。刺史白居易重其道。嘗具饌飯之。以詩邀云。白屋炊香飯。葷羶不入家。濾泉澄葛粉。洗手摘藤花。青芥除黃葉。紅薑帶紫芽。命師來伴喫。齋罷一甌茶。師答云。山僧野性好林泉。每向巖阿枕石眠。不解栽松陪玉勒。惟能飲水種金蓮。白雲乍可來青嶂。明月難教下碧天。城市不堪飛錫到。恐驚鶯囀畫樓前。其高致如此。至今菴以師名。永樂初。槎谿張輅遊菴一絕云。躡屩捫蘿上翠微。綠雲深處扣柴扉。老僧解誦香山句。驚落松花滿客衣。詩今猶在也。 \\n 趙墓嚴臺詩 \\n 宋趙清獻公之墓在衢州城東。常有人題詩於地之驛曰。千夫荷擔出山阿。膏血如何有許多。不若扁舟徑歸去。休從清獻墓前過。漢嚴子陵釣臺在富陽江之涯。有過臺而咏者曰。君為利名隱。我為利名來。羞見先生面。黃昏過釣臺。予以乘扁舟者過清獻之墓必不愧。用膏血者又不可語以扁舟。此詩不免意圓語病。若自知為利名而夜過釣臺。則尚德之心深矣。 \\n 題昭君 \\n 予嘗擬為昭君辭帝語云。愛妾一身。孰若惜取沙場萬骨哉。妾聞昔殷高宗以圖得傅說而中興。今陛下以圖得妾而外靖。為妾之計。得自擬於古賢臣。自以意亦少可。後誦高季迪《明妃詞》云。妾語還憑歸使傳。妾身沒虜不須憐。願君莫殺毛延壽。留畫商巖夢裏賢。可謂閉門造車。出門合轍。 \\n 角妓坐化 \\n 角妓鄒妙端。色藝絕人。名出教坊右。風流之士。咸修飾以求狎。晚年色衰。遂慕閒寂。及死。佯為坐化。有作詩以挽之者云。歌舞風流世所傳。老來圓寂竟端然。超昇已出平康巷。解脫還登般若船。具足神通由此日。廣修方便在當年。莫言柳翠燒衣事。功德難分孰後先。傳播一時。 \\n 詩能敘實 \\n 聶大年先生讀楊廉夫詩集有云。文章五彩鳳凰雛。酒債詩豪膽氣麤。白髮草玄揚子宅。紅粧檀板謝家湖。金鉤夢遠天星墜。鐵笛聲寒海月孤。知爾有靈還不死。滄桑更變問麻姑。蓋廉夫母夢金鉤入懷而生。別號鐵笛道人。晚年避亂淞江之泖湖謝伯理家。蓄四妾。名草枝、柳枝、桃枝、杏花。皆善音樂。每乘畫舫。恣意所之。豪門巨室。競相迎致。大年之作。極臻其妙。善能用事而敘其實。今集中無也。 \\n 子宿詩讖 \\n 吾友吳維新鼎。正德丁丑進士。初任臨淮知縣。同年給事中汪應軫子宿送行詩曰。青年縣尹延陵子。掛劍豐城牛斗間。車馬風塵今日始。乾坤身世幾人閒。家分吳越一江水。官隔淮河萬里山。歌罷驪駒人已遠。夕陽芳草對愁顏。不數月。汪貶知泗州。果然官止隔於淮河。豈非讖乎。 \\n 張翰詩 \\n 東晉張翰。吳人。仕齊王冏。不樂於官。一日。在京師。見秋風忽起。因作歌曰。秋風起兮佳景時。吳江水兮鱸正肥。三千里兮家未歸。恨難得兮仰天悲。遂棄官而歸。宋王贄運使過吳江有詩云。吳江秋水灌平湖。水闊煙深恨有餘。因想季鷹當日事。歸來未必為蓴鱸。贄之言。謂翰度時不可有為。故飄然遠去。實非為鱸也。至東坡《三賢贊》則曰。浮世功名食與眠。季鷹真得水中仙。不須更說知機早。只為蓴鱸也自賢。其說又高一著矣。然又嘗見《蟫精雋》載一詩云。黃犬東門事已非。華亭鶴唳漫思歸。直須死後方回首。誰肯生前便拂衣。此日區區求適志。他年往往見知幾。不須更說蓴鱸美。但在淞江水亦肥。惜不知姓氏。此過二詩而兼得之矣。 \\n 月中桂 \\n 淞江管訥。字時敏。永樂中官楚府長史。《詠月中桂》詩云。上界誰將此樹栽。廣寒高處古香來。根從天地分時種。花在山河影裏開。玉兔守株依舊闕。青鸞啣子下瑤臺。不知斫盡吳剛斧。天上浮雲變幾迴。菊莊以為此詩雖若可觀。不免犯重。起既云栽。又云根從天地分時種。當改根為枝。種為長。易此二字。殊覺辭理妥協。【明本無『妥協』二字】予又以為上界與天上。亦覺重複【明本無『複』字】也。 \\n 上元詩 \\n 曾南豐有錢塘上元夜祥符寺燕席詩》云。月明如晝露華濃。錦帳名郎笑語同。金地夜寒消美酒。玉人春困倚東風。紅雲燈火浮滄海。碧水樓臺浸遠空。白髮蹉跎歡意少。強顏猶入少年叢。又云。金鞍馳騁屬兒曹。夜半喧闐意氣豪。明月滿街流水遠。華燈入望眾星高。風吹玉漏穿花急。人倚朱欄送目勞。自笑低心逐年少。祗尋前事撚霜毫。僧惠洪覺範亦有《京師上元》詩云。及時膏雨已闌珊。黃道春泥曉未乾。白面郎敲金鐙過。紅粧人揭繡簾看。管絃沸月喧和氣。燈火燒空奪夜寒。咫尺鳳樓開雉扇。玉皇仙仗紫雲端。按覺範。江西筠州人。姓彭氏。嘗妄誕著其叔彭淵才之說。以為曾子固不能詩。學者不察。隨聲附和。今以三詩較之。高下固已殊矣。且覺範首聯。為僧而有此言。無恥甚矣。較之唐僧但願鵝生四掌、鱉著雙裙之說。此尤可責。宜其坐罪還俗也。殊不知南豐文名重於詩名。故為之掩耳。猶張子野、賀方回以長短句馳名之故。且如明月滿街流水遠。華燈入望眾星高。又曰金地夜寒消美酒。玉人春困倚東風。夫豈不能詩者乎。人倚朱欄送目勞。併上句看。乃見其妙。謂遊冶屬意者不勝其注想而恨夫夜之短也。惜其詩雖工巧。格律卑弱。此論方虛谷亦略言之。惜未詳言如此明白也。 \\n 歸去來辭 \\n 朱文公云。《歸去》一篇。其詞義夷曠蕭散。雖托楚聲。而無尤怨切蹙之病。實用賦義而中亦兼比。此千古之確論矣。又曰。首云歸去來兮。中又云歸去來兮。了無端緒。疑為二篇。此文公或一時未盡看破也。李格非所謂沛然肺腑中流出。彼何較其端緒首尾者耶。余細觀之。亦有端緒。共有五段。每段換韻。自然純古。人不覺之。所謂擬洞庭鈞天而不澹。霓裳羽衣而不綺者也。今逐段錄出。註之於左。 \\n 歸去來兮。田園將蕪胡不歸。既自以心為形役。奚惆悵而獨悲。悟已往之不諫。知來者之可追。實迷途其未遠。覺今是而昨非。舟遙遙以輕颺。風飄飄而吹衣。問征夫以前路。恨晨光之熹微。【此第一段十二句七十二言。賦起也。】乃瞻衡宇。載欣載奔。僮僕歡迎。稚子候門。三逕就荒。松菊猶存。攜幼入室。有酒盈罇。【此第二段八句三十二言。鋪序兼比矣。】引壺觴以自酌。眄庭柯以怡顏。倚南牕以寄傲。審容膝之易安。園日涉以成趣。門雖設而常關。策扶老以流憩。時矯首而遐觀。雲無心以出岫。鳥倦飛而知還。景翳翳以將入。撫孤松而盤桓。【此第三段十二句七十二言。亦鋪序而比也。】歸去來兮。請息交以絕游。世與我而相違。復駕言兮焉求。悅親戚之情話。樂琴書以消憂。農人告余以春及。將有事於西疇。或命巾車。或棹孤舟。既窈窕以尋壑。亦崎嶇而經邱。木欣欣以向榮。泉涓涓而始流。羨萬物之得時。感吾生之行休。已矣乎。寓形宇內復幾時。曷不委心任去留。【此第四段十九句一百零八言。乃反復序當歸之意兼比也。】胡為乎遑遑欲何之。富貴非吾願。帝鄉不可期。懷良辰以孤往。或植杖而耘耔。登東臯以舒嘯。臨清流而賦詩。聊乘化以歸盡。樂夫天命復奚疑。【此第五段九句五十五言。賦比而結之也。】 \\n 哭文丞相詩 \\n 大元不殺文丞相。君義臣忠兩得之。義似漢王封齒日。忠如蜀將斬顏時。乾坤日月華夷見。嶺海風霜草木知。只恐史官編不盡。老夫和淚寫新詩。此作膾炙人口久矣。但《文山集》與《輟耕錄》作徐世隆。《史鑑》與《風化錄》作王磐。然二人皆元學士。無文集可查。國史傳中又不載也。 \\n 除夕元旦詞 \\n 庠彥沈明德宣。嘗賦吾杭除夕元旦《蝶戀花》二詞。道盡中人以下之家之風俗。誠足解頤。錄以遺好事者。《除夕》云。鑼鼓兒童聲聒耳。傍早關門。掛起新簾子。炮（火丈）滿街驚耗鬼。松柴燒在烏盆裏。寫就神荼并鬱壘。細馬送神。多著同興紙。分歲酒闌扶醉起。闔門一夜齊歡喜。《元旦》云。接得灶神天未曉。炮（火丈）喧喧。催要開門早。新褙鍾馗先掛了。大紅春帖銷金好。爐燒蒼朮香繚繞。黃紙神牌。上寫天尊號。燒得紙灰都不掃。斜日半街人醉倒。 \\n 秦黃詩讖 \\n 秦觀字少游。號太虛。淮之高郵人。與蘇、黃齊名。嘗於夢中作《好事近》一詞云。山露雨添花。花動一山春色。行到小溪深處。有黃鸝千百。　飛雲當面化龍蛇。夭矯掛晴碧。醉臥古藤陰下。杳不知南北。其後以事謫藤州。竟死於藤。此詞其讖乎。少游同時有賀鑄。字方回。嘗作《青玉案》詞悼之云。凌波不過橫塘路。但目送。芳塵去。錦瑟年華誰與度。月樓花院。綺窗珠戶。惟有春知處。　碧雲冉冉衡臯暮。彩筆空題斷腸句。試問閑愁知幾許。一川烟草。滿城風絮。梅子黃時雨。山谷有詩云。少游醉臥古藤下。誰與愁眉唱一杯。解道江南斷腸句。祗今惟有賀方回。秦詞世人少知。予嘗親見其墨跡。後有近代劉菊莊題云。名並蘇黃學更優。一詞遺墨至今留。無人喚醒藤州夢。淮水淮山總是愁。亦不勝其感慨。因憶賀、黃二作。併書之。以見少游固竟沒於貶所。而山谷厄於城樓之死。尤艱哉。嗚呼。咏詩之日。孰知又為少游之後者耶。 \\n 菊莊警句 \\n 吾鄉劉泰。字士亨。號菊莊。詩鳴一時。有《菊莊集》行於世。亦未見其工也。曾聞二絕。可謂警拔。特拈出之。題《秋鶯》云。紫陌曾聽駐馬蹄。王孫金彈杏花西。秋聲不似春聲好。莫戀斜陽儘意啼。蓋譏不知止者。又作《秋茄》詩。有云。傍葉依花紫實圓。天生佳味壓肥鮮。如何秋晚無人採。老在涼風白露邊。時無知己者。 \\n  \\n 　"}
{"章节": "卷三十一 詩文類", "正文": "　 \\n 卷三十一　詩文類 \\n 　 \\n 和靖墓 \\n 宋處士林和靖。隱居吾杭西湖之孤山。以梅為妻。以鶴為子。朝廷錫以粟帛。古今高其梅詩。清高莫比者也。近時宦遊於杭者。或妾或女。死者即葬其地。取其山名。近且秀焉。故纍纍於林墓之先後。有士人題壁云。太乙宮前處士家。【此宋之西太乙宮地。】于今換作宮人斜。想因孤嶼人清絕。故使桃花犯命耶。 \\n 語意相類 \\n 《輟耕錄》有詩云。天遣魔軍殺不平。不平人殺不平人。不平人殺不平者。殺盡不平方太平。又嘗聞詩有云。中原不可生強盜。強盜纔生不可除。一盜既除羣盜起。功臣皆是盜根株。二詩語意相類。後義尤佳。但前首第三句即第二句意。予欲易為不平原是難平者。後首第二句背理。予欲易強盜纔生大盜俱。庶幾尤覺精采。 \\n 黃鶴樓詩 \\n 昔人已乘白雲去。此地空餘黃鶴樓。黃鶴一去不復返。白雲千載空悠悠。晴川歷歷漢陽樹。芳草萋萋鸚鵡洲。日暮鄉關何處是。煙波江上使人愁。此崔顥咏黃鶴樓之詩也。舊有云【明本作『舊云』】。李太白讀此不敢再題。故有眼前有景道不得。崔顥題詩在上頭之說。遂過鳳凰臺而成詩云。凰鳳臺上鳳凰遊。鳳去臺空江自流。吳宮花草埋幽徑。晉代衣冠成古邱。三山半落青天外。二水中分白鷺洲。總為浮雲能蔽日。長安不見使人愁。人謂格律氣勢。未易甲乙。誠哉斯言。予又以李《題鸚鵡洲》之詩。其格律摹擬。殆尤過之。惜第二聯氣少弱耳。詩云。鸚鵡東過吳江水。江上洲傳鸚鵡名。鸚鵡西飛隴山去。芳洲之樹何青青。煙開蘭葉香風暖。岸夾桃花錦浪生。遷客此時徒極目。長洲孤月向誰明。予又嘗論諸詩。古人不以餖飣為工。如鸚鵡洲對漢陽樹。白鷺洲對青天外。超然不為律縛。此氣昌而有餘意也。 \\n 詩太露情 \\n 白樂天《寄李郎中》一絕云。往年江外拋桃葉。近歲樓中別柳枝。寂寞春來一盃酒。此情惟有李君知。註云。桃葉。陳結之。柳枝。樊素。二愛妓也。夫以李郎中與二妓同道。且言知己。李何如人耶。 \\n 吳東昇 \\n 吳東昇。杭百夫長也。頗善辭翰。年八十。臨終作詩曰。囑付兒孫送我終。衣衾棺槨莫豐隆。停喪止可經旬外。出殯須行徑路中。念我行藏無大過。請僧超度有何功。掘坑埋了平生願。休信山家吉與凶。武弁有此。可謂難得矣。乃杭前衞人。 \\n 秦少游女 \\n 宋靖康間。有女子為金虜所俘。自稱秦學士女。道中題詩云。眼前雖有還鄉路。馬上曾無放我情。讀者悽然。曾有擬作《秦女行》者。今併人文忘之。又甚悽然。 \\n 一笑居士 \\n 浙省員外郎張光弼。名昱。廬陵人。元末政壞。遂棄官不仕。以詩酒自適。號一笑居士。有《春日》詩云。一陣東風一陣寒。芭蕉長過石欄杆。只消幾度瞢騰醉。看得春光到牡丹。蓋寓時事也。今集中亦無。嘗曰。吾死埋骨西湖。題曰詩人張員外墓足矣。後果如其言。海昌胡虛白作詩以弔云。二仙坊裏張員外。頭白相逢只論詩。今日過門君不見。小樓春雨燕歸遲。西子湖頭碧草春。天留山水葬詩人。老逋泉下應相見。為說梅花寫得真。二仙坊在杭之壽安坊西。即今之花市也。 \\n 徐伯齡 \\n 徐伯齡字延之。號籜冠子。錢塘人也。性穎敏。每書一目終身。但疏蕩不拘小節。對客每跣足蓬頭。夏月非惟袒裼裸裎。而內衣亦不繫也。故夫慕名而來者。一見後即倦與往還。然其博學高志。又嘗敬焉。平生精於音律。尤善琴。所著有《大音正譜》十卷。《醉桃佳趣》二十卷、《香臺集註》三卷、《蟫精雋》二十卷、《舊雨堂稿》若干卷。張天錫曾為作傳。膾炙人口。今無後矣。予有手書《容膝齋》一銘。亦得箴規之體。惜為好事者取去。今尚能記其辭。銘曰。粵惟文命。土階茅庭。陋彼受辛。瓊臺摘星。斯室斗許。僅容膝肱。既非藻梲。庸使丹楹。形無勞役。耳無哇聲。心遠境靜。氣和神寧。目對皇墳。頤吾德馨。噫。金谷平泉。匪吾之行。廣廈萬間。付之公卿。慎勗終始。敢識斯銘。 \\n 劍鶴聯句 \\n 余幼時得抄本劍鶴聯句。因沒前後。不知其名。乃云。范文正公仲淹在海陵時與歐靜、滕宗諒劍鶴聯句。皆屬對森嚴。造語雅健。當時已為難得。寶元二年。石曼卿與滕集於闕下。始得其備。乃用唐楷法書。以附九華書堂。厥後代為名人題跋。近讀《歐文忠公外集》內載此詩。乃知歐非歐靜也。參之范集。又無。意或范集失收耳。蓋滕乃范之相好同年。二本俱曰仲淹。曼卿真宗時已死。何謂寶元年書。是知歐靜則訛也。況詩比舊為多。故特錄於稿而註於下。句下人名一二不同。姑仍舊耳。劍聯句曰。聖人制神兵。以定天下厄。【范】蚩尤發靈機。干將構雄績。【歐】橐籥天地開。鑪冶陰陽闢。【滕】南帝輸火精。西皇降金液。【歐】炎炎崑岡焚。【歐本作瑩。】洶洶洪河擘。【范】雷霆助意氣。日月淪精魄。【滕】神氣不在大。錯落就三尺。直淬靈溪泉。橫磨太山【歐本山作行。非】石。【歐】雌雄威並立。晝夜光相射。【范】提攜風雲生。指顧煙塵寂。【滕】堅剛正人心。耿介志士跡。【歐】初疑成夏鼎。魑魅世所適。【滕】又若引吳刀。犀象謂【抄本謂作洞。是】無隔。【滕　抄本原無夏鼎、吳刀二句。止曰魑魅歘已忘。犀象洞無隔。今從歐本。】截波虬尾滑。脫浪鯨牙直。頑冰挂斷崖。【歐本作陰霤。】皎月垂【歐本作乘。非】孤隙。【歐】河角起彗芒。【歐本作氣。非。】雲罅露秋碧。【范】曉鐔星斗躔。【歐本作爛。】夜匣龍蛇【歐本作飛龍。非】宅。【歐】舞酣霰雪回。彈俊球琳擊。【滕】鮮搖霅水光。膩刮湘江【歐本作山。非】色。青蛟渴雨瘦。素虺蟠霜瘠。【歐】清音鏘以鳴。寒姿堅且澤。【范】鬼類喪影響。佞黨摧肝膈。【歐】一旦會神武。四海屠兇逆。周王奉天討。商郊千里赤。楚子揚軍聲。秦【抄本作晉。非】師萬首白。【范】祥輝貫吳越。殺氣橫燕易。【歐】為君斬巨鰲。四極可指畫。為君決長雲。三辰乃【歐作增】煥赫。【范】無使化猿翁。辱我為幻惑。無使暴虎人。屈我眾讎敵。【滕】尊嚴漢冠【歐本作侯。非】冕。左右舜干戚。【歐】功成不可留。延平空霹靂。【范】鶴聯句曰。上清【歐本作霄。非】降靈氣。鍾此千年禽。【范】幽閒靖節性。孤高伯夷心。【歐】岳湛有仙姿。鈞韶無俗音。【范】目流泉客珠。翅重羽人衿。【滕】毛滋月華淡。頂粹霞光深。【歐】騰漢雪千仞。【歐作丈。】照溪霜半尋。【范】纖啄礪青鐵。修脛雕碧琳。【歐】巖【抄本作雲】栖小雞樹。澤飲卑牛涔。【滕】鸞凰自塤箎。燕雀徒商參。【范】獨翹聳瓊枝。羣舞傾瑤林。【歐】病餘葭露零。【歐本作雲?。】夢警【歐作迴】松風吟。【滕】靜嫌鸚鵡言。高笑鴛鴦淫。【范】金精冷澄澈。玉格寒蕭森。潔白不自持。腥羶非【歐本作無】所任。【滕】稻粱不得已。蟣虱胡為侵。【范】風流超縞素。雅淡絕規箴。【歐】天池憶鵰遊。雲羅傷鷹【歐本作鳳】沉。【滕】相親長道情。偶見消煩襟。【范】西漢惜馮唐。華皓欲投簪。 \\n 【歐】南朝仰衞玠。清羸疑不禁。【滕】端如方直臣。處羣誠足欽。介若廉退士。驚秋猶在陰。【范】幾誚鷹隼鷙。羈韝俄見臨。還嗤鳧鷖貪。弋繳終就擒。【歐本止曰。鷹鷙為韝得。鳧貪或繳擒二句。未知孰是。】頡頏清霄垠。飄颻滄海潯。【歐本無此二句。】乘軒乃一芥。空籠仍萬金。【滕】片雲伴遙影。冥冥越煙岑。【范】長颷送逸響。亭亭出霜砧。蓬瀛忽往來。桑田成古今。【歐】願下虞舜【歐本作八佾】庭。鼓舞薰風琴。【范】二篇共六十二韻。歐最為多也。 \\n 佳句人先道 \\n 予友虞子匡元良。質美年少。志學有過人處。雖補弟子員。不屑於時義也。予契且敬。每有作。輒過商議。或為易數字。則首肯焉。多即揮去曰。非己作也。可盜名乎。一日。次韻題人之扇。有聯云。瓦樽頻泛綠。銀燭短燒紅。予嘆賞久之。既而觀《因話錄》。有三紅秀才應子和詩曰。兩岸夕陽紅。風過落花紅。蠟炬短燒紅。遂驚且笑。始知所謂好句人先得。達者所見略同也。 \\n 牡丹詩 \\n 牡丹色奪眾花。譜以為花王也。吟咏必須天香國色四字。唐人用之已多。後人不復再用。不知非四字不能稱此花也。吾友金茂之珊。苦吟學杜。常有二聯云。色疑傾國罕。香憶自天來。又云。信知國內真無色。浪說天邊別有香。可謂善用四字者也。如元夕詩。必須用鳳輦、鰲山方稱。王禹玉應制詩。以諸人皆用而己則曰。雙鳳雲中扶輦下。六鰲海上駕山來。此為絕唱。金亦效此之變化也。 \\n 切對 \\n 余與王蔭伯一槐同窗最久。少時同出迎送。每途間。必得自然一對。以較勝負。今皆忘之。尚記一二。如里仁坊。鄉義巷。三叉路。十字街。火燒榛。風縐栗。癸辛街。子午谷。一德格天。五經掃地。夏雨分牛脊。秋風貫驢耳。死人頭邊有活鬼。強將手下無弱兵。臨邛道士鴻都客。錦里先生烏角巾。屋簷下天燈。樓板上地鋪。可謂天生切對也。 \\n 五步詩 \\n 史青。【明本作『育』。誤。】唐開元中上書自薦能詩。謂子建七步。臣五步之內可塞明詔。明皇試以除夜、上元等詩。遂應口而出。除夜云。今歲今宵盡。明年明日來。寒隨一夜去。春逐五更迴。氣色空中改。容顏暗裏催。風光人不覺。移入後園梅。上稱賞。授左監門衞將軍。詩話皆以為王涯者。殊失考索也。予嘗又思此詩亦如柳公權應詔韻邊城賜衣。適時之作。無復停思。文宗遂有子建七步。爾乃三焉之說。恐三步、五步之時。句亦未能盡耶。 \\n 洪遂初 \\n 洪春。字遂初。正統間府學茂才也。有詩名。題《韓信》云。若使英雄早見機。奇謀肯立漢邦基。囊沙破敵功雖大。躡足封齊事已非。既已無心從蒯徹。何緣執手教陳豨。未央宮裏當時事。千載令人淚濕衣。一日。接豸使。戲嘲同舍二絕云。不是青雲不致身。自嗟無學久因循。七年米帳今朝算。落得儒巾博吏巾。同舍怒曰。使再有詩。必告師長也。又云。落得儒巾博吏巾。只緣造物不由人。雨窗昨夜成癡夢。彷彿詩魂到八閩。眾鬨笑而散。且不省其意。以為心病也。既三日。豸使謁先聖。首命說書。果以不合。黜為福建省掾。既至。左相集諸曹散荔枝。遂初獻詩曰。五月閩南荔子丹。摘來宜薦水晶盤。色欺鶴頂霞新染。光奪龍睛露未乾。曾得漢皇陪上苑。又隨星騎貢長安。紫微垣底分嘗處。頓覺瓊漿溢齒寒。左相為之嘆賞。留以教諸公子。既而期滿赴京。襄城聞之。亦請作西賓。甚相得也。幾欲奏保教職。一日。偶至書院中。見案上一帙。觀之。乃春畫也。每幅有洪詩。多淫言狎語。遂為逐客。杭庠入國初無詩人。而遂初為首唱。有《玉岑集》行世。前詩俱無也。 \\n 詞非歐陽作 \\n 王銍《默記》。記歐陽文忠公私通甥女事。為此降官。事亦詳矣。而《錢氏私誌》又述其自作之詞曰。江南柳。葉小未成陰。人為絲輕那忍折。鶯憐枝嫩不勝吟。留取待春深。　十四五。閑抱琵琶尋。堂上簸錢堂下走。恁時已留心。何況到如今。蓋甥女依公時。方七歲故也。予意公因甥女無依。領回方七歲。公何便有此心。況此詞後一拍全似他人之說公者。但事之有無。未可與辯。詞非公為。決然也。或者錢世昭因公《五代史》中多毀吳越。故詆之。如落第士子作《醉蓬萊》以嘲公也。讀者理推。 \\n 詩文似 \\n 舊云韓詩似文。杜文似詩。予謂韋應物律詩似古。劉長卿古詩似律。子瞻詞如詩。少游詩如詞。固一病也。然亦因性所便。習而使之然耳。 \\n 陳修 \\n 世傳梁顥八十登第。洪容齋《隨筆》辨明其生年致仕之歲。甚為明白。謝表之聯。好事者為之也。《鶴林玉露》【與《氏族大全》同】載。紹興中。黃公度榜第三名陳修。唱名時。高宗問年幾何。對曰。七十三矣。問有幾子。對曰未娶。遂詔宮人施氏嫁之。時人戲曰。新人若問郎年紀。五十年前二十三。此則可謂真少太公之七年矣。《清暇錄》又謂詹義登科後。解嘲曰。讀盡詩書五六擔。老來方得一青衫。逢人問我年多少。五十年前二十三。《清波雜誌》又以謂閩人韓南。未知孰是。 \\n 九僧詩 \\n 宋時詩僧最多。如祕演、惟儼、參寥、善權輩。皆與歐、蘇、秦、黃、石曼卿友善。故名重一時。又有九僧者。同出一時。歐陽公嘗慕之。云集已亡。《溫公詩話》止載其名。考其詩。皆學賈島、周賀。故談釋子者。以九人為倡。《瀛奎律髓》中多載其詩。今皆擇詩一首并地以補其集。以見九僧之名也。《劍南希書送可倫赴廣西轉運凌使君見招》云。別語畏殘漏。心懸瘴海邊。回期無定日。去路極遙天。苦霧沉山郭。寒沙漲隰田。幾消尋使府。清語廢閑眠。《金華保暹早秋閑寄宇昭》云。窻虛花簟明。微覺早涼生。深院無人語。長松滴雨聲。詩來禪外得。愁入靜中平。遠念西林下。相思合慰情。《南越文兆宿西山精舍》云。西山乘宿興。靜稱寂寥心。一徑杉松老。三更雨雪深。草堂僧語息。雲閣磬聲沉。未遂長棲此。雙峯曉待尋。《天台行肇郊居吟》云。靜室簾孤捲。幽光墜露多。徑寒杉影轉。牕晚雪聲過。茗味沙泉合。鑪香竹靄和。遙懷起深夕。舊寺隔滄波。《貴城惟鳳弔長禪師》云。霜鐘侵漏急。相弔晚悲濃。海客傳遺偈。林僧寫病容。漱泉流落葉。定口集鳴蛩。回首雲門望。殘陽下遠峯。《淮南惠崇訪楊雲卿淮上別墅》云。地近得頻到。相攜向野亭。河分岡勢斷。春入燒痕青。望久人收釣。吟餘鶴振翎。不愁歸路晚。明月上前汀。《江南宇昭幽居即事》云。掃苔人跡外。漸老喜深藏。路僻閑行遠。春晴晝睡長。餘花留暮蝶。幽草戀殘陽。靜日空林下。孤禪念石霜。《峨眉懷古寺居寄簡長》云。雪苑東山寺。山深少往還。紅塵無夢想。白日自安閑。杖履苔痕上。香燈樹影間。何須更飛錫。歸隱沃洲山。《沃洲簡長送僧南歸》云。漸老念鄉國。先歸獨羨君。吳山全接漢。江樹半藏雲。振錫林煙斷。添瓶澗月分。重棲上方定。孤枕雪中聞。 \\n 梅花詩 \\n 冽冽北風吹倒人。乾坤無地不生塵。胡兒凍死長城下。始信江南別有春。我家洗硯池邊水。朵朵開來點墨痕。不要枝頭好顏色。只留清氣滿乾坤。右二詩世傳為王元章作也。故予於其傳亦載後絕。然考《竹閣集》又無。後得止菴周大參抄本一書。知【明本無『知』字】前乃太祖之作。後乃劉伯溫之作。一時事也。蓋伯溫因太祖有疑而召至。時正梅開於雪中。【明本無『中』字】太祖前作。固有意焉。而劉之詩。尤明白其心事。於是君臣相好如故也。 \\n 賓月堂詩 \\n 人生自是人間月。客亦天邊寄此身。彼此虛空無著處。誰歟是主復誰賓。此詩乃元人梁隆吉者。而同時許獻臣集中亦有之。此必二人友善一時。不如何人誤寫。後人因而誤刊也。如春水滿泗澤一首。乃顧長康詩。亦誤編入陶彭澤集中。亦此類耳。 \\n 濟顛化緣疏 \\n 佛首一尊。身光萬國。歷四朝之文物。滿三世之因緣。獨露半肩。光掩身中之月。全彰眾相。毫分額上之珠。一舉首。一低頭。只此便是彌陀佛。或揚眉。或謦欬。何處更參慈世尊。氣象清新。規模宏大。雪霜凌爍。風雨洗磨。屋勢壓頭。人難住足。神鬼近將於悲泣。幡華莫稱於莊嚴。雖憑後學維持。實賴眾人著力。欲更新好。寧免經營。郢斧般斤。日下指揮於風動。明珠大貝。目前立望於雲齊。豁開歡喜善門。便是菩提徑路。雕甍畫棟。山光搖翡翠之寒。風鐸雲窗。湖水倒琉璃之碧。民閭有慶。皇極無疆。右濟顛之疏。為大佛者也。濟顛乃聖僧。宋時累顯聖於吾杭湖山間。至今相傳之事甚眾。有傳記一本流於世。又有小石像於淨慈羅漢堂。此疏墨跡。見存西湖大佛寺。大佛即始皇纜舟之石是也。 \\n 神仙太守 \\n 華亭張東海弼。人品詩字。成化間一時之望。休致既早。子皆成名。殊無一事累心。蘇州別駕周德中。以其為神仙太守。而張嘗制十絕以答之。見其無仙。并跋朱子托名鄒訢為戲耳。又有長短句一篇。意尤高古。皆予家所藏。今文集中無也。因錄詩三首并歌于稿。庶不沒東海人品正大而才思不凡也。詩云。歸休太守似神仙。布被蒙頭日夜眠。卻怪門前來熱客。馬蹄踏破紫芝煙。古今何處有神仙。鶴駕鸞驂總浪傳。莫信空同鄒道士。刀圭入口亦徒然。歐陽自號無仙子。卓識真知冠古今。弱水蓬萊在何處。愚夫白骨紫苔深。歌曰。東海先生歸也。南安太守新除。一挑行李兩船書。被人笑道癡愚。書也書。寒不堪穿。饑不堪煮。收拾許多何用處。況而今白髮蒼顏。坐黃堂之署。乘五馬之車。那得工夫再看渠。又將載到南安去。古人糟粕。誰味真腴。枉說道。黃卷中。時與聖賢相對語。 \\n 花間詞名 \\n 歸國遙。　酒泉子。　定西番。　河瀆神。　遐方怨。　思帝鄉。　蕃女怨。　荷葉盃。上行盃。　思越人。　三字令。　竹枝。　河傳。　摘得新。　離別難。　相見歡。　醉公子。　感恩多。　滿宮花。　蝴蝶兒。　贊成功。　西溪子。　中興樂。　接賢賓。贊浦子。　女冠子。　甘州遍。　紗窗恨。　柳含煙。　月宮春。　戀情深。　賀明朝。 \\n 右三十二詞。乃《花間集》之名也。《草堂詩餘》諸本之所無。今作詞者。不惟不填此調。亦不知有此名耳。予故於三十四卷中。已言《花間集》為詞家之祖。今復特錄其名以見之。則南詞始於唐也無疑。 \\n 旌旗日煖龍蛇動 \\n 杜子美《早朝》詩有旌旗日煖龍蛇動。虞伯生註。龍蛇動。謂旌旗上雉尾也。惟日煖。故旗影動耳。予以古者交龍為旂。析羽而注於旂竿之首曰旌。今日煖則旌旗飛揚。其上見龍蛇之動也。以雉尾釋之。又以為影。恐非。 \\n 雪詩 \\n 元末張雨字伯雨。號句曲外史。錢塘黃冠也。有詩、字名。予嘗於一士夫家見袖軸一卷。外史首有《山居雪霽》詩一律。後多名筆次韻。今止記憶數首。是皆無集可觀者。錄之于左。并書姓氏爵里。外史詩曰。日光玉潔千峯立。映雪時晴一氣凝。當書爐亭催掃巷。犯寒漁艇借收冰。松皮石裂號饑鼠。窗隙塵消撲凍蠅。青茁菜芽渾可愛。倩誰春餤捲紅綾。張翥自京來杭。和曰。窈窕磵阿人跡斷。隱居學道自神凝。巖頭鶴下松無雪。石底龍蟠水不冰。釀酒春瓶濃勝乳。抄書雲笈細如蠅。多君肯念還京客。為織春袍柿蒂綾。黃縉走筆和曰。雪中乘興真奇事。無奈舟膠水始凝。朝士白頭慚獨步。仙人赤腳傲層冰。招來盡是雞羣鶴。趨附空慙馬尾蠅。夜久松龕同擁毳。絕勝儤直有青綾。俞友仁追和曰。湖上千峯盡失青。湖光十里未消凝。吟詩細嚼梅花蘂。煮茗潛敲澗壑冰。東郭忍寒行似鶴。南屏癡醉坐如蠅。相過內相知乘興。盛服猶披舊賜綾。翥字仲舉。先晉寧人。父官於杭。因家錢塘。官至學士。縉字縉卿。義烏人。官至學士。俞字文輔。仁和人。國初會元也。 \\n 艷詞不可填 \\n 昔僧秀關西與黃山谷曰。作詩無害。惟艷歌小詞可罷之。山谷笑曰。殆空中語耳。終墮此惡道耶。師曰。若是以邪言蕩人淫心。使彼由汝犯法。恐不止墮惡道而已。黃自此不作艷詞。予嘗思此甚為有理。惟詞曲儘說情思。非若詩之蘊藉悠揚也。如柳耆卿《晝夜樂》一詞云。秀香家住桃花徑。算神仙纔堪並。層波細剪明眸。膩玉圓搓素頸。愛把歌喉當筵逞。遏天邊亂雲愁凝。言語似嬌鶯。一聲聲堪聽。　雕房飲散簾幙靜。擁香衾歡心稱。金爐麝裊青烟。鳳帳燭搖紅影。無限狂心乘酒興。這歡娛漸入佳境。猶自怨隣雞。道秋宵不永。此雖贈妓。真可謂狎語淫言矣。宜戒之。 \\n 戒石銘 \\n 戒石銘始於蜀主孟昶。頒令箴於天下州邑。其文二十四句。【見官板《居家必用》。】至宋太宗刪繁擇取爾俸爾祿。民膏民脂。下民易虐。上天難欺一十六字頒行天下。至高宗紹興間。復以黃庭堅所書。命州縣長吏刻銘座右。本朝則立於甬道也。至元癸巳。吾浙浙西別有四句。天有昭鑒。國有明法。爾畏爾謹。以中刑罰。 \\n 錢塘十詠 \\n 友人家得錢塘十景詩。句法似國初人者。然題目以錢塘名。詩中用樟亭、柳橋。又似唐、宋人者。考之舊志亦無。實昔賢之所遺也。特錄於稿。庶後人可演而為志。 \\n 東海朝暾 \\n 紺霧彤霞爛不收。海門東望浪花浮。超騰渤澥三千界。照耀閻浮四百州。暘谷神龍同變化。高岡鳴鳳自喧啾。近來誰有賓王句。試與重登鷲嶺樓。 \\n 西湖夜月 \\n 碧玻瓈浸玉芙蓉。十里金波夜欲鎔。殿裏素娥春睡醒。鏡中西子晚粧濃。羽衣入夢來孤鶴。鐵笛驚心起臥龍。欲問蟾宮乞靈藥。朗吟飛過兩高峯。 \\n 雲石樵歌 \\n 雲山深處有遺民。學不逢時且負薪。扣角何須歌白石。爛柯聊且避紅塵。母能忍痛思曾子。妻卻羞貧棄買臣。郊藪安能隱麟鳳。皇家結網近來頻。 \\n 冷泉猿嘶 \\n 冷泉亭下北山陲。曾見雌雄共引兒。慣聽山僧朝說法。能隨木客夜吟詩。松坡日暖人遊後。蕙帳風寒鶴怨時。惆悵遺音無處覓。竹溪啼老野棠枝。 \\n 浙江秋灑 \\n 怒挾西風勢未休。滔滔何處覓安流。青山隔岸分吳越。白浪排空逼斗牛。鐵箭有靈來昨日。素車遺恨已千秋。晚來試倚樟亭立。楓葉蘆花滿眼愁。 \\n 北關夜市 \\n 地遠那聞禁鼓敲。依稀風景似元宵。綺羅香泛花間市。燈火光分柳外橋。行客醉窺沽酒幔。遊童笑逐賣餳簫。太平氣象今猶古。佇聽民間五袴謠。 \\n 孤山霽雪 \\n 雪後孤山擁畫圖。天開霽色炫冰壺。三竿曉日消殘凍。一脈春泉入裏湖。放鶴山童籠未啟。觀梅野客杖先扶。就中風味誰能識。活火烹香付茗爐。 \\n 兩峯白雲 \\n 西子湖西兩翠岑。高連雲氣易晴陰。荒唐不入襄王夢。變化能為傅說霖。常隔遊人千里目。頻回孝子百年心。幾番僧寺黃昏後。更礙鐘聲出遠林。 \\n 九里孤松 \\n 曾向林間構小窗。臥看蒼翠擁旌幢。雄聲絕似聞三峽。秀色何須攬九江。自與竹梅諧舊約。不隨荷桂入新腔。試觀樹杪悠揚處。疑是盤空白鶴雙。 \\n 六橋烟柳 \\n 綠暗青濃乍有無。曉鶯啼罷尚藏烏。隨風不入五侯宅。帶雨半遮西子湖。舞徹細腰曾擅楚。困酣嬌眼欲傾吳。蘇公舊日經行處。夾道低迎鵲尾鑪。 \\n  \\n 　"}
{"章节": "卷三十二 詩文類", "正文": "　 \\n 卷三十二　詩文類 \\n 　 \\n 意殊句同 \\n 唐崔道融《題班婕妤》曰。寵極辭同輦。恩深棄後宮。自題秋扇後。不敢怨春風。曹鄴《題庭草》曰。庭草根自淺。造化無遺功。低回一寸心。不敢怨春風。元陳自堂《題春風》曰。著柳成新綠。吹桃作故紅。衰顏與華髮。不敢怨春風。三詩句意相似。而工拙自異。首詩婉轉含蘊。著題說到不怨處。第二詩婉轉亦工。似無蘊藉矣。第三詩直致。全無唐人氣味。若曰元詩巧而成唐晚風。信乎哉。 \\n 感慨詩 \\n 嘗記劉後村詩云。刮膜良方直萬金。國醫曾費一生心。誰知髟?垂髻攜籃者。也有盲人問點鍼。又高駢詩云。鍊汞燒銀二十年。至今身在藥爐邊。不知子晉緣何事。只學吹簫便得仙。二作立意相同。借喻婉轉。感嘆不遇深矣。 \\n 顏魯公詩 \\n 宋李無悔。東坡友也。有讀《顏魯公碑》詩云。平生肝膽衞長城。至死圖回色不驚。世俗不知忠義大。百年空有好詩名。予以詩字改書字。尤得其實。 \\n 集句 \\n 集句起於宋荊公、曼卿。可謂絕唱。予幼時嘗見襄府紀善長樂戴天錫維壽所著《羣珠摘粹》。板鏤浙藩。皆集唐、宋、元人之詩為律。對偶親切。渾然天成。亦可影響王、石。今板毀矣。不知海內尚存否。又吾杭沈履德行。有集古宮詞梅花等詩。今行於世。似不及於戴。然讀之亦有宛然天成。全無斧鑿痕者。後聞沈有集古稿式》。分門摘句。先已排定起聯結句。但臨時咏何事。即攢成之耳。但不知戴亦如此否耶。今特錄戴二律。用書於左。以見其工緻。《題諸葛孔明像》云。鐵馬雲騅久絕塵。【溫飛卿。】稱吳稱魏已紛紛。【曾南豐。】平生艱苦思興漢。【元吳漳。】一段清真盡屬君。【陸龜蒙。】自願勤勞甘百戰。【楊巨源。】莫將成敗論三分。【元吳漳。】晴窗寫罷《出師表》。【陳眾仲。】目斷西南日暮雲。【元吳惟善。】《秋閨》云。久病情懷偶自如。【元王中。】挑燈細讀寄來書。【元范德機。】蒼茫嶺海三年別。【朱元晦。】彷彿塵埃數字餘。【蘇東坡。】月墮簷牙人睡了。【周美成。】風生荷葉酒醒初。【林霽山。】分明更想殘宵夢。【吳商浩。】夢裏頻頻卻見渠。【王十朋。】碧落香銷蘭露秋。【溫庭筠。】銀河依舊隔牽牛。【元郝伯常。】清風未許同攜手。【譚用之。】好月那堪獨上樓。【同上。】歸信幾番勞遠夢。【高鼎王。】愁心一倍長離憂。【李從一。】玉顏自古為身累。【歐陽永叔。】畫向丹青也合羞。【花蕊夫人。】觀此。真可謂化腐成奇。豈直雕蟲小技而已耶。予每每羨之。嘗集五言者亦庶幾也。至於七言長篇。似亦難工。嘗因顧都憲璘寄命集句。遂以四律贈之。人謂畫出一東橋也。蓋顧言峻行直。豪傑之士。每輕爵求養。又忤當道而為所【明本作『其』】劾。於瑛獨有相知之雅焉。故四首皆實事也。今亦錄于左。海內文章伯。如公有幾人。直辭才不世。爽氣見殊倫。處士禰衡俊。居官召伯隣。高名前後事。直取性情真。【皆唐杜甫句。惟第六乃宋楊大年句也。】帝念深分閫。【杜甫。】殷憂遣使臣。【李嘉祐。】白雲常滿目。【皇甫冉。】落日恐行人。【賈島。】上疏乞骸骨。【杜甫。】高堂有老親。【岑參。】終能成大孝。【王若虛。】用意始知神。【杜甫。】達人輕祿位。【魏野。】際遇復清朝。【柳道傳。】貝錦無停織。【杜甫。】寒松竟後凋。【杜甫。】本心如日月。【黃山谷。】來往任風潮。【杜甫。】應笑靈均恨。【許渾。】何須強問鴞。【韓退之。】相望東橋別。【韋應物。】蒼茫歲暮天。【孟浩然。】酒闌更鼓起。【王仲通。】夜久燭花偏。【杜甫。】別路千餘里。【王勃。】從今又一年。【劉長卿。】虎頭金粟影。【杜甫。】懷德自潸然。【王勃。】又李憲長崧祥分巡山西時。四年之寇。一日擒絕。朝廷有金帛之賜焉。亦贈四律。次第其事云。戎馬交馳際。【杜甫。】瘡痍府庫貧。【杜甫。】關河三晉路。【皇甫曾。】門戶幾憂辛。【趙由儕。】殺氣橫千里。【李白。】烽煙望五津。【王勃。】那堪正漂泊。【孟浩然。】回首一傷神。【杜甫。】寇虐動西垠。【張華。】殷憂遣使臣。【李嘉祐。】十年不解甲。【杜甫。】何日小康辰。【張說。】前後徙言隔。【王維。】驅馳喪我真。【杜甫。】還聞獻士卒。【杜甫。】餘孽尚紛綸。【杜甫。】飛檄佇文雄。【楊烱。】登壇拜總戎。【岑參。】犒兵隨拒後。【梁簡文。】諸將指揮中。【韋應物。】玉帳初鳴鼓。【周昂。】天山早掛弓。【杜甫。】擊轅歌至世。【宋謝莊。】天地荷成功。【岑參。】文武成功後。【韓退之。】崇恩降紫宸。【李嶠。】榮光披錦繡。【常袞。】賜予出金銀。【杜甫。】安石名高晉。【杜甫。】廉頗出將頻。【杜甫。】無由覩雄略。【杜甫。】聊爾一呻S吟Y。【劉昂。】 \\n 化綿衣疏 \\n 吳天祐。江西豐城人。寄食於杭東塘陳廷彩家。冬無衣絮。陳子蒙調之曰。能作疏文。當為化主。乃作疏曰。伏以捉衿露肘。誰憐子夏之貧。冬暖號寒。可免昌黎之嘆。含羞在己。貽笑於人。切念天祐。半生若蟻。一拙如鳩。身常苦饑寒。頗類吟詩之賈島。志不在溫飽。愧非及第之王曾。雖字頗能識而書頗能讀。然寒不能衣而饑不能食。灞橋踏雪。難堪手足之凌兢。剡木乘舟。無奈身心之顫掉。鄴侯萬卷亦徒耳。范叔一寒如此哉。幸托身依桑柘之鄉。而長者擅絲綿之利。深筐大箔。價輕千鎰之黃金。溫繭柔綿。色瑩三冬之白雪。眼見之而忽熱。心欲之而難言。既民胞物與之同然。豈推食解衣而不可。惠而好我。實為道誼之交。勉爾求人。不覺言辭之拙。分我一團和氣。奈他千載歲寒。高誼難忘。服之於膺而佩之於背。眾輕易舉。與不傷惠而取不傷廉。袁安免僵臥於洛陽。師道不忍寒於郊祀。若肯結緣秀士。也勝布施山僧。十謁朱門。何畏滿頭之風雪。一吹鄒律。頓回幽谷之陽春。遍告斯文。圖成善事。謹疏。陳氏父子遂勸習舉子業。為之占籍仁和。後膺甲子鄉薦。而陳氏之門。自是無祐之跡矣。 \\n 茅誧詩 \\n 鄹縣城東有舊祠。冕旒遺像儼容儀。母賢昔著三遷教。子聖今為百世師。故里尚存羞俎豆。新碑還刻斷機絲。焚香拜手登車去。千古無忘義利辭。此鄹縣孟子祠碑詩也。乃建文時泰興茅誧【音普】所作。誧字大芳。後死節靖難。觀結句。已可占知為人。今世止知其字。雖志亦然。聞碑已剗去年號。餘字似亦有損。吾友曹進士過而錄回。予特置稿。 \\n 楊柳枝 \\n 楊柳枝。即古折楊柳枝義也。本歌亡隋之曲。故陳子昂有詩云。萬里長江一帶開。岸邊楊柳幾千栽。錦帆未落干戈起。惆悵龍舟去不回。劉禹鍚曰。揚子江頭煙景迷。隋家宮樹拂金堤。嵯峨猶有當時色。半蘸波中水鳥棲。又韓琮云。昌樂隋堤事已空。萬條猶舞舊春風。晉和凝云。萬枝枯槁怨亡隋。似弔吳臺各自垂是也。後白居易有愛妓樊素善歌。小蠻善舞。故嘗為詩曰。櫻桃樊素口。楊柳小蠻腰。年既高邁。小蠻方豐豔。乃作《楊柳枝辭》以托意曰。一樹春風萬萬枝。嫩於金色軟於絲。永豐西角荒園裏。盡日無人屬阿誰。及宣宗朝。國樂唱是辭。帝問誰製。永豐在何處。左右具以對。時永豐坊西南角園中。有垂柳一株。柔條極茂。因命使取二枝植禁中。居易感上知名。且好尚風雅。又作一章云。一樹飄殘委泥土。雙枝榮耀植天庭。定知玄象今春後。柳宿光中添兩星。故後盧貞等和其題曰。一樹依依在永豐。兩枝飛去杳無踪。玉皇曾採人間曲。應逐歌聲入九重。劉禹錫曰。塞北梅花羌笛吹。淮南桂樹小山詞。請君莫奏前朝曲。聽唱新翻楊柳枝。此自是為白氏楊柳枝而作也。今人渾為一題。莫知其故。而六朝樂府收之。亦不辯也。不然。樂天之前。已有其詩可知矣。又唐人咏此題極多。偶爾記憶。因錄出其一韻者。置之于左。庶可以見先賢用意之工拙也。劉禹錫詩云。花萼樓前初折時。美人樓上鬬腰肢。如今拋擲長街裏。露葉如啼欲恨誰。城外西風吹酒旗。行人揮袂日西時。長安陌上無窮樹。惟有垂楊管別離。白居易曰。紅板橋邊青酒旗。館娃宮暖日斜時。可憐雨歇東風定。萬樹千條各自垂。韓琮曰。枝鬬纖腰葉鬬眉。春來無處不成絲。灞陵原是多離別。少有長條拂地垂。溫庭筠曰。陌上河邊千萬枝。怕寒愁雨盡低垂。黃金穟短人多折。已恨東風不展眉。楊巨源曰。江邊楊柳綠煙絲。立馬煩君折一枝。惟有東風最相惜。慇懃更向手中吹。然當時傳誦。惟劉、白為最。而晚唐薛能又謂。劉、白之句。雖有才思。似太拘僻。且宮商不高。遂作十九首以壓之。今亦舉一韻者二首。以見工拙。潭上江邊嫋嫋垂。日高風靜絮相隨。青樓一樹無人見。正是女郎眠覺時。又曰。劉白蘇臺總近時。當時章句是誰推。纖腰舞盡春楊柳。未有儂家一首詩。其妄自尊大如此。以今較之。豈能追劉、白醞藉之萬一耶。又古有《折楊柳行》。可謂甚古。謝靈運嘗一作之。餘不多見也。復有《月節折楊柳》。雖是古辭。則似近於唐人意矣。 \\n 楊太后宮詞 \\n 瑞日曈曨散曉紅。乾元萬國佩丁東。紫宸比使班纔退。百辟同趨德壽宮。元宵時雨賞宮梅。恭請光堯壽聖來。醉裏君王扶上輦。鑾輿半仗點燈回。柳枝挾雨握新綠。桃蕊含風破小紅。天上春光偏得早。嵯峨宮殿五雲中。溶溶太液碧波翻。雲外樓臺日月閑。春到漢宮三十六。為分和氣到人間。曉窗生白已鶯啼。啼在宮花第幾枝。煙斷獸爐香未歇。曲房朱戶夢回時。一簾小雨怯春寒。禁籞深沉白晝間。滿地落花紅不掃。黃鸝枝上語綿蠻。上林花木正芳菲。內裏爭傳御製詞。春賦新翻入宮調。美人羣唱捧瑤卮。海棠花裏奏琵琶。沉碧池邊醉九霞。禁籞融融春日靜。五雲深護帝王家。後院深沉景物幽。奇花名竹弄春柔。翠華經歲無遊幸。多少亭臺廢不修。天申聖節禮非常。躬率羣臣上壽觴。天子捧盤仍再拜。侍中宣達近龍床。水殿鉤簾四面風。荷花簇錦照人紅。吾皇一曲薰絃罷。萬俗泠泠解慍中。繞堤翠柳忘憂草。夾岸紅葵安石榴。御水一溝清澈底。晚涼時泛小龍舟。薰風宮殿日長時。靜運天機一局棋。國手人人饒處著。須知聖算出新奇。宮殿鉤簾看水晶。時當庚伏熾炎蒸。翰林學士知誰直。今日傳宣與賜冰。雲影低涵栢子池。秋聲輕度萬年枝。要知玉宇涼多少。正在觀書一夜時。瑣窗宮漏滴銅壺。午夢驚回落井梧。風遞樂聲來玉宇。日移花影上金鋪。涼生水殿樂清遊。釣得金鱗上御鉤。聖德至仁元不殺。指揮皆放小池頭。涼秋結束鬬尖新。宣入毬場尚未明。一朵紅雲黃蓋底。千官下馬起居聲。秋高風動角弓鳴。臂健常嫌斗力輕。玉陛纔傳看御箭。中心雙中謝恩聲。思賢夢寢過商宗。右武崇儒治道隆。總攬權綱求治理。羣臣臧否疏屏風。用人論理見宸衷。賞罰刑威合至公。天下監司二千石。姓名都在御屏中。家傳筆法學光堯。聖草真行說兩朝。天縱自然成一體。漫誇虎步與龍跳。泛索坤寧日一羊。自從正位控辭章。好生躬儉超千古。風化宮嬪只淡粧。擊鞠由來豈作嬉。不忘鞍馬是神機。撁韁絕尾施新巧。背打星毬一點飛。宮槐映日翠陰濃。薄暑應難到九重。節近賜衣爭試巧。綵絲新樣起盤龍。角黍冰盤餖飣裝。酒闌昌歜泛瑤觴。近臣誇賜金書扇。御侍爭傳佩帶香。一朵榴花插鬢鴉。君王長得笑時誇。內家衫子新翻出。淺色新裁艾虎紗。簾幙深深四面垂。清和天氣漏聲遲。中宮閣裏催繅繭。要趁親蠶作五絲。歲歲蠶登麥熟時。密令中使視郊圻。歸來奏罷天顏悅。喜阜吾民鼓玉徽。小樣盤龍集翠裘。金羈緩控五花騮。繡旗開處鈞天奏。御捧先過第一籌。右詞予家所藏。後有洪武己未凌雲翰跋。跋云。宮詞五十首。乃寧宗后所撰。理宗所書。有印幸未坤寧祕玩六字。與臣杜思忠摹刻六字。今亡二十首。他日得其全補之。按《宋史》。楊后涉書史。知古今。此詞為后所作無疑。但理宗子書母詩。不應用祕玩圖書。而幸字或是辛字。理宗或是寧宗也。後人錄訛。凌氏亦欠跋明耳。今併錄之於稿。嗚呼。此詩在元已亡其半。今不錄出。湮沒必矣。并記。凌雲翰字彥翀。錢塘人。住湖墅。元之貢士也。 \\n 和杜秋興 \\n 子美《秋興》八首。誠冠絕古今之句。世言和者。祗不自知而徒取效顰之誚。余友四明洪貫。字唯卿。嘗為崇化令。素以吟咏自誇。晚年致政。羣友戲曰。汝能和杜《秋興》。則吾輩當傾囊為君一醉也。洪一夜吟成。人咸以為句格切肖。真有神助。不免於無病呻S吟Y之誚。實出人人也。因錄於左。庶不冺其才。其一。葉落千山瘦盡林。峯尖如劍列森森。海沙郭索饑呈穟。庭砌蜉蝣出俟陰。弟妹存亡千里月。江湖風雨十年心。無端觸目傷懷事。況復頻添夢後砧。其二。劍閣西連鳥道斜。上皇今喜到中華。題情詩寄溝中葉。賣卜人看海上槎。霜冷玉樓思舊帳。月明胡騎泣寒笳。秋來懷抱偏難遣。城上芙蓉又著花。其三。歲月能消幾局棋。白頭空作楚囚悲。廟堂籌策非吾望。湖海疏狂似舊時。三輔關中圍未解。六龍天上駕還遲。荒原戰骨知多少。精爽誰無故里思。其四。金殿籠香繞博山。鸞輿隱隱出花間。丹青日照麒麟閣。鐘鼓聲嚴虎豹關。海岳有靈裨聖治。華夷無路動天顏。五雲影裏簾開處。幾憶趨蹌到從班。其五。山川震蕩日無暉。盡道將軍智力微。暫喜崤函鼙鼓息。又聞河洛戰塵飛。于今世事知誰在。老我人情與俗違。江上草堂風雨惡。飯盤端不待魚肥。其六。西風吹浪打船頭。白露寒凋玉樹秋。金甲寶刀千騎老。紫薇黃閣幾人愁。關河夢逐簾前燕。煙水情忘海上鷗。王粲近來消瘦盡。強攜書劍客南州。其七。文皇身建救時功。四裔咸歸覆疇中。西幸鸞輿悲險道。東還龍斾逐羶風。一身貧病頭將白。三月天山火尚紅。江畔秋雲無限思。強歌巴曲醉巴翁。其八。御溝流水帶逶迤。粉黛三千映月陂。寒露不凋三秀草。野禽飛上萬年枝。將軍書報降王死。河漢星看織女移。鄉夢秋來頻到闕。分明龍袞玉端垂。 \\n 古詩今對 \\n 山陰正郎高居賢臺。一日。會於友人金茂之家。言嘗出差雲、貴間。其地絕不知詩。因遇秀才。即試一對。以古之時值暮春。則曰。馬踏紅塵風力軟。眾果無對者。余思自亦莫對。金曰。吾有一對。惜乃古詩。高以為戲。金曰。雞鳴紫陌曙光寒。豈非天生對乎。眾客撫掌。金嘗有乾坤聖世空搔首。久亦未對。予以雲雨巫山枉斷腸對之。又金課生徒一對曰。人間自古無仙骨。池上于今有鳳毛。皆舊詩今對。天生而成。昔人有云。天下無做不得之文字。惟有對不得之對。觀今高、金二君之句。又可見世未嘗無無對者之對也。 \\n 凱風寒泉卷 \\n 錢塘郁士端。才能博雅。嘗為縣佐。好書畫。余家世契。幼時見所藏有王維輞川圖、錢選草蟲圖、戴進春曉圖。皆冠絕古今名筆。并此望雲正已、水天一色、城東別墅。共名十愛。其三。予忘之矣。郁沒而十圖入於郎仁寶之父大亨。大亨沒而亡不知所。嘉靖癸未。仁寶復獲此四圖。然皆散碎零落。仍以裝潢併為一軸。粘滌樓題其首曰。凱風寒泉。以寓有賢外孫之意。俾余跋之。予以各圖雖天地間尤物。人得人失。公世玩好。復何計焉。蓋此四圖。又皆當時名公鉅卿注意發揚。特為士端者。故若陰有鬼神呵護之。復歸仁寶。嗚呼。郁沒而郎守之。郎失而今復之。殆五十年餘矣。舊圖宛然。豈非神人獅子之類歟。嗚呼。郁氏子孫微矣。而仁寶方以文章名世。故不復於郁而復於郎。又非荊璞和氏之遇也歟。噫。物固有數也。余自幼兒。至今三百甲子。而復得題名其末。亦數也。感嘆再三。書以入吾仁寶芸閣。右跋乃憲副徐汝容先生之筆。曰滌樓者。吾師侍御粘美中之號。其卷之詩文。皆一時名公所作。其事之奇。不能盡述也。故錄其跋云。 \\n 詩異出處 \\n 重名清望遍華夷。恐是神仙不可知。一舉首登龍虎榜。十年身到鳳凰池。廟堂只是無言者。門館長如未貴時。除卻洛京居首外。聖朝賢相復書誰。世多誦頷聯而不知作者。舊嘗聞乃宋劉昌言上蒙正之詩也。《事文類聚》又云。張虞登進士第一。題興國寺壁曰。一舉首登龍虎榜。十年身到鳳凰池。有人續云。君看姚曄并梁固。不得朝官未可知。後果如言。未知孰是。意張寫劉詩。亦未可知耳。 \\n 張天錫 \\n 張錫。字天錫。別號海觀。錢塘人也。天順壬午領鄉薦。春闈不偶。授山西大同府應州山陰縣教諭。天資俊拔。下筆成文。誠八叉七步之才也。其豪放飄逸。則鯨吞海吸。而青樓紅粉。名公鉅卿。爭相迎遞。遠近無不知其名者。惜未大成而卒。至今人傳之。家嘗有竹數竿。作亭其間。名曰醫俗。因記之以顏於亭。然其文雖近謔。亦足致理。今舉此可知其餘也。記云。余退閒之志。既不可醫。乃挂冠神武門。幾二十禩。既而作老圃於家。種篔簹數十個。皆著鞭持節。因作小亭於其間。為柱六。覆以茅。取窮朴之意。坐於是亭。則清聲戛玉。醫耳之喧囂。幽香細細。醫鼻之銅臭。柯葉如翠。醫目之蜃樓。筍供茶饌。醫口之垂涎。虛心勁節。又可以醫夫自滿而失守者。因取坡老詩名之曰醫俗亭。噫。自非聖人。孰無病。病非六淫。醫非盧扁。病各有醫。故醫貪夫以財。醫夸夫以權。醫好名之人以美譽。醫好色之人以美女。而總醫諸俗。則必於此亭焉。世有高梁畫棟。而主人則俗者。何不一過此亭。然盧醫不自醫。何也。不能醫泉石膏肓。吁。觀於此文。則麒麟楦、沒字碑。可同也哉。 \\n 鳳山休暑 \\n 貫雲石。元功臣阿里海涯之孫。名小雲石海涯。號酸齋。生而神彩秀異。膂力絕人。及長。折節讀書。遂仕為翰林侍讀學士。後稱疾還江南。賣藥於吾杭。人無識者。嘗休暑鳳凰山。有詩云。路隔蒼苔卒未通。泉花如髮玉濛濛。蛟浮海近雲窗濕。蚊怯山寒葛帳空。高枕不知秋水上。開門忽見暮帆東。物華萬態俱忘我。北望惟心一寸紅。又臨終作辭世云。洞花幽草結良緣。被我瞞他四十年。今日不留生死相。海天明月一般圓。洞花、幽草。乃妾名也。予舊有其集。詩不滿百。前律所未載也。今北山棲雲菴。乃藏修之所。 \\n 東海題壁 \\n 華亭張東海汝弼。雅善作草書。詩有高致。雖歷官粉署。而聲華籍甚。玉署不能容。遂出守南安。南安。小郡也。以張故為名邦。朝覲至京師。因訪於學士之宅。學士方有客。且輕郡守之名。卻而不見。不知其為張也。東海題其壁。有始知東閣先生貴。不放南安太守參之句。拂袖而去。學士出見之。懊悔弗及。明日追之。已行矣。 \\n 箕詩改紅白 \\n 嘗有人召仙。請作梅花詩。仙箕遂寫。玉質亭亭清且幽。其人云。要紅梅者。即承曰。著些顏色點枝頭。牧童睡起朦朧眼。錯認桃林去放牛。又一箕題鷄冠花詩亦如此。改其詩云。鷄冠本是胭脂染。洗卻胭脂似雪粧。只為五更貪報曉。至今猶帶一頭霜。 \\n 虎歌 \\n 弘治初。錢塘安溪山多虎患。縣令獵人捕之。一日而獲三虎。縣令獻於鎮守。鎮府喜。加以美言獎之。然令實貪墨者焉。時有府辦俞鳴玉。善謔。戲作詩嘲曰。虎告使君聽我歌。使君比我殺人多。使君若肯行仁政。我自雙雙北渡河。亦得詩人之意焉。 \\n 東坡孤鴻詞 \\n 東坡在黃州。作《卜算子》。山谷以為不喫煙火人語。至今傳誦。其詞云。缺月掛疏桐。漏斷人初靜。時見幽人獨往來。縹緲孤鴻影。　驚起卻回頭。有恨無人省。揀盡寒枝不肯棲。寂寞沙汀冷。【一本作寂寞吳江冷。恐非也。】予謂句則極精。托意深遠。似不可以易解也。後見《詞學筌蹄》解云。缺月。刺明微也。漏斷。暗時也。幽人。不得志也。獨往來。無功也。驚鴻。賢人無所自。遂不安也。回頭。愛君不忘也。無人省。君不察也。揀盡寒枝不肯棲。不偷安於高位也。寂寞吳江冷。非所安也。以為得旨。但意鴻不木棲。今曰揀盡寒枝。未免背理。不若易枝為蘆耳。每每語人。人以予為是。昨讀《野客叢書》。方知所以。乃東坡在惠州白鶴觀所作。惠有溫都監女。頗有姿色。年十六而不肯聘人。聞坡至。相隣。溫謂人曰。此吾壻也。一夜。坡吟咏間。其女徘徊窗外。坡覺而推窗。則女踰垣而去。坡物色得其詳。正呼王說為媒。適有過海之事。此議少寢。其女不久卒。葬於沙灘之側。坡回。聞之悵然。故為此詞也。又隋李無操有《鴻》詩曰。夕宿寒枝上。朝飛空井中。似亦有木棲矣。自悔讀書不多也。然又思東坡之事已矣。朱子解易。亦曰鴻不木棲。或得平柯。則可以安。今詩止用一枝字。終礙理耶。叢書無刻板。錄之。 \\n 詠蜻蜓 \\n 王振鵬。元世祖時人。善詩畫。仁宗賜號孤雲處士。予幼時見有蜻蜓詩畫卷於里中旌德觀。誠妙筆也。詩有黍離之哀。想宋季之遺黎。其卷多名人題識。今亡矣。今以記憶者錄之於左。其自題《蜻蜓》詩曰。露涼芳草曉風吹。紗翼輕明水影欹。莫便臨平山下去。眼睛雙眩碧琉璃。末二句意其寫圖之時。必伯顏駐師臯亭【臨平地名】之日。不忍故國垂亡而虜騎之覘杭。得詩人之比也。故和者雲問張耳云。翠華銷盡厲猋吹。四翼低飛兩眼欹。秋水藕花搖落久。也愁點碎碧琉璃。嘉禾周鼎云。蜻蜓偷眼藕花風。滿地胡塵【此二字乾隆本刪。據明本補】遮漢宮。怨入孤臣詩畫裏。百年遺墨灑啼紅。張世鳴云。花落清明陣陣風。臨平山下舊行宮。蜻蜓不管興和廢。猶掠殘香覓怨紅。平湖潘實云。不隨沙鳥度涼風。款款孤飛過舊宮。十里湖山依舊在。野蓮無主向誰紅。仁和夏時云。曉起胡塵【此二字乾隆本刪。據明本補】漲滿天。眼愁側視嚇腥膻。【此二字乾隆本刪。據明本補】飛來小影風蒲外。紅藕花開不及前。仁和劉邦彥云。舞風點水得人憐。轉盼雙睛碧玉圓。莫向臨平山下過。藕花風景不如前。 \\n  \\n 　"}
{"章节": "卷三十三 詩文類", "正文": "　 \\n 卷三十三　詩文類 \\n 　 \\n 重作栢梁體 \\n 唐景龍四年正月五日。中宗移仗蓬萊宮。御大明殿。會吐蕃騎馬之戲。因重為栢梁體聯句一首。詩云。大明御宇臨萬方。【中宗。】顧慙內政翊陶唐。【韋皇后。】鸞鳴鳳舞向平陽。【長寧公主。】秦樓魯館沐恩光。【安樂公主。】無心為子輒求郎。【太平公主。】雄才七步謝陳王。【溫王重茂。】當熊讓輦愧前芳。【上官昭容。】再司銓管恩可忘。【吏部侍郎崔湜。】文江學海思濟航。【著作郎鄭愔。】萬邦考績臣所詳。【考功員外郎武平一。】著作不休出中腸。【著作郎閻朝隱。】權豪屏跡肅嚴霜。【御史大夫竇從一。】鑄鼎開嶽造明堂。【將作大匠宗晉卿。】玉醴由來獻壽觴。【吐蕃舍人明悉獵。】嗚呼。此中宗所以點籌於后也。栢梁之作。君與臣下而已。未聞后與公主、昭容可與也。太宗作宮詞。使虞世南和之。而虞尚以體非雅正。不奉詔。今君臣后妃外及夷人。雜然賡酬。恬不為怪。不知當時何無世南者也。 \\n 巾詩 \\n 正德中年。京都士人忽焉以巾易帽。四方效之。然巾本古冠服也。一時變更。自覺駭異。況販夫走卒。亦有戴之者。以其價廉易辦耳。殊可惡也。於時予有俚語四句。以詠人人。俚曰。忽出街衢不奈看。今時人物古衣冠。望塵走俗人心厭。況又庸人戴一般。友人孫體時。一日戴巾來訪。恐予誚之。途中預搆一絕。予見而方笑。孫對曰。予亦有巾之詩。君聞之乎。遂吟曰。江城二月暖融融。折角紗巾透柳風。不是風流學江左。年來塞馬不生騌。二人相對一笑。孫善詩、字。雜作尤佳。一時有聲場屋。惜不能一第而卒。 \\n 唐為晉諱 \\n 晉史中台星坼時。以為大異。張華等應其禍。唐太宗《詠司馬彪續誌》卻云。政宣竹律知。時平玉條備。豈非唐為晉諱耶。 \\n 詩文論于肅愍是非 \\n 竊論程篁墩作《于肅愍旌功錄敘》有曰。當景帝之不豫也。公與廷臣上疏請復憲廟於東宮。期必得請乃已。疏再上。至闕門。而石亨等以是夕奉迎英廟于南宮。復位改元。用大學士徐有貞策。即誣公等以大逆。下之獄。給事中王鎮等為之廷劾。至言臣等與于某誓不同朝。左都御史蕭維禎等為之廷鞫。則謂于某等意欲迎立外藩。以危宗社。奏上。英廟持之。而有貞進曰。非此。今日之事為無名。由是議決。蓋國史所書。炳如日星。而天下之所共聞者也。嗚呼。自昔權奸將有所不利于忠勳之臣。則必內置腹心。外張羽翼。蛇盤鬼附。相與無間。而後得以逞焉。若漢太尉李固之死梁冀。宋丞相趙汝愚之死韓侂冑。與肅愍公之死石亨。一也。夫以胡廣京鏜執政。而馬融為之草奏。李沐為之疏詆。司刑之巨又相與文致之。而後衣冠之禍成。故竊以為肅愍公之死。雖出于亨。而主於柄臣之心。和於言官之口。裁於法吏之手。不誣也。首禍之罪。則通於天矣。春秋討賊。必先黨與。亦烏可緘默而自異於孔氏之家法哉。此段可謂得當時事情之實。而斷之明決也。李空同為《于公祠堂記》。有曰。予觀今人論肅愍公事。未嘗不酸鼻流涕焉。蓋傷為臣不易云。夫事莫大於君出、虜入、排遷、主戰。四者旦夕之勢。而存亡之判也。乃今人議則異是。或見鮑莊事。輒曰。夫葵猶能衞其足。然獨不思勇士不忘喪其元乎。孟子曰。所欲有甚於生者。故生而有所不用也。然將軍蠡。留侯良。功成身退。天下兩高焉。此又何焉。嗚呼。難言乎。難言乎。豈所謂計免者非忠。貪盛者違智歟。而賊酋【乾隆本改『賊酋』二字為『虜』。今據明本改正】擁太上皇于【明本無『于』字】大同城下。勒降也。大同人登城謝曰。賴天地宗社之靈。國有君矣。至宣府城下。宣府人登城謝曰。賴天地宗社之靈。國有君矣。至京城下。京城人又謝曰。賴天地宗社之靈。國有君矣。於是公颺言曰。豈不聞社稷為重。君為輕。斯言也。事以之成。疑以之生者與。且太子之易。南宮之錮。二者有能為公恕者否耶。公有不如意。輒拊膺忿曰。此一腔血竟灑何地。聞其言。孰非酸鼻流涕者而獨咎予也。嗚呼。傷乎。傷乎。此段可謂既能明于之功與心。又能推原致禍。反覆變化。文益奇而公益崇。讀之真為酸鼻也。不知《文刺史漫抄》云。錮南宮。易太子。為公之罪。予已辯之矣。【見《國事類》。】近時鄭繼之詩又曰。雖重獲罪戾。社稷功不小。不知何罪戾耶。可笑可笑。 \\n 杜韋娘 \\n 高髻雲鬟新樣粧。春風一曲杜韋娘。司空見慣渾閒事。惱斷蘇州刺史腸。此詩《唐宋遺史》以為劉禹錫罷蘇州。過杜鴻漸飲。醉宿傳舍。既醒。見二妓在側。驚問之。曰。郎中席上與司空詩。因遣某來。問何詩。答以前詩。《唐詩紀事》亦曰。禹錫赴吳臺。揚州大司馬杜鴻漸命妓侍宴。《類聚》又以為韋應物過鴻漸之事。予意劉禹錫、韋應物皆為郎中。皆刺史蘇州。但鴻漸未嘗為司空。且大曆四年死矣。韋在蘇州。乃貞元間。去杜死日廿餘年。劉在蘇州。元和間。又遠矣。韋、劉且不論。決非鴻漸必然。考之元和間。杜佑為淮南節度。正揚州之地。工部侍郎之陞也。必誤寫為杜鴻漸。否則為白樂天。正與韋、劉同時。又皆狎浪詩酒者也。 \\n 啄木 \\n 啄木。本名鴷也。俗稱啄木。《異物志》謂大如雀。喙與足背皆青色。今所見相符。但形大於雀。而時有紅嘴者。及見王元之詩曰。淮南啄木大如鴉。頂似仙鶴堆丹砂。則形色又異之矣。後讀《爾雅翼》。方知有兩種。大者頂有紅毛。謂之山啄木。然以青色者為主。故《內經》載。青綠之羽蟲是也。魏野咏曰。千林蠹如盡。一腹餒何妨。馬道曰。不顧泥丸及。惟貪得食多。乃一戒貪而一言材。亦各寓意之不同。皆得詩人規諷之情。 \\n 野牛蟬聲 \\n 宋方圭好以詩譏人。一日。宋庠宴客於平山堂。圭談詩不已。偶見野牛就木挨癢。宋因曰。野牛恃力狂挨癢。有客對曰。妖鳥啼春不避人。圭幾與毆。不久。圭有連坐之禍。又詩【明本作『宦』】客陸某出言無忌。一日。與客同宴。偶爾聞蟬。使客咏之。客曰。綠陰深處汝行藏。風露從來是稻粱。莫倚高枝縱繁響。也應回首顧螳螂。自是其人少戢。後乃善終。予思近多此輩。不以陸為法、方為戒。鮮不仆也。 \\n 左國幾 \\n 開封舉人左國幾妹夫不憐其妹。取妓以充後房。一日。妓逃。而左作詩嘲之。詩云。桃葉歌殘事可傷。家池莫養野鴛鴦。閉門連日春容減。仍對無鹽老孟光。世傳誦之。予以詩則妙矣。乃狎語也。在左為之。不當。 \\n 瞿宗吉 \\n 吾杭元末瞿存齋先生。名佑字宗吉。生值兵火。流於四明、姑蘇。明《春秋》。淹貫經史百家。入國朝為仁和山長。歷宜陽、臨安二學。尋取相藩。藩屏有過。先生以輔導失職。坐繫錦衣獄。罪竄保安為民。太師英國張公輔起以教讀家塾。晚回錢塘。以疾卒。所著有《通鑑集覽鐫誤》、《香臺集》、《剪燈新話》、《樂府遺音》、《歸田詩話》、《興觀詩》、《順承稿》、《存齋遺稿》、《詠物詩》、《屏山佳趣》、《樂全稿》、《餘清曲譜》。皆見存者。聞尚有《天機雲錦》、《遊藝錄》、《大藏搜奇》、《學海遺珠》。不可復得也。予家又有《香臺續咏》、《香臺新咏》。各一百首。皆親筆有序。觀此。則所失尤多也。昨因當道欲得先生事實書集。詢之子孫。所答十止二三。誌銘亦亡之矣。因述其梗槩。又嘗聞其《旅事》一律云。過卻春光獨掩門。澆愁漫有酒盈樽。孤燈聽雨心多感。一劍橫空氣尚存。射虎何年隨李廣。聞雞中夜舞劉琨。平生家國縈懷抱。濕盡青衫總淚痕。讀此亦知先生也。噫。 \\n 荊叔詩 \\n 《唐詩正聲》載。荊叔《題慈恩寺塔》詩云。漢國山河在。秦陵草樹深。暮雲千里色。無處不傷心。予嘗以此詩於塔無相涉。後聞終南山有小白石處。刻一詩。足有唐風。字乃晉體。深五七分。惜無名也。傳其句。又是前詩。及讀《唐詩紀事》。而此詩亦曰題塔。又係於無名之下。但又註曰。不知何人題名荊叔。予復疑之。因考姓氏諸書。並無荊叔之名。而《紀事》可謂收唐人能詩者盡矣。所以復註如此。此特好事者偽名偶寫此詩於塔。高棅不考。而遂編入於《正聲》必矣。昨會史乾用。云親見此詩於慈恩塔。果小白石。字刻如前所聞。在塔之頂。並無人名。然後方知前詩必題終南者。好事者鑿移於塔。如孟東野《咏薔薇》之石。今移於史給事家也。 \\n 和詩 \\n 今人但知和詩。不知義有三焉。依韻和之。謂之次韻。或用其題。而韻字同出一韻。謂之和韻。如張文潛《離黃州詩而和杜老玉華宮詩》是也。用彼之韻。不拘先後。謂之用韻。如退之《和皇甫湜陸渾山火》是也。然唐以前亦未聞也。必有賡焉。意興而已。觀《文選》何劭、張華、二陸、三謝諸人贈答。是可知矣。就使子美不過如是。如高適《寄杜》云。草玄今已畢。此外更何求。杜則曰。草玄吾豈敢。賦或似相如。杜《送韋迢》云。洞庭無過雁。書疏莫相忘。迢則曰。相憶無南雁。何時有報章。杜又云。雖無南去雁。看取北來魚。惟元、白二公。多有次韻。陸、皮則盛之矣。至宋蘇、黃輩。唱一賡十。甚則全集。如蘇和陶是也。嗟夫。詩以道性情。一拘韻腳。縱有高義。或不能用。況短於才者乎。且如東坡天縱。在惠州《寄鄧道士》詩。即次韋蘇州《寄全椒山中道士》韻。時事尚不同也。庶或可展其才。然拘之即有工拙。韋云。今朝郡齋冷。或憶山陰客。澗底束荊薪。歸來煮白石。欲持一樽酒。遠慰風雨夕。落葉滿空山。何處尋行跡。蘇曰。一杯羅浮春。遠餉採薇客。遙知獨酌罷。醉臥松下石。幽人不可見。清嘯聞月夕。聊戲菴中人。空飛本無跡。觀此二詩。已覺有性、勉之別。至於韋結二句。先輩以為非復言語思索可到。出自天然。若有神助。然則蘇結安能及之。 \\n 于肅愍詩 \\n 于肅愍公謙為兵部侍郎。巡撫河南、山西時。一日。遇惡客劫舟。遍搜行囊。更無貴重於腰間金帶者。盜亦不忍取去。及還朝。並無一物餽送。自作一詩云。手帕蘑姑及線香。本資民用反為殃。清風兩袖朝天去。免得鄉閭話短長。噫。此人之不可及而後功業之如天也。 \\n 胡王詠女史詩 \\n 國初海寧胡虛白。號斗南。正統間。錢塘王致道號蘭埜。皆一時詩人。集未見也。嘗見其《詠女史》之詩。今各錄其一題者二首。餘可知也。胡《題楊妃教鸚鵡念心經》詩云。春寒卯酒睡初醒。笑倚東窗小玉屏。早悟眼前空是色。不教鸚鵡念心經。王《題楊妃》云。禁苑養驕兒。兒驕母命危。褒斜山路險。不似在宮時。胡《題綠珠墜樓》云。花飛金谷彩雲空。玉笛吹殘步障風。枉費明珠三百斛。荊釵那及嫁梁鴻。王云。主難因妾起。妾心安肯違。身為金谷土。魂作彩雲飛。冲雅規刺。皆有詩人餘意。 \\n 仟佰 \\n 前漢《食貨志》曰。亡農夫之苦。有仟佰之得。顏註。仟謂千錢。佰謂百錢。《文字音義》又曰。仟謂千人之長。佰謂百人之長。此仟佰說錢、說人。《漢志元帝紀》曰。出入阡陌。師古曰。阡陌。田間道也。南北曰阡。東西曰陌。此阡陌又從阜矣。然《漢志》又曰。商君壞井田。開仟佰。而《陳勝傳》贊曰。躡足行伍。俛仰阡陌。則說田處又從人。說人處又從阜。考之《韻會》。仟字下仟佰之得通作阡。陌字下市中街亦曰陌。通作佰。則是古字從人、從阜通用之也。昨讀《玉篇》。於人部則載錢於行伍之仟佰。於阜部則載田之阡陌。似較韻會又明白。 \\n 詩字不穩 \\n 鄭谷《咏鷓鴣》曰。雨昏青草湖邊過。嘗讀《埤雅》。鷓鴣最惡濕。天陰即以木葉被身。安有雨昏時而尚於青草湖邊飛耶。又如林逋之《草泥行》。郭索雲木叫鉤輈。對則佳矣。不知鷓鴣未嘗木棲也。雍陶《咏鷺鷥》曰。立當青草人先見。行傍白蓮魚未知。在當時。馮明道輩舉此為陶警句。予以易過行立二字。儘有理趣。蓋行於青草。必是鷺矣。立傍白蓮。魚安知是鷺耶。否則人遠視亦未知為鷺鷥。而行動魚不知耶。又加張仲達之滄海最深處。鱸魚啣得歸。嘴腳何長也。李商隱《錦瑟》詩云。錦瑟無端五十弦。五十弦自有故也。豈謂無端。辯證類已言矣。此皆顯名之詩。礙理有如此。詩豈易作耶。 \\n 趙武孤兒事 \\n 予嘗辯明趙武之事。苟不見《春秋》二【乾隆本作『之』】傳。《史記》諸文於前。觀者以前日之言為主。一時尚疑。特并錄于左。 \\n 《史記晉世家》曰。十七年。誅趙同、趙括。族滅之。韓厥曰。趙衰、趙盾之功。豈可忘乎。奈何絕祀。乃復令趙庶子武為趙後。復與之邑。 \\n 《史記趙世家》曰。晉景公時。趙盾卒。子朔嗣。朔娶晉成公姊。【是為莊姬。】屠岸賈者。始有寵於靈公。至景公之三年。賈為司寇。乃治靈公之賊。徧告諸將曰。盾雖不知。猶為賊首。以臣弒君。子孫在朝。何以懲罪。請誅之。韓厥曰。靈公遇賊。趙盾在外。吾先君以為無罪。故不誅。今誅其後。非先君之意。妄誅謂之亂臣。有大事而君不聞。是無君也。賈不聽。韓厥告趙朔趨亡。朔不肯。曰。子必不絕趙祀。朔死不恨。厥許諾。賈擅與諸將攻趙氏於下宮。殺趙朔、趙同、趙括、趙嬰齊。滅其族。朔妻有遺腹。走公宮匿。朔客公孫杵臼謂朔友程嬰曰。胡不死。程嬰曰。朔之婦有遺腹。幸而男。吾奉之。即女也。吾徐死耳。居無何而朔婦生男。屠岸賈聞之。索於宮中。夫人置兒袴中。祝曰。趙宗滅乎。若號。即不滅。若無聲。及索。兒竟無聲。已脫。程嬰謂公孫杵臼曰。今一索不得。後必且復索之。奈何。杵臼曰。立孤與死孰難。程嬰曰。死易。立孤難耳。杵臼曰。趙氏先君遇子厚。子彊為其難者。吾為其易者。請先死。二人乃謀取他人嬰兒負之。衣以文葆。匿山中。【新序。即程嬰子。】程嬰出。謬謂諸將曰。誰能與我千金。吾告趙氏孤處。諸將許之。隨攻公孫杵臼。杵臼謬曰。小人程嬰。昔下宮之難。不能死。與我謀匿趙孤。今又賣之乎。諸將遂殺杵臼與孤兒。以為趙氏孤已死。然趙氏真孤乃在。程嬰卒與俱匿山中。居十五年。韓厥具以實告。於是景公乃與韓厥謀。召趙氏孤兒。匿之宮中。名曰武。諸將入問疾。景公因韓厥之眾以脇諸將而見趙孤。諸將曰。昔下宮之難。屠岸賈為之。矯以君命。微君之疾。羣臣固且請立趙後。今君有命。羣臣之願也。於是召趙武、程嬰。徧拜諸將。遂攻屠岸賈。滅其族。後與趙武田邑如故。 \\n 《春秋》經曰。晉殺其大夫趙同、趙括。 \\n 《左傳》曰。晉趙莊姬為趙嬰之亡故。譖之于晉侯曰。原屏將為亂。欒郤為徵。六月。晉討趙同、趙括。武從姬氏畜于公宮。以其田與祁奚。韓厥言於晉侯曰。成季之勳、宣孟之忠而無後。為善者其懼矣。三代之令王。皆數百年保天之祿。夫豈無辟王。賴前哲以免也。《周書》曰。不敢侮鰥寡。所以明德也。乃立武而反其田焉。 \\n 胡傳曰。按左氏。趙莊姬為趙嬰之亡。譖於晉侯曰。原屏將為亂。欒郤為徵。晉討趙同、趙括。以其田與祁奚。韓厥言于君曰。成季之勳、宣孟之忠而無後。為善者懼矣。乃立武而反其田。然則同、括無罪。為莊姬所譖。而欒郤害之也。 \\n 劉向《新序》、邵子《經世曆》。皆據《史記趙世家》書之。元金仁山《前編》。又復踵修。二三大儒。因襲承訛。遂為定論。世惟知屠岸賈之殺趙氏。而程嬰匿孤復讎也。後又編為戲文。人第以為實事。殊不知信史不如信經。與其信諸儒遠者之傳。孰若信聖人近者之言哉。豈牴牾者為可據。而羣言不折衷於聖人可乎。《春秋》既曰。晉殺其大夫趙同、趙括。胡傳據左氏之言以註之。未聞有屠岸賈之事也。若以馬遷趙世家之說為信。則事在晉景公之三年。已誅趙括、趙同、趙嬰齊而立武矣。安得至十七年【十七年晉世家文】又誅同、括而立武耶。且景公十七年。正魯成公之八年。左氏之言。正附夫子之經。晉世家為可信矣。然則三年之事非妄乎。或者止書誅趙同、趙括。庶合《春秋》《左傳》。豈應又併趙朔滅之。而有立武之事耶。立武之事。晉世家未踰年。趙世家至於十五年之久。馬遷亦自矛盾也。諸儒獨據趙世家之言。而不參會於晉世家。是以錯耳。以趙世家論之。既曰岸賈不聽韓厥之言。不請景公之命。然則韓厥不可告君乎。其後韓厥對君曰。吾君獨滅趙宗。似又景公知之也。縱使景公不知成公之姊匿於宮。岸賈聞產索於宮。事變周章。景公獨可不知乎。苟權臣矯命。上下無敢誰何。固有之矣。然則背戾於聖經。差錯於年分。不惟與左氏相牴牾。而本傳於理於情。亦自牴牾也。或者曰。金仁山不有二事之說。汪德輔不有不足信之語。子不多贅乎。予曰。仁山既疑為二事。則當折其岸賈所滅之趙。非趙朔之族。同、括之殺。不當復稱立武。庶幾不背聖經與傳也。德輔既云與經相戾不足信。又不能辯其所以之非。以告諸人人。嗚呼。是非頗謬於聖人。馬遷於此徵諸。 \\n  \\n 　"}
{"章节": "卷三十四 詩文類", "正文": "　 \\n 卷三十四　詩文類 \\n 　 \\n 婦人詩詞 \\n 昔於雜錄中。見廣信道中有杭婦金麗卿之詩。家住錢塘山水圖。梅邊柳外識林蘇。平生慣占清涼國。豈料人間有暑途。豐城道中又有詩婦余叔柔《浪淘沙》詞。雨溜風鈴。滴滴丁丁。釀成一枕別離情。可惜當年陶學士。孤負郵亭。　邊雁帶秋聲。音信難憑。花鬚偷數卜歸程。料得到家秋正晚。菊滿寒城。夫麗卿之識林和靖、蘇東坡。則已不能有出門擁蔽其面矣。叔柔可惜於陶學士。其意果何在耶。可笑可笑。 \\n 評詩難 \\n 晏元獻喜論詩。嘗曰。老覺腰金重。慵便枕玉涼。未是富貴。不如笙歌歸院落。燈火下樓臺。此方善言富貴。殊不知樂天以道此二句非富貴語。是看人富貴者也。故魯直矯之曰。不如落花遊絲白日靜。鳴鳩乳燕青春深好。予以老覺之聯。固不如笙歌者矣。而笙歌燈火之說為看人富貴。亦求之深遠。魯直矯之二句。恐亦僧堂道院之所有耶。元獻何不自思己句。梨花院落溶溶月。柳絮池塘淡淡風可矣。至於舞低楊柳樓心月。歌罷桃花扇底風。富貴氣象。形容盡矣。 \\n 南詞難拘字韻 \\n 樂府古體。起自上古。韻既不拘。文或多寡。而其來歷。又有樂府詩章等書可考也。南詞似多起於唐也。如《千秋歲》、《荔枝香》。因貴妃誕日。長生殿奏新曲二闋。未有名。適南方進荔枝。遂以二詞名之。《念奴嬌》。名娼也。故《連昌宮詞》有力士傳呼覓念奴。念奴潛伴諸郎宿。《阿濫堆》。禽名也。聲最美。玄宗一取其聲。一取其名。各以製曲。《菩薩蠻》。大中初女蠻入貢。瓔珞被體。號菩薩蠻。遂製此也。《春光好》。因羯鼓催花。花開而製。惜未通知其祖於唐者。蓋明皇知音律之故。而後知音之臣。因各祖之。故《花間集》名為填詞之祖。而所集者自溫飛卿而下十八人耳。宋陸放翁又云。晚唐詩格卑陋。而長短句獨精巧。後世莫及。正指此也。又如《隨筆》之辯伊、涼州曲皆出於唐。亦其一證。然照字依韻。名曰填詞。今一詞之名雖同。而文有多寡。韻有平仄不同者。不可辯明。正無樂府詩章之書證之耳。如康伯可之作《應天長詠閨情》云。管絃喧繡陌。燈火照塵香舊。腸斷蕭娘愁歸路。緩彫轡。獨自歸來。凭欄情緒。　楚岫在何處。香夢悠悠。花月更誰主。惆悵後期。空有鱗鴻寄紈素。枕前淚。窗外雨。翠幕冷。夜涼虛度。未應信。此度相思。寸腸千縷。又曰。管絃繡陌。燈火畫橋。塵香舊時歸路。腸斷蕭娘。舊日風簾映朱戶。鶯能舞。花解語。念後約頓成輕負。緩彫轡。獨自歸來。凭欄情緒。　楚岫在何處。香夢悠悠。花月更誰主。惆悵後期。空有鱗鴻寄紈素。枕前淚。窗外雨。翠幕冷。夜涼虛度。未應信。此度相思。寸腸千縷。然後篇比前多二十字矣。葉少蘊之作《念奴嬌·詠中秋》云。洞庭波冷。望冰輪初轉。滄江浩浩。萬頃孤光雲陣卷。長笛一聲吹破。洶湧三江。銀濤無際。遙帶五湖過。酒闌歌罷。一般意味難道。　回首江海平生。漂流容易。嘆佳期難到。縹緲高城風露爽。獨倚危闌傾倒。醉酌清樽。嫦娥應笑。猶似向來好。廣寒宮殿。為余聊借蓬島。又曰。洞庭波冷。望冰輪初轉。滄海沉沉。萬頃孤光雲陣卷。長笛吹破層陰。洶湧三江。銀濤無際。遙帶五湖深。酒闌歌罷。至今鼉怒龍吟。　回首江海平生。漂流容易散。佳會難尋。縹緲高城風露爽。獨倚危檻重臨。醉倒清罇。嫦娥應笑。猶有向來心。廣寒宮殿。為余聊借瓊林。既換韻。又換字矣。此皆不知孰是原本。孰乃非調。豈非無祖詞以證之耶。至於《憶秦娥》。諸人所作皆仄韻者。而孫夫人又有平韻者。《水龍吟》本是首句六字。第二句七字也。如秦少游《贈妓》云。小樓連苑橫空。下窺繡轂雕鞍驟。陳同甫《春恨》云。鬧花深處層樓。畫簾半捲東風軟。蘇東坡《詠笛》云。楚山修竹如雲。異材秀出千林表。而陸放翁《春遊摩訶池》者。摩訶池上追遊路。紅綠參差春晚。而首句乃七字。第二句反六字矣。《柳梢青》初起三句。皆四字也。皆用平韻。如秦少游《春景》云。岸草平沙。吳王故苑。柳裊烟斜。雨後寒輕。風前香軟。春在梨花。　行人一棹天涯。酒激處殘陽亂鴉。門外鞦韆。牆頭紅粉。深院誰家。周美成《佳人》云。有個人人。海棠標韻。飛燕輕盈。酒暈潮紅。羞蛾凝綠。一笑生春。為伊人恨熏心。更說甚巫山楚雲。斗帳香銷。紗窗月冷。著意溫存。而李易安《春晚》云。子規啼血。可憐又是春歸時節。滿院東風。海棠鋪繡。梨花飛雪。　丁香露泣殘枝誚。未比愁腸寸結。自是休文。多情多感。不干風月。此乃首句四字。第二第三總成八字。又是仄韻也。至於瞿宗吉之辯《漁家傲》。本頭句第二字皆仄聲起。而楊復初、凌雲漢乃用平聲起。【見樂府遺音。】似此不一。若以周德清謂句字可以增損者論。又非其名。此或南詞北曲之不同也。以予論之。南詞但要音律和諧。或平或仄俱可也。二句合作一句。一句分成二句者。則句法雖不同。字數不差。妙在歌者上下縱橫所協耳。頭句不拘。正如律詩之起亦然。但多少數字。似不可也。況至於多少二三十字者哉。若歐陽公《春暮摸魚兒》。捲繡簾。梧桐秋院落。一霎雨添新綠。對小池閑立。殘粧淺。向晚來紋如縠。凝遠月。恨人去寂寂。鳳枕孤難宿。倚欄不足。看燕拂風簷。蝶翻草露。兩兩長相逐。　雙眉促。可惜年華婉娩。西風初弄庭菊。況伊家年少。多情未已難拘束。那堪更趁良景。追尋甚處垂楊曲。佳期過盡。但不說歸來。多應忘了屏雲去時祝。此則前拍第二句第三句多一字。後拍第五句又少一字。而那堪更字當是韻。佳期過盡盡字是韻。今皆無之。恐決不可不入選者。或是也。故少蘊之《念奴嬌》或可。而康伯可之《應天長》原註十九句。則前闋決非矣。歐之《應天長》又少似康。不知何也。 \\n 元末僧 \\n 嘗記元僧有詩云。百丈巖頭掛草鞋。流行坎止任安排。老僧腳底從來闊。未必骷髏就此埋。又一云。殘年節禮送紛紛。盡是豪門與富門。惟有老僧堦下雪。始終不見草鞋痕。予以當時忻笑隱、恩斷江、無無極、皆著名。斯時要如二詩落脫高遠。夫豈可到。惜忘其名也。繼而入我天朝。又若衍斯道【即姚廣孝。】成莫大功勳。濬天淵超然入道。闡仲猷、勤無逸、一如。初皆化夷臣服。其餘防季潭、祥止菴、洽南洲、復見心、仁一初、祿天然、道竺隱、噩夢堂輩。或以詩文名世。或以輔藩有功。十大高僧之說。豈虛語哉。不知亡國之時。何至僧人如此之多。或曰此輩原非僧流。入天【乾隆本作「國」】朝。畏法而髠之。雖然。今之時。亦少若人也。 \\n 更無一箇是男兒 \\n 君王城上竪降旗。妾在深宮那得知。二十萬軍皆解甲。更無一箇是男兒。世傳此詩乃花蕊夫人蜀亡輦入後宮。宋祖問而作者。《傳記雜編》又載為前蜀王衍降唐時。興聖太子作詩曰。蜀朝昏主出降時。銜璧牽牛繫鼓旗。二十萬軍皆拱手。更無一箇是男兒。既皆蜀亡之作。其辭又類。正史不載者也。當存疑以俟。 \\n 蘇賈詩似 \\n 東坡《梨花》絕曰。梨花淡白柳深青。柳絮飛時花滿城。惆悵東欄一株雪。人生看得幾清明。賈似道《寒食》絕曰。寒食家家插柳枝。留春春亦不多時。人生有酒須當醉。青塚兒孫幾個知。然二詩同意而皆妙。但賈賊知人生無幾。故乃耽樂葛嶺。不知兢兢報國。非可以此意比也。蘇詩。予意既曰梨花淡白。又曰一株雪。恐重言相犯。且不見咏梨花之好。不若易梨花淡白為桃花爛熳更佳。 \\n 沈園詩祖意 \\n 宋陸放翁《沈園》詩。蓋因前室唐氏而作。事具《歸田詩話》。詩云。城上斜陽畫角哀。沈園非復舊池臺。傷心橋下春波綠。曾是驚鴻照影來。又云。夢斷香消四十年。沈園柳老不吹綿。此身行作稽山土。猶弔遺踪一泫然。讀《北夢瑣言》。唐江淮間。有妓徐月英。其送人詩云。惆悵人間事久違。兩人同去一人歸。生憎平望亭中水。忍照鴛鴦相背飛。似陸詩之意本此。 \\n 二僧詩累 \\n 元末高僧。四明守仁字一初。錢塘德祥字止菴。皆有志事業者也。遭時不偶。遂髠首而肆力於詩云。故一初嘗云。或從事於文墨。非以廢道沽名。蓋有不得已也。止菴曰。詩豈吾事耶。資黼黻焉耳。觀此可知矣。入國朝。皆被詔至京。後官僧司。一初《題翡翠》云。見說炎州進翠衣。網羅一日徧東西。羽毛亦足為身累。那得秋林靜處棲。止菴有《夏日西園》詩。新築西園小草堂。熱時無處可乘涼。池塘六月由來淺。林木三年未得長。欲淨身心頻掃地。愛開窗戶不燒香。晚風只有溪南柳。又畏蟬聲鬧夕陽。皆為太祖見之。謂守仁曰。汝不欲仕我。謂我法網密耶。謂德祥曰。汝詩熱時無處乘涼。以我刑法太嚴耶。又謂六月由淺。三年未長。謂我立國規模小而不能興禮樂耶。頻掃地。不燒香。是言我恐人議而肆殺。卻不肯為善耶。皆罪之而不善終。 \\n 述懷詞 \\n 成化間。仁和教諭聶大年。以詩書名世。人來乞書。多以東坡《行香子》。馬晉《滿庭芳》應之。二詞一言不必深求問學。一言仕宦亦勞。皆不如隱逸之樂也。後聶召至京。修史而死。貧不能歛。似若預為己言者然。二詞亦果痛快。今錄之稿。《行香子》云。清夜無塵。月色如銀。酒斟時須滿十分。浮名浮利。休苦勞神。歎隙中駒。石中火。夢中身。　雖抱文章。開口誰親。且陶陶樂盡天真。不如歸去。做箇閑人。對一張琴。一壺酒。一溪雲。《滿庭芳》云。雪漬疏髯。霜侵衰鬢。去年猶勝今年。一回老矣。堪歎又堪憐。思昔青春美景。除非是月下花前。誰知道。金章紫綬。多少事憂煎。侵晨騎馬出。風初暴橫。雨又淒然。想山翁野叟。正爾高眠。更有紅塵赤日。也不到松下林邊。如何好。吳松江上。閒了釣魚船。馬晉字孟昭。仕國初。吳下人也。 \\n 釋疑字樣 \\n 一字有二音不同。而所指多程語。誠不可不識也。故《玉篇》之前。以為奇字。特錄出示人。謂指迷也。余惟或二字俱要換音者。或只換一字音者。他書所載。倍多《玉篇》。惜不能記憶也。今以知者。補《玉篇》之不足。錄之稿。而尚俟日益之耳。星宿【音星秀。二十八宿是也。】番禺【音潘愚。廣州縣名。】欸乃【音襖靄。舟中歌聲。】瀧水【瀧音雙。德慶府縣名。】万俟卨【音木奇屑。】句讀【音句豆。點句。音讀。】袒免【音但問。五世親。】汨羅【一音博羅。縣名。一音密羅。江名。】牂牁【音臧歌。蜀江名也。】冒頓【音沒突。漢時匈奴名。】可汗【音克寒。漢、唐時虜國王號。】閼氏【音煙脂。匈奴妻也。】甪里【音祿理。四皓之一。】龜茲【音丘慈。】曹大家【家音姑。】已上《玉篇》者。月支【音肉氐。】身毒【音天竺。】魯般【般音班。】樊於期【於音烏。】嫪(土母)【音澇靄。】酈食其【食其音異飢。】寧馨兒【寧去聲。】僕射【射音夜。】姑射【射音益。】無射【射音益。】滹沱【音烏馱。河名。】疆埸【埸音益。】盟津【盟音孟。】國土【土音度。】陶甄【甄音堅。又音真。】矰繳【繳音勺。】枹鼓【枹音敷。】琅邪【邪音耶。郡名。】邪谷【邪音耶。】綸巾【綸關二音皆可。】犧樽【犧音梭。】率更【率音律。】盤飧【飧音孫。熟食也。】矛盾【盾。食蠢切。】黃能【能音奈。三足鱉。】委蛇【蛇音移。】於戲【音嗚呼。嘆辭。】尸解【解音斝。】般若【音鉢惹。釋經。】眾生【眾音中。釋經。】落魄【魄音託。】隱儿【隱去聲。】野燒【燒去聲。】毌丘【毌音貫。見今濟陰縣南。】龍兌【兌音奪。趙地。】方與【音房豫。趙縣名。】糊塗【音鶻突。】遠【去聲。遠害全身、遠市朝。】涯【音牙。詞押詩押音移、崖。】些【息?切。楚辭。】祅【音軒。胡神也。】扁【音貶。碑額也。】殷【烏關切。赤黑色。】溺【奴料切。尿也。沛公溺儒冠。】宿留【音秀溜。】相穵【相音掘。掘地穵壁。】襄尺【襄音讓。君與臣射。讓地尺許。】揖厭【厭音葉。推手曰揖。引手曰葉。】亡慮【亡音無。】倒景【景音影。】耐可【耐音能。】詐諼【諼音泫。亦詐也。】郎罷【罷音擺。閩人稱父。】隆準【準音拙。】休吿【告音嘷。】骨朵【朵音都。】阿誰【阿音兀。】齊衰【咨崔。】扶服【匍匐。】曲逆【去遇。】睚眥【獬豸。】谷蠡【祿梨。】墨杘【眉癡。】康居【居音渠。】函谷【函音咸。】 \\n 仇山村 \\n 山村先生仇遠。字仁近。宋咸淳名士。宋亡。落魄江湖。博通經史。賸有詩聲。惜未見其集以行世也。至元中。薦為溧陽教諭。轉寶慶路教授。不赴。改將仕郎。杭州路總管府知事。致仕就家錢塘。今西城腳下。尚有遺址在焉。年八十卒。葬錢塘北山棲霞嶺。予在抄本中見其《閒居十咏》。因錄於稿。詩云。 \\n 堦前紫蔓金絲草。籬壁紅垂錦帶花。梓澤平泉易銷歇。春留富貴與詩家。 \\n 樹隔殘鐘遠欲無。野雲漠漠雨疏疏。飛蚊盡逐南風去。父子燈前共讀書。 \\n 仰屋著書無筆力。閉門覓句費心機。不如花下冥冥坐。靜看蜻蜓蛺蝶飛。 \\n 鶯花韋曲舊時遊。老去閒情已五休。卻笑東風無檢束。又隨飛絮過南樓。 \\n 鳥爵喧啾未肯棲。狂風吹樹影離披。屋邊尚有斜陽在。更看山人一局棋。 \\n 風挾濃雲起砲車。捎窗雨腳亂如麻。山中茅屋應安穩。不問溪聲送落花。 \\n 新竹修修綠覆牆。讀書門戶亦陰涼。道人清福不肯受。卻入西山看夕陽。 \\n 翠袖佳人倚暮寒。雙禽蹋破玉欄杆。空山月落春風換。直作羅浮夢裏看。 \\n 茶甌紗帽慣迎賓。不是詩人即道人。細雨斜風君莫出。綠陰門外有紅塵。 \\n 珠簾玉柵綺羅叢。猶有承平京洛風。飲罷歸來遊騎少。一庭明月夜方中。 \\n 王張臨終詩 \\n 嘉靖丙午秋。杭友王時雨澍、張文東淶卒。王布衣而張貢士。張方三十餘而王則七十矣。然皆以詩鳴時。計其才學。王不逮張遠甚。臨終王有三律。張亦有三絕。王則近理而張浪言也。豈非又在于素養而不可論其才學。錄以喻吾徒。王詩云。青鏡看餘醜愈羞。瘦形真類活骷髏。有書數卷兒堪讀。無力千鈞德可修。生際太平今七秩。好還造化近新秋。瓦棺衣紙山人事。寄語兒郎莫笑尤。南北東西走市闤。獨慙無補在人間。三春花鳥湖山麗。二雅風情日月閒。塵海遊魚今又古。庭槐戰蟻去仍還。平生心事明如鏡。便對閻君也好顏。三度饑年一病身。二毛疏落不勝貧。誰聞玉食層霄客。獨念茅廬薄命人。推枕未尋深竹木。酌泉聊與淨埃塵。靜原世故真蕉鹿。強倚蓬窗獨自吟。張詩云。寄謝親朋兒女曹。歡娛怨恨一時消。從今結束歸家去。水自深兮山自高。有身有累負沉疴。何似飛禽入網羅。幸得脫然高舉外。小兒造化奈吾何。吾是蓬萊一散仙。塵緣不斷枉牽然。追思三十三年事。雲在青山月在天。 \\n 求益薄養二帖 \\n 予書室之外。有燕樂堂。朋類講學宴飲。則於此焉。因見序錄述古人薄養之言。少為增損。配以古人求益之事。揭二紙於壁。一以代求益之告。一以免薄養之罪。今錄置稿。○曹子建《與楊德祖書》曰。世人著述。不能無病。僕常好人譏彈吾文有不善。應時改定。昔丁敬禮常作小文。使僕潤飾。僕自以才不過。辭不為也。敬禮謂僕。卿何所疑難。文之佳麗。自吾得之。後世誰知定吾文者邪。又任昉為王儉主簿。儉出己作。令昉點正。昉因定數字。儉嘆曰。後世誰知子定吾文。由是敬好終身。吾嘗嘆此二事。達者之言。每對客以為美談。今世俗相承。所作詩文。或為人所詆訶。雖未形之辭色。及退而怫然者。皆是也。嗚呼。今人一善而悻悻自得。視此不有愧哉。予嘗願學而人不屑教。故特書之客座。以代夫求益之吿也。○晉陸納為吳興太守。至姑孰辭桓溫。因問溫公飲酒幾升。食肉多少。溫曰。年大來飲三升便醉。肉不過十臠。卿復云何。曰。素不能飲。止可二升。後伺溫問曰。外有微禮。方之遠郡。欲與公一醉。以展下情。溫忻然納之。時王坦之、刁彝在坐。及受禮。唯酒一斗。鹿肉一柈。客主驚愕。納徐曰。公飲酒三升。納止二升。今有一斗。以備杯酌餘瀝。溫及賓客並嘆其率素。又宋司馬溫公言。其先公為羣牧判官時。客至。未嘗不飲。或三行、五行。酒沽於市。果止梨栗。肴止脯菜。人皆不相非也。嗟夫。此事吾于奉己待賓之法。深有取焉。今人少薄。遂以為鄙。不知此何益也。且日用不細。吾故備錄一通於燕樂堂。或大賓見之。亦不罪予之薄奉也。 \\n 蝦助詩 \\n 層濤濡沫綴蝦行。水母含秋孕地靈。海氣凍成紅玉脆。天風寒結紫雲腥。霞衣褪色脂流滑。瓊縷烹香酒力醒。疑是楚江萍實老。誤隨潮汐落蒼溟。右蝦助詩。乃元薩天錫作也。薩詩予家所藏。可為全矣。亦失此律。況膾炙人口。特書之。 \\n 麤犇 \\n 昔王荊公創字學。而為東坡問以麤、犇二字之義。遂不能答。殊不知麤字。《說文》。鹿行超遠也。假借為粗細之粗。乃古文也。犇字。《說文》。走也。從三牛者。亦古文。蓋古文雖曰出於倉頡。而其時不過觀天地、人物、山川、草木之迹以成文。六書之義少也。其後列國各為制字。又自不同。觀《通志》引證一代殊文。諸國殊文可知矣。故鄭樵曰。先儒以義理說文字者。徒勞心力耳。是古字可以義理會耶。荊公號識古文。不能答則又何耶。 \\n 禪月大師 \\n 僧貫休俗姓姜氏。字德隱。號禪月大師。金華蘭谿人。生於唐末。以詩得名。初投詩於吳越王曰。貴逼身來不自由。龍驤鳳翥勢難收。滿堂花醉三千客。一劍霜寒十四州。萊子衣裳宮錦窄。謝公篇詠綺霞羞。他年名上凌烟閣。豈羨當時萬戶侯。王語之曰。詩則美矣。若能改作四十州。當得相見。師喟然曰。州不可添。詩亦不可改。孤雲野鶴。何天之不可飛耶。遂杖錫去之。至富春申屠山大雄寺之南。誅茅棲息。後入蜀。以詩投王建曰。河北河南處處災。惟聞全蜀少塵埃。一瓶一鉢垂垂老。萬水萬山得得來。秦苑幽棲多勝景。巴歈陳貢愧非才。自慚林藪龍鍾者。亦得親登郭隗臺。建遇之甚厚。終於蜀也。有《西岳集》七卷。然亦善繪本教之像。唯羅漢最著。多作古怪之貌。不類世傳。篆書亦不合法也。近世止知不肯改詩之事。餘知者少也。 \\n 百篇詩 \\n 唐有日試百篇。宋太平興國五年。趙國昌應百篇科。自陳求試。上親出五言四句曰。松風雪月天。花竹鶴雲烟。詩酒春池雨。山僧道柳泉。凡二十字。為五篇。率四韻。至晚僅成數十首。特賜及第。《紺珠》所載如此。《中吳紀聞》卻作孫奭。時號曰孫百篇。不知何也。 \\n  \\n 　"}
{"章节": "卷三十五 詩文類", "正文": "　 \\n 卷三十五　詩文類 \\n 　 \\n 事物自然對 \\n 金陵縣勞勞亭。【都人送別之地。】可對陶穀化化牋。【陶以粗紙供溷。一化也。取溷紙復抄。二化也。】世號棋為木野狐。【以其媚溺人也。】可對茶名草大蟲。【唐茶□大嚴。人畏之。故名。】羊曰美髯主簿。猪曰長喙參軍。亦皆自然可對也。 \\n 李騫期 \\n 劉越石《扶風歌》有云。惟有李騫期。寄在匈奴庭。忠信反獲罪。漢武不見明。李騫期陵耶、字耶、官耶。 \\n 宋戴遺詩 \\n 予嘗見太史宋公濂詩四冊。公親書者也。大字如指頂。小字如芝蔴。或行或楷。真有龍蟠鳳舞之象。高可五寸。亦奇物也。惜為杭守張公取去。今學士集中之詩。不滿二百則。知遺落多矣。予家又藏公與戴九靈寄答古詩各十首。考之九靈集中。止得其六。而公詩集皆無之。且書乃當時吳德基。而題跋則王華川、揭少監、胡仲伸輩。而又裝潢成軸。襲以文錦。安知又不為他人之取乎。苟或敗壞。千古埋沒。今特錄置於稿。則又傳遞一番。彰者眾矣。亦慊收藏者之情。 \\n 宋詩云。 \\n 攢眉入山林。已失山林性。玄造亦何為。使之仍遘病。熱中亦不舒。攻上風逾勁。僅存氣半絲。養此一朝命。命豈復在吾。乘化共歸盡。方州羅夾巷。百齡寓幾姓。大運既如斯。何須苦心競。但我逆旅中。百感易交橫。交橫復焉如。驩然且孤咏。○山中有玄鹿。西行正騤騤。眾草吐芳滋。朝夕樂我飢。偃仰青石間。和鳴靈渚麋。伊誰施網罟。生致來軒墀。赴蹈絕湯火。奮觸無完肌。亦知天地間。久安豈其宜。○恐棲長林【脫一字】。庶可免禍機。禍機既弗脫。死生一任之。唯思石床前。有薇與雲齊。即當謝羈絆。采采不知疲。窘束勢方固。安能遂吾私。○昨日非今日。明朝異今朝。事變來如雲。斯須無根苗。紛糅不可遏。冰澀火復焦。人壽縱金石。刮剝當亦銷。所以古達士。心冥萬物交。流月不受雲。迴飈任成濤。況當九春時。一青發新苕。好鳥從東來。飛鳴羽翹翹。中偕律呂音。聽之比咸韶。盎然太和內。塵慮息秋毫。吾身且并忘。誰復慕蟬貂。○洛陽有名園。奇葩洩春和。旖旎向人傾。姱麗明綺羅。曾未浹日間。飄雲隨風沙。豈惟花獨然。撫躬良自嗟。昔年髮如漆。轉盼已半皤。此身元無根。寧不隨歲化。東衢西巷間。逝者日苦多。唯有山上石。亘古終不磨。況亦有時泐。尚何恤其他。我年踰半百。來日知幾何。誰家有美酒。鼓缶共高歌。有酒不高歌。銅仙將見訶。○盈盈白面生。騎馬出重關。鐵衣何皦皦。寶刀綴雙環。左右千貔貅。繡旗隨風翻。自云將家子。執節征百蠻。常從大將軍。三箭定天山。飄搖意氣得。泰華欲成吞。庸豎震駭之。唶唶咸長嘆。鄙我章句生。棄擲同糞丸。我固孱弱軀。久服章甫冠。世間紛擾徒。如何學神仙。為恐壽命促。汲汲求長年。中開龍虎鼎。烹煆日月魂。迴復存一氣。去入無窮門。日瞻九霄上。白鶴來翩翩。剛飈吹弗休。跬步不可前。迅景若流火。顛髮白被肩。鬼啼丹臺下。令人心鼻酸。禹書或飯牛。海風嘗引船。嬴劉有遺轍。皎若明鏡然。吾身無百年。先後終凋殘。幸有一寸心。萬世能長存。○華齡事觚翰。志可移南山。學染血色絲。織成鳳與鸞。如何中歲論。厭讀仍厭觀。豈為血氣衰。惡此葩藻繁。至人抱太素。直遡羲皇前。一塵不可涴。白玉為肺肝。方知始學謬。中夜發哀嘆。瞟瞟夸毗子。反誚為迂頑。驅雲駕飛濤。欲使歸筆端。憐之不敢嗔。再拜相與言。床頭有《周易》。時時宜細看。○誰家有高樓。朱戶凌雲開。綺帳結流蘇。眾色何蕤蕤。朝庭舞趙女。夕讌歌吳姬。笳簫雜琴瑟。其音愴以悲。自謂永世樂。千秋長若斯。豈知旋踵間。樓毀人亦隨。荒煙壓白草。寒螿向人啼。盛衰固不常。居安可忘危。感予夜不寐。冥冥起遐思。鶉衣坐西軒。浩然千古懷。○我坐我不憚。我行我悽辛。我生七尺軀。不樂復何因。成童即窮經。豈因墮白紛。為是動中懷。有淚沾衣襟。犬馬齒未衰。但當日加勤。一息能契道。何須浪云云。年當四五十。所愧在無聞。於此苟不憂。可復名為人。是非姑置之。取琴彈秋雲。琴中有至和。忘悲以懽忻。所傷至已乖。何能鬯吾神。 \\n 戴詩云。 \\n 結廬在窮巷。藝藿仍種葵。謂將究安宅。何意逢亂離。三年去復還。隣室無一遺。我屋雖僅存。藿悴葵亦衰。海田既遭變。井邑還日非。扶杖一行游。歷覽多所悲。本不居市廛。悔之將何追。○庭前兩奇樹。常有好容色。年年遇雪霜。誰謂寒當易。道喪涉千載。親友誼日薄。既貴乃忘賤。歲晏孰堪託。厭此里中居。行行至徐國。不見新相知。惟聞古時迹。古有延陵子。施恩死逾博。一朝協心許。寶劍非所惜。此事難再逢。吾行復何適。○辭家獨行邁。捐軀遠從戎。已謂勳可建。如何志無終。主將東南征。桓桓震羣雄。苟秉先登羽。即定一舉功。自非陳力徒。亦可備折衝。制勝兩楹內。設奇尊俎中。獸尚憚為犧。人豈昧藏弓。況復已多賢。何能奮薄躬。○東州有一士。與世亦殊倫。借問何所殊。守賤與安貧。好爵吾不貴。至寶吾不珍。聘幣照閭里。視之若浮雲。灌木荒繞舍。薜蘿深擁門。豈忘其靡麗。苟得非所欣。舉世少知者。我獨慕其人。時時往見之。聊用瑩心神。願言攜壺酌。長與爾為隣。○窮居寡人力。繞屋荒草莽。紛紛集鳥雀。寂寂絕輪鞅。病夫亦何為。呼兒具藤杖。時復林野中。披榛獨來往。田父荷鋤至。相與飲真賞。寧知雨露深。但說桑麻長。人生適意爾。何事蹈時網。○少小秉微尚。游心在六經。冉冉年歲遲。乃與塵事冥。入秋多佳日。何以陶我情。園蔬親可摘。新穀亦既升。命室釀美酒。一壺聊復傾。兒女戲我側。親戚還合并。此事已云樂。吾生豈無成。俯仰百年內。忽如流電【以下明本缺一頁。乾隆本亦隨之而缺】。 \\n 對句有本【此題因明本缺頁故。有題無文。】 \\n 鴈來紅【此題因明本缺頁故。首段缺。】 \\n 家。飛瓊扶上紫香車。玉簪墜地無人拾。化作東南第一花。又黃魯直《題水仙》。亦是此意。凌波仙子生塵襪。波上盈盈步微月。被誰招此斷腸魂。種作寒花寄愁絕。然三詩同一機軸。工巧略異。 \\n 狀元詩讖 \\n 黎狀元淳。初膺鄉薦至京師。將禮部會試時。盤礴間。聞酒樓上有婦人喚其名。舉頭觀之。則角妓也。乃知為同輩所啐。于是登樓吟曰。千里遨遊赴帝京。忽聞樓上喚黎淳。狀元自是天生定。先遣嫦娥報我名。已而果然。 \\n 白鷴駕象歌行 \\n 唐有舞馬。祿山使舞不就而戮之。昭宗時又有猿。賜以緋衣。謂之猴部頭。朱溫既篡。引坐側。猿忽擲號裂衣。溫叱殺之。此世皆知也。若宋亡崖山時。有白鷴見幼主崩。哀鳴躑躅。竟墜水死。元有駕象。太祖登極。不肯拜跪。竟死殳下。國初林卿子羽有《義象行》。弘治間。主事張廷實有《白鷴歌》。嗚呼。可以人而不如鳥、舞馬、緋猿。亦有《伍象行》云。有象有象來大都。大江欲渡心咨且。誘之既渡獻天子。拜跪不與眾象俱。象奴勸之拜。怒鼻觸象奴。賜酒不肯飲。哺之亦不餔。屹然十日受飢渴。俛首垂淚憤且吁。天子命殺之。眾官束手莫敢屠。侍衞傳宣呼壯士。被甲各執丈二殳。象戰久不克。兵捷象乃殂。憶昔君王每巡幸。象當法駕行天衢。珊瑚錯落明月珠。被服美錦紅氈毹。紫泥函封載玉璽。萬樂爭擁羣龍趨。玉璽歸沙漠。龍亦歸鼎湖。所以老象心。南來誓死骨為枯。嗟爾食祿人。空負七尺軀。高高白玉堂。赫赫黃金符。伊昔軒冕今泥塗。嗟爾食祿人。不若飯豆芻。象何潔。爾何污。天子垂衣治萬世。俾全象德行天誅。嗚呼象兮古所無。嗚呼象兮古所無。《白鷴歌》云。君不見瀘南秦吉了。餓死不首蠻夷邱。又不見唐家孫供奉。奮跳欲斷朱三喉。嗟爾白鷴急主難。委質翻配三忠儔。憶昔海黃霧四塞。天狗如雷墮東北。三辰鏖戰日無輝。伏屍百里海盡赤。六軍披靡可奈何。雲從飛龍赴碧波。白鷴籠中起躑躅。恨不握劍揮長戈。劍欲截斷參政首。戈欲钃絕宣慰脰。請回飛龍駕雲車。直抵中原揮一帚。皇天不祚趙孤兒。白日不照吾心悲。聳身直翅輕一擲。竟與金籠飽鯨鯢。嗚呼白鷴乃羽族。報主恩義何其篤。如何廁中拉脇奴。禽獸之心人面目。太倉飽士多如林。算來何如豢此禽。羽衣縞裳奪霜雪。忠肝義膽鸞鳳音。只今茫茫海天角。魂逐三忠戲冥漠。千秋化作精衞翔。悲鳴直待滄溟涸。 \\n 對聯 \\n 吏部許尚書讚。乃尊亦吏部尚書也。己先為戶部尚書。兄詔。亦嘗為南戶部尚書也。吾友俞子木為作一對云。父冢宰。子冢宰。秉一代之銓衡。兄司徒。弟司徒。總兩京之會計。又友陳敏之木。天台人也。受徽州歙縣訓導。書一聯於衙曰。四萬八千丈山中仙客。三百六十重灘上閑官。一則不可移易。一則天生切對。 \\n 人影詩詞 \\n 嘗聞近時有《咏人影》一詩。膾炙人口。予意佳固佳矣。然格律卑下。不免有沾皮帶骨之誚。昨讀《詞學筌蹄》。有楊樵雲一詞。尤佳也。今併錄之於稿。以見人才之高下如此。詩云。不言不語過平生。步步相隨似有情。長向燈前同靜坐。每於月下共閒行。昨朝離去天將暝。今日歸來雨又晴。最是行藏堪愛處。顯身須要待時明。詞云。只道空煙。又疑流水。依依卻是行雲。了然相對。又是夢紛紛。半面春風圖畫。黃金在。難鑄昭君。溪橋斷。梅花晴雪。端的白三分。　真真難喚醒。三年抽藕。織得榴裙。甚徘徊窺鏡。交翼鸞文。一片飛花來去。并刀快。剪取晴紋。無情處。分明著眼。強半帶春醺。 \\n 沈明德詩 \\n 弘治初。杭庠生沈明德宣。嗜酒能文。尤工於詩畫。蕭散不羈。視功名如敝屣也。一時當道重之。嘗以課試不完。董學憲副吳原明因其疏于經學。且重聽。命賦耳聾詩。且限韻焉。因草書耳聾二字於水板。沈望見耳腳帶長。以為打字也。亟奔去。復召。喻以作詩。遂口占云。紅塵飛滿舊青衫。貧病年來笑更兼。四十無聞聾亦順。半生多事老何堪。山蟬一任鳴方歇。穴蟻從教鬬正酣。兀坐無言心似水。對人袖手倦清談。後應貢授安慶府學訓導。以內艱起復之京。竟【以下明本缺一頁。乾隆本隨之而缺。】 \\n 常詩忘作者【此題因明本缺頁故。有題無文。】 \\n 呂洞賓詩【此題因明本缺頁故。有題無文。】 \\n 呂文互見【此題因明本缺頁故。首段缺。】 \\n 能之已千之。《音初》曰。開其聲而知其風。察其風而知其志。觀其志而知其德。孟子曰。見其禮而知其政。聞其樂而知其德。《用眾》曰。戎人生乎戎。長乎戎。而戎言。孟子曰。楚大夫欲其子之齊語也。使齊人傅之。此呂氏本前人語也。《本生》曰。萬人操弓共射其一招。招無不中。劉子期論曰。萬人彎弧以向一鵠。鵠能無中乎。《盡數》曰。以湯止沸。沸愈不止。去其火則止矣。董子曰。揚湯止沸。不如釜底去薪。又曰。父不能傳之於子。臣不能入之於君。韓子曰。使道而可傳。則人孰不傳之於其子。使道而可獻。則人孰不獻之於其君。此後人本呂氏語也。 \\n 三詩一格 \\n 真【疑應作『貞』】元間。詩人裴交泰《長門怨》絕句云。自閉長門經幾秋。羅衣溼透淚還流。一種峨嵋明月夜。南宮歌吹北宮愁。後章孝標《對月》詩云。長安一夜千家月。幾處笙歌幾處愁。至於李商隱《龍池》詩云。夜半讌歸宮漏永。薛王沉醉壽王醒。題意不同。而俱一格也。 \\n 伊尹六就湯 \\n 孟子曰。五就湯、五就桀者。伊尹也。五就之事。固不可考。苟以軻書為實錄。則於湯不止五就。其實六也。蓋伊尹之就桀者。湯進之也。則是先就湯。後就桀。反復者五。然後相湯而伐之。此則其六就也。若言五就湯。則四就桀矣。孟子皆云五者。蓋不言其終竟伐桀之一就耳。柳子厚伊尹《五就桀贊》。細觀之。亦自可見。恐未能盡。復圖于左。此蓋伊尹出處之大節。不可苟也。 \\n (圖略) \\n 杜律虞註差處 \\n 予嘗讀杜詩《秋興八首》。虞註之謬者半焉。似皆穿鑿。隨正註下。今錄之於稿。 \\n 玉露凋傷楓樹林。巫山巫峽氣蕭森。江間波浪兼天湧。塞上風雲接地陰。叢菊兩開他日淚。孤舟一繫故園心。寒衣處處催刀尺。白帝城高急暮砧。 \\n 【虞註。公因感此而自嘆留夔州已經兩秋。故云叢菊之開。昔我嘗感而揮淚矣。然下峽孤舟。則猶滯此。一繫我故園之心也。他日言向日。一繫言始終心在故園而身滯舟中。繫身即所以繫心也。】 \\n 【愚意。公居蜀。見秋來江山之景如此蕭森。則不勝其可悲。故計其歲月。則已見菊開兩度。而他日見之。感物思舊。亦必墮淚矣。今孤舟一繫於此。不可以去。而故園則在心中矣。其不堪何如哉。中四句正指江山二字事。舊註似失其意。】 \\n 夔府孤城落日斜。每依北斗望京華。聽猿實下三聲淚。奉使虛隨八月槎。畫省香爐違伏枕。山樓粉堞隱悲笳。請看石上藤蘿月。已映洲前蘆荻花。 \\n 【虞註。嘗聞峽中猿啼三聲。客淚自墮。今我在此。則實聞之而下淚矣。嘗聞張騫八月乘槎奉使。今秋我不得歸。則八月乘槎之事或虛矣。我雖檢校工部員外郎。而與尚書省入直之香爐相違遠者。以病之故。但聞此城樓之上。雉堞之間。笳聲隱隱。為可悲也。不特此耳。適□方見日斜。即今請看石上之月。已映荻花而明。光陰代禪。如此其速。豈不尤可惜哉。】 \\n 【愚意。公自南而望北。當作南斗。峽中猿甚哀。聽其啼時真實。可以三聲而下淚。張騫窮河源。作奉使。乘槎至蜀。今我無故而至蜀。則我之奉使也。亦虛隨騫八月之槎耳。昔也畫省香爐相從入直。今相違而伏枕於此。但聞山城樓上之粉堞隱藏悲笳而已。兩句皆在望字上來也。末二句是照前落日時已望京華。而石上藤蘿之月。猶在望也。常自乘涼。今倐爾已映於洲渚蘆荻之花。秋氣蕭瑟。通篇悲惋。實虛違隱。又是篇中之目。】 \\n 瞿塘峽口曲江頭。萬里風煙接素秋。花萼夾城通御氣。芙蓉小苑入邊愁。珠簾繡柱圍黃鵠。錦纜牙檣起白鷗。回首可憐歌舞地。秦中自古帝王州。 \\n 【虞註。明皇友愛五王。嘗自宮中穿夾城。至花萼相輝樓同寢。故云通御氣也。芙蓉苑又近曲江。乃天子遊幸之地。而關中數亂。故云入邊愁也。又言花萼樓中之簾柱。皆盤黃鵠宛轉之形。珠則織。繡則畫也。苑外江中。御舟常驚白鷗飛起。以錦纜牙檣之華彩也。若此皆歌舞之地。今則焚蕩殘毀。令人回首良可憐惜也。然神京地里。又在秦中。終非天下所能及也。我安得而不思歸耶。】 \\n 【愚意。明皇友愛。起花萼相輝之樓。穿夾城以幸其上。通御氣。通天子之氣也。而內一不修。納壽王之妃。召祿山之禍。漁陽報至。則芙蓉苑遊幸之地。忽已入邊塞之愁矣。此二句一意直下。公在蜀故。因及幸蜀之萌其初也。樓上何所有。則珠簾繡柱。圍繞焚香之金鶴。苑中何所有。則錦纜牙檣。驚起在水之白鷗。今而豪華蕩盡。回首可憐。不知此秦中乃自古帝王之都。可不保其基業哉。舊註不知其旨意之所在。而黃鵠、白鷗之解。尤為穿鑿。】 \\n 昆明池水漢時功。武帝旌旗在眼中。織女機絲虛夜月。石鯨鱗甲動秋風。波漂菰米沉雲黑。露冷蓮房墜粉紅。關塞極天唯鳥道。江湖滿地一漁翁。 \\n 【虞註。乃謂劍關、秦塞。造天之高。惟一鳥道。所以不易還。以見此池之景。唯順流下峽。則江湖滿地。任我漁翁之漂泊。亦豈不令人感嘆乎。】 \\n 【愚意。中四句在眼中之物也。今日不修武帝之備。徒見虛夜月、動秋風而已。菰米沉雲。蓮房墜粉。感嘆深矣。關塞極天之高。唯飛鳥往來。人不得而至之。而江湖滿地。俱有兵戈。只我若一漁翁而已。何不歸依耶。唯字一字。正見深惜長安之意。舊註牽強。反失本旨。】 \\n 東坡兩韻律詩 \\n 《清波雜誌》載。東坡留題南康寺重湖軒詩曰。八月渡重湖。蕭條萬象疏。秋風片帆急。暮靄一山孤。許國心猶在。康時術已虛。岷峨千萬里。投老得歸無。蘇自以律詩可用兩韻。引李誠之《送唐子》方兩押山難字為證。今人遂為口實。予以坡詩必信手塗抹。而僧特寶之。故言如此。未必當時有跋也。苟如僧言只漏無字。庶幾可耳。況此又非古韻。若李詩既是律矣。豈可兩押韻耶。若曹植《七哀詩》。有徊泥諧依四韻。王粲有攀原安三韻。子美《夔府咏懷》排律。重用纏船弦字。退之《咏笋》。重用根字皆有之。若律則不然也。 \\n  \\n 　"}
{"章节": "卷三十六 詩文類", "正文": "　 \\n 卷三十六　詩文類 \\n 　 \\n 岳廟 \\n 宋岳武穆王祠。天下有五。在鄂者。乃王開國之地。在杭者。王墓之地。在湯陰者。父母之鄉。贛者。立功之地。而朱仙鎮者。功之極而憤之所不能忘。皆著祀典。報王亦宜。今其錄。乃吾友汪仲蘇子卿所編。心亦勞矣。近為當道所刻。惜去其詩文將半。予有一跋。亦在逐中。今并贅於此。嘗考王少狂飲。帝戒而遂絕。較之終曹瞞而不談兵者。一忠一奸。薰蕕判也。王刻像行溫凊禮。平居布素。死之日無餘貲。其與絕裾窮奢者何如。好色人情也。故至死弗克斷虞姬。王能卻交驩之名姝。勇殊過之。死後有武昌老嫗之哭。足可比方孔明也。夫為將而具五善足矣。王之行聖人之道。大賢以上事也。豈特忠哉。列古名將有餘論矣。冤蓋非一日也。 \\n 芙蓉詩 \\n 予名生員。不出應試有年矣。嘉靖甲申。將遊南都。有事於學宮。適值葉教諭相新至。召而言曰。汝能作詩則行。否則當受吾教。不許也。遂指亭前芙蓉為題。予書一絕呈之。名花不鬬豔陽粧。自向儒宮醉晚陽。莫道秋容顏色淡。野梅凌雪有天香。葉知有為。故意復曰。我欲題折枝者。予不得已。憤而口占。天香國色美丰姿。祗是西風颭墜枝。今日悲秋人見汝。有何奇句動吾師。葉笑而放之。逾二年。乃于素題芙蓉扇面。偶感前事。書曰。莫向芙蓉怨不平。風塵從古困儒生。當年錯怪淮陰少。自是王孫未有名。他日乃父見之。謂予曰。汝尚記憶前事耶。予曰非也。亦偶然耳。因出酒命酌。痛飲而罷。 \\n 壽詩 \\n 杭劉菊莊泰。成化癸巳六月。適當六十。同時詩人皆以詩祝。今併錄之於左。以俟後人觀覽。庶知一時人物之文學也。自壽云。落落乾坤六十翁。蒼顏寧復舊時紅。蒐羅經史有餘力。補報君親無寸功。舌在未應鳩計拙。眼高渾覺馬羣空。藕花池檻新涼好。且對妻孥試碧筒。友人甬東徐叔勉恕以詩祝云。隱君志高尚。今代巢與由。種菊滿籬下。嘯傲天地秋。一壺時復醉。此外非所求。雙鬢颯已白。傴指甲子周。大塊假以文。慨然法前修。君壽不可量。浩浩滄海流。但固金石操。毋為身後憂。勾章沃昌言昌云。玄圃千年桃已熟。搖搖珠樹濃陰綠。紫綃旖旎散晴雲。翠館參差咽寒玉。芙蓉畫屏清晝長。博山初試麒麟香。一聲白鶴南飛翔。追逐神仙爭頡頏。東道主人茂陵客。金縷瓊觴薦瑤席。碧闌十二藕風涼。歲歲酣歌樂無極。天台謝仲昭昭云。火龍呵雲成五色。輕綃剪出秋蟬翼。涼颷蕩暑天沉沉。南極回光射東壁。菊莊老人詩中豪。飄飄不是紅塵客。燃藜久羨劉更生。博學遠過揚執戟。瑤池昨夜來青禽。慇懃為報羣仙臨。紅麟擘脯玉絲脆。紫檀爇火金爐深。薰絃不彈供奉曲。橫笛交奏雙龍音。烏癡兔嬾日月緩。定應為子留光陰。江陰卞華伯榮云。碧空無雲見秋毫。壽星光與文星高。菊莊行年今六十。胸蟠萬卷一布袍。門生如雲上堂賀。烏程遠致玉兔醪。碧筒倒注若吞海。薦以雪藕兼冰桃。後五百歲摩金狄。世同薊子誰同曹。天光老眼不錯視。長生特地留詩豪。濟南陶希文元素云。六十方稱壽。神完氣亦完。少陵詩價重。太白酒觴寬。紫曳藤枝杖。班裁筍籜冠。願君為砥柱。學海障狂瀾。吳興張子靜淵云。春秋六十老斯文。名重東南獨出羣。照夜青藜天使下。延年丹藥地仙分。才高鸚鵡鋒難敵。臉暈桃花酒易醺。願作湖山風月主。一巾白髮任紛紛。郡人張天錫錫云。德化于今詩亦化。收拾聲名老林下。盃邀明月豈為賓。天與清風豈須價。莊前種滿南陽菊。飲泉採花亦自足。人間薏苡假明珠。真有金錢萬萬斛。一週花甲等閑過。滄桑幾閱人海波。耳順何須更加洗。倚欄閒聽濯纓歌。沈惟遠寧云。花甲循環喜一週。朅來海屋又添籌。半生曠達陶元亮。八句風流秦少游。香裊碧雲浮綺席。酒搖紅浪溢金甌。願祈壽算岡陵固。與子湖山共倡酬。莫仲璵璠云。銀瓶滿貯洞庭春。數為先生慶六旬。壽域天開週甲子。文章夜現燭星辰。清新珠玉今詩伯。瀟灑衣冠古逸民。昭代由來重儒術。白頭行看載蒲輪。馬廷簡迪云。目如巖電貌如童。獨步詞壇氣尚雄。聖仰宣尼方耳順。賢希伯玉已心融。青藜燈下書頻校。黃菊樽前酒不空。天意未容夫子老。要傳詩法擅江東。劉邦彥英云。大隱居城市。聲光不可韜。英靈鍾間氣。論議邁時髦。詩得陰何細。騷兼屈宋豪。百編同雅健。一字重華褒。妙趣江山助。狂歌鬼鬽逃。霜空飛俊鶻。塵匣出豪曹。音古薰絃奏。才長雪繭繰。尋僧未入社。對客嬾題糕。訪古登雲嶠。懷人隔海濤。乾坤容傲睨。風月屬遊遨。夜閣青藜火。秋園白苧袍。襟期時自負。志節老彌操。短屐閒招鶴。長竿欲釣鰲。不知雙鬢改。祗為寸心勞。有子能臨帖。無官豈夢刀。菊莊聊寄寓。花甲忽週遭。廣顙非凡相。長眉是壽毫。安期初餽棗。方朔預偷桃。正好傳飡玉。毋煩論伐毛。人材何落落。歲月自滔滔。樂矣居清世。陶然付濁醪。斯文端有相。南極一星高。陸士稱昂云。秀鍾靈氣應長庚。白髮卿賢獨老成。驚世才名蓮並瑞。出塵丰度鶴同清。重煩海客分桃實。幾約山翁泛菊英。華誕喜聞週甲子。頌歌叨廁魯諸生。陸有私抄詩話一冊。載壽詩尚多也。 \\n 水上打一棒 \\n 正統間。處州葉宗劉謀逆。杭點民兵。有生員之父亦在點中。其子往訴於府。府主不為之理。拂衣而出。自言水上打一棒。蓋以俗云空無用也。府主聞其言而不知其情。祗以惡語嘲之。即喚轉詢焉。生員直吿其故。遂曰。汝能賦此。當免其役耳。因口占曰。丈七琅玕杖碧流。一聲驚破楚天秋。千條素練開還合。萬顆明珠散復收。鷗鷺盡飛紅蓼岸。鴛鴦齊起白蘋洲。想應此處無魚釣。起網收綸別下鉤。守遂除之。 \\n 伯厚不知詩 \\n 宋韓持國《咏雪》詩云。衣上六花飛不好。畝間盈尺是吾心。何由更得齊民暖。恨不偏於宿麥深。宋王伯厚以為雪詩無出其右。予以此真村學究之詩也。俗云宋頭巾耳。而王伯厚不知詩。亦可知矣。此但取其有憂國愛民之意。豈詩也哉。又伯厚取朱新仲《咏昭君》詩於《困學紀聞》中云。當時夫死若求歸。凜然義動單于府。不知出此肯隨俗。顏色如花心糞土。噫。此伯厚亦不善論而取之也。使昭君知此。不待其單于死而請也。亦不必其請而自盡矣。 \\n 廬山高明妃曲 \\n 《石林詩話》云。歐陽棐求章子厚書乃翁《廬山高》、《明妃曲》藏於家。以公平日自喜此三詩也。嘗被酒語棐曰。吾詩《廬山高》。今人莫能為。惟李白能之。《明妃曲》後篇。太白不能為。惟杜子美能之。前篇則子美亦不能也。及觀《名臣言行錄》。又云。公謂人曰。《廬山高》惟韓愈可及。《琵琶前引》。韓愈不可及。杜甫可及。後引。李白不可及。杜甫可及。其與《石林》所記不同。予論《廬山高》全似太白。前引類杜。後引類韓。當以《石林》所記為是。但歐公自不當謂前引則子美亦不能此。或棐乃過美乃翁之辭。抑夢得誤紀之耶。若《名臣錄》所紀《廬山高》。豈似韓耶。二引既不擬李。又雜太白之名。何也。此必其傳聞也。 \\n 吳賈相報祭文 \\n 吳潛。號履齋。宋理宗朝相也。賈似道入相。令言官劾吳。安置循州。又令循守劉宗申毒死履齋。似道後亦貶循州。宰執陳宜中等咸欲置賈於死。令鄭虎臣押送至漳之木綿菴。而為虎臣鎚死之。漳守趙介如。乃賈之門人。時為祭殮文曰。履齋死循。死於宗申。先生死閩。死於虎臣。天乎人乎。莫得而詢。有餘不盡之意至矣。至矣。然二事之詳。見《山房隨筆》、《武林紀事》。但《隨筆》祭文缺後二句。而宋史以吳為預知風雷作而死。亦非也。蓋吳作辭世詩時。空中偶然雷震耳。 \\n 義鳥 \\n 《聞見錄》載。關中商人得能言鸚鵡於隴山。愛而食之甚勤。偶事下獄。歸時歎恨不已。鸚鵡曰。郎在獄數日。已不堪。鸚鵡遭閉累年。奈何。商遂感而放之。後商同輩有過隴山者。鸚鵡必於林問曰。郎無恙。幸寄聲。幸寄聲。又金時安撫使田琢。少從軍塞外。居有雙燕為巢。土人欲捕之。田曲全護。一日。飛止坐隅。都無驚畏。巧語移時不去。田思明日秋社。燕當歸矣。此殆為留別言耶。因作詩贈云。幾年塞外歷崎危。誰謂烏衣亦此飛。朝向蘆陂知有為。暮投第舍重相依。君憐我處頻迎語。我憶君時不掩扉。明日西風悲鼓角。君應先去我何歸。遂細書為蠟丸繫其足。後八年。田為潞州判官。此燕飛鳴公廨。來止硯屏。田諦視。即前燕也。蠟丸尚在。遂畫圖作序。一時名人皆有詩賦。嗚呼。禽鳥微物。一加愛養。遂致不捨。士之負義背恩。曾二鳥之不如。昔人歎古道益遠交情醨。朝歡暮怨雲遷移。予亦感而筆之也。 \\n 巴西 \\n 山谷《懷荊公再次西太乙宮韻》之詩第二首云。啜羹不如放麑。樂羊終愧巴西。欲問老翁歸處。帝鄉無路雲迷。任天社解山谷之意。謂惠卿之忍。正如樂羊。荊公之過。與西巴同。又言。末句神宗崩。公亦薨。從其在天。非讒邪所能間。予觀山谷所和四詩。皆指荊公。不若東坡之和之妙也。此首以惠卿比樂羊固可。而以秦西巴擬荊公。恐為不當。荊公直刻拗耳。豈仁也哉。任復謂讒邪不能間。亦益山谷不善之意。山谷或止以帝鄉之路。雲亦不迷也。《藝苑雌黃》又為山谷解倒用西巴。引退之差參、瓏玲為證。予意虛字倒用。尚可理推。至於人名。恐未穩也。山谷此詩。只是有病。 \\n 詩句重用 \\n 唐人許渾。常將己詩重用。此雖一病。夫豈不能再作。固欲如是耶。第可意句遂不復改耳。但有可用不可用處。自當慎之也。今錄出數聯以明之。庶便檢閱。亦足使人易知也。如《京口寄友人》用一樽酒盡青山暮。千里書回碧樹秋為頸聯矣。至《郊園秋日寄洛中故人》。復用二句為頷聯。皆寄人者也。又如《呈郭少府巡澇》有江村夜漲浮天水。澤國秋生動地風。《漢水傷稼》亦用此二句。皆因水也。此則可以同用。至於《送僧歸桂州靈巖寺》云。楚客送僧歸桂陽。海門帆勢極瀟湘。碧雲千里暮愁合。白雪一馨【應作『聲』】春思長。他日《和浙西從事劉三復送僧南歸》。亦用此四句。但以桂陽易故鄉二字。予以浙西復南去。恐不可用瀟湘耶。至以蜂蜜對麝香。訪戴對依劉處極多。似亦不切。若王灣《江南意》二聯俱同。但易首尾。此即其可意句而不復改也。 \\n 因詩得偶 \\n 國初王旬字子宣。作《宮詞》有云。南風吹斷採蓮歌。夜雨新添太液波。水殿雲廊三十六。不知何處晚涼多。仁和解元俞友仁見而悅曰。此其得意句。遂以妹妻之。此與宋趙德麟二十八字詩句。事意俱同也。 \\n 俞徐辭薦 \\n 富陽俞膺字古章。肥遯邱園。名聞湖海。宦遊於浙者。必得其文為美。正統間。藩臬諸公先後封章薦舉。不起。吳和州亦嘗薦之。先生以詩辭云。青雲有路念綈袍。迢遞和州薦剡勞。下乘難追千里馬。虛名恐誤九方臯。嵇康自信趨時懶。少室誰云索價高。總使陽和動鄒律。秋風雙鬢已蕭騷。又同時寧波徐恕字勉仁。亦以文鳴。不膺國召。後家吾杭。有《藝說》。譬喻為學甚悉。今忘之也。予嘗謂俞詩徐文。近亦有之。而人品或無二子也。故當時有富陽俞。甬東徐。翩翩文彩雙明珠之譽。予故表而出之。 \\n 魏趙【明本『魏趙』作『尚書』】老態詩 \\n 魏驥。浙江紹興蕭山人。五統初為司訓。臞然若不勝衣者。一日。會酒友家。座有柳莊先生。因相曰。公異日必至極品。眾皆掩口。自亦以袁諷之也。後因教導有功。漸陞至少卿。直抵吏部尚書。然質直而好吟。不以工拙為計。《老態》一詩。至今傳之人口。以其鄙而謔也。詩云。漸覺年來老病磨。兩肩酸痛脊梁跎。耳聾眼暗牙根蛀。腿軟腰疼鼻淚多。臟毒頭瘋時又舉。痔瘡疝氣不能和。更兼酒積微微發。三歲孩童長若何。予嘗又聞趙松雪《老態》一詩。則視此超出九天矣。然亦不見集中。今錄出之。詩云。老態年來日日添。黑花飛眼雪生髯。扶衰每藉過眉杖。食肉先尋剔齒籤。右臂拘攣巾不裹。中腸慘慽淚常淹。移床獨就南榮坐。畏冷思親愛日簷。非身為老境。不能言之如此真切。悲夫。 \\n 燕子樓 \\n 燕子樓盼盼之事。人皆知也。而《燕子樓集》。人未知也。知其集者。或未見其詩也。見其詩者。或未知盼盼之終故。予少見陳彥升詩之起結云。僕射新阡狐兔遊。侍兒猶在水邊頭。樂天才思如春雨。斷送殘花一夜休。不知何謂水邊與樂天之意。今始知樓在徐州西北水滸。至今猶有迹焉。盼盼念建封而不下樓者十年。樂天贈詩曰。黃金不惜買蛾眉。揀得如花四五枝。歌舞教成心力盡。一朝身去不相隨。盼盼讀之。悲泣曰。自公薨。妾非不能死。恐百載之後。以我公重色。有從死之妾。是玷我公清範也。所以偷生耳。乃和白公詩云。自守空樓歛恨眉。形同春後牡丹枝。舍人不會人深意。訝道泉臺不去隨。盼盼得詩後。怏怏旬日。不食而卒。臨終但云。兒童不識冲天物。謾把青泥汙雪毫。方知陳結之意。盼盼詩云。樓上殘燈伴曉霜。獨眠人起合歡床。相思一夜情多少。地角天涯不是長。又云。北邙松柏鎖愁煙。燕子樓人思悄然。自埋劍履歌塵散。紅袖香消一十年。皆如此類。予嘗過其地。見燕飛鳴。有感賦詩曰。燕子樓前燕子飛。舊巢還在主人非。樓中盼盼樓前燕。肯向他人樓上居。盼盼不獨鍾情意氣。且知義理。可謂妓妾中傑出者。姓關。或曰許。 \\n 袁柳莊 \\n 柳莊袁珙字廷玉。元菊村先生士元之子。自幼勵精儒業。九流百氏之書。靡不涉究。嘗遊歷湖海間。遇異僧別古崖於補陀洛伽山。一見而奇之。因授以相人之術。期珙必以術顯。珙自是決人貴賤。壽夭、禍福、休咎。如指諸掌。凡求相者。聽其語言。觀其形象。然後斷以吉凶。雖達【疑脫『官』字】貴人遇之不以禮。則拂袖而去。太宗在潛邸。遣使召見。珙凝神佇思。稽首而言曰。殿下龍形鳳姿。天廣地闊。日麗中天。重瞳龍髯。二肘若肉印之狀。實蒼生真主也。辭還。賜賚殊厚。越三年。上誕膺天籙。萬幾之暇。因感珙言之驗。驛召至京。拜太常寺丞。遇以特禮。已而得請展省先塋。壽七十六。以疾卒。姚少師廣孝嘗贈詩云。岸幘風流閃電眸。相形何似相心優。凌煙閣上丹青裏。未必人人盡虎頭。此詩正似荀子所謂相形不如論心之義。此亦未必無為也。 \\n 句意 \\n 有如此江。蓋言如此江水流而不返也。將無同。謂不同也。將是。乃晉人發語也。如淵明詩將非遐齡具是矣。 \\n  \\n 　"}
{"章节": "卷三十七 詩文類", "正文": "　 \\n 卷三十七　詩文類 \\n 　 \\n 楊眉菴 \\n 國初吳下詩人稱高、楊、張、徐。楊名基。字孟載。眉菴號也。家吳縣天平山南。幼穎悟絕人。弱冠工文詞。名動公卿。會稽楊廉夫相見。戲以所號鐵笛為題。使其賦歌。對曰。不惟能歌。尤且切效老鐵體。翌日。誠似。廉夫不覺自失曰。吾意詩徑荒矣。今老鐵當讓子一頭地。故當時有老楊、小楊之稱。此事舊聞於人。未見其歌。其集亦少也。今獲抄本。錄歌以識。歌曰。鐵崖道人吹鐵笛。宮徵含嚼太古音。一聲吹破混沌竅。一聲吹破天地心。一聲吹開虎豹闥。彤庭跪獻丹扆箴。問君何以得此曲。妙諧律呂可以召陽而呼陰。都將春秋一百四十二年筆削手譜成。透天之竅價重雙南金。掉頭玉署不肯入。直入弁峯絕頂俯瞰東溟深。王綱正統著高論。唾彼傳癖兼書淫。時人不識我不厭。會有使者徵球琳。具區下浸三萬六千頃之白銀浪。洞庭上立七十二朵之青瑤岑。莫邪老鐵作龍吼。丹山鳳舞江蛟吟。勗哉宗彥吾所欽。赤泉之盟猶可尋。更吹一聲振我清白祖。大鳴盛世載賡阜財解慍南風琴。【鐵崖註《春秋》一本。名《透天關》。】 \\n 孫侍兒 \\n 孫侍兒。花將軍婢也。將軍名雲。懷遠人也。貌黑而驍勇絕人。癸巳。謁太祖于濠。每單騎前行。所至輒克。嘗遇盜數百。獨戰三日。皆擒殺之。庚子。守太平。偽漢陳友諒以舟師入寇。圍太平。雲率麾下三千餘人。結陣迎戰三日。城中乏食而陷。賊縛雲急。雲奮身大呼。縛盡解。起奪守者刀。殺五六人。罵曰。虜非吾主敵也。曷不趨降。賊怒碎雲首。縛于舟檣。眾射之。雲至死罵賊不少變。雲妻郜氏。雲與偽漢戰時。子煒方三歲。郜氏會家人泣曰。城且破。吾夫必死之。吾必不獨生。然不可使花氏無後。嬰兒在。若等善撫育之。郜聞雲就擒。遂赴水死。侍兒孫氏瘞郜尸。抱兒走。為偽漢軍所獲。軍中惡小兒啼。孫至九江。恐兒遇害。以簪珥屬漁家嫗育之。是年冬。王師伐偽漢。漢敗。孫脫身至漁家。視兒在。瞷漁人出。竊負以走。宿陶穴中。明日出江滸。僦舟以渡。遇漢潰軍還。爭舟。捽孫氏及兒投之江。方出沒波中。有斷木自上流浮至。附之入蘆渚中。渚有蓮實。孫氏取啗兒凡七日。不死。忽夜半聞人語聲。呼之。逢老父號雷老。告之故。與之【明本作『其』】偕行。明年辛丑二月。達上所。上聞雲兒。即呼入見。孫氏泣抱兒拜上。上亦泣。置兒於膝曰。此花雲子。將種也。命賜老父衣。老父已不見。追之無所得。眾咸以為神。後乃授水軍左衞指揮僉事。洪武七年。偕孫氏至太平。奉母郜氏夫人骸歸。乃束草像父。加以衣冠。合葬于上元縣南五十里水橋。太史宋景濂為其誌。閣老李西涯作樂府以美花公。予意公固忠且勇矣。使無侍兒。則花氏絕。而一門忠義節孝亦泯沒矣。因為長短句以美侍兒。以贅於樂府之後。因併錄之。花將軍。身長八尺勇絕倫。從龍渡江江水渾。提劍躍馬走平陸。敵兵不敢逼。主將不敢嗔。殺人如麻滿川谷。徧體無一鎗刀痕。太平城中三千人。楚賊十萬勢欲吞。將軍怒呼縛盡絕。罵賊如狗狗不狺。檣頭萬箭集如蝟。將軍願死不願生作他人臣。郜夫人。赴水死。有妻不辱將軍門。將軍侍婢身姓孫。收屍葬母抱兒走。為賊俘虜隨風塵。寄兒漁家屬漁姥。死生已分歸蒼旻。賊平身歸竊兒去。夜宿陶穴如生墳。亂兵爭舟不得渡。墮水不死如有神。浮槎為舟蓮為食。空中老父能知津。孫來抱兒達行在。哭聲上徹天能聞。手摩膝置泣復嘆。雲汝不死猶兒存。兒年十五官萬戶。九原再拜君王恩。忠臣節婦古稀有。嬰杵尚是男兒身。英靈在世竟不朽。下可為河嶽。上可為星辰。君不見金華文章石室史。嗟我欲賦豈有筆力回千鈞。長短句云。孫侍兒。花雲婢。一朝城陷主人沒。忍死流離全雲嗣。全雲嗣。鬼神呵護登天陛。襲主之爵顯主志。血食太平千萬世。嗟吁無侍兒。花之忠。郜之節。亂離之際幾人白。誰言丈夫意氣輕婢妾。其事詳見功臣錄。但錄中乙未克滁。誌為甲午。當從誌也。 \\n 狨坐 \\n 《石林燕語》曰。狨坐不知始於何時。唐以前猶未施用。不知子美已有詩《贈鄭廣文》云。才名三十年。坐客寒無毡。則煖坐唐已有之。安知不施於輿馬也。 \\n 咏物詩 \\n 咏物之詩。即古賦物之體之變也。如荀子《蠶賦》、《箴賦》之類。說者以為起於唐末。如雍陶《鷺鷥》。鄭谷《鷓鴣》。殊不知元、白已前。蓋已有之。如子美《咏黑、白二鷹》之類是矣。宋、元以下。作者多矣。然其親切有蘊者。亦足比方前人。格律雖卑。亦詩之一種也。謹錄明人之詩數首於左。以啟好事者。蘇平《繡鞋云。幾日深閨繡得成。著來便覺【明本『覺』作『卻』】可人情。半灣羅襪凌波小。兩瓣金蓮落地輕。南陌踏青春有跡。西廂立月夜無聲。掃花偶濕蒼苔露。曬向窗前趁晚晴。《豆腐》云。傳得淮南術最佳。皮膚褪盡見精華。一輪磨上流瓊液。百沸湯中滾雪花。瓦缶浸來蟾有影。金刀剖破玉無瑕。箇中滋味誰知得。多在僧家與道家。胡斗南《雙孔笛》云。混沌難分濁與清。鑿開空翠太分明。有聲本自無聲出。二氣還從一氣生。碧海夜寒龍並語。瑤臺月白鳳諧鳴。依稀黃鶴樓中聽。吹落梅花雪滿城。《萍》云。重重疊疊砌魚鱗。根蒂渾無半寸深。偏為太陽遮水面。可容明月印波心。千層浪打依然聚。幾陣風吹不肯沉。多少錦鱗藏葉底。教人無計下鉤尋。楊基《新柳》云。濃如烟草淡如金。濯濯姿容裊裊陰。漸軟已無憔悴色。未長先有別離心。風來東面知春淺。月到梢頭覺夜深。惆悵隋宮千萬樹。淡烟疏雨正沉沉。《春水》云。溶溶漾漾欲平橋。知是巴山雪盡消。紅雨落花來滾滾。綠烟芳草去迢迢。沅湘已沒鷗邊渡。湓浦新添鶩外潮。向晚漁郎走相報。大家齊上木蘭橈。戴九靈《插秧婦》云。青袱蒙頭作野粧。輕移蓮步水雲鄉。裙翻蛺蝶隨風舞。手學蜻蜓點水忙。緊束暖烟青滿地。細分春雨綠成行。村歌欲和聲難調。羞殺揚鞭馬上郎。夏元吉《人影》云。不言不語過平生。步步相隨似有情。長向燈前同靜坐。每於月下共閒行。昨朝離去天將暝。今日歸來雨又晴。最是行藏堪愛處。顯身須要待時明。沈彥博《纖手》云。曾見花稍揀俏枝。宛如春筍露參差。金釵欲溜輕扶鬢。寶鑑重臨淡掃眉。雙送鞦韆扶索處。半揎羅袖賭鬮時。香腮悶托聞嘶馬。忙揭朱簾認阿誰。朱靜菴《梅花燈籠》云。篔簹織出巧玲瓏。朵朵分明奪化工。薄暮高挑照歸路。滿街疏影月朦朧。丁文煥《釘靴》云。行過落花香囓齒。步回芳草軟埋頭。惜忘其全首。 \\n 金山詩 \\n 一宿金山寺。微茫水國分。僧歸夜船月。龍出曉堂雲。樹影中流見。鐘聲兩岸聞。因悲在城市。終日醉薰薰。又萬古江心寺。金山名日新。天多剩得月。地少不生塵。櫓過妨僧定。濤驚濺佛身。誰言張處士。題後更無人。二詩乃唐人張佑、孫魴者也。皆號絕唱。而《青瑣集》尚以雖為警聯。亦可移於南康之落星。永嘉之江心。予則以為首起既以言出金山。就可移彼。此謂無過中尋有過。亦刻矣。但孫詩似誇。則不當也。若以濤驚濺佛身言。山不應如此之低。此癡人前又不可說夢。第同時李翱亦有詩。而後四句全同孫句。不知當時何意向之若是。李云。山載江心寺。魚龍是四隣。樓臺懸倒影。鐘磬隔囂塵。過櫓妨僧夢。驚湍濺佛身。誰言題韻處。流響更無人。此則可笑。而人反不知而未譏也。又聞本朝莆田黃謙。自來未聞有次張詩之韻者。彼獨和之。且又不及。此尤可笑。若宋梅聖俞之山形無地接。寺界與波分。吳登之花木江心地。樓臺水面山。亦可謂警句。 \\n 理公巖碑 \\n 周伯琦。元之饒人。工真草篆隸。而篆尤精也。元人無出其右。世行其《六書正譌》、《說文字原》。至正十六年。嘗為吾浙參知政事。杭志失收。《元史》作十七年。訛也。尋除江浙行省左丞。然以十七年招諭張士誠。為其留用未拜。後士誠為武寧王縛見太祖。伯琦逮繫於後。太祖問誰也。對曰。元江浙行省參政周某。【蘇志作饒介之。非。】帝曰。元君寄汝一方重任。乃資賊亂耶。遂與偽吳司徒呂伯昇同棄市。《剪勝舊聞》又云。醉以三日。酬其功而殺之。《元史》又謂。回鄱陽。尋卒。恐皆非也。夫既為張用之久。張敗可以逃耶。又何有功於國朝耶。昨與中書葉中夫遊於飛來峯之陰。偶得其篆記一篇。攀蘿附木。剔洗而錄之。遂知飛峯石像之所出。亦可補杭志之所缺也。嗚呼。自元季至今。殆二百年矣。一旦顯世。亦數也哉。且筆法之妙。為周之最。意予既知。則搨者眾也。今已少剝。或至損裂。則公之書又沒於世。因記其事。并錄其文於稿。文曰。理公巖。晉高僧慧理師嘗燕寂焉。在錢塘虎林山天竺招提之東南。玲瓏幽邃。竹樹芩蔚。至正九年。上人慧苣來居觀堂。起廢緝敝。爰開是嵒。窈窕繚複。霩如堂皇。雲湧雪積。發泄靈蘊。後七年。左丞綏寧楊公之弟元帥伯顏。清暇遊憩。抉奇樂靜。捐金庀工。載鑿巖石。刻十佛。并補陀大士像。金碧炳赫。恍躋西土。冀徼福惠。壽我重親。利我軍旅。冰釋氛沴。永奠方嶽。巖之異勝。誕增於昔。為虎林之奇觀。實苣公軌行精愨有以致之。居甿曰菩薩。蓋非誇益。天竹和尚允若師。臘以八十。與苣同志。徵文示久。乃篆諸石。浙省參知政事番陽周伯琦伯溫記并書。 \\n 薛暨 \\n 唐伎薛濤。字洪度。八九歲知聲律。其父一日坐亭中。指井梧示之曰。庭除一梧桐。聳榦入雲中。令濤續之。應聲曰。枝迎南北鳥。葉送往來風。父愀然久之。父卒。韋臯鎮蜀。召令侍酒賦詩。因入樂籍。元末。建安暨氏女。十歲能詩。人令賦《野花》云。多情樵牧頻簪髻。無主蜂鶯任宿房。識者知後不潔。此即濤父愀然之事。後皆果然。豈非詩言志而心之聲也歟。然濤非暨比也。故元微之有詩贈云。錦江膩滑峨眉秀。幻出文君與薛濤。言語巧偷鸚鵡舌。文章分得鳳凰毛。紛紛詞客皆停筆。箇箇公侯欲夢刀。別後相思隔烟水。菖蒲花發五雲高。以此。則唐人重濤之才可知矣。有《洪度集》一卷行世。 \\n 布袋佛 \\n 五代僧貫休畫彌勒佛。而宋坦坦居士贊曰。即此布袋。非此布袋。不屬聖凡。不立行解。几几騰騰。處處在在。拄杖挑來賜與君。天上人間更無外。岳珂七歲亦有贊曰。行也布袋。坐也布袋。放下布袋。何等自在。二贊較之。岳誠神童之言。而坦坦者就本宗之道而云也。至聞我【據明本補】太祖私遊一寺。亦見有題。其詩曰。大千世界活茫茫。收拾都將一袋藏。畢竟有收還有散。放寬些子也何妨。因盡誅僧。噫。此固借以喻當時之政之嚴。太露圭角。宜其受禍。苟以前之岳贊之意而微諷之。又何不可。 \\n 詩句關樂 \\n 古人經文一字不苟下。如鼓瑟吹笙。不是說鼓瑟又吹笙也。蓋瑟之一音。古今以為難和。必吹笙以和之也。又若如塤如箎。古人比之兄弟之相和。夫他音豈皆不和。而獨以塤箎言者。他音一音各為一節。惟塤、箎二音同為一節。蓋同氣也。大司馬韓公邦奇。號為知樂。其言亦然。 \\n 般若菴 \\n 太平府般若菴。太祖既渡江。微行於菴。欲借一宿。僧異而問其爵里姓名。乃題詩於壁曰。殺盡江南百萬兵。腰間寶劍血猶腥。山僧不識英雄主。只顧嘵嘵問姓名。後登極。聞詩已無有。旨鑰僧至京。將殺之。既曰。予詩何去之。僧曰。御製後。僅有吾故師四句在焉。問曰何詩。僧誦云。御筆題詩不敢留。留時常恐鬼神愁。故將法水輕輕洗。尚有毫光射斗牛。上笑釋之。 \\n 偽仙詩 \\n 池州青羊宮石刻一律。嘉靖間都御史劉大謨所刻。其跋云。是刻如雷電鬼神。變幻莫測。卻又不失六書矩度。信非異人不能。九龍主人宜加呵護。若為飈車羽輪輦去。寧不或承之羞哉。世傳詩為陳摶所書也。其詩云。仙境閑尋採藥翁。草堂留語數宵同。虛傳山下雲深處。直與人間路不通。泉引藕花來洞口。月將松影過溪東。求名心在閑難遣。明日馬蹄塵土中。後款曰。三清道丈玉皇舉人太和子書。以予論之。此好奇而未仕者為之也。觀首云仙境閑尋。末又曰求名心在閑難遣。明日馬蹄塵土中。仙尚有此言耶。況書名特神其號。尤可知矣。但字體異常。不知書者。隨風傳誦。若謂不失六書矩度數語。劉蓋欲欺世人。不知世有識者。所笑多也。至如虛傳來影數字。因傳為此字未必真是也。搨之露醜。徒污紙墨。見者自能別之。 \\n 桑犬二詩 \\n 世傳吾杭少保于公題桑曰。一年一度伐枝柯。萬木叢中苦最多。為國為民皆是汝。卻教桃李聽笙歌。題犬曰。護主有恩當食肉。卻啣枯骨惱饑腸。於今多少閒狼虎。無益於民盡食羊。意二詩不類于公本集之句。予問之先輩。則曰。聞有親筆於某家。蓋句雖俚而意則尚也。似其為人。或不經意而云者。若《手帕》、《蘑菰》之詩亦然。或曰。犬詩乃先正李時勉者。未知孰是。 \\n 陳岳箕詩 \\n 金陵士友某。一日召仙。得詩云。風露淒涼雨過天。窗疏有月到床前。夜深不作紅塵夢。註得《南華》四十篇。又云。強胡擾擾我提兵。血戰中原恨未平。大廈已斜支一木。豈期長腳誤蒼生。某請書名。則曰。我二人。前陳摶。後岳飛。一仙遊。一屈死。生死雖不同。然彼之清風。我之精忠。今日同歸於不死矣。偶同過此。某又問。今秦檜亦托生否。又書詩云。自古奸忠同一死。奸忠死後各留名。奸忠總在斯文斷。焉有來生與再生。據此。雖非陳、岳二公。觀其詩文明爽氣健。且有理致。是亦文名之士歟。 \\n 洪武書目 \\n 痛三綱淪而九法斁。無以新耳目而示勸懲。首作《大誥》三編。欲戒後代人君臣民之愚癡。作《資世通訓》。以禮樂不協於中。成書曰《大明集禮》。倣《周禮》而為治天下之宏綱。作諸司職掌曰《大明律》。曰《大明令》。所以立世法也。曰《洪武體制》。曰《禮儀定式》。所以詳世禮也。《清教錄》。所以戒僧道也。《大明一統曆》。所以欽天道也。定字義書曰《洪武正韻》。後以未當。命劉三吾重編。曰《韻會定正》。念農勞而命戶都計田之數。以為文武俸數。作《省貪簡要錄》。見功臣器用踰制。命翰林院考漢、唐、宋封爵之數。編稽制錄。編歷代宗室諸王善惡者以類。曰《永鑑錄》。後又有《昭鑒錄》。編歷代為臣善惡可以勸戒者。曰《世臣總錄》。訂正蔡氏書傳。名曰《書傳會選》。取大禹所敘、箕子所陳、有益治道者。作《洪範註》。紀天下道路者。書曰《寰宇通衢》。載文武官屬體統。及簽書案牘次第。軍士月糧宿衞屯田者。曰《政要錄》。自敘得之之艱難。與更胡俗書。【以上五字乾隆本刪。據明本補】曰《祖訓錄》。又欲貽孫謀以昭燕翼。成書曰《皇明祖訓》。言喪服者曰《孝慈錄》。取五經四書敬天忠君孝親而成者。曰《精誠錄》。集歷代祭祀祥異感應可為鑒戒者。名曰《存心錄》。編漢唐宋災異應於臣下者。名曰《省躬錄》。以致《道德》有註。《論語》有解。諸經《元史》有纂。至哉王心。無一事不加之意也。創業之君。所以難歟。 \\n 菊花詩 \\n 《清暇錄》載。黃巢下第。有《菊花》詩曰。待到秋來九月八。我花開後百花殺。衝天香陣透長安。滿城盡帶黃金甲。嘗聞我太祖亦有《咏菊花》詩。百花發。我不發。我若發。都駭殺。要與西風戰一場。遍身穿就黃金甲。人看二詩。彼此一意。成則為明。而敗則為黃也。予則以香氣透長安。不過欲竊據之意。滿城盡帶甲。擾亂一番也。巢之反。果在於秋天。兵敗士誠、友諒。與得大都之日。皆在八九月西風起時。穿金甲豈非為帝耶。是乃二詩之讖耳。 \\n 塔下陳 \\n 弘治間。海寧塔下陳玉。善畫山水。其父五十。忽欲讀書。坐閉一室。晝夜不息者五年。遂成詩人。嘗題《賈似道湖山圖》云。山上樓臺湖上船。平章醉後懶朝天。羽書莫報樊城急。新得娥眉正少年。意亦佳也。據此。人不用功耳。 \\n  \\n 　"}
{"章节": "卷三十八 詩文類", "正文": "　 \\n 卷三十八　詩文類 \\n 　 \\n 李杜 \\n 古人論李杜無優劣。故退之云。李杜文章在。光燄萬丈長。此在後世觀之也。《玉屑》、《陽秋》皆輕議曰。杜豈白所能望耶。殊不知當觀其彼此自言可知矣。杜言李曰。世人皆欲殺。吾意獨憐才。李白斗酒詩百篇。清新庾開府。俊逸鮑參軍。似皆重其才也。李言杜曰。醉別復幾日。登臨徧池臺。何時石門路。重有金樽開。飯顆山頭逢杜甫。頭戴笠子日卓午。為問因何太瘦生。只為從來作詩苦。似不過平答而少譏之也。意當時李豪雋而才敏。杜質樸而才鈍。相會若有低昂也。然則底於成也。同歸於極焉。細而論之。則有一勉然。一自然之分耳。 \\n 樂府 \\n 予不知音律。故詞亦不善。每見古人所作。有同名而異調者。有異名而同辭者。又有名同而句字可以增損者。莫知謂何也。後見元人周德清有《作詞起例》一書。然後知當同當異者。自有數調。句字可以增損者。亦有數調。惜此書已少。又雜記於眾詞名中。一時檢閱亦難也。今特錄出。以便觀覽。庶使如予者可考焉。黃鍾【水仙子。】雙調【水仙子。】黃鍾【寨兒令。】越調【寨兒令。】仙呂【端正好。】正宮【端正好。】仙呂【祅神急。】雙調【祅神急。】仙呂【上京馬。】商調【上京馬。】中呂【鬬鵪鶉。】越調【鬬鵪鶉。】中呂【紅芍藥。】南呂【紅芍藥。】中呂【醉春風。】雙調【醉春風。】 \\n 已上名同而音律不同者。 \\n 黃鍾【計三詞。】紅錦袍。【即紅納襖。】綵樓春。【即拋毬樂。】雙鳳翅。【即女冠子。】正宮【計四詞。】靈壽杖。【即呆骨朵。】伴讀書。【即村里秀才。】黑漆弩。【即學士吟。鸚鵡曲。】六么遍。【即柳梢青。】大石調【計四詞。】歸塞北。【即望江南。】卜金錢。【即初問口。】催花樂。【即擂鼓休。】蒙童兒。【即憨郭郎。】小石調【計一詞。】青杏兒。【即青杏子。亦入大石調。】仙呂【計一詞。】金盞兒。【即醉金錢。】中呂【計五詞。】紅繡鞋。【即來履曲。】喜春來。【即陽春曲。】朝天子。【即謁金門。】蘇武持節。【即山坡羊。】賣花聲。【即升平樂。亦作煞。】南呂【計六詞。】一枝花。【即占春魁。】玄鶴鳴。【即哭皇天。】採茶歌。【即楚江秋。】草池春。【即鬬蝦虫?麻。】閱金經。【即金字經。】翠盤秋。【亦入中宮。即乾荷葉。】雙調【計二十詞。】步步嬌。【即番挑曲。】銀漢浮槎。【即喬木查。】落梅風。【即壽陽曲。】雁兒落。【即平沙落雁。】德勝令。【即陣陣贏。凱歌回。】水仙子。【即凌波仙。湘妃怨。馮夷曲。】殿前歡。【即小鳳孩兒。鳳將雛。】滴滴金。【即甜水令。】折桂令。【即秋風第一枝。大春引。蟾宮曲。步蟾宮。】漢江秋。【即荊襄怨。】荊山玉。【即側磚兒。】搗練子。【即前胡搗練。】沽美酒。【即瓊林宴。】駙馬還朝。【即相公愛。】掛玉鉤。【即掛搭沽。】醉娘子。【即醉也摩挲。】小拜門。【即不拜門。】慢金盞。【即金盞兒。】撥不斷。【即續斷絃。】也不羅。【即野落索。】越調【計四詞。】調笑令。【即含花笑。】禿斯兒。【即小沙門。】寨兒令。【即柳營曲。】三臺印。【即鬼三台。】商調【計一詞。】梧葉兒。【即知秋令。】般涉調【計三詞。】臉兒紅。【即麻婆子。】急曲子。【即促拍令。】耍孩兒。【即魔合羅。】 \\n 已上名異而詞調同者。 \\n 正宮【計七詞。】端正好。　貨郎兒。　煞尾。　呂。　混江龍。　後庭花。　青歌兒。　南呂【計三詞。】　草池春。　鵪鶉兒。　黃鍾尾。　中呂【計一詞。〔脫詞牌名〕】　雙調【計四詞。】　新水令。　折桂令。　梅花酒。尾聲。已上句字不拘【『不拘』二字據明本補】 \\n 可以增損者。 \\n 明唐詩人暗合 \\n 國初王元章《書懷》。王子充《郡齋偶賦》。詩意相同而韻上差其二。可謂異矣。及讀唐劉長卿《餘干旅舍》與張籍《宿江上館》詩。韻同意同。真可謂巧也。又皆奇作。特錄於稿。元章詩云。世情多曲折。客況自堪憐。聽雨愁如海。懷人夜似年。草肥燕地馬。花老蜀山鵑。冷淡無歸計。蒼苔滿石田。子充詩云。宦況真蕭索。虛齋足自眠。思親懷愛日。閱史錄疑年。白髮生愁後。黃華立醉邊。風流陶靖節。輸爾早歸田。劉詩云。搖落暮天迥。丹楓霜葉稀。孤城向水閉。獨鳥背人飛。渡口月初上。隣家漁未歸。鄉心正欲絕。何處搗征衣。張詩云。楚驛南渡口。夜深來客稀。月明見潮上。江靜覺鷗飛。旅宿今已遠。此行殊未歸。離家久無信。又聽搗寒衣。 \\n 宋徽宗畫詩 \\n 夏忠靖公《咏徽廟墨竹》曰。寶殿無心論治安。碧窗著意寫琅玕。枝枝葉葉真瀟灑。爭奈金人不愛看。此責徽宗之不君也。國初張來儀咏其《折枝桂》曰。玉色官瓶出內家。天香濃浸月中葩。六宮總愛清涼好。不道金風捲翠華。此責高宗之不子也。又忘其名姓者咏其《石榴》曰。金風吹綻絳紗囊。零落宣和御墨香。猶喜樹頭霜露少。南枝有子殿秋光。此言南渡得人。有惜之之意。然三詩皆有含蓄。後二詩琢句尤工。 \\n 楊少卿詩 \\n 天順間。南京大理少卿宜興楊公復。每令家童於玄武湖壖取萍藻以食豚。海虞吳思庵訥。時握都察院章。以其密迹聽事拒之。楊作小詩送云。太平隄下後湖邊。不是君家祖上田。數點浮萍容不得。如何肚裏好撐船。至今傳為笑柄。鄙吳而予楊也。予以思庵誠寬大而不答。使當時即寫此詩。易以己名。復送於楊。楊何顏哉。此正楊公代吳之作也。其與鑽核較籌者何異哉。況後湖朝廷所禁。今人反以抑吳。豈以楊有能詩之名而然邪。 \\n 祖述工拙 \\n 東坡《洗兒》詩云。人皆養子望聰明。我被聰明誤一生。但願生兒愚且魯。無災無難至公卿。吾杭先輩瞿存齋宗吉一詩云。自古文章厄命窮。聰明未必勝愚蒙。筆端花與胸中錦。賺得相如四壁空。其意本東坡《洗兒》詩來。然自慨不露圭角。似過東坡。又東坡《白髮》詩云。人見白髮憂。我見白髮喜。多少少年人。不見白髮死。昨見《說郛》載一詩。亦似過之。勸君休鑷鬢毛斑。鬢到斑時亦自難。多少朱門少年子。西風吹送北邙山。又宋淮南閫帥夏貴降元後四年卒。有人贈詩云。自古誰無死。惜公遲四年。問公今日死。何似四年前。又有弔墓者云。享年八十三。而不七十九。嗚呼夏相公。萬代名不朽。此二詩亦雖本同一意。而辭意婉轉深懇。又自各妙也。 \\n 竿技詩 \\n 《石林詩話》載晏元獻題《竿技》詩。書於中書廳壁云。百尺竿頭裊裊身。足騰跟掛駭傍人。漢陰有叟君知否。抱甕區區亦未貧。荊公他日復書一詩於後云。賜也能言未識真。誤將心許漢陰人。桔橰俯仰何妨事。抱甕區區老此身。但記二詩。不言所以。予以二詩正見晏乃質實。而王好更張者也。二公心地。即此占知矣。又韓侂冑見弄傀儡為土偶負小兒者。名為迎春。使姪賦之。姪曰。腳踏虛空手弄春。一人頭上要安身。忽然線斷兒童手。骨肉俱為陌上塵。韓不久禍作。宋趙南仲以誅李全功。見忌於鄭清臣。史揆每左右之。得留於朝。其後恢復事起。遂分委邊面。赴鎮之日。朝紳餞之。適有呈竿技者。曹垔賦詩云。又被鑼聲催上竿。這番難似舊時難。勸君著腳須教穩。多少傍人冷眼看。後師果敗。皆詩讖也。然曹漢二首。其辭皆有晏意。但各用事不同。韓詩題雖非竿技。義則一也。然實得幾間之情。惜不知名也。故併及之。 \\n 酇字四音 \\n 酇字。一則旰切。為贊。一才何切。為醝。一祖管切。為纂。一祖丸切。為攢。今因蕭何之封。讀之者不同。各執以爭是非。殊不知四音皆是。惟醝字者。縣屬沛國。蕭何初封之邑。贊字者。縣屬南陽。蕭何子孫所封。二音可加於蕭何。餘非其宜。究而論之。又惟讀醝字尤當也。 \\n 掘塚歌 \\n 《掘塚歌》。清江范德機作也。范以《閩州歌》并此皆為風俗所興。而《閩州》者因得上聞。故著名史冊。且為一代詩人。不知《掘塚歌》則繆理太甚。歌云。昨日舊塚掘。今朝新塚成。塚前兩翁仲。送舊還迎新。舊魂未出新魂入。舊魂還對新魂泣。舊魂丁寧語新魂。好地不用多子孫。子孫綿綿如不絕。曾孫不掘玄孫掘。我今掘矣良可悲。不知君掘又何時。據歌。曾孫不掘玄孫掘。則人決不用子孫。亦不用墳墓矣。予意換中二句數字可也。如曰好地還用好子孫。子孫綿綿多頑劣。曾孫不掘玄孫掘。斯義方妙。其《閩州歌》乃革男子繡文之弊者。予三十年前嘗見其地繡文之妙。始知蓋亦有所傳云。 \\n 吾子行詩 \\n 吾杭吾子行。好古博學。尤精律呂。當時後世如趙子昂、宋景濂輩。無不稱仰者。惜其死於非命。其著述亦多。詩則未嘗聞也。予於舊杭誌中得其二首。今錄示人。則又惜死於無窮也。《柳枝詞》云。一逕梨花過雨霑。日華浮動碧絲簾。軒前插徧垂楊柳。看舞春風入畫簷。又《答沈堯道贈梨花》云。山中折花搖白雲。一枝贈我寒食春。薄簾隔晴不須捲。恐隨蝴蝶飛成塵。 \\n 白沙詩 \\n 世以陳白沙非知詩者。而《麓堂詩話》載其題?山大忠祠之詩曰。天王舟楫浮南海。大將旌旗仆北風。世亂英雄終死國。時來胡虜【『胡虜』二字乾隆本刪存空白。茲據明本補】亦成功。身為左袵皆劉豫。志復中原有謝公。人眾勝天非一日。西湖雲掩岳王宮。又以謂深知聲律者。殊不知昔之所傳。非今之所刻。蓋今選解其詩者。祗欲遵其道統。不復以詞章為重。故於近體有蘊藉者不錄。卻以似禪而難通者往往錄出。解以己意。人之見之。莫怪其為不知也。如張帆海上回。帆掛鐵橋樹。驚起白蝦蟆。跳上飛雲去。又曰。半酣發浩歌。聲光真朗徹。是身如虛空。樂矣生滅滅。不知蝦蟆跳飛雲是何所喻。而生滅滅。又何所解。通本未可一二數也。反於外傳隻句中儘有詩句。如仲尼不作周公夢。天下誰嗟吾道衰。又曰。一春花鳥篇章廢。萬里雲霄羽翼孤。何嘗不佳。此選詩者之過。不思程、朱何嘗不作近體。誠可笑也。大都白沙是任道豪傑。惜流於禪。若指刻集謂之詩教。恐亦難也。 \\n  \\n 　"}
{"章节": "卷三十九 詩文類", "正文": "　 \\n 卷三十九　詩文類 \\n 　 \\n 蘇若蘭織錦璇圖詩 \\n 幼聞秦竇滔之妻蘇若蘭有《織錦璇圖》詩。言止八百。而詩可讀數百首。予以此特假文逞技。殆《玉連環》、《錦纏枝》之類歟。又聞成化間。北海仇東之色界句分其圖。成詩二百六十篇。心雖異而猶未信也。及見衍聖公藏本載唐則天氏記云。可讀二百餘篇。遂按圖求之。止可初讀數首而已。後見宋刻黃山谷序者云。楊文公讀至五百餘篇。題曰千詩織就迴文錦。如此陽臺暮雨何。亦有英靈蘇蕙子。只無悔過竇連波。據是。可讀千首矣。予驚且嘆曰。是何女子之慧哉。殆鬼工耶。抑仙才耶。古今才子亦有是思也耶。不可得而知也。又二十年。復得一本。乃皇朝起宗和尚經禪之暇。紬繹是篇。分為七圖。一百四十七段。得三四五六七言之詩至三千七百首。星羅棋布。燦然明白。某王府從而刻之。并具讀法。然其文之故典、人名、古詩、程語。絲紛網結。雖錯雜聯絡。而音律暢協。反復成章也已。七言雖似牽強。而三四六言宛若天成者多矣。嗚呼。蔡琰、崔鶯。不過一文婦耳。世傳慕之。非以其行也。若蘭史載烈女。文無可匹。真天壤間之異人耳。每詢士夫。圖亦罕見。況知其事者乎。特序而志之於稿。略少抑揚。使他日讀者亦默而識之也。 \\n 夾城八景詞 \\n 吾杭市井。夾城巷口其一也。永樂間。其地有翰林侍講王希範洪。號毅齋。一時學士推重之。朝廷亦尊寵焉。疾也賜藥。卒也賜棺。惜四十二而終。嘗以其地為八景。作《卜算子》八章。成化間。仁和教諭臨川聶大年。亦有聲當時者。又每題作《臨江仙》一章。皆工緻也。然王、聶二集少刻板。志收亦不全。今錄於稿。 \\n 夾城夜月 \\n 孤月泛江秋。露下高城靜。期著佳人夜不來。坐轉霜梧影。　吹徹紫鸞簫。寶篆烟消鼎。桂子飄香下廣寒。銀漢秋波冷。 \\n 陡門春漲 \\n 驚雪噴高崖。雷響青天曉。剛道吳胥駕海來。勢壓滄溟小。　兩岸是漁舟。潑亂飛春鳥。須言神魚去不留。五色祥雲繞。 \\n 半道春紅 \\n 宿雨漲春流。曉日紅千樹。幾度尋芳載酒來。自與春風遇。　弱水與桃源。有路從教去。不見西湖柳萬絲。滿地飛風絮。 \\n 西山晚翠 \\n 斜日照疏簾。雨歇青山暮。白鳥鳴邊一半開。香靄和烟度。　樓上見平湖。影隔青林霧。吹斷鸞簫興未闌。月照芙蓉露。 \\n 花圃啼鸞 \\n 旭日照花林。鶯囀春風早。一片紅雲暖不開。無奈春聲攪。　乘興且閑遊。莫待韶華老。隨意飛紅點綠苔。休著家僮掃。 \\n 臯亭積雪 \\n 積玉映空青。蓬島人間近。珠樹瑤花滿眼開。縹緲仙臺影。　便欲跨青鸞。直上三山頂。鶴氅披雲看下方。月白銀河冷。 \\n 江橋暮雨 \\n 淅瀝帶秋坰。兩岸蒹葭響。何處漁舟暝未還。隔浦聞清唱。　撩亂下枯槎。一夜苕溪漲。天目應添翠色重。回首看晴嶂。 \\n 白蕩煙村 \\n 綠竹繞清流。草舍人家遠。幾處牛羊晚下來。烟外聞雞犬。　禾稼滿秋原。路向桑麻轉。簫鼓從教樂社神。歲歲長相見。 \\n 已上王希範詞。後聶大年詞也。 \\n 夾城夜月 \\n 萬里碧霄雲散盡。長天孤月流輝。城陰空闊柝聲稀。試登高處望。露濕五銖衣。　不見遼東華表鶴。人民昔是今非。驚烏三匝正南飛。銀河風露冷。騎得彩鸞歸。 \\n 陡門春漲 \\n 西北城闉如鐵甕。夜來春漲崩奔。驚濤拍岸撼崑崙。桃花三級浪。何處覓桃源。　彷彿鴟夷乘白馬。潮頭日落雲昏。瀆祇川后亦消魂。琴高騎赤鯉。隨水到龍門。 \\n 半道春紅 \\n 記得武林門外路。雨餘芳草蒙茸。杏花深巷酒旗風。紫騮嘶過處。隨意數殘紅。　有約玉人同載酒。夕陽歸路西東。舞衫歌扇繡簾櫳。昔遊成一夢。仍問賣花翁。 \\n 西山晚翠 \\n 一抹夕陽低遠樹。分明翠歛西山。蒼蒼松檜鎖禪關。疏鐘殘磬裏。倦鳥亦知還。　谷口樵蘇歸路晚。六橋流水潺潺。行人指點有無間。天風吹散盡。露出豹文斑。 \\n 花圃啼鶯 \\n 芳圃萬花圍繞處。軟紅晴點香泥。金衣公子羽毛齊。為憐春色好。終日往來啼。　記得早朝花底散。金河草色淒淒。數聲只在御橋西。東風回首處。香霧滿長堤。 \\n 臯亭積雪 \\n 昨夜孤峯如潑翠。今朝玉立巑岏。瓊林琪樹間琅玕。蓬萊塵世隔。弱水竟漫漫。　玉宇瓊臺千仞表。羣仙飛珮驂鸞。不知何處倚闌杆。洞簫吹一曲。鶴氅不勝寒。 \\n 江橋暮雨 \\n 一葉漁舟吞暮景。夜來江漲平橋。蒹葭兩岸響蕭蕭。水村煙郭外。隱隱見歸樵。　鴻雁欲歸愁翅濕。誰憐萬里雲霄。空濛山色望中遙。鐘聲何處寺。白鳥沒林腰。 \\n 白蕩烟村 \\n 北郭秋風禾黍熟。牛羊晚食平田。一村桑柘起寒烟。田翁邀社飲。擊鼓更燒錢。處處雞豚泥飲罷。瓦盆濁酒如泉。往來東陌與西阡。雖言淳樸俗。自有一山川。 \\n 子昂探梅詩 \\n 予過演福寺僧房。見趙魏公子昂親書《探梅訪僧》一絕句云。輕輕踏破白雲堆。半為尋僧半探梅。僧不逢兮梅未放。野猿笑我卻空迴。惜公《松雪集》中失載。今寺已為墳地。不知此紙存亡也。噫。 \\n 甫似審言 \\n 楊萬里序杜審言集。謂其祖孫詩句相似者數處。不知尤有極似者。如日氣抱殘虹。即日射江樓霧氣黃。明年春色倍還人。即錦江春色逐人來。如八荒平物土。即八荒開壽域。如伐鼓撞鐘驚海節。撞鐘考鼓天下聞。如去歲茲辰捧玉床。五更三點入鵷行。即季冬除夜接新年。帝子王臣捧玉床。 \\n 武后制字 \\n 唐史載武后制字十二。?一?人?【天】、埊【地】、瞾【照】、囗?乙【日】、囝【月】、○【星】、□【君】、??忠【臣】、??尖乙?【幼】、□【載】、?【年】、凵?干【正】。卻無釋文。而後山叢談中又多?一?賏土?【初】、?求全金?【證】、?核?三?【授】、??生【仁】、?髟山土?【聖】、?囗八方?【國】、匚?出【生】、七字。及讀《通志》。止是十八字。而無君、仁、幼三字。卻又益以?土?車?【戴】字。重一一?正【正】?生字為武后星字。似此增損書訛。恐後人所傳之不一。且天作一?宂。日作囗?乙。並篆文也。年作?。正作凵?干。亦有作一?正者。授作?核?三?。亦有作?禾?風??禾??工?者。國作?囗八方?。亦有作囗?方者。地字籀文亦有作坔者。星字崔希裕纂古而作。然又非武后所創可知。或武后當時所書。?字。總計則又二十字矣。書且不同。《六書本義》亦以此【『書』乾隆本作『載』。據明本改】人自不考。遂以謂其創也。若以據史止十二字。則黃林雲《華嚴經》跋云。武后有證聖等字。乃桓彥範署名親校者。是出十二字之外矣。但因古所有而傳寫不同。今則據其所同者。書以釋之於右。 \\n 箕詩題蕉 \\n 舊聞有人召箕仙赴詩。以芭蕉一葉置袖扣之。箕寫一詩云。袖裏深藏一葉青。知君有意侮神靈。今宵試聽西窗雨。欠滴瀟瀟一二聲。可謂甚妙。此必生以詩名世者。可與八殺之詞類耳。 \\n 廢主詩 \\n 梁簡文帝為侯景幽於永福省。將崩。詩云。寶劍藏龍匣。神龍逐陸居。有意聊思句。無情堪著書。湘東王被害時詩。南風且絕唱。西陵最可悲。今日還蒿里。終非封禪時。北齊高歡後主為周滅時。為詩曰。龍樓絕行迹。鳳闕求無因。獨知明月夜。遙想鄴城人。李後主歸宋後。念嬪妃散落。作長短句云。簾外雨潺潺。春意闌珊。羅衾不奈五更寒。夢裏不知身是客。一餉貪歡。　獨自莫凭闌。無限江山。別時容易見時難。流水落花春去也。天上人間。數日後下世。楊溥為徐知誥逼遷於江南時。詩云。烟凝楚岫愁千點。雨洒吳江淚萬行。兄弟四人三百口。不堪獨坐細思量。宋徽宗在北時詩。國破山河在。人非殿宇空。中原何日事。搔首賦《車攻》。投老汗城北。西江又是秋。中原心耿耿。南北淚悠悠。嘗膽思賢佐。顒情憶舊遊。故宮禾黍遍。行役閔宗周。又。杳杳神京路八千。宗祧隔越已經年。衰殘病渴那能久。辛苦窮荒敢怨天。右六主所咏。雖有高下。皆非聞蟇聲而問公私。黜大臣而不知者。甘於困辱而不能死社稷。此帝王所以貴德而不貴才云。 \\n 富字義非 \\n 敖方伯英《綠雪亭雜》言。儘有高論。但論富字曰。古人惟貴務農。故富從田。田從一口者。有田之入。又貴食之者寡也。理雖是而字義則非也。蓋《說文》富曰。備也。《廣韻》曰。豐於財也。厚也。《禮記》祭義註曰。臣能世祿曰富。未嘗以田字起義。而貴人口之寡。真可笑也。若貧字則如敖解。蓋分貝則貧。故說文云。財分少也。而敖何不證此。 \\n 湯胤績 \\n 天順間。錦衣指揮湯胤績。信國公孫也。志大言大。武略少可。而詩文亦稱是。徐武公、李文達當國。曲意承奉。徐則以為狂生。李見其有大志。且通文墨。亦重之也。每自言。士不脫穎而出。何見其才。使某獨當邊方一面。必有可觀。李因薦為參將守邊。一日。與友人正飲。聞虜【乾隆本改作『敵』。據明本改正】人牧馬城下。遂勒兵出語友曰。某擒此胡來飲。不意胡人大至。湯兵寡無援。胡直前。一箭而斃。時人遂傳曰。湯一面。湯一箭。數月後。口外通州驛天色將暝。忽有兵官騶從甚盛。來坐中室。令免供具。但索紙筆燈燭。閉戶而寢。明早。驛吏候起。寂然無聞。開門。惟見壁間一詩云。手提長劍斬渠魁。一箭那知中兩腮。胡馬踐來頭似粉。老鴉啄處骨如柴。交游有義空揮淚。弟姪無情不舉哀。血污遊魂歸不得。幽冥空築望鄉臺。一時哄然。人以湯素好怪。而死亦有怪焉。殊不知胤績素已用物多而取精宏矣。又一旦卒然而死。氣血壯盛。精靈不散。魂魄安能無此耶。但鬼有形而詩有跡。亦可為【『為』字據明本補】異也。 \\n 賦新月詩 \\n 盧多遜當直。宋祖命賦新月詩。限用些子兒。詩曰。太液池邊玩月時。好風吹動萬年枝。誰家玉匣開新鏡。露出清光些子兒。此見《后山詩話》。《錦繡萬花谷》獨載其詩後二句云。誰家鏡匣參差蓋。露出楞邊些子兒。尤覺善狀。王禹偁當直。亦賦此。限敲、梢、交韻。詩曰。禁鼓樓頭第一敲。乍看新月出林梢。誰家寶鏡初磨出。玉匣參差蓋不交。古人以為模多遜之句也。殊不知二詩皆祖襲老杜塵匣元開鏡之句耳。《桐江詩話》。禹偁又作曹希蘊。余忘年友處州王義中。少時同余夜坐。因新月語此二詩。明日。王呈一詩云。風外空傳藥杵敲。雲邊微見桂枝梢。定疑今夜蟾蜍小。含出明珠口未交。余訝之。以其他日必成大名。惜為弟子員。不久下世。至今夢寐常思之。 \\n  \\n 　"}
{"章节": "卷四十 事物類", "正文": "　 \\n 卷四十　事物類 \\n 　 \\n 龍睛 \\n 吳友參將萬民望。乃祖寧波衞指揮也。弘治間。聞倭登岸。因乘舟哨海。夜半。見二紅燈漾空而來。以為倭船也。遂彎弓射中其燈。不知乃龍睛。頃刻波濤洶湧。出海軍舟俱沒焉。至今逢此日。則海中惡風大作。遇陰雨之夜。紅燈止見其一。土人因知此龍記時厄之所致也。跡其所居。洞出海島。春夏間。洞傍蠅蚋擔集。腥惡之氣不可近。予嘗見《行都紀事》云。武康鴉髻山龍洞塢。每遇陰雨之夕。有紅燈見焉。相傳以為寶珠。此非其龍乎。 \\n 捕魚法 \\n 每見漁人貯螢火於猪胞。縛其竅而置之網間。或以小燈籠置網上。夜以取魚。必多得也。以魚向明而來之故。因記憶一書云。猢猻毛置魚網四角。取魚必得。蓋魚見之。如人見錦繡也。又有云。燕肉。水族嗜之。釣者多以此。以火觀之。此或有驗。又《墨客揮犀》云。向網念揭諦呪七遍。則使漁人終日無獲。且證其人焉。但皆未試耳。噫。二者生殺之情不同。惟人自處。 \\n 神童對 \\n 閣老李西涯、學士程篁墩。成化間各以神童舉於京。方朝見。適直隸貢蟹至焉。英宗即出一對試之云。螃蟹渾身甲冑。程對曰。鳳凰遍體文章。李對曰。蜘蛛滿腹經綸。後西涯入相而經濟天下。程則終於學士。以文章名世。然偶爾一對。而終身事業見之也。 \\n 陶懋學 \\n 直隸寶應縣成化丁酉貢士陶懋學。善詩畫。既不輕畫。忤當道。又不拘細行。後竟以此連坐罷退。余多見其畫。可謂神品。世誠重之。有水墨水仙花。自題絕句於上云。此心不愛牡丹紅。托跡梅花樹滾東。大袖郎當霜雪冷。也應回首藉天風。予以此詩其懋學終身之讖乎。今寶應誌貢士題名中既無。世遠人或不知。識之。 \\n 張浩 \\n 張浩。桐鄉皂林人也。身幹短而膂力絕人。其地有菖蒲庵。庵前石獅重七百斤。可持以行。有二北僧在庵相撲。浩旁觀竊笑之。僧遂拳浩。浩應手擎僧足於空中。問欲東耶。西耶。僧忙然。稱師下拜。漁舟數十。取魚於浩門之灘。浩斥之使去。漁人不理。而浩擲石破其舟。眾漁起岸。欲其償舟。浩奪漁人之竿。一拉而數十人為之墮水。眾方呼號。適嘉興府同知伍公文定提兵東征。聞之。召見曰。汝可與我吳將軍對乎。吳蓋北人。長大而多勇力。乃巡檢之子。伍取偕行者也。浩諾之。因命各負舟上鐵錨。以試其力。吳則雙手舉起。而浩則挈以登岸。伍又曰。汝二人可相撲乎。吳遂為浩因氣阻舌出。脇為之傷。伍因曰。吾欲用汝。汝可喚家人來。對曰。止有祖母。不可出也。因召其外祖。與銀一十兩。命代養之。後至開化。殺賊甚眾。賊懼。以計創死。然平日獲賊之馬數匹。紀功受賞銀牌數面。伍公後俱帶回與其家。 \\n 婆羅琪樹 \\n 俗以月中桂為娑羅樹。而歐陽咏之。亦曰。伊洛多奇木。娑羅舊得名。常於佛家見。宜在月宮生。《容齋隨筆》引證雖多。由未親見。徒使觀者尚疑。故自云。所謂七葉木。未詳也。殊不知七葉木即娑羅樹。歐陽《定力院七葉木》詩與梅聖俞《送韓文饒宰河南》詩曰。主簿堂前七葉樹。皆是此耳。蓋此木每枝生葉七片。花如栗花。《酉陽雜俎》云。花開如蓮。非也。今南都弘濟寺前有二株。大可二圍。永樂間。三保太監西洋帶回之種。予友王水部曾得孫枝帶回。今已把矣。唐李邕作《娑羅樹碑記》。有惡禽不集。凡草不庇。東瘁則青郊苦而歲不稔。西茂則白藏泰而秋有成。以今驗之。婆娑蔭蔚而下無草矣。惡鳥不集與瘁茂之事不知。亦必有據云然。又琪樹。道經往往稱仙境之木。而詩家亦用為仙樹。故孫綽《天台賦》有琪樹璀璨而垂珠。蔡隱邱亦曰。山上天將近。人間路漸遙。誰當雲裏見。知欲度仙橋。是以人間無者也。予觀《山海經》曰。崑崙之墟。北有珠樹、琪樹。而《六朝事迹》載。寶林寺法堂前。有琪樹。梅摯有詩曰。影借金田潤。香隨璧月流。遠疑元帝植。近想誌公遊。則知實有是樹矣。今乃稱奇頌異。以二樹非人間所有。豈非亦由多生植於仙佛之所。好事者因神之耶。 \\n 王孔多壽 \\n 成化間。濟寧人王士能。年百二十三歲。嘗聞少卿都玄敬云。其人似四十者。問其致壽。則曰。無他術。但不食肉。不知數。不爭氣。不妻妾。日啖一餅而已。近北京有孔無似者。居良鄉。家事之四代矣。自言四百歲。聞御史金燦嘗暑天與之飲食。見其食之無節。遂至吐瀉。予以二人必皆有術之士。王言數事。見其延壽之道。此乃欺人也。不然。愚能言之如是乎。孔之妄啖而吐瀉。亦故為。是省御史窮究其術也。 \\n 子畏詩讖 \\n 唐寅。字子畏。吳縣人。博學有逸才。詩文多婉麗。為人放浪不羈。晚年漫不經思。失之熟俗。弘治間。省試南都。第一試禮部為市科目事。逮繫而歸。歸又緣故出其妻。初為諸生時。作《悵悵詩》云。悵悵莫怪少時年。百丈遊絲意惹牽。何處逢情不惆悵。何處逢春不可憐。杜曲梨花杯上雪。灞陵芳草夢中煙。前程兩袖黃金淚。公案三生白骨禪。老後思量應不悔。衲衣持鉢院門前。豈非詩之讖乎。予嘗見其與文徵明一書。其情悲慘。其文炫然。使得位成名。當數為吳人第一。惜身不檢而遂致淪落。其私印有江南第一風流才子。又有龍虎榜中名第一。煙花隊裏醉千場。又曰普救寺婚姻案主者。觀此可知矣。 \\n 待友厚薄 \\n 弘治初。教職彭民望。湖廣人也。有學而老貧。謁故友於京。不遇回。閣老李西涯以詩寄云。斫地哀歌興未闌。歸來長鋏尚須彈。秋風布褐衣猶短。夜雨江湖夢亦寒。木葉下時驚歲晚。人情閱盡見交難。長安旅食淹留地。慚愧先生苜蓿盤。彭讀之。潸然淚下。西涯載之己集。嘉靖末。客有與成國公厚者。然特與飲食而已。予友俞院判見客衣敝。寄詩云。長安車馬自肥輕。獨爾鶉衣冷不勝。聞說孟嘗多好客。好將心事托平生。成國聞詩。特送衣一篋。又陸參政孟昭。嘗送客出門。偶見丐者於道側。公熟視。令閽人引進。語夫人曰。門外丐者。絕似吾少時友某人。令人問其姓名。果其人也。公即出持其手曰。子何一貧如此乎。遂令其浴。易其衣。與之共飲食者旬餘。其人感謝去。公親送至一室曰。吾為子置此矣。室中器用俱備。又遺米十石。白金十兩。語之曰。聊以此為生。毋浪費也。吳人至今傳為勝事。予以成國武人。尚能義激與衣。西涯身處禁院。豈不能扶持一友哉。彭必不與之厚。亦有激而云也。若參政公之事。古今少其人。嘗親目宦客。見故親戚朋友貧賤者。不能振拔。反恥笑之。是無仁義之心者哉。噫。 \\n 聲音文字統 \\n 《聲音文字統》。計百冊。國初餘姚古則趙先生撰也。書學至趙為極精。趙成此書為至備。作亦不易成也。當時獻之於朝。藏之木天。正統間。修書中官夾借與中書舍人姜立綱。遂失全集。閣中止遺目錄數本。邱文莊見而恨之。批書尾曰。盜此者當身首異處。予嘗聞之長老如此。昨會侍御張鳳溪云。同年蕪湖周少參易任溫州通判時。立綱之孫有事於周。已送此書。周不知其所以。因古則問於中書謝大中。【大中。餘姚人。】予始信前聞不誣。苟有少參相知。勸其進之於朝。此合浦之還珠也。庶不負古則平生精力。 \\n 沈氏藥 \\n 元末。嘉興桐鄉縣後朱村徐通判。素慕洞賓。朝夕供禮。一日疽發於背。勢垂死。猶扶起禮之如昔。偶見淨水盂下白紙一幅。視之。有詩云。紛紛墓土黃金屑。片片花飛白玉芝。君主一斤臣四兩。調和服下即平夷。意其仙方。然不知何物為黃金、白玉。乃召仙。以大黃、白芷為問。仙曰。然。服之果驗。後以之醫人。無不效。徐無子。方竟傳壻沈氏。至今沈以此治生。數百里來貨藥者無虛日。族大而分數十家。惟嫡枝居大椿樹下者藥乃驗。沈子嘗從吾友俞院判學。嘗聞其藥。今加川山甲、當歸鬚、金銀花矣。然大黃既多。以下為主。不問陰陽之毒而投之。恐亦有害者。然源源往醫。又獨於椿樹者驗。豈非天固與之歟。 \\n 寫字誦經 \\n 洪武中。松江孫道明。屠兒也。每偕人書坐肆中。且閱且寫。密行楷字。積寫千餘本也。至今人家書本後。有孫道明識字。正統中。蘇州有僧名道旵。人間所念佛經。無不背誦。惟《華嚴經》略少翻閱。亦如水注。豈非性好而心靜所致。 \\n 顧陸李三子 \\n 元末。吳人顧阿英、陸德原、李鳴鳳。皆富而好古。亦能詩文。至今有膾炙人口者。一時名士。咸與之遊。名振東南。顧有三十六亭館。陸之治財者。沈萬三秀也。李嘗助太祖軍糧二萬斛。入國朝。顧削髮為僧。陸為黃冠。李挈妻子家資浮海去。俱懼法而避之。惜哉。 \\n 沈陳兩進士 \\n 成化初。仁和解元沈繼先。莆田陳音。俱登黃甲。耽書覃思。外務不知也。沈嘗見人軒上彎椽。則曰。山中有許多彎木耶。聞鵞聲。則曰。說何話耶。予以此即晉帝聞蛙而問公私者何異。陳嘗訪人。輿者問所往。則曰。去。去。久於街不得其門。輿人竟歸。陳步入見其妻曰。汝何在是。予以此即北齊劉臻回家。子迎而曰。汝亦來耶。皆切對也。不知其穎悟獨在於內。何也。 \\n 元鎮二香 \\n 元末倪瓚。字元鎮。無錫人也。性好潔。有逸才。詩畫似其人。所居有清閟閣、雲林堂。多蓄古書畫奇玩。家亦富焉。惜品高而不知時。張士誠之弟士信聞其名。使人送幣求畫。元鎮裂其絹素。且罵之。士信一日與諸文士遊太湖。聞漁舟有安息香。意必有異人。急傍。乃元鎮也。士信即欲手刃。賴諸文士勸止。猶鞭背數十。入國朝。盡散其產。奈何不過其稅。而催科者集其室。逃入蘆洲。爇龍涎以自適。因香被執。囚於有司。每傳食。命獄卒舉案齊眉。卒問其故。不答。旁曰。恐汝唾沫及飯耳。卒怒。鎖之溺器之側。眾雖為祈而免。憤哽成疾。今人以漁舟之香為祥止庵。太祖因得而誅。以元鎮為太祖投之廁中。皆非也。 \\n 文誰第一 \\n 太祖嘗問誠意伯。當今文章。誰為第一。劉以宋景濂為對。問次。則曰。臣不敢多讓。予竊以本朝稱三先生為首。乃宋、劉、方正學也。故近刊三先生文為一冊。此則論其國初可也。然三人當又以劉為首。宋次之。方誠為正學之人。恐文又不及二公【明本『公』作『人』】矣。宋雖富贍博雅。故當一代制作。奈格弱語漫。楊鐵崖之言誠是。劉文既雄且深。又況留心術數之學。不屑屑於文者。《清溪暇筆》不知劉有十書之多。而云所作無幾。又在宋下。是未知二公者也。 \\n 武當殿像 \\n 太嶽太和山。玄武修真之地也。以非玄武不足以當此山。故曰武當。今崇奉為宮殿觀祠者。三十六焉。絕頂冶銅為殿。飾以黃金。範金為像。照耀上下。皆我太宗文皇帝之剏建也。至若太和宮之聖像從官。皆銀為之。而飾以金。神帥十人。皆銅為之。而鍍以金。玉虛宮之聖像與從官者。皆銅而金鍍之。水火二堂。以銀以銅。各從其像。其供器銀鍍金者十有四。銅鍍金者二十有二。此憲宗皇帝之所範也。一得於太宗道宮碑文。一得於憲宗神像之記。世人不知。咸以武當金殿聖像種種皆黃金。非也。 \\n 胎語 \\n 河南開封府。有丹客之婦。懷娠甚巨。動躍間似雙胎也。丹客語婦曰。若生二男。當名虎四兒。虎五兒。一日欲出。而天若雨狀。謂妻曰。晴履可耶。抑雨具去可耶。妻未答。則腹中朗應。無雨。丹客驚懼曰。汝何人。則曰。虎四兒也。言未竟。又聞聲曰。雖不落。也有幾點。丹客曰。汝又何人。則曰。虎五兒也。自後凡有言。無不驗。一日。謂丹客曰。汝所為竟鍊不成。必須爐如何置。火如何候。藥如何辦。又曰。如何如何乃毛也。如何如何小點化。如何如何大點化。待吾母為之可也。丹客遂如言行之。火然硫黃。偶客至門。室既不深廣。而客又不行。其婦與二兒俱曰。黃氣迫人。奈何奈何。至夜。薰蒸死。世今有小點化之術。謂其傳也。予則以為豈非天怒其泄。故欲滅其口耶。然亦不知何妖也。 \\n 鉤吻 \\n 嘗聞黃精中有物切肖。食之立死。疑以人必不可食矣。此妄言也。後讀《郁離子》云。陰谷有草。狀如黃精。背陽而生。入口口裂。入肉肉潰。名曰鉤吻。無求美弗得而為形似所誤。又疑此草固形如黃精。安得取精者特雜以害人耶。及遇取黃精者親言。黃精苗青白。葉似杏。根似薑而長。又一種與黃精同穴。對待而生。苗青黑。葉似杏而尖處有鉤。根切似黃精。名曰鉤吻。俗曰斷腸草。真能殺人。偶爾有之也。取時即棄去。而後知之真也。因憶《博物志》曰。太陽之草。故曰黃精。天老曰。太陰之精。名曰鉤吻。是二物性不同矣。且《本草》云。精味甘。吻味辛。又何同穴對待而坐耶。意者陽極陰生。離間有陰之故。陰則惡矣。故殺人。 \\n 肅愍之識 \\n 正統間。仁和林草。布衣也。乃少保于肅愍之瓜葛。初學書。累欲于公援入中書科而未得。一日。公【明本『公』作『于』】語曰。明日欽考中書。汝但楷書大明一統聖壽萬年八字而已。林如其言。時閣下先生見之。雖不滿其字之不善。不敢言其不佳也。遂置上等。嗚呼。于公忠猷才略。著于史冊大矣。此細事之識。亦過人遠矣。 \\n 鬼神懼威 \\n 嘗聞嘉興有焦通判。陝西人。其叔焦三。有子病痘。求救於城隍。不應。擊敗神額。其妹乃王妃也。一時頭痛難忍。夜夢城隍告以兄擊額事。妃曰。兄過何為罪我耶。城隍曰。彼凶狠難近。又盛都御史旦?永謫官古田時。欲拆土地一祠。夜夢神告曰。予血食有年。且無過失。公何欲毀之。盛愈以為邪。遂拆之。後夜神復托夢於鄉官某。祈其再立。某詰曰。何不訴之盛公乎。神曰。彼威嚴難干也。據此二事。人有福祿。行雖無禮。鬼神亦懼。況行得其正者乎。若今雨暘不時。為守令者未見能詰犯於神。豈其心有私耶。 \\n 茄 \\n 廣東茄子。宿根二三年。枝幹如樹。以梯摘之。直待樹老子少方伐焉。北方之茄雖大。非若廣之為樹。蓋茄種原出廣南也。 \\n 陳節齋 \\n 女翁之姑丈陳節齋。仁和人也。少好學。一日。貨得書一冊。自是厭禳之術動鄉里。欲益人買賣。則至其家。或焚符馬於大門。或易香爐於家堂。則肆中人集如市矣。或怒人薄己。則往過飲食其家。至夜。門戶自開。廚灶不寧矣。正統即位。詔至杭。節齋見之。謂所親曰。似欲再做一遭皇帝。景泰間。京軍來勦處州葉賊。杭人多畏其擾害。但求符燒於門外者。軍過並不肯進。有指揮某。素與之交。欲避從征之役。彼云。汝第去至某地。假以墜馬為辭。告於主帥。必可歸。指揮如其言。果然。常懸小像于室。一日女夫同兄至其家。妻留中飯。陳歸。見像上有墨畫二條。驚問曰。今日何人到此。妻答以女夫弟兄。遂頓足曰。無能為矣。無能為矣。當急辦後事。不旬日。果卒。卒之前夕。召女翁囑其後事。并付其書。其後女夫之家雷聲常繞屋頂。眾意蓄書故也。因焚之。遂絕。 \\n 崇嘏 \\n 五代王衍時。有臨邛女黃氏。能詩。托名崇嘏。以詩謁蜀相周庠。周庠收為府掾。明敏多才。庠欲以女妻之。嘏復以詩辭曰。一辭拾翠碧江涯。貧守蓬茅但賦詩。自服藍衫居郡掾。永拋鸞鏡畫蛾眉。立身卓爾青松操。挺志堅然白璧姿。幕府若容為坦腹。願天速變作男兒。庠大驚。乃問其本末。乃黃使君之女。元未從人。惟老姥同居。一貧如洗。故時人羨其貞潔。書入《五國故事》。予以此黃女特為才使。而不知閨門之道者。必不潔也。無故而偽為男子上詩。一不潔也。服役為吏。周旋於男子之中。二不潔也。事露而不能告求所願。復以詩戲。三不潔也。何謂青松白璧之操耶。故先輩云。文章本是男兒事。女子能詩也不高。若國初蜀之保寧韓氏女者。因孤遇明玉珍之亂。恐為其掠也。托名男子從軍。往征雲南。七年往返。遇族叔而後明其事以歸。此然後謂之貞潔。所以收入國史。 \\n 土乘氣 \\n 予嘗掘地出土而成坎矣。後因無用。復以其土築而實之。則耗四之一矣。深求其故。蓋萬物藉氣以為質。一動則氣泄。氣泄則質為之損也。 \\n  \\n 　"}
{"章节": "卷四十一 事物類", "正文": "　 \\n 卷四十一　事物類 \\n 　 \\n 古鏡 \\n 周穆王時有火齊鏡。秦始皇有方鏡。不知《博古圖》、《考古圖》、《格古要論》俱無古鏡之說。惟《考古》纔有舞鏡、鏡奩之收。國朝杭人商販於汴。自先君始。在汴得古銅器最多。歸即貨去。先君謝世。遺有四銖等錢一櫃。鼎瓶等器數十件。鏡三十餘面。余方五齡。老母崇信道佛。不知古物價高。多施以鑄鐘磬佛像。今所存尚有數件。每遐想而興嘆。今以所愛之鏡。如秦八角江心鏡。黑漆古。翡翠色者。然猶在目。性癖好古。因漫誌之於左。補《考古》之一也。 \\n 左鏡。形八角。大四寸。厚可二分。背則芝草飛鳥。自邊至的。光勩影約。擊之聲甚清細。古意宛然。與諸鏡不同。得二面。一則面有微斑界其一角。一則清如止水。皆水銀古也。良工嘗見云。此正謂秦八角耳。一送友人。一為家奴所碎。中即白金。內外一色。真可謂數千年物也。 \\n (圖略) \\n 左鏡。形將四寸。邊匾而厚二分。中則凹薄其半。凡四層至的。第二層四釘八蟲。形如青芫。瑩潤精過玉。惜其面微有蝕痕。清明如水照。予小至老。未嘗一拂拭焉。真可嘉可愛。必出秦、漢間黑漆古也。 \\n (圖略) \\n 左鏡。背篆文頗難識。其中有的。的外篆十二支。間錯飛鳥。其【『其』字據明本補】外篆此四十□字。又外環繞猛獸。皆極細。文獸之外。又細文。凡四層。總徑八寸。面雖蝕晦。而明處尚可數髮。背面皆翡翠之色。艷艷可愛。惜不可以開磨。施之宗陽鐘內。大抵秦、漢間物也。 \\n (圖略) \\n 左鏡。厚八分。徑尺餘。自邊至的。凡七變文藻。而第四層乃正書三十七字。的極偉。諺云唐大鼻也。真水銀古物。背亦光采奪目。面無纖毫斑蝕。宛如新磨。據五月五日之文并鼻。必揚子江心之鏡無疑。況水族真有所謂盤龍飛動之勢。今但模以一二形像而已。今在友人王蔭伯家。然其文載之《東觀餘論》。但瓀作瑞。舞作儛。精作情。黃長睿直以為唐鏡。而不知江心鏡也。唐以五月五日揚子江金山鼓鑄。又曰辟邪鏡。山在水中。故曰仙山。江水周流。故曰智水云。 \\n (圖略) \\n 布刀 \\n (圖略) \\n 右十布錢。王莽鑄之。大布、小布、莊布、差布、厚布、幼布、么布、小布、中布、大黃布。廣五分。重十五銖。 \\n 田布 \\n (圖略) \\n 右田布錢。長一寸七分。肩廣一寸。足門廣六分。 \\n 契刀 \\n (圖略) \\n 右古契刀。王莽造。環如錢。一刀五百。 \\n 錯刀 \\n (圖略) \\n 右錯刀。以黃金錯其一刀。直五千。 \\n (圖略) \\n 右大黃布刀。十三分。重七銖。 \\n 漢皮幣 \\n (圖略) \\n 右皮幣。漢武元狩四年造。以白鹿皮為之。存毛。方尺。緣飾金文。繡以五采。凡朝覲聘享。必以皮幣薦璧得之而後行。用四十萬。 \\n 漢白金三品 \\n (圖略) \\n 右白金三品。漢武元狩四年鑄。銀錫為之。以天用莫如龍。圓之以象天。其文龍。重八兩。用三千。地用莫如馬。方之以象地。其文馬。差小。重六兩。用五百。人用莫如王。撱【音妥】之以象人。其文龜。重四兩。用三百。 \\n 莫月鼎 \\n 莫月鼎。元高士也。聞其名。未識其像與事。嘉靖中。朝廷遣使來吳。訪取法書。并得其像。乃坐像也。赤面少髮。繫小道冠於腦後。名人題贊甚多。尾則先正宋學士之傳也。文不載於學士集中。因錄其略于稿。傳曰。莫月鼎。諱起炎。湖州月河谿人。生而秀朗。肌膚玉雪。雙目有光射人。習科舉業。三試不利。迺絕去世故。從事禪觀之學。脇不沾席者數年。已而著道士服。更名洞乙。自號為月鼎。入青城山見徐無極。受五雷之法。又聞南豐有鄒鐵璧。得王侍宸斬勘雷書。乃亟往。委身童僕。會鄒病革。將遣去。月鼎拜且泣。具以實告。鄒驚嘆。即以其書相授。於是月鼎召雷雨。破鬼魅。動與天合。雖嬉笑怒罵。皆若有神從之者。寶祐戊午。浙東大旱。馬廷鸞方守紹興。迎致之。月鼎瞑目按劍。呼雷神役之。俄而震霆一聲。大雨傾注。穆陵聞之。賜詩一章。世祖至元己丑。遣御史中丞崔彧求異人於江南。物色見帝。帝詔近侍持果殽觴之。時天色爽霽。帝曰。可聞雷否。對曰。可。即取胡桃擲地。雷應聲而發。震撼殿庭。帝為之改容。賜以金繒。月鼎碎之以濟寒窶。有旨俾掌道教。月鼎以年耄辭。遂給驛南旋。放於酒肉。無日不醉。醉輒白眼望天。陰飈颯颯起衣袖間。陽狂不妄與人接。然頗閔疾疢者。有來告急。或以蠏黃篆符與之。或摘草木葉噓氣授之。無不立愈。故咸以真官稱。嘗宿蕃釐觀。觀中道士中秋方宴。有雲蔽月不解。道士知其所為。急邀至席。且謝過。月鼎以手指之。雲散如洗。有賣餅家積餅為物竊去。月鼎焚符。頃刻斬猢猻首投於前。市魁娶婦。道為白猿精所攝。月鼎禹步如有指麾狀。狂飈遽作。飄婦還舍。問之。婦云。方在北高峯。不知何以至此也。歲庚申。屬其徒王繼華曰。明年正月十三日。將化於汝家。及期。瞑目而坐。繼華問身後事。搖首曰。俟五事備可也。夜半。風雲雷電雨交作。月鼎索筆書偈。泊然而逝。壽六十九。繼華奉遺蛻葬于蘇之長洲陳公鄉。去丹霞道院三里。又聞有像在崑山陸文量家。 \\n 廖瑩中 \\n 廖瑩中。字羣玉。賈似道客也。博學能文。賈之師潰待罪之日。諸客皆去。瑩中獨依之。一日。對飲泣別。歸時語姬妾曰。我從丞相。情無間然。今相必南行。又曰。吾平生不敢負人。天地必能鑒之。即服片腦死。噫。廖從數十年。豈不知賈之負朝廷哉。既無間然。又豈不能盡言以規哉。今日之死。諒己亦不可免。故死之耳。大言欺妻妾。人誰信哉。不然。亦輕死矣。孰使從之。謬哉。《癸辛雜誌》特細記之。予每見其題名湖山。因感而跋出。 \\n 威寧伯二讖 \\n 威寧伯王公越廷試時。風捲試卷。飛揚空中。不知所之。竟以內閣別紙賜寫。後拜左都御史。破威寧海子。俘馘首虜。加太子太保兵部尚書。封威寧伯。豈非試卷飛騰之意與。一日。忽思退休。賦詩云。歸去來兮歸去來。千金難買釣魚臺。也知世事只如此。試問古人安在哉。綠醑有情憐我老。黃花無主為誰開。平生事業心如火。一夜西風化作灰。未幾。竟以事敗。徙陸安州安置。遂符一夜化灰之速。黃花無主之讖。《譚纂》以此詩乃紹興一僧之作。人嫁之王耳。殊不知當時翰苑某人有和云。那有伊周事業來。恥隨郭隗上金臺。權謀術數何深也。局量規模真少哉。半世功名如隙過。一場富貴似花開。于今門下三千士。一半寒心一半灰。【嘲王附汪直。故云。】然聞其人雖尚權譎而非君子。實文事武備者也。故李西涯稱其議論英發。邊徼虜情。將士強弱。皆在胸中。才智樂為之用也。又詩雖粗。亦有好句。如世間惟有征夫苦。天下無如邊塞寒。髮為胡笳吹作雪。心因烽火煉成丹。亦佳也。 \\n 鐘聲數珠 \\n 鐘聲。晨昏扣一百八聲者。一歲之義也。蓋年有十二月。二十四氣。七十二候。正得此數。釋氏念珠。亦借此義。具《楞伽經》中菩薩問也。 \\n 海市 \\n 登州海市。世以為怪。不知有可格之理。第人礙於聞見之不廣。故于理有難窮。觀其所見之地有常。而所見之物亦有常。又獨見於春夏之時。是可知也。古云。桑田變海。安知海市之地。原非城郭山林之所。春夏之時。地氣發生。則於水下積久之物而不散者。薰蒸以呈其象也。故秋冬寂然。無煙無霧之時。又不然矣。觀今所圖海市之形。不過城郭山林而已。豈有怪異也耶。蘇人徐大參翊常云。陝西郊野。忽日起煙霧。漸有人物車騎之形。又聞淞江春霧時。亦忽有樹木屋舍之形。廣西象州山中。雨後遍有象狀。豈三方所見。亦鬼怪也耶。蓋陝乃古今戰場。人馬所喪。不知其幾。象州山中乃出象之地。死象亦不知其幾。或久積骸於地。或新結氣空中。遇天地絪縕。則隨氣以見。又安知淞江非古山林屋舍之所耶。若戰場中夜時有燐、有聲。亦積氣之所至耳。何足為怪。 \\n 古今金珠 \\n 漢祖以黃金四萬斤與陳平間楚。梁孝王臨死。庫有黃金四十餘萬斤。吳國懸賞。斬大將者與金五千斤。次賞有差。周勃賜金五千斤。霍光前後所賜至七千斤。漢時賞人用金如此之多。則知天府所積尤多也。今之賞有功而用於軍。不過百而已。賞者數十數百。用者數千數萬。尚常告乏矣。且如劉瑾、朱寧。所抄不過數萬。而未聞黃金如此之多。意者漢時惟宗廟朝廷簠簋車輅。少加飾焉。庶民無敢用也。今之時。朝廷宮室器皿服用。無一不用。而庶民亦漸擬之矣。又至二教神佛像牌供具。鍍裹所費不一。此固尚有說焉。至於珠也。項羽遺張良二斗。孫權遺宗預一斛。張方劫帝西遷。輦真珠百餘斛。恐今內庫亦不如此。雖宋、元以來亦未之聞。此則非金有上下之耗也。今天下且廣。何以少耶。是不可理詰耳。 \\n 夜覺 \\n 古云。聖人無夢。愚人無夢。予堂兄自言無夢。甥壻陳郎中亦曰。某一二年偶有一夢。是知人之稟賦自各不同。古人所言者常。而今人無夢者特異耳。又人魘寐而至起床開戶不知者。尤異也。聞寧藩為變之前年。江西省城中人多如此。及反之日。一軍夜皆魘叫。後省民有併逆徒被戮者。豈非此輩俱魘寐而活者耶。意患此者多非富貴之人。家人亦有是患者。雖非起床開戶。時有魘至一二時。人不能喚省。因是常讀《周禮秋官》司寤氏謂主夜覺者。疏云【『云』乾隆本訛作『公』。據明本改】人有夜寐忽覺而漫出門者。故謂之夜覺。然解正義恐非。則知古患此者亦有之耳。故嘗語人而得一奇方。併錄於左。 \\n 治鬼魅魘人法。 \\n 降香末一錢。　麝香末三分。　硃砂末三分。 \\n 雄黃末三分。　皂角末一錢。　艾揉五錢。 \\n 右藥用草紙包為長筒。用瓦二塊封在內。點火留一頭出煙。放在床上床下。則夢魘鬼怪俱除也。卻忌婦人雞犬四眼。 \\n 火魚 \\n 杭自嘉靖戊申來。生有一種金鯽。名曰火魚。以色至赤故也。人無有不好。家無有不蓄。競色射利。交相爭尚。多者十餘岡?瓦。至壬子極矣。予見而憂之。語友曰。洪範五行傳云。魚。陰類。下人象也。鱗。甲兵之象也。今赤色者。火之象也。況曰火魚。其兵火之兆乎。是年倭賊遂發。寇台、寧、紹、杭、嘉興。直抵南直隸沿海一帶。殺官掠地。人遭屠戮。屋被火燒。至處甚為慘刻。朝廷雖遣重臣武將以勦之。勝敗常相半焉。豈非其數耶。至□□年方平。魚亦漸消爍。氣數兆災。昭然也。 \\n 奇藍香 \\n 奇藍香出占城等國。志書皆書奇南二字。《星槎勝覽》書棋楠二字。問之人。人不知也。昨見潘希曾使安南。得其國之所賜書物。錄之於稿。乃此奇藍二字。想志書等傳寫之訛也。 \\n  \\n 　"}
{"章节": "卷四十二 事物類", "正文": "　 \\n 卷四十二　事物類 \\n 　 \\n 家語舊事不同 \\n 《家語》一書。漢《藝文志》載二十七卷。《唐志》載王肅註十卷。近世四十四章。舊乃王廣謀所註。庸陋荒昧。新得何侍郎更之。已覺就正。惜非全書。何又作《家語外集》。藏之未刻。其故何序辯之詳矣。昨讀王閣老鏊《震澤長語》。有曰。一日至書市。得王肅註本《家語》。乃近世所無。又曰。以何侍郎之好古。不可得。余得之。豈天欲未喪斯文歟。予以何正求之而王得之。則當即送於何。使得以校所存之外集可也。或何以謝世。今亦刻之可也。否則再失。萬古不復見矣。又《武林舊事》作書者四水潛夫。世不知何人。余見《齊東野語》載《玉照堂梅品》內云。賞心樂事者。予已載之《武林舊事》。則《舊事》一書。乃周公謹所輯也。其曰四水潛夫。即公謹之別號。余已明於辯證矣。或曰訛刻。豈有不知而就木者耶。其書共該十有二卷。今杭郡所刻。止得其半。半在姑蘇袁飛卿家。嘗欲借觀。奈袁恐復失之。使有好古者通求傳之。又宋曾誕與鄒浩友善。孟后之廢也。誕三與浩書。勸力諫。不報。著《玉山主人對客問》一篇以譏之。識者以謂可比韓愈《諫臣論》。世罕見。侍郎劉五清有也。 \\n 古圖書 \\n 書學之用大矣。篆之獵碣則文石鼓。勒之鼎彝則為款識。摹之範金則為印章。然非淺學所能辯也。鼓文款識。世遠磨滅。不可得而見也。可見者書冊之傳耳。印章之篆與鼓文款識等也。亦豈易能哉。不學乎古。安善于今。奈《嘯堂集錄》之古印。摹臨已非舊寫。王順伯、姜堯章、吳思孟等印譜。則又翻刻失真。獨鄭燁、吾衍舊本印式。庶幾可見古人制度文字於千百年之下。然亦可也。予與員外郎王蔭伯。自幼嗜古。共得漢唐晉人圖書六十七枚。每為如予者竊索而去。茲特以所存者、曾印下者。釋文考時。略為印譜。存之於稿。倘遊心古學者。將必取諸。而欲致一藝之善者。亦不為無補云。 \\n (圖略)祋【音鐸】栩【音許】丞印。鼻紐。《後漢志》有祋栩縣。乃漢物也。名與栩字。王順伯俱辯明此印。王譜上殳字頭與此不同。彼篆（巳又）。此與鄭燁漢印式相同。形似差小。則知此縣之印傳世多也。中丞錢江樓愛而送之。 \\n (圖略)騎督之印。魏晉第五品有騎督。《高貴鄉公紀》騎督敬琰、《魏志》騎督偏將軍路蕃。按晉武帝詔。改騎督以上分為五等爵。則騎督蓋子男爵也。故印制得為塗金龜紐。然王順伯《漢唐印譜》內亦有之。乃銅印鼻紐。在漢官儀則千石至四百石之制。而非塗金龜紐之貴也。沈虞卿所藏。不知何也。王順伯謂或倅。非是。《文獻通考》列之五品。恐亦有誤。此印文鑿成。必軍中封拜趨急耳。督字上叔字無點。意印字下節。無轉筆篆法制度。漢、魏物也。正德間得之京市人。磋其金紋畫。中尚完然也。 \\n (圖略)部曲將印。《文獻通考》魏第七品有部曲督。晉第八品有部曲將都尉司馬。而部曲將無所考。或位在部曲督之上。而部【明本作『郡』】中都尉司馬乃屬也。此印得三。皆銅印鼻紐。一似鑿。一似鑄。一似刻。似鑿者最古。 \\n (圖略)軍假司馬。《漢志》。大將軍營五部。軍司馬一人。有軍假司馬為副貳。梁鵠、樂進皆為之。王順伯《印譜》、鄭宗晦《漢印式》、吾子行《學古編》。軍字上有轉筆。而吾印獨右向。假字人旁亦從右邊。馬字一點係隸法。俱不如此印古拙也。 \\n (圖略)假司馬印。前漢班超以假司馬印使西域。魏八品、九品皆有假司馬。又耿夔為車騎將軍竇憲假司馬。 \\n (圖略)營邱太守丞印。杜氏《通典》。秦滅諸侯。以某地郡置守、丞、尉各一人。守治民。丞佐之。尉典兵。漢因之。更郡守為太守。王莽改太守曰大尹。晉省郡丞。唯丹陽不省。宋、梁以下復置。隋改別駕治中。煬帝罷之而置通守。下至唐而郡丞廢。此印蓋隋以上者。營字不從自。漢、晉印文多借用（尸工）字。難識。有為營丘者。按《漢志》營陵註。或曰營丘。然字書丘為□。惟兵字從（尸工）。豈漢人忌丘字之文有相背之形。而借用兵字。去其腳為丘耶。據印。則漢書營陵當誤。而或曰者是也。如楚王熊槐。詛楚作熊相。鄧艾。古碑作鄧義。讀艾為義。帝幸上林。令不能對。嗇夫對甚悉。欲遷嗇夫官蕩陰令。碑作嗇夫為上林令。上林令為嗇夫。故歐公《集古錄》以正史氏。 \\n (圖略)晉率善羌伯長。《通典》。西羌出自三苗。蓋姜姓也。其國近衡山。魏、晉時亂關隴。永嘉以後。吐谷渾興焉。晉時數百戶。附於陰山屬。晉亂。遂吞併諸羌而有其地。此印或西附陰山時所假。按蘇轍曰。西戎弱則附強國之餘威。以趨利於中國。故北狄強。則中國不得不厚西戎。而西戎亦將自托於中國而後安。觀此印可知其勢矣。漢《匈奴傳》。各自置千長、百長。羌百長亦此百字。從人。《漢志》。開阡陌。阡陌之間。《陳勝贊》。俛仰阡陌之中。索隱曰。謂千人、百人之長也。《玉篇》人部收仟佰。阜部收阡陌。《急就章》又作疆畔畷佰耒犂鉏。 \\n (圖略)別部司馬。《漢志》。大將軍有校尉。有軍司馬。有軍候。有軍假司馬假侯。其別營領屬為別部司馬。《度尚傳》。抗徐為宗資別部司馬。擊太山賊。又張超從朱雋征黃巾。為別部司馬。皆漢官。王導為丹陽太守加輔國將軍。上牋曰。倉舒愛子之寵。贈不過別部司馬。關羽、張飛亦為別部司馬。 \\n (圖略)太子率更令印。杜氏《通典》曰秦官。顏師古曰掌知漏刻。故曰率更。漢魏因之。晉主宮殿門戶及賞罰事。宋制銅印墨綬。梁、陳、後魏並有之。北齊領中盾署。掌周衞禁防漏刻鐘鼓。隋掌伎樂漏刻。唐因之。加掌皇族次序及刑法事。《百官志》曰。太子率更令一人。千石。本註曰。主庶子舍人更直。似光祿。《文獻通考》。後漢秩差次光祿勳中二千石。太子率更令千石。 \\n (圖略)司馬昌、徐右二印。形式如釘。其大頭刻文。小頭作眼。長一寸四分。四面刻草獸。一曰司馬昌。一曰徐某。文昏難辯。此印極古。微小太甚。不知繫何處。亦何處用也。乃私印之又一變矣。 \\n (圖略)○○長利印。制匾而無紐。孔亦隨形而匾。前後直通。蓋印式又一變矣。長利必是字印。其一面作二人形持蓋。形如商器上款識。《博古圖》內合祖孫丁觚。今此文正似合孫形。而其間有文如中字。其仲孫姓乎。 \\n (圖略)臣午。古印稱臣者多兩面有文。此印特一面朱文臣午。亦名印也。印式如長利印。亦不知施於何處。或貫之衣帶間。取其輕便用之耳。 \\n (圖略)王疾己。臣疾己。此印兩面有文。一兼姓。一只名。先用姓印。後只用名。然稱臣者。意用之章奏間。如後人押字耳。或通上下用之。如古人稱朕亦通用也。 \\n (圖略)公孫弘印。龜紐。舊譜有公孫弘黃玉印。卻是柳葉篆文。此印篆文高古。龜紐精緻。印趺四面皆如秦璽。上蟲鳥文隱約不甚明。按公孫弘有五。一在齊。為孟嘗君見秦昭王。一在中山。為參乘言司馬喜相求。一在越。斷髮為王騎。一為漢平津侯。一明帝時幽州從事。交通楚王英。見於《虞延》一傳。此印必後二人之物。恐前無此等印。然二人又為平津者大分。蓋此得於臨淄。平津、淄川人也。今印送與松江曹郎中嗣榮處。 \\n (圖略)王始昌。臣始昌。制式與疾己印同。漢功臣表有王始昌。 \\n (圖略)董平聖。龜紐。文與紐皆古。乃漢晉間人名印也。 \\n (圖略)韓輔白記。辟邪紐。篆文平正。白記者。用之書記者也。紐中空半朽。猶有子母形。漢印文此最佳。《山堂考索》有韓輔白。今忘其在何處。然漢印二名。姓獨居右。名俱在左。妨誤看也。卻又不是銅。色翡翠。豔豔可愛。今為竇少卿物矣。 \\n (圖略)林循印。龜紐。篆法紐制。渾淪淳厚。真漢物也。 \\n (圖略)淳于德。龜紐。春秋有淳于公。戰國有淳于髠。漢有淳于意。皆齊人也。淳于德必其族姓。此印得之臨淄。亦齊地也。篆紐法度。一如林循印。 \\n (圖略)公何中印。鼻紐。公何復姓也。中名也。《左傳》。魯公何藐。此印篆文渾厚。制度精密。當是漢器。亦得之臨淄。蓋齊、魯之間有此姓名也。 \\n (圖略)衞（女求）。鼻紐。衞字中韋不合法。左一字從女。不可識。此印篆文渾厚。制度精密。當是漢印。紐頂又有一脣。蓋妨倒用耳。 \\n (圖略)徐望。龜紐。制度銅色絕古。真漢人名印也。 \\n (圖略)公孫賈。龜紐。篆法古拙。龜紐左顧。漢人朱文印式也。毛寶放龜去而左顧。後佩之印乃左顧。古人私印亦有如此者。 \\n (圖略)秦循之印。龜紐。之字作朱文。古人用意亦巧。取妍之濫觴也。 \\n (圖略)○勝。鼻紐。前一字《說文》不載。刻法制度似六朝物。 \\n (圖略)吳○私印。鼻紐。王僕之印。鼻紐。右二印皆漢人名印也。 \\n (圖略)常山南行唐陳鴦印信。《漢書》常山郡有縣南行唐。都尉治。莽曰延億。《後漢書》常山國亦有南行唐。此印當在東漢列。字文篆法。帶真書。可愛。名印中具邑里。漢人已如此。三行九字。極小。甚奇。惜字糢糊。 \\n (圖略)吾丘壽王。覆斗紐。《六書統》。□。魚欲切。佩玉也。象貫結之形。□。所間切。象峯巒積石之形。今玉字正同。而山字有省形。《漢書地理志》。中山國有縣十四。註曰。高帝郡。景帝三年為國。莽曰常山。屬冀州。應劭曰。中山故國。此印文不知中山壽王耶。玉山壽王耶。爵耶。名耶。按古篆□字為淵字。亦無淵山之理。表姪諸廣居博雅。又謂□字不當作山字。因作《辨語》曰。□有□字之形。□恐□字之變。（?田?）彷乎壽。壬佛乎王。吾丘壽王當矣。存之以博俟識。印紐亦未見精。篆文鑿就。似漢初器也。此印得之京都市中。硃砂古。 \\n (圖略)周到日利。右印式如長孺印。而孔特圓。又不知貫於何處。亦一變也。惜文淺難印。 \\n (圖略)○○○○。三繩紐。此印可看不可印。黑漆古文。中結平。亦不可識。姑存其文。□□□□。四邊仍有線紋。中分界路。亦古印一法也。然字行刻界道自此始。 \\n (圖略)軍司馬印。紐即壽亭侯四連環者。《周禮》有軍司馬下大夫四人。《漢志》大將軍下自有軍司馬。西域都護亦有司馬。如前漢楊敞給事大將軍幕府為軍司馬。蓋此印軍字頭與舊印譜上者不同。彼倒右。此倒左也。馬字中畫彼不通。此通第三點。及觀紐印字文。無毫髮之損。班蝕比諸印不同。恐其偽鑄。然銅色甚古。非可偽為。 \\n (圖略)王慶之印。鼻紐。漢人名印也。 \\n (圖略)夏侯登印。鼻紐。《說文》□（夏）从久从頁从曰。曰兩手交兩足也。此夏字腳作學字頭。古人篆法如此。 \\n (圖略)徐○之印。鼻紐。右名印。第二字不可識。 \\n (圖略)艮當。瓦紐。篆文類刻符。紐制似鼻瓦。 \\n (圖略)陃閔之印。辟邪紐。名印。中空。似亦隋、唐間物。 \\n (圖略)孔○之印。鼻紐。漢人名印也。篆法奇古。第二字不可識。 \\n (圖略)逢廣。鼻紐。逢字法異。 \\n (圖略)馬○○印。馬後二字不能辯。疑作回文讀馬弘印史。 \\n (圖略)○閎之印。鼻紐。第一字未辯。 \\n (圖略)周賢私印。鼻紐。方正平直。古印也。 \\n (圖略)公孫賢印。鼻紐。篆法古而布置未當。古印亦有不善者。為人竊去。 \\n (圖略)賈常之印。鼻紐。此印可看。疑賈常也。唐有賈常。能詩。宋有賈常。善畫。 \\n (圖略)趙高私印。龜紐。漢人名印。非秦趙高。惜文少昏。 \\n (圖略)路章之印。鼻紐。路字有補空。章字不是法。銅如硃漆。 \\n (圖略)□辟邪紐。此印邊作欄。復環以鳥獸形。其中方刻字文剝蝕難認。視其形制。六朝物也。 \\n (圖略)敏。崔氏子達。崔敏。字子達。唐元和間人。千牛備身。盩厔、三原、藍田尉。楊州錄事參軍。許州臨潁、汝州龍興令。太子司議郎。歸、永二州刺史。柳子厚稱其藝邃六書。學該七錄。耽此黃、老。恬於寵辱。此印一隻兩面。亦無穿孔。篆文明雅。邃六書也。製趨簡便。耽黃老也。文用朱白。法陰陽也。體有上下。象圓方也。敏蓋文行高士。宜其私印至今存而不泯耳。 \\n (圖略)潘楊私印。龜紐。子母印式。唐人之印也。成○諺印。辟邪紐。第二字乃倒左字。紐制極工。猙獰可愛。子母印式。唐人物也。□字疑（工一力）字。 \\n (圖略)涼儉印信。辟邪紐。平正簡易。字兼真字。不下六朝品也。子母式。辟邪左蟠。其勢欲動。匠亦工矣。 \\n (圖略)孟賞。鼻紐。孟字法新。此印似隋、唐間物也。 \\n (圖略)此印四角有竅。印文不知何義。似吉思忠為四字。或元虜之名也。銅則鑞茶色。亦自可愛。為人竊去。特記憶篆此。 \\n (圖略)和甫。鼻紐。此印篆法古勁。而朱文似近時之物。體質瑩然。玄色如玉。又非百年可得者。必宋、元之物也。 \\n  \\n 　"}
{"章节": "卷四十三 事物類", "正文": "　 \\n 卷四十三　事物類 \\n 　 \\n 惡蟲有數 \\n 天順間。徵士吳與弼到京。英宗退文華殿召對。問其大略。吳默然無應。惟曰。容臣上疏。眾方駭異。上不悅。駕起。吳出至左順門。除帽視之。有蝎在頂。已寧?頁螫皮肉紅腫矣。人方知其適不能答者。忍痛故也。宋淳熙間。史寺丞輪對讀之職。適言其高宗某事。史忽淚下。玉音問故。對曰。因思感先帝舊恩耳。孝宗亦淚下。明日。御批史為侍郎。不知當時乃為蜈蚣齧頂。不能忍疼淚也。嗚呼。均為惡蟲齧頂。敬君者不諧。而欺君者蒙恩。豈非數也哉。 \\n 鐵鑄老人 \\n 正德間。予同崇德一鄉老遊山。至林隱寺憩之。見荒地數頃。土人曰。此欲送人召糧者。問其地畝糧數之詳。老人默然。半晌。語予曰。還鄉當載米幾何。農夫幾人。鐵器十具。來開此荒地。幾年可富也。其心甚熱。予曰。鐵還再得一百斤生者。老人曰。何用。予曰。此鑄你不死。老人默然。 \\n 物隨氣以變化 \\n 萬物隨天地之氣以生殺。變化之道寓焉。若春夏之氣飛揚也。故青蟲化蝴蝶。水蟲化蜻蜓。秋冬之氣降潛也。故雀入大水為蛤。雉入大水為蜃。舉此。則凡物可知。故人欲順天地之氣以養焉。 \\n 物理不可曉 \\n 楊梅核咬碎。必是八塊。百數中偶有一二不同。夏月蚊蟲。有同里之處。彼無而此有。有一家之屋。左有而右無。栗子以毛臍於眉上一抹過。下火煨。決不爆。蠟燭散心時。以線緊縛於下段後。即不散也。鷺與班鳩亦堪養馴。但遇白露必然飛去。蚺蛇之膽隨日而轉。故上旬近頭。中旬在心。下旬近尾。熊之膽四時而轉。春在首。夏在腹。秋在左足。冬在右足。諸物之膽附肝。獨此二物可異也。《埤雅》等書不言所以。豈聖人不欲示人哉。不可理推。深求之鑿矣。 \\n 狗寶馬黑 \\n 今藥店醫人。俱知牛黃、羊哀、狗寶三種之藥。羊哀謂治翻胃。而牛黃、狗寶治驚癎也。然牛黃常用易識。羊哀形如濕茅紙。時亦用之。狗寶不特未用。見者亦罕。余友人親得之。乃生於狗胞中。其形質如鵝卵石。而色至白。碎之。內有文理數十層。考之《本草》未收。不知何所用。而何人傳也。又見《越冀集》中云。馬有馬黑在腎。此尤不特罕見。亦罕聞者。又不知何用。 \\n 三楊 \\n 永樂、宣德間。楊榮、楊溥、楊士奇。皆秉機軸。皆有文學政事之名。同在閣中。則參謁者難於稱姓也。故以東西南位別之。蓋士奇江西人。故曰西楊。溥荊州人。荊古南鄭也。故曰南楊。榮固閩人。住京師之東。故曰東楊。稱本朝名臣。至今曰三楊。問其東西南之屬。不知也。東楊正統五年死。西楊八年。南楊十一年。 \\n 麒麟 \\n 永樂十二年。榜葛剌國獻一麒麟。明年秋。麻林國又獻。成化七年。常德沅江縣產一麟。形略如鹿。蹄及尾皆牛。身有鱗而額有角。人以為怪。擊死。郡守知而取腊藏之庫。今惟空皮。鱗亦落矣。嘉靖六年四月。舞陽產一麒麟。口吐火而聲如雷。惜野人不知。亦擊之死。但雙角馬蹄。後擡於省城。人人知也。是知麟亦常有。但人不識。多致死耳。聞皆牛生也。 \\n 蚊螢 \\n 滁有魏生。乘馬山行。漸入於夜。隱隱見前途一物如金鏡。奕奕有光。殆迫馬首。由由然未去也。意以為祟。不得已。舉鞭擊之。應手墜地。視之。乃一大螢耳。又金文靖公《北征錄》中。紀元故都處有蚊如蜻蜓。予以螢光如鏡。形雖大。未為害也。蚊若蜻蜓。可被其咂乎。 \\n 蔣輗棗 \\n 仙家多言棗事。故尹喜與老子西遊。食王母玉文之棗。李少君對帝云。臣遊海上。食安期之棗。大如瓜。意皆誕言也。然正德間。崇德民人蔣輗。素事鍾、呂。好植果木。一日晚。有老人過門曰。我有棗枝可種也。蔣受而植之。逾時為童木矣。明年即生佳棗。形色氣味。浙地無可與比者。肉且離核。墜地即碎。至今存焉。人亦以為仙種也。 \\n 聽非耳 \\n 嘗讀《埤雅》等書。牛有耳而聽以鼻。龍無耳。以角為聰。蓋牛耳無竅。而龍既無耳。此必然也。《草木子》又曰。龜雖有鼻而息以耳。此古人未言。 \\n 饅頭青白團 \\n 蠻地以人頭祭神。諸葛之征孟獲。命以麵包肉為人頭以祭。謂之蠻頭。今訛而為饅頭也。古人寒食採桐楊葉染飯青色以祭。資陽氣也。今變而為青白團子。乃此義耳。 \\n 肅愍忠誠愛才 \\n 于肅愍公之子冕嘗曰。吾父當國時。徐武公有貞極其承敬。吾父亦以其有才相得。北京一日缺祭酒。景皇帝問曰。誰可。父薦有貞。上曰。此人若做。壞盡天下人才。又曰。汝亦有是言耶。公汗流浹背。神不寧者數日。吾友沈知府南金嘗曰。吾伯在京時。每勸公安逸。公曰。嘗疏請骸骨。奈不放何。只是一腔血報朝廷耳。又見《水東日記》云。公臥室獨懸文山先生一像。自贊于上。觀此。則公素心忠誠何如。愛才何如。徐之報也何如。 \\n 和靖詩刻 \\n 世重宋板詩文。以其字不差謬。今刻不特謬。而且遺落多矣。予因林和靖詩而嘆之。舊名止曰《漫稿》。上下兩卷。今分為四卷。舊題如《送范寺丞仲淹》。今改為《送范仲淹寺丞》者最多。已非古人之意矣。今拾遺《和運使陳學士遊靈隱》等古詩四章。宋刻首篇者也。今見律絕多。而遂以此為拾遺可乎。《梅都官序》文乃書名於先。故後年月之下。有一也字。乃文章也。今皆削之。而以年月贅其名。且序中易去幾字。是可為都官之文乎。至如《東坡之跋》。詩如東野不言寒。書似西臺差少骨。蓋西臺乃南唐李建中。今因不知李而改為西施。謬解遠矣。又非可慚笑者乎。摘句五言者有十三聯。七言有十七聯。今皆無之。則梅序謂百無一二。今尤寡矣。嗚呼。一書如此。他書可知。寧不尚古。 \\n 賣題有數 \\n 成化辛丑科。閣老山東劉（土羽）。西席乃餘姚王珣也。一日。使其子送柬於王。曰。三宗七制十一事。亦可出乎。王答曰。但刻本常有之。他日。西席鄉里王華來訪。見案間此柬。意或為殿試之舉乎。回即操筆。過日。果問此也。遂為首選。不知劉為西席。故先賣之。豈意為他人所得。吁。觀此。則東坡之與李方叔。正為切對。豈非其數耶。 \\n 忠靖二事 \\n 本朝尚書夏公元吉。湖廣湘陰人也。歷仕四朝。秩列六卿。功業不可枚舉。具載於國史矣。特述其人不可及者二事。以見其有休休之度焉。永樂間。治水蘇松。延儒講求水利。有葉宗行者與焉。見公治水。久未成功。潛奏於朝。有旨令公覆奏。公大驚。即日邀宗行親迎堦下曰。誠如先生之言。受益多也。未幾。薦葉於朝。宗行得授錢塘知縣。公後奏績之日。曰。是葉促成也。又後雷震奉天殿。言者多云改都之故。而主事蕭儀言尤峻。被誅。後科道連名俱言。上曰。遷都時朕與大臣議久方行。彼時何不言也。科道因併劾大臣阿諛。太宗震怒。命言官與大臣午門前辯對。彼此紛然強質。甚之惡罵。公獨奏曰。御史言官。給事中朝廷耳目。況應詔求言。實臣等罪也。傳命再問如何。公對如前。然後上命各回衙門辦事。時議非公言。則又有蕭儀之誅。大壞朝廷之法矣。右二事皆公碑誌所無。予特補之。聞公純粹天成。寬而有制。成人才。厚風俗多矣。故楊文定序其文集曰。議大政。務從寬大處。僚屬取長略短。楊文貞作神道碑曰。卒之日。自朝臣以至走卒。莫不流涕云。 \\n 鰐魚 \\n 正德間。蘇州白蓮橋漁人網得一物。黿頭鮎尾。四足如鴨。狀類小犬。眼甚赤。鱗甲悉具。時以為怪而放去。蘇人皆不識。都公紀之《譚纂》。予意小鰐也。蓋韓祠有陳堯佐所圖鰐形。但足不同。圖或後世翻刻有差。況《真臘風土記》亦云。鰐類龍無角。蓋龍亦似犬也。鰐則《埤雅》、《本草》所未載。因具述于右。 \\n 金魚 \\n 金魚不載於諸書。《鼠璞》以為惟六和塔寺池有之。故蘇子美《六和塔》詩云。沿橋待金鯽。竟日獨遲留。東坡亦曰。我識南屏金鯽魚。南渡後則眾盛也。據此。始於宋。生於杭。今南北二京內臣有畜者。又異於杭。其紅真如血色。然味比之鮒、鯽也遠不及。杭又有金鯉。亦佳。二魚雖有種生。或曰食市中污染小紅蟲。則鮒之黑者變為金色矣。《桯史》又曰。中都有豢魚者。能變魚色為金色。問其故。不肯言。然予甥家一沼。素無其種。偶爾一日。滿沼皆金鯽。此又不知何故。恐前二說非也。 \\n 褶作畫圖 \\n 《輟耕錄》云。唐、宋書畫。引首、拂首。皆錦為標。如克絲作等物也。軸頭則用白玉碾花。未聞攢羅綺以為人物。惟《畫譜》有褶作。而《繪事指蒙》有帖名。未之見也。昨見《楊妃上馬圖》袖軸一卷。真宋奇物。絹素可四尺長。上繪荷池、樹石、珊瑚、寶貝。下方則欄杆、輦道。前露半陛。後露半臺。界畫描染五采粧金。已工緻而絢爛奪目矣。復具二馬一十六人。首乃明皇鞍轡。俟妃執傘引導者三勇士。執旌節者二人。傳宣躬謁者二人。似中官也。控御擁妃上馬者四人。隨行而挾枕被者三人。乃宮女也。衣裳冠履。環珮帶服。皆色錦粘褶。銷以金絲細花。粉面眉目。宛如生人。而且帝極貴態。妃盡麗容。服役者瞻顧承應之勢。神氣飛動。非筆意可到也。至於二馬一青一白。不知何毛粘成。緩行躍勢。真鬼工也。惜歲久磨損。似後人少加補綴耳。紙尾有進士區德元歌行一篇。歌曰。溫泉試浴春風面。承恩乍出昭陽殿。侍兒控引紫絲韁。扶近金鞍體猶倦。三郎控轡不敢馳。玉環欲上應遲遲。凝眸回首碎心曲。恨不比翼相追隨。太常蹈舞催政急。輦路花香仙仗集。鳳靴蹴革?登髻雲鬆。錦袖弓彎馬仍立。此時擬向何處遊。意欲並轡相綢繆。沉香牡丹開正好。梨園子弟多風流。撾鐘擊鼓動絲竹。緩舞霓裳羽衣曲。千嬌百媚翠華低。心醉情濃看不足。曲江篋羽雄狐妖。漁陽鐵騎綳兒驕。六龍奔幸千乘竄。峨嵋蜀道何岹嶢。嵬坡一曲芳塵腐。不如華萼樓前路。半鉤羅襪紫香囊。祗直行人百錢顧。畫圖顏色如當年。令人展玩心茫然。當熊辭輦太賢淑。至今青史遺芳傳。 \\n 水晶 \\n 《格古要論》及劉貢父俱云。多年老冰為水晶。然日本國有青水晶、紅水晶。《寶貨辨疑》又載烏水晶。則非冰也明矣。《鐵圍山叢談》載。政和間。伊陽太和山崩。崩出水晶。以木匣貯進數百匣。據此。自是石中所產。 \\n 萬綠枝頭紅一點 \\n 嘗聞英廟召取天下畫工至京。試以萬綠枝頭紅一點。動人春色不須多之題。諸人皆於花卉上粧點。獨吾杭戴進畫茂松頂立一仙鶴。一人畫芭蕉下立一美婦。於脣上有一點紅也。朝廷竟取畫美婦之工。時以戴進不遇為命。竊意當時必以戴畫妙則妙矣。然少春色之意。古人以花比美人。一點之紅切於題而脫出題情。尤見良工心獨苦也。且於動人處尤易是。又云宋徽宗時畫工戰德淳事。又題蝴蝶夢中家萬里。德淳畫蘇武牧羊臥草蝶中。似後為【下文原缺】 \\n 物交之異 \\n 鶴以聲交。鷺以目交。鵁鶄睛交。鴝鵒足交。螣蛇聽交。野鵲傳枝。老鴉過氣。鸛鳥接影。孔雀亦接影。鴛鴦交頸。蝴蝶、絡緯、蟋蟀。皆以鬚為鼻。交亦在鬚也。龍鷁莎雞。皆雄鳴上風。雌鳴下風。自然成孕也。又雀交不一。雉交不再。皆理之異耳。凡鳥皆雄求於雌。惟雀與鶉、鴛鴦。則雌求雄也。 \\n 廷珪墨 \\n 李廷珪之墨。形製不一。有圓餅龍蟠而劍脊者。有四渾厚長。劍脊而兩頭尖者。又有如彈丸而龍蟠者。皆用金泥。但傳久糢糊。或貰而無者矣。原墨一料。用珍珠三兩、玉屑一兩。搗萬杵而成。故久而剛堅不壞。用必先以水浸磨處。否則必損硯也。 \\n 虎 \\n 唐裴旻終日射虎。後見小虎。則馬辟易而弓矢俱墜。老人曰。君前所射者。彪也。周永昌中。涪州多虎。有一大虎逐虎而噬之。錄奏曰。檢《瑞應圖》。乃酋耳也。據是。則世間所見者皆彪。大於彪者為酋耳。小於彪者方為虎也。此則《埤》、《爾雅》諸書所不載。 \\n 鹿猿 \\n 予嘗見友人家畜小鹿一雙。雌者終身花黃。雄至四年。則前半身已玄。後截尚少花也。再十數年。全身亦玄矣。又遇南都管陵指揮云。洪武間。銀牌之鹿止一二。而身則純白矣。據是。書曰百年為玄。五百年為白。非也。又吾友王濟為橫州判官時。朝命取猿。因知猿無通臂者。小皆黑色。而雄久則變蒼。勢與囊皆潰而為雌矣。遂與黑者交焉。此又簡冊所不載。 \\n 芝名 \\n 偶讀雜書。得芝數本。《羣玉》、《本草》所無也。記之於稿。水芝。【東瓜。亦曰荷也。】玉芝。【芋也。】夜光芝。【句曲山之木。止一株。九實。實墜地如七寸鏡。有光。茅君所種。】肉芝。【世知如小兒手。肥潤而紅者。抱朴子及昌宇記又云。萬年蟾蜍。千年蝙蝠。千年龜燕。皆謂之也。】螢火芝。【如豆大。夜視有光。食一本開心一孔。食七本可夜書也。】五芝。神芝。【祖洲草名。】如靈芝之名三秀草也。 \\n 自然天成 \\n 魚無耳而能聽。蟬無口而能鳴。蛇無足而能行。蚓無筋而能縮。兔絲無根而活。皆自然天成也。 \\n 六祖 \\n 六祖姓盧。名慧能。新州人也。唐貞觀戊戌生。三歲聞誦《金剛經》。即能尋師。二十四歲傳五祖衣鉢。三十九祝髮。七十六而終。初至池州。受五祖道。再至廣州法性寺。繼至韶州曹溪寶林寺。末歸新州國恩寺。開元三年八月十三日沒。存日神通廣大。莫能悉述。死時廣、韶、新三州之官僚門徒。爭迎真身。眾莫決也。焚香禱曰。香指處。師所歸焉。因香指曹溪。遷龕并衣鉢建塔事之。白光衝天三日。五代劉鋹迎衣鉢至廣。夫人觸之。鉢墮地。修補不得。捨田數十頃贖罪。黃巢至曹溪。雲霧晝晦。軍人失道。致恭乞哀而去。肉身香燻如漆。以手磨鬚髮。如剃後二三日者。其衣一乃達摩所傳西域屈眴布緝綿花心織成者。其一唐玄宗所賜織成淡山水者。西天鉢一。非銅鐵木石。西天履一。非革非木。不知何物也。貝葉經十七葉。字處如刀削。至元丙子。為元兵刲脇折指。以驗真否。正德間。提學副使衞有道。以衣鉢等物惑世。焚之。嗚呼。生能降龍。死能伏亂。而反不能護保己身。救解衣鉢。豈非其數乎。 \\n 五色鹽 \\n 郭璞《鹽賦》曰。爛然若霞。紅鹽也。李白、東坡之詩稱水晶鹽。今環、慶之墟。鹽池所產。如骰子塊。瑩然明徹。非水晶云乎。蔡邕又曰。江南有勝雪白鹽。今浙中白鹽是也。藥中取用青鹽。《續漢書》云。天竺國產黑鹽、黃鹽。道書又有紫鹽。謂戎鹽也。今甘肅、寧夏有青黃紅三種。生池中。可見書不誣也。非五色鹽乎。 \\n 六和塔 \\n 錢塘六和塔。在龍山江滸。建自宋開寶三年。高九級。五十餘丈。闊數十圍。蓋以鎮江潮也。後為方臘焚毀。紹興二十二年。僧智雲重造七層。高大雖減於前。亦兩浙之塔無出其右者。故李文清詩云。經行塔下幾春秋。每嘆無緣到上頭。今日登臨方覺險。不如歸去臥林丘。孫縉詩云。闌檻倚雲漢。身疑出上方。乾坤一指顧。吳越兩銷亡。白廷玉詩云。開殿生妙香。金碧森貝筵。應真儼若生。倒飛青金蓮。今皆不存矣。想至元復遭兵火。故今光磚巍然。四圍損敗。中木燋痕尚存。惟內可盤旋而上也。然在下望者。精神亦為之恍惚。塔內四壁俱鑿佛像。有石刻吳道子觀音佑聖之像。《金剛經》三十二分。乃北宋富弼、賈昌朝等各書一分。《四十二章經》乃南宋湯思退、虞允文等各書一章。宋名卿筆跡可半矣。亦奇物也。且聖帝不特筆妙。神靈處屢顯於達官。不能盡述。惜離城二十餘里。又在山巔。惟舟車過往。勢難觀覽。知其悉者亦寡矣。 \\n 姚廣孝 \\n 僧姚廣孝。蘇之相城人也。家世醫業。與同邑王光庵賓世交。蓋王亦醫家也。年長於姚。學博行高。太祖嘗召官。不拜。姚素敬之。姚幼名天禧。雖家居習醫。私師相城道士席應珍。席乃通儒。而多異術。姚質敏。盡得其傳。嘗白父曰。某不樂醫。願仕以顯父母。父不從。一日入城。見僧官騶從之盛。嘆曰。僧亦富貴如此耶。決欲出家。遂入里之妙智菴。改名道衍。游學湖海。刻意為詩文。洪武四年詔取高僧。至則以病回。八年詔通儒。姚以僧試禮部。中。不願仕。賜僧服還。十五年。孝慈皇后喪。親王各奏乞僧修齋。於是左善世宗泐、季潭舉之。遂見知成祖於潛邸。自是日親。後相之。靖難謀成。賜今名。封太子少師。不拜。惟章服受之。仍為僧。居慶壽寺。故今聞有方面紅袍玉帶髠頂戴唐帽之像於寺。後命賑飢蘇松。三謁王賓不見。特屏騎突往。賓見之。一言不發。但曰。和尚誤矣。誤矣。姚慚而退。臨終。上來顧之。以手加額曰。季潭【或謂洽南州】在獄已久。願赦之。朝命中使即出之。拜姚牀下曰。師不負某。而某得餘生也。時幾八十矣。有義子名繼。成祖念其功。官為尚寶少卿。公所著詩文。多不留稿。有《道餘錄》。專攻程、朱者。其友張洪嘗云。少卿於我至厚。今無以報。但見《道餘錄》即焚之。不使人惡之也。故今亦不存。止有《逃虛子》一集行世。諡恭靖。配享成祖。國史諒有傳。予特紀其所知云。 \\n 杭宋像 \\n 岳武穆王像在王墳之裔處。宋理宗并閻妃像在集慶寺。楊和王像在民人楊悅家。富鄭公像在公裔富炳家。胡康侯像在公裔生員胡萬言家。俱似副本。而和王者。真舊物也。二后像見前。不贅。 \\n 牡丹難大 \\n 牡丹盛於唐。次及於宋。歐陽公作記曰。大樹者極少。蓋花乃草本。而又難養故耳。聞惟唐馬嵬驛者尚存。正德間。為魏國公移置假山前。與樓相等。後因朝禁假山。拆謝死之。又池州銅陵縣民人盛元之家。有可繫馬者。其屋亦尚宋造。惜予至其地。不及一觀。 \\n 大聖墓 \\n 曲阜縣孔林。聖墓所也。週十里。無禽鳥、蛇鼠、荊棘。予舊聞未信。友人林介山宦遊斯地。問之果然。予證以《檀弓》。人之葬聖人也。何擇地之精如此。林曰。聖人固他人之葬。而伯魚則夫子葬之也。予謂若是。則聖人精於術者哉。以為葬聖人而後異。則聞周公之廟地亦相近。十里之中。又何禽鳥之多哉。兩人相對默然。 \\n  \\n 　"}
{"章节": "卷四十四 事物類", "正文": "　 \\n 卷四十四　事物類 \\n 　 \\n 集福菴 \\n 蘇城集福菴。居尚書吳匏菴之北。知州施膚菴之西。弘治中。詔毀淫祠。有司欲為匏菴後圃。吳曰。僧菴吾世隣也。不忍其毀。安忍為吾有耶。有司復欲為膚菴別業。施曰。何不送匏翁而送我也。有司述其言以告。施曰。我獨不能為匏菴耶。亦辭之。其菴竟存。嘉靖初。又有詔毀。知府伍疇中用價承佃。都御史毛貞甫亦用價佃之。一則曰近吾家也。一則曰地舊吾家施也。竟成訟奪。且毛、伍新結姻義。時人追思往事。因為謠曰。昔日吳與施。官送猶遜辭。今日毛與伍。訐告到官府。嗚呼。以一菴之小。而致四公之高下。則人心不古。世道日下可知矣。然毛、伍尚有說也。近世猶有無影謀人寺觀者。視此。又寧不為之汗顏。 \\n 獄具 \\n 桎梏。【木在手曰梏。手械也。所以告天。木在足曰桎。足械也。所以質地。黃帝所置。】拳。【音拱。刑統注。兩手同一械曰拲。】鐐。【即帶連鐮刀也。連鏈于足。以限役囚之步。遼制。有鎖無鐐。金章宗始定鐐。連鐶重有三斤。】檻車。【載囚之車也。漢貫高檻車送長安是也。】枷。【較也。交木為之。始自後魏。唐、宋以來。方定三等斤數也。】鎖。【今鐵索也。今始制其丈尺。】箠楚。【杖曰箠。荊曰楚。】縲絏。【顏師古曰。縲。係也。絏。長繩也。又曰纍泄。亦同。】剾刀。【音歐。刑人之刀也。漢虞詡曰。寧伏剾刀。】僭指腿夾。【宋嶺南用之。即今之拶指夾棍。】反接。【漢樊噲受詔反接。謂反縛雙手於背。與古人之面縛同。面縛但縛手於頸後。止見其面耳。】羅織。【將囚倒懸石縋。以醋灌鼻。鐵圈束首。火甕鐵籠。逼迫服罪。此等之名。皆曰羅織。謂本罪之外。非理凌虐也。】 \\n 王以山死 \\n 正德間。杭府造宋張忠烈憲之墓。過時未完。鎮巡督促方嚴。掘地。又得于朋孫革誌銘。委官王以山曰。一墳尚為所害。再知此墓。當終年從事土木。家亦不可歸也。【王乃義民。】遂碎以棄。至夜半。王隣筆工某。見有騎白馬者來問其家。明晨王起於廳。向空拜揖。遜之以坐。應答如接賓然。唯唯以不敢自稱。家人以其癲。扶掖臥床。不數日而就木。後聞筆工之說。是果于朋之禍耶。抑王之自病而然耶。白馬者何人。而應接者何物。不得而知也。 \\n 陳岳像贊 \\n 岳修撰正。忠貞士也。受知英廟。侃侃敢言。嘗陳時政而忤太監曹吉祥、總兵石亨。遂謫甘肅。英廟每念曰。岳正倒好。只是大膽。後傳神。有客隱括其語。題辭於上曰。岳正倒好。只是大膽。惟帝念哉。必當有感。如或赦爾。再敢不敢。古人有云。蓋將死而靡憾也。陳少卿音。文學士也。用心於內。而於外多愚態。弘治間。與李西涯諸名公最善。嘗傳神。而衣服非制。凂西涯贊之。李曰。其容甚肖。其鬢甚齊。其貌則是。其衣則非。必須蓬其鬢。更其衣。陳師召之像庶幾。雖然中之美。不在於外之威歟。二公之贊。雖皆近謔。而有至理存焉。 \\n 侊武人 \\n 侊武人。藍州人也。孝宗朝輸粟入京師。西陵侯名稱善飲。人有言武人可以為敵。遂召與飲。時初冬。新醅方熟。共有二缸。對飲一缸盡。西陵不復知人事矣。武人暢懷自酌。至曉。復罄一缸。世以武人有幻術。此予聞於豐南禺者。 \\n 鴉鵲至理 \\n 張東海弼文集云。主事過太樸。分司濟寧。幼子令僮升木取一鵲雛。雛母見而啄攫其面。遂至流血。揮逐不去。少頃。其僕供茶於客。鵲復來逐。又聚七鵲成羣。噪搏不已。而幼子畏之。還雛乃散。張以為江南鵲見取雛。惟有哀噪竟日。未聞搏人而不畏者。此所謂南北方強異不同。風氣致然。故鵲亦同也。予友施引之弟理之。嘗於園樹探取鴉雛。鴉亦來啄。施步入堂中。喧叫竟日。似有尋覓之狀。施後於市井出遊。露坐野行稠人之中。忽下而啄焉。或掠鬢而飛擊焉。如是者二月。為其所傷者四五次。予以此又知非因氣致不同也。大抵禽鳥如人。亦有靈愚。而二子所遇。偶乃鳥中之靈黠者耳。 \\n 兄弟兩得 \\n 洪武中。上虞張居傑任方伯。其弟居儉。亦任廣西提學副使。俱有聲當時。其父。農人也。每酒後。必欲二子商枚弄色。庶為作樂。居傑則正言以對。父怒。則奔走以避。而居儉則應聲曰。吾當與老父戲焉。時人每稱居儉為非。予每思之。一則慰親以道。守正不移。一則順親之心。權移小德。可謂兩得之矣。苟無居儉之應。則父怒亦何消哉。 \\n 夏池碑 \\n 成化間。吾杭棘卿夏某。陰謀深險。隣有園池頗勝。心竊欲之。乃自撰文為斷碑。密沉於池。久之。爭訴於官。夏謂某年余家有碑。以紀庭館之勝。中世荒蕪。此碑已落於池中。亦可驗也。竭池得碑。讀之。儼然夏氏物也。卒歸之。隣竟坐誣罔。夫身富貴而設法猶是。貧賤得不為盜也耶。 \\n 俞鳴玉 \\n 錢塘俞（王衡）。字鳴玉。成化間人也。善詩字。多辨才。然其性駔儈貪侈。弘治初。投身入鎮守府。為私房書手。遂虎而翼。起家巨富。後竟因此坐罪敗家。其未為書手時。亦欲如富貴相。海觀張錫作詩譏云。輕羅細葛稱身裁。今恐無憑換得來。莫道此人窮盡了。出門還要轎兒擡。 \\n 肉屏風 \\n 杜馴者。為杭州別駕。遇冬月。則令魁肥婢妾駢立于前後。自號曰肉屏風。 \\n 張成善走 \\n 徐州有張成者。短小精悍。善疾走。日行五百里。若緩步。亦與人同。但造意遠行。則不可及。然既行。又不能自止。或著牆抱樹乃可耳。凡封奏羽報則使之。夜則於圓簏中縮足而睡。此亦或有理存焉。聞之宦遊者云。 \\n 月方 \\n 徐延之好劇談。一日對客曰。今人都謂月圓。不知卻是方者。客駭曰。何以言之。曰。一方明月可中庭。明月聊隨屋角方。此古人之言。非我杜撰。歷舉如此者不一而足。座中交辨之。一客曰。皎如飛鏡臨丹闕者。鏡豈為方者乎。徐曰。子不讀書邪。鏡不盡圓。亦有方者。秦始皇有方鏡。能照心膽。賈浪仙有方鏡詩。且又名方諸。況太白自比其明。不言其形也。主圓者辭窮而怒。拂衣起去。吾友王蔭伯之父雪村乃止之曰。諸公豈相尼哉。我為解之。一月中方圓各止一夜。遇望則圓。遇弦則方。但圓者常全。而方者常一隅耳。遂為確論。一座盡傾。 \\n 料絲 \\n 料絲燈出於滇南。以金齒衞者勝也。用瑪瑙紫石英諸藥。搗為屑。煮腐如粉。然必市北方天花菜點之方凝。而後繅之為絲。織如絹狀。上繪人物山水。極晶瑩可愛。價亦珍貴。蓋以煮料成絲。故謂之料絲。閣老李西涯以為繚絲。書之于冊。一時之誤耳。此因地與中國相遠。人不知也。 \\n 十八學士卷 \\n 宜興吳尚書儼。家巨富。至尚書益甚。其子滄洲。酷好書畫。購藏名筆頗多。一友家有宋宮所藏唐人十八學士袖軸一卷。每欲得之。其家非千金不售。吳之弟富亦匹兄。惟粟帛是積。清士常鄙之。其弟一日語畫主曰。《十八學士》果欲千金耶。主曰然。遂如數易之。而後置酒宴兄與其素鄙己者。酒半。故意談畫。眾復嗤焉。然後出所易以玩。其兄驚且嘆曰。今日方可與素之鄙俗扯平。吳下至今傳為笑柄。予曰。此亦可謂愚也已。其畫余曾一觀。前段樹石參差。縱放羣馬。或正或背。橫立回身。其狀不一。共馬十。一驢一僕從。或控或撁。解轡備鞍。閑戲而賭錢者。亦其狀之不一也。中段學士七人。欠身寫字看鵝。坐石攀柳觀書。與醉脫衣服。待馬將行者各一人。沼畔棕柳蔭鬱。羣鵝游泳。酒罇食罍。童子伏侍執役者。曲盡其妙。後段荷花池館。宴上學士八人。倚坐笑談把盞也。又傍林相語者二人。望景者一人。樂官七人。則舉箏、蓁、簫、板、琵琶、箜篌、鳳笙也。末後竹林一亭。亭中皆疊學士衣服。徽宗有詩於後云。有唐良治咏康哉。闢館延登經濟才。雍泮育才今日盛。彙征無復隱蒿萊。余以此特北宋禁中之物。南宋即留落人間。故再無敢題者。且徽宗一詩。絹素筆法。自是可愛。真入神品之物耳。 \\n 藥香法 \\n 玄參。【半斤。去塵土。石器中水煮熟。控乾。薄切。微炒去煙。】甘松。【四兩。去土細剉。】乳香。【二錢。細研成末。後入。】麝香。【三錢。】白檀。【三錢。】沉香。【五錢。已上俱為末。煉蜜與香分均。為丸燒。】 \\n 右法出自蜀後主。已載《香譜》。小有不同。予得之內府。簡而易。錄以遺好事者。 \\n 浴肆避鬼 \\n 吾杭八字橋。相傳多邪穢蠱於行客。東有浴肆。夜半即有湯。一人獨行遇雨。驀有避雨傘下者。其人意此必鬼也。至橋上。排之於水。乃急走。見浴肆有燈。入避之。頃一人淋漓而至。且喘曰。帶傘鬼擠我於河中。幾為溺死矣。兩人相語。則皆誤矣。又一人宵行無燈而微雨。聞後有屐聲。回頭見一大頭。身長二尺許。佇立觀之。頭亦隨立。及行。頭亦行。及趨。頭亦趨。其人大恐。亟馳至浴肆。排闥直入。未及掩門。頭亦隨入。此人幾落膽矣。引燭觀之。乃一小兒也。蓋以大斗障雨。亦懼鬼。故緊隨之耳。是亦為錯者也。向使此四人各散去不白。則以為真鬼矣。今之見鬼者。可卒懼也哉。 \\n 菊莊借譽 \\n 菊莊劉士亨泰。吾鄉詩人也。人有問其姓字者。則答曰。夏少卿之俗友。更不言其己姓。同時有沈循。與都憲錢鉞有屬。人詢其名。亦曰錢員外是我外兄。有好事者為之語曰。沈循只說錢員外。劉泰常稱夏少卿。吁。借譽於人。已為可恥。況自稱之。是所以來人之嘲也。沈固俗物。劉胡不自愧耶。 \\n 李西涯 \\n 閣老李東陽。別號西涯。湖廣人也。神童登第一甲。弘治間。文翰雄於一時。士大夫多出其門。入閣年久。當武宗朝。不能諫正人。有投匿名詩云。文章聲價斗山齊。伴食中書日又西。回首湘江春水綠。鷓鴣啼罷子規啼。末句蓋以鳥語哥哥行不得也。不如歸去。後竟因詩即歸。 \\n 納墓金 \\n 晉建興中。盜發漢霸陵及薄太后陵。得金銀甚多。詔收其餘。燕泉以為收之是利其盜之發也。當復納諸墓而封治之。予以封治之。義也。復納金於墓。則人既知而遺禍尤遠矣。 \\n 見龍 \\n 世人見龍。或掛或鬬。或經過。或取水。則必風雨交至。雷電晦暝。甚之敗屋拔木。不過閃閃於雲煙中。見其盤旋之勢耳。欲覩全體不得也。嘗聞都指揮李一之云。正德間。桃渚所海口淤泥中。見一物如鰍鱔然。盤曲跳躍。奮震莫定。大不可計也。人皆視之。頃刻雲氣相接。風雨騰空而去。然後知其為龍。然於耳目角爪。亦未明白耳。吾友金茂之之父。成化末。客遊廣東新會縣。一日。早潮方平。一龍自空墜於沙場。漁人各以所擔之木。箠之至死。官民羣往觀之。其高可人。其長數十丈。頭足鱗角。宛然如畫。但腹惟多紅色。此可謂見之明也。 \\n 佛腹藏經 \\n 杭永昌門外有梵宇曰正定。其佛像大不盈丈。小僅尺許。繪塑之制。皆極精巧。一日。與友鑒賞間。偶見小佛背木微露縫痕。隨用簪發。則木已啟。而滿腹皆紙。取而視之。乃寫楞嚴呪。并書捨佛姓氏年號。始知為宋物也。紙甚堅白。字極莊肅。殊為可愛。予憶昔言魯望像中。皆平生詩稿。景德寺佛。腹皆藏經金銀錢。誠為可信矣。抑安知正定大佛之腹。無金銀錢也耶。 \\n 吳日章 \\n 成化時。澉浦軍人吳日章。善推星命。江南以為第一。略摭一二于左。以見其術之精也。有縣佐問之。批曰。癸巳年。喜連連。正月十五打鞦韆。至期縊死。有書手方六七歲。其父以其命問之。批曰。袖中一管羊毫筆。寫得杭城神鬼驚。後乃擅名書手。有舉人問之。批曰。人間金榜出。天上玉樓成。後乃會試。出榜之明日。病發而卒於旅邸。有問其本身。則極推其未來子孫之貴賤。逆推其至於父母之壽夭。不可枚舉。夫命知貴賤、壽夭。亦奇矣。至於斷其死之所以。及終身過後之事情。真亦可謂神矣哉。 \\n 朱暹 \\n 朱暹。餘杭人。父故。與弟昌事母至孝。家雖貧。母欲之物。必多方以悅其心。一日。母病失明。求醫莫治。則與弟晨起盥漱祝天。含水舔之。月餘。母目漸爽。而二婦三孫亦因以舔。逾年復明。杭俗。春時四方多來遊於湖山。其母聞之。亦有登臨之念。暹因家貧。不能倩肩輿也。則與昌以竹小椅舁往各寺。每年必至數次。奉母九十終。家漸豐豫。人以為天報也。此東塘陳廷彩之親。予嘗聞之云。 \\n 周錦 \\n 嘗聞丹徒縣民周錦。善搏虎。身無完膚。嘉靖壬辰。予過丹徒而見焉。觀其人。乃無懼者也。自言曾殺大小三十餘虎。惟一虎常走而不鬬者。不能搏焉。問其虎威。曰。在頸下二肘間。如乙字。三寸許。虎鏡在當心。皮裏膜外。若脆骨然。取而佩之。臨官而能威眾。常人則無憎疾者。虎帶在胸而通前左右二足。乃大筋也。可為帶底。故名。前頸骨三稜。後頸骨圓直。色皆桃紅而不空虛。有微眼。以唾濕其一頭。吹之。少有沫焉。其腸為馬繮。雖劣者可御。因而記憶《茅亭客話》李吹口之言不誣也。彼又云。月暈虎交。食狗必醉。醉人虎多不食。虎視只以一目放光。一目看物。捕時記其頭藉之處。待其月黑而掘地尺許。必有石子如琥珀者。此乃虎目精魄淪入於地而成琥珀。因此主療小兒驚癎之疾。乃周之未言也。併此觀之。則知《本草》、《埤雅》所載。豈能如經歷之人之言之悉。因紀於稿。 \\n 張即之 \\n 宋張即之。字溫夫。號樗寮子。官至直秘閣。原籍歷陽人。南渡同母居於寧波。鄞縣桃源鄉乃其葬地也。宣德間。為盜所發。其體如生。鬚長至腹。盜見棺中止有繫腰玉縧環。怒而棄屍山中。為野獸所傷。後有義者葬之。今書後多寫歷陽。不忘祖也。書史亦繫於歷陽。由其書也。宋史亦不載。 \\n 馬名 \\n 絕地。【足不踏土。】　翻羽。【行越飛禽。】　奔霄。【夜行萬里。】　越影。【逐日而行。】　踰輝。【毛色並耀。】　超光。【一形十影。】　騰霧。【乘雲而趨。】　挾翼。【身有肉翅。並周穆王者。】　渠黃。　雞斯。　驌驦。　驒奚。　翠麟。　乘黃。　飛黃。　騏驥。　騕褭。　驊騮。　綠耳。　赤驥。　白犧。　踰輪。　盜驪。　山子。【並古良馬。】　追風。　白兔。　融景。　追電。　飛翮。　銅雀。　長鳧。【並秦始皇者。】 \\n 浮雲。　赤電。　絕羣。逸驃。　紫燕。　綠螭。　龍子。　麟駒。　絕塵。【並漢文者。】　蒲梢。　龍文。　魚目。　汗血。【並漢武者。】　的盧。【先主者。】　赤兔。【關漢壽者。】　飛兔。【亦古良馬。出禰衡傳。】　驚帆。【曹真者。】　皎雪驄。　凝露驄。　懸光驄。　决波驄。　飛霞驃。　騰霜白。　發電赤。　流星騧。　翔麟紫。　奔虹。　青騅。　颯露紫。【乘平東都。】　時勒驃。【乘平金剛。】　拳毛（馬瓜）。【乘平劉黑闥。】　白蹄馬。【乘平仁杲。】　如意騮。【唐德宗者。】　什伐赤。【乘平世充。皆唐太宗者。】　碧雲霞。　照夜白。【已上明皇者。】　忽雷駁。【秦叔寶者。】　獅子驄。【郭子儀者。】　玉逍遙。【宋仁宗者。】　紅玉。　紫玉。　平山。　凌雲。　飛香。　百花輦。【天寶中大宛所進汗血者。】　自在將軍。【劉崇者。】　飛越峯。又名撞倒山。【洪武間者。】 \\n 桃花 \\n 桃花有四種。《埤雅》等書未載。常桃粉紅色。緋桃大紅。碧桃白色。每枝中時有一二朵。六瓣。白桃比碧桃花又小。亦白色。花止五瓣。蓋諸花五瓣。惟玉蕊花六瓣。 \\n 香海棠 \\n 世謂海棠無香。彭淵材五恨。此其一也。昨讀《墨客揮犀》。彭淵材聞李丹辭昌州議者。吐飯往詢棄之之故。李驚問之。彭曰。昌州海棠獨香。聞者傳笑。予嘗見《草木子》云。海棠惟昌州者香。故號昌為海棠香國。州治前有香霏閣。予意昌乃蜀郡。海棠稱最於蜀者。恐謂是也。然又見沈立《海棠記》。謂其香清酷。不言某地。似有可疑。及觀宋真宗御製《後苑雜花》十章。以海棠云。清香逐處飄。又云。遊蜂逐遠去。又王元之《題錢塘海棠》云。江東移植在錢塘。手植庭花滿縣香。此又不特在昌州者。乃知海棠之香。如菊花有落不落者。不可一槩論之也。 \\n 牛搏虎 \\n 予聞古有黃犬能救主者。又近聞人云。水牛能搏虎。及詢曰。汝親見乎。則又曰。聞之人。或曰。某人親見也。竟不得其實。昨誦高皇帝文集。中有記載天長縣羣牧監奏。本縣民人戴某朝出。其妻牧牛於野。平昔豢犬隨之至是。俄而入草莽不出。戴氏之妻牽牛尋之。未百步。見虎據叢而食之。虎見人至。棄犬趨人。而妻為虎搏矣。牛見主有難。忿然而前。虎乃釋人而應牛。二物交加哮吼。而弄爪牙者虎。側二角而奔擊者牛。不逾時而虎負牛勝。人難消矣。因是朝廷賜一牛以代前牛力耕。待其自終。嗚呼。據是。則不惟牛果可以敵虎。而凡所畜之獸。亦或有仁心以為主者。古人豈欺人哉。 \\n 徐國寧 \\n 錢塘徐國寧。原為弟子員。後累事為商。生平雖留心詩畫。亦未擅名。臨終以一絕別故人。似可取也。詩云。醉餘拂袖青山去。海鶴孤雲事事閑。聞道神仙能久壽。不知幾許在人間。 \\n 放偷 \\n 金與元國俗。正月十六日謂之放偷。是日各家皆嚴備。遇偷至。則笑而遣之。雖妻女、車馬、寶貨為人所竊。皆不加罪。聞今揚州尚然。而燕地正月十六夜之走街。恐亦遺俗也。 \\n 劉車不永 \\n 景泰間。江西劉子欽由省元至會元。遂有矜色。學士解縉紳會間稱之曰。今狀元又必屬子矣。劉遂不遜。解因語人曰。劉非遠大之器。後果終於庶吉士。予家有其親筆詩文。亦未見其大過人耳。弘治間。山西車相。年十八中省元。會試主考先生見其文字無傳註。以為必老舉人也。憐而取之。開榜乃知是相。他日車來見主考。主考語曰。足下才華甚充。但傳註亦當誦之。車應曰。傳註乃聖賢之糟粕也。後有憐其少年而才。主考因述其言曰。此子必不永。無何。車果卒。觀此。則人之相人。亦易易也。 \\n 鄺朱廉儉 \\n 嘗聞天順間。兵部尚書鄺埜。初任陝西副使。有聲於時。寄一紅絨於父。父封還。以書責曰。汝未能洗冤澤物而以此污我耶。後埜益勵其操。遂至極品。都御史朱裳。沙河人。嘉靖中為浙布政。私居不畜奴僕。親操井臼。布衣糲飯而已。人以為不可及也。及父來任。其苦節尤甚於子。言動尚規子以廉謹。是知二公之廉。能成大器者。固天之生才。亦由於家教之嚴也。 \\n 換骨 \\n 物多換骨。如人之齒、龍之骨、象之牙、鹿之角、蛇之皮、蝦、蟹之彀。皆終身一換。惟鹿則每歲一換。龍、象至六十年骨全而後換也。 \\n  \\n 　"}
{"章节": "卷四十五 事物類", "正文": "　 \\n 卷四十五　事物類 \\n 　 \\n 提舉某宮觀 \\n 嘗疑宋之宰臣致政者多曰提舉某宮觀。若李忠定提舉洞霄宮是也。不知某宮觀何為要提舉。後讀《石林燕語》。知宋致政者多留京師。假銜提舉某宮觀。蓋某宮觀。朝廷有事者也。見優禮大臣。尚使御政。其實無大政事耳。自神宗以年高者不可寄委。罷之則傷恩。留之則玩政。遂以天下宮觀之名而提舉。 \\n 沈鳥兒 \\n 天順間。杭有沈姓者。畜一畫眉。善叫能鬬。徽客許以十金購之。不與。人莫不知也。一早。攜至西湖。偶爾腹痛。坐臥於堤。不可歸。有識人箍桶匠過焉。沈即凂其歸以報之。家人至。則沈已無頭矣。視之。則箍桶刀殺之。血光顯然。遂執桶匠告於官。桶匠不能受刑。就招云。得鳥貨人。割頭棄之湖也。然尋頭於湖。久之不能得。獄不成。則官與沈俱懸賞以求。一日。有漁人兄弟持頭來受賞。水腐莫辯。因以成獄。而桶匠秋決矣。數年後。有人見畫眉籠於蘇州。驚疑而問其來歷。主人曰。此籠貨杭人某者。其人報沈家。沈氏子孫又疑而訪探某人。某欺罔不服。訟於官。刑至就招。問其頭。置湖畔枯楊腹中。取之果在焉。官以此獄既明。漁人之頭何來。因捕之加刑。則曰。吾父死。而弟兄欲得受賞。故割頭以獻。三人遂皆棄市。嗚呼。一鳥而至人命有五。至今杭以沈鳥兒為禍根云。 \\n 滾出來 \\n 弘治間。浙省提學副使西蜀吳伯通淳。博而能約。天下推為第一士子。專取功夫。時科場初學。多不根作文。為其罷出者眾。羣往御史臺求試。御史復發吳公。吳出題黿鼉蛟龍魚鱉生焉論。乃一滾出來。且皆難於措辭。而論又涉於性理。然取者無幾。而甚為吳辱焉。有嘲之者曰。三年王制選英才。督學無名告栢臺。誰知又落吳公網。魚鱉蛟龍滾出來。聞者絕倒。 \\n 李貞伯 \\n 太師李西涯東陽。成化、弘治間。文章爵位。天下為最。一子名兆先。字貞伯。有一目數行之資。時稱過父。然每厄於科場。輿情不慊。而主試者多注意尋取。或失或缺。竟弗能中。人皆知為命也。遂賷志而沒。西涯絕嗣。嘗聞好聲妓。西涯罪之。特書其精舍之門曰。今日柳巷。明日花街。誦詩讀書。秀才秀才。子回見之。即續書曰。今日驟雨。明日狂風。燮理陰陽。相公相公。予以此足以占之不貴而夭折也。豈有父書之下。亦可反諷之邪。 \\n 酒乃天祿 \\n 《石林燕語》載。王審琦微時。與太祖相善。後以佐命功。情好尤切。性不能飲。每會燕。太祖不樂。一日酒酣。舉盃祝曰。審琦布衣之好。方共享富貴。酒乃天祿。何惜不賜飲耶。祝畢。顧審琦曰。第試飲之。審琦不得已飲盡。無苦。自是侍燕即能飲。退還私第則如初。觀此。量實天定。非演習而至。余又嘗見南陽花客胡長子。日飲數百盃未醉。疑其有術。私詢其僕并同行者。云素不能飲。偶夢神授酒藥一丸。遂爾如是。益信其天分也。 \\n 蒙汗藥 \\n 小說家嘗言。蒙汗藥人食之昏騰麻死。後復有藥解活。予則以為妄也。昨讀周草窗《癸辛雜志》云。回回國有藥名押不盧者。土人採之。每以少許磨酒飲人。則通身麻痹而死。至三日。少以別藥投之即活。御院中亦儲之。以備不虞。又《齊東野語》亦載。草鳥末同一草食之即死。三日後亦活也。又《桂海虞衡志》載。曼陀羅花。盜採花為末。置入飲食中。即皆醉也。據是。則蒙汗藥非妄。 \\n 岳墳檜樹 \\n 西湖岳墳前植檜樹。自根以上。劈分為兩枝至梢。全其生。中格以木。所以示裂奸檜以報岳之死也。乃天順間杭州府同知馬偉為之耳。 \\n 高氏父子 \\n 仁和高讓。字士謙。善畫竹。星卜醫藥俱精。國初為西湖書院長。後為杭州府學訓導。再調吉安府。受知者薦為彭德佐。考滿。授翰林編修。洪武三十一年卒。子明。為上元教諭。靖難師至江。遂挈家不知所終。吾鄉都御史李公昂題其畫如右云。嗚呼。父可謂才士。子可謂忠臣。今世不知也。 \\n 插香蓋火 \\n 插線香於爐。灰實難入。灰疏易倒。惟二頭俱燃。滅卻一頭。實其灰而插之。庶易入不倒也。圍爐炭火烈時。分開即滅。不分又熾。惟用毛紙一幅。置於火頂。燒過灰存。則火氣不焰而四布矣。雖皆小事。亦自有法也。 \\n 窰燒骰子及名 \\n 有宦客築魏州城。得窰燒骰子數斗。詢之士夫。莫識其故。予意骰子陳思王所製。子建當時正都於許。恐後世之莫傳也。故埋藏以需人間玩弄。不料酒具易於溺人。而自足傳遠也。《列子》曰。博者射明瓊以中皮。李洞詩曰。六赤重新擲印成。明瓊、六赤。皆骰子古名。 \\n 虎拜土神 \\n 仁和七都。地名葛墩。有土神廟。荒落無主。而敗壁四達。正德時。王姓者設鄉校於此。夜即寄宿。一夕。見虎入廟。叩首於神前。若拜跪然。久之而去。明晨語人。予適在其地也。意傳記云。虎傷人。必先於土神求之。或此之謂歟。否則王姓者臥側。胡不一噬而去也。 \\n 祈雨 \\n 吾友吳惟可謹。丁丑進士。嘗與予言。其祖宦遊某地。時天旱。守延一法師祈雨。師曰。今天久旱。非入龍湫驅龍。則不可得。闔郡官人。當拜俟於湫。慎不可驚懼呼我名也。守疑且信之。師至湫所。焚符躬下。頃之乘龍而起。遊泳湫面。時雨如注。諸官莫敢退。久之。守不得已呼其名令止。則龍轟然掀法師於空中。直逝而下。雨即止也。法師身落如裂帛。期年。其子痛父不得其死。焚符入湫以誅龍。偶見父乃藍面。衞一宮門。問其子何來。子以意告之。父曰。汝快行。吾術不精。罰至如此。汝切勿習之。又曰。某處延一道士祈雨。其術名月孛法。用十五六歲女子。共入密室。雖線縫以紙封固。守欲得雨之速。任其所為。惟見黑雲密布。雷聲隱隱。雨則無之。勢將移日矣。守乃令人密開紙縫以瞰之。則道士披髮仗劍。足躡女子陰門。而彼此口舌盡出。勢已垂危。時則霹靂一聲。大雨如注。道士起步而女子甦省矣。後有知此法者云。當時無人開縫。則道士、女人俱死於室。嗚呼。二子之術業未精。一則致死。一則幸生。世有恃術以強為者。夫豈能奪天之功耶。此郭景純尚亦不能逃於今午。 \\n 義雁 \\n 雁。諸書止言知時鳥也。行有先後。故以之執贄。以之納采。未見言其義處。至於詩賦之咏。亦或特憐其孤耳。未聞言其義性與紀其義事也。近見吾友王天雨云。家後有張姓者。曾獲一雁。置於中亭。明年。有雁自天鳴。亭雁和之。久而天雁遂下。彼此以頸絞死於樓前。後因名樓曰雙雁樓。此其一也。又吾友王蔭伯教諭銅陵時。有民舍除夜燎煙祓除不祥。一雁偶為煙觸而下。其家直以為不祥也。烹之。明日。一雁飛鳴屋頂。數日亦墜而死。觀此二事。又真為義雁云。 \\n 真臘二事 \\n 真臘國在占城之西南。元成帝時。遣永嘉周達觀招諭之。往返一年半。悉得其國之風俗、道里、海物、土產。一一紀焉。名曰《真臘風土紀》。予讀而有取其二事。乃中國之難而深可喜者。因錄於左。以見其異。記曰。人家失盜。疑此人不肯招認。遂以鍋煎油待沸。令此人伸手於中。若果是盜。則手腐爛。否則如故。蓋夷人有術如此。又兩家交訟。曲直難辯。則國宮之對有小石塔十二座。令二人各坐一塔中。塔外則兩家親屬自相隄防。或坐一二日。或三四日。無理者必得瘡癤咳嗽發熱之證。有理者略無纖事。謂之天獄。蓋土神之靈如此。觀此。則盜必少而無訟矣。又何必刑政以禁之哉。 \\n 二形人 \\n 傳奇雜記。每載人有具男女二形者。奸詐之徒。往往欺人致訟。予聞其事。未見其人。庠友蘇民詞。取一妾。下半月女形。上半月則陰戶出陽勢矣。然後知果有也。昨讀《玉曆通誌》載。心房二宿。具男女二形。又知是亦造化之故之由也。 \\n 大書 \\n 正統間。有神童能書大字。起送至京。朝廷戲與丈餘紅羅。使直書一字。童凝思久之。鋪地以筆直竪如羅長。而後左側注以一點。遂成卜字。人皆駭焉。天下傳之。予嘗見《叢談》說宋仁宗時。契丹獻八尺字圖。舉朝莫能答。遂詔求善書大字者。有僧請以沙布地為國字。然後鉤臨在地。張圖於上。束氈為筆。蘸墨倚肩。循沙而行。成則脫袈裟漬墨為點。因賜紫衣。皆巧思也。 \\n 二王驗夢 \\n 正德癸酉。省試之年也。吾友王蔭伯一槐。元旦夜夢家僮攜三魚尾以進。明發。詢予解之。予以三魚乃鮮字。魚尾為丙也。必下科有鮮字者同第焉。王笑曰。義如是深哉。後果丙子年中。而孰知巡按乃鮮文卿也。又王才伯良俊。初名良。未第五年前。同舍有張鸞者。夢一老人持試錄示之。見己名十二。王名八十一也。且王名下多增一字。不知何意。後二年。王因名有相同之嫌。加一俊字。第時果與張同榜。而名次則相反也。二君與予至厚。事皆親知。蔭伯豈因予言而遂神其夢邪。才伯豈因以夢而特易以雙名耶。事皆前定。莫能逃耳。若觀高季迪《誌夢》一篇。則終身與謝玄懿之歷官。全出一定。人可以外慕耶。 \\n 鄭老遇仙 \\n 城南鄭老者。家貧。為人鼓吹給喪事。一日。以事禱於城隍廟。因假寐廂下。恍惚中。見執旗者入報曰。呂洞賓來望也。乃驚寤。拭目待之。頃間。見一黃冠豐體長髯者。飄飄然至神前而揖。徘徊乃出。鄭曳其裾。懇以求度。黃冠曰。貧道無能。偶遇神祠。特入瞻仰。何以度汝。鄭曰。先生非呂洞賓乎。黃冠笑而頷之。同行里許。袖中出二果使食之。鄭留其一。復強食之。乃前去。鄭尋路而行。覺非平日所遊者。問於人。則紹興矣。于是大驚喜。渡江而回。家人已尋三日矣。後八十餘歲而沒。 \\n 前輩之生 \\n 徐延之將誕。其父珙夢故人瞿宗吉來訪。既覺而生延之。後學問文章。幾於宗吉。而不得其精。戴文進之父能五墨。而沈明遠善繪神像。絕藝也。父亦夢其入門。是夕文進生。而戴氏之畫遂擅天下。張天錫亦以禱於夫子廟而生。後為一時才人。此吾杭前輩之事也。 \\n 倭國物 \\n 古有戧金而無泥金。有貼金而無描金、灑金。有鐵銃而無木銃。有硬屏風而無軟屏風。有剔紅而無縹霞、彩漆。皆起自本朝。因東夷或貢或傳而有也。描金、灑金。浙之寧波多倭國通使。因與情熟言餂而得之。灑金尚不能如彼之圓。故假倭扇亦寧波人造也。泥金、彩漆、縹霞。宣德間遣人至彼。傳其法。軟屏。【今圍屏也。】弘治間入貢來。使送浙鎮守。杭人遂能。【即古步障。】鳥嘴木銃。嘉靖間日本犯浙。倭奴被擒。得其器。遂使傳造焉。 \\n 五色水 \\n 吾杭正統丙子秋。猫兒橋河水五色。旬日方解。不一月。其地陳綱中省元。始知秀氣因人而呈也。家有薄田。在於地名宦塘。正德戊寅。塘水亦有五色。其長數十丈。後竟無祥。予意水底必有寶耳。 \\n 不食四足物 \\n 吳文徵明不食楊梅。士人誚之。自作詩以解嘲云。天生我口慣食肉。清緣卻欠楊梅福。予親戚家有僕自幼不食四足物者。惟雞魚之類不忌。苟不知而少食之。寒熱數日。遍身起紫斑。不能存坐。予未信。迫之令食。已而果然。此固非徵明同也。必然是病耳。又予表嫂終身不喫飯。真為可笑也。 \\n 祭江 \\n 先君早年無子。著心為善。暑則施茶粥於途。寒則施綿衣於貧者。延醫捨藥三年。埋遺骼二次。一日。憫溺江人。召黃冠立醮壇於江陽第一山。作祭江科儀。誦經三宿。用飯米二十石。江燈數百。施食冥衣。遍薦九州亡魂。當夜江東之人。遙見燈影中若有人為移燈搬物之狀。明早。果西岸搠燈多移立於東岸沙地。又有來遲而不得超拔之鬼。遂作祟於江干。或擲沙石。或附人體。或空中攝物。或夜半叫冤。居民不可安生矣。於是羣至家中訴擾。復壇如前。始獲寧寂。無何。先君遂罹囹圄之咎。兩月方出。予嘗因此則知齋醮科儀。鬼神攝召。果有之也。而不誠不備。反受天譴。亦豈誣邪。 \\n 劉太師 \\n 洛陽劉太師健初生月餘。有僧過其門。指視太師曰。此兒七死不死。過了四十。官至一品。壽過一百。後讀書古廟。一夕風雨敗壁壓體。明日方得出。一也。鄉貢入京。為盜縛於雪地。凍餓幾死。二也。會試場中失火。三也。飲酒友家。主人恐客散去。鎖閉大門。一時火起。客有死於火者。四也。傷寒死去三日。五也。過海封王而舟壞。六也。一日晝寢。有猫過身側。隨為霹靂震死。因而驚死踰時。七也。是皆四十以前事。後則日受封爵。孝宗朝以為首相。正德二年去位。累朝贈秩至太師。今尚在也。年已一百七歲矣。僧非其僊邪。 \\n 壁虱 \\n 山西按察司。去城不遠。城外有中官之庄。成化間。看庄者每黃昏昧爽時。見一物如小輪囷狀。暮飛入城司獄司中。晨則飛過庄山之後。不知所向。一日。特踪跡其處。見山穴中壁虱盈穴。可三五石。意虱不能飛也。且殺之以試。遂以沸湯灌死。晚則輪囷之物無矣。始信其虱之飛入獄中以咀人。日則潛形山中也。予嘗以北京多虱。畏之者以床置室中央。水舂戴其足。虱不能至矣。然猶羣聚於梁以下之。觀此。則入獄之事有之矣。況物眾有神。是亦可以飛也。此予聞之本省鹽商史二者。 \\n 書冊 \\n 印板。《筆談》以為始於馮道奏鏤五經。柳玭《訓序》又云。嘗在蜀時書肆中。閱印板小學書。則印板非始於五代矣。意其唐時不過少有一二。至五代刻五經後始盛。宋則羣集皆有也。然板本最易得而藏多。但未免差訛。故宋時試策。以為井卦何以無彖。正為閩本落刻。傳為笑柄。我朝太平日久。舊書多出。此大幸也。亦惜為福建書坊所壞。蓋閩專以貨利為計。但遇各省所刻好書。聞價高即便翻刊。卷數目錄相同。而於篇中多所減去。使人不知。故一部止貨半部之價。人爭購之。近如徽州刻《山海經》。亦效閩之書坊。只為省工本耳。嗚呼。秦火燔而六經不全。勢也。今為利而使古書不全。為斯文者寧不奏立一職以主其事。如上古之有學官。或當道於閩者。深曉而懲之可也。 \\n 總管部使 \\n 正德間。杭人宋祥。醉飽乘馬。偶爾傾跌死。後或赴箕仙判事。或負人身自言云。在金總管部下。言人禍福時中也。予嘗笑其怪誕。昨觀陸黃門《私錄庚巳編》。有張文保壯年暴死。亦為總管部使。載靈異事甚悉。因憶宋亦暴沒。是蓋精氣未散。遊魂往來。偶值其總管而遂附焉。在今日必無矣。故無聞焉。 \\n 陳張飲食 \\n 永樂中。寧波祭酒陳公敬宗。極善飲酒。朝廷知之。一日召宴。使內侍鑄銅人如公軀幹。雖指爪中皆空虛者。如其飲注銅人中。內侍報曰。銅人已滿。遂使歸。隨令內侍隨其後以視。至家散堂復與內侍飲焉。此真可謂酒有別腸者也。歐公記張齊賢嘗與賓客會食。廚吏置一金漆大桶於廳側。竊公所食。如其物投中。至暮。酒漿物積漲溢滿桶。公尚未已也。予以食豈亦有別腸耶。此固富貴者必異於人。如此飲食。亦間世而一見者也。 \\n 金氏鸚（哥鳥） \\n 《邵氏聞見錄》載。宋有秦吉了。能人言。夷酋欲以錢十萬貨之。主人告吉了曰。貧故貨汝。吉了云。我漢禽。不願入蠻夷。因不食死。又?山宋亡時。有白鷴在籠。見帝入水。遂躑躅哀鳴。竟與籠同墜水中。予嘗疑此為誕。然吾姊夫畜鸚（哥鳥）一枚。善曉人意。客至未嘗不報也。一日。有客欲以高價易之。主人將肯。鸚（哥鳥）注目聽久。觸籠而死。據此。則前二事不誣。見物之有過人者歟。 \\n 桃生 \\n 雲、貴、廣西。有云桃生者。妖術也。以魚肉請人。遂作術於中。人食之。則此物遂活於胸腹。害人至死而後已也。嘗見范石湖《桂海虞衡志》載。當時李壽翁為雷州推官。得一方甚妙。云食在胸膈。則服升麻吐之。在腹則服鬱金下之。想即今之下蠱云耳。《虞衡志》頗無。而士宦常病之也。故揭出之。 \\n 箕詩 \\n 嚴州建德縣俞憲副夔。嘉靖戊子兵備四川。云川之筰都間。有曹將軍家。久舍一僊。自稱宋狀元何魁。或懸筆空書。或箕頭染翰。談詩論文。評書作畫。往往有出人處。雖三司亦與之唱酬。如《和俞之不寐》詩云。弛簾危俗慮。觸景動幽思。疏嬾真如夢。繁華易過時。鶯隨喬木老。燕挽落花悲。惟有琴書趣。閑庭晝覺遲。又如《和宿蒗蕖詩》云。春逗疏簾醉午風。客懷吟思幾叢叢。化機自運無言外。生意都涵有象中。日月東西成磨蟻。人生南北任飄蓬。折衝樽俎男兒事。何媿青山飲碧筒。皆有佳聯。有一僉憲。自幼無父。欲求其父像於僊。僊曰。待予探去。明日。畫一像送其衙。家人識者無不曰。儼然也。又同時浙省平湖縣鄉中。亦有一僊。禱事有驗。鄉人遂為立祠。亦能作詩寫字。欲求其作者。不拘多少。置卷于廟。過日則墨遍還之也。自稱為洞賓。號天民。人欲其顯聖。則空中鶴鳴音樂。自遠而至。常見贈老年得子者詩云。爭羨孤梅得遇春。暖風殘雪越精神。西湖昨夜多奇瑞。點破紅蕉露十分。似亦可取。且二仙俱不道人禍福。是以能久而動人也。予意何者。烏有之意也。而魁實鬼之精也。其曰天民者。蓋亦妄誕自擬。無名公之意耳。其為靈鬼無疑。過一二十年。氣必散之。近又聞有北人符祝請神。至人家設素幔於中堂。神至。與人可以言答飲食如生人。眾皆見之。但不見其面耳。言語甚高。已往事無不知之。尤為可駭者。嗚呼。陽明旺盛之世。而有此等。亦不當也。 \\n 剛卯【明本無此篇】 \\n 漢有剛卯。正月作而佩之。按《說文》曰。（亥殳）【音開】改大剛卯以逐精鬼者。據此。則如宋人立春日戴春勝春幡之事。又按《野客叢書》曰。剛者強也。卯者劉也。正月佩之。尊國姓也。兼而論之。乃欲尊王而辟邪爾。故《王莽傳》曰。正月剛卯。金刀之利。皆不得行。據此。是欲滅漢之意。其制。服虔曰。剛卯以正月卯日作。長三寸。廣一寸四分。或用玉、用金。或用桃。著革帶佩之。今有玉在者。其一面曰正月剛卯。晉灼曰。剛卯長一寸。廣五分。四方。當中央從穿作孔。以采絲葺其底。如冠纓頭蕤。刻其四面。作兩行書。文曰。正月剛卯既央。靈殳四方。赤青白黃。四色是當。帝令祝融。以教夔龍。庶役剛癉。莫我敢當。其一銘曰。疾日嚴卯。帝令夔化。順爾固仗。化茲靈殳。既正既直。既觚既方。庶役剛癉。莫我敢當。余嘗得一玉嚴卯。然按大小及文。卻如晉說。但疾日作疫曰。夔化作夔龍。靈殳作靈昌。而字文皆有古法。非今俗書也。意者。服乃漢人。而所說與物不類。何也。思許叔重曰。大剛卯。則知有小者也。是服所言。特為大者。乃前漢之物。其文之異。或當時有省文者爾。不然。何後漢《輿服志》所說。卻與予所得者相脗合邪。是音之所注。乃後漢之物。予之所有小者也。嚴非亦剛之意耶。嗚呼。一物之微。在漢已有不同。註者故各有異。后人不見其物。不會諸說。安知義耶。 \\n  \\n 　"}
{"章节": "卷四十六 事物類", "正文": "　 \\n 卷四十六　事物類 \\n 　 \\n 羊溝雞宗 \\n 《中華古今註》謂。羊喜觝觸垣墻。為溝以隔之。故曰羊溝。予以今人暗者為陰溝。則明者為陽溝矣。明白簡易。不知中華子何以云此也。或者古自如是耳。雲南土產地蕈。誌書本菌子也。而《方言》謂之雞宗。以其同雞烹食至美之故。予問之土人。云生處蟻聚叢之。蓋以味香甜也。予意當作蟻從。非雞宗明矣。 \\n 伯顏兀朮 \\n 伯顏下江南。過金陵梅嶺岡。詩曰。馬首經從嶺島歸。王師到處悉平夷。擔頭不帶江南物。只插梅花一兩枝。又兀朮殺卒而妻其妻。朮有匕首極利。臥則枕之。婦取將刺朮。朮驚問故。婦曰。吾欲報夫仇。朮默然。為別求夫遣去。嗚呼。狼子野心。貪財好色。本然也。二虜【乾隆本改作『人』。據明本校正】之所以著名。亦有是善。 \\n 優鉢羅花 \\n 嘗聞佛家有優鉢羅花。《本草》、《爾雅》諸所不載。意為幻言也。及見胡致堂云。奉佛者。每假樹木花草為佛之名。愚惑世道。故以仙人栢為羅漢松。三春柳為觀音柳。獨腳蓮名觀音蓮。薏苡子為菩提子。大林檎為顰婆果。金蓮花為優鉢羅花。然又聞北京禮部儀制司後堂。舊有千葉青蓮。花開時四月初八。至冬結如鬼蓮蓬。脫去其衣。中有金色佛一座。因名為此花。昨讀《岑嘉州集》。有《優鉢羅花歌》。則又知其實有此花。其歌之序云。交河小吏有獻此花者。云得之于天山之南。其狀異于眾草。勢巃嵸如冠弁。凝然上聳。生不傍引。攢花中拆。駢葉外包。異香盈叢。秀色媚景。其歌云。白山南。赤山北。其間有花人不識。綠莖碧葉好顏色。葉六瓣。花九房。夜掩朝開多異香。何不生彼中國兮生西方。移根在庭。媚我公堂。恥與眾草之為伍。何亭亭而獨芳。何不為人之所賞兮。深山窮谷委嚴霜。吾竊悲陽關道路長。曾不得獻于君王。 \\n 事合昨夢錄 \\n 宋康譽之撰《昨夢錄》。皆一時奇實之事。內云。宣、政間楊可試、可弼、可輔兄弟三人。精通易數。明風角鳥占。于兵書尤邃。皆名將也。自燕山回。語先人曰。數載前。在西京山中。遇出世老人。頗相款。勸予勿仕。隱去可也。予問何地可隱。老人曰。欲知之否。乃引余入山。有大穴焉。老人入。楊從之。穴漸小。扶伏約入三四十步。即漸寬。又三四十步。出穴。即田土、雞犬、陶冶。居民大聚落也。至一家。其人來迎。笑謂老人曰。久不來矣。老人曰。此公欲來。能相容否。對曰。此中地廣人少。常欲人來而不可得。敢不容耶。乃以酒相飲。酒味薄而醇香郁烈。人間所無。且殺雞為黍。意極歡。語楊曰。速來居此。不幸天下亂。以一丸泥封穴。則人何得而至。又曰。此間居民雖異姓。然皆信厚和睦。同氣不若也。故能同居。苟志趣不同。疑間爭奪者。不來也。觀子神氣骨相。非貴官。則名士也。老人肯引至此。子必賢也。吾此間衣服飲食。牛畜、絲纊、麻枲之屬。皆不私藏。與眾均之。故可同處。子果來。勿攜金珠珍異之物。在此俱無用。且起爭端。指一家曰。彼來亦不久。有綺縠珠璣。眾共焚之也。所享者。惟米薪、魚肉、蔬果。殊不闕。惟計口授地。以耕以蠶。不可取衣食於他人耳。楊謝而從之。又戒曰。來遲則封穴矣。迫暮。與老人出。今吾兄弟皆休官以往矣。公能相從否。於是三楊自中山歸洛。乃盡捐所有。易絲綿布絹。先寄穴中人。後聞可試幅巾布袍賣卜。二弟築室山中不出。俟天下果擾擾。則共入穴。自是聲問不聞。先人常遣人至築室之地訪之。則屋已易三主。三楊不知所向也。及紹興和好成。金人歸我三京。余至京師訪舊居。忽有人問。此有康通判居否。出一書。楊手札也。書中致問吾家。意極慇懃。且曰。予居於此。飲食安寢。終日無一毫事。何必更求仙乎。公能來甚善。余報以先人歿於辛亥歲。家今居宜興。俟三京帖然。則奉老母以還。先生再能寄聲以付諸孤。則可訪先生於清淨境矣。未幾。金人渝盟。予顛頓還江南。自此不復通問。右《夢錄》之言也。正德初。友人馬二遊淞江。遇方士。盤桓日久。士曰。予終南山人。山內自一乾坤也。所居之人。服食與世不殊。無是非爾我之心。壽皆百數十歲。動用俱備。獨乏者鹽耳。山西南有一洞。四川境也。水湧難進。欲入者必飛石於洞頂上。有人問其由。可。則閘水使進也。山中有至人。知天地國家之災祥。曰。今朝廷有事。令我輩十餘人出遊。引好人去之耳。子心亦善。去彼至樂且壽。如國初宋景濂。方死數十年。予嘉靖間。又會賣藥徐翁。與人談論。如醉癡者。但云。人要在好處安身。又云。天下名山大川。我無不至。王陽明尚在終南山也。據此二人之言。則陶之桃花源。蘇之青城山。實有之矣。況宋公之死。所傳不一。行狀與《菽園雜記》云。端坐死於夔府。葬蓮花池山下。《守溪長語》云。縊死茂州一寺。傳聞一夕為水冲去。又今有塚在成都。陽明智術高天下。昨聞雷郎中某在□地親遇陽明。當時佯死不可知。二人之言。或亦有諸。今觀《昨夢錄》。又符於二人。特錄以傳好事者。 \\n 太素脈 \\n 弘治間。妻外祖仲知縣彥輝。病於四川宜賓縣。醫有善太素脈者。胗公曰。壽且八十。時一鄉官在坐。亦求胗之。良久曰。明年正月陞。此月休矣。已皆如言。 \\n 四兒 \\n 台州臨海縣有陳某者。繼娶林氏。性頗妬。忽前室夢曰。春奴有娠必男。若不舉。將不利於四兒。春奴蓋前室之媵。而四兒則林所出也。既產果男。林竟淹死之。未踰月。四兒左目得奇疾。日就臃腫。下蔽其面。即莊生所謂贅疣也。一日。前室之兄過問兒疾。林語其夢。兄曰。恐兒之為祟也。試發土觀之。葬且五閱月。肌色如生時。一礫掩其目。遂去礫而改瘞之。又修浮屠法以禳之。後四兒竟以此疾殤。眾以為果報也。有老儒南郭子。著文以喻妬忌者。四兒豈能為祟。前室又豈能伸於冥漠哉。蓋聲和形和而氣和。則天地之和至。聲沴形沴而氣沴。則天地之沴至矣。天地之沴且至。佞佛何益。蓋婦人之忌者。其聲形與氣靡有不沴者矣。天地之沴枹應響答如此。不亦可畏哉。近世名公大賢多是之。予以為非兒之為祟是也。而曰天地之沴枹應響答如此可畏。是亦有報應也。夫天地之大。報答如此之速。則負冤一念者。寧又無所報耶。一礫之掩。正在兒目。又非其證耶。非也。林氏之夢。《周禮》所謂根於因想。意春奴之娠或男。必不利於四兒。由其有此心也。遂有此夢。不然。前室自宜愛護春奴。安反報夢於林耶。報於林亦宜愛護四兒矣。豈有神於彼而不神於此耶。初生之孩。有何知覺。特因一礫。遂果以為祟也。是知礫之掩目也。目之贅疣也。屍不朽而兒竟死也。皆世之所有偶相值耳。或欲警諸妬者。不若必言其報。庶幾愚民反有所信而戒也。否則不必言。故曰聖人不語怪。 \\n 杭技者 \\n 杭天順間。褚堂有葉姓者。左臂病瘋。貨油。善弈棋。高者下者。俱可與之對局。而局終則葉必勝也。四方能棋之士過杭。尋與之弈。終無一人能過者。世稱葉折手。嘉靖間。又有陸姓多鬚者。善雙陸。與人賭錢。有必勝之事。杭人無敢與之對局。因挾技遊四方。歸家則囊有數百金矣。世號陸鬍子。有沈姓者。善為四方之音。雖釋、道諸行。鴃舌之巧。皆能言之。凡遇別省郡客。隨入其聲。人莫知其為杭人也。身頗長大。時號沈長子。然一藝言語之末。亦至精而入神。杭之多才如此。不可泯也。不書其名者。為其宵人鯫子耳。 \\n 牡丹興衰 \\n 每見人言牡丹能興衰人家。予未之信。後予姪家有紫色一本。先兄謝世而花遂不開。十五年後發蕊數十。家人甚喜。將為燕賞。正開。為鎮守太監取焉。豈非為渠榮耶。友人王員外家。二株甚盛。每歲花有百朵。王死之日。正當開際。蕊雖有而皆笑散不花。據是。非花之能興衰人。因人之興衰而花則有神焉。此故謂之花王也。歐陽敘其品曰。地反物為妖。信矣哉。 \\n 崇明賊 \\n 太倉之崇明縣。負江阻海。地俱沙場。土豪世業私鹽。避罪不逞之徒。又業居之。販鬻於蘇、松、常、鎮四府。獲利甚厚。捕官莫敢誰何。嘉靖己亥九月。兵備憲副王肅菴。召集漁舟并軍民人船。統以捕官。凡賊之可通舟楫處。咸分布焉。欲困之也。又使知州萬敏曉諭招集。務得賊首秦燔、黃艮、沈惟良等數人。盡掃其巢而後已。閱三月。巡江胡御史以兵久遣散。賊謂船不可守。人不堪聚。益張其勢而橫出也。明年四月。兵備再舉。比前督理尤嚴。委州判石巍總任其事。蓋石原籍平樂。與傜僮為隣。日事刀弩。視賊蔑如也。至六月。石聞又委備倭李都司。欲建功速。不俟李至。開舟自抵賊巢。時賊出劫。惟遺守巢者數百。畏懼寂然。石以為計也。勿許登岸。既而羣賊畢集。潮迅風烈。舟為衝激。附岸賊出蘆葦誘兵上岸。賊遂順風縱火我舟。惟本地漁船得脫。餘焚溺殆盡。而器械俱為賊取也。死者無算焉。賊既勝。遂朱書偽檄。遍揭都城江淮。奪運舟。劫府庫。肆無忌憚。言者遂聞朝廷。因敕南都守備提解失事人員。復敕都指揮湯彝東總三省軍以勦之。王兵備則戴罪殺賊。於是撫操諸公。召義勇。鑄兵器。日夜整頓。除四府邊江知縣住防。餘悉領兵戰守。每府備銀穀各一萬餘。又借役民間者數萬。湯至一月。惟遣人招降之。賊初懼。漸則倨。末隨遣人以抄劫。煙火迫於州城。湯始以千人往獲三賊。又半月。撫操促其出師。則沈酋乘間來降。賊追之。乘勝直抵河口。與我師相去無幾。明日。我師先發。賊遂薄之。湯則將游兵數十舫。環而射之。賊不支。將入於海。潮阻而不能進。我師追及。圍之數重。砲石齊發。頃刻殲賊於海。不溺者馘其首一百三十。又二旬。勦其巢。得賊百七十餘。惟黃艮親黨數百逸海去。是役也。聞萬知州前以往諭三日。沈惟良以降。約為內應。羣賊自疑。戰多不力。天復助潮以阻。故一鼓而殲之。否則積已日久。賊得為計。處島為巢。積穀為本。兵至則逸於海。解甲則復肆劫。根蟠連絡。寧無遺患之理耶。且湯之不進。猶王之羈守。遣人招降。亦猶胡之解兵。石為禦之不當。已致賊之蔓延。今復示之以弱。必尤招其悖慢。此因承平日久。人不堪戰。不知此誠潢池赤子之盜。數千之眾。何足致年半之久。費三省之兵力哉。雖然。亦數也。己亥五月。太倉颶風大作。水湧數丈。屋木俱飛。明年八月。有大蟒死於賊巢。豈非上天先示地方之擾亂。而後見賊之終於死耶。 \\n 鴆鳥 \\n 鴆。毒鳥也。鵶形。大如鶚。毛紫綠色。頭長七八寸。雄名運日。雌名陰諧。范成大曰。聞邕州朝天鋪及山深處有之。亦曰。如鵶大。黑身赤目。音如羯鼓。惟食毒蛇并橡實。遇蛇則鳴聲邦邦然。蛇入石穴。則於穴外禹步作法。有頃石碎。啄蛇食。山有鴆。草木不生。秋冬之間脫羽。人以銀爪拾取。著銀瓶中。否則手爛墮。以之瀝酒。飲人即死也。所謂鴆酒。今以為鶴頂紅毛。非也。矢集于石。石亦裂。《爾雅翼》曰。矢石即變為雄黃。今諸書云雄黃治蛇毒。有由然也。 \\n 徽欽被擄略 \\n 宋徽欽北擄事迹。刊本則有《宣和遺事》。抄本則有《竊憤錄》。二書較之。大事皆同。惟虜人侮慢之辭。醜污之事。則《竊憤》有之也。至于彼地之險。彼國之事。風俗之異。時序之乖。則《宣和》較錄為少矣。二書皆無著書人名。且《遺事》雖以宣和為名。而上集乃北宋之事。下集則被擄之事。首起如小說、院本之流。是蓋當時之人著者也。《錄》則竊《遺事》之下集造飾。其所多之事。必宣、政間遭辱之徒。以發其胸中不逞之氣而為之。是不足觀也。觀其年月地方死生大事俱同。惟多造飾之言可知矣。故《齊東野語》辨《南燼紀聞》之事為無有。予意《竊憤》或即《紀聞》。後人讀之而憤之。故易此名也。觀周草窗歷辨之言。阿計替之事。似與相同。故予特揭宋家大事錄于左方。使人瞬目可知其槩。餘不必觀也。靖康元年丙午二月初二日。金人圍汴城。三月初三日。金人北去。十一月十九日。粘罕元帥再圍京城。二十五日。京城陷。金人入城。二十六日。粘罕遣使入城。求兩宮幸虜【乾隆本改作「彼」。據明本校正】營。議和割地事。二年正月十一日。粘罕遣使入城。請帝車駕詣軍前議事。二月十一日。事駕出城。幸虜【乾隆本改作『彼』。據明本校正】營。十七日。帝還宮。三月初三日。再幸虜【乾隆本改作『彼』。據明本校正】營。次早。帝見太上皇亦至虜。【乾隆本改作『彼』。據明本校正】初四日至十五。皇族后妃諸王陸續到營。十六日。粘罕令以青袍易帝服。以常人女服易二后服。侍衞番奴以男女呼帝。十七日。金以張邦昌為帝。國號大楚。十八日。上皇及帝二后乘馬北行。二十一日。次黃河岸。二十二日。入衞州。二十三日。入懷州。二十四日。至信安縣。二十六日。至徐州。二十七日。至泉鎮。四月一日。過真定府。五月二十一日。到燕京。見金主。六月二日。朱后死。【方二十六歲。】十三日。至安肅聽候。六月末。移居雲州。紹興二年。鄭后崩。【年四十七歲。】二帝移居五國城。紹興四年。金主死。孫完顏亶即位。五年。移居西均從州。六年。上皇崩于均州。【年五十六歲。】是年。又移少帝往源昌州。八年。金人偽齊劉豫召少帝于源昌。本年十月九日。少帝復至燕京。與契丹耶律延禧同拘管鳩翼府。十三年。賜帝居燕京之寺。十八年。岐王完顏亮殺金主亶并后。自即位。紹興十五年。徙少帝出城東田玉觀。二十年。復徙少帝入城。囚于左院。二十二年春。帝崩。乃為虜奴射。【明本作『箭』】死馬足之下。【年六十歲。】 \\n 雀餳醴泉 \\n 宋學士杜鎬。博學有識。一日。甘露降于墳莊。子弟喜而奔告。鎬味之。慘然不樂。子弟詢之。鎬曰。此非甘露。乃雀餳【糖同】也。吾其衰乎。無何鎬死。相繼八喪。嘗讀宋三朝國史《符瑞志》載。咸、平以來。無歲無之。至宋徽宗時尤甚。予意甘露。至和之氣所感結者。仁宗、英宗時。固可召焉。而徽宗之際。君身政事乖戾至矣。有何所感而然。未得其旨。又嘗讀唐書《獨孤及傳》。甘露降于庭。不久及卒。今觀杜鎬之言。世間多雀餳也。若徽宗、獨孤及者是也。雀餳味雖甘。色則白濁。其臭如松脂。嚼之膠舌。甘露色微紅。凝結如脂、如珠。馨香而有酒味。食之百竅皆爽也。如醴泉有止味甘者。有味甘而飲之愈疾者。若漢中元元年。京師醴泉湧出。飲之痼疾皆愈。惟眇蹇者不瘳。此方謂之醴泉。若唐雲韶殿前穿井得甘泉。止謂之甘泉耳。 \\n 人物有數 \\n 正統中。土木之難。有軍人佯死於亂屍中。得回。後又陣死於豆腐閘上。正德中。指揮楊玉附逆瑾既敗。為抄。有妾攜幼女匿民間。長乃絕色。權勢爭取。因鑒前事不與。後嫁李白洲之子。豈知李復坐宸濠之黨。而此婦復發教坊司。永樂間。抄沒吾杭尚書方賓。斥賣其產。一爐為于肅愍家所得。不意三十年後。此爐復抄入官。天順間。內豎曹吉祥家有太湖石。高幾三丈。抄後置於草地。富貴者莫敢取也。嘉靖中。錦衣指揮孫綱附郭勛而掌北鎮撫事。取之。不久亦抄。嗚呼。此萬物莫逃乎數也。 \\n 未見得喫茶 \\n 種芝麻。必夫婦同下其種。收時倍多。否則結稀而不實也。故俗云。長老種芝麻。未見得者。以僧無婦耳。種茶下子。不可移植。移植則不復生也。故女子受聘謂之喫茶。又聘以茶為禮者。見其從一之義。二稱皆諺。亦有義存焉耳。 \\n 張士誠 \\n 國初。張士誠竊據姑蘇。較之一時僭偽者似小有間。眾皆嗜殺。不禮士夫。張則造景賢樓以延之。十九年降元。則每歲運米十萬石於燕京。及敗。悔不順母而降。語妻劉氏等曰。吾自應死。汝曹奈何。妻曰。自有處。乃驅婦女上齊雲樓。令養子辰寶舉火焚之。自則經而未死。為李伯昇、潘元紹舁入舟。但閉目不語。至南京。自縊死。吁。兄弟妻孥。俱不受辱。較李重光之柔懦則過矣。故《耕餘錄》載有弔詩。母墳在盤門。至今稱為娘娘墳。 \\n 趙三舍 \\n 正統初。俠客趙三舍寓杭。自詭以故宋王孫。常出譜牒示人。真舊物也。臬藩卿相與之周旋。而於銀工高氏家尤密。一日。忽聚惡少并家人。花面持撾。夜半劫之。倉卒間。不于其家而于其鄰。無得而回。次日。乃自往慰之。俄有捧麵而過者。誤墮於地。其人咨嗟而去。是夜復造焉。蓋墮麵者其為識也。傾囊而去。明日。趙復往為之。聞於官。仍攜酒慰之。久之不能獲。篤索益急。邏者柴何。最號狡黠。夜伏於城陰樹上。有盜牛者過其下。擒之。賊曰。我即爹衣中之蚤耳。今有大盜懸賞以求之。反不能捕耶。何佯作不知。賊曰。盜高氏者。趙三舍也。此人剽掠江湖有日矣。何不信。訶之。賊曰。彼嘗約。我懼。吾妻曰。汝私竊百金。不過杖刺。今若此。雖染指。首領不保矣。是以不往。何喜而縱之。明日。尚猶豫。蓋其家在褚堂。頗嚴邃。乃簡黠悍者飾為駔儈。戒之。汝輩往謾索錢。彼家人必怒。誘之出門。則成擒矣。仍使人要於路。已而果然。時孫原貞為方伯。趙猶肩輿往見。詭辨自解。孫叱吏縛之。收其贓。所謂譜牒者。亦他日所掠。遂正其罪。高氏自此替矣。 \\n 古人珮笏 \\n 笏囊起自張九齡。因體弱。使人持之不便。進笏於囊。予讀《說文》曰。笏。古以為珮。又《淮南子·道應訓》曰。解其劍而帶之笏。似古亦有之矣。 \\n 趙千里畫 \\n 嘗得趙千里畫便面。帝后步入宮殿。一人牽鹿。二人函進珊瑚樹。意此宋德壽宮慶壽圖也。一小說中伶官進詞云。玉帝來朝玉帝。嫦娥捧獻嫦娥。珊瑚者。山呼也。寓崧祝意耳。 \\n 白丸子 \\n 青州人以范公井水浸半夏。成白丸子。人貴之。以其水異也。《本草》序例云。凡用藥。必須擇州土所宜者。則藥力具。用之有效。如上黨人參。川蜀當歸。齊州半夏。華州細辛。則白丸子不獨水異。半夏亦別也。 \\n 古器木蜯 \\n 莊子曰。純樸不殘。孰為犧罇。則古人亦有以木為之者。《國語晉語》曰。受命於朝。受祳於社。註。祳。宜社之肉。盛以蜃器。今淞江故家得祭器於土中。皆蠣殼也。殼上畫饕餮、人物之形猶存。蜃器。蓋蠣殼也。 \\n 見美忘怒 \\n 晉桓溫娶妾甚都。嘗貯齋中。妻妬。聞而率婢持刀往害之。妾正梳粧。見其髮玄委地。膚色玉耀。遂擲刀前抱曰。我見尚憐惜。何況老奴。唐李百藥夜入楊素內室。被素併妾執之。將斬。見其裸袒。俊秀玉色。遂愛之曰。汝能詩當免。百藥立就。因併妾與之。夫婦人妬忌。丈夫執姦。怒發難遏。不俟溫妻與素之勢力者也。今見其美而反為之喜焉。色之移人為何如。噫。 \\n  \\n 　"}
{"章节": "卷四十七 事物類", "正文": "　 \\n 卷四十七　事物類 \\n 　 \\n 玉華山樵 \\n 金華府東陽縣東山。永樂初。有自稱大呆子性天然者寓其間。儀容俊偉。趣識超卓。惟披麻戴笠。不服常服。磐桓於山南村落。與之遊飲者。每得其詩畫。詩畫雖未過人。亦不塵俗。將死。囑主人曰。歛吾屍。懸於林木足矣。主人卒葬之。其邑里姓名。終莫知之。予嘗見其歌。及稱王姓者曰宗兄。是必王其姓。而建文朝忠臣也。太宗既御。隱其名於深山。觀其時在永樂。終身披麻。號曰性天然大呆子。可以知其心事矣。然難必其是否。觀其詩。可哀也。因述其事。錄歌於稿。歌云。七年艱難走閩越。日夜思親鬢成雪。回頭往事付空花。形影相隨衣百結。當時恨不早見幾。扁舟一棹江南歸。西風塵土障天起。秋水鱸魚空自肥。即今寄食荒村裏。佳士出迎常倒屣。當歌對酒忍暫歡。握手論心愧知己。老懷豈能忘故山。神遊往往於其間。為君寫此轉凄惻。片雲零落何時還。時或又號玉華山樵。 \\n 九仙靈夢 \\n 先達朱士容海。弘治間任興化府同知。其妻有姙。求夢於九里湖。夢一吏持文冊上堂。則曰。此舊科舉案也。開板視之。惟一魁字。詳夢者皆以必生男子。後當中魁。已而果生男。遂名魁。兒殆弱冠。日記千言。皆以魁解目之矣。年二十。忽病將危。自曰。魁字二十鬼。吾其休矣。不數日。果死。予義姪夔求終身事。得二句詩。有田不耕倉廩虛。有書不讀子孫愚。予謂此貧賤耳。今果然。湖仙靈異最多。此特知之真者。 \\n 馮提學扇詩 \\n 弘治間。姚江董學憲副馮公蘭。有同年嘉禾侍郎屠某。相遇錢塘。屠談往與東郎中訐【明本作『結』】奏事曰。東已死於軍。妻子流落。予官尚未艾乎。繼而出棋局、扇面索題。馮援筆曰。白雲堆裏四公亭。亭下只遺空石枰。相逢莫自誇高手。一遍輸來一遍贏。屠遂默然。此亦善誚歟。 \\n 楊墳 \\n 宋楊和王沂中三亡之墓。在湖州德清縣。界於錢塘。予嘗親至其地。碑盡零落。墓必發掘。一庵一觀。乃香火院也。其道路橋?門壁柱磉。皆巨石所成。觀其規模亦大矣。欲其為百世計耳。聞國初蘇州有尚書楊翥。乃其子孫。而成化間有偽為尚書之裔來認者。為士民沈昌題詩於館。結有慇懃寄與賢公子。曾見崇鞱拜子儀之句。遂去不復再至。近於里人楊氏家。見有高宗與王之札十有九。孝宗者十有二。與其子樞密者又八焉。辭多軍旅之事。間有問疾賜藥者。其石刻誠有飛躍之狀。難得之筆也。墨跡恐其贗本。又有碑文譜像。自云王之子孫。聞亦偽尚書之類歟。 \\n 墨 \\n 後漢李尤《墨硯銘》云。書契既造。硯墨乃陳。則是有書契即有墨矣。予恐特有其名。或煤炭之類耳。不然。何不見之於書史。至漢尚書令僕丞郎月給隃糜墨二枚。似方有墨也。至於五代。則專工而精緻矣。蓋後梁、南唐、前後二蜀。其主俱好文事。各地置筆墨紙務之官。故梁有張遇。唐有李廷珪父子。蜀有李仲宣。皆著名當時。傳流後世。形製多圓。而面則或龍或盤絲者。迨宋之潘谷、陳惟達所造。亦不減諸人也。世止知有李廷珪者。由秦少游有廷珪之墨。潘谷拜之而顯耳。今徽州出墨。亦由廷珪家歙。既已顯著。地遂同業焉。 \\n 天竺觀音 \\n 杭天竺觀音像。晉天福四年。僧道翊一夕見前澗有光。視之。得奇木。詢人不識也。因命匠者孔仁謙刻觀音大士像。今俗云沉香。非也。《墨談》以像為兀朮取置燕之玉河鄉。建寺名觀音以奉。志云匿井。恐《墨談》所考多真。如金陵志公泗州僧伽真身。亦為取置北京慶壽寺為聖容殿。可知矣。其廣大靈感之號。皆宋世所加。因其靈異。累朝所賜。士民樂施龍章、鳳輦、珠貝、金玉。設硃紅一小殿廚以貯。予幼時曾見大珠數顆。珊瑚樹大小二株。玻瓈瓶、盞各一。瑤冠一頂。聞舊尚有玉觀音、玉鐘諸異寶。乃成化間為奸人王臣取去。今併所見者亦無矣。然其香火之盛。至今不替。 \\n 墳陵有數 \\n 承天府獻皇陵寢之地。其南五泉之野。古有曰天子墓。今俗呼其地為天子岡。夫荊、郢自春秋楚莊稱霸以來。代有竊據者。然而未嘗埋玉。我朝曾封郢王。及府而薨。今則終於獻皇而生今上。豈非其數耶。杭南山邵皇親墳之原基。法因寺也。寺後山壁有湘公篆易家人卦於上。遒勁可觀。寺前通衢。地名太子灣也。其寺乃五代錢文穆王所建。歷世殆五百餘年。豈知毀於嘉靖庚子。然而家人利女貞五爻。聘納后妃之吉占。又地以太子名。遂成戚里之塚。又非其數也耶。 \\n 楊塤 \\n 天順間。有楊塤者。精明漆理。各色俱可合。而於倭漆尤妙。其漂霞山水人物。神氣飛動。真描寫之不如。愈久愈鮮也。世號楊倭漆。所製器皿亦珍貴。近時絕少。人惟知其絕藝。不知有士人之不如者。天順七年。錦衣指揮門達。朝廷委以緝事。理北鎮撫司事。權傾中外。意惟李閣老賢、袁指揮彬。嘗得進言上前。去之惟吾而已。於是捃摭袁之數事奏之。遂拿袁彬下獄。考訊苦楚。莫能自白。時塤憤然曰。朝廷設科道。欲其理冤輔政。於此不言可乎。獨上疏論救。達并擒楊下獄。且逼其供為李閣老所嗾。楊懼考死于獄。乃誑達曰。此實李教我。但於此招實無證見。不若會請多官廷鞫。待我言之。庶使李無辭矣。明日。達如其言奏。上會眾邀李出閣。於午門前聽對。楊既環視左右。大言曰。死則我死。我何敢妄指人。我市井小人。如何得見李閣老。實是門達教我也。達失色無言。於是李尤見重於上。袁得從輕。楊亦免下獄矣。嗚呼。此與張說之證元忠不殊。說何人哉。塤何人哉。視當時科道何如哉。是可以一藝者目哉。此可見古人一藝成名者。亦由聰明人品之所致。豈近時工作者同哉。 \\n 明天淵 \\n 元明濬。字天淵。胡人也。世祖朝明安之後。髯長數尺。仕元為學士。元亡。削髮為僧。改名來復見心。而髯如故。太祖既有天下。召至。怪而問之曰。汝不欲仕我而出家為僧。吾亦任汝。然去髮留鬚。亦有說乎。對曰。削髮無煩惱。留鬚表丈夫。上笑而遣之。後承詔賜食。謝詩云。淇園花雨曉吹香。手挽袈裟近御床。闕下彩雲明雉尾。座中紅芾動龍光。金盤蘇合來殊域。玉盌醍醐出上方。稠疊濫承天上賜。自慚無德誦陶唐。上見詩。大怒曰。汝詩用殊字。是謂我為歹朱耶。又言無德誦陶唐。是謂朕無德。雖則欲陶唐誦我而不能耶。何物奸僧。輒敢大膽如此。見心遂玉筯雙垂。圓寂於丹墀之下。今有《蒲庵集》行世。亦可謂忠於元而得道者也。惜《元史》不收。 \\n 王天碧 \\n 仁和王天碧澄。號雪村。幼攻詩。書有趙法。里甲報吏名於有司。藩司因辭而怒焉。撥授處州府架閣庫役。既遠而冷也。不得已就之。一日。因題馬一絕云。一日行千里。曾施汗血勞。不知天廄外。誰是九方臯。書府門罘罳間。府主見而問焉。眾曰。小吏王某筆也。召而詢曰。汝曾為弟子員耶。對以農民。太守駭而試以南山晴雪之題。雪村信筆呈云。雪霽南山正坐衙。瑩然相對兩無瑕。瑞光曉布三千里。和氣春生百萬家。未可擁爐傾竹葉。且須呵筆咏梅花。豐年有象皆侯德。五袴歌謠徧海涯。太守大喜。遂集府佐諸子弟而館之。命人代其吏事。一日。太守至於館。見課簿有對曰。三箇半鍾鍾半酒。一邊雙陸陸雙星。又曰。嫩竹似村姑。遇節略施輕粉。殘梅如老妓。下梢猶帶餘香。因擊節嘆曰。有才如此。不獲時位。豈非命乎。自是日得親幸。名聞士夫。逮役滿歸杭。杭運使聞而請代文移視。太守尤敬之。自以出入公門不雅。堅辭以疾。日與文士往來於湖山。惜不及下壽而終。有《羹藜集》傳世。子一槐。今為員外郎。 \\n 鄒頤庵 \\n 宗伯鄒頤庵幹。餘杭人。在姙時。父為春坊庶子。英宗皇帝一夕有夢。召日官占之。夢曰。此大臣生貴子之兆也。上問廷臣。唯幹父奏曰。臣婦夜生一子。乃頤庵也。上喜。特旨每月給米一石。及長。登進士第。累拜至前職。年七十。力求致仕。又五年。始得歸。仍敕所在月給俸二石。輿夫四人。所居置東西二院以貯歌舞。日為樂焉。自懸弧以至易簀。始終祿養。亦有窮經白首而不得一粟者。彼何人哉。 \\n 宋后道服 \\n 宋高宗之母韋后。今仁和學生員韋朝恩。乃其裔也。有譜像於家。方面豐頤。鳳目龍顙。衣冠乃道人者也。上有國忌二行。韋聞之祖先云。后北歸至臨平。因問何不見大小眼將軍。人曰。岳飛死獄矣。遂怒帝。欲出家。故終身於宮道服也。又云。今臯亭山神道路乃后之墓處。予考史。則云。攢之永佑陵之西。意此神道路或家廟耳。度宗后全氏。廣額鳳眼。雙眉入鬢。然所衣亦道服。其像在新市民人蘇琪家。蘇亦全之裔也。國亡變姓。據蘇以祖父云。此像乃后入北時手寫以遺族者。予考史。后入燕。為尼於正智寺而終。則道服正宜。第行時何即畫此。此必後傳之者也。 \\n 琢齋先生言行略 \\n 琢齋先生姓李氏。諱璧。字白夫。廣西武緣人也。弘治辛酉舉鄉薦。壬戌以乙榜署教浙之蘭谿。正德丙寅。起復補署仁和之教。歷癸酉九載考績。天曹以其才能。授四川劍州知州。嘉靖甲午。陞南京戶部員外。弗及任而卒焉。嗚呼。先生之在仁和最久。瑛得其教之深。而知其學行也。今讀當世大賢之文。稱先生者又不少。惜伏草莽。不能盡知先生兩任之政教。獲先生之狀銘。風聞子孫微矣。謹以所知者述之于稿。證諸名公之言。俟知其悉而有力者傳焉。嗚呼。昔歐陽公之作《五代史》。閔負才立義之士。沉淪下位。恐致泯沒。遂為《一行傳》以傳之。近代名臣言行錄。布衣之士。紀為一例。先生位已郎官。學有成書。政有成績。世有名言。不傳于史可乎。因為言行略。 \\n 先生貌古心易。學博行謹。嘗以己心為嚴師。有古人置黑白子之事。謂古禮不知。如不學也。窮心于三禮之經。謂古樂不知。如無耳也。特詣太常以求禮器。謂天文不知。如不識字也。特拜靈臺郎以學之。以學宮石經載之志而古所遺也。則諍留當道。甘心受責。以冠射之禮久廢。士難成德。則勉諭生徒時以習之。以禮鐘鑄非其制。則改作以復古音。以門生貧不可學。學舍敝不可講。則皆出己財以資之葺之。至于闢學正路。構亭積書。刊科貢之榜。立題名之石。釋奠有議。講鼓有銘。雖皆公餘細事。罔非克慎厥職。無愧于師之道。 \\n 先生好學能文。而操行謙謹。士林皆愛重之。【見《章尚書懋李氏家乘序》。】 \\n 端重不苟詭隨。徧交當世之士。欲求超然遠覽。惟古是程者。舍白夫吾誰與歸。【見《張布政吉李氏家譜序》。】 \\n 先生敏而好古。嘗病鄉射儀節未備。又以詩有燕享通用之樂而無聲譜。爰自考定。皆有成書可誦。此非俗學之士所可為者。【見《邵尚書寶李府君碣》。】 \\n 孝哉先生。敬其親。及其所樹。況其親乎。夫然後可謂之子。夫然後可謂之人。【見《湛尚書若水敬止園記》。】 \\n 白夫孝親悌兄。極其純篤。自筮仕以來。直躬率士。有古胡瑗之風。鄉人自蜀者言。劍州民戴太守如父母。路遺馬策。人不敢拾。然此亦白夫之細耳。白夫志遡伊洛。道存明誠。【見《呂大卿楠李氏家廟記》。】 \\n 先生之為人。身小而量洪。年少而學富。貌質而心腴。禮恭而氣直。言溫而行方。善下君子。善處小人。故君子愛而敬之。小人亦不得以非禮加之。【見《鄭通判瓘登雲別意序》。】 \\n 先生冠服之樸。容止之莊。言議之確。坐久而神益定。類古有道之士。【見《都少卿穆送知劍州序。】 \\n 先生天分甚高。篤厚而好古。遇事確有定見。講下士薰濡德化。靡不心醉而悅服。【見《陳府尹良器懷思十咏圖序》。】 \\n 鳥詞兆元 \\n 吾杭吏部侍郎李子陽旻。號東崖。少有文名。未第。成化庚子秋試。八月二日。李與同輩入學晨參。忽五色一鳥飛入明倫堂。盤旋不去。諸生喧縱聚觀。竟棲止於梁間。凡二日乃去。眾以此殆文明之兆歟。東崖為詩慶之。文采翩翩世所稀。講堂飛上正相宜。定應覽德來千仞。不但希恩借一枝。羨爾能知鴻鵠志。催人同上鳳凰池。解元魁選皆常事。更向天衢作羽儀。是歲。東崖果以易經發解。明年下第春官。癸卯冬。杭西城人瑣懋堅。以《謁金門》詞餞云。人艤著畫船。馬披上錦韉。催赴瓊林宴。塞鴻聲裏暮秋天。綠酒金杯勸。　留意方深。離情漸遠。到京師應中選。今秋是解元。來春是狀元。拜舞在金鑾殿。已而甲辰廷對。果魁天下。一鳥一詞。豈非先兆歟。 \\n 宋朝試錄 \\n 宋朝科舉之日。試士之題。取士之數。各朝不同。載於《文獻通考》可知矣。至殿試復有黜者。而禮部所取第一人。殿試唱過三名不及。則越眾抗聲。自陳必得升等。若奚春卿、歐陽公是也。今節錄南宋二次殿試於左。餘可概想也。北宋料不大遠。進士凡五甲。每甲名數不同。大略第一甲少也。文公之科共二百三十人。文山之科六百一人。會試鎖院二月十二日。十八、十九、二十。則試詩賦論策為三場。二十二、二十三、二十四。又試經義論策為三場。四月初三日御試策一道。文公之科。十七日皇帝御集英殿。賜狀元王佐以下及第出身。同出身十八日赴宴。二十六日各賜錢一千七百貫。二十九日朝謝。五月初二日就法慧寺拜黃甲。敘同年。謁廟反。至初五日也。文山之科。五月二十四日賜狀元及第。六月一日期集所賜錢。七日謝闕。十三謁廟。二十九日賜宴與詩。七月一日再賜小錄錢如前。四日拜黃甲。敘同年。又在禮部也。籍貫之下。多添里分、外氏、小名、小字。並科舉幾次則同也。錄存紹興戊辰、寶祐丙辰二科者。豈非以其有朱晦菴、文文山之故歟。 \\n 食用製法 \\n 磁石引針。蠏黃解漆。物相生制。有不期然而然者。予嘗讀之傳記。聞之長老。或自己經驗者。錄之于左。以俟欲為其事者之便也。雞頭煮者以防風水浸之。經月不壞。生者一斗。用防風四兩換水浸之。可以度年。鸊鵜之膏塗刀永不銹。杉木炭畫路。則螞蟻不敢過矣。鹽酒蠏每一器十隻。用皂莢半挺置中。則經歲不壞。好鹽中用皂莢于中。雖（?共?）籠盛之。無滷矣。衣帛為漆所污。以麻油先漬洗透。令漆去盡。卻以少水溶開水膠洗麻油。頃刻可盡。蓋膠性與油相著。即如米泔。桐油亦然。油污衣服。用滑石末糝于上。隔紙用火熨斗。血則用蘿蔔嚼細。旋擦即去。絹紙畫上墨跡。用燈草漬水洗可去。山查子和水浮炭同盛。過時色不變而肉不壞。犀角、羚羊角先鎊為片。復以紙裹置人懷中。久之出碾。即為末也。乳香先置壁隙中半日。又取指甲三二片置鉢中擂之。不粘而易成末矣。碾兔絲子。撚紙條數枚置其間。則馴帖成粉。香附子先去皮毛。炒之焦熟而後投于水內。候浸透漉出暴日中。微燥。入搗臼。應手糜碎。艾葉軟柔不可著力。入白茯苓三五片同碾。則即時為末。衣服梅黴烏花處。用梅樹老葉同擦洗即落。銅器舊黑。用香餅末和醋塗過夜。明日水草一洗即新矣。好香油浸生鰣魚。雖盛暑中經月不變。又蒸過乾冬菜同肉炒亦然。不出氣煮酒腳塗靈璧石。其黑如漆。洗之不脫。缸裂縫。先用箍定。置于烈日中。仍用炭燒縫處極熱。卻用好瀝清末糝于縫處。令其融液入縫。待滿。更用火烘塗開。永不漏矣。近用鹽生補亦妙。橙橘藏綠豆中。不損。收臘月冰雪水。浸諸般青瓜果。可久。酸酒。每罈用鉛一二斤燒極熱投酒。則酸氣盡去。墨污衣。用杏仁、半夏、生白果、隨一味搗爛。揉少時水洗則去。垢膩者用莙薘灰或蘿蔔豆稭灰汁洗即去。喂鷄鴨以土硫黃研細拌食即肥。鷄下卵時。食內夾麻子喂之。則常下卵不抱矣。肥皂淹鐵索。過時可斷。荸薺淹銅。過夜即爛。用染坊淋退灰曬乾。埋藏黃瓜茄子。冬月可用。用好錫打罐子。裝揀好完橄欖入罐。重紙封蓋縫。可至夏也。木槿葉揉汁浸絲絡則不亂。清水揉梅葉洗蕉葛衣。經夏不脆。以艾葉投燕巢。不復來。貓不可過揚子金山。過不捕鼠矣。蛙鳴聒耳。以芝麻稭磨碎。順風撒去則禁。駝糞烟可殺蚊蟲壁虱。槐樹生蟲。擂鼓于下則盡落。青石不可以蘆束置上。築之必碎。蘆席蓋碑。經露必有痕。珠子不宜近鐵器栢木尸氣。故婦人帶以弔喪多爆碎。牛骨置池中。水不涸也。曬乾荸薺為末炒猪腸。不宜蓋鍋。熟時少烹白酒。脆美有味。 \\n 三元先兆 \\n 弘治庚戌科。南直隸錢福狀元。靳貴探花。榜眼則廣東劉存業也。殿試未揭曉時。靳以明瓊【即骰子。明本無此三字】六枚。禱于神前。明早欲擲以決先後。翼日。適錢與謙至。亦欲與擲明瓊。靳不得已。告以昨故。錢喜曰。當與子賭也。下擲。則錢乃六紅□靳乃六綠。二人皆喜。後錢果中狀元。靳為探花。而劉則舊嘗有夢。無福中狀元。有福中榜眼。是歲應之。 \\n 真如貓 \\n 杭州城東真如寺。弘治間有僧曰景福。畜一貓。日久馴熟。每出誦經。則以鎖匙付之于貓。回時擊門。呼其貓。貓乃含匙出洞交主也。或他人擊門。無聲。或聲非其僧。永不應之。此亦可為【乾隆本作『甚異』。據明本改】異也。 \\n 三福建 \\n 韓世忠揚子江戰。兀朮已破膽矣。閩人王姓者教以土實舟射火箭。遂得脫去。至今人恨之矣。德祐降表無人肯任。閩人劉褒然為之。繼此行省稱賀表。文實難于措筆也。亦閩人陸威。文曰。禹貢之別九州。冀為中國。春秋之大一統。宋亦稱臣。辭若可聽。意或有乖乎。不憐宋而甘心于元虜。事誠可惡。特亦偶然皆閩人也。 \\n 萬安劉氏【明本無此篇】 \\n 昔蘇子作《三槐堂記》。以忠貞積德。而子孫世享其爵。自以所聞所見而考之審矣。予于萬安劉氏亦然也。劉自永樂來。有諱廣衡者。為刑部尚書于成化初。子喬。弘治間為湖廣布政。孫玉。嘉靖間為刑部侍郎。玄孫唐巖公。今任浙之布政。未艾也。皆以進士至二品一榜。蔭職腰黃者不計焉。然而起自有司者。則民為之建生祠。刻木石。功德為之足紀也。【見《歸安輝縣嘉興府》。】出臺院者。則力為之劾權奸。捍逆藩。死生為之不計也。【見《劾劉瑾之疏》。赴安慶之變。】至於文章德義。種種莫述。自一事而言。尚書公一語而活鄧茂七之非黨數千。侍郎公兩督學政。成就人材。至今稱焉。此亦傳之人而載之志矣。嗚呼。常情論之。祿及四代。世已少矣。俱為大臣。俱登俎豆。尤其少者也。至於蒞政之所。子孫過其地。而感德之民之孫子。尚爾迎迓。非德澤入人之深。何能若是哉。嗚呼。天道至幽而難感。劉氏之志行有孚焉。則報之世祿之遠如彼矣。人心至險而難孚。劉氏之德澤有加焉。則報之愛戴之久又如此。天人交感之道何如哉。噫。予嘗聞其事矣。得目其籍矣。因亦有感焉。筆之以為世勸。 \\n  \\n 　"}
{"章节": "卷四十八 奇謔類", "正文": "　 \\n 卷四十八　奇謔類 \\n 　 \\n 魂不赴體 \\n 予嘗觀奇怪之事。於諸家有全然非常理者。固可謂異。有深切於理者。亦以奇怪記之。豈非自惑於理歟。如薛用弱記裴孝廉生魂馳鬼馬類。世多有之。聊述一事。宛然如裴者。復說其理。以俟博學者正焉。予友會稽朱朝儀袍語予曰。父友三卿某。素公直。見重鄉曲。凡有不平者。咸取決焉。一夕。歸過溪瀨。瀨中步石子偶滑。遂爾傾跌。起即淋漓奔家。至則門已閉固。隙中見妻燈下紡績。擊門高叫其妻。曾莫之應。私意曰。吾豈死於溪耶。今為鬼耶。何幽顯之判如此耶。復思鬼可潛身從隙入以試之。隨到妻所。遂擲弄剪刀。拍妻之額。妻驚駭叫兒。口稱頭痛。滅燈以寢。某惶懼。知已為鬼矣。復出號泣。走懇當境土神。神曰。汝素忠直。可隨吾來。至溪。見形浮水面。神令閉目。推墮於溪。遂覺之。起視其地。已非渡所。屍流數里。而天亦昧爽矣。歸語其妻。脗合夜事。予謂陰精陽氣。聚而成形。陰血為魄。陽氣為魂。魂升魄降。散則死矣。當其未散之時。或驚死誤死。一旦魂離於魄。奔走四出。不知其為死也。何也。心震神馳。不復根究。雖同夢昧。豈如偃臥安靜。神清氣融。自可以反其形耶。抑或氣盛。知死而不能反此。卻佯狂依附。遂乃為祟。世傳有鬼者。又非是耶。然久則散去。故世聞有鬼處。後卻無之。至於善終者。無復言鬼。蓋生時病已磨滅精靈。死即魂散。若三卿者。一驚魂出。生氣全在。故乃如此。使不復屍。即所謂鬼矣。此自然之理。何必為異。土神率領之說。亦理所有。蓋此具在祀典。安有不當死而忠厚者。神不救哉。 \\n 前知事蹟 \\n 予觀書。每見先知之事。以為如山人之辦茶果。康節之議後事。心虛之說。此則非一日也。又思史稱樗里之智。足以知身後之事。及漢滕公掘地得石槨。有三千年見白日之說。則三代以來。已有數學。事乃一定。但習之者特先知耳。因節略數條。併錄於左。以見代皆有人。人自不知耳。隋煬帝命麻叔謀開河。至睢陽宋司馬華元之墓。開穴。漆燈、棺帳。遇風皆化為灰。一石銘曰。睢陽土地高。汴水可為濠。若也不迴避。奉贈二金刀。【後麻叔謀被砍為三段。】又掘至上源驛之東。得一墓。漆燈煌煌。啟棺。其人如玉。髮生過腹矣。檢得一石銘。其字鳥跡之篆。文曰。我是大金仙。死來一千年。數滿一千年。背下有流泉。得逢麻叔謀。葬我在高原。髮長至泥丸。更俟一千年。方登兜率天。叔謀備棺葬於城西。今大佛寺也。【已上《出開河記》。】又衞先生大經。解良人。生而閉門讀書。周知曆象。壽終葬於解良之野。開元中大水。姜師度奉詔鑿無鹹河以溉鹽田。掘至衞先生墓。得一石刻曰。姜師度更移向南三五步。又開元中。江南大水。玄宗詔馬御史往巡之。至江南。忽見道傍有墓浸水。公念之。命遷於高原。既發墓。得誌石。誌後有二十言曰。爾後一千年。此地化為泉。賴逢馬御史。遷我向高原。驗其年。果千年矣。【已上出《宣室志》。】又江南保大中秋日。伏龜山掘得一玉函。長二尺。闊八寸。中有鐵銘。文云。梁天監四年秋八月葬室於是。銘曰。莫問江南事。江南事有憑。乘雞登寶位。跨犬出金陵。子建司南位。安仁秉夜燈。東隣家道闕。隨虎遇明徵。字皆小篆。後後主國亡知之。蓋後主丁酉年生。辛酉年即位。至甲戌年國破。應前二句矣。國破時曹彬按甲於城南。潘美統兵於城北。借古人二姓以明之。東隣乃指吳越錢氏。家道闕是無錢也。錢王弘俶。小字虎子。又甲戌年亦舉國以入覲。皆驗也。又高氏據有荊南日。於山庭鑿池。得一石匣。扃鐍甚固。啟視。中有篆銘云。此去遇隆即歇。至宋祖改元建隆國亡。又沈彬郎中。袁州宜陽人。卒之年自定葬地。子孫發土至七尺。有石片。既啟。下乃得石墓一所。靈座花臺蓮花燈碗。皆青石為之。鐫鑱絕妙。又得青石銘曰。開成二年開。雖開不葬埋。漆燈猶未點。留待沈彬來。【已上三事出《採異記》。】又宋祖築殿。得石。有篆書曰。歲在申酉。汴京不守。及徽、欽北狩。非申酉年。殊不知後杜充去東京之年。乃己酉也。又嘉定中。有厲伯韶者。【俗稱賴布衣。】精地理之術。至廣州為林某家看其先壟。以今中衰者。由祖穴向稍偏斜所至。因發地得石。有文曰。布衣厲伯韶。為林某葬此千載谷食之地。後學淺識。不可輕改。徐視石與原土封。微不同耳。遂揜之。【出《水東日記》。】又至元十五年六月。【明本無『六月』兩字】有軍廝名狗兒者。於杭北山橫衝橋墾土。得一鐵券云。雁門馬氏葬此。後云至元十五六。狗兒壞我屋。【出《武林舊事》。】又國朝景泰間。洛陽兩農訟一石於府。一云己耕而得之。一云出己土中。知府令舁石來視。則有刻曰。大明景泰乙亥。知府虞廷璽為我復興此窩。其時正乙亥。府主南鄭虞廷璽也。虞意康節窩。遂為建祠。【出《餘冬序錄》。】今省志所載。無前十七字。事恐涉術數而諱也。又正德駕崩。大學士毛澄迎今上嘉靖之駕。駕至藁城。過橋。偶爾橋崩。有碑出焉。碑文曰。橋崩天子過。碑出狀元來。則毛乃弘治癸丑狀元耳。又建文時。程濟。陝西朝邑人。四川岳池教諭。一日。詣闕上書曰。某年月日。西北兵起。國當有難。朝廷欲誅之。告曰。請繫之以俟其時。不驗。誅之未晚也。至靖難兵興。適符其言。遂釋出。使為軍師。護諸將北行。同退北軍。俄有徐州之捷。捷後不知所之。後人見其暮夜往祭徐州勒功之碑。亦莫知所謂也。後文廟過徐。見豐碑。問以何為者。左右以前失利於此。某人所立戰功次第。統軍姓名者。上大怒。急令碎之。復曰。且錄碑中人名來。至則碑已鎚拆。錄其名。則程濟之名正值鎚處。而不可辨矣。後太宗登極。照名誅之。程得逃難。始知暮夜之祭。乃厭之也。予觀此事。則知前之十一事者。亦若人耳。深知理數。但死生有命。富貴在天。不可違也。 \\n 夜叉 \\n 嘗聞杭醫吳景隆之妻產一子。而青面無髮。雙角夜叉之形。產出。將殺之。遂被躍出窗外。升屋而走。吳集家人用布囊捕之。捶死。予未信也。後見吳樂閒《私抄》中亦載此事。始信為實。蓋二吳厚友也。 \\n 柴光 \\n 正德庚辰。回回新橋鄧副使家灶下。有柴一堆。忽然放光。如月之明。照耀牆壁。移置他處。其光亦然。如此十餘日方止。後亦無他事。 \\n 鼠報 \\n 吳友主事張元吉應祺。嘗言家有一僕。善捕鼠。擒殺甚多。一日睡熟。微覺足痛。以手捫之。乃一鼠嚙其指也。擊之不去。遂拿鼠拽之。亦不去。痛極。乃殺鼠。劈口方脫。傷已太重。血流滿牀席矣。明日遂為一瘡。膿潰經月。痛楚而死。苟或為報應云。 \\n 死者復生 \\n 吾杭崔家巷有漆匠杜鑑。病死將月。家人已置棺于野。一日欲火之。啟棺見屍不朽。因細觀之。胸中復有微熱。但閉目不能言耳。後月餘竟復生。 \\n 五通攝人 \\n 餘姚郭姓民人。新娶一婦。過旬日。適值元旦。其婦粧飾出堂。欲拜公姑。行至竈口。倐然不見。舉家四野尋覓不得。後五日。聞半死於山間。家人往救。問之。但曰。被二三人拖扶而去。只從屋簷上過。至則相合。如醉夢中。今偶日出。予在林木中跌下。視其鞋紈裳襴。皆已碎壞。後或看守不嚴。則又攝去矣。不得已賣入於新建伯家。遂息。人皆言五聖也。 \\n 佛足生蕈 \\n 桐樹園祥符禪院新雕佛像。未彩飾。內一座足底生蕈如芝草。上分二莖。齊曲仰承二足。其端如掌大。色間黃白。發生之巧。渾然天成。杭民爭往觀之。侍御郝公淵聞而惡之。召責其僧。蕈遂枯死。 \\n 錢穀能飛 \\n 吾友王蔭伯教諭銅陵時。聞有王姓民初富後貧。遺空倉數十間。一夕。聞風雨聲。晨起視之。則倉皆穀實之矣。而穀每粒有二微翼如糠粃然。歸語予。則表兄諸廷佩曰。予在山東日。薄暮空中轟然有聲。眾曰錢飛矣。明日詢之。城隍廟後某家得數萬錢。予始信蝴蝶滿苑樹。殆不虛誕。 \\n 猪肉生字 \\n 吾杭嘉靖七年五月間。官巷口屠兒李姓偶殺猪。吳姓者買去。未及烹。第見油膜內字文隱隱。起膜視之。則油上如印成之書四行。其色如蜜。其大如豆。其文曰。嬴官手璧雨。身敵。功在鷄魚則。廉矣。初行五字。第二行二字。第三行五字。末行二字。共四行。似前後尚有字焉。乃為眾分買而食之矣。此則親見者。又聞嘉興正德年間曾殺一猪。背上三圈。每圈中有王字一箇。亦不知何說也。 \\n 參政夢 \\n 吳友參政陸原博溥居主政時。得寒疾。一夕。見二卒挾持而去。至一大殿。有王者峩冠博帶。據案麾曰。此非所當攝。二卒復引而退行。見門樓一座。門上有先輩詩。援筆亦書一首。回遇姻屬孫知府安。趨前揖問。孫以今日至此答之。孫遂為他卒扶去。傍有大水漫漫。心甚恐懼。二卒隨推而下。驚覺。乃一夢也。後家書至。孫乃夢日死矣。人以此非地獄之說耶。陞正郎。又夢侍飲王者一人。飲畢。王命盡賜席間金銀器皿。陸辭之。王曰。爾不受。當與爾一參政。陸心自以此何人斯。從者曰。此興獻帝。遂醒。後數年。嘉靖入登大寶。心恆以官必止於參政。無何。遷陝右參政。赴任至靈寶。憩息分司間。見軟門有先輩數人詩章。因咏一絕書之。聞黃河近。遂肩輿視之。明日疾作。不可進矣。即沒其地。嗚呼。陸豈知死在於參政耶。題詩見水。又知為死之日之事耶。《前定錄》之說何謬耶。人可以妄心求耶。 \\n 狐狸 \\n 山東多狐狸而無猢猻。嘗聞狐狸成精。能變男女以惑人。予嘉靖八年到山東。以其事詢土人。土人曰。狐每夜半即潛入貧家破屋。至臥榻中。出口受人鼻息。人覺。聞其氣。駭曰。打皮狐。打皮狐。然不知其去幾許矣。如此久之。便能縮形。地不可進處。亦能以進。愈久便能變化。遂與民間男婦相淫亂。各尋其雌雄以合。且善攝其財物。以益主其所私者。死復移他室。人亦不甚怪也。有土工宋留。暮遇一夫。自言欲為人役。話間。隨宋至家。出錢沽酒對飲。醉後睡去。乃一純黑狐也。宋亦不驚破。明發。語宋曰。汝無福。吾之西關李某氏也。李乃青州府吏。其妻遂為所染。又石槽城李堯。儒官也。祖母為其所染。祖母死。母復被之。家有獵犬。時或見之。遂吠以噬。彼則跳蹲於主身耳。又張姓者。乘車出西郭。見一犬追婦人飛來。顧間。婦人乞以附車逐犬。自言某地人。張遂載以去。抵家。復求假宿。張不拒而遂同寢焉。閱數月。自言。我狐也。今當去君。明年此日。見我於臨清某市。張如期至其地。見婦走索於市中。喚之即下。同至一酒館。歡飲數日。資以白金百兩。告曰。與汝緣數足矣。再勿相從。張回。不知其所向。觀此。則商人取以為妾之事有之矣。是皆見在之怪。而臨淄一縣之民。予親聞之也。 \\n 沈氏魚 \\n 仁和四都民人沈浩父子。橫法侵漁水利。嘉靖戊子夏。家人劈二魚已為四片。烹將食之。其魚踴躍出盤者三。鄰里來觀。猶自蜿蜒。沈曰。是何怪乃爾。吾食之。食無一月。即罹水利之禍。明年。孰知長子又亡。豈非天假魚以兆之耶。 \\n 康節生死 \\n 邵氏聞見錄曰。大父伊川丈人與李夫人山行。於雲霧間。見大黑猿有感。夫人遂孕。臨蓐時。慈烏滿庭。公生。髮被面。有齒。能呼母。七歲戲於庭。蟻穴中豁然別見天日雲氣。久之。告夫人。夫人至。無所見。既長。游學晉州。山路馬失。同墜深澗中。馬死。公所傷唯壞一帽。熙寧十年。公年六十七矣。六月微疾。一日晝臥。覺且言曰。吾夢旌旗、鶴雁自空而下。導吾行亂山中。與司馬君實、呂晦叔諸相。分別於一驛。回視壁間。大書千秋萬歲四字。吾神往矣。無以醫藥相逼也。後竟不起。嘗於史傳中言上古聖人之生死。多有如是。意或荒唐。今伯溫記其父。安有妄耶。此於傳中言行錄俱未載。而《聞見錄》又無刊本。故特錄出。以見康節誠異人也。此古今一見之者也。 \\n 懷馬果報 \\n 嘉興萬石長懷氏者。家富。賓客滿東南。以石為庖池。池闌為肘。貰主翁歿已久。隣有吳老人亦物故。而尸不寒。三日不敢殮。及甦。自言曰。初有一獰卒押至法曹。有官如王者。傍執簿書人問曰。汝壽未盡。何遽攝至。卒復押而出。索錢不行。頃間。見懷翁著械而來。問之。謂曰。吾當貸汝。汝歸當為我言之。吾家殺生甚眾。罪皆歸我。今受報百端。吾不能為若苦矣。所可解者。惟有設大醮耳。吳曰。汝官人素不信此。苟無佐證。亦徒言也。懷翁曰。冥中無可為證。但吾平生所積一一語之矣。惟牀頭之物。夾屏風中四百兩。兒子不知。汝為我言可也。吳頷之。及醒。往語其子。果然。乃一如其數。又嘉靖甲午。浙省考官馬呈瑞入簾之夕。簾中驛丞張煥夢考官騎後繫婦人之首。騎奔入場。張逐之。人頭曰。勿救彼。我特來報讎耳。覺以告諸同事者。無何。聞考官病。御史以張善醫。令入侍之。則馬不可治矣。馬時尚了了。但云。驛丞為我逐此婦人。張詢其僕。乃知考官前任鎮江時。斫死淫妾金氏。昨過其地。遂動心得疾。及死前一日。語諸官曰。幼嘗于九里湖夢中舉。後復入貢院。欲易靴。而或曰。汝無靴矣。昨入簾覓靴不可得。今非死之數乎。嗚呼。果報之說有之耶。有之。乃奇怪也。紀以警人。【上四字據明本補】 \\n 僧轉世 \\n 托生之說亦妄矣。時或有之。不可決以為無也。但聖人之教。不語怪耳。《螢雪叢說》記前身之事多矣。事不可信。但余觀英傑之士。必多般若中來。不知何也。聊舉宋人言之。張方平乃瑯琊寺僧轉世。【見《冷齋夜話》。】東坡是真戒和尚所投。【見《捫蝨新話》。】王十朋乃族叔之師嚴伯威。【見《梅溪文集》。】史彌遠乃覺闍梨之復生。【見《隆山雜誌》。】馮京記己先為五臺僧。【見《孫公談圃》。】真西山是草菴和尚。【見《癸辛雜誌外集》。】至本朝尚書胡濚。乃天池僧之後身。【見《墓誌》。】皆事跡明白。或自言。或同時之人之言。諒不誣也。 \\n 李林甫 \\n 予女翁曹和錞飲于陸允誠家。主人割雞將烹。而雞背宛然李林甫三字。客皆驚而不食。事動杭城。後予聞而謂客曰。千年之後。林甫尚為冥報事耶。客曰。《癸辛雜誌》所載耕牛批背之事。亦豈為妄耶。正三世為牛七世娼之意也。洪武間。吳山雷震蜈蚣。背書白起。亦此之類歟。眾皆右之。予因言《劉公嘉話》中有畫工解奉先私資入己。反誓曰。若爾。當為牛報。後果為人家一犢。背有白文解奉先三字。似此亦有之也。但此雞不應如此之遠。事乃偶然。當置之不言也。 \\n 佛光 \\n 嘗聞釋氏云。出佛與舍利子之地。每有光焉。余未之信也。後見王嵐峯念守潯陽時。遊廬山有記。記云。至捨身崖。予方股慄膽落不敢前。一僧踴躍拜曰。佛光現矣。初視紅色。掩映雲端。漸成五彩。復圓如車輪。如是者三。余誦之。猶以為此山靈之氣。偶爾見於文殊乘獅化現之地。嘉靖甲午。余在金陵。遊大報恩寺。寺塔壯且麗。可謂極天下者。聞有舍利鎮塔下。是日同行者五人。老僧隨之。且曰。善人登之時。有金甲神人或五色光現。不淨者有損焉。眾聞之。且見其峻險。遂至二三層或四五層者。余則竟行至頂。意其言之妄也。不意出寺數十步。偶爾回觀。則塔上橫射光彩。真如佛圖所畫。遂指眾而見之。此又不知何說。 \\n 耽詩成癖 \\n 元人劉昂有《山雨》詩云。嵩高山下逢秋雨。破傘遮頭水沒腰。此景此時誰會得。清如窗下聽芭蕉。余常哂其上下淋漓。清在何處。近時海鹽沈某。因誦《離騷》經而得二句曰。叢蘭芳芷滿東臯。閒步春風讀楚騷。然下韻不接。因久思誤墜崖下。人方驚扶。乃曰。好也。好也。遂歌曰。忽憶靈均發憂憤。墜崖幾折沈郎腰。因思古今未常無對。傾跌傷體。寧無痛楚。尚曰好耶。皆耽詩成癖。不顧其身。豈非癡乎。 \\n 五十三 \\n 蘇郡文徵明之父林。弘治間為溫州知府。一日。覺似病狀。令人往九仙祈夢。夢仙曰。孔老人之言即是。歸告府主。文莫曉其故。明日升堂。有老人來稟曰。命解之木。共得板五十六片。三片朽而無用。文曰。此尚可以解多乎。老人曰。不可解矣。文省昨日之言。問其姓。則答以姓孔。遂驚怖而回衙。病即不起。時正五十三矣。同郡唐寅。字子畏。弘治間解元也。嘗記九仙祈夢。夢人示以中呂二字。語人亦莫知故。後訪同邑閣老王鏊於山中。見其壁間揭東坡《滿庭芳》詞。下有中呂字。唐驚曰。此余夢中所見也。誦其詞。有百年強半。來日苦無多之句。默然歸家。疾作而卒。時年亦五十三也。 \\n 托生 \\n 吾友金子良。生女數日。隣婦過而問曰。某日官人生女乎。家人曰。何問也。婦曰。夢予女云然。頸後必有白髮。家人叱去。後三月。頸後果見白髮死。前衞百戶朱卿生子方三日。有僧來詢曰。君家三日前生子乎。朱曰。何謂也。僧曰。是吾師轉世。左手有硃砂痣。視之果然。然亦不久死。人以為說破故耳。 \\n 動石銀錨 \\n 大禹之塚在紹興。去城十餘里。塚上直竪一石。名曰砭石。如人家擂搥。可以動搖。聞下可以線過。然數十人稱之。又不能起。蘇州有磚砌之堵。名曰宮巷塔。雖高不過三丈。大不過數圍。人撼之即動。頂之風鈴每為人搖下。因此塔亦每損每修。今官府以攔木障之。好事者拄木以搖。淮安清江浦廠中草園地上。有鐵錨數枚。大者高八九尺。小亦三四尺者。不知何年之物。相傳永樂間。三保太監下海所造。雨淋日炙。無點髮之鏥。視之真如銀鑄光澤。猶日用於世者。 \\n 武侯兵書 \\n 廣西全州山上。有武侯兵書木匣。歲或一換新板於外。予舊曾聞之未信。今大中丞顧東橋云親見也。 \\n 生老病死苦 \\n 《聞見錄》載。熙寧中王荊公改新法。日為生事。曾魯公年老。依違其間。富鄭公稱病不出。唐參政與荊公爭直不勝。疽發背卒。而趙清獻惜之。遇唯叫苦而已。時人稱為生老病死苦。又《中吳紀聞》載。吳江邑小地狹。崇寧中。遂於縣東隙地。置儒學以養生員。置養院以存老者。安濟坊以養病者。漏澤園以葬死者。當時亦有生老病死之稱。予以彼時亦有慈幼局以養嬰孩之棄者。何不以此易去生員之生。及增縣獄之囚。豈非真之生老病死苦耶。以此視彼。則可謂一虛一實之對也。 \\n 聖汗 \\n 北魏孝昌三年二月。洛陽平等寺金身兩目垂淚。遍體俱濕。時人稱為佛汗。如此三日。而明年爾朱榮入洛。誅戳百官殆盡。【見《洛陽伽藍記》。】宋靖康元年正月立春。先一日。京師太史局勾芒神流淚滴襟袖。是年徽、欽被擄。【見《竊憤錄》。】正德間。賊人劉六輩反於山東。未至曲阜而大聖人像面汗出。其孫衍聖公以布拭之。拭而復出。後賊至。盡擄每朝所賜。豈非吾大聖先知其厄。是亦淚也乎。 \\n 女鬚 \\n 《鷄肋編》載。唐李光弼母有鬚數十。長五寸許。又《宋史》載。都下朱節妻鬚長尺許。徽宗賜為女冠。洪武初。南京齊化門東街達達婦人。亦有髭鬚長尺許。 \\n  \\n 　"}
{"章节": "卷四十九 奇謔類", "正文": "　 \\n 卷四十九　奇謔類 \\n 　 \\n 鼻飲頭飛 \\n 元詩人陳孚。出使安南。有紀事之詩曰。鼻飲如瓴甋。頭飛似轆轤。蓋言土人能鼻飲者。有頭能夜飛於海食魚。曉復歸身者。予見《蠃蟲集》中所載。老撾國人。鼻飲水漿。頭飛食魚。近汪海雲亦能鼻飲。頭飛則怪也。昨見《星槎勝覽》亦言。占城國人。有頭飛者。乃婦人也。夜飛食人糞尖。知而固封其項。或移其身則死矣。作書者自云目擊其事。予又考占城正接安南之南。而老撾正接安南西北。信陳詩之不誣也。 \\n 五更啼 \\n 弘治己未科。學士程敏政為禮部主考官。既入簾。給事中華（旦永）劾之。以為鬻題。遂詔獄覈（旦永）。一時回護。（旦永）坐不實去。有右（旦永）者亦被罪。當時雖廷辯。然皆為翰林諱而卒不得白。但考卷命別取之。故此科至三月方得揭曉。而敏政不能無愧容矣。後寮寀置酒。有優人祗應扮出提雞者。大叫曰。我有一隻雞。價賣一千兩。一人曰。誰家的賣得此價。對曰。程學士家的只賣他箇五更啼。【經題。】一座赧顏。敏政亦窘。尋即致政。 \\n 海觀杜撰 \\n 海觀張天錫錫。作文極敏捷。而用事多出杜撰。人有質之者。則高聲應之曰。出《太平廣記》。蓋其書世所罕也。 \\n 二命肆 \\n 杭眾安橋有星士。號秀山。門戶蕭然。後推一命。因批曰。火入金鄉。必主弟兄離散。其人驚曰。吾兄赴金鄉軍。吾兄弟俱送之。至彼而病死。是一火入金鄉。而兄弟離散也。先生豈神人歟。因薦譽之。自是來者充斥。洪福橋有周主簿。亦善此術。歸休二十年。日入於貧。遂設肆以資。是日高坐。嘆曰。二十年做這許樣來。屢言罷休者數聲。忽一人入簾拜曰。我搆此讎二十年矣。今欲往刺之。而先生特為相勸。殆天所以啟我也。就出刃於靴中。擲地而去。亦自是溫飽。二事暗合。甚相類也。得失豈非自有時耶。 \\n 王沂公生 \\n 《文昌化書》後載梓潼神降筆勸敬字紙文。又曰。宋王沂公之父。見字紙遺墜。必掇拾以香湯洗燒之。一夕。夢宣聖拍其背曰。汝何以重吾字紙之勤也。恨汝老矣。無可成就。他日當令曾參來汝家受生。顯大門戶。未幾果生一男。遂命名曾。後果狀元及第。誠若是。則吾夫子亦有輪迴果報之事乎。老杜所謂孔子釋氏親抱送者。非欺我也。可發一笑。 \\n 十七字詩 \\n 正德間。徽郡天旱。府守祈雨欠誠。而神無感應。無賴子作十七字詩嘲之云。太守出禱雨。萬民皆喜悅。昨夜推窗看。見月。守知。令人捕至。責過十八。止曰。汝善作嘲詩耶。其人不應。守以詩非己出。根追作者。又不應。守立曰。汝能再作十七字詩。則恕之。否則罪置重刑。無賴應聲曰。作詩十七字。被責一十八。若上萬言書。打殺。守亦哂而逐之。此世之所少。無賴亦可謂勇也。 \\n 苦井 \\n 北京蘇州衚衕有苦井焉。弘治間。正月旦日清晨。有術人汲其水。往甜井中易水而來。向井呪詛而下之。此井遂變為甜水。至今土人言之。亦奇也。 \\n 排笑詩 \\n 蛙翻白出闊。蚓死紫之長二句。人皆以此訕口。而不知出處。殊不知此宋室有滔大使者。好為此排笑之詩也。初哲宗灼艾。舉此以娛。故傳之也。詩云。日暖看三織。【三見蛛絲織網。】風高鬬兩廂。【出遊遇左右二廂官。】蛙翻白出闊。【腹白似出字而闊。】蚓死紫之長。【似之字而少長。】撥飯聽琵鳳。【喫飯時聞琵琶鳳求凰。】持饅接建章。【持饅時接建安章秀才。】歸來坐簾下。打殺亦何妨。【見門上鍾馗打鬼。】 \\n 又一日雪作。哲宗問有何詩。方吟二句云。誰把鵝毛空處撏。玉皇大帝賣私鹽。皆此類也。前載《說郛》。後載《羣居解頤》。近時成化間。寧波好事者有一詩。嘲分守官云。布議蘇崑李。【布政司參議。蘇州崑山縣人。姓李。】分寧只點工。怒揮門不炮。【以指揮門上不放炮。】責鋪夜無籠。【籠。燈籠也。】庫出收堦曬。【盤庫出堦。收人家曬物。】生燒接縣東。【生日燒紙。接縣家東西。】買真兼得皂。【為買真皮靴。並要皂靴。】留綠老宜葱。【買綠段鋪戶。偶持葱白者至。則曰。老亦宜之。】由滔大使始。 \\n 諺語歇後詩 \\n 海鹽天寧寺僧明秀。都綱職也。攻詩字。奔走勢利。嘗上一達官詩。犯其所忌。被責便下。軍人王茂元嘲以歇後諺語。有箇利市仙。【官也。】天寧不毒不。【禿也。】因上七步成。【詩也。】打出週而復。【始也。】言雖鄙俚。因僧致戲。頗得規誡之意。 \\n 五空數 \\n 金人田特秀。轉運使也。母姙時問仙。仙曰。前中後是五。五三一十五。生死與成敗。逍遙在廊廡。莫識其故。後生時五月五日午時。以為合三五之數矣。豈知因其生。遂名五兒。所居里名半。十行當第五。二十五歲鄉、府、省、御四試。皆中第五。死於憂午軒。壽五十五。八月十五日也。弘治間。蘇州學生陶麟。因科舉祈籤於江東之神。詞曰。到頭萬事總成空。是年不第。以為終無成矣。後應貢。豈知編號乃空字。正德丁卯領鄉薦。辛卯登進士。卷號亦皆空字。二事真可謂巧也。 \\n 如玉遇鬼 \\n 錢塘醫士張璡。字如玉。與同醫張用道相善。弘治甲子。用道卒于家。如玉行醫徽州。弗知也。越半歲返家。出市。遇用道於仙林橋。相揖。略問起居。用道似有愁色。如玉詢其來。則云。適在褚家堂舍弟家中飯也。後如玉訪友馬浩瀾。詢用道生業如何。馬曰。已歿半年矣。如玉大驚。具言相會之事。二人駭愕。翌日扣其弟。果是日祀其兄也。此事親聞於浩瀾者。由此觀之。則牛僧孺所謂世間人鬼雜行。但人不知鬼也。及《隆山雜記》洪楊祖復遇死妓。而官員遇死妾者。皆不妄也。 \\n 馬王終事 \\n 嘗聞士宦死時。恍惚自言去某地為神。或彼地之人附體以言之。予則以為怪不足信。昨見少師馬公文升誌銘云。公終後。明日里人有王姓者。自葉回。忽遇公於途。見公蟒衣玉帶。騶從甚盛。若素出師之狀。拜而別之。歸家。聞公死矣。又餘姚布政王公恩死之日。有梳頭人倪姓者。住隔公家十五里。清晨見公輿從出行。以其素執役於公。拜於道左。以俟公過。翌日。至公家。則公病而歿矣。此親聞於公之長子元甫。豈皆虛語哉。此或左氏所謂在生用物宏而取精多。故有是歟。 \\n 三天 \\n 婦人再醮。有不得已者。亦非也。況吳有婦人。乃縉紳之女。家富而識字。已嫁二夫。其夫復死。將再醮焉。士人恥之。有嘲以【『以』字據明本補】一絕以戲之者。詩云。辭靈羹飯哭金錢。哭出先天與後天。明日洞房花燭夜。三天門下會神仙。 \\n 韻府羣玉秀才 \\n 海虞吳訥。宿儒也。有《文章辯體》行於世。以士無根據之學。而小小記聞者。謂之《韻府羣玉》秀才。亦可謂善喻矣。 \\n 陳箍桶 \\n 陳箍桶。相傳宋仙也。能道徽、欽事甚悉。跣足蓬頭。冬夏單穿衲衣一領。衣甚舊而不污。鬚鬢斑白。目一。色若蒼玉。然可半百人矣。名公皆欲求見。隱顯不測。今日江東。明日關陝。非自來不可得焉。吾友王元甫。弘治間會於揚州官舍。所言甚平易。時坐於藥欄之上。弟元敬以火銃擊背。如不知者。事飯而去。昨聞太常盛公端明云有傳。乃晉人。文似宋作也。 \\n 姨夫錢 \\n 杭有無賴子某。祖起延商貨賣。後至無賴。因不事生而貧矣。然尚業其祖父。有客至。則入其財為己有。客索時。則又俟後客之貨轉賣以償焉。年復年。客復客。名曰姨夫錢。蓋以夫死姨復可以嫁人之意耳。後被人謗。則自解以戲曰。我家開行數十年。何常拖欠客人錢。後客移還前客去。客人自少客人錢。予以此言雖俚。甚為蘊藉。無賴亦聰明子也。惜不用此以治生。哀哉。 \\n 婚券相合 \\n 錢塘定北鄉大青嶺居民邵士賢。成化間。一產三子。皆不育。踰年復生一子。小字回官。既越月。士賢行於隣左沙中。偶見白物隱出。掘之。得一銀牌。上鑿云。陝西蘭縣民人回官。本年丙午九月二十二日午時建生。凡二十二字。正與土賢之子相同。但不知為何姓。牌之背。又有花籃二十五對等字。乃婚券也。人多見之。逾三月。回官亦殀。此不可曉者也。 \\n 諸瀹愛棺 \\n 姚江諸瀹。鄉進士也。寓於姑蘇僧舍者年餘。廊有壽函。木甚美。瀹愛之。出入必撫之曰。好材。居無何。瀹客死。僧遂以價請於主人而殮之。及開看內題所製年月。則正瀹生之日也。亦可謂異哉。 \\n 太守對 \\n 吾杭鄒大參虞。善謔。知延平時。親友皆為其討繡花譜【乾隆本作『補』。下同。】子。蓋補乃延素產也。後到任。則延乃四時多笋而譜絕少。回與人曰。吾任損有餘。補不足也。人莫不笑。予聞而語曰。昔陳亞知恩州。到任與親友書曰。使君五馬雙旌。名目而已。螃蟹一文兩箇。真實不虛。二公豈非其切對乎。 \\n 諺語至理 \\n 御史初至。則曰驚天動地。過幾月。則曰昏天黑地。去時。則曰寂天寞地。此言其無才者也。賒酒時。風花雪月。飲之時。流星趕月。討錢時。水底摸月。喻世之無賴者也。未娶時。越河跳井。既娶。則擔雪填井。娶久多生。不能養育。則投河奔井。此言雖戲。皆深致於理也。 \\n 豐李夢神 \\n 吾友吏會主政豐存禮坊。鄞人也。寓杭。搆疾舟中。勢將危。恍惚見老子於帳外。為豐取手針之。家人見其出臂。將欲與之收被中。則豐言欲飲食也。明日遂愈。又庠友李世傑應魁。一日得疾。月餘不解。羣醫皆以必不起矣。夜夢梓潼授藥一丸。促令食之。覺後似少愈焉。明日醫視脈症。即曰可救矣。旬日亦痊。二事予親見之者。 \\n 詩人無恥 \\n 江湖遊士。多以星命相卜。挾中朝尺書。而奔走閫臺郡縣以餬口。因之為生涯也。然而詩人亦甘心於是者。如宋壺山自遜一謁賈似道。獲楮幣二十萬緡是矣。所以不顧廉恥。而望門倒屣。為閽者厭。甚可愧也。近見金華一友。慣遊食於四方。以賣詩文為名。而實干謁朱紫。有私印一顆。其文云。芙蓉山頂一片白雲。其自擬清高如此。友人商履之嘲曰。此雲每日飛到府堂上。聞者絕倒。 \\n 異胎 \\n 弘治甲寓四月。湖市賣魚橋草營巷有生兒一頭兩面。雙耳四足。男女皆具者。其家怪之。棄於市河中。行丐收之。人有求觀者。索錢一文。予以此必雙兒未判者也。是年十一月。嘉禾橫橋有航人李碩者。妻臨產。腹痛欲裂。生一鱉。而手足則人也。蓋此婦生居澤國。所見必多此物。氣類相感而然耳。古有胎教。詎不信夫。 \\n 盜酒令 \\n 予嘗同羣士會飲。有行令欲以犯盜事為對者。遂曰。發塚可對窩家。繼者曰。白晝搶奪對昏夜私奔。眾曰。私奔非盜也。繼者爭以此雖名目不倫。原情得非盜而何。一人曰。打地洞可對開天窗。眾又曰。開天窗決非盜事矣。對者笑而解曰。今之歛人財而為首者剋減其物。諺謂開天窗。豈非盜乎。眾哄而笑。又一人曰。尤有好者。如三櫓船正好對四人轎。眾方默想。彼則曰。三櫓船固載強盜。而四轎所擡。非大盜乎。眾益哄焉。坐有四轎之客。不樂。予曰。涇渭不倫。清者當稱四科入四輔。轎云乎哉。濁者豈曰盜焉。真可謂四獸矣。眾然之而樂。 \\n 雁君臣　【此則乾隆本刪。據明本補】 \\n 元魏初居雲中。孝文變左袵之俗。遷都洛陽。羣臣畏暑。不欲其內徙。下令北方酋長侍子。聽其冬朝春還部落。時人謂之雁臣。予以元世諸君。每歲避暑上都。秋還大都。豈非雁君乎。近時北虜每年一寇山西。此可為之雁虜乎。雖然。胡人不久遷蕩。亦讖也。 \\n 中酒千金方 \\n 嘗聞中山武寧王玄孫徐某。一日與畫師吳小仙、太醫孫院使宴飲。命吳畫女樂諸子及孫吳陪飲之圖。畫畢。徐喜曰。惜欠風流題客。過日。太常卿呂常見而題歌一篇。首曰。吳生畫手稱絕奇。老我措大能評之。麗人舊讀少陵作。此樂獨謂君侯宜。徐曰。不必諛我。但要寫當日實事耳。呂然後鋪敘家樂。援引故典。通篇儘佳。末云。吳生吳生欲闡揚。自畫白晳居侯旁。如何更著孫思邈。中酒卻要千金方。徐大笑曰。是日果中酒也。聞者絕倒。予讀《九柏稿》。果有此歌。呂可謂善戲。而徐則癡人前不得說夢耳。 \\n 覓利太守 \\n 正德間。嘉興太守羅。以新絲鍋鐵。照斤數而易人網巾鋼針。唐夏侯彪以萬錢貨雞子幾何。候雞母抱兒成雞。然後收之。以萬錢貨笋若干。待其成竹。然後納官。吁。古今豈無對耶。 \\n 神木 \\n 永樂四年。取木於蜀之馬湖府。計庸萬夫之力方可出水。一夕。木自達於途。行聲如雷。巨石為開。膚寸不損。事聞。廷臣稱賀。上遺禮尚潘賜賷香往答神休。詔有司建祠歲祭。【見《胡文穆公集》。】他書又云。有山呼聲者三。震動天地。今京師木廠曰神木。亦由此也。聞其木尚存一二。心已腐朽。人可於腹中行過。嘉靖癸卯四月。朝廷建九廟。命內弟主事吳宗乾取木於湖廣辰州卯洞。其木竟頭高丈六。用力尤艱於前。死夫不可計。得至水口。忽風雨。一木復入於山曲處。餘木得達閘河。河又無水難行。吳祭而禱焉。明日雨注而入者出。增水三尺矣。此皆可見朝廷之福。神助之也。 \\n 換字詩 \\n 嘉靖中。吾杭有好為六朝詩者。不獨巧麗。而且欲用不經人道之語。易字換句。遂至妄誕不稽。背碍難通矣。吳友編修金美之作詩嘲云。何處歌新調。旖【音猗】旎【音儺】固不羣。剪花金瑣瑣。鬬葉玉紛紛。巧疊空中錦。輕裁水上雲。自慚心太拙。到此不能文。又虞子匡一日遞一詩示余曰。請商之何如。余三誦而不知何題。虞曰。吾效時人換字之法。戲改岳武穆《送張紫崖北伐》詩也。其詩曰。誓律飆雷速。神威震坎隅。遐征逾趙地。力戰越秦墟。驥蹂匈奴頸。戈殲韃靼軀。旋師謝彤闕。再造故皇都。岳云。號令風霆迅。天聲動北陬。長驅渡河洛。直擣向燕幽。馬蹀月氏血。旗裊克汗頭。歸來報明主。恢復舊神州。不過逐字換之。遂撫掌相笑。今時之弊之如此。金詩旖旎二字。不知者又譏之當為仄聲倚你者。【《丹鉛論》已辨。】虞雖一時謔浪。深似諸子之病。 \\n 箕仙不可頻召 \\n 金陵士人顧某。數召箕求詩。一日得詩云。天冷山城二鼓敲。雪迷洞口路迢迢。雲窗童子燒松火。待我鸞輿下碧霄。請書名。則又寫二詩云。古來花貌說仙娥。自是仙娥薄命多。一曲霓裳未終舞。金鈿早委馬嵬坡。又云。昔日長安一太真。君王一見笑傾城。洗兒故事今何在。只問蓬萊玉色人。後累召累詩。言貌言情。其辭不一。遂為所惑。意欲一覩真形。以暢平生之所慕。淫慾熾矣。忽薄暮有婦人自空而下。然亦畏死而失聲驚走。家人共守過夜。明日方念。則婦人又至。恐怖懷憂。無時寧息。將至喪心者焉。後得一二友人挽之遠遊。久而方絕。一也。又杭人召箕久遠。得其所□。語之曰。可與仙翁一見乎。拒曰。幽明相隔。不可也。過日。又懇其久好寧無一會耶。仙曰。明日侵晨。當於後園梅樹下會也。至期。則見其縊死髯尸懸樹。一怖病幾死。此二事正與《夷堅志》女鬼惑仇鐸者相類。人之不可惑於邪也如此夫。 \\n 帝王淫亂 \\n 人有恣其淫性而不顧五倫。真獸類也。作始者寧容誅耶。書之簡編。寧無污耶。然古有書惡人於座右。所以戒將來。予特錄出。不特使人人皆知其惡而為萬世罵名。亦所以誅惡於既往。父奪子婦。魯惠公子息姑所定宋女。色美。娶而奪之。楚平王之奪太子芊建所定秦女。唐玄宗奪子壽王瑁妻楊氏為貴妃。父亂子妻。春秋蔡景侯為太子般娶楚女為妻。景侯私通之。般遂弒景侯。子收父妾。晉獻公烝父妾齊姜。衞宣公烝父妾夷姜。厥後唐高宗立父妾武則天。隋文帝陳夫人。太子廣烝之。兄收弟婦。唐太宗收齊王元吉妻楊氏。生子明。姪收叔母。後晉出帝納叔母陳氏為妻。又有父收親女。金熙宗殺其弟胙王。奪其妃。諸王兄弟之女皆淫之。甚者淫及親女。姪完顏亮弒之自立。亦淫諸女及妹、叔母皆淫之。又殺親母。惡尤甚焉。弟收兄妻。北齊武成帝收嫂李后。兄淫妹。齊襄公通其妹魯桓公夫人文姜。後北魏之孝武帝通其妹明月公主。蓋自襄公始也。君淫於下。陳靈公淫夏姬。姬之子夏徵舒弒之。臣淫於上。嫪土?母通秦太后。後審食其之通漢呂后。臣娶君后。元泰定皇帝崩。丞相燕帖木兒娶其后為夫人。其帝家之公主四十人。俱納為妾。若夫觀淫為樂者。自商紂使男女裸體相逐為嬉。其後宋廢帝幸華林園。使宮人裸體與左右為樂。 \\n 白起 \\n 《輟耕錄》載白起王皮對證事。且言當時朝廷知之。差進士高哲督察。余意自秦至元。千百年矣。就使有報應之說。王皮何不當前對之耶。豈前時又不可勾攝之邪。設使信之。則洪武己酉杭吳山三茅觀雷擊白蜈蚣一條。長尺許。廣二寸。身有殷色楷書秦白起三字。【《武林紀事》。】亦一證也。是可信耶。謂之怪也。 \\n 前定 \\n 吾杭張子清濂。嘉靖辛卯中省元榜。有秦鳴夏者。其父垂沒時。如夢中語曰。此兒張濂榜舉人。中後語子清。言及是事。追數其年。則張尚未生也。又聞先輩淞江張黼未第時。夢人告以登科在狀元先。覺而思之。吾必無分於試錄矣。豈有名先狀元者乎。及丁未會試。名在十五。而十六乃鉛山費鵝湖宏。殿試費為狀元。計其夢。亦費未生也。 \\n 白血無血 \\n 宋建炎間。荊州長陽民婦向氏。被賊皮仲執之。不受辱。被害。人見其白乳自吭流至踵。【《荊州誌》。】又元王伯顏。至正九年為福寧州尹。被賊王善執之。欲降不屈。挺頸受刃。頸斷。白液如乳。後以陰兵助州滅賊。【見《元史》。】正德七年。流賊陷上蔡。上蔡知縣霍恩被執。罵賊不屈。斷頸無血。白氣縷縷若騰龍然。世之戲言白血。此或可擬也。又宋李庭芝死節時。血無一點。【見《韋君聽與》。】予以四人男女不同。皆英烈忠貞者也。古人亦有然者。不知四人何又如此之異。 \\n 數兆於字 \\n 夫吉凶固惟人為。而事必有一定之數也。或人言破之。速見其驗。予以耳目所記。如漢岑彭建營於彭亡之地。遂為客刺。蜀龐統遇落鳳坡射死。唐李懷光叛逆。至埋懷村為馬燧斬首。宋張邦昌僭位。國號大楚。後賜死潭州。不忍自盡。仰見所居之樓扁曰平楚。就縊。子瞻貶儋州。子由貶雷州。魯直貶宜州。人言大蘇立人可也。二蘇雨在田上。其來未艾乎。宜字似直字。黃之蓋棺像也。後俱如言。本朝景泰辛未狀元柯潛。人曰柯有哥音。潛有旋音。正統其回鑾乎。未幾。正統北還。弘治乙丑狀元顧鼎臣。人曰鼎成龍去。事可寒心。不久孝廟升天。正德末。寧藩謀亂。師渡黃石磯而敗亡。豈非王失基乎。 \\n  \\n 　"}
{"章节": "卷五十 奇謔類", "正文": "　 \\n 卷五十　奇謔類 \\n 　 \\n 繫虎陰 \\n 四明象山縣有樵童入山。偶遇脫穽之虎。行倦而氣促。攫童坐身下。虎陰偶在童手。童一搔摩之。而虎似欲之之狀。特出陰於童身。一隨其摩焉。久之。虎睡而鼾聲出焉。童左右視之。側有樹根之竅。思腰有縛柴小索。即以一頭解繫竅根。一頭縛虎之陰。盡力一掙而脫去。虎咆哮不能行。童歸語家人。眾驚且笑。而且往觀之。則虎已死於樹根矣。此得於本地同野王大參之言。予初聞之。不能掩口。深思為人呵卵而受害者亦眾矣。豈獨虎也哉。 \\n 左道 \\n 苻堅入寇時。會稽王道子以儀物鼓吹。奉以相國之號。求助於鍾山之神。【見《堅傳》。】故堅後見草木。狀皆人形也。天寶間。西番寇西安。詔不空三藏誦咒禳之。忽見金甲神人。不空云。此昆沙門第二子。往救西安矣。後西安奏捷。亦云西北有天王現形勝之。朝廷因敕諸道立像。【見《說郛》。】故今佛寺有天王堂。始此。嘉靖庚子。山西虜賊入寇。朝廷揚旛設醮。仗劍呪詛以禳之。後奏捷。適是日也。以予論之。左道之術。亦或有之。助正不助邪也。故三事有驗。而王昭遠之六丁不驗矣。 \\n 林同知 \\n 吾友仙居林同知應麒。未第時。父夢子第十名。已而果然。既中。同年嵇世臣之房主夢林中一百六十八。其父夢中第四甲進士八十六。意者嵇之主人不當夢林。四甲例之無者。豈知後四科方中。是為四甲士矣。數則一會試。一殿試者。奇哉。 \\n 代死失火 \\n 周允。江右吉水文襄公忱之孫也。為人公直愷悌。術士每推其命。止於五十二歲。嘉靖二十二年。為廬州二守。適當其時。一病脾胃。再病傷寒。自以必死矣。夜夢神人語之曰。汝行事多善。當有人代死。明日。羣醫視疾罷。有老醫出府。偶爾傾跌。觸石而死。周之疾自此愈焉。北京西江米巷。正德間有土人夜歸。見一人布石灰於地。圍長數十丈。至門首。灰迹亦存。意巡邏者之所為。瞷其遠去而掃除之。數日後。其地火發。獨遺土人之室。因作醮事謝天。醮罷焚紙。而飛火復燒其家。始悟石灰之布火。數也。掃之而不焚。今報之而復然也。予意人可代死。則富貴者長生。火可遮飾。則神亦不明矣。是夢也。死也。疾之愈也。火也。復然也。灰之布與否也。皆偶相值耳。或者神固欲之憧憧顯驗。彰彰示眾。是特假此二人也。苟謂事事如斯。吾未之信矣。 \\n 種牙 \\n 嘉靖初。有鄧雲翁者。福建閩縣人。少遇異人。授以種牙之方。其法。欲治者。先令尋活鼠一枚。然後至其家。俾患者飽食。而吞丸藥七粒。復與沒藥入湯嗽口。片時。牙皆動軟可下矣。下時。洗淨而記其序焉。復洗牙齦。乃用生鼠去皮腸和藥搗爛成膏。依牙之序。逐枚蘸鼠以種原孔。三日不可食。亦不饑。由前丸藥之功也。凡延治者。通種過則至死如少壯之齒。有懼而只使醫其病者。則他日老而不種者皆落。而種者堅固也。往往士大夫多受其益。真仙方也。今聞死矣。子亦不能傳。 \\n 喫苦稱冤 \\n 禱雨用蜥蜴。以其能致雨也。宋熙寧間旱。令捕蜥蜴。一時無獲。多以壁虎代送官府。民謠有壁虎壁虎。你好喫苦之說。國初。大江之岸常崩。人言下有豬婆龍也。一時恐犯國姓之音。對上祗言下有黿也。太祖惡與元同音。令捕殆盡。時亦有癩黿癩黿。何不稱冤。嗚呼。世受誣而被害者。不知其幾黿與壁虎哉。孰得與雷霆抗哉。 \\n 許吏部 \\n 成化間。許尚書縉巡按山東時。有曹州知州任久不陞。憤而造樓於州前。名曰更樓。實翫月飲酒所也。然素恃才。不得於儒學。有生員王某。因許觀風來曹。遂稟知州之過。并言樓事。許因盤州庫藏致詰。更樓當改為庫樓於內可也。遂坐令拆毀。毀間。見有巨磚。上書許吏部。許吏部。拆了更樓造樓庫。氣殺□知州。喜殺了王知固。因問此何人書也。工匠以當時有瘋道士來寫者。許已愕然。後為天官。而王生員為固安知縣。遂傳之人。人以為奇事。予以今崧臯又為天官。豈非二吏部乎。 \\n 竹米 \\n 竹結實如麥。則見於晉元康之時。如米。則見於唐開成、宋咸平之時。然不言其色與味也。嘉靖二十年。杭州昌化縣長亘五十里。竹葉之間。笣絡成穟而實焉。採之而舂。得黑色碎米。焮之而食。味少澀而飽。人和飴為餅餌最佳。其地時遂就豐熟。又見傳云。竹實如雞子味。食之清涼滿口。故謂鳳凰食也。此恐不然。 \\n 周宣靈王 \\n 錢塘南良里。有周宣靈王之廟。或歲誕日。忽來青蛙【即俗田雞。但腳尖圓。而青綠之色至深】一枚。好事者取置他方。明日復至。弘治間。隣火。見王於焰中救之。嘉靖丙午。火復切廟。又見衣紅者坐殿頂。亦異也。 \\n 鬧幾場罵不休 \\n 景泰間。朝廷銳意欲修《續綱目》。督促翰院。因各薦外臣相知者入纂。時丁參議理與宋尚寶懷。因爭一事。尚氣失色。忿詈於館中。時有一詩云。參議丁公性太剛。宋卿凌慢亦難當。亂將毒手拋青史。故發傖言污玉堂。同輩有情難勸解。外郎無禮便傳揚。不知班馬韓歐輩。曾為修書鬧幾場。又吾友編修金美之未仕時。為外家張氏作誌。謹依金石之例。不書婦姓。婦家乃俗夫也。意編修為輕己而背言詆之。其友張教諭子興。口占長短句嘲曰。張翁墓誌。金生執筆。不書婦氏。婦家稱屈。金生自謂能文字。纔動筆時便忍氣。韓退之。柳柳州。蘇東坡。歐陽修。當時墓誌做多少。畢竟門前罵不休。右二事雖一時戲言。大抵修書必須日久。而用人必得實學。庶使事不錯而文精也。苟拘以官法。執筆者非人。書必無成也。聞當時亦徒為一番耳。又無位之人。不當輕與人作文。徒為人嫌。美之後貴。求文者動以數金而未得。人不惡之。是可占矣。 \\n 天妃顯應 \\n 天妃。莆田林氏都巡君之季女。幼契玄理。預知禍福。在室三十年。宋元祐間。遂有顯應。立祠於州里。至至元中。顯聖於海。護海運。萬戶馬合法忽魯循等奏立廟。號天妃。賜太牢。洪武初。海運風作。漂泊糧米數百萬石於落漈。【落漈。言水往不可回處。】萬人號泣待死矣。大叫天妃。則風回舟轉。遂濟直沽。而後又封昭應德正靈應孚濟聖妃娘娘之號。自後海舟顯聖不一。四方受恩之人。遂各立廟。故今在處有之也。特述其耳目所知者一二。吾杭永樂中。百戶郭保海運遭風。一旦晝如夕者。似三晝夜矣。舟人泣天。許以立廟。頃刻遂見天日。成化間。吾杭給事中陳詢。欽命往日本國。至大洋。風雨大作。舟將覆矣。陳禱天曰。予命已矣。如君命何。遠見二紅燈自天而下。若有人言曰。救人不救船。則燈至舟上。有漁舟數隻。飄泊而至。遂得渡登山。即語曰。吾輩為天妃所遣。此山自某地去。可幾日至廣東也。但多蛇難行。今與爾盒藥敷足。則無害矣。已而果然。復入京領敕。又行。下舟時。夢天妃曰。賜爾木。此回當刻我像。保去無虞也。明日。有大木浮水而來。舟人取之。乃沉香。至今刻像於家。嘉靖甲午。朝命給事中四明陳侃封琉球。開舟明日。颶風大作。柁折。舟將覆矣。舉船大呼天妃。但見火光燭船。船即少寧。明日有粉蝶繞舟飛不去。黃雀立柁食米。食盡。頃刻風又作。舟行如飛。徹曉至閩。午後入定海也。神實不可掩也。 \\n 戲對 \\n 正統間。杭教授陳某。年長而髮鮮矣。時方伯艾英最為多鬚。乃舊知也。艾故以一事籠絡之。教授乘氣進司與講。艾乃謾曰。陳教授數莖細髮。無髻可施。陳隨口應曰。艾方伯一臉鬍髯。何須如此。又成化間。司馬陝西楊鼎。一日與司寇福建林聰會坐。林戲曰。胡兒十歲能騎馬。蓋楊多鬚而年少之故。楊答曰。癩子三年不似人。林在位已久。而閩地有癩也。 \\n 盜竊書 \\n 友嘗借予《詩林廣記》、《楞嚴經》。其家為盜入西廂。因犬吠而所竊無幾。明日予過訪之。主人曰。并子之書去之矣。予因諷一詩以自解。西廂月黑夜沉沉。盜入君家犬吠紛。卻把詩林經卷去。始知盜賊好斯文。 \\n 劉長生 \\n 萊州有神山洞。乃郡人劉長生學仙處也。有石像臥榻。面有小竅。水出不涸。郡人云。舊有太守劉姓者。見石像面有贅疣。命工削平。後劉面生一瘡。如削狀。祭之方愈。今創處長有水出。故今陳尚書洪謨有詩云。面帶微痕淚若流。可憐太守過為謀。仙家慣說能屍解。一石緣何念不休。可謂得詩人之諷也。 \\n 三笑事 \\n 嘉靖庚子。杭有穩婆為人收生。反生子於產家。而醫人因急症死於病家者。又有蔡倉官權巡捕而為強盜劫掠。一時畏盜。口稱爺爺。好事者作一絕曰。穩婆生子收生處。醫士醫人死病家。更有一般堪笑者。捕官被盜叫爺爺。 \\n 報應 \\n 報應之事決有。但皆假手他事。展轉見之。遲速不同。所謂有記性。沒急性也。獨本朝編修岳正得罪朝廷。以家產盡給指揮季鐸。鐸據門。不論男婦。搜檢放出。人怒其橫而無禮。岳內亦受辱也。無何。岳宥復官。而季鐸得罪朝廷。英廟以其家產乃岳正者。即復給之。所得數倍於前。而家人之辱季氏婦女尤甚焉。此真可笑。 \\n 荒年轉語 \\n 嘉靖乙巳。天下十荒八九。吾浙百物騰湧。米石一兩五錢。時疫大行。餓莩橫道。予友金玉泉珊除夜作二轉語詞。雖近戲。事則實焉。錄之不惟見時之荒。亦足發人之一笑耳。年去年來來去忙。不飲千觴飲百觴。今年若還要酒喫。除卻酒邊酉字旁。【飲水也。】年去年來來去忙。不殺鵝時也殺羊。今若還要鵝喫。除卻鵝邊鳥字旁。【殺我也。】 \\n 金有定數 \\n 徽州知府鄧繼曾。四川資縣人。云給事時。其親某曰。君方入仕。切忌苟利。予巡按雲南時。至一地。身如芒刺。不可睡。意恐有冤欲訴。秉獨獨坐。突有一人在前。叱之。察院深密。汝何人。可至耶。應曰。我非人。為君守財神也。待之已久。予曰。金何在。神以座下是矣。視之。磚下白金千兩。因語。我為御史。可置此物行耶。能為我送歸否。神曰。但要鄉貫票帖耳。如言寫帖焚之。人遂不見。將復命。有同年某主事丁憂於家。進院告曰。予貧。兄能助否。因以保舉一官言。予允之。主事曰。謝禮五百金。請受二百。予方難之。主事曰。不受是欺我。否則亦忘也。不得已。受而歸家。數日後。辦三牲。靜夜將禱前事。則原神復至矣。出其金。止八百兩。予問之何少焉。則曰。前某主事者是數也。悚然謝之。未嘗告人。今年八十。君至親仕途且遠。洩此以見定分有數也。鄧因語幕僚鄭彥充。鄭問御史主事姓名。則曰。過則當為人掩。其子孫正在仕途。鄧言時。嘉靖戊戌年。 \\n 肖祖 \\n 《集異記》載蕭穎士貌似鄱陽忠烈王事。蓋以盜曾發王之塚。見穎士肖王故也。又郭頒《世語》云。魏黃初盜發吳芮塚。見芮屍如生。後盜遇南蠻校尉吳綱曰。君形貌何類長沙王吳芮乎。但君微短耳。綱矍然曰。是先祖也。今記吳王至綱四百四十年。而穎士至忠烈王二百八十年矣。唐薛用弱云。三五世後。子孫必有一人肖祖者。諺云。外甥似娘舅。水木本源。此豈非其驗歟。 \\n 事相同 \\n 《坦齋筆衡》云。趙鼎乃李德裕轉世。俱壽六十二。《宣和遺事》云。高宗乃錢鏐轉世。俱壽八十一。事雖荒唐。四人德位不殊。壽復相同。殆非偶然也。若大聖人與朱文公皆庚戌生。亦奇也。 \\n 人化虎 \\n 王充《論衡》多篇引魯公病而化虎之說。及《漁樵閒話》載劍州李忠因病化虎。其子驚懼。虎將食事。予意世之變化者多矣。有情無情皆物也。人之一變。遂失本性。哀哉。昨聞表兄諸二云。成化間。餘姚通德里有王三者。每與孫臥至半夜去。將曉方回。冬月則半體冷濕。孫甚不堪。因語其父。父疑其從盜也。俟其去時。踪跡之。忽一夜開窗將出。啟燈視之。已變為虎而足尚未全。把其足。則逸而去矣。遂不復回。後人於山中每遇傷足之虎。遂哀求曰。三老官。竟咆哮去。此與《夷堅志》黎道人殺變狗婦人相類。不知一晝夜時。倐忽為人獸者。此何理也。 \\n 胡楊前定 \\n 吾杭胡靜菴先生世寧。少將習舉業。其祖恐其無成。召仙問之。仙批官至兵部尚書。嘉靖戊子。果陞前官。予見其姪而戲曰。只恐令叔先生不久宦途矣。不數月。果致政回。吾友楊僉事祐。進學時。隣有裁衣匠。夜夢人喚。問其人。曰。我楊僉事家也。明發。則楊家喚做藍衫。匠人曰。官人必做僉事。嘉靖辛丑。楊官僉事。予與戲曰。官止矣。不若陪吾林下樂也。別一年。則聞死任。是知一定而不可逃。 \\n 掘地得人 \\n 予嘗笑《談圃》載元豐間修城掘得一物。活而如人。但無眉目。或謂之太歲。正德末。祟德地名高田村。民家掘地得活小兒。即時燒死。此又不知何異也。 \\n 不知畫 \\n 嘉靖初。南京守備太監高隆。人有獻名畫者。高曰。好。好。但上方多素絹。再添一箇三戰呂布最佳。人傳為笑。余曰。此中官宜然。聞沈石田送蘇守《五馬行春圖》。守怒曰。我豈無一人跟者耶。沈知。另寫隨從者送入。守方喜。沈因戲之曰。奈絹短。少畫前面三對頭踏耳。守曰。也罷。也罷。 \\n 季迪二夢 \\n 國初高季迪。蘇人也。詩文為一時所宗。其文集載《志夢》一篇。乃其遷官授命歸鄉之事。無一不驗。自敘得於恍惚啽囈之間。而可徵未至者。無少忒焉。人事豈偶然者與。余又聞其致仕後。又夢一人執其手書一蘇字。囑之曰。爾必見殺於此人。後凡蘇姓者。皆不接見。及本府太守魏觀嫌府治反居衞之右手。不稱文東武西之位。遷於張士誠故址。衞官誣奏太守欲復吳王之業。太祖召至斬之。高因為太守作《上梁文》。併棄市。予考其傳。亦曰。不得已為魏觀客。辭歸。悒悒淹蹇死。文集又曰。不幸為故人得罪。沒於京。似皆憐而為諱之之詞。且同時浦長源挽高之詩。有鼓罷瑤琴即解形。蕭蕭日影下寒城之句。是所聞之夢不誣。神矣哉。 \\n 異寶 \\n 嘗讀《春渚紀聞》。有人蓄碼碯大硯。注水硯間。則水中有一小鯽游泳可愛。去水則無也。《夷堅志》亦載。人有銅盆。凡水注滿。則雙鯽撥剌出水矣。無水無之。予未之信。後杭醫朱某家造墳。得土中二磁碗。偶注酒於中。則頃刻有綠苔浮滿酒中。意其不潔所致。及滌淨復注亦然。飲之。又未嘗有物也。予女夫家有礪石水盆。架於天井中。水滿則綠苔浮面。去水則無。惜今碎敗。不堪蓄水。與古人所載魚事相同。不知此為何等異寶。 \\n  \\n 　"}
{"章节": "卷五十一 奇謔類", "正文": "　 \\n 卷五十一　奇謔類 \\n 　 \\n 八十九 \\n 正德丙子。浙省秋試。場中已定草榜。提調參政王翊桌下。偶遺一卷。視之頗佳。視原批。亦大稱許。乃第三場者也。遂令對號。檢其前場。則已為外簾批倒。然展玩間。心以為好。袖語監臨鮮冕。鮮曰。足可壓榜中者之半焉。遂對經易為八十九名。開卷。乃仁和王一槐也。人以為若遺前場。則王未必取。王不語監臨。則八十九名未必易。此非其數耶。至丙午科。草榜亦定。但俟明晨揭曉矣。是夜監臨楊九澤夢一知府至室。楊曰。此地此時。汝可進耶。知府對以有卷未填。故來告知。覺。遂於坐隅得卷。自謂文好且奇。五更。語其事於提調監試者。諸官未有言。則聞內簾馮主試有請楊至。馮曰。適夢一生員披朝服告曰。吾卷已為楊繡衣取矣。願贊成之。予問其名。則曰致字號也。楊笑而對以前事。且曰。監試提調之不言。意以為私耳。今當拆卷視號。回語諸官拆卷。果乃致字。因對經易名。亦八十九也。乃蘭谿縣鄭國賓。易去者餘姚胡翰。因致獎勵以褒之。嗚呼。前之易固奇也。後之夢果孰主耶。八十九名。非一定耶。 \\n 宋興亡 \\n 宋祖以乙亥命曹翰取江州。後三百年乙亥。呂師夔以江州降元。以丙子受江南李煜降。後三百年丙子。帝?為元擄。己卯滅漢混一天下。後三百年己卯。宋亡于?山。宋興於周顯德七年。周恭帝方八歲。亡於德祐元年。少帝止四歲。諱?。顯德二字又同。廟號亦曰恭帝。周以幼主亡。宋亦以幼主亡。周有太后在上。禪位於宋。宋亦有太后在上。歸附於元。何其事事相符。豈亦報應之說耶。 \\n 虎災 \\n 嘉靖丙午。杭之屬縣有山處。虎則成羣。白日入民家傷人。道路不敢獨行。雖附城之市井亦至也。死者不可計。且不可獵。餘杭尤盛。地名上臯有土神徐令公。每附人言禍福最靈。縣尉許賽猪羊捕之。旬日得六虎焉。遂宰牲以祭。然牲既殺而毛不能去。眾方駭之。巫忽作神語曰。上天降災。吾為民逆天遭譴。本所甘心。部下壯士寧不使一飽耶。牲禮非數百斤不可也。於是復益而後享。予意連荒二年。丙午秋少熟。又多虎災。觀令公之言。豈非其數乎。 \\n 三韭三白 \\n 昔人請客柬。以具饌二十七味。客至。則惟煮韭、炒韭、薑醋韭耳。客曰。適云二十七味。何一菜乎。主曰。三韭非二十七耶。錢穆父嘗請東坡食皛飯。子瞻以為必精潔之物。至則飯一盂。蘿蔔一碟。白湯一盞。坡笑曰。此三白之為皛耶。相對鬨然。三韭三白。真可為對。 \\n 鵲橋 \\n 鵲橋之說。洪景盧辨之精且當矣。而《癸辛雜識》又載。楊纘繼侍姬田氏。與婢七夕見仙騎鶴之事。則又符於王喬者。然猶紙上陳言。未足為信。吾友王員外一槐尹湖之日。七夕停舟劉家溝。見隱隱二條。如旛非旛。如龍非龍。閃耀空中。當驛門數丈之上。或分為二。或續為一。往來不定。亦隱隱惟聞萬鵲噪雜之音。或時明聞一二聲。飯頃。雲氣紛郁。香靉滿空。飄小雨數點而散。意真有鵲橋之事也。此又不知何也。 \\n 少保吏筆對 \\n 本朝少保于公謙幼時。其母梳其髮為雙角。日遊鄉校。僧人蘭古春見之。戲曰。牛頭喜得生龍角。于即對曰。狗口何曾出象牙。僧已驚之。于回對母曰。今不可梳雙髻矣。他日古春又過學堂。見于梳成三角之髻。又戲曰。三角如鼓架。于又即對曰。一禿似擂槌。古春遂語其師曰。此兒救時之相也。【墓誌載古春為此也。】後為弟子員。接巡按三司。坐一寺中。有指殿中之佛曰。三尊大佛。坐獅、坐象、坐蓮花。可以為對也。在座者曰。可令小秀才來對。時于對曰。一介書生。攀鳳、攀龍、攀桂子。既對而出寺。眾軍官問曰。何以對之。于即曰。兩衞小軍。偷狗、偷雞、偷莧菜。此皆可謂絕倒也。 \\n 孟密鬼術 \\n 雲南孟密安撫司。即漢孟獲之地。朝廷每歲取辦寶石於此。其地夷俗鬼術甚駭。有名地羊鬼者。擅能以土木易人肢臟。當其易時。中術者不知也。憑其術數。幾時而發。發則腹中痛矣。痛至死而五臟盡乃土木。或惡人不深。但易其一手一足。其人遂為殘疾。又有名撲死鬼者。惟欲食人屍骸。人死。親朋鑼鼓防之。少或不嚴。則鬼變為禽獸飛蟲。突入而食之矣。皆不可以理喻者。嘗讀《演義三國》諸葛七擒孟獲。蠻夷多有怪術。於今驗之果然。今孟獲子孫尚繁。 \\n 蘇陳酒令 \\n 昔東坡酒令。一曰。孟嘗門下三千客。大有同人。一曰。光武師渡滹沱河。既濟未濟。一曰。劉寬婢羹污朝衣。家人小過。坡曰。牛僧孺父子犯罪。先斬小畜。後斬大畜。當時指荊公也。本朝陳詢忤權貴謫之。同僚送行。眾為說令。陳循曰。轟字三箇車。余斗字成斜。車車車。遠上寒山石逕斜。高穀曰。品字三箇口。水酉字成酒。口口口。勸君更盡一杯酒。詢自言曰。矗字三箇直。黑出字成黜。直直直。焉往而不三黜。吁。蘇、陳二人。俱有意為口舌。故起而復踣也。 \\n 方陳報應 \\n 嘉靖丁未夏。杭海寧縣雙廟巷民方林素不孝。一日。母怒曰。我當懸樑以謝汝。遂以櫈接腳。以繩掛梁兜項。而勢將縊也。是恐嚇其子。冀其改過。不料子即去櫈而身為氣絕。子遂掩人以急病貯棺。明日。其子若綁縛狀。跪伏柩前。口稱阿姆。阿姆。晝夜不絕。水穀不進者半月。顛狂而非人矣。其年吾友前衞右所百戶白鉞。統卒啟運。運卒有黃、陳二人。每同臥起。黃有白金二兩。晝繫身而夜置榻。陳知之也。一日。早起扯舟而忘其所繫。偶爾失聲。陳聞而意其失取矣。移時。托以腹痛。下舟竊金。而棄金包於水。黃晚失金。指陳曰。此獨爾知。爾先下。必爾盜吾物也。陳遂誓天日。褻神靈。惡聲無所不至。白雖撿其囊而嚇以刑。終無所得。陳之誓語尤篤焉。如是者閱數月。黃偶起草薦。則金包帶水在陳枕下。因持包大叫於眾。陳即失色。吐其實情。惶愧就縊者數次。白回告予。予意善惡一念。通於神明。一歲之中。二事如此。可不畏哉。 \\n 道號 \\n 昔黃慈湖曾有一書。與人辯道號之稱。及世俗取者之多。予嘗讀之喟然。念子思、孟子稱孔子亦曰仲尼。未聞號之稱也。近世諂諛卑佞之習尤勝。似又非黃慈湖之時比也。二三十年之間。鯫生、小吏。亦各以道號標致。況有一命者乎。然皆忘其名與字。可笑也。舊有一詩云。孟子名軻字未言。如今道號卻紛然。子規本是名陽鳥。更要人稱作杜鵑。正可以嘲今日。 \\n 茭荷妖 \\n 予見張東海弼誌松江董序班墓云。成化丙午八月十二日午時。天正澄霽。市人見空中駕一舟自東而西。又折而東。落于董之樓屋。眾視之。乃茭所結舟也。因駭之。後語及于吾學教諭廣西宋君佐。宋君曰。嘉靖辛卯。荊州當陽縣地名沙寺。市人偶見水中一舟。載人遠來。可二三十。登岸。則舟乃大荷葉也。人方駭之。而舟人即至一大家求食。與錢不應。即毀瓦畫墁。與之敵焉。則自殘其體。其人終不能傷。遂沿門擾之。官府亦無如之何。擾將月。後不知其所往。予時正署學于彼也。予方以為果有。而皆術如騎草龍之事也。松江之舟。未必無人。或遇正神所衝。委而去耳。 \\n 雷震人死 \\n 嘗聞震死之人。有硃書背□□□□如此四字。人無識者。後有人云此米中用水四字。特去中之直畫耳。予則以為好事者為之也。昨浙省都司周恆齋。亳人也。云其鄉果有硃書批背三行而字不識者。又有自見紅旗于盥盆。數日後人聞空中云。不可錯。不可錯。紅旗者是也。遂擊死。據是。則雷之擊之者。皆神之有意者矣。然則擊木石者又何為哉。如《酉陽雜俎》所紀怪誕者又何為哉。嗚呼。不可謂無。亦不可謂有。此不測所以為神也。 \\n 義娼 \\n 天順間。楊昌平俊、范都督廣、為石亨所搆誅。皆非其罪。二人赴市。英氣不挫。楊又挺身連曰。陷駕者誰。吾提軍救駕者。殺之。天乎。一娼縞素而來。楊故狎之者。楊曰。汝來何為。娼曰。來事公死。楊曰。無益于我。反累汝也。娼曰。我已辦之矣。亦大呼曰。天乎。忠良死矣。觀者駭然。楊既死。娼慟哭。吮頸血。以針線紉接于項。顧楊氏家人曰。去葬之。即自縊于旁矣。噫。予觀娼意。當時必料官司收而奏之。必有大言以聳動乎人主。故視死如歸曰。我已辦之矣。嗚呼。惜不見其行。又不知其名。何娼之有若人哉。真可謂奇也。書之俟其知事之悉者補傳。 \\n 三腳貓 \\n 俗以事不盡善者。謂之三腳貓。嘉靖間。南京神樂觀道士袁素居。果有一枚。極善捕鼠。而走不成步。循簷上壁如飛也。道士因善篆刻。士夫多與交。吾友俞亭川亦嘗親見之也。 \\n 有無你我 \\n 吾杭舉人張洽。未中進士時。一日照鏡。見鏡中之貌。另一人也。口云。有你有我。無你無我。驚以語人。莫知也。明年辛丑赴部。中途與一舉人同車。想像酷似鏡中所見。問其姓名又同。乃會稽張洽也。遂言前事。二人遂以此行。中則同中。下第亦必同矣。揭曉。果皆甲榜。杭者選南部主事。而會稽者選北道矣。不二年。杭者死于任。而會稽者死于家。因思此與唐之宰相宋璟。每每鏡中見有相字者切同。此真可謂怪也。 \\n 判子詩 \\n 京師宣武門外有寺曰歸義。凡士大夫送行。多于其間。嘉靖間。刑部副郎蘇志臯一日餞客。先至僧房。壁間有李鎮所畫判子一幅。迺脫靴為壺。令一鬼執而投之。一鬼執酒壺於判後竊飲之。蘇因暇。戲題詩以嘲云。芭蕉秋影送婆娑。醉裏觥籌射鬼魔。到底不知身後事。酆都城外更如何。蘇友高東谷。時為光祿少卿。夜夢綠衣使者揖曰。蘇司寇嘲戲太重。求為解之。次日。高告於蘇。蘇思而告其歸義之故。兩人相笑別去。高復夢綠衣曰。我以公與蘇司寇交厚。專為求解。何置不言。高明日顓往蘇處。特拉同至歸義。復題云。蟠桃之竊酒頻傾。總是區區兒女情。莫道不知身後事。目光如電照幽冥。是夕。綠衣復謝高卿。吁。是何怪之若是耶。 \\n 鄭啞巴 \\n 正德間。揚州江都縣鄭某。因啞而人稱為啞巴。一夕。至南門。偶見空中光曜。仰視。則天開眼也。隨拜隨喚人觀。不覺其聲之出口。自是不啞。予以人舌短縮則不能言。豈因一拜於天。遂有音聲。聞未為信。後聞揚州曹進士守真云。啞者迺其父之識。果然。 \\n 二徐異識 \\n 宋徐積節孝先生。耳聾。終日獨坐而天下事無不知。本朝蘇人徐禎卿。家不蓄一書而無所不通。 \\n  \\n 　"}
