{"章节": "\t\t卷一·天地类", "正文": "　 \\n 卷一·天地类 \\n 　 \\n  \\n ○游阅古泉记 \\n 少尝借人《癸辛杂识》、《齐东野语》二书，见其彼此出入，莫知孰先著也。第以《野语》大事多于《杂识》，而《杂识》卷帙又繁，因止录其《野语》。今见《杂识》，比旧四分之一，若似道丧师江上等事，皆缺之，且无刻板，懊恨未录。兹以原录《阅古泉》一记附入《七修》，他日得梓，使人知宋末元初，吾杭紫阳、重阳，皆韩胄之园；而胄之宅，正今太庙巷地；而韩之园宅，自南而北沿西绕地二庵观。今文内古迹，历历可考焉。文曰： \\n 丁亥九月，余偕钱菊泉至天圣观访褚伯秀，遂同道士王磐隐游宝莲山韩平原故园。山环皆秀古，绝类香林、冷泉等处；石多穿透，山斩绝，互相附丽，其石有如玉色者，闻匠者取为环珥之类；中有石，杳而深，泉涓涓自内流出。疑此即为阅古泉也。旁有开成元年六月南岳道士邢令开、钱塘令钱华题名，道士诸葛鉴元书，镌之石上。又南石壁上，镌佛像及大字《心经》，甚奇古，不知何时为火所毁，佛多残缺。又一洞甚奇，山顶一大石坠下，旁一石承之如然。又前一巨石，不通路，凿一门，门上横石梁。又有一枯池，石壁间皆细波纹，不知何年水直至此处，然则今之城市，皆当深在水底数十丈矣，深谷为陵，非寓言也。其余磴道、石池、亭馆遗迹，历历皆在，虽草木残毁殆尽，而山秀润可爱。大江横于前，正见潮上如练然，其下府视太庙及执政府在焉。山顶更觉奇峭，必有可喜可愕者，以足惫不往。且闻近多虎，往往白昼出没不常，遂不能尽讨此山之胜。故书之以谂好游者。 \\n 右记乃周密公谨所撰，周为宋末元人，阅古泉即今青衣泉也。记云丁亥，至元廿四年也；云下视太庙执政府，此宋官舍，见前祀典官署考。想初元元军既北，宋人官舍遗址尚在耳。 \\n ○山水名数 \\n 《山海经》：禹曰：\"天下名山五千三百七十，居地六万四千五十六里，出铜之山四百七十六，出铁之山三千六百九十。\"与《管子》同。《管子·地数篇》：\"地之东西二万八千里，南北二万六千里，其出水者八千里，受水者八千里。\"予意移流开掘，古今应少更也，然而大略相去无何，非此则有望洋之叹矣。故于诸书拈出之。 \\n ○丹霄绛河 \\n 天之色苍苍也，《翰林志》曰紫霄。唐有丹霄楼，何也？银汉天河，白色也，而曰绛河，何也？盖观天者以北极为标准，仰观而见者，皆在北极之南，故称之曰丹、曰紫、曰绛，借南之色以为喻耳。 \\n ○吴会 \\n 吴会，《韵府》、《腾王阁序》皆指松江，《困学纪闻》指吴兴、会稽二郡，且有范石湖之辩为据，是也。 \\n ○星石气之母 \\n 昔闻先辈云：金生水。五金岂能生水乎？盖金即天星，凡见天星即晴，不见天星即雨，是以星应金，金生水也。余独谓未尽。夫金生水者，金为气母，在天为星，在地为石；天垂象，地赋形，故石生云而星降雨；天地气交，星者气之精，石者气之形，精形合而水生焉。又按天文志，以星动摇而为风雨之候，石津润而为雨水之应，此非金生水，乃气化之义欤？五行以气为主，是以五行之序，以金为首也。 \\n ○诸井 \\n 世有火山，出西南夷，《水经注》谓似火出地中有焰。近杨升庵载火井于《丹铅余论》，以其泉发油，之然，人家取为灯烛。正德间，方显于蜀之嘉定、犍为。予考嘉定之志，虽古有其名，不如是也；犍为则志所无。杨以乃积阳之气所产，然则火山亦积阳而发之为火矣。世有盐井，见于四川等地。近闻有墨井，出河南彰德府南郭村，井中产石墨，故名之。因思井乃人力成，古曰凿井是也，恐墨石不能生于井中。若《中山经》所载天井，如处州南明山山隙间，不施人力，形圆如井。莱州天井山亦然，如此则石墨可生于中。故朱子解井为穴进出水之处，孙子之兵法曰：\"地陷曰天井。\"是皆云天生之井也，惜未深究彰德者。 \\n ○口鼻 \\n 天食人以五气，五气由鼻入，鼻通天气也；地食人以五味，五味由口入，口通地气也。天阳有余，故鼻窍未尝闭；地阴不足，故口尝闭，必因言语饮食而后开也。反此者病也。 \\n ○谚言晴雨 \\n 谚言\"火日多雨\"，盖纳音之数。以一火主五属水，木三，金四，自然声，是则纳音虽火日，其实得一数，则天一已生水。土日，其实得二数，则地二已生火。至水日，其实得五数，则天五已生土矣。故火日多雨，土日多晴，水日多阴也。是以水日必变，由其水日实得上数。又久晴久雨，遇戊己天干则变，亦此义也。 \\n ○穿井 \\n 世俗以开井明目，塞井损目，累指其事而藉口于阴阳。予以泄地气，非所宜也。及读杜牧《塞废井》文，虽如予见，而损目之说，自唐为然。又观《神仙感遇传》，则亦神其事矣。因将《玉历通政》之法、《感遇传》之日辰，录之于稿，庶穿井者不至徒为惟信木士阳山、阴山之说。况二书人间所少，明目之事，或未有焉，省人力而获吉辰，未必无补于阴骘之一端。 \\n 《玉历》云：\"凡欲穿井处，于夜气清朗时，置水数盆于其地，看何盆星光最大而明处，必有甘泉。\"《感遇》云：子午之年五月，酉戌十一月，卯辰为吉；丑未之年六月戌亥，十二月辰巳；寅申之年七月亥子，正月己午；卯酉之年八月子丑，二月午未；辰戌之年九月未申，三月丑寅；己亥之年十月申酉，四月寅卯。取其方位年月日时，即各福地云。 \\n ○秦汉用夏正 \\n 《史记·年表》：秦不置闰，而为后九月。盖以十月为正朔，故于当闰之岁，率归余于终，而为后九月耳。汉袭之不改，自高帝至文帝，皆书后九月，则是秦、汉皆以建亥之月为正朔，而自以建寅之月为正月也。若以建亥之月为正月，则前何为遽接后九月哉？况纪年皆自十月而起，而后渐次以至于正月，是十月非正月也明矣。但太初九年，始改岁自正月而起，而后正朔历数始合为一耳。又《月令章句》：孟春以立春为节，惊蛰为中。又自危十度至壁八度，谓之豕韦之次，立春、惊蛰居之。则是汉以前，皆以立春为正月节，惊蛰为中。然此已太早。若又以十月为正月，则时方孟冬，岂宜立春、惊蛰也哉？观此，则秦、汉用夏正而未尝改月无疑。商正、周正，皆与夏正同。周祭酒已详辨明，惜未及此。 \\n ○梧起历 \\n 尝思荚生于尧庭，初一日生一叶，十五日满，而十六日则落一叶起矣，后月复生。梧桐一枝生十二叶，遇闰年则生十三叶。是天地生物，已先晓人历之所以起也。 \\n ○经纬星 \\n 阳经阴纬，经之体纵，纬之体横。天度以二十八宿为经纵，五星之躔为纬横。纵静而有常，故曰经星；横动而出入，故曰纬星。 \\n ○昼夜百二十刻 \\n 尝读韩昌黎《纪梦》诗曰：\"百二十刻须臾间。\"注引董彦远：\"世间只百刻，百二者，以星纪言也。\"朱文公以为未详。因忆三出林永叔之说《蠡海集》中赵督缘、王致道之论，三言虽殊而理则同。又同《管窥》外编而会萃之，细分十刻，并具其图，庶尤明白也。不知当时文公何思不至此耶？ \\n 夫天行一周，昼夜百刻，配以十二时，一时得八刻，总而计之，共九十六刻。所余四刻，每刻分为六十分，四刻则当二百四十分也；布之于十二时间，则一时得八刻二十分；将八刻截作初正各四刻，却将二十分零数分作初初、正初、微刻。初初刻者，十分也；正初刻者；十分也。既有初初刻、正初刻，非一时十刻乎？一时十刻，非百二十刻乎？今因微刻分数概于初正二字，故不知耳。其他或以子午二时各得十刻，或以子午卯酉各得九刻，或以夜子时得四刻者，皆非也。此则十二时分刻之数矣。又按汉哀帝时，常用夏贺良百二十刻之说，亦未见行。与董言星纪，亦恐非也。兹以一时分图于左。又尝见一书云：古无漏刻，昼有朝禺中晡夕，夜有甲乙丙丁戊，至梁武帝方置百刻。惜今忘之。 \\n 先初初刻（十分） \\n 次初一刻（六十分） \\n 初二刻（六十分） \\n 初三刻（六十分） \\n 初四刻（六十分） \\n 正初刻（十分） \\n 正一刻（六十分） \\n 正二刻（六十分） \\n 正三刻（六十分） \\n 正四刻（六十分） \\n ○吴王不知天文 \\n 《天官书》：东宫苍龙，南宫朱鸟，西宫咸池，北宫玄武。曰龙、曰鸟、以形而言；曰苍、曰朱，以方位言也；咸池、玄武，单指方位之地而言。《困学纪闻》引吴氏：以咸池乃天潢南三星，名咸池鱼囿。然此岂总西方七宿哉？不知此咸池自是毕宿一星，非西方日落之咸池。又曰：何列参白虎于昴毕之后？尤为可笑。此不惟吴氏不知天文，王伯厚亦不知矣。 \\n ○天文难知 \\n 司马公《通鉴》以魏为正统，本陈寿《三国志》也。朱子《纲目》以蜀为正统，本习凿齿《汉晋春秋》也。考之天文，荧感守心魏文殂，可以魏为正矣；他日月犯心昭烈殂，魏、吴无事，此又何以辩之？盖当时之月分与日辰不同故也，心固步天歌以谓应当今之帝，彼时三国同时，月日各有所指。昔北朝高允与崔浩论汉五星聚东井之事，则由术家之差，非三国各方隅，日月时辰有所指耳。此天度幽远难知，且不可轻泄也。 \\n ○北斗九星 \\n 北斗九星，虽在紫微坦处，坦内数也。第一天枢，二天旋，三天机，四天权，五玉衡，六开阳，七瑶光，并辅弼二星，谓之九星。此《北斗经疏》与《灵台本》、《世行图》同。但图与台本无弼星，弼在垣门，又非也。《步天歌》与《星说》又并无之，未知何指？徐整《长历》云：北斗下有二阴星，或是。此必黑者未见也。又《春秋运斗》以摇光为招摇，非也。招摇自是氐宿一星，《楚辞补注》以招摇在七星外，是也。王伯厚不知天文，反以为误。可笑。王冰注《素问》：九星谓之天蓬、天内等九星。不知何来，尤可笑。识此俟博。 \\n  \\n 　"}
{"章节": "卷二·国事类", "正文": "　 \\n 卷二·国事类 \\n 　 \\n  \\n ○庙祀夫子像 \\n 汉以前，乐祖经师，习其道者，祀其人。东汉虽以圣师礼周公孔子，亦未有庙也。庙把自唐始，历代加称尊号而有像焉。嘉靖中，阁老张罗峰奏去其像，用木牌，止称曰：\"先师。\" \\n ○张中 \\n 张中，字景华，临川人，举进士不第，遇异人，每谈祸福多验，常戴铁冠，故人呼为铁冠道人。至正四年，遇太祖于宿州，时太祖避暑卧大槐树下，大吟曰：\"天为罗帐地为毡，日月星辰伴我眠。夜来不敢长伸脚，恐踏山河地理穿。\"道人听知，注目大骇，问其姓名，遂拜曰：\"君大贵，他日验也。\"太祖问其姓名，答曰：\"他日谒金门。\"今人间所传诗名铁冠者，此也。 \\n ○文官品级阶资 \\n 本朝文官品级，虽具于官制，不能逐一会同，阶资则载于《梅山丛书》，人间所少，今会萃录出，以便检阅，乃一代之制也。凡九等焉，然品级则于各部属所正副大使副之类，及各寺院监之首领。凡不入流品，不在清要者，俱不书入，阶资则并因其先朝之官御，皆以书之，使读者知其源也。 \\n 正一品：太师，太傅，太保，宗人府宗人，左右宗正，左右宗人。 \\n 从一品：少师，少傅，少保，太子太师，太子太傅，太子太保。 \\n 正二品：太子少师，太子少傅，太子少保，六部尚书，都察院都御史，袭封衍圣公，真人。 \\n 从二品：左右布政。 \\n 正三品：太子宾客，六部侍郎，左右副都御史，通政使，大理寺卿，太常寺卿，詹事府詹事，应天顺天府尹，按察使。 \\n 从三品：光禄寺卿，太仆寺卿，行太仆寺卿，盐运使，布政司左右参政，苑马寺卿，宣慰使。 \\n 正四品：左右佥都御史，大理寺少卿，左右通政，太常寺少卿，少詹事，太仆寺少卿，行太仆寺少卿，鸿胪寺卿，应天顺天府丞，宣慰司同知，按察司副使，苑马寺少卿，各府知府。 \\n 从四品：国子临祭酒，布政司左右参议，盐运司同知，宣慰司副使，宣抚司宣抚。 \\n 正五品：翰林院学士，左右春坊大学士，尚宝寺卿，华盖、谨身、武英、文化四殿、文渊阁、东阁大学士，六部郎中，应天顺天府治中，钦天监、回回监监正，左右春坊左右庶子，通政司左右参议，光禄寺少卿，太医院使，大理寺左右寺丞，各府同知，王府左右长史，按察司佥事。 \\n 从五品：五军都督府经历，左右春坊左右谕德，六部员外郎，翰林院侍读学士侍讲学士，尚宝寺少卿，司经局洗马，各州知州，盐运司副使。 \\n 正六品：尚宝寺丞，六部主事，太常寺丞，钦天监、回回监监副，太仆寺丞，行太仆寺丞，京县知县，太医院判，兵马司指挥，翰林院侍读侍讲，国子监司业，中都国子监司业，大理寺左右寺正，左右春坊左右中允，都察院经历，各府通判，都司经历，断事，长官司长官，詹事府府丞。 \\n 从六品：大理寺左右寺副，左右春坊左右赞善，光禄寺署正丞，左右司直郎，翰林修撰，鸿胪寺左右寺丞，光禄寺寺丞，应天府推官，顺天府推官，盐运司判官，布正司经历，理问所理问，各州知州。 \\n 正七品：五军都督府都事，六科都给事中，监察御史，京县丞，太常寺博士，典簿，通政司经历，大理寺左右评事，都察院都事，翰林院编修，行人司正，按察司经历，都司都事，都司副断事，各府推官，各县知县。 \\n 从七品：中书舍人，六科左右给事中，行人司司副，太仆寺主簿，光禄寺主簿，应天顺天府经历，翰林院检讨，各州判官，盐运司经历，布政司都事，理问所副理问。 \\n 正八品：各衙门知事，国子监丞，通政司知事，京县主簿，太医院御医，行人司行人。 \\n 从八品：翰林院五经博士，各府经历，各县县丞，按察司知事，布政司照磨。 \\n 正九品：各县主簿。 \\n 国朝文资四十六阶：第一阶特进光禄大夫上柱国，是正一品，加赠资，凡加赠资不实授，特进光禄大夫并汉官名，柱国楚官名，今并称之。第二阶特进光禄大夫，是正一品，升授资。第三阶特进荣禄大夫，是正一品，初授资，荣禄因元旧资衔。第四阶光禄大夫柱国，是从一品，加赠资。第五阶光禄大夫，是从一品，升授资。第六阶荣禄大夫，是从一品，初授资。第七阶资德大夫，正治上卿，是正二品，加赠资。第八阶资政大夫，是正二品，升授资。第九阶资善大夫，是正二品，初授资，资德、资政，资善三衔，并因元旧制，惟正治上卿为新设。第十阶正奉大夫，正治卿，是从二品，加赠资。十一阶通奉大夫，是从二品，升授资。十二阶中奉大夫，是从二品，初授资，正奉、通奉、中奉三衔，并因宋旧制，惟正治卿为新设。十三阶正议大夫，资治尹，是正三品，加赠资。十四阶通议大夫，是正三品，升授资。十五阶嘉议大夫，是正三品，初授资，正议、通议二衔，并因隋旧，嘉议则因元制，惟资治尹为新设。十六阶大中大夫，资治少尹，是从三品，加赠资。十七阶中大夫，是从三品，升授资。十八阶亚中大夫，是从三品，初授资，大中大夫资衔并因唐制，亚中大夫则因元旧资衔，惟资治少尹为新设。十九阶中议大夫，赞治尹，是正四品，加赠资。二十阶中宪大夫，是正四品，升授资。二十一阶中顺大夫，是正四品，初授资，中议、中宪、中顺资衔，并因元旧制，惟赞治尹为新设。二十二阶朝请大夫，赞治少尹，是从四品，加赠资。二十三阶朝议大夫，是从四品，升授资。二十四阶朝列大夫，是从四品，初授资，朝请、朝议资衔，并因隋旧，朝列则因元旧资衔，惟赞治少尹为新设。二十五阶奉政大夫，修正庶尹，是正五品，加赠资。二十六阶奉政大夫，是正五品，升授资。二十七阶奉议大夫，是正五品，初授资，奉政、奉议资衔，并因元旧制，惟修正庶尹为新设。二十八阶奉直大夫，协正庶尹，是从五品，加赠资。二十九阶奉直大夫，是从五品，升授资。三十阶奉训大夫，是从五品，初授资，奉直因宋旧资衔，奉训因元旧资衔，惟协正庶尹为新设。三十一阶承德郎，是正六品，升授资，因元旧制。三十二阶承直郎，是正六品，初授资，因宋旧衔。三十三阶儒林郎，是从六品，升授资，因唐旧衔。三十四阶承务郎，是从六品，初授资，因宋旧衔。三十五阶文林郎，是正七品，升授资，因唐旧衔。三十六阶承事郎，是正七品，初授资，因隋旧制。三十七征事郎，是正七品，初授资，因隋旧衔。三十七阶征仕郎，是从七品，升授资，改隋旧衔。三十七阶征仕郎，是从七品，升授资，改隋征事之衔作征仕郎也。三十八阶从仕郎，是从七品，初授资，亦改隋从事之衔为从仕也。三十九阶修职郎，是正八品，升授资。四十阶迪功郎，是正八品，初授资，并因宋旧衔。四十一阶修职佐郎，是从八品，升授资。四十二阶迪功佐郎，是从八品，初授资，并系新设。四十三阶登仕郎，是正九品，升授资。四十四阶将仕郎，是正九品，初授资，并因唐旧衔。四十五阶登仕佐郎，是从九品，升授资。四十六阶将仕佐郎，是从九品，初授资，并因元旧衔。 \\n ○元顺帝宋脉 \\n 元顺帝为瀛国公之子，始据余应第十六飞龙之诗为证，袁忠彻之事实及何尚书等之跋语，资第明白；更见于《两山墨谈》，以见宋家仁厚之报也。予又以我太祖北伐，元之后妃大臣俱被俘戮，顺帝之子爱猷识理达腊独能逃去，又非天尚留宋一脉耶？ \\n ○吕珍 \\n 绍兴，国初为张士诚命将吕珍所据。珍有古良将风，后为汤和围久，乏粮降。珍有《保越录》，闻越尚存，惜未见。 \\n ○浙省倭寇始末略 \\n 嘉靖廿九年秋，福建林汝美、李七、许二，越狱下海，诱引日本倭奴与沿海无籍，结巢双屿，横行水上，行文于浙之宁、台，自称奥主，借银米于某地交割，否则引兵入界，官私尽空。时徽人王直、徐惟学，私通番舶，往来宁波有日矣。 \\n 是年，浙省巡按杨公九泽，久知其事，因林文奏浙近海系边夷地方，请设重臣。上命都御史朱公纨开府于浙，因调福建都指挥卢镗，浙江都指挥梁凤等捣其巢穴，严禁下海。直不得私，遂入贼余党，招来九州之夷，联舟海上，潜以鄞人毛烈为子，仍栖海屿，叩关，取值。时广贼陈四盼亦累劫扰，官府莫治也，直乃用计擒杀请功，愿乞互市之法，官司不许。遂令夷贼突入定海夺船掳掠，移泊烈港。亡命之徒，从附日众，自是华夷成党，贼续而来，为患孔棘，寇温州，破黄岩，陷{郭}衢，，东南大震。 \\n 于是朝设总督于浙，兼制闽直，调募各省村官狼土等兵，随地剿戮。贼则寇宁、绍、温、台、杭、嘉之地，以及苏、松、常、镇、通、泰，或数十、数百，大至数千，赤身跳哨，遍历川陆。少则官军捕追，延害千百余里而后灭焉，众则漫散一方，暮聚朝掠，大肆毒螫；亦或负险结巢，踅历月而远历年，时出掳掠。官军反致其挫衄，益以器械，是犹救焚以油也。故所至村市荡为邱墟。得志之贼，满载遁去，失队奔劳者，为我俘斩攻破追戮者，十亦二三焉。此则三十五年前事，而为首之贼，实多出于华人。 \\n 丁巳、戊午来，贼势虽尚强也，而我兵智谋勇略者，相继而出，故贼惟东掠西流，随地寇犯，慈溪、崇德，固尝为其破矣，然皆翼日遁去，惟恐王师之至也。由其先谕倭主，戒犯我土。继而或诱其降，或绐以毒，相机诡遇，陆续歼决。又或围迫故纵，舍舟济遁，则于海洋之要，驾大舟以冲之，举火器以击之，十必丧其六七矣。故元恶授首，事无总领，势遂败摧。已未、庚申来，毒远流于福建，至辛酉年而渐地安生矣。 \\n 呜呼！十年之间，总制者三人，王公抒不久升去，李公天宠不职被诛，独胡公宗宪随事应变，竟成功十有三焉。然而参将以下武职而战没者，百有七人。莅士文职，遇害乡官，生员义士，又四十二人，军民之死，军需之费，不可胜纪也。呜呼！中国全胜之时，倭夷无援之贼，一入吾土，支撑不暇也。盖缘太平日久，民不知兵，沿海备驰，兵粮两乏，是以豺狼众猛，猝然而至，则地方广远，告急者多而疲于奔调矣，帑庾空虚，设防都窘而难于办事矣。主兵不充，召募反强，则统御者难于行法矣。况贼众势强，沉船破釜，有必胜之志；我军脆懒，临阵畏缩，有必走之心。故指挥若陈善道，都指挥若周应祯、游击若宗礼，非不骁勇者，而援兵无人，惜徒死焉。文职若知县王、参政钱绊，非不效忠也，而勇弱不伦，亦徒毙焉。此非理势之必然，而中国所以不也哉。 \\n 呜呼！此虽人事之变，实乃天道使然。彰德知数吴伯通尝曰：\"辛亥至庚申，浙江当大杀戮，过此尚有十年小寇。\"视今果然也，少又闻谣曰：\"东海小明王，温台作战场；虎头人受苦，结末在钱塘。\"当时不知何指也，至是，王乃王直，虎头处字之首，浙惟处州召募者众，死者几万矣，王直戮于钱塘，事不彰彰矣乎！虽然，天示者自我民行，已往者将来之戒，今之谋国者，盍审其所务云。 \\n ○杭苏粮轻之故 \\n 尝见诸家纪吴越王横取厉民，降宋之日，赍图籍之臣，虑其赋重害民，虚言被风沉册于河。太宗令补阙王永往均吴越田地，永以钱民税亩每五斗为一斗上之，至今杭越粮税为轻。若吴郡粮赋，至重于天下。宣德间，得郡守况钟奏免九十余万名，今尚每亩科至四斗者也。闻太祖抄没沈万三秀，得其租薄，即照租以征粮之。故王永、况钟，可为苏杭万代之阴德者。 \\n ○南北二岳 \\n 《周礼》：职方掌天下之图，以正南荆州，其镇曰衡山，今名南岳，即舜南巡至于南衡者是也。汉武元封五年，巡南郡霍山，礼天柱峰，遂以南衡远阻，此地亦名衡山，遂号为南岳。至隋，复祀于湖广之衡山，至今不改。《周礼》以正北并州，其镇曰恒山，今名北岳，即舜北巡至于恒山者是也。唐贞观间，真定曲阳县恒山忽尔飞石下县，朝廷以地亦名恒山，遂因建祠为北岳。五代瓜裂，宋地又不至于大同，因之以祀到今。弘治中，兵书马公文升，备奏唐、宋之故，今京师在北，南行以祀恒山为非礼，当复于浑源之恒。事下礼部，礼书倪公岳原祷曲阳而生者，因执志必可信，而神已飞于曲阳。遂寝。《南园漫录》辨其既可飞去，亦可飞归。予则以为当时据《舜典》，且证南衡之事以折之，倪亦难于措辞矣。盖神无往而不在，天子命某山之为岳，则某山之神是矣。昨读兵侍徐养斋札记，又云已复。惜予草茅，未知果然否。 \\n ○周城隍 \\n 先母尝云：吾外祖少时，亲见城隍生日时，有黄冠为神附体，言于众曰：\"予非旧神，予本省宪使周新也，诞乃五月十七日，上帝以予刚直，复命司杭，之土时另塑其象，迁旧神于钱塘保安里。\"至今名为小城隍庙，故以五月供献于神。按周广东南海人，永乐中为御史，巡按京师、福建，升云南、浙江按察使，处分大务，奏对详审，廉明刚直，锄强伸枉，常理冤魂无主数事，在内名为\"冷面寒铁\"，在外称为\"神明\"。后为权奸指挥纪纲之谤，上怒其言峻直，被害。予意刚直为神固然矣，未必其为吾杭上神，恐流言之诬周公也。昨见彭参政所作公传，末云：\"上尝见衣红者立日中，问为谁？应曰：臣周新。上帝以臣刚直，命为城隍云。\"然后知外祖之言不诬，作传者不知为杭之司命。因识之以传于人耳。 \\n ○国家银米数 \\n 尝观王阁老《震译长语》：记正德以前天下所征各项银两，每年共计二百四十三万两，而京师各省所用之数，共二百万两有余，似尚多矣。又记正德以来各王府官诸文武官生吏等银米数千万石，而天下所入之粮止二千六百六十八万石。夫出止言数千万石，似一时难于打算。观总曰出多入少，故王府边军等俱缺粮饷，其乏可知矣。 \\n 乃见嘉靖初霍兀崖奏疏云：洪武至今，自周王一府论之，禄米增数十倍，子孙日益繁矣。天下文武官逐代增之，较洪武间增十万余员矣。地不改辟，而米入有定数，此供亿所以日乏。 \\n 右二公忧国，一纪于书，一见于疏。计今视昔，六十年余，朝廷土木之兴几次矣，南北夷虏之扰几年矣，王府之增军需之费，又不知几何矣？事变日出，虽有如二公之心者，而亦难于为谋矣。是以借官俸，鬻见爵，纳粟放度之无数，税门算商之悖出，不知民日困而国益穷矣。意天下有可兴革者，惟在上者善处不私耳。如银矿可开，海鱼可取，西北荒地可垦，皆自然之财之类是也。如南都金箔日出八十两，浙江西湖日用数十金，皆可省之。变通之，尚有可更革而未知难言者，当国者宜致思焉。 \\n ○国家戌元 \\n 《南园漫录》与《近峰闻略》，记国朝戌元之事，无一字不同，以刊书则《近峰》在后，人则同时也。二人非窃取者，末句似文理少碍。予今补二公前之所缺，后之未知，并易其末句也。 \\n 国朝洪武四年开科，乃辛亥也，今诸书以为庚戌，恐当时求才之急，二年连开科。今惟辛亥名录存耳，故或系安大全，或系吴伯宗，又有系金铸者，至十五年壬戌张显宗，然四人官职未闻，必所终亦不大显。甲戌张信侍读，丙戌林环，戊戌李琪，庚戌林震，皆终撰修。壬戌刘俨，终礼侍。甲戌孙贤，终太常卿兼侍读。庚戌钱福，壬戌康海，皆终修撰。近甲戌唐皋，丙戌龚用卿，俱终修撰。戊戌茅瓒，终吏侍。庚戌唐汝楫，终侍讲。壬戌徐时行。凡戌魁无一人至台辅，岂非其数耶？然罗公道高一世，名闻四海，亦理不能以胜数耳。 \\n ○本朝火德旺 \\n 本朝之旺，不知五行何属。意太祖生时，邻家见火，浴时红罗浮来。国初多红巾贼，塔忽变红，民谣\"朱衣人作主人公\"，国姓又朱，恐火德也。昨观《双槐岁抄》亦然。 \\n ○双槐岁抄 \\n 《双槐岁抄》一书，南海黄知县某作也，于本朝之事，最多且详，修史者当取焉。如孝宗之母纪后死事，曹吉祥反事，朵颜二卫地事，河套墩台蒙古瓦剌元帝之后，己巳御虏诸将之功，次京军边军马政之始末，可谓最悉。而琐碎者亦不能枚数。 \\n  \\n 　"}
{"章节": "卷三·义理类", "正文": "　 \\n 卷三·义理类 \\n 　 \\n  \\n ○近诗作 \\n 挽诗盛于唐，非无交而涕也。寿诗盛于宋，渐施于官府，亦无未同而言者。近时二作不论识不识，转相征求，动成卷帙，可耻也。空同、大复集中少之，此过人矣。送行，古所尚也，今不出于亲友相知之情，惟官府焉，势利也。噫！诗之道到此蔑矣。 \\n ○理论 \\n 术之精者必杀身，天道不容也；利之多者害必随，人怨所致也。位极则危，功高不赏，损益之道也。惟谦约为可免耳。有利无害，求之愈得，其惟学乎？然必至于贫，为仁不富矣。 \\n ○中国 \\n 中国所以为中国者，以天文四七分野，俱在华夏，故曰中天。八荒旷邈，星象亦难于占视，虽与之同覆，不可纪也，岂特山川草木人物之异哉。 \\n ○遇不遇 \\n 扬雄与郑子真、严君平，同时相处，惟雄知二子之贤，而不能随以隐，致有投阁、《美新》之丑。二程与康节最相知也，不能传邵先天之学，此非既遇而不遇耶？惟孔子圣不自圣，特问礼于老子，老子得圣言而名益传，可谓相遇之美也。庄生与孟氏同时，庄之轻禄言玄，是深明老子者也，惜孟子不得与之言。而庄仅成其己学之偏，孟子天生豪杰，故能私淑子思而传道统。荀子见道之言亦常有之，惜又不遇孟子为依归，故失之性恶而流弊，致有李斯之害也。是皆当遇而不遇，惜哉！ \\n ○荆川四得 \\n 唐荆川顺之尝言：\"予时文得之薛方山，古文得之王遵岩，经义得之季彭山，道义得之罗念庵。\"此亦无常师之意欤？名日起而业日大，有由然也。今之士有寸长，悻悻自得；入仕途擅作威福，不知道也。耻哉！ \\n ○诗言数目 \\n 予尝意诗惟四言、五言、至七言而止者，亦天地自然之理。盖人受天之理以为性，声音发天地之灵气，天有四时、五行、七政，故音有四声、五音、至七音而止，是先天而弗违天也。昨承宗师冯少洲赐《汉魏诗纪》，其序得我心之同，又能推广诗人高下之故，因录置稿。 \\n 序曰：\"予闻诗有中声，汉、魏得数，三四言短，六七言长，磅礴清浊，气运自然，人力弗与焉。是故删以前惟四，汉、魏人五之，唐人变而七之。何言乎声起于四，喉舌之低昂开阖，先天而天弗违也。五音天地之中数，故五为中声；人情极于七，故言有七。何言乎声始人气之呼吸，四则优游约矣，象太古之音也。五斯和，和斯有节，历七言焉，呼吸斯竭，不可复加矣。是故之变声也，诗自沈约为律法，绳局趣，而灵品谢色，其气象风韵自落汉、魏人后。孔子曰：'兴于诗'，故高子固也。子贡悟也，鲁之《纟》要思也。鲜斯三者，诗不足以言兴，而况合契于鬼神乎。天之生材也不齐，故为诗之体裁亦各不齐，是故五材犹五味也，合而和者圣也，合而阙一者贤也，其分多者俊杰也，其得一者才也。故其发而为声诗，能使人甘听忘倦，如饮醇酒，一唱而三叹，能使人酸心出涕，使人长相思，使人起舞，使人泠然敛鲜正色而坐。其味不同，然又有淡如勺水，玄如太羹，如苦根涩节，使人吞之不得下咽，皆才之美使然不齐也。大匠过必物色之，采为明堂太庙金声玉振之府，不遐遗，此系古人幸遇与不幸遇，皆天也。集今裒然多矣，茫茫乎回瞰千古，伙伙英贤，不啻太空一Ｂ６７耳。\" \\n ○七数 \\n 天之所以为天，不过二气五行，化生万物，名曰七政。人之所以为生，亦不过阴阳五常之气，行于六脉见之，名曰七情。天之道惟七，而气至六日有余（气盈朔虚推算时刻），则为一候，故天道七日来复。人身之气，惟七六日而行十二经络（一日行两经）有余。故人之疾，至七日而轻重判焉。 \\n ○善恶不嫌同科 \\n 杨素以武功显而多文藻，见诗词于《文苑英华》。张飞以勇烈名而善文字，见《刁斗铭》于涪陵州。此特一身之艺并人而善者也。甚于蚩尤之制五兵，李斯之为篆书，鲧之为城，桀之为瓦，始皇之于长城，隋炀之于漕河。又人虽不善，而事乃万世之利，尤为大异者也。此善恶不嫌同科。 \\n ○食物四要 \\n 虽曰为饮食之人则人贱之，然食亦人生大计，况年老者尤宜所谨。尝见一书云：食烂则易于咀嚼，热则不失香味。予欲益其洁则动其食兴，少则不致厌饫，斯尽矣。 \\n ○武穆不能恢复秦桧再造南宋 \\n 先正邱文庄公尝云：秦桧再造南宋，岳飞不能恢复，元不当与正统，许衡不当仕元。时以为确论也。予尝闻之，惜未亲得其所以。意元乃北虏，而不当仕与正统明矣。岳之不能成功者，果权臣在内，则昔人云：\"将在外，君命有所不受。\"况郾城之抵黄龙，地不远矣，恢复而请罪，未晚矣。以钱谷兵甲之无所出欤？则因粮于敌，古人所常；解民倒悬，犹大旱之望雨矣。岳故忍而不处，弃功亏于一篑耶？非也。岳乃忠孝纯臣，观其甘死而信何铸之欺，肯一事之妄为耶？邱盖原其情而论其时，知其必难矣，非以少岳也。以桧再造南宋，此则计孝宗之时，算其犒军之费，止得十有三番，故难恢复。予又掘得铜牌，计寸阔一而长二，文乃临安府行用淮三百文，省此必南渡国穷，救补通变之物，交会钞引之类。夫以孝宗之时，尚财用之不足，高宗草创，固可知矣。使急于用兵，徒促沦亡。故南渡以来，虽多良将，帝常为贼驱，和议之后，敌缓民养，国方有久立之规。是桧之心虽私，而和之事则当，岂非鬼神阴有以成宋家之天下耶？邱盖原其事而究其理，非以右桧也。 \\n ○产物各异 \\n 天地至大，风土各异。故产物亦不同，不可以未见者即为异。王维雪中芭蕉，人遂以为失寒暑。近知广东一种美人蕉，雪中开花。又如林逋杭人，不知鹧鸪不木栖，作诗曰：\"云中叫钩\"，此可有乎？ \\n ○近日军 \\n 古之置军也防患，今之置军也为患。何也？太平无事，民出谷以养军，官有产以助军，是欲藉其有警以守，盗发以讨，所以卫民也。卫民，卫国也。今海贼为害有年矣，未闻军有一方之守，一阵之敌焉。守敌者非召募之土著百姓，则调选别省兵勇。故见戮于贼也，非地方男妇良民，乃远近召募之众。是徒有养军之害，而无卫民之实，国非亦为其损哉？ \\n 或曰：\"子不知国之有禁乎？军死百一之报，尚不可焉，不得已而姑息乃至于此。\"应者曰：\"此因主将不恤军士，立法之过也。今亦奏准不行矣，况军乃当死之徒，既宥获生，又得其养，役亦不职焉。是罪之乃所以恩之，人人轻于犯法矣。然卒律以法，又恐人情变也。为今之计，大阅军兵，使较射扑：军胜于募，则以募银之半加于军；募胜于军，则扣军粮之半以益募。如此则军兵各为利而精矣。有急，以练精者上阵以杀贼，余当减之也。庶民不费于召募之资，国不至于倍常之费，虽为民而实为国矣。 \\n ○鹊鹭虎猫 \\n 鹊至七夕而颈毛脱，鹭遇白露必离巢，虎啖人，于前半月则起于上身，下半月则起于下身，与猫咬鼠同也。人身之虫，初旬头向上，而中与未旬，头俱下游也。皆载于书而试之人矣，而其所以然之理难知。 \\n ○耳角鼻 \\n 《易林》曰：\"牛龙耳聩。\"《谰言》曰：\"牛不耳听，听以角。《尔雅翼》曰：\"龙之耳似牛。\"意此必亦角之谓欤？故龙类牛，头似而窍亦同，其性顺健者，分阴阳。若虎猫尤切肖焉，故虎猫食人鼠过者，耳必缺如锯；猫鼻四时湿冷，惟夏至一时乃温；虎鼻常热，惟冬至一时乃冷。此由禀性阴阳之至，而天地阴阳之极，则相变然耳。 \\n ○字书经文 \\n 《玉篇》出而《说文》废也，楷草兴而篆隶弃也，时文崇而圣经不明矣。世变江河日趋其下，人惟乐于便利，惮于求理义耳。 \\n ○缪谥 \\n 缪字有四音：穆音则为谥，妙音则为姓，绸缪则为事情也，纰缪则为背戾。绸缪、比缪、姓，人知而用之；穆音为谥，汉以上人识之，故关公谥缪。今人只知为背戾之义，以谥之不当也，殊不思秦缪、鲁缪，《礼记大传》序以昭缪皆是也。宋以缪丑谥秦桧，故晋欲谥何曾，武帝不从，肯以缪谥关乎？观张飞谥桓可知矣。 \\n ○贫 \\n 贫者士之常，孔、孟不必论矣，而庄周、颜真卿皆常乞米矣，使周不立言，真卿无大节，则何异于常士？故曰：\"贫莫贫于未闻道，贱莫贱于不知耻。\"以贫贱而骄人，无道德而轻富贵，妄人也。 \\n ○交 \\n 与君子交，不存形迹可也；与小人交，不存形亦可乎？然而事变交际，安得日与君子处哉？但当先知其为何如人耳，苟不先知，未尝不为小人损也。朋友之交，可忽也哉！ \\n ○人形 \\n 相家以人如某物之形为贵，如班超虎头燕颔，何尚之真猿之类。又有以贵显者为物之精，如杜预蛇精，郭璞鼍精之类。予以万物惟人最贵，反欲肖一物以为贵乎？由古今术士见显者似某物，遂借古人证之，以成富贵之名，笔之于书，即成故典。若夫物之精而为人，云其贵者，庶几有理。盖物既成精，得天地之气已久，必能投胎夺舍而为人，非聪明特达者乎？故皮日休《相解》，同予意而言殊；朱新仲论人形，同予言而意殊。在圣人无此论也。 \\n ○三书之得 \\n 本朝哈密叛事，《双溪杂记》所载张掖郡条，可谓始末是非最悉矣。至言土地规模，来历反叛之由，又当并《双槐岁抄》看也。麓川之夷事，则当观《南园漫录》最详而实，盖作录者乃本地张尚书志淳，故事事俱有年月日，修国史者考诸。 \\n ○人各有长 \\n 尝论道学之士，不克建功；功业之士，不能文章。善矣欧阳公曰：\"刘柳无称于事业，姚宋不见于文章。\"各有所专也。故唐虞之世，名臣各任一职；圣人之门，高弟各专一科。人非尧舜，安能每事尽善，惟圣人兼之。 \\n ○势利 \\n 成祖皇帝命楼琏草靖难之诏，适方孝孺受刑之时，唯唯承旨，归而愤叹自缢。宋林希草东坡谪辞，成而掷笔叹曰：\"坏了平生名节。\"夫楼非不知靖难之诏不当草，畏死甚而势迫以受也；林非不知东坡之辞不可草，利心急而计迁宰辅也。然卒死而名节坏焉，岂非势利成其过哉？况于区区之士也哉！ \\n  \\n 　"}
{"章节": "卷四·辩证类", "正文": "　 \\n 卷四·辩证类 \\n 　 \\n  \\n ○东坡赤壁考 \\n 东坡游赤壁者三，今人知其二者，由其有二赋也。余尝读其《跋龙井题名记》云：\"予谪黄州，参寥使人示以题名，时去中秋十日，秋涛方涨水面十里，月出房、心间，风露浩然，所居去江无十步，独与儿子迈棹小舟至赤壁，望武昌山谷，乔木苍然，云涛际天，因录以寄。元丰三年八月记。\"今古文《赤壁赋》注，谓指赤壁者三，非此之谓乎？据二赋在六年，此则第一游也。且二赋情景，不过衍此数语，略少增其事耳。若前赋佳固佳矣，入曹操事，恐亦未稳。晃补之因其\"而今安在\"之言，遂误指赤壁为破曹之地，后人因之纷纷并辩赤壁之有五，尤可笑也。殊不思周瑜破曹者，在今武昌之嘉鱼，自有壁上周瑜破曹处数字。东城之游，自在黄州，《一统志》下已明白注之矣。且其文曰：\"去江无十步，望武昌山谷\"，又曰：\"西望夏口\"，可知矣，况武昌正当黄州东南。今以前人之言为主，不深思而细考，错也。 \\n ○孟氏生年月日子 \\n 《史记》不书孟子生卒，而孟谱云：生于周定王三十七年四月初二日，即当今之二月二也；卒于赧王二十六年正月十五，即今之十一月十五，寿八十四。又云：孟仲子名Э，乃子也。四十五代孙名宁，尝见一书于峄山道人，曰：《公孙子》内有《仲子问》一篇，乃知仲子实孟子之子，尝从学于公孙丑，惜忘其书名也。 \\n ○书名沿作 \\n 梁武帝撰《金海》，王应麟撰《玉海》，萧子范撰《千字文》，隋潘徽作《万字文》，古有《百家姓》，今朝有《千家姓》，比效而续之之篇尚众也。王充有《刺孟》，宋刘章作《刺刺孟》，柳子厚有《非国语》，刘章作《非非国语》，此皆反而正之之意，实难也。况王乃辞胜理者，因孟而矫之时则可耳；柳以正理而矫淫诬之辞，刘何能胜之耶？惜未见其书。先正邵二泉有《日格子》，予尝为《格格子》十数条，乃邵公一时未到之意，亦死中求活，可轻议耶？ \\n ○春王正月 \\n 予少疑春秋春王正月，意其夏正之建寅也。何称乎王？如周正之子也；何谓以春？言仲尼修经，百世大典。故为牾难明之言，以起后人之疑耶？因质之吾师许竹崖，竹崖成论二篇。上篇断之为夏，其书王于正月之上，乃仲尼特笔其义，则公羊氏所谓大一统，初非遵周王建子之月之谓也。盖以周夏建朔不同，而其四时亦岂可易哉？但朝觐会同，颁朔告祠之类，以其正朔行之耳。纪月之数，必以寅首也，否则子丑寅为春时，则天气何温？土膏何动乎？下篇以《春秋》一书之事，反覆辩证，及引《汲冢周书》、《吕氏月令》，皆用夏正。而蔡沉又云：汉仍秦正，亦书六年冬十月，则正朔改而月数不改之说。唐武用周正，改十一月为正月，十二月为腊月，夏正月为一月，亦不能以子月起数，以易四时。可谓痛快之甚，惜书为火焚，予老病又不能细考以著，聊纪于此。\"天地类\"中尝一言秦汉用夏正矣，今复赘以春王正月之义焉。 \\n ○六更鼓 \\n 旧闻宫漏有六更鼓，不知何代，而《归田诗话》载：汪水云叙亡宋事，有\"乱点传筹杀六更\"之句。《豹隐纪谈》载杨诚斋诗曰：\"天上归来已六更\"，固知宋事，不知何有\"六更\"也。后见《覃精隽》云：宋内五鼓绝，梆鼓遍作，谓之\"虾蟆更\"。其时禁门开而百官入，所谓六更也。如方外之\"攒点\"，即今之\"发擂\"耳。 \\n ○半夜钟 \\n \"夜半钟声到客船\"，唐张继之诗，《学林新编》作温庭筠，非也。欧阳文忠以诗则佳，而无夜半钟声之理。《王直方诗话》以金轮寺僧谦咏月而得\"清光何处无\"句，喜极而夜半撞钟。予意谦得句而撞钟，乃各时之事，张岂无据而云，即以僧谦之事以辏耶？况寒山与金轮自非一地，真可谓痴人前不得说梦矣。及见《中吴纪闻》辩夜半之钟实有，第惟姑苏承天寺为然。予复意其龚固苏人，而寒山原非承天，似亦未得其旨。又读《墨客挥犀》云：\"古有分夜钟，盖半夜打也。\"至读《南史·邵仲孚传》：\"每读书，以中宵钟声为限。\"则思唐时半夜亦沿流古人分夜之打，故于邺有\"远钟来夜半\"，皇甫冉有\"夜半隔山钟\"，非后世晓暮比也。龚时承天寺尚尔也。 \\n ○夜行舡 \\n 夜行舡，今因皮日休有\"扌审酒三瓶寄夜航\"，遂不察其理，称为夜航船也。若是，则\"舡\"字重矣，止为\"行\"有杭音之故，况《说文》曰：\"航，方舟也。\"皮诗乃寄昨夜之舡耳，岂寄夜行舡耶？《辍耕录》亦讹书之。 \\n ○斗百草 \\n 风俗斗百草之戏，独盛于吴，故《荆楚记》有端午四民斗百草之言，未知其始也。昨读刘禹锡诗曰：\"若共吴王斗百草，不如应是欠西施。\"则知起于吴王与西施也。 \\n ○重字双名 \\n 凡重字，下者可作二画，始于石鼓文，内重字皆二画也。人名单用而不加姓于上者，始于二世诏内丞相斯、御史德也。今二画苟简作为二点，虽可笑，尚可掩也。近时名士双名者，而单写下之一字，不知是名耶，非耶？殊不思二世诏内李斯则言斯矣，而冯去疾又何云臣去疾耶？历代双名，古人皆然。今学古者则是草率死法而无学识，真可笑也。又如凤凰、廊庙、鹦鹉三联字下，皆可省书；史中用\"元\"、\"二\"者，谓元年二年；宗室中用\"间\"、\"平\"二字，乃东平、河间二王封国，皆可省者。古有之也，推之皆一理。 \\n ○三邵平 \\n 邵平有三：东陵侯其一也；《项羽传》中邵平，广陵人，二矣；齐悼惠王传齐相邵平，不知何处人，为魏勃所绐至自杀。意非东陵，盖东陵尝为萧何画策，术必高矣；淮阴尚在何术中，何重东陵，勃岂能绐平耶？且时亦不同，必又一人也。 \\n ○亡命为僧 \\n 尝见野史云：骆宾王为僧于杭之灵隐，以其有宋之问之诗，而之问又识也。黄巢为僧，以其有\"铁衣着尽着僧衣\"之诗，张全义识之也，《癸辛杂志》载，即四明山雪窦禅师是也。徐敬业为僧于衡山，《野客丛书》载其更名住括者是也。北朝姚泓，《丛书》又载其为南岳僧，年九十，自言其名。蜀贼李顺，已正典刑，《辛志》亦云。景中，广州巡检陈文土捕得真李顺，乃僧也。意皆素养貌相似者，急则诡充其名，一旦临危，得之者只欲立功，不辨真伪，不知真者早具文牒，一时毁形，去之远而未可识也。 \\n ○关汉寿 \\n 《桑榆漫志》：关侯听天师召，使受戒护法，乃陈妖僧智觊、宋佞臣王钦若附会私言。至于降神助兵诸怪诞事，又为腐儒收册，疑为传疑。予以既为神将，听法使矣，解州显异，有录据矣。诸所怪诞或黠鬼假焉，亦难必其无也。但传公谥壮缪，乃为不学者所疑，当读为穆，如秦缪、鲁缪是也。予已辨于缪字下。谥法：\"壮\"为克乱不遂，\"穆\"为执义布德，此非神之行乎？玉皇显圣，罗贯中欲伸公冤，即援作普净之事，复辏合《传灯录》中六祖以公为伽蓝之说，故僧家即妄以公与颜良为普安侍者。殊不知普净，公之乡人，曾相遇以礼；而普安元僧，江西人（见《佛祖通载》），隔绝甚远，何相干涉？是因伽蓝为监从之神，普安因人姓之同，遂认为监坛门神侍者之流也。此特亵公之甚。 \\n ○黄乌银 \\n 《猗觉寮》云：汉《食货志》金三品，黄金为上，白金为中，赤金为下。孟康注曰：白金，银也；赤金，铜也。故今天下以白金为银。其后又云：造银锡白金。夫既造银，又造白金，疑非银也，恐金之白色者。殊不知孟康自是，而朱新仲不知银锡合造而为白金之故。予已明前\"事物类\"矣，但《本草》有黄银、乌银，黄以为瑞物，乌以为养生者造器以煮药，俱曰辟邪之物。意其黄即金也，乌或近时药烧之物欤？然皆无辟邪之说，疑荒唐也。后读唐史，太宗尝以黄银带赐玄龄，又自云：\"世传黄银鬼神畏之。\"读孟郊集，有《赠炭价重双乌银》诗，则知唐时实有之物。后读《演繁露》，方知黄银乃赤铜，其贵比银，特色黄耳。隋时有而流至唐初。鬼神畏者，即古云鬼神畏铜之故。乌银，予恐即今之倭银，盖色如铅之故。然亦恐蹈朱新仲之误，书以俟博。 \\n ○送穷 \\n 《四时宝鉴》曰：高阳氏之子好衣敝食糜，时号贫子，正月晦日死巷。世作糜粥破衣，是日祝于巷，曰除贫。故退之《送穷文》曰：\"正月乙丑晦\"，姚合诗曰：\"万户千门看，无人不送穷。\"若寒食竞渡之事，止此日耳。《猗觉寮》记以唐人正月下旬送穷，则又少讹矣。 \\n ○非大圣人言 \\n 《先圣大训》一书四册，杨慈湖辑大圣人之言而成者也。予尝承方伯胡公松命，注明出处，讹者证之。时见有非圣人之言，杨亦收入，奈胡公去速，匆匆忘以请教，今聊记忆数条，存之于稿，俟可问之于人也。 \\n \"毁乡校\"章乃子产与鬲明之言，又杂《左传》，孔子止一言之断耳。\"郑伐陈子产献捷于晋\"章，亦唯孔断数言而已。\"晋平公问祁奚羊舌大夫\"一章，五人之行，全无孔子之言。\"陈恒弑其君简公\"一段，虽有夫子以吾从大夫之后，然皆左氏辞也。不知何以收之。 \\n ○榫氽 \\n 尝闻吴人刘大参，素号博学，有听工问榫卯字，公随口以木卯为榫答之。坐客以指画几曰：\"柳子也\"，哄然一笑。吾杭先辈夏大卿，僚友问以氽字，公戏以水傍加去字是也。其友认以为真，后思其欺己也，遽曰：\"少年见有《大乘》妙氽《莲花经》。\"亦同哄然。至今传为笑柄。今按《海篇》直音\"榫\"字下注：剡本入窍曰榫。甚为明白。而《字林撮要》又曰：人在水上为氽，人在水下为溺。似皆有证也。然予考之《说文》、《韵会》等书，俱无二字，恐乃有音无文者也。虽有证，或亦俗书耳。 \\n ○鹤食物 \\n 《谰言编》以鹤之食物从顶咽下。恐未然也。今人又以鹤食蛇，以足踏蛇七寸，待其尾绕鹤腿，然后嘴铲断蛇，段段食之。予尝亲见鹤初见蛇，口急衔尾跌于地者数十次，待其将死，啄而吞之，鹤颈比素大一倍矣，遂曲头于翅而睡，少焉如旧矣。不知《谰言》何所见闻，今人之言，又如此之巧。 \\n ○西台御史 \\n 唐谓御史在长安者为西台，以别分东都者，见《剧谈录》。宋都汴，汴谓洛阳为西京，亦号西台也。本朝置都察院于西北方，以其肃杀也，亦可云西台。是三朝名同而实异。 \\n ○礻龠祭 \\n 《礼记·王制》、《祭统》皆曰：\"春祭为礻龠。\"《诗》亦曰：\"礻龠祠尝。\"独郑康成谓：礻龠乃夏祭之名。《说文》亦曰夏祭，《尔雅》则曰春祠、夏礻龠、秋尝、冬。朱子亦然。予每每以经何与诸公不合。昨读《困学纪闻》，王公但为著其不同，亦未分别明白。予考《通志》：礻龠为虞、夏祭名。故《韵会》亦曰：夏、商礼也。周始谓之祠、礻龠、尝、。郑、许二公自谓夏代之夏，而郭、朱二公止释周之夏祭，各有所指，俱未错也。后世不能深考。又据朱注，则以郑、许之训为春夏之夏，似与礼经不同也。且礻龠祭，颜师古注：\"瀹煮新菜以祭。\"王辅嗣曰：\"论以沼礻龠之毛，蘩之菜，可羞于鬼神。\"皆言祭之薄也，故《易》曰：\"不如西邻之礻龠祭。\"今以薄祭为夏，而尝新谷曰秋，则似背于字义。盖夏乃万物盛长之时，岂宜其薄哉？故《韵会》曰：\"春物未成，其祭尚薄。\"《说文》曰：\"尝者，味之也。\"《左传》曰：\"始杀而尝。\"皆指尝牲之义，非新谷也。宜谓四时礻龠、祠、、尝为长。 \\n ○盂兰盆 \\n 七月十五盂兰盆之说，诸皆主佛经目连救母，于是日以百味著盆中供佛，然不知何谓盂兰盆也。及读《释氏要览》云：盂兰犹华言解倒悬。似有救母之说矣。而\"盆\"字又无着落，问之博识，不知也。后见《老学庵笔记》，父老云：故都于中元具素馔享先，织竹为盆盂状，贮纸钱于中，承之以竹；迨焚，倒以视方隅，而占冬之寒暖，谓之盂兰盆。乃知风俗祀先，全元佛氏之意。因而考《梦华录》亦云：以竹斫成三脚，上织灯窝，谓之盂兰盆。又卖素食擦米饭享先，以告报秋成，但多卖目连经，搬其杂剧数言。反覆思之，盂兰盆实起于风俗，而目连救母之事偶符是日。且佛氏盂兰盆三字之音又与之同，遂讹而为盂兰盆也。或当是竽蓝盆三字，亦未可知。但佛教与祀先之事日崇，而风俗之事日远且微也，故不复知前起义。并《笔记》、《梦华录》抄过亦错。但于三字难通，因得其说，赘之于稿。 \\n ○长夜饮 \\n 史云纣踞妲己为长夜之饮；又信陵君与客长夜之饮，每有妇女，终为酒病卒。据此，则是兼色欲而达旦之意。陆放翁谓非达旦，引薛许《昌宫词》云：\"画烛烧阑晓复迷，殿帷深密下银泥。开门欲作侵晨散，已是明朝日向西。\"此恐如古人十日饮也，非长夜正义。 \\n ○衣钵 \\n \"衣钵\"二字，始自佛氏五祖传心印于卢行者。谓之\"传衣钵\"。五代和凝应举，自以榜首期待，后乃第五（他书云十三，非）。及知选举，见范质之文，尤为惊赏，即以第五处之，语范曰：\"欲君传老夫衣钵尔。\"后范历官皆与和同。因而场屋间谓之\"传衣钵\"。时有诗曰：\"从此庙堂添故事，登庸衣钵亦相传。\"及后冯当世知贡举，特擢彭器资为首，而彭官后不如冯。有诗云：\"当时已自传衣钵，羞愧犹为食肉僧。\"乃为科第云然。今人动以衣钵传言，错矣。 \\n ○连山归藏易 \\n 元儒胡庭芳作《易启蒙翼传》上中下外四篇，有功于易道大矣。至辨《连山》、《归藏》为伪书，证几千言也。予以《连山》不见于汉志，唐志方有之；《归藏》不见于汉志，晋中经、隋志方有之，其伪可知矣。至于言之不经，又何足辨哉。 \\n ○王陈论史之错 \\n 先辈王梦麟、陈水南，皆问学有识之士，然于《晋史》一事，皆疑而不决，可谓明于大而暗于小也。符坚入寇，时号百万，朝野震惊。谢玄都督前锋，遣张玄问计于谢安。安都无所答，乃命驾出游，遂与玄围棋赌墅。王谓围棋之玄上，当加之姓以为别，不然，则是玄者为张耶？抑为谢也？陈又谓赌墅之下，记者更云：常时玄（案：当为\"安\"）棋品劣，是日玄惧，遂为敌手。推此则可决围棋之为幼度。及引幼度传，吴兴太守张玄之亦以才学显，与玄同年，时人称为南北二玄。然则所谓张玄者，岂即玄之耶？抑别一人也？又《东莱详节》序：\"安御坚，夷然无惧色，命驾出游，与玄围棋赌墅，至夜乃还。既而兄子玄等破坚，驿书至，看竟，便摄置床上。\"此节前言与玄围棋，后言兄子玄等破坚，则围棋之玄，果为张为谢，几于难别。倘前之玄果幼度，则兄子字不宜后出也，宜略更剔。嗟乎！推移先后，引证愈疑，不知簪横于前，迷而不见，何其暗耶！ \\n 夫幼度既遣张玄，则幼度在于军矣；安无所答而即命驾游，张必随安而俟其答也；遂与玄围棋，非张而谁？观\"遂\"字是可知矣，何必加之姓耶？史自明而王不明，反曰\"不知玄为张耶？抑为谢也？\"已可哂矣。陈因王疑而曰：\"赌墅之下，记者当更云云\"数十言，则是水南亦不知幼度不在安所，又不以张玄亦可与安对弈，观其侄既可与叔弈，盘游赌墅，张玄不可与安弈耶？复杂张玄之之事，意恐弈乃玄之也。真可谓纷纷籍籍，疑缪愈远，载鬼一车也。夫立传则可入他事以明本传之人，今因玄之一字，引之以证安，不亦又可笑哉？至于详节之言，亦自明白，所谓兄子之字既后出矣，初复有谢遣张玄之问计矣，又何必论其张为谢，略宜更剔耶？此惟以幼度能弈，而他人不能，必欲纽之于幼度，又不大可笑哉！ \\n ○皴 \\n 予尝不知画家何谓皴法，问之，但曰：树石要皴耳。而皴之字义漠然。因求之《说文》：\"皴，细起皮也。\"方悟树石所以有皴耳。昨读陆放翁《笔记》，以皴不知何物，且引杨朴之诗；\"数个胡皴彻骨干，一壶村酒胶牙酸。\"又《南楚新闻》：\"一膻根数十皴，盘中犹自有红鳞。\"则曰想多饼饵之属。殊不知胡皴乃牛颔下之垂皮，对之酸酒，杨言其味之恶也。膻根，羊肉也，又起其细皮对之鲤，新闻言其味之美也。呜呼！放翁一代诗豪，不知字义。故古云：问学要知六书。信哉！ \\n ○仙俱尸解 \\n 尝以仙无飞升不死之理，特好异者与其徒往往指其名以欺世，血肉之躯，安能常存哉？但谷神不死，隐显任意，久亦散去也，如吕岩在宋、唐时最盛，元衰，今无矣。昨闻姚御史一元葬陈抟之事，明白可证。抟，亳州真源人也，幼尝有青衣老妪来乳之。成道后，隐于华山玉泉院，后又命弟子贾德升凿石室于张超谷，既成而大笑，左手支颐而死，时元二年七月二十九日也。今嘉靖三十二年，姚巡按山西，同副使张瀚，参政苏志皋谒岳庙，至希夷峡，有陈之石像焉，道士言其前后之事，复出髅骨观之。明日，姚行文于苏，命葬髅骨，是夜苏梦希夷曰：\"葬我于戴岳履河之处。\"后得地，果然也，梦中所见，俨如石像。呜呼！抟诚仙矣，死有时矣，或者以其假托以去，则骨何自而来耶？即骨复假焉以觅利，又何形之于梦耶？梦何又与石像之相似耶？此尸解明矣。 \\n ○岭梅 \\n 旧人咏岭梅\"南枝向暖北枝寒\"之句，以梅比拟文文山兄弟，当也。今人即以大概梅花分南北而为冷暖，错矣。盖大庾岭上梅花，南枝落，北枝方开。盖由南入粤北，近江也。 \\n ○南园得失 \\n 张尚书《南园漫录》，于国事最直，字义得理，纪本省事甚悉，但有重出之言。如刘主事解礼经，辨子纠非弟，永昌非金齿，方逊志非过忠言，若异而义则一也。或久而忘之耶？ \\n ○拥剑 \\n 鱼鬣为剑，以其刺人也，盖鱼游则树鬣，故何逊诗曰：\"跃鱼如拥剑\"，孟浩然诗曰：\"游鱼拥剑来\"，《吴都赋》云：\"乌贼拥剑\"，明矣。《西溪丛语》以蟹之恃螯为拥剑，反以何、孟二诗为误，殊不知蟹有一种自名拥剑。今感其名而又驾之于螯也。 \\n ○蓬莱仙弈图 \\n 冷谦，字启敬，号龙阳子，钱塘人也，善音律术数之学。世有蓬莱仙奕图，谓冷至正六年端阳作，送张三丰者。三丰，仙人。永乐二年，转送淇国邱国公福，并跋启敬来历。今遗落吴下一家。往往见诸名人集中载事题诗，独都南濠文跋具载跋语，略言二人始末末真，亦不知此图为伪也。尝闻太祖命真人张宇初访求三年，成祖又命尚书胡公氵荧天下物色，皆不获见。尝思淇国乃成祖心腹功臣，三丰至而敢匿不言者耶？且跋中止言冷字而无名，谓冷武陵人，而不知本钱塘，能言元时之事详，而不知为本朝协律郎，知远而不知近，有是理耶？跋云：\"观李思训画，遂得其法，勾出神品。\"以丹青鸣于时，何刘伯温之诗与他书皆不言之，而独言善音律术数耶？就使三丰真得冷画，元末已死复生，孑身远游矣，岂复带画，永乐时送人耶？且跋曰：\"冷在至正间，已百数岁。\"若在洪武，必百数十岁矣，如此老尚为人臣耶？就使为之，可谓奇矣，如太公、伏生，人必言之，何不见于书耶？此必忄佥人假冷之名、张之跋、淇国之所遗，见其难得之物，货人重价。一时名人不察而纪其异，为之题咏也。予惜未见，特辨之，并考二人。 \\n 张名君实，字全一，辽东义州人，别号玄玄，又号保和容忍三丰子，时人又称张刺遢。天顺三年，又来谒帝。予见其像，须鬓竖上，一髻背垂，面紫大腹而携笠者，上为锡诰之文，封为\"通微显化大真人\"。冷善鼓琴，居杭之吴山，锻泥为钉，以供衣食，中年卖药金陵。洪武元年与王伟、詹同等较正郊庙乐章，后有画鹤、盗金之事，遂隐不见。 \\n ○不知人名 \\n 史中言其数而无名，言其事而无名者，如高阳才子八人，名苍舒、贵岂攵、ρ、大临、降、庭坚、仲容、叔达。壶关三老，名令狐茂、言霍氏之祸者周生、迎佛骨之僧名大达。诗僧皎名画、五代赞宁，高姓也。 \\n ○谚多古书 \\n 谚有出处，予并原文载之前稿，已数十事矣。今读《困学纪闻》，又知其所记百二十事，重于吾者止三焉，则知世间何莫而非古人之所道欤？ \\n ○苏李诗 \\n 古诗十九首之下，即以苏、李接之，其亦五言始于二氏之说耶。夫十九首，诸家各指作者不同，蔡宽夫因而辨之。予意既名古诗，又何必拟章摘事，断为何人。昭明概以古名编之，当矣。但苏、李之作，诸家去取命篇，亦各不同，此则当与辨之。何也？盖二氏之作，有在汉、在虏不同。因皆陷虏，虏中诸篇，世多传诵，后或集中有别意者，即讹之于虏不可知，诸家遂多以自相别为题。其讹一也。自晋初挚虞《文章流别志》中有李陵众作，非尽陵制之言，而昭明《文选》因之，并苏作止合取其七篇。自后唐宋诸人，遂以后人所拟，多不见录，世久不传，集亦并亡。其讹二也。后或杂见于他书，取其半，取三之一者焉，又或一章录半，两章合一，彼此牾，传之到今，其讹三也。不知二集之目，班固《艺文志》已载，而《通志》亦有《骑都尉李陵集》二卷，非止相别，非拟可知矣。子美有云：\"李陵，苏武是吾师。\"东坡《跋黄子思诗》云：\"苏、李之天成，二公尊之至矣。\"夫岂无见哉？因挚虞一言，而后人不传，不亦谬哉！予因之反覆玩味，得之杨升庵一篇，得之《私臆》一篇，旧凡十六首，今共得为一十八首。但据今日诸家以为二氏自相别者，然亦不知当时何旨，今但各以次第编之。每章之下，略为辨证注解，笔之稿而庶常接目，可质诸人云。 \\n 骨肉缘枝叶，结交亦相因；四海皆兄弟，谁为行路人？况我连枝树，与子同一身；昔为鸳与鸯，今为参与辰。昔为常相近，邈若胡与秦；惟念当离别，思情日以新。鹿鸣思野草，可以喻嘉宾；我有一尊酒，欲以赠远人；愿子留斟酌，叙此平生亲。 \\n 结发为夫妻，恩爱两不疑；欢娱在今夕，燕婉及良时。征夫怀往路，起视夜何其；参辰皆已没，去去从此辞。行役在战场，相见未有期；握手一长叹，泪为生别滋。努力爱春花，莫忘安乐时。 \\n 生当复来归，死当长相思。 \\n 烛烛晨明月，馥馥秋兰芳；芬馨长夜发，随风闻我堂。征夫怀路远，游子恋故乡；寒冬十二月，晨起践严霜。俯观江汉流，仰视浮云翔；良友远别离，各在天一方。山海隔中州，相去悠且长；嘉会再难遇，欢乐殊未央。 \\n 右诗三章，子卿出使时别亲友之作。第一为昆弟，第二为妻，第三为友，诸家以别友为少卿，此或不独李也，若为送友尤当，惜无原集可考。或疑其不当自称\"良友\"，自期其难再遇也，予见阴铿《送别始兴王》诗云：\"良守送承明，枉道暂逢迎。\"古人自任，不似今也，此或可耳。旧以《黄鹄》一章杂之于此，观其句意，俱在虏中者。可乎？予故出之于左云。 \\n 寂寂君子坐，奕奕合众芳；温馨何穆穆，因风动馨香。清言振东序，良时著西庠；乃命丝竹音，列席无高倡。悲意何慷慨，清歌正激扬；长哀发华屋，四坐莫不伤。 \\n 红尘蔽天地，白日何冥冥；微阴盛杀气，凄风从此兴。招摇西北指，天汉东南倾；嗟尔穷庐子，独行如履冰；短褐中无绪，带断续以绳。泻水置瓶中，焉辩淄与渑；巢父不洗耳，后世有何称。 \\n 携手上河梁，游子暮何之；徘徊蹊路侧，恨恨不能辞。行人难久留，各言长相思；安知非日月，弦望自有时；努力崇明德，皓首以为期。 \\n 良时不再至，离别在须臾；屏营衢路侧，执手野蜘蹰。仰视浮云驰，奄忽互相逾；风波一失所，各在天一隅。长当从此别，且复立斯须；欲因晨风发，送子以残躯。 \\n 右诗四章，李陵在汉送别子卿之作。苏盖天汉元年以中郎将出使，先时与李同为侍中，最密。明年，李为骑都尉伐胡，降。故始章言其在汉之事，次状其虏地之苦，譬喻及同行者，末句规祝之也。三章即事言情，并及于己，正朋友相规相勉之道也。四章直言其行意矣。四首似在两时之作，前二篇或于宴会之时，后二篇临行之际，此不可知矣。东序、西庠，正在长安；蔽天冥冥，乃虏之地；招摇，主胡之星；穷当作穹，游帐也；红尘白日二句，旧见于《古文苑》，注言下缺。今杨升庵总得于修《文殿御览》，载之《丹铅录》中，似亦予得\"寂寂\"章也。夫\"寂寂\"章之词之韵，诸家作为别子卿第二首\"烁烁\"章之结，然岂独非其韵哉，接过极无下落矣。但《丹铅录》中\"穷\"字亦讹，又止言李诗而无题意。今次之而为送苏之二章，正与苏别李之\"寒冬\"、\"严霜\"同意，读者自知也。盖由诸家不明在汉在虏，概以二氏相别为题，乖戾如此。又疑\"盈\"乃惠帝之讳，犯之恐后人拟者，此又不知古人临文不讳之义也。李周翰以为凡赠出使，不当言其失所，并长别之言，曾原取之，非也。吁！是以疑其拟而取之者少也，夫止得数篇，又复去之可乎？况此亦古人箴规之道，非言其死也，观下文\"各在天一隅\"，前章\"皓首以为期\"可知也。长别者，特言其行意，观下文\"立斯须\"可知也，皆不可以辞害意。林实夫以\"良时\"章为答黄鹄者，刘履以为得矣，不知答黄鹄虽是长别，又当在极后，读者反复玩之自知。 \\n 烁烁三星列，拳拳月初生；寒凉应节至，蟋蟀夜悲鸣。晨风动乔木，枝叶日夜零；游子暮思归，塞耳不能听。远望正萧条，百里无人声；豺狼鸣后园，虎豹步前庭。远处天一隅，苦困独零丁；亲人随风散，历历如流星。三苹离不结，思心独屏营；愿得萱草枝，以解饥渴情。 \\n 晨风鸣共林，熠耀东南飞；愿言所相思，日暮不垂帷。明月照高楼，想见余光辉；玄鸟夜过逃避庭，仿佛能复飞；褰裳路踟蹰，彷徨不能归。浮云日千里，安知我心悲；思得琼树枝，以解长渴饥。 \\n 右诗二章，李在匈奴初遇子卿之作。始赋其时而言虏地之苦，以感动武心，末句乃言自己思亲之情也；次即托物此事，直言己欲归来而未能，又以琼树喻得武而足欢。陵固来说武降，知武之心，特先概叙其好，即史之置酒设乐与武欢也。此二章观其结句，自是一义，若间\"寂寂\"一章，不惟非韵，与事自不妥帖。 \\n 童童孤生柳，寄根河水泥；连翩游客子，千冬服凉衣。去家千里余，一身常渴饥；寒夜立清庭，仰瞻天汉湄。寒风吹我骨，严霜切我肌；忧心常惨戚，晨风为我悲。瑶光游何速，行愿芰荷迟；仰视云间星，忽若割长帷；低头还自怜，盛年行已衰；依依恋明世，怆怆难久怀。 \\n 右诗苏在匈奴初与李遇之作，始因其言而就明己志。芰荷，中国物也，终乃愿之而不得归。若割长帷，但恐年衰而此心徒久怀也，此则言和而缓，志坚而决也。 \\n 嘉会再难遇，三载为千秋；临河濯长缨，念子怅悠悠。远望悲风至，对酒不能酬；行人怀往路，何以慰我愁；独有盈觞酒，与子结绸缪。 \\n 钟子歌南音，仲尼叹归与；戎马悲边鸣，游子恋故庐。阳鸟归飞云，蛟龙乐潜居；人生一世间，贵与愿同俱。身无四凶罪，何为天一隅；与其若筋力，必欲荣薄躯；不如及清时，策名于天衢。凤凰鸣高冈，有翼不好飞；安知凤凰德，贵其来见稀。 \\n 右诗二章，李见苏心不从，始言久而得见，今则恐难再会也。\"濯长缨\"、\"结绸缪\"，愿同仕而相好；次则兴起古人，即事物以喻彼此，直言人生不过欲遂所愿，即史李云\"人生朝露，何苦如此\"；而苏云勿复再言之时作也，李盖以己不归者，由其反逆所愿而止之也。 \\n 樽酒送征人，蜘蹰在亲宴；日暮浮云滋，握手泪如霰。悠悠清川水，嘉鲂得所荐；而我在万里，结发不相见；袖中有短书，愿寄双飞燕。 \\n 有鸟西南飞，〈光〉々似苍鹰；朝发天北隅，暮闻日南陵。欲寄一言辞，托之笺彩缯；因风附轻翼，以遗心蕴蒸；鸟辞路悠长，羽翼不能胜；意欲从鸟逝，驽马不可乘。 \\n 陟彼南山隅，送子淇水阳；尔行西南游，我独东北翔。辕马顾悲鸣，五步一彷徨；双凫相背飞，相远日已长。远望云中路，相见来圭璋；万里遥相思，何益心独伤；随时爱景耀，愿言莫相忘。 \\n 右诗三首，李因苏回而赠别者也。俱状其苏归己在，别情之难，为每章末句。始言其不得见妻与亲友，继言难追其同行，终勉其爱时以莫忘也。汉魏诗以首章题为从军，与诸家不同，惜不知来历。 \\n 黄鹄一远别，千里顾徘徊；胡马失其群，思心常依依。何况双飞龙，羽翼临当乖；幸有弦歌曲，可以喻中怀。请为游子吟，泠泠一何悲；丝竹厉清声（声，五臣作\"音\"），慷慨有余哀。长歌正激烈，中心怆以摧；欲展清商曲，念子未得（得，五臣作\"能\"）归。俯仰内伤心，泪下不可挥；愿为双黄鹄，送子俱远飞。 \\n 右诗苏因李少卿送别而答之者。托物比兴，自喻以双龙也。句意全在虏时。诸家收为继别妻与弟后，似非其时也。予故易之于此。末二句，刘克庄曰：\"固知陵无还理，尚欲援之以归汉，忠厚之至也。\" \\n 径万里兮度沙幕，为君将兮奋匈奴，路穷绝兮矢刃摧，士众灭兮名已ㄨ，老母已死，虽欲报恩将安归？ \\n 右诗苏子卿临行时，李起舞而作者。史谓\"泣下数行，与武\"者是也。 \\n 双凫俱北飞，一凫独南翔：子当留斯馆，我当归故乡。一别如秦胡，会见何讵央；怆怆切中怀，不觉泪沾裳。愿子长努力，言笑莫相忘。 \\n 古诗苏复留别李者。因李舞歌之情，知决难行，遂亦述其相别痛情，勉其莫忘为永诀也。 \\n  \\n 　"}
{"章节": "卷五·诗文类", "正文": "　 \\n 卷五·诗文类 \\n 　 \\n  \\n ○广陵散 \\n 《晋书》载：嵇康尝游会稽，宿华阳亭，引琴而弹。忽客至，自称古人，与谈音律，辞致清辨，索琴而弹曰：\"此《广陵散》也。\"声调绝伦，遂授于康，誓不传人，不言姓而去。及康将刑东市，顾日影曰：\"昔袁孝尼尝从吾学《广陵散》，吾每靳，而今绝矣。\"海内至今，莫不痛惜。又《琴书》曰：嵇康《广陵散》本四十一拍，不传于世。惟便康之甥衰孝尼能琴，每从康学而不与，后康静夜鼓之，孝尼窃从外听。至乱声，小有间息。康疑有人，推琴出户，果见孝尼。止得三十三拍。后孝尼会止息之意，续成八拍，共四十一拍。序引在而世亦罕闻焉。予少曾学琴，亦闻其无传也。嘉靖己巳，宿尚书顾东桥书室，见有《神奇秘谱》三卷，乃明瞿仙所纂，首列《广陵散》，共该四十四拍。序其原出隋宫，传唐、宋之御府者，共有六段，段各有题并谱。余曲六十有一，若世所传《颜回双清》之类绝少也。惜谱多难抄，今止录其《广陵》一曲，词名则具，而音谱亦略之也。曲名《广陵散》者，因时晋乘魏际，王陵、毋邱俭、文钦、诸葛诞，继为扬州都督，咸有兴复之谋，俱为司马所杀。扬地名广陵，散言魏散亡自广陵始也。止息名篇者，由音哀伤痛息，客称古人者，乃伶伦也。皆他书所考云耳。 \\n 开指一段，小序三段，俱名止息。 \\n 大序五段（井里、申诚、顺物、因时、干时）。 \\n 正声十八段（取韩、呼幽、亡身、作气、含志、沉思、返魂、犭旬物、冲冠、长虹、寒风、发怒、烈妇、收人、扬名、含光、沉名、投剑）。 \\n 乱声十段（峻迹、守质、归政、仇毕、终思、同志、用事、辞卿、气衔、微行）。 \\n 后序八段（会止息意、意绝、悲志、叹息、长吁、伤感、恨愤、亡计）。 \\n ○谜序文 \\n 余旧得一败帙，鼠蠹之余，零落太尽，唯序可读，乃谜社之书，名曰《千文虎》。今年七十有七，又得不全《谜社便览》一册，谜家姓氏、书名、字母、门类、所宜不宜之格，诸凡备矣。亦录其序文，继之前序。盖前序搜猎当家故事，可谓博也；后序推解隐语之义，可谓精也；不重复而各得其善焉，足以备一家之典。故收之于稿，庶谜社君子，因得以求访焉耳。然前文失收曼倩之《蚊谜》，后书失收《玉连环》之名。 \\n 《千文虎序》：夫谜者，隐语也，盖拟诗义而为之。周道衰微，礼义废驰，故各国之诗人歌谣各国之风。上以风化下，下以风刺上，不欲明言而托于物。主文谲谏，言之者无罪，闻之者足以为诫。如《关雎》正后妃之德，《桃夭》以喻夫妇，《》以喻兄弟，皆以意逆之，隐语因兹而发其端。自后汉蔡中郎邕尝夜过曹娥庙，以手扪邯郸淳之碑，遂成八字，镌之于碑阴云：\"黄绢幼妇，外孙齑臼。\"后杨修解之曰：\"两字包一字，绝妙好辞。\"此谜之始也。后魏孝文帝会郡王饮酣，观ㄌ妓以呈其艺，出数语命辩之，曰：\"三山横，两人从，妓女白日行青空，屠儿斫肉与秤同，有人辩得赏金钟。\"彭城王勰曰：\"乃一习字也。\"宋陶使于南唐，因书十二字于官舍壁间曰：\"西川狗，百姓眼，马包儿，御厨饭。\"宋齐邱解之，十二字包四字云：\"独眠孤馆。\"至宋延间，东坡、山谷、秦少游，王安石辅以隐字唱和者甚众，刊集四册曰《文戏集》，行于世。金章宗好谜，选蜀人杨圃祥为魁，有《百斛珠》刊行。元至正间，浙省掾朱士凯编集万类，分为十二门。何以为类？引《孟子》曰：\"麒麟之于走兽，凤凰之于飞鸟，泰山之于丘垤，河海之于行潦类也。\"摘选天文、地理、人物、花木等门，四般一同者，故为之类也，号曰\"揆叙万类\"。四明张小山、太原乔吉、古氵尔钟继先、钱塘王日华、徐景祥，荦荦诸公，分类品题，作诗包类，凡若十卷，名曰\"包罗天地\"。惜乎兵燹之余，板集皆已沦没，无一字可存。予友贺从善者，世居钱塘，幼好读书，医药以自给，亦能隐语，凡有诗谜若干篇。后习者家之，翌日踵门，袖出一集，面书\"自知风月\"，乃问予曰：\"此四字云何？\"予解之曰：\"自知风月者，即独脚虎儿也。\"曰：\"何以颜兹名？\"予曰：\"尝闻先辈云，更作三句以成诗，惜乎独有一句更难于谜，故号曰'独脚虎。'\"从善曰：\"请鉴之。\"予视之，乃《千字文》也。以七字包四字，予曰：不亦难乎？何则，千文缺一句则不可，若鱼鳞之状，中间难包之字多矣。观其用心之处，抽黄对白，谐声假意，辘轳拆白，街谈市语，千奇百怪，应带款曲，灿然靡所不备。予谓从善曰：\"胡不锓梓印行，以补将来之学者，得不泯绝此家之风味也。\"从善曰：\"恐儒者之所薄。\"予曰：\"薄此者，腐儒也。东坡之才，博学宏词，无所不览，尚留心于此，何况于后人乎？虽曰得罪于圣门，亦不害于大义。啖蛤蜊自与知味者道，抑亦可以发一时之怀抱尔。\"从善曰：\"诺！\"于是书此以识之。 \\n 《续编谜社便览序》：谜者何，隐语也。隐微之语乎？曰：\"否。\"隐僻之语乎？曰：\"非也。\"何以谓之隐语？曰：\"所包者厂，所藏者深，惟其广而无穷，是以深而难知也。\"其无穷非隐微，而难知非隐僻乎？曰：\"不然，隐微者，圣贤性理之奥；隐僻者，后汉谶纬之书。皆非此之谓也。\"然则吾儒亦有隐语乎？曰：\"石鼎联句者轩辕弥明，序参同契者邹，是韩昌黎、朱晦庵隐其名于谜也。\"曷为广而无穷，深而难知也？曰：\"茧丝牛毛，充栋汗牛，字书之繁也；道听涂说，井蛙瓮鸡，学识之拘也。字义何如汉文之习，而高爽之屐也；才识何如杨修之敏，而曹操之迟也。\"其曰谜社，何也？\"如里社之社，众之会；莲社之社，禅之机也。\"谜有社而欲求其穷所难穷，知所难知，可乎？曰：\"可。\"曰：何由而可也？曰：\"其详载于便览，知事者观之，劳心苦思，自有以充其才；引伸触类，自有以迟其义也。\"然则便览作于何人？曰：\"前人作者，多有遗集。续此编者，江右梧月居士；而序之者，则雷封卫阳子也。\" \\n ○鬼神诚格 \\n 嘉靖壬寅七月，医侄庆家，偶尔西檐火起，随扑灭之。明日移东或南，续发者五日。人以为五通神之为也，予祭即息。至庚申年，杭城大旱，河井俱竭，家人往汲数里。因祭井，而明日得清泉焉。诚能动神，果然也。并文纪异，示我后人。 \\n 《祭五通文》：自某甲子至今某日，火凡七发，毁瓦燎檐，邻里惊忧，人皆曰五通神之为也。予以神乃五行正气，以生为心，岂有悖常害民，反神之所为耶？或者邪魅狂鬼，假神之名，是神之耻，神当为民诛逐之可也。人又曰：\"鬼神无栖，狂背求祀。\"予今申祭于神，择日庙祀，神亦体民之心，从正而息邪可也。否则忠言不省，必将告之城隍，奏之上帝，罪必有归，亦岂神之利也哉？惟神鉴之，尚飨！ \\n 《祭井文》：父斯井，百四十年，神乃司之，有冽其泉，载汲载饮，施及邻焉。今胡告涸，无本称源，敬陈薄奠，再浚再搴，希神普化，上出清涟，混混不竭，显神之权。既全泉名，亦表予虔，神惠永赖，传之简编。 \\n ○诗句用古 \\n 予尝次顾尚书自寿之诗数首，内一律颈联有\"酒尊花圃闲留客，清簟疏帘看弈棋\"。后会顾曰：\"诗惟偷意，可偷句耶？\"因指簟帘之句，予方觉之，对以一时忘其为杜也。过日思东城《赏花》诗曰：\"仙花不用剪刀裁，国色朝酣卯酒来。太守问花花不语，为谁零落为谁开？\"乃用《南部新书》内严惮诗：\"春光冉冉归何处，更向花前把一杯。尽日问花花不语，为谁零落为谁开？\"岂东坡故用此二句耶？固终不佳，偶尔亦不为大失。 \\n ○瀑布诗 \\n 予尝咏瀑布，有\"青天有日雪常落，白昼无云雨自飞\"之句。客过而诮曰：\"此又一徐凝也。\"余因续为一绝：\"界破青山原好句，裁成体用任人讥。\"盖以徐诗固似粗直，不至如或人所讥也。客又曰：\"瀑布固然，以徐诗而为诗意，特不犯预先偷句之诮哉？\"予曰：\"昔东坡送人守嘉州诗：'峨嵋山月半轮秋，影入平羌江水流。谪仙此语谁解道，请君见月时登楼。'然却全用李诗二句，足成其意，特非其偷哉？况后二句亦觉粗直，东坡亦安得有唐人之蕴藉耶？特一时取巧，自成一体，不害其为诗也。\" \\n ○宋宫观潮图诗 \\n 尝于先辈叶南屏家，见元人《题宋宫观潮图》诗，皆雄富雅健，感慨悲壮，因假回录之。 \\n 杨维桢诗云：\"八月十八睡龙死，海龟夜食罗刹水；须臾海劈龛赭门，地卷银龙薄于纸。艮山移来天子宫，宫前一箭随西风；劫灰欲冼蛇鬼穴，婆留朽钱犹争雄。望海楼头夸景好，断鳌已走银角岛；天吴一夜海水移，马蹀沙田食沙草；崖山楼船归不归，七岁呱呱啼轵道。\"练川严恭出《宋宫观潮图》索余诗为首唱，且曰：\"得奇语，始可抗浙江之奇观。\"继遣金露浇渴颖饮酣，为之吐锦橐句。时至正廿年秋八月初，杨维桢在玄白亭，试奎章龙香实剂。书奉凤朱者，王需珑也。 \\n ○又　张仁近 \\n 神酋怒决沧溟水，浪沸波腾亘天起；巨灵擘山山为开，玉龙卷雪从东来。腥风撼地坤舆剖，长江万鼓雷霆吼；雄威欲吞吴越军，强弩三千皆缩手。金堤既成事已非，钱塘江上开皇畿；雕阑玉槛照东海，贪看秋潮忘黍离。中原不复民易主，百万貔貅宿沙渚；倚楼望潮潮不来，六帝同归一邱土。人间废兴何代无，谁能耽乐思艰虞；良工不解写无逸，丹青却作观潮图。 \\n ○又　张宪 \\n 磁州夜走泥马驹，卧牛城中生绿芜；炎精炯炯照吴会，大筑钱塘作汴都。玉殿珠楼连翠阁，七宝帘栊敞云幕；生移艮岳过江南，不数东京旧欢乐。茂树盘盘迷绿云，龙飞凤舞峰峦奔；玉床下压大江小，海水正入东华门。木屡花开秋可数，ヨヨ灵鳌振天鼓；海开一线截江来，雪壁银城尽飞舞。吴商楚贾千万艘，黄龙战船头尾高；岂无海道走中土，长驱逐北乘风涛，烟霞苍苍绕城郭，屋瓦鱼鳞互参错；百万骄民事醉醺，坐使中原压羊酪。因循六帝不复分，西风八月凭江楼，赞宫人饮白骨恨，洪波不冼青衣羞。邦基削尽师臣逐，轵道人稀子婴哭；绣胸文颈踏浪儿，反首谁能报君辱。庙子沙头卓大旗，天吴缩颈不敢驰；行人指塔话杨琏，三十六宫秋草腓。 \\n 至正二十一年秋八月既望，自姑苏来云间，寓延庆方丈，云谷讲师出《宋宫观潮图》征诗。尝记父老言，宋亡时，丞相伯颜驻师沙上，潮不至者三日。又记：庚午岁正月十四晓，有雷自北高峰飞至故宫塔顶，火不灭者二日。抚卷忆旧，不觉概然，为赋七言长诗一解，适宋仲温至，遂命书之。 \\n ○又　杨基 \\n 君不见十五湖上月，十八江上潮，君王连日醉，伐鼓更吹箫。箫声忽如天上落，大内临江起飞阁，绣户朱楹十二阑，嫔娥岁岁观潮乐。潮水信可定，日夕来朝宗，人心独不如，而不思两宫。两宫未雪耻，屡下班师旨，白马素车神，何不令天吴，磔食大奸髓；奸髓不可食，国耻不可涤。嗟尔江上潮，虽雄亦可益；潮无益于人，看潮徒损神。横将铁骑来，三日飞埃尘，历数固有归，尔潮胡不仁，致令鸾凤雏，戚戚悲残春。春光浩无主，花落随暮雨，回首几秋风，旌旗又如许。又如行，君勿悲，古来在德不在险，一杯之潮安足奇。 \\n 右四诗无大高下，可谓敌，四集或有或无，闻其卷今亦亡之矣，又安能永传其诗哉？感慨之间，录入《七修》。维桢字廉夫，号铁崖；张宪号玉笥，字思廉，皆会稽人；仲温名克，长洲人，凤翔同知；杨基字孟载，号眉庵，吴人，仁近疑为崆峒生也。 \\n ○四言咏物 \\n 四言古诗与咏物之体，其义相似。诗家第一难者古诗，模拟太深，未免蹈袭风雅；多涉理趣，又似铭赞。如咏物太着题，则粘皮带骨而卑陋；稍出格，则捕风捉影而空疏。较之歌行，相去远矣。 \\n ○铁氏二女诗 \\n 铁铉，湖南邓州色目人也，革除间参政，因忤成祖被诛。二女金儿、玉儿，发教坊司，女誓不受辱，而色长陈仪特护持之。仁宗即位，命官至教坊查审放出，皆令适人，因而各上诗一律谢恩。长诗曰：\"教访脂粉冼铅华，一片坚心对落花；旧曲听来犹有恨，故园归去已无家。云鬟半绾临妆镜，雨泪空流湿绛纱；今日相逢白司马，樽前重与诉琵琶。\"其妹诗曰：\"骨肉伤残旧业荒，一身何忍去归娼；涕垂玉箸辞官舍，步蹴金莲入教坊。览镜自怜倾国色，向人羞学倚门妆；春来雨露宽如海，嫁得陶郎胜阮郎。\"或云少女原许阮主事，后朝命配陶某，故云。 \\n ○吊颜诗 \\n 沛县知县颜伯玮，庐陵人也，太宗靖难师过沛，颜死节焉。太师杨士奇过沛，悼诗曰：\"平生金石见临危，就义从容子亦随；千载山河遗县在，一门忠孝史官知。故乡住近文丞相，先德传从鲁太师；欲酹荒坟何处是？离离芳草泪空垂。\"学士刘球和云：\"父子捐生总蹈危，精魂常与日光随。县南荒垅遗民识，地下丹心故老知。双节名家先世德，四忠同郡后贤师；古今载笔皆公道，共使清名百代垂。\"予另有《萃忠录》一帙，铁、颜之事备焉，今见二诗，并记于稿。 \\n ○马践犬 \\n 《芥隐笔记》：欧阳与同院学士出游，遇马践犬，死于道。公试书其事，同院曰：\"有犬卧于通衢，逸马蹄而杀之。\"公曰：\"使子修史，万卷未已也。莫若'逸马杀犬于道'。\"《扪虱诗话》又载此事，为穆修云：\"马逸，有黄犬遇蹄而毙。\"张景云：\"有犬死奔马之下\"。沈存中云：\"奔马践死一犬。\"以为浑成过穆、张也。予以二书所纪，必一事也，乃因前人之议，而后人复拟以较胜耳。文意固似欧阳者，然据其时，则穆在先矣。《芥隐》之言，恐亦帘视壁听者耶，亦未为古。五十年前，予同编修金美之、知县顾润夫、员外王荫伯共论此事，予戏曰：\"'马逸践犬死'，可矣。何数贤之议如是哉？\"金戏予曰：\"可惜当时无汝。\"予徐曰：\"欧、穆何可当也，但以一言论之耳。\"顾曰：\"然。\"今偶见二书不同，思三君俱卒，识之。 \\n ○碧诗 \\n 吾友丰考功坊《纳凉碧》诗曰：\"鉴湖洲上晚凉归，散发披襟送落晖；鸣雨乍收微雨续，黑云轻载白云飞。水风度筱偏流座，山月穿松故拂衣；倏忽阴晴堪一笑，年来世事已忘机。\"此诗流丽畅逸，而第七句关锁处，即景生情，警拔深契云卿家法。好事者以为雨时可有日耶？此于无过中寻过矣。予尝以杜诗\"桃花细逐杨花落，黄鸟时兼白鸟飞\"，亦可以议论也。盖桃花落于二月，柳絮落于四月，鹭鸶高飞，鸥鸟掠水，黄鹂则穿林度木而已，安得有同飞之理耶？此特举目前一时之事，不可拘于常理。 \\n ○雁燕四律 \\n 谢宗可有《白雁》诗，而顾文煜亦有之；衰景文有《白燕》诗，而瞿宗吉亦有之；脍炙人口，惟谢、袁之作也。予尝并得而读之，恐亦无相上下，咏物极致，真可谓一律也。今人止知谢、袁，故并录以供具眼。 \\n 谢曰：\"翅老西风绝点瑕，秋江难认宿芦花；云边字缺银钩断，月下筝开玉柱斜。影乱飞鸥回远浦，阵迷宿鹭落平沙；声声唤起苏郎恨，为带胡霜染鬓华。\" \\n 顾曰：\"万里西风吹羽仪，独传霜翰向南飞；芦花映月迷清影，江水涵秋点素辉。锦瑟夜调冰作柱，玉关晓度雪沾衣；天涯兄弟离群久，皓首江湖犹未归。\" \\n 袁曰：\"故国飘零事已非，旧时王谢见应稀；月明汉水初无影，雪满梁园尚未归。柳絮画檐香入梦，梨花深院冷侵衣；赵家姊妹应相忌，莫向朝阳殿里飞。\" \\n 翟曰：\"脱却乌衣绝点瑕，银屏珠箔旧生涯；玉京老去妆初改，王谢归来鬓已华。避雨有时粘柳絮，梦云何处认梨花；飞琼不向瑶台去，却入录常百姓家。\" \\n 四公：顾字光远，姑苏人，终郎中；袁，云间人，终侍御；瞿名佑，钱塘人，终教授；皆国初名儒。惟谢，元人。 \\n ○神童对 \\n 尝闻何仲默入场时最少，其兄背以进之，御史见而口语一对曰：\"弟骑兄作马\"，遂应曰：\"子证父攘羊\"。又阁老袁元峰，十岁时，县审里役于清道观，随父至观，不畏而立于人前，知县见其如成人，唤问何人家儿也，其父忙应之，知县曰：\"曾习对乎？\"曰：\"方学之。\"时有双鹤飞鸣，知县遂曰：\"三清殿上飞双鹤\"，袁应声曰：\"五色云中驾六龙\"。县主惊喜，与果而退。少间，学谕抬酒来饮，县道其事，而谕曰：\"恐正读此诗，而即换其车字也。\"众曰：\"亦难，亦难。\"因复召见，语之曰：\"投子四方开六面\"，袁即曰：\"丈夫一德贯三才\"。众遂惊愕。此真可谓神童也。 \\n ○恰字 \\n 恰字有三义；适然貌，用心也，又莺声。杜诗皆具之，如\"野航恰受两三人\"，当训适然。\"恰有三百青铜钱\"，用心之义也。\"自在娇莺恰恰啼\"，则声矣。《猗觉寮》不察此意，反引《广韵》云：\"恰恰用心，啼非止声也。\"岂非不知字义而误以一偏言之耶？ \\n ○唐宋用字之别 \\n 陆提学举之有句云：\"岩边桂树团丹雾，石上苔花阁绿云。\"王荫伯为更\"团\"为\"生\"，\"阁\"为\"动\"。陆闻而喜之。夫律诗妙在活字，观\"生\"之于\"团\"，\"动\"之于\"阁\"，可以悟唐、宋之别矣。 \\n ○破题 \\n 尝闻或因俚语，或因事物，滑稽者以之为题而作破，虽无惊人之才，亦得游戏三昧。录共闲谈，不犹愈于谩言者乎。〈疒它〉人云：\"仰足观于天文，俯难察于地理。\"\"月子湾湾照几州，几人欢乐几人愁。\"运于天者，未尝有远近之殊；感于人者，不能无悲喜之异。\"看看月上蒲萄架，那人因甚不来也；最苦一双凤鞋，闲在绣帏下。\"破云：\"时至而人不至，君子疑其人之有所拘；物偶而人不偶，君子伤其物之无所用。\"楼屋破云：\"占天之有余，补地之不足。\"父子东厕，父子座席。破云：\"事之至急也，不择地而施；居欲其安也，必严分以处。\"三月大雪，未几雷鸣又雹。破云：\"阴极而凝寒，欲驱而寒，必有物以丽诸天；阳极而生怒，欲杀其怒，必有物以投诸地。\" \\n ○俗语本诗句 \\n 今世所道俗语，多诗也，如\"十指有长短，痛惜皆相似。\"曹植诗。\"何人更向死前休\"，韩退之诗。\"林下何曾见一人\"，灵彻诗。\"长安有贫者，宜瑞不宜多。\"罗隐诗。\"以色事他人，能得几时好。\"李白诗。\"世乱奴欺主，年衰鬼弄人。\"\"海枯终见底，人死不知心。\"\"举世尽从愁里过，谁人肯向死前休。\"\"仔细思量底模样\"，皆杜荀鹤诗。\"事向无心得\"，章碣诗。\"但有路可上，更高人也行。\"龚霖诗。\"忽事敌灾星\"，司空图诗。\"一朝权在手，看取令来时。\"朱湾诗。\"自己情虽切，他人未肯忙。\"裴说诗。\"但知行好事，不要问前程。\"冯道诗。\"团团似磨驴\"，东坡诗。\"真个有天没日头\"，宋神童诗。\"在家贫亦好\"，戎昱诗。\"睡到人间饭熟时\"，本朝钱宰诗。\"月终斋满谁开素，日暮一炉麸炭火。\"乐天诗。\"田妇有嘉献，泼撒新岁余。\"韦苏州诗。前稿已拈出全篇者六人，今欲省刻，止揭其名。 \\n ○风水 \\n 《易》曰：\"俯察乎地理。\"《诗》曰：\"相其阴阳。\"《书》曰：\"乃卜涧水东，水西，惟洛食。\"是古人必明其阴阳，而又欲协乎天也。至晋陶、郭出，而方有地理之说，鸣其葬地。及后纷坛立论，斯又下矣。士衡有曰：\"是气先天地而常存，后天地而固有。气盛而化，气衰而朽；藏以承之，于焉悠久。\"则亦论其理，而欲安其体魄也。景纯即杂于相术，故于葬事，则曰：\"木骸得气，遗体受荫，葬者返气入骨，以应其所生。\"考之士衡之后，四世拜公，景纯罹害，王敦祸不旋踵。是盖据其理者获其报，主其术者致其害，盖观秦、汉以前，圣哲帝王，层见叠出；晋、唐以来，著书择地，术亦精矣。富贵之久，子孙之多，何尝过于三代哉？天盖生人，不由人力，若吾大圣张真人，未闻其先之葬也何如，历世又孰有过者哉？ \\n 或曰：\"如子所云，地无吉凶，亲委沟壑，诸先漫言，而朱、蔡亦不足轻重矣。\"予应曰：地必择吉，葬必尽善，岂可一切委之于无用而不问耶？但当择其宽厚聚气之所，无水泉蝼蚁之属，即为吉矣，葬巳善矣，祖宗神灵必亦安矣。彼安而已亦安也，又何必深求众合克应，以求其富贵利达哉。故朱子曰：\"子孙藏祖考遗体，必致其谨重诚敬之心，以为安固久远之计。\"程子曰：\"地之美则其神灵安，子孙盛也。\" \\n 余尝譬人之坐卧也，得其所则心安魄静，可以长久，可以观乐，可以生育也。善乎欧阳玄曰：\"作室先主乎寝所，相墓先妥乎亲灵。\"是惟欲其安而已。今乃委之术士，只求其富贵利益于子孙，岂孝子慈孙之意耶？且人家之子世多不才，父母亲教之而尚不能从，况欲枯骨以荫之耶？苟但求其美地，虽未必尽合于诸法。惟取山水之相，因气脉之凝聚，所谓精光时露于一分者，然而登山之际，形迹指陈，亦未可得也。况欲从其野师俗巫，迁就谬言，以成何局，以图未来利益，何其愚耶？且欲报其爱亲之情，以窃山川之灵秀，以致子孙之富贵，已逆其理矣。逆其理而受其害者，十常八九，自然之理耳。何以言之？世之术士，得陶书者为陶，得郭书者崇郭，得杨曾之书与各书者，纷纷藉藉，真伪纯驳，世乏圣贤，卒难以辩。是以淫巫瞽叟，遍满天下，蒙昧仓遑之际，托之以贻祸害，往往见之。盖以不惟其理而惟其术，惟其术而又不精也。谢子期尝曰：\"世间万事欲顺，惟风水金丹要逆。\"盖以生气周遍乎天地，浸灌于一身。善摄生者识生气之根，凝于一身；善葬地者识生气之止，欲聚之于一穴。窃取生化之机，岂易得哉？一错其旨，其何不致于蹙寿致祸也。然而名卿士夫，专信其术，迷而不返，贪心使之，可慨也夫！ \\n ○又 \\n 刘文安公曰：\"地惟由于术，则通其术者得吉，懵其术者得凶，是地何足为后祗，而能母万类耶？天惟听于地之所役，则葬吉者不复因其恶而降殃，葬凶者不复因其善而降祥。是天何足为上帝？而能父群伦耶？\"余又尝曰：惟天之理可括乎地，地之利不可逆诸天。故谚有曰：\"未看山头土，先观屋下人。\"天生善人，必得吉地；人坏而求诸地，理所无也。故谚亦曰：\"主者福寿，良师辐辏；主者当衰，盲师投怀。\"何莫而非天也。 \\n 以近验之，吾杭邵氏之家旧矣，至公明而有声场屋，徒有名而未第，生二子，俱登进士。公明曰：\"使吾家葬地善耶？不当隔余而发其子；使不善耶？吾尝安饱，今子孙绳绳，又多富贵，岂非天生二子，因有以得其地利耶。\"苟以术者言之，必以邵氏之墓善矣，是公明之言反为谬戾者，必有所归也。又尝验之吾家葬地，俱当五害；伯叔五人，俱富于财；因以墓不佳而寻师求地，遂无虚日。先君曰：\"汝辈皆有子而我独无，汝辈皆宜择而吾当守其先，葬余妻而与己焉。\"继而吾母老而余亦知地之不佳也，意其二百余年之墓，三代不可迁矣，因吾母而迁二亲，宁不动其遣骸而求富贵，吾心安耶？因亦卒葬焉。然而葬前母时，先君无子；葬吾母时，余亦无子。后考生余，余又三子矣。百五十年间，伯叔之墓木虽已抱矣，皆乏子嗣，岂非信淫巫瞽叟之过欤？究而言之，又岂非由于人而成于天欤？ \\n 至于阴德之说，亦术士之所不弃。故卜氏有曰：\"吉地乃神之所司，善人必天之所相。\"又曰：\"必欲求滕公之佳城，须积叔敖之阴德。\"此又意外之论，亦归之天而已。 \\n  \\n 　"}
{"章节": "卷六·事物类", "正文": "　 \\n 卷六·事物类 \\n 　 \\n  \\n ○舞马 \\n 世惟知唐玄宗有舞马，而不知前已有之，非常马也。《山海经》述海外大栾之野，夏后启于此舞九代马。宋大明五年，河南国进赤龙驹，能拜伏善舞。唐中宗景龙间，文馆记有舞马。又《异物志》云：大宛有解人语、知音律者，观此，自有一种，其来久矣。《广川画跋》以马异于今也，或角或距，朱尾白鬣，亲见其图矣，胡未能述其真。予读唐史，明皇教舞马百驷，为左右部，因谓之\"某家骄\"，衣以文绣，络以金铃，杂以珠玉，舞曲谓之《倾杯乐》、《升平乐》，凡十数曲；用乐工姿秀者数十人，衣淡黄衫，文玉带，立于马之前后左右，施板床三层，或令壮士举一榻，乐作而马舞，床榻如飞，俯仰腾跃，皆合节奏。故张说诗曰：\"试听紫骝歌乐府，何如骐骥舞华阳。\"杜诗云：\"斗鸡初赐锦，舞马更登床。\"徐积诗曰：\"绣榻尽容骐骥足，锦衣浑盖渥洼泥。\"皆其证也。 \\n ○喷嚏 \\n 诗曰：\"愿言则嚏。\"注云：汝心思我，则嚏也。今人嚏而云有人说己，岂无谓哉。故汉有《嚏耳鸣杂占》十六卷，东坡有\"晓来喷嚏为何人\"之诗，来亦远矣。昨见《柳氏旧》一嚏事，虽非正义，赘之亦可发笑也。唐玄宗友爱诸昆弟，一日同宁王饮食，宁王挫喉，喷食上髭。王惊渐不安，玄宗亦不怿，黄幡绰在侧，曰：\"不是挫喉，乃喷帝耳。\"帝遂悦，因戏曰：\"幡绰佞臣乎？\"黄又曰：\"臣知上思臣，臣乃愿言则嚏耳。\"帝又大悦。 \\n ○鱼袋金花帖子 \\n 鱼袋始于唐高祖，取李淳风鲤鱼得众之谶，又袭古义鱼符之事，故制为鱼袋，以藏符契也，悬之于带。有金银绯紫四种，论官职也。开元以后，敕非战功不给，历代因之。宋仍以品级定四种云。金花帖子报进上之名，亦始于唐，至文宗时革之，宋则复用也，似在南宋不用。然考其制，用黄纸涂金，大书姓名于上，下有两知举官花押，仍用白纸为套贮之，亦题姓名于上，登第者随附家书于中云。 \\n ○痘疮 \\n 痘疮，儿在胎时受母氏热毒秽气而成，遇阳长之时发出，故医书载人身有三秽液毒之说焉。又曰：\"痘因热毒而生。古今以儿生时，即挖出口中秽血；未食时，与饮黄连汁，使胎粪同下。以治痘之源，最为有理。盖儿在胎而食秽，啼声出而秽血下矣。庞氏以为天行痘疮，汉、魏以前经方不载，建武征虏而染来，呼为\"虏疮\"，此成胡说也。夫人生出痘，自为常理，壮夫征虏染于小儿，据可信乎？既口\"天行\"，又曰\"虏疮\"，不亦自相悖乎？虏人不生痘疮，以其不食五味也，东汉方书不载，正见古人饮食淡薄，非若后世膏腴厚味也。考之椒蒜，由西汉通东夷始有美酒佳肴，至唐方盛，发于晋，唐以后彰彰矣。且痘于富贵者多重，贫贱者常轻，尤可见其母氏所食而然也。至有不出如吾母，重出如吾友陈敬亭之子，则又原受毒气至有轻重，不为常也已。 \\n ○妇女杀贼 \\n 正德间，流贼刘六等剽掠山东。一日过东平州，而州中姑嫂三人，避之方回，一贼遗后，见其姿色美而驱入林莽，污其大姑与嫂矣，将污幼妹，妹俟其上身，两手交按贼颈，号叫之，嫂遂踞坐贼背，大姑抽贼刀斫其脑以死，报官准赏格。嘉靖壬寅，北虏入山西汶水，两贼至一村，有姑嫂二人急避，而姑下枯井，嫂为贼擒以问，适尚有一女何在，对以井中，贼以有物随下矣，一在上而一下以筐扯女起，视之无物，叱立井傍，欲污也，方复起贼，姑嫂见其用力，因势共推贼落而下其土石焉，二贼俱死于井。播之四方。予闻二事而感杨铁崖薛花娘之乐府非诬矣。第人患无心耳，东平之事，亏其小姑成其大功；汶水之贼，虽得其机，实多其勇也。 \\n ○盐 \\n 天地之元所，寓之于水，故水能载乎地也。然水体轻清者则上浮而淡，重浊者则浚下而咸，故曰海咸河淡。盐井有深至五六十丈者，东南卑下，煮海为盐，易成而最广，所谓斥卤润下水泉咸，淖积而成盐耳。若山西忻、崞，平原弥望，皆若霜然，土人刮而熬之为盐，由地近滹沱，亦卑下也。沙漠有盐泽，河东有盐池者，又非是欤？常哂陈水南云：\"太谷榆次，地高产盐；又且寻丈之间，复能种艺尤盛，此不可以常理论。\"殊不思生气既厚，泉脉不泄，而为井则峻发于上，种植亦茂矣。第盐池凡物下皆面成盐，真理不可晓也。惜未经其地，目审其事，以寻绎其理耳。 \\n ○从葬沙板 \\n 以人殉葬，见于《黄鸟》之诗，秦穆公事也。及读《史记·秦本纪》，武公葬雍之平阳，以人从死者百七十七人。又曰：\"至献公元年方止。\"则知武公而下，十有八君，皆言殉焉，其来远矣。惟黄鸟彰彰者，为惜三良，且殉者百七十七之多故也。后世帝王，意亦有之，或宫人一二，少而无闻焉。棺用沙枋，意起于宋后，盖闻古冢之发，无沙棺而惟志石五金之类。及读程明道文集记，葬曾祖，累岁求其不朽之木。后因咸阳人发东汉时墓，柏棺尚在；又其寺完地而得古棺，裹以柏木；某地修城得古柏，坚润如新；且思柏木之理，详察地中之事，因用之以葬七柩。据此，则南宋以前无也。惜未有以柏木与沙枋同埋数十年以试。 \\n ○古镜 \\n 世之古镜，多出北方古墓，人知而宝之，未知墓出故也。按《汉书·霍光传》，光之丧，赐东园温明。服虔注：以东园出镜之所。予恐温明镜名也。又按《癸辛杂识》云：世大敛后，用镜悬棺，盖以照尸取光明破暗之义。据此二书，则知镜在于墓，其来已远，而取义亦明白也。意其开一墓而得镜不一，似古人送葬者皆赠之，如今人之绵箱耳。 \\n ○树虫 \\n 旧说桐梓之虫，树下擂鼓，其虫自坠。予意鼓音宽脾，其声气既振于下，则物之小者，因声气而解体，随之以陨，理也。《癸辛杂识》以桃树枝柯生黑小虫，用多年木灯檠挂于中，纷纷然坠下矣，此不知何说也。 \\n ○华亭两县丞 \\n 嘉兴儒学陆汝霖澍，学赡而精于时文，声闻籍甚，门生多仕，负志拔贡，去仍入监应选，扶病殿试。当道怜其才，卷虽不终而特选华亭丞，以地美且近也。奈何到任廿日卒。湖州顾某，董编修前妻之弟，步粮至京相见，续取之姊，乃吴冢宰女也。女以姻家俱官，此独可布衣乎？告夫恳父，必欲与之官，时开输粟之例，倍者竟得入选。二家因为纳银，竟选华亭丞。在任数年，而富贵逾常也。呜呼！以明经俊，辛勤一世，而不能享一日之尊荣；以布衣白丁，藉人财势，而一旦有终身之富贵。人生岂非命耶？ \\n ○摺叠扇 \\n 摺扇，由成化初高丽贡至，朝命效制以答，复书格言以赐群臣，民遂效而为之。故《水东日记》云：起自本朝。人随道焉。不知北宋已有之矣，故东坡云：\"高丽白松扇，展之广尺余，合之只两指。\"正谓是也。又见于《猗觉寮》蒲葵扇条，丰坊亦曰：家有赵彦所画摺扇，陆俨山亦有杨妹子所书绢摺扇，似皆以绢为之。故古有纨扇、羽扇，而无纸扇之说是也。黑骨泥金，却起于日本，而中国饰之以金耳。 \\n ○二窑 \\n 哥窑与龙泉窑，皆出处州龙泉且。南宋时，有章生一、生二弟兄，各主一窑。生一所陶者为哥窑，以兄故也；生二所陶者为龙泉，以地名也。其色皆青，浓淡不一，其足皆铁色，亦浓淡不一。旧闻紫足，今少见焉，惟土脉细薄，油水纯粹者最贵。哥窑则多断文，号曰\"百圾破\"。龙泉窑至今温处人称为章窑，闻国初先正章溢，乃其裔云。 \\n ○杨曹仙佛 \\n 吾师杨长史之父冲，杭庠士也，驾好仙术。一日，遇麻衣人于途曰：\"有客寄书于宅，君知之耶？\"归果得书，开缄，则唐仙人张平叔一拜帖也。意乃仙降，求之愈切，人以痴呼之。逾年复又遇之，拜恳欲随。麻衣曰：\"子缘浅难成，功名亦不大，科甲在后人也，记之勿泄。\"忽然失之。后仕赣之教谕。麻衣又至，家人因询之，杨语其所以，不久捐馆。 \\n 甥孙曹岳，断乳食素，信心于佛。一夕，梦僧持杖如地藏者，使之捧杖环，即时升起过屋，岳惧而惊醒焉。后复梦见之。今年二十三矣，仲冬复梦此僧曰：\"在横河桥待。\"明发不语，家人寻至其处，果见一老僧坐阶，岳拜之欲随。僧曰：\"我长往湖湘矣，汝可随乎？\"岳恳求去，遂同登夜航。明日至饭肆，僧澡面，见其十指甲拳缩寸许，入水伸长尺五六，人共骇然。食饭数口而止，岳纳饭金于主，僧曰：\"可掷之。\"岳惜未应。犹同至苏州，僧又曰：\"掷金乎。\"岳又不应，且思家泪下。僧曰：\"汝缘浅，汝缘浅。\"指侧舟曰：\"可倩以归。\"时顺风，一日夜至杭矣。试观二者，知仙佛果有也，惟诚心求之，未必不验，而成否乃其数尔。 \\n ○三高人 \\n 永乐初，溧阳徐尚书为潜匿建文朝廷抄，戮一门。有幼女，发入乐籍，色长陈仪阴眷之，不使污辱。后遇赦，仪为嫁之，尚童也。闻钱铉能诗二女，亦仪成全以从良。天顺中，泰州马士松，寒士也，素与学士徐有贞交，徐为石亨辈诬奏，云马所知也。马受极刑而无一言以及徐，徐感之，许一女为妇。事已，负其婚，马终无怨忿之言。又昌平侯杨俊，亦为石亨构诛，有娼妇高二，临诛生祭杨而收尸。呜呼！在士权实人之所难能，而娼夫乐妇，又能为人之所难为，真罕矣。旧不知高之名，今见载之《客座新闻》，并陈、马事复录于稿。 \\n ○燕 \\n 燕，水鸟也，故名玄鸟，简狄于水次吞其卵而生契。《淮南子》曰：\"燕入水为蛤。\"《尔雅翼》曰：\"求雨者投之，竭泉即涨。\"人食燕肉不可渡河，明其水也。其来去皆避社日，不以戊己巳日，取土为巢，书戊己于巢则去，皆因其土克水故也。《埤雅》载其事而不能明其义。顾况诗云：\"燕燕于巢，缀缉维戊。\"抑错矣。乐天为之序，又云：\"不以甲乙衔泥。\"此可谓既失之驽，又失之蟆矣。 \\n ○蚊 \\n 白鸟有二，曰蚊，见《夏小正》丹鸟羞白鸟注，蚊也。又曰：鹭见杜诗\"黄鸟时兼白鸟飞\"之注。东坡诗\"不恐飞蚊如立豹\"，立豹亦蚊也，见《齐东野语》引。吴兴志有豹脚蚊子，亦见《大戴礼》。 \\n ○浮炭 \\n 陆放翁《笔记》云：陈无己贫，见其手札，每问酒务官托买浮炭。浮炭者，投之水中而浮之，故今人曰麸炭。讹也。观此，讹之已久。但事小，人不之辨耳。 \\n ○不灰木空青苏合香丸 \\n 予有刀柄，乃不灰木，然不能点灯。后见《格古要论》云：\"用石脑油蘸之点灯。\"方知如空青必贮之古铜器中，月以水湿之，不枯死也。苏合香丸藏用荷叶包裹，然后不干相同。 \\n ○八骏 \\n 周穆八骏之名旧矣，唐太宗八骏有图并事，予俱载正稿\"事物类\"。成祖八骏，曾闻刘呆斋有咏，今得《名岁抄》曰龙驹、曰赤兔、曰乌兔、曰飞兔、曰飞黄、曰银褐、曰枣骝、曰黄马。观其名，既殊于前之二种无事实，而又皆中箭被伤，恐亦后人因数皆八，而文以传之欤？ \\n ○眼镜 \\n 少尝闻贵人有眼镜，老年观书，小字看大，出西海中，虏人得而制之，以遗中国，为世宝也。予意恐即《文选》中所谓玉珧海月。及读《临海异物志》，载海月如镜，白色正圆，有腹无口，目可炙食。又《纬略》引郭璞《江赋》，晋安《海物异名记》、《侯鲭》等录，明玉珧处俱不言制镜之事。后与霍都司子麒言，霍送予一枚，质如白琉璃，大可如钱，红骨镶成二片，若圆灯剪然，可开合而折叠。问所从来，则曰：\"旧任甘肃夷人贡至而得者。\"予喜甚，置之眉间，未若人言也。每疑而问人，丰南禺曰：\"乃活大车渠之珠囊制之者，常养之怀中，勿令干死，然后可照字。\"予意西番所来是矣，然西番少车渠人，养亦未必然。得已廿年，宝之无用，不犹鼠之藏金乎？书出而传之，博识者必有以告我。 \\n ○古今人形不同 \\n 古人丰伟长大者，书载之矣，如三国姜维死时，剖胆如斗大；宋张世杰死海，获尸焚时，见胆如斗大。则其人如何其长大，又未见载之书。是知古人较今自长大。昨四都乡人掘地，得骷髅如斗大者，人皆骇之，此必宋、元人矣。故闻利州有则天像，长七尺；成都有孟蜀后妃祠堂，皆极修伟；福州大支提山，有吴越王紫袍，寺僧升椅举领犹拂地。则知古今人形不同。 \\n ○王钱门对 \\n 旧闻弘治间，吏书三原王公恕署门曰：\"任于朝者以馈遗及门为耻，任于外者以苞苴入都为羞。\"嘉靖间，藩司参议扬州钱公业可门署，使所属衙门寺观帖焉。对云：\"宽一分，民受一分，见鬼神；要一文，不值一文，难欺吏卒。\"予闻而喟然，此即王尚书联也。二公非心事光明，胡能门联如此哉？故王近世冢宰难及，而钱忤当道，不久去。然二对近人不知，前乃真西山奏疏，后亦古语也，惜忘之。 \\n ○大蜘蛛 \\n 幼读《酉阳杂俎》载：蜘蛛大如车轮者。以怪不足信。及闻都少卿南濠云，弘治间，登州山中有蜘蛛与龙斗，而龙为蛛丝所困，后有火龙来焚其丝，蛛不能为，遂为龙取珠去。蛛死，黑水流下山，身径一丈六尺。予复将信而将疑也。又读《双槐岁抄》云：成化七年，苏州盘山有蜘蛛与龙斗死事。友人吴两江亦云：家客上江丞某人，家住山间，一夜为龙来取蜘蛛之殊，山木尽折，水涌数里，举家遭害。然后知六合之内，异物异事，未可以不见为怪也。 \\n ○香台百咏 \\n 《香台诗集》，吾杭国初瞿宗吉所作，拟《玉台》、《香奁》而各取一字以名之，曰初、曰续、曰新，皆百咏焉。公自序其旬日而成者。予得公之手稿，每读每叹其学博才敏，近进少其人也。昨读《覃精隽》，又知先辈徐百龄为之注，张天锡为之序，惜无刊本，未知其子孙有藏稿否，又甚惜焉。或曰：\"博与敏可也，然其题咏不出闺房，赏玩不过风月，殆非庄子雅士之为。\"殊不思古人有云：\"咀灵芝而咽甘露，情动乎中；拔鲸牙而挹天浆，梦游于外。自可与知者道。\"此布帛菽粟，固人间至宝；而海错蔬菜，亦可少者哉？展转于怀，笔之于稿。 \\n ○戴进传 \\n 永乐末，钱塘画士戴进，从父景祥征至京师。笔虽不凡，有父而名未显也。继而还乡攻其业，遂名海宇。镇守福太监进画四幅，并荐先生于宣庙，戴尚未引见也。宣庙召画院天台谢廷循平其画，初展春、夏，谢曰：\"非臣可及。\"至秋景，谢遂忌心起而不言。上顾，对曰：\"屈原遇昏主而投江，今画原对渔父，似有不逊之意。\"上未应；复展冬季景，谢又曰：\"七贤过关，乱世事也。\"上勃然曰：\"福可斩！\"是夕，戴与其徒夏芷饮于庆寿寺僧房，夏遂醉其僧，窃其度牒，削师之发，夤夜以逃，归隐于杭之诸寺。为作道佛诸像，故今花藏潮鸣，尚多手迹。吾友张川家，亦有天王斗圣数十幅。继而廷循使人物色，戴闻云南黔国好画，因往避之。值岁暮，持门神至其府货之，其时石锐为沐公所重，石见其画，曰：\"此非凡工可为也。\"询戴同郡人，遂馆谷之，然终不使之越己。又数年，谢死，而少师杨公士奇，太宰王公翱，皆喜载画，归则老矣。 \\n 先生循循愉愉，人乐与友，凡亲友不给者，每作数纸与之，人争货焉。其点染颜色，妙夺造化，铺叙远近，宏深雅淡，人物山水较前人另出一格，其于诸家无不能。王、杨二公，常称其画当与古人相颉颃，卒时七十五，天顺六年秋也。字文进，以字行，号静庵，又号玉泉道人。先生没后，显显以画名世者，无虑数十。若李在、周臣之山水，林良、吕纪之翎毛，杜堇、吴伟之人物，上官伯之神像，夏少卿之竹石，高南山之花木，各得其一支之妙，如先生之兼美众善，又何人欤？诚画中之圣，今得其片纸者，如洪璧焉，去后又何如哉？呜呼！公艺精而不售，展转为竞艺者所忌，卒死穷途，岂非其数哉！然而后世名画者，莫可与并，又岂非道理之不可诬哉？贺御医志墓，避时而不详，止云为艺所忌。予过横春桥，见其墓迷于苍莽之中，祀绝而将为人发矣。悲其事，因掇其行，以书其传云。 \\n 草桥子曰退之有云：\"根之茂者其实遂，膏之沃者其光晔。\"戴尝奔走南北，动由万里，潜形捉笔，经几春秋，无利禄以系之也，生死醉梦于绘事，故学精而业著，业著而名远，似可与天地相终始矣。究其当时，不过一画工而已。呜呼！世之赫赫目前，以富贵骄人者，名随身没，不知所自树，视此宁不愧诸？ \\n  \\n 　"}
{"章节": "卷七·奇谑类", "正文": "　 \\n 卷七·奇谑类 \\n 　 \\n  \\n ○佛睛黑石 \\n 广西全州无量寿佛寺中佛，即无量真身也，其目睛指甲，与生人无异：目视物而能转，甲年久而亦长。湖广永州浯溪之涯，有黑石焉，较他石为少，细视之暗然；以溪水涤之，则浯溪之景全现于中，若镜照然。好事者舁辇于家，水洗经日，与顽砺者等也；复舁之旧处，光则又如旧矣。盐卤杂以他水，但要记其旧痕，以饭甑盖之于中，掠去面上之水，至旧痕处，则取去者皆他水，而卤尽在也。或以甑簟隔之亦可，以他物则难分矣。此皆理之不可推者。 \\n ○碑楼 \\n 徐武宁王之墓，在钟山皇陵之右，神道碑乃我太祖之笔也。碑因高大，为楼以居，石磴以上，登者即时必病，人莫敢焉。予尝闻之，昨友李见石之子登之，果然。岂非太祖在天之灵不容人之在上耶。 \\n ○水石变异 \\n 春秋，石言于晋，历代少见也。陕西庆阳府天雨石子，大如鹅卵，小如鸡头，皆作人言。春秋，水斗于谷洛，亦以罕矣。正德间，直隶文安县水忽然僵立，高可五丈，大亦如之。（见《实录》） \\n ○老人 \\n 钱希白《洞微志》载鸡窠老人如小儿事，尝以为怪未信。昨闻会稽季通判本云：嘉靖甲午在宝庆时，有事于所属新宁县，未至县五十里，宿于山中民家，堂前架一庋，置木匣其上，中有老人，长可尺余，立则露首，声唧唧如燕子语。问之，乃其家远祖也，年已百八十矣，能言元朝事，日不食，或进一盂水而已。季盖质实不妄语者。据此，与鸡窠老人不食不语相符，而实有矣。夫人老而体缩，由气血衰也；气血衰而声音低，理也。但骨胡能短，食胡不进而长生？似与天年百二之说戾矣。夫天地间自有一种间气所生者，如《辍耕录》所载人腊是也，如《笔谈》所载吕缙叔终时如小儿病也。 \\n ○血水 \\n 嘉靖甲寅三月，宁波慈谷县灌浦郑家，忽然地裂流血，举家惊惶。至暮，盯畦间俱是也。当道举奏。明年四月，倭贼陷其县，缙绅军民死者无算焉。又明年六月，贼至杭州北门外，大肆焚掠，五日方去，亦有死于锋下者。甲寅之秋，其地新河、坝河水亦尽赤，岂非皆血水之所兆耶？ \\n ○异妖 \\n 旧闻宦客云：某地某都司家，晨起见厅壁画有王者一人，车骑数件，男女侍卫又数十人，晃晃动跃，顷下坐列于厅，奔走应答，真人物也。主人惊出，且疑且告曰：\"尊官何来？何顾于余？\"王曰：\"吾非崇也，暂过借宿，不扰不侵，无喧无恐，吾当有益于汝也。\"一时妇女进于内仆从或爨于厨，或易于市，或服役于庭，除车马行李，各置其所。逐主一家于空室，柴米家具，与之共矣。往来冠盖，皆不识之人。逾半月，谓主人曰：\"某人横，负汝财，吾为汝追之。\"批帖令人召曰：\"三日内不来偿主，当焚某处房屋。\"其人恐疑间，某地之屋焚矣。办值急付其主。明日，别主人，冉冉自空而去。余以宦客欺己耳。 \\n 嘉靖三十七年三月，宁波象山县梁家，忽至一老妪，四媳二女，口云借宿其家，俱不见，独一幼妇见而迎之，启以\"尊客素昧，居宅何处？\"妪曰：女翁出外乏主物，特来相倚，世为宅戚也。\"妇走白翁姑，翁姑疑为崇，急办牲醴以赛之。妪怒曰：\"吾非为祸之崇，何为生食我？\"令妇熟而进之，饮啖、言笑、起卧如生人，妇女皆国色，妪虽老，而容仪亦修洁也，半月始去。以此证彼，信有之也。 \\n 然鬼无形与声，倏忽变化则有之，虽五行之妖，亦不如是。至于始皇之时，素车白马、持壁与客之异。王莽时，池阳小人无数，或乘马，或步持物。刘歆以为人变，皆属皇之不极，今又非其时也，岂《幽怪录》所谓世间人鬼杂半之说耶？ \\n ○李伯时天马图 \\n 宋元间，外国进至三马，李伯时爱而图之，卷而成马俱死矣。闻出《空青集》，而予未之信也。昨观《云烟过眼》，周公谨细为纪之，其马之名色形数，来历日月，又引曾跋以证之。跋曰：\"元庚午，余来京师，见鲁直九丈于池寺。鲁直谓余曰：异哉伯时，貌天厩满川花，放笔而马殂，盖神骏精魄，皆为伯时笔端取去。实古今异事，当作灵敏语记之。后十四年，当崇宁癸未，余以党人贬零陵，鲁直亦除籍徙宜州。过余潇湘江上，与徐靖国、宋彦明道伯时画杀满川花事，指余亲见也。余请九丈当践前言记之，鲁直笑曰：只少此一件罪过。后二年，鲁直死贬所。又二十七年，余领浙漕，当绍兴辛亥至嘉禾，与梁仲谟、吴德素泛舟访刘延仲于真如寺。刘出是图，开卷宛然畴昔。俯念四十年忧患，余生独存，殆若异身也。因详序本末，使后来者知伯时一段异事，亦鲁直遗意耳。\"据此，则实有是事，真可为异。又尝闻传神之人云：\"凡写病者之照，肖之则病人多死。\"岂非亦收其精魄于绘事耶？况李术至精，则通神矣。故世传龙眠常画一龙，正风雨而点睛，遂为飞去。夫《云烟过眼》无刻本，而抄者多讹且少也，予因略正数字，录之于稿，或传之于人，庶几不没李、黄、曾三公之意也。曾名纡，字公卷，空青其号，官至中大夫。 \\n ○透光镜 \\n 周公谨记鲜于伯机有透光镜一面，映日则背花俱见，凡突处其影皆空。余尝赋诗也。又谓郝清夫亦有二面，一止透半，一透之不甚分明。纪于《云烟过眼录》。予意此必铸时或异，而用铜用药非常者，殆如唐时扬州所进水心镜，乃神龙之化耳。据是，则周穆之火斧，能照暗室如昼。始皇之方镜，能照人五脏。《双槐岁抄》云：成化甲辰，宿州垦田得镜，照见农家男女墓中人物，农夫惊异而碎之，亦同也已。 \\n ○尚书梦 \\n 予一夕梦尚书玉华盛公来顾。明日，该中翰叶柳亭，叶款留间，出册示之，乃盛留别诗也。予因告其昨梦。今见之，非数焉？翻拍又见尚书梅林胡公之跋语，叶曰：此尤有大数之说。廿年前，三茅道士梦胡立祠之地，有丰碑大书\"尚书位\"三字，是胡科举之年，天已定其平夷之功，建祠之事矣。彼此又相骇然。呜呼！梅林功业之大，恩德在杭，数当见于道士之梦也。而盛之诗，叶之款，琐琐一事，亦见于区区之梦，岂非谚谓\"饮啄有一定之数\"耶？贪叨富贵者，于此可警。 \\n ○郭季 \\n 郭子仪三十年无缌麻服，见之史，异也。吾友季太守本，虽非郭之盛家，指亦几千矣，三十年家无死者，亦异。 \\n ○祈雨 \\n 嘉靖癸亥，杭因祈雨，府差景隆钱道士往富阳县龙门山取龙。去县几百里，山路崎岖，荆棘丛密，衣体俱为损伤。至则本地乡民亦为雨而潭中已得一蛙，供于庙矣。道士焚牒拜潭，亦得四虾一蛙，置瓮以行。途间辛苦，不免与同事者怨，以为一蛙而费苦钱粮人役如此，至杭无雨，可煮食之。顷刻雷雨交作，淋漓遍体，咫尺不可辨也。晚视瓮中二物，无一存，骇然，只得仍到龙潭拜求。庙僧曰：\"势不可得矣。\"复又惧以官法，僧不得已，供蛙与之。至杭，果得雨。将送还潭，视之，瓮中又无矣。予旧闻苏人都少卿言，同年陆景福知宁波日，取金钱于天井山之事亦然，意于正稿\"辨证类\"中，论龙乃神物，非若程子所云龙只是兽，人得而玩者，非也。今益信诸。 \\n ○尸行 \\n 成祖时，都御史影清犯驾伏诛，以尸楦草，悬于长安门。是夜，梦清仗剑绕殿逐上。明日驾过门，忽然绳断，尸行，手指若犯驾状。夫夜梦有之，而绳断亦有之，尸行手指，何物使之哉？ \\n ○周费二梦 \\n 尝闻大宗伯周公洪谟乡贡上京时，舟至维扬，夜见一人谓曰：\"吾即子之前身，子去前程远大。\"公曰：\"子何人，而有是言？\"对曰：\"吾友鹤山人丁某。\"倏然不见，似如梦然。后公官南京，以书询扬守三原王公恕，王甚讶之，询郡，果得其人，乃建文时蜀府教授，及询其形像亦同。江西阁老费公宏中乡试时，无锡金廷辉为主考，阅卷夜倦，恍惚见一卯角生，揖而告曰：\"人非尧舜，安能每事尽善，愿赐荐拔。\"惊觉似梦，心异而遂以是卷置案上。二三场复梦此生又至，如前言，因遂寻号取之。揭晓，费年正卯角，貌又似。主考问其梦，不知也。 \\n 予尝二事往来胸中，丁之神已托生，而费又不知也，则神其事者谁耶？以鬼神特假其灵异，何形像之相似耶？以为好事者为之耶\"则周公尝自有诗云：\"生死轮回事杳冥，前身幻出鹤仙灵，当年一觉扬州梦，华表归来又姓丁。\"金主考乃少卿都南濠年家，都亲与余言者。此理竟不可格，是果三魂七魄之说哉？ \\n  \\n 　"}
