{"章节": "墨经（宋）晁说之", "正文": "  \\n 墨经 \\n 　 \\n  \\n  \\n （宋）晁说之 \\n 松 \\n 古用松烟、石墨二种，石墨自魏晋以后无闻，松烟之制尚矣。汉贵扶风隃糜终南山之松，蔡质《汉官仪》曰：“尚书令、朴、丞、郎月赐隃糜大墨一枚，小墨一枚。”晋贵九江庐山之松，卫夫人《笔阵图》曰：“墨取庐山松烟。”唐则易州、潞州之松，上党松心尤先见贵。后唐则宣州黄山、歙州黟山松、罗山之松，李氏以宣歙之松类易水之松。今兖州泰山、徂徕山、岛山、峄山、沂州龟山、蒙山，密州九仙山，登州牢山，镇府、五台、刑州、潞州太行山，辽州辽阳山，汝州灶君山，随州桐柏山，卫州共山，衢州柯山，池州九华山及宣歙诸山，皆产松之所。兖、沂、登、密之间山，总谓之东山；镇府之山，则曰西山。自昔东山之松，色泽肥腻，性质沉重，品惟上上，然今不复有。今其所者才十余岁之松，不可比西山之大松。盖西山之松与易水之松相近，乃古松之地，与黄山、黟山、罗山之松，品惟上上。辽阳山、灶君山、桐柏山可甲乙，九华山品中，共山、柯山品下。大概松根生茯苓、穿山石而出者透脂松，岁所得不过二三株，品惟上上；根干肥大、脂出若珠者曰脂松，品唯上中；可揭而起，视之而明者曰揭明松，品惟上下；明不足而紫者曰紫松，品惟中上；矿而挺直者曰签松，品惟中中；明不足而黄者曰黄明松，品惟中下；无膏油而漫若糖苴然曰糖松，品惟下上；无膏油者而类杏者曰杏松，品惟下中；其出沥青之余者曰脂片松，品惟下下。其降此外，不足品第。 \\n 煤 \\n 古用立窑，高丈余，其灶宽腹小口，不出突于灶面，覆之五斗瓮，又益以五瓮，大小为差。穴底相乘，亦视大小为差。每层泥涂惟密，约瓮中煤厚住火，以鸡羽扫取之，或为五品，或为三品，二品不取最先一器。今用卧窑，叠石累矿，取冈岭高下、形势向背，而或长百尺，深五尺，脊高三尺，口大一尺，小项八尺，大项四十尺，胡口二尺，身五十尺。胡口亦曰咽口，口身之末曰头。每以松三枝或五枝徐爨之，五枝以上，烟暴煤粗；以下则烟缓煤细，枝数益少益良。有白灰者去之。凡七昼夜而成，名曰一会。候窑冷采煤，以项煤为二器，以头煤为一器。头煤如珠如缨络，身煤成块成片。头煤深者曰远火，外者曰近火，煤不堪用。凡煤贵轻，旧东山煤轻，西山煤重，今则西山煤轻，东山煤重。凡器大而轻良者，器小而重否。凡振之而应手者良，击之而有声良，凡以手试之而入人纹理难洗者良，以物试之自然有光成片者良。凡墨有穿眼者谓之渗眼。煤杂，窑病也。旧窑有虫鼠等粪及窑衣露虫杂在煤中，莫能拣辨，唯唾（硾）多可弭之，然终不能无。 \\n 胶 \\n 凡墨，胶为大。有上等煤而胶不如法，墨亦不佳。如得胶法，虽次煤能成善墨，且潘谷之煤，人多有之，而人制墨，莫有及谷者，正在煎胶之妙。凡胶，鹿胶为上。《考工记》曰：鹿胶青白，马胶赤白，牛胶火赤，鼠胶饵，犀胶黄，莫先于鹿胶。故魏（卫）夫人曰：“墨取庐山松烟，代郡鹿胶。”凡鹿胶，一名白胶，一名黄明胶，《墨法》所称黄明胶，正谓鹿胶，世人多误以为牛胶。但鹿胶难得，煎法用蜡及胡麻者，皆不入墨家之用。按隐居《白胶法》，先以米沈汁渍七日，令软，然后煮煎之，如作阿胶淘。又一法，细剉鹿角与一片干牛皮同煎，即销烂。唐《本草》注曰：“爢角、鹿角煮浓汁，重煎成胶。”今法取蜕角，断如寸，去皮，及赤觪，以河水渍七昼夜，又一昼夜煎之，将成以少牛胶投之，加以龙麝。鹿胶之下，当用牛胶。牛用水牛皮，作家所谓乡掘皮最良，剔除去毛，以水浸去尘污，浸不可太软，当须有性，谓之夹生。煎火不可暴，常以篦搅之不停手，贵气出不昏。时时扬起视之，以候薄厚，直至一条如带为度其脉。胶不可单用，或以牛胶、鱼胶、阿胶参和之。兖人旧以十月煎胶，十一月造墨。今旋兼旋用，殊失之，故潘谷一见陈相墨，曰：惜哉！其用一生胶耳，当以重煎者为良。 \\n 罗 \\n 凡煤须用罗，后魏贾思勰曰：醇烟捣讫，当以细绢筛堈（网）内。此物至轻微，不宜露筛，喜飞去，不可不谨。 \\n 和 \\n 凡和煤，当在静密小室内，不可通风。倾胶于煤中央良久，使自流，然后众力急和之。贵润泽而光明。初和如麦饭许，搜之有声乃良胶。初取之和下等煤，在取之和中等煤，最后取之和上等煤。凡煤一片，古法用胶一斤，今用胶水一斤，水居十二两，胶居四两。所以不善。然贾思勰墨法，煤一斤，用胶五两，盖亦为尽善也。况胶多利久，胶少利新，匠者以其素售，故喜用胶少。观易水奚氏、歙州李氏，皆用大胶。所以养墨。时大胶墨纸黄，小胶墨纸微黄，其力以是为差。凡大胶必厚，厚难于和，和之柔则善，刚则裂。若以漆和之，凡煤一斤，以生漆三钱、熟漆二钱，取青汁投胶中，打之匀，和之如法。 \\n 捣 \\n 凡捣不厌多，魏韦仲将《墨法》：“铁臼中捣三万杵，杵多益善。”唐王君德则用石臼捣三二千杵，盖其捣无数。其捣过粘后，光不可捣。自从臼中掍出为度。出臼纳静器内，用纸封幕，熳火养之。纸上作数穴以通气。火不可间断，为其畏寒。然不可暴，暴则潼溶，谓之热粘，不堪制作。凡鹿胶捣成变丸捍，不可迟延，稍迟乃皴裂不堪。若牛胶，捣之一日后，胶行力均，再入臼捣千余下乃可丸。捍丸时用五人相次。人有铁砧，椎三五百下。旧语一椎一折斗手捷，此其法也。初椎成为光剂，为硬剂，又过硬剂，为热剂。每一剂传毕五人成热（熟）剂，乃入匠手丸捍。 \\n 丸 \\n 凡丸剂不可不熟，又病于热，热不堪用。虽成，必不光泽，易碎裂。凡急手为光剂，缓手为皴剂，一丸即成，不利于再。 \\n 药 \\n 凡墨药尚矣。魏韦仲将用真珠、麝香二物。后魏贾思勰用梣木、鸡白、真珠、麝香四物。唐王君德用醋、石榴皮、水犀角屑、胆矾三物，王又法，用梣木皮、皂角、胆矾、马鞭草四物。李廷圭用藤黄、犀角、真珠、巴豆等十二物。今兖人不用药为贵，其说曰：正如白面、清面，又如茶之不可杂以外料，亦自有理，然不及用药者良。旧有别集《药法》一卷。 \\n 印 \\n 凡底版贵乎直，宁大不小；平版上俯下平，宁重不轻。凡底版银为上，面印牙为上。寻常底版用棠，手版用杞。盖底版面印，皆以松为良，与煤为宜。凡印大墨，以水拭之，以纸按之，然后用印。凡印，方直最难用，用多裂。易水张遇印，多方直者，其剂熟可知。 \\n 样 \\n 凡墨样当取则于古，无大小厚薄之限，而贾思勰曰：墨玺不得过二三两，宁小不大。世人遂以薄小为贵，谓从前奚（李）廷圭然。宣府奚廷圭之类小墨，在古品中为佳，不知双脊龙之类大墨，亦不可置在劣等。要之，无大小厚薄，醇烟法胶为本耳。盖厚大利久，薄小利新；厚大难工，薄小益善。故匠人不喜于厚大者，然太大则不便于用，太薄则艰于包，当以厚而大者为佳。 \\n 荫 \\n 凡墨荫用炭灰、石灰、麦糠。炭灰为上，石灰酷多裂，麦糠慢多曲。惟炭灰为上，凡用炭灰精筛，弗杂弗湿，其下惟厚，上下厚薄，视墨之大小，时之晴晦。中以薄纸裹之，然置之不平亦曲，见风亦裂。若用石灰荫，当于新瓦器中置灰，灰上用纸，纸上复加以灰，不可厚。若用麦糠荫，以椽架苇悬室中，其上糠底，糠惟平惟均，不可有逆糠。凡荫室，以静密温小为贵，昼夜不去火。然火大则病，火暴亦病，其昼夜候火，随风日晴晦，最为难。又有不用荫者，墨成曝于静密室中听自干。又有以衣被覆之使乾者。 \\n 事冶 \\n 凡事治墨，以水、以兔皮、以滑石、以莱州石、以钱、以铧头、以漆、以墨，以墨最不佳，余错用之皆良。惟此数物，不及弄成，如弄鞭、弄茶瓢。 \\n 研 \\n 凡研墨不厌迟，古语云：研墨如病。凡研，直研为上，直言乃见真色，不损墨。若圆磨，则假借重势，往来有风，以助颜色，乃非墨之真色，惟售墨者圆研。若邪研，则水常损其半，而其半不及先所用者，为俗人邪研。凡墨户不工于制作，而工于研磨，其所售墨，则使自研之，常优一晕。凡煤细研之干迟，煤粗研之干疾，（凡善墨研之如研犀，）恶墨研之如研泥。 \\n 色 \\n 凡墨色，紫光为上，黑光次之，青光又次之，白光为下。凡光与色不可废一，以久而不渝者为贵，然忌胶光。古墨多有色无光者，以蒸湿败之，非古墨善者。其有善者黯而不浮，明而有艳，泽而无渍，是谓紫光。凡以墨比墨，不若以纸比墨，或以研试之，或以指甲试皆不佳。 \\n 声 \\n 凡墨击之以辨其声。醇烟之墨，其声清响；杂烟之墨，其声重滞。若研之以辨其声，细墨之声腻，粗墨之声粗，粗谓之打研，腻谓之入研。 \\n 轻重 \\n 凡墨不贵轻，旧语曰：煤贵轻，墨贵重，今世人择墨贵轻，甚非。煤粗则轻，煤杂则轻，春胶则轻，胶伤水则轻，胶为湿所败则轻，惟醇烟、法胶、善药、良时乃重而有体，有体乃能久远，愈多益坚，湿则弗能败。自然成质，非轻非重。 \\n 新故 \\n 凡新墨不及故墨。卫夫人曰：墨取十年以上，强之如石者。盖其愈久愈坚，自白物久斯变墨（黑），况其本墨之物，煤久而黑，黑而紫；胶久而固，固而乃发光彩，此古墨所以重于世。凡新墨不过三夏，殆不堪用。凡故墨胶败者，末之，新煤再和殊善，入胶久之，乃可和，然非大胶久荫弗可。 \\n 养蓄 \\n 大凡养新墨，纳轻器中，悬风处，每丸以纸封之，恶湿气相博（搏）。不可卧放。卧放多曲。凡蓄故墨，亦利频风，日时以手润泽之，时置于衣袖中，弥善。 \\n 时 \\n 凡墨最贵及时。韦仲将《墨法》：“不得过二月、九月。”贾思勰曰：“温时败（故）臭，寒时潼溶，当以十一月、十二月、正月为上时，十月、二月为下时，余月无益有害。”既得时，须择晴明无风之日，或当静夜。若烧煤之时，当以二月、三月、四月为上时，八月、九月、五月、十月、六月、七月，水潦土湿；十一月、十二月，风高水寒，皆不利。 \\n 工 \\n 凡古人用墨，多自制造，故匠氏不显。唐之匠氏惟闻祖敏。其后有易水奚鼐、奚鼎、鼐之子超，鼎之子起。易水又有张遇、陆赟。江南则歙州李超，超之子廷圭、廷宽，廷圭之子承浩，廷宽之子承晏，承晏之子文用，文用之子惟处、惟一、惟益、仲宣，皆其世家也。歙州又有耿仁、耿遂，遂之子文政、文寿，而耿德、耿盛，皆其世家也。宣州则盛臣道、盛通、盛真、盛舟、盛信、盛浩。又有柴珣、柴承务、朱君德。兖州则陈朗，朗弟远，远之子惟进、惟迨。近世则京师潘谷、歙州张谷。 \\n  \\n   \\n   \\n  "}
