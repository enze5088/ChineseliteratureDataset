{"章节": "古今刀剑录（梁）陶宏景", "正文": " \\n 古今刀剑录 \\n 　 \\n  \\n  \\n  \\n 提要 \\n  \\n 《古今刀剑录》一卷，梁陶宏景撰。宏景字通明，丹阳秣陵人。齐初为奉朝请。永明十年，上表辞禄，止於句曲山。梁大同二年卒。赠中散大夫，谥贞白先生。事迹具《梁书·处士传》。是书所记帝王刀剑，自夏启至梁武帝，凡四十事，诸国刀剑，自刘渊至赫连勃勃，凡十八事。吴将刀，周瑜以下凡十事。魏将刀，锺会以下凡六事。然关、张、诸葛亮、黄忠皆蜀将，不应附入吴将中，疑传写误佚蜀将刀标题三字。又董卓、袁绍不应附魏，亦不应在邓艾、郭淮之间，均为颠舛。至宏景生於宋代、齐高帝作相时已引为诸王侍读，而书中乃称顺帝准为杨玉所弑，不应以身历之事，谬误至此。且宏景先武帝卒，而帝王刀剑一条乃预著武帝谥号，并直斥其名，尤乖事理。疑其书已为後人窜乱，非宏尽景本文。然考唐李绰《尚书故实》引《古今刀剑录》云，自古好刀剑多投伊水中，以禳膝人之妖。与此本所记汉章帝铸剑一条虽文字小有同异，而大略相合。则其来已久，不尽出後人赝造。或亦张华《博物志》之流，真伪参半也。  \\n  \\n  \\n 序 \\n  \\n 夫刀剑之由出，已久矣。前王后帝，莫不铸之，但以小事记注者，不甚详录，遂使精奇挺异，空成湮没，慨然有想，遂为记云。 \\n  \\n 夏禹子帝启，在位十年。以庚戌八年，铸一铜剑，长三尺九寸，后藏之秦望山腹。上刻二十八宿，文有背面，面文为星辰，背记山川日月。 \\n  \\n 启子太康，在位二十九年。岁在辛卯，三月春铸一铜剑，上有八方面长，三尺二寸头方。 \\n  \\n 孔甲，在位三十一年。以九年岁次甲辰，采牛首山铁，铸一剑，铭曰夹，古文篆书，长四尺一寸。 \\n  \\n 殷太甲，在位三十二年。以四年岁次甲子，铸一剑，长二尺，文曰定光，古文篆书。 \\n  \\n 武丁，在位五十九年。以元年岁次戊午，铸一剑，长三尺，铭曰照胆，古文篆书。 \\n  \\n 周昭王瑕，在位五十一年，以二年岁次壬午，铸五剑，各投五岳，铭曰镇岳尚方，古文篆书，长五尺。 \\n  \\n 简王夷，在位十四年。以元年岁次癸酉，铸一剑，长三尺，铭曰骏，大篆书。 \\n  \\n 秦昭王稷，在位五十二年。以元年岁次丙午，铸一剑，长三尺，铭曰诫，大篆书。 \\n  \\n 秦始皇，在位三十七年。以三年岁次丁巳，采北祇铜，铸二剑，名曰定秦，小篆书。李斯刻埋在阿房宫阁下，一在观台下，长三尺六寸。 \\n  \\n 前汉刘季，在位十二年。以始皇三十四年，于南山得一铁剑，长三尺，铭曰赤霄，大篆书。及贵，常服之，此即斩蛇剑也。 \\n  \\n 文帝恒，在位二十三年。以初元十六年，岁次庚午，铸三剑，长三尺六寸，铭曰神龟，多刻龟形，以应大横之兆。帝崩，命入玄武宫。 \\n  \\n 武帝彻，在位五十四年。以元光五年，岁次乙巳，铸八剑，长三尺六寸，铭曰八服，小篆书。嵩、恒、霍、华、泰山五岳皆埋之。 \\n  \\n 宣帝询，在位二十五年。以本始四年，铸二剑，长三尺，一曰毛，二曰贵，以足下有毛，故为之，皆小篆书。 \\n  \\n 平帝衎，在位五年。以元始元年，岁次辛酉，掘得一剑，上有帝名，因服之，大篆书。 \\n  \\n 王莽，在伪位十七年。以建国五年，岁次庚午，造威斗及神剑，皆炼五色石，为之铭曰神胜万里伏，小篆书，长三尺六寸。 \\n  \\n 更始刘圣公，在伪位二年。自造一剑，铭曰更国，小篆书。 \\n  \\n 后汉光武秀，在位三十三年。未贵时，在南阳鄂山，得一剑，文曰秀霸，小篆书，帝常服之。 \\n  \\n 明帝庄，再位十八年。以永平元年，岁次戊午，铸一剑，上作龙形，沉之于洛水中。水清时，常有见之者。 \\n  \\n 章帝炟，在位十三年。以建初八年，铸一金剑，令投于伊水中，以厌人膝之怪。弘景按：《水经》云：“伊水有一物，如人膝，头有爪，人浴辄没，不复出。 \\n  \\n 安帝祜，在位十九年。以元初六年，铸一剑，藏峨眉山，疑山王也。 \\n  \\n 顺帝保，在位十九年。以永建元年，铸一剑，长三尺四寸，铭曰安汉，小篆书，后改年号。 \\n  \\n 灵帝宏，在位二十二年，以建宁三年，铸四剑，文曰中兴。一剑无故自失，并小篆书。 \\n  \\n 魏武帝曹操，以建安二十年，于幽谷得一剑，长三尺六寸，上有金字，铭曰孟德王常服之。 \\n  \\n 齐王芳，以正始六年，铸一剑，常服之。无故自失，但有空匣如故。后有禅代之事，兆始于此，寻为司马氏所废。 \\n  \\n 蜀主刘备，以章武元年，岁次辛丑，采金牛山铁，铸八剑，各长三尺六寸。一备自服，一与太子禅，一与梁王理，一与鲁王永，一与诸葛亮，一与关羽，一与张飞，一与赵云。并是亮书，皆作风角，处所有令，称元造刀五万口，皆连环及刃口，列七十二炼柄中，通之兼有二字。房子容曰：唐人尚书郎李章武本名方古，贞元季年，为东平帅，李师古判官因理第，掘得逼剑，上有章武字方。古《博物志》张茂先亦曰：蜀相诸葛孔明所佩剑也。乃改名师古，为奏，请为章武焉。盖蜀主八剑之一也。 \\n  \\n 后主禅，延熙二年，造一大剑，长一丈二尺。镇剑口山，往往人见光辉，后人求之不获。 \\n  \\n 吴王孙权，以黄武五年，采武昌铜铁，作千口剑，万口刀，各长三尺九寸。刀头方，皆是南铜越炭作之，文曰大吴，小篆书。又赤乌年中，有人得淮阴侯韩信剑，帝以赐周瑜。 \\n  \\n 孙亮，以建兴二年，铸一剑，文曰流光，小篆书。 \\n  \\n 孙皓以建衡元年，铸一剑，文曰皇帝吴王，小篆书。 \\n  \\n 晋武帝司马炎，以咸宁元年，造八千口刀，铭曰司马。 \\n  \\n 怀帝炽，以永嘉元年造一剑，长五尺，铭曰步光，小篆书。 \\n  \\n 成帝衍，以咸和元年，造十三口刀，铭曰兴国。 \\n  \\n 穆帝聃，以永和五年于房山造五口剑，铭曰五方单符，隶书。 \\n  \\n 孝武帝昌明，以大元元年，于华山顶埋一剑，铭曰神剑，隶书。 \\n  \\n 宋武帝刘裕，以永初元年，铸一刀，铭其背曰定国，小篆书，长四尺，后入于梁。 \\n  \\n 少帝义符，以景平元年，造一刀，铭曰五色，小篆书。 \\n  \\n 后废帝昱，以元徽二年，于蒋山顶造一剑，铭曰永昌，篆书。 \\n  \\n 顺帝准，以升明元年，掘得一刀，铭曰上血，其刀照一室。帝奇之，至二年七月，帝使杨玉候织女，玉候女不得，惧死，用以弒帝，果如铭。故知吉凶其征先见矣。 \\n  \\n 齐高帝萧道成，以建元二年，造一刀，铭曰定业，长五尺，篆书，自制之。 \\n  \\n 明帝鸾，以建武二年，造一刀，铭曰朝仪，长四尺，小篆书。 \\n  \\n 梁武帝萧衍，以天监二年即位，至普通中，岁在庚子，命弘景造神剑十三口，用金、银、铜、铁、锡五色合为之，长短各依剑术法，文曰服之者永治四方，并小篆书。  \\n  \\n  \\n 诸小国刀剑总在此 \\n  \\n 前赵刘渊，以元熙二年，造一刀，长三尺九寸，文曰灭贼，隶书。 \\n  \\n 后赵石勒，以建平二年，造一刀，用五百金，工用万人，头尖三尺六寸，铭曰建平，隶书。勒未贵时，耕地得一刀，铭曰石氏昌，篆书。 \\n  \\n 石季龙，以建武十四年，造一刀，长五尺，铭曰皇帝石氏，隶书。 \\n  \\n 后蜀李雄，以晏平元年，造刀五百口，文曰腾马，隶书。 \\n  \\n 前凉张實，造刀百口，无故刀尽失，文曰霸。 \\n  \\n 后魏昭成帝拓跋犍，以建国元年，于赤治城铸刺刀十口，金镂赤治字。 \\n  \\n 道武帝珪，以登国元年，于嵩阿铸一剑，铭曰镇山，隶书。 \\n  \\n 明元帝嗣，以泰常元年，造一剑，长四尺，铭背曰太常。至真君元年，有道士继天师白，为帝造剑，长三尺六寸，隶书。因改元真君。 \\n  \\n 宣武帝恪，以景明元年，于白鹿山造一刀，文曰白鹿，隶书。 \\n  \\n 前秦符坚，以甘露四年，造一刀，用五千工，铭曰神术，隶书。 \\n  \\n 前燕慕容[人隽]，以元玺元年，造二十八口刀，铭曰二十八将，隶书。 \\n  \\n 后燕慕容垂，以建兴元年，造二刀，长七尺，一雄一雌，隶书。若别处之，则鸣。 \\n  \\n 后秦姚苌，以建初元年，造一刀，铭曰中山，长三尺七寸，隶书。 \\n  \\n 西秦乞伏国仁，以建义三年，造一刀，铭曰建义，隶书。 \\n  \\n 后凉吕光，以麟嘉元年，造一刀，铭背曰麟嘉，长三尺六寸。 \\n  \\n 南凉秃发乌孤，以太初三年，造一刀，狭小，长二尺五寸，青色。匠人曰：当作之时，梦见一人被朱服，云：吾是太乙神，来看汝作云！此刀有献必鸣，后落突厥可汗所有也。 \\n  \\n 南燕慕容玄明，以建平元年，作刀四口，文曰建平，隶书。 \\n  \\n 西京李皓，以永建元年，造珠碧刀一口，铭曰百胜，隶书。 \\n  \\n 北凉沮渠蒙逊，以永安三年，造刀百口，铭曰永安，隶书。 \\n  \\n 夏州赫连勃勃，以龙升二年，造五口刀，背刃有龙雀环，兼金镂作一龙形，长三尺九寸，铭曰古之利器。吴楚湛卢，大夏龙雀，名冠神都，可以怀远，可以柔迩，如风靡草，威服九区。宋王刘裕破长安，得此刀，后入于梁。  \\n  \\n  \\n 吴将刀 \\n 周瑜，作南郡太守，造一刀，背上有“荡寇将军”字，八分书。 \\n  \\n 蒋钦，拜列郡司马，造一刀，文曰司马，隶书。 \\n  \\n 周幼平，击曹公，胜，败平虏将军，因造一刀，铭背曰幼平。 \\n  \\n 董元成，少果勇，自打铁作一刀。后讨黄祖于蒙冲河，元成引刀断冲头为二流，拜大司马，号断蒙刀。 \\n  \\n 潘文，拜偏将军，为擒关羽，拜固陵太守，因造一刀，铭曰固陵。 \\n  \\n 朱理君，少受征讨，黄武中，累功拜安国将军，作一佩刀，文曰安国。  \\n  \\n 蜀将刀 \\n 关羽，为先主所重，不惜身命，自采都山铁为二刀，铭曰万人。及羽败，羽惜刀，投之水中。 \\n  \\n 张飞，初拜新亭侯，自命匠炼赤朱山铁为一刀，铭曰新亭侯蜀大将也。后被范强杀，将此刀入于吴。 \\n  \\n 诸葛亮，定黔中，从青石祠过，遂抽刀刺山，投刀不拔而去，行人莫测。 \\n  \\n 黄忠，汉先主定南郡得一刀，赤如血，于汉中击夏侯军，一日之中，手刃百数。  \\n  \\n 魏将刀 \\n 钟会，克蜀，于成都土中得一刀，文曰太一。会死，入帐下王伯升，伯升后渡江，刀遂飞入水。 \\n  \\n 邓艾，年十二，曾读陈太丘碑，碑下掘得一刀，黑如漆，长三尺余。刀上常有气凄凄然，时人以为神物。 \\n  \\n 董卓，少时耕野，得一刀，无文字，四面隐起作山云文，斸玉如泥。及卓贵，示五官郎将蔡邕，邕曰此项羽之刀也。 \\n  \\n 袁绍，在黎阳梦有一神授一宝刀，及觉，果在卧所，铭曰思召。绍解之曰：思召，绍字也。 \\n  \\n 郭淮，于太原得一刀，文曰宜为将。后遂为将军，及与蜀将战，败失此刀。 \\n  \\n 王双，曾于市中买得一刀，卖人曰：得之者贵。因不见。双后佩之，为魏将，后与曹真一刀换也。  \\n 　 \\n 此文本取材自钱建文制作电子书 \\n 　"}
