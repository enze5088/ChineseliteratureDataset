{"章节": "荔枝谱", "正文": "　荔枝谱 \\n  \\n  \\n （宋）蔡襄 \\n 提要 \\n 《荔枝譜》，一卷，宋蔡襄撰。襄字君謨，興化仙游人，天聖八年進士，官至端明殿學士，卒諡忠惠，事蹟具《宋史》本傳。是編為閩中荔枝而作，凡七篇。其一原本始；其二標尤異；其三誌賈鬻；其四明服食；其五慎護養；其六時法製；其七别種類。嘗手寫刻之，今尚有墨板傳於世。亦載所著《端明集》中，末有“嘉祐四年嵗次己亥秋八月二十日，莆陽葵某述”十九字，而此本無之。按其年月葢自福州移知泉州時也。荔枝之有譜自襄始，其叙述特詳潔有筆力，而王世貞《四部稿》乃謂“白樂天、蘇子瞻為荔枝傳神，君謨不及”，殊非篤論。又案，襄詩篇中屢咏及荔枝，多可與譜相參考者。如《四月池上》一首：“荔枝纔似小青梅”句，劉克莊謂：“即譜中之火山”。又《七月二十四日食荔枝》一首：“絳衣仙子過中元”句，即譜中之中元紅。又《謝宋評事》一首：“兵鋒却後知神物”句，即譜中之宋公荔枝。又有《與昭文相公手帖》所謂“陳家紫號第一，輒獻左右”者，則集中不載，别見於洪邁《容齋隨筆》。亦可以備此譜故實云。　 \\n 荔枝譜 \\n ○第一 \\n 荔枝之於天下，唯閩粤、南粤、巴蜀有之。漢初南粤王尉佗以之備方物，於是始通中國。司馬相如賦上林云：“答遝離支，盖夸言之無有”是也。東京、交阯七郡貢生荔枝，十里一置，五里一堠，晝夜奔騰，有毒蟲猛獸之害。臨武長唐羌上書言狀，和帝詔太官省之。魏文帝有“西域蒲桃”之比，世譏其繆論。豈當時南北斷隔，所擬出於傳聞耶？唐天寳中，妃子尤愛嗜，涪州歳命驛致。時之詞人多所稱詠。張九齡賦之，以託意白居易刺忠州。既形於詩，又圖而序之，雖髣髴顔色，而甘滋之勝莫能著也。洛陽取於嶺南，長安来於巴蜀，雖曰鮮獻，而傳置之速，腐爛之餘，色香味之存者亡幾矣。是生荔枝中國未始見之也。九齡、居易雖見新實，騐今之廣南州郡與蘷梓之間所出，大率早熟，肌肉薄而味甘酸，其精好者僅比東閩之下等，是二人者亦未始遇夫真荔枝者也。閩中唯四郡有之，福州最多，而興化軍最為竒特。泉、漳時亦知名，列品雖高而寂寥無紀。將尤異之物昔所未有乎？盖亦有之而未始遇乎人也。予家莆陽，再臨泉、福二郡，十年徃還，道由鄉國，每得其尤者，命工寫生。稡集既多，因而題目，以為倡始。夫以一木之實，生於海瀕巖險之逺，而能名徹上京，外被重譯，重於當世，是亦有足貴者。其於果品卓然第一，然性畏髙寒，不堪移殖，而又道里遼絶，曾不得班於盧橘、江橙之右，少發光采，此所以為之嘆惜而不可不述也。 \\n ○第二 \\n 興化軍風俗，園池勝處唯種荔枝。當其熟時，雖有他果不復見省。尤重陳紫，富室大家歳或不嘗，雖别品千計不為滿意。陳氏欲採摘，必先閉户，隔墻入錢，度（音鐸）錢與之，得者自以為幸，不敢較其直之多少也。今列陳紫之所長以例衆品：其樹晩熟，其實廣，上而圓，下大可徑寸有五分，香氣清逺，色澤鮮紫，殻薄而平，瓤厚而瑩膜如桃花紅，核如丁香，毋剥之凝如水，精食之消如絳雪，其味之至不可得而狀也。荔枝以甘為味，雖百千樹莫有同者。過甘與淡，失味之中，唯陳紫之於色香味自拔其類，此所以為天下第一也。凡荔枝皮膜形色一有類陳紫，則已為中品。若夫厚皮尖刺，肌理黄色，附核而赤，食之有查，食已而澁，雖無酢味，自亦下等矣。 \\n ○第三 \\n 福州種殖最多。延貤、原野、洪塘、水西尤其盛處，一家之有至於萬株。城中越山，當州署之北，鬱為林麓。暑雨初霽，晩日照曜，絳囊翠葉，鮮明蔽映，數里之間焜如星火，非名畫之可得而精思之。可述觀攬之勝無與為比。初著花時，商人計林斷之以立劵，若後豐寡商人知之，不計美惡悉為紅鹽（去聲）者。水浮陸轉，以入京師。外至北漠、西夏，其東南舟行新羅、日本、流求、大食之屬，莫不愛好，重利以醻之。故商人販益廣，而鄉人種益多，一歳之出不知幾千萬億。而鄉人得飫食者，盖鮮以其斷林鬻之也。品目至衆，唯江家緑為州之第一。 \\n ○第四 \\n 荔枝食之有益於人。《列仙傳》稱：“有食其華實為荔枝仙人”。《本草》亦列其功：“葛洪云：‘蠲渴補髓’。”所以唐羌疏曰：“未必延年益壽。”盖云雖有其傳，豈果能哉？亦諫止之詞也。或以其性熱。人有日噉千顆，未嘗為疾。即少覺熱，以蜜漿解之。其木堅理難老，今有三百歳者，枝葉繁茂，生結不息，此亦其騐也。 \\n ○第五 \\n 初種畏寒，方五六年，深冬覆之以護霜霰。福州之西三舎曰水口，地少加寒已不可殖。大畧其花春生，蔌蔌然白色其色，多少在風雨時與不時也。有間歳生者，謂之歇枝；有仍歳生者，半生半歇也。春雨之際，傍生新葉，其色紅白。六七月時，色已變緑，此明年開花者也。今年實者，明年歇枝也。最忌麝香，或遇之花實盡落。其熟未經採摘，蟲鳥皆不敢近；或已取之，蝙蝠蜂蟻爭来蠧食。園家有名樹，旁植四柱小樓，夜棲其上，以警盜者。又破竹五七尺，揺之答答然，以逼蝙蝠之屬。 \\n ○第六 \\n 紅鹽（去聲）之法：民間以鹽梅滷浸佛桑花為紅漿，投荔枝漬之，曝乾色紅而甘酸，可三四年不蟲（去聲）。修貢與商人皆便之，然絶無正味。白曬者，正爾烈日乾之，以核堅為止。畜之甕中密封百日，謂之出汗。去（去聲）汗耐乆，不然踰歳壊矣。福州舊貢紅鹽、蜜煎二種。慶厯初，太官問歳進之狀，知州事沈邈以道“逺不可致，減紅鹽之數而増白曬”者，兼令漳、泉二郡亦均貢焉。蜜煎：剥生荔枝，笮去其漿，然後蜜煮之。予前知福州，用曬及半乾者為煎，色黄白而味美可愛，其費荔枝減常歳十之六七。然修貢者皆取於民，後之主吏利其多取以責賂，曬煎之法不行矣。 \\n ○第七（陳紫已下十二品有等次，虎皮已下二十品無等次） \\n 陳紫：因治居第、平窊坎而樹之，或云厥土肥沃之致。今傳其種子者皆擇善壤，終莫能及。是亦賦生之異也。 \\n 江緑大：較類陳紫而差大，獨香薄而味少淡，故以次之。其樹已賣葉氏，而民間猶以為江家緑云。 \\n 方家紅：可徑二寸，色味俱美，言荔枝之大者皆莫敢擬。歳生一二百顆，人罕得之。方氏子名蓁，今為大理寺丞。 \\n 遊家紫：出名十年，種自陳紫，實大過之。 \\n 小陳紫：其樹去陳紫數十歩。初一家并種之，及其成也差小，又時有■〈穛，酉代隹〉核者，因而得名。其家别居，二紫亦分屬東西陳焉。 \\n 宋公荔枝：樹極髙大，實如陳紫而小，甘美無異。或云陳紫種出宋氏。世傳其樹已三百歳，舊屬王氏。黄巢兵過欲斧薪之，王氏媪抱樹號泣求與樹偕死，賊憐之不伐。宋公名諴。公者，老人之稱。年餘八十，子孫皆仕宦。 \\n 藍家紅：泉州為第一。藍氏兄弟，圭為太常博士，丞為尚書都官員外郎。 \\n 周家紅：獨立興化軍三十年後生益竒，聲名乃損，然亦不失為上等。 \\n 何家紅：出漳州何氏，世為牙校。嘗有郡將全樹買之，樹在舎後將熟，其子日領卒數十人穿其堂房，乃至樹所。其来無時舉家伏藏，欲即伐去而不忍，今猶存焉。 \\n 法石白：出泉州法石院，色青白，其大次於藍家紅。 \\n 緑核：頗類江緑，色丹而小。荔枝皆紫核，此以緑見異。出福州。 \\n 圓丁香：丁香荔枝皆旁（去聲）蔕，大而下銳。此種體圓，與味皆勝。 \\n 虎皮者，紅色絶大，繞腹有青紋，正類虎斑。嘗於福州東山大乗寺見之，不知其出處。 \\n 牛心者，以狀言之。長二寸餘，皮厚肉澁，福州唯有一株。每歳貢乾荔枝皆調於民，主吏常以牛心為凖，民倍直購之以輸。予嘗黜而不用。 \\n 玳瑁紅：荔枝上有黒點，踈密如玳瑁斑，福州城東有之。 \\n 硫黄：顔色正黄而刺微紅，亦小荔枝以色名之也。 \\n 朱柹：色如柹紅而扁大，亦云朴柹，出福州。 \\n 蒲桃荔枝：穗生一朶至一二百，將熟多破裂。凡荔枝每顆一梗，長三五寸，附於枝。此等附枝而生，樂天所謂“朶如蒲桃”者正謂是也。其品殊下。 \\n 蚶殻者，殻為深渠，如瓦屋焉。 \\n 龍牙者，荔枝之變怪者。其殻紅，可長三四寸，彎曲如爪牙而無瓤核。全樹忽變非常有也，興化軍轉運司廳事之西嘗見之。 \\n 水荔枝：漿多而淡，食之蠲渴。荔枝宜依山或平陸，有近水田者，清泉流溉，其味遂爾。出興化軍。 \\n 蜜荔枝：純甘如蜜，是謂過甘，失味之中。 \\n 丁香荔枝：核如小丁香樹，病或有之，亦謂之■〈穛，酉代隹〉核皆小實也。 \\n 大丁香：出福州天慶觀，厚殻紫色，瓤多而味微澁。 \\n 雙髻小荔枝：每朶數十，皆並蔕雙頭，因以目之。 \\n 真珠：剖之純瓤圓白如珠，荔枝之小者止於此。 \\n 十八娘荔枝：色深紅而細長，時人以少女比之。俚傳閩王王氏有女第十八，好噉此品，因而得名。其塚今在城東報國院，塚旁猶有此樹云。 \\n 將軍荔枝：五代間有為此官者種之，後人以其官號其樹，而失其姓名之傳，出福州。 \\n 釵頭：顆紅而小，可間婦人女子簪翹之側，故特貴之。 \\n 粉紅者，荔枝多深紅而色淺者為異，謂如傅朱粉之飾，故曰粉紅。 \\n 中元紅：荔枝將絶纔熟，以晩重於時。予嘗七月二十四日得之。 \\n 火山：本出廣南，四月熟，味甘酸而肉薄，穗生梗如枇杷，閩中近亦有之（山在梧州）。 \\n 右三十二品，言姓氏尤其著者也，言州郡記所出也。不言姓氏、州郡，四郡或皆有也。　 \\n  \\n 此文本取材自钱建文制作电子书 \\n 　"}
