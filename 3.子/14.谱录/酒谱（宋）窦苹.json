{"章节": "酒谱（宋）窦苹", "正文": " \\n 酒谱 \\n  \\n 　 \\n 提要 \\n  \\n 《酒谱》一卷，宋窦苹撰。苹字子野，汶上人。晁公武《读书志》载苹有《新唐书音训》四卷，在吴缜、孙甫之前，当为仁宗时人。公武称其学问精博，盖亦好古之士。别本有刻作窦革者，然详其名字，乃有取於鹿鸣之诗，作苹字者是也。其书杂叙酒之故事，寥寥数条，似有脱佚，然《宋志》著录，实作一卷。观其始於酒名，终於酒令，首尾已具，知原本仅止於此。大抵摘取新颖字句，以供采掇，与谱录之体亦稍有不同。其引杜甫少年行醉倒，终同卧竹根句，谓以竹根为饮器。考庾信诗有山杯捧竹根句，苹所说不为杜撰，然核甫诗意，究以醉卧於竹下为是。苹之所说，姑存以备异闻可也。  \\n  \\n 　 \\n 　 \\n 酒谱 \\n 酒名 \\n 《説文》曰：酴，酒母也。醴，一宿酒也。醪，滓汁酒也。酎，三重酒也。醨，薄酒也。醑，莤酒也。 \\n  \\n 歡伯 \\n 酒為歡伯，其義見《易林》，無貴賤賢不肖，中外共甘而樂之。 \\n  \\n 酒 \\n  \\n 皮日休詩云：“明朝有物充君信，酒三瓶寄夜航。”酒，江外酒名。 \\n  \\n 酒旗 \\n 《韓非子》云：“宋人沽酒，懸幟甚髙。”酒市有旗始見於此，或謂之帘。 \\n  \\n 劉白墮 \\n  \\n 江東人劉白墮善釀，六月以甖盛酒於日中，經旬味不動而愈香美，使人久醉。朝士千里相饋，號白鶴觴，亦名騎驢酒。 \\n  \\n 醉聖 \\n 李白每醉為文，未嘗差人，目為醉聖。白樂天自稱醉尹，皮日休自稱醉士。 \\n  \\n 祖台州書 \\n 晉祖台州與王荆州書：古人以酒為戒，願君屏爵棄巵，焚罍毁榼，殛儀狄於羽山，放杜康於三危。 \\n  \\n 崑崙觴 \\n  \\n 魏賈鏘有奴，善别水。嘗乘舟於黄河中流，以匏瓠接河源水七八升，經宿色如絳。以釀酒，名崑崙觴，芳味絶妙。 \\n  \\n 般若湯 \\n  \\n 北僧謂為般若湯，蓋廋詞以避法禁。 \\n  \\n 卧黍穰 \\n  \\n 凡人醉卧黍穰中，必成癩醉。而飲茶必發膀胱氣，食鹹多成消中。 \\n  \\n 癭木杯 \\n  \\n 松林唱和有癭木杯詩，蓋用木節為之。 \\n  \\n 竹根 \\n 老杜詩云：“醉倒終同卧竹根。”蓋以竹根為飲器也，見江淹集。 \\n  \\n 蓮子杯 \\n  \\n 唐人有蓮子杯，白公詩中稱之，周穆王時有杯名常滿。 \\n  \\n 安石榴 \\n  \\n 頓孫國有安石榴，取汁停盆中，數日成美酒。 \\n  \\n 酒令 \\n  \\n 酒令云：“孟嘗門下三千客，大有同人。湟水渡頭十萬羊，未濟小畜。”又云：“鋤麑觸槐，死作木邊之鬼。豫讓吞炭，終為山下之灰。”又云：“夏禹見雨下，使李牧送木履與蕭何，蕭何道何消。田單定墾田，使貢禹送禹貢與李徳，李德云得履。”又云：“寺裏餵牛僧茹草，觀中煑菜道供柴。”又曰：“山上採黄芩，下山逢著老翁吟。老翁吟云：白頭搔更短，渾欲不勝簪。上山採交藤，下山逢著醉胡僧。醉胡僧云：何年飲著聞聲酒，直到而今醉不醒。山上採烏頭，下山逢著少年遊。少年遊云：霞鞍金口騮，豹袖紫貂裘。又云：碾茶曹子建，開匣木懸虛。  \\n  \\n 　 \\n 此文本取材自钱建文制作电子书 \\n 　"}
