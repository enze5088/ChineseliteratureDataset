{"章节": "菌谱（宋）陈仁玉", "正文": " \\n 菌谱 \\n  \\n 　 \\n 提要 \\n  \\n 《菌谱》一卷，宋陈仁玉撰。仁玉字碧栖，台州仙居人。擢进士第。开庆中官礼部郎中，浙东提刑，入直敷文阁。嘉定中重刊《赵清献集》，其序即仁玉所作。其事迹则无考矣。是编成於淳祐乙巳。前有自序。案叶梦得《避暑录话》曰：四明、温、台山谷之间多产菌。又周密《癸辛杂识》曰：天台所出桐蕈，味极珍，然致远必渍以麻油，色味未免顿减。诸谢皆台人，尤嗜此品，乃并舁桐木以致之，旋摘以供馔。是南宋时台州之菌为食单所重，故仁玉此谱备述其土产之名品。曰合蕈，曰稠膏蕈，曰栗壳蕈，曰松蕈，曰竹蕈，曰麦蕈，曰玉蕈，曰黄蕈，曰紫蕈，曰四季蕈，曰鹅膏蕈，凡十一种。各详所生之地，所采之时，与其形状色味，然不及桐蕈，则未喻其故也。案《尔雅·释草》曰：中馗菌。郭璞注曰：地蕈也。《吕氏春秋》称和之美者，越骆之菌。是菌自古入食品。然为物颇微，类事者多不之及。陈景沂《全芳备祖》仅载二条。存此一编，亦博物之一端也。末附解毒之法，以苦茗白矾匀新水咽之，与张华《博物志》、陶宏景《本草注》以地浆治之者法又不同，可以互相参证，亦有裨於医疗焉。  \\n  \\n 　 \\n 菌譜 \\n  \\n 芝、菌，皆氣出也。靈華三秀，稱瑞尚矣。朝菌晦朔，莊生訕之。至若儔其食品，古則未聞。自商山茹芝，而五臺天花亦甲。羣彚仙居介台括叢山入天仙靈所，宫爰産異菌。林居巖棲者，左右芼之。固黎莧之至腴，蓴葵之上瑞，比或以羞王公登玉食自有此山卽有此菌未有此遇也。遇不遇無預菌事，繄欲盡菌之性而究其用，第其品作《菌譜》。 \\n  \\n 淳祐乙巳秋九月山人陳仁玉序 \\n 合蕈 \\n  \\n 邑極西韋羌山，高夐秀異，寒極雪收，林木堅瘦。春氣微欲動，土鬆芽活，此菌候也。菌質外褐色，肌理玉潔，芳薌韻味發釡鬲，聞百步外。葢菌多種例柔美皆無香。獨合蕈香與味稱，雖靈芝天花無是也。非全德耶，宜特尊之以冠諸菌。合蕈始名，舊傳昔嘗上進，標以台蕈。上遙見誤讀，因承誤云。數十年來旣充苞貢，山獠得善價。率曝乾以售，罕獲生致。邑孟溪山中亦同時産，惟蕈柄高無香氣，土人以是别於韋羌焉。 \\n  \\n 稠膏蕈 \\n  \\n 邑西北孟谿山，窅邃深莫測。秋中山氣重，霏雨零露浸釀，山膏木腴，蓓為菌花，戢戢多生山絶頂高樹杪。初如蘂珠，圓瑩類輕酥。滴乳淺黃白色，味尤甘勝。已乃傘張大幾掌，味頓渝矣。春時亦間生不能多，稠膏得名，土人謂稠木膏液所生耳。合蕈他邦猶或有之，此菌獨此邑此山所産，故尤可貴。鬻法當徐下鼎瀋，伺涫沸漉起。謹勿七撓，撓則涎腥不可食。性參和衆味而特全於酒，烹齊旣調，温厚滑甘，雉尾蓴不足道也。或欲致遠，則複湯蒸熟貯之瓶罌，然其味去出山遠矣。 \\n  \\n 栗殻蕈 \\n 寒氣至，稠膏將盡。栗殻蕈者，則其續也，尚有典刑焉。 \\n 松蕈 \\n  \\n 生松■〈艹隂〉，採無時。凡物松出無不可愛，松葉與脂、伏靈、琥珀皆松裔也。昔之遁山服食求長年者，舍松焉依。人有病溲濁不禁者，偶掇松下菌，病良已，此其效也。 \\n  \\n 竹蕈 \\n 生竹根，味極甘，當與筍通譜，而菌為北阮矣。 \\n 麥蕈 \\n 多生溪邊沙壤鬆土中，俗名麥丹蕈。未詳，味殊美絶，類北方藦菇，蕈品最優銀。 \\n 玉蕈 \\n 生山中初寒時，色潔皙可愛，故諡為玉。然作羮■〈微，口代几〉韌，俗名寒蒲蕈。 \\n 黄蕈 \\n 叢生山中梔，鬱黃色。俗名黄纉蕈，又有名黄■〈犭屯〉者，殊峭硬有味。 \\n 紫蕈 \\n 赬紫色，亦山中産。俗名紫富蕈，品為下。 \\n 四季蕈 \\n 生林木中，味甘而肌理麄峭，不入品。 \\n 鵝膏蕈 \\n  \\n 生髙山，狀類鵝子，久乃繖開。味殊甘滑不謝，稠膏然與杜蕈相亂。杜蕈者，生土中，俗言毒蠚，氣所成，食之殺人。甚美，有惡，宜在所黜。食肉不食馬肝，未為不知味也。凡中其毒者，必笑解之。宜以苦茗雜白礬勺新水併咽之，無不立愈。因著之，俾山居者享其美而遠其害，此譜外意也。  \\n  \\n 　 \\n 此文本取材自钱建文制作电子书 \\n 　"}
