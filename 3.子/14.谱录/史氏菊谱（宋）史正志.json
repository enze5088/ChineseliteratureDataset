{"章节": " 史氏菊谱（宋）史正志", "正文": " \\n 史氏菊谱 \\n  \\n 　 \\n 提要 \\n  \\n 《史氏菊谱》一卷，宋史正志撰。正志字志道，江都人。绍兴二十一年进士，累除司农丞。孝宗朝历守庐、扬、建康，官至吏部侍郎。归老姑苏，自号吴门老圃。所著有《清晖阁诗》、《建康志》、《菊圃集》诸书，今俱失传。此本载入左圭《百川学海》中，《宋史·艺文志》亦著於录。所列凡二十七种。前有自序，称自昔好事者，为牡丹、芍药、海棠、竹筍作谱记者多矣，独菊花未有为之谱者，余故以所见为之云云。然刘蒙《菊谱》先已在前，正志殆偶未见也。末有後序一首，辩王安石、欧阳修所争楚词落英事，谓菊有落有不落者，讥二人於草木之名未能尽识。其说甚详，是可以息两家之争。至於引诗访落之语，训落为始，虽亦根据《尔雅》，则反为牵合其文，自生蛇足。上句木兰之坠露，坠字又作何解乎？英落不可餐，岂露坠尚可饮乎？此所谓以文害词者也。  \\n  \\n  \\n 　 \\n 史氏菊谱 \\n  \\n 菊，草属也，以黄为正，所以概称黄花。汉俗，九日饮菊酒以祓除不祥。盖九月律中无射而数九，俗尚九日而用时之草也。南阳郦县有菊潭，饮其水者皆寿。《神仙传》有康生，服其花而成仙。菊有黄华，北方用以准节令，大略黄华开时，节候不差。江南地暖，百卉造作无时，而菊独不然。考其理，菊性介烈高洁，不与百卉同其盛衰，必待霜降草木黄落而花始开，岭南冬至始有微霜故也。《本草》：“一名曰精，一名周盈，一名傅延年。”所宜贵者，苗可以菜，花可以药，囊可以枕，酿可以饮。所以高人隐士，篱落畦圃之间，不可一日无此花也。陶渊明植于三径，采于东篱，浥露掇英，泛以忘忧。钟会赋以五美，谓“圆华高悬，准天极也；纯黄不杂，后土色也；早植晚登，君子德也；冒霜吐颖，象劲直也；杯中体轻，神仙食也”。其为所重如此。然品类有数十种，而白菊一二年多有变黄者。余在三水植大白菊百余株，次年尽变为黄花。今以色之黄白及杂色品类可见于吴门者，二十有七种，大小颜色殊异而不同。自昔好事者为牡丹、芍药、海棠、竹笋作谱记者多矣，独菊花未有为之谱者，殆亦菊花之阙文也欤！余姑以所见为之。若夫耳目之未接，品类之未备，更俟雅雅君子与我同志者续之。今以所见具列于后。 \\n  \\n 黄 \\n 大金黄，心密，花瓣大如大钱。 \\n 小金黄，心微红，花瓣鹅黄，叶翠，大如众花。 \\n 佛头菊，无心，中边亦同。 \\n 小佛头菊，同上微小。又云叠罗黄。 \\n 金墩菊，比佛头颇瘦，花心微洼。 \\n 金铃菊，心微青红，花瓣鹅黄色，叶小。又云明州黄。 \\n 深色御袍黄，心突起，色如深鹅黄。 \\n 线色御袍黄，中深。 \\n 金钱菊，心小，花瓣稀。 \\n 球子黄，中边一色，突起如球子。 \\n 棣棠菊，色深黄如棣棠状，比甘菊差大。 \\n 甘菊，色深黄，比棣棠颇小。 \\n 野菊，细瘦，枝柯凋衰，多野生，亦有白者。 \\n 白 \\n 金盏银台，心突起，瓣黄，四边白。 \\n 楼子佛顶，心大突起，似佛顶，四边单叶。 \\n 添色喜容，心微突起，瓣密且大。 \\n 缠枝菊，花瓣薄，开过转红色。 \\n 玉盘菊，黄心突起，淡白缘边。 \\n 单心菊，细花心，瓣大。 \\n 楼子菊，层层状如楼子。 \\n 万铃菊，心茸茸突起，花多半开者如铃。 \\n 脑子菊，花瓣微皱缩，如脑子状。 \\n 荼醿菊，心青黄微起，如鹅黄，色浅。 \\n 杂色红紫 \\n 十样菊，黄白杂样，亦有微紫，花头小。 \\n 桃花菊，花瓣全如桃花，秋初先开，色有浅深，深秋亦有白者。 \\n 芙蓉菊，状如芙蓉，亦红色。 \\n 孩儿菊，紫萼白心，茸茸然，叶上有光，与他菊异。 \\n 夏月佛顶菊，五六月开，色微红。  \\n  \\n 　 \\n 后序 \\n  \\n 菊之开也，既黄白深浅之不同，而花有落者，有不落者。盖花瓣结密者不落，盛开之后，浅黄者转白，而白色者渐转红，枯于枝上。花瓣扶疏者多落，盛开之后，渐觉离披，遇风雨撼之，则飘散满地矣。王介甫武夷诗云：“黄昏风雨打园林，残菊飘零满地金。”欧阳永叔见之，戏介甫日：“秋花不落春花落，为报诗人子细看。”介甫闻之笑曰：“欧阳九不学之过也。岂不见《楚辞》云：‘夕餐秋菊之落英。’”东坡，欧公门人也，其诗亦有“欲伴骚人赋落英”，与夫“却绕东篱嗅落英’，亦用《楚辞》语耳。王彦宾言：“古人之言有不必尽循者，如《楚辞》言秋菊落英之语。”余谓诗人所以多识草木之名，盖为是也。欧王二公文章擅一世，而左右佩纫，彼此相笑，岂非于草木之名犹有未尽识之，而不知有落有不落者耶？王彦宾之徒又从而为之赘疣，盖益远矣。若夫可餐者，乃菊之初开，芳馨可爱耳。若夫衰谢而后落，岂复有可餐之味？《楚辞》之过，乃在于此。或云《诗》之《访落》，以落训始也，意落英之落，盖谓始开之花耳。然则介甫之引证，殆亦未立思钦。或者之说，不为无据，余学为老圃而颇识草木者，因併书于《菊谱》之后。淳熙岁次乙未闰九月望日，吴门老圃叙。  \\n  \\n 　 \\n 　 \\n 此文本取材自钱建文制作电子书 \\n 　"}
