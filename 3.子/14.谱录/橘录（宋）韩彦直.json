{"章节": "橘录（宋）韩彦直", "正文": "　橘录 \\n  \\n  \\n （宋）韩彦直 \\n 提要 \\n 《橘录》三卷，宋韩彦直撰。彦直字子温，延安人。蕲忠武王世忠之长子。登绍兴十八年进士，官至龙图阁学士，提举万寿观。以光禄大夫致仕，封蕲春郡公。事迹附见《宋史·世忠传》。此谱乃淳熙中知温州时所作。《宋史·艺文志》、焦竑《国史经籍志》俱作《永嘉橘录》，卷数与此本相合。《文献通考》作一卷，盖字之误也。彦直有才略，而文学亦优。尝辑宋朝故事名《水心镜》，凡一百六十馀卷，为尤袤所称，今不传。是录亦颇见条理。上卷载柑品八，橙品一，中卷载橘品十八，以泥山乳柑为第一，下卷则言种植之法，皆详赡可观。陈景沂作《全芳备祖》，引彦直此录，谓其但知乳柑出於泥山，而不知出於天台之黄岩，出於泥山者固奇，出於黄岩者尤天下之奇云云。盖景沂家本天台，故自夸饰土产，不知彦直是录，专记永嘉，不当借材於异地也。其亦昧於著作之体矣。 \\n 序 \\n 橘出温郡。最多种。柑乃其别种。柑自别为八种。橘又自别为十四种。橙子之属类橘者。又自别为五种。合二十有七种。而乳柑推第一。故温人谓乳柑为真柑。意谓他种皆若假设者。而独真柑为柑耳。然橘也出苏州、台州，西出荆州。而南出闽、广数十州。皆木橘耳。已不敢与温橘齿。矧敢与真柑争高下耶。且温四邑俱种柑。而出泥山者又杰然推第一。泥山盖平阳一孤屿。大都块土。不过覆釜。其旁地广袤只三、二里许。无连岗阴壑。非有佳风气之所淫渍郁烝。出三、二里外。其香味辄益远益不逮。夫物理何可考耶。或曰。温并海。地斥卤。宜橘与柑。而泥山特斥卤佳处。物生其中。故独与他异。予颇不然其说。夫姑苏、丹丘与七闽、两广之地。往往多并海斥卤。何独温。而又岂无三、二里得斥卤佳处如泥山者。自屈原、司马迁、李衡、潘岳、王羲之、谢惠连、韦应物辈。皆尝言吴楚间出者。而未尝及温。温最晚出。晚出而群橘尽废。物之变化出没。其浩不可靠如此。以予意之。温之学者。繇晋唐间未闻有杰然出而与天下敌者。至□国朝始盛。至于今日。尤号为文物极盛处。岂亦天地光华秀杰不没之气来钟此土。其余英遗液犹被草衣。而泥山偶独得其至美者耶。予北人。平生恨不得见橘著花。然尝从橘舟市橘。亦未见佳者。又安得所谓泥山者啖之。去年秋。把麾此来。得一亲见花而再食其实。以为幸。独故事太守不得出城从远游。无因领客入泥山香林中。泛酒其下。而客乃有遗予泥山者。且曰橘之美当不减荔子。荔子今有谱。得与牡丹、芍药花谱并行。而独未有谱橘者。子爱橘甚。橘若有待于子。不可以辞。予因为之谱。且妄欲自附于欧阳公、蔡公之后。亦有以表见温之学者。足以夸天下。而不独在夫橘尔。淳熙五年十月。延安韩彦直序。 \\n 卷上 \\n 按开宝中陈藏器补神农本草书。柑类则有朱柑、乳柑、黄柑、石柑、沙柑。今永嘉所产。实具数品。且增多其目。但名少异耳。凡圃之所植。柑比之橘才十之一二。大抵柑之植立甚难。灌溉锄治少失时。或岁寒霜雪频作。柑之枝头殆无生意。橘则犹故也。得非琼杯玉斝自昔易阙邪。永嘉宰勾君焘有诗声。其诗曰。只须霜一颗。压尽橘千奴。则黄柑位在陆吉上。不待辨而知。 \\n 真　柑 \\n 真柑在品类中最贵可珍。其柯木与花实皆异凡木。木多婆娑。叶则纤长茂密。浓阴满地。花时韵特清远。逮结实。颗皆圆正。肤理如泽蜡。始霜之旦。园丁采以献。风味照座。擘之则香雾噀人。北人未之识者。一见而知其为真柑矣。一名乳柑。谓其味之似乳酪。温四邑之柑。推泥山为最。泥山地不弥一里。所产柑其大不七寸围。皮薄而味珍。脉不粘瓣。食不留滓。一颗之核才一二。间有全无者。南塘之柑。比年尤盛。太守燕赏为秋日盛事。前太守参政李公赏柑之诗曰。忘机白鸟冲船过。堆案黄柑噀手香。侍郎曾公之词曰。满树叶繁枝重。缀青黄百千。皆佳句也。 \\n 生枝柑 \\n 生枝柑似真柑。色青而肤粗。形不圆。味似石榴微酸。崔豹古今注曰。甘实形似石榴者为壶柑。疑此类是。乡人以其耐久。留之枝间。俟其味变甘。带叶而折。堆之盘俎。新美可爱。故命名生枝。 \\n 海红柑 \\n 海红柑颗极大。有及尺以上围者。皮厚而色红。藏之久而味愈甘。木高二三尺。有生数十颗者。枝重委地亦可爱。是柑可以致远。今都下堆积道旁者。多此种。初因近海。故以海红得名。 \\n 洞庭柑 \\n 洞庭柑皮细而味美。比之他柑。韵稍不及。熟最早。藏之至来岁之春。其色如丹。乡人谓其种自洞庭山来。故以得名。东坡洞庭春色赋有曰。命黄头之千奴。卷震泽而与还。翠勺银罂。紫络青纶。物固唯所用。酝酿得宜。真足以佐骚人之清兴耳。 \\n 朱　柑 \\n 朱柑类洞庭而大过之。色绝嫣红。味多酸。以刀破之。渍以盐。始可实。园丁云。他柑必接。唯朱柑不用接而成。然乡人不甚珍宠之。宾祭斥不用。 \\n 金　柑 \\n 金柑在他柑特小。其大者如钱。小者如龙目。色似金。肌理细莹。圆丹可玩。啖者不削去金衣，若用以渍蜜尤佳。欧阳文忠公，《归田录》载其香清味美，置之樽俎间，光彩灼烁如金弹丸。诚珍果也。都人初不甚贵，其后因温成皇后好食之，由是价重京师。 \\n 木　柑 \\n 木柑，类洞庭，少不慧耳。肤理坚顽，瓣大而乏膏液，外强中干，故得名以木。 \\n 甜　柑 \\n 甜柑，类洞庭，高大过之，每颗必八瓣，不待霜而黄，比之他柑加甜。柑林未熟之日，是柑最先摘，置之席间，青黄照人，长者先尝之，子弟怀以归，为亲庭寿焉。然是种不多见，治圃者植一株二株焉，故以少为贵。 \\n 橙　子 \\n 橙子，木有刺，似朱栾而小。永嘉植之，不若古栝之盛，比年始竞有之。经霜早黄，肤泽可爱，状微有似真柑，但圆正细实非真柑。北人喜把玩之，香气馥馥可以熏袖，可以芼鲜，可以渍蜜，真嘉实也。若真柑则无是二三者。人自珍之，得非瞭然在人耳目者，盖真柑之细耶！ \\n 卷中 \\n 牛僧孺《幽怪录》：有生异橘者，摘剖之，有四老人焉，其一曰：“橘中之乐，不减商山，恨不能深根固蒂耳。”由是有“橘隐”名。楚屈原作《离骚》，其《橘颂》一章有曰：“后皇嘉树，橘徕服兮。受命不迁，生南国兮。”宋谢惠连《橘赋》亦曰：“园有嘉树，橘柚煌煌。”是以知橘实佳物，昔人所爱慕若此。孔安国曰：“小曰橘，大曰柚。”郭璞亦云：“柚似橙而大于橘。”温无柚而种橙者少，非土所宜也。《本草》载，橘柚味辛，温，无毒。主去胸中瘕热，利水谷，止呕咳。久服通神，轻身长年。陶隐居云：“此言橘皮之功效若此，其实之味甘酸，食之多痰无益。”其说为是。隐居不敢轻注《本草》，盖此类也。陈藏器《补本草》谓；“橘之类有朱橘、乳橘、塌橘、山橘、黄淡子。”今类见之。 \\n 黄　橘 \\n 黄橘，状比之柑差扁小，而香雾多于柑。岁雨旸以时。则肌充而味甘。其围四寸。色方青黄时。风味尤胜。过是则香气少减。惟遇黄柑则避舍。置之海红、生枝柑间。未知其孰后先。名之曰千奴。真屈称也。 \\n 塌　橘 \\n 塌橘状大而褊。其南枝之向阳者。外绿而心甚红。经春味极甘美。瓣大而多液。其种不常有。特橘之次也。 \\n 包　橘 \\n 包橘取其累累然若包聚之义。是橘外薄内盈。隔皮脉瓣可数。有一枝而生五、六颗者。悬之极可爱。然土膏而树壮者多有之。不称[奇]也。 \\n 绵　橘 \\n 绵橘微小。极软美可爱。故以名。圃中间见一、二树。结子复稀。物以罕见为奇。此橘是也。 \\n 沙　橘 \\n 沙橘取细而甘美之称。或曰种之沙洲之上。地虚而宜于橘。故其味特珍。然邦人称物之小而甘美者必曰沙。如沙瓜、沙蜜、沙糖之类。特方言耳。 \\n 荔枝橘 \\n 荔枝橘多出于横阳。肤理皱密类荔子。故以取名。横阳与闽接轸。荔子称奇于闽。黄橘擅美于温。故慕而名之。有言橘逾淮为枳。植物岂能变哉。疑似之乱名多此类。 \\n 软条穿橘 \\n 软条穿橘。其干弱而条远。结实颇大。皮色光泽。滋味有余。其心虚有瓣。如莲子穿其中。盖接橘之始。以枝之杪者为之。其体性终弱。不可以犯霜。不可以耐久。又名为女儿橘。 \\n 油　橘 \\n 油橘皮似以油饰之。中坚而外黑。盖橘之若柤若柚者。擘之而不闻其香。食之而不可于口。是橘之仆奴也。 \\n 绿　橘 \\n 绿橘比他柑微小。色绀碧可爱。不待霜。食之味已珍。留之枝间。色不尽变。隆冬采之。生意如新。横阳人家时有之。不常见也。 \\n 乳　橘 \\n 乳橘状似乳柑。且极甘芳得名。又名漳橘。其种自漳浦来。皮坚穣多。味绝酸。不与常橘齿。乡人以其颇魁梧。时置之客间。堪与饤座梨相值耳。他日有以乳橘为真柑者。特碔砆之似玉也。 \\n 金　橘 \\n 金橘生山径间。比金柑更小。形色颇类。木高不及尺许。结实繁多。取者多至数升。肉瓣不可分。止一核。味不可食。惟宜植之栏槛中。园丁种之以鬻于市。亦名山金柑。周美成词有。露叶烟梢寒色重。攒星低映小珠帘。为是橘作。 \\n 自然橘 \\n 自然橘谓以橘子下种。待其长。历十年始作花结实。味甚美。由其本性自然。不杂之人为。故其味全。盖他柑与橘必以柑淡子著土。俟其婆娑作树。以枝接之。为柑为橘为多种。俱非天也。故是橘以自然名之。然十年之计。种之以木。今之辟圃者。多不年岁间。爬其肤以验其枯荣。粪其本以计其久近。谁能迟十年之久以收效耶。是橘名之曰自然。当矣。接木之详。见于下篇。 \\n 早黄橘 \\n 早黄橘著花结子比其类独早。秋始半。其心已丹。千头方酸。而早黄橘之微甘已回齿颊矣。王右军帖有曰。奉橘三百枚。霜未降。未可多得。岂是类邪。 \\n 冻　橘 \\n 冻橘。其颗如常橘之半。岁八月。人目为小春。枝头时作细白花。既而橘已黄。千林已尽。乃始傲然冰雪中。著子甚繁。春二、三月始采之。亦可爱。前辈诗有曰。梅柳搀先桃李晚。东风元是一般春。此诗不独咏桃李。物理皆然。 \\n 朱　栾 \\n 朱栾颗圆实。皮粗瓣坚。味酸恶。不可食。其大有至尺三、四寸围者。摘之置几案间。久则其臭如兰。是品虽不足珍。然作花绝香。乡人拾其英烝香。取其核为种。析其皮入药。最有补于时。其详具见下篇。 \\n 香　栾 \\n 香栾大于朱栾。形圆色红。芳馨可玩。 \\n 香　圆 \\n 香圆木似朱栾。叶尖长。枝间有刺。植之近水乃生。其长如瓜。有及一尺四五寸者。清香袭人。横阳多有之。土人置之明窗净几间。颇可赏玩。酒阑并刀破之。盖不减新橙也。叶可以药病。 \\n 枸　橘 \\n 枸橘色青气烈。小者似枳实。大者似枳壳。能治逆气、心胸痹痛、中风便血。医家多用之。 \\n 卷下 \\n 种　治 \\n 柑橘宜斥卤之地。四邑皆距江海不十里。凡圃之近涂泥者。实大而繁。味尤珍。耐久不损。名曰涂柑。贩而远适者。遇涂柑则争售。方种时。高者畦垄。沟而泄水。每株相去七、八尺。岁四锄之。薙尽草。冬月以河泥壅其根。夏时更溉以粪壤。其叶沃而实繁者。斯为园丁之良。 \\n 始　栽 \\n 始取朱栾核洗净。下肥土中。一年而长。名曰柑淡。其根荄簇簇然。明年移而疏之。又一年木大如小儿之拳。遇春月乃接。取诸柑之佳与橘之美者。经年向阳之枝以为贴。去地尺余。细锯截之。剔其皮。两枝对接。勿动摇其根。拨掬土实其中以防水。蒻护其外。麻束之。缓急高下俱得所。以候地气之应。接树之法。载之四时纂要中。是盖老圃者能之。工之良者挥斤之间。气质随异。无不活者。过时而不接。则花实复为朱栾。人力之有参于造化每如此。 \\n 培　植 \\n 树高及二、三尺许。剪其最下命根。以瓦片抵之。安于土。杂以肥泥实筑之。始发生。命根不断。则根迸于上。中枝叶乃不茂盛。 \\n 去　病 \\n 木之病有二。藓与蠹是也。树稍久。则枝干之上苔藓生焉。一不去。则蔓衍日滋。木之膏液荫藓而不及木。故枝干老而枯。善圃者用铁器时刮去之。删其繁枝之不能华实者。以通风日。以长新枝。木间时有蛀屑流出。则有虫蠹之。相视其穴。以物钩索之。则虫无所容。仍以真杉木作钉窒其处。不然则木心受病。日以枝叶自凋。异时作实。瓣间亦有虫食。柑橘每先时而黄者。皆其受病于中。治之以早乃可。 \\n 浇　灌 \\n 圃中贵雨旸以时。旱则坚苦而不长。雨则暴长而皮多圻。或瓣不实而味淡。园丁沟以泄水。俾无浸其根。方亢阳时。抱瓮以润之。粪壤以培之。则无枯瘁之患。 \\n 采　摘 \\n 岁当重阳。色未黄。有采之者。名曰摘青。舟载之江浙间。青柑固人所乐得。然采之不待其熟。巧于商者间或然尔。及经霜之二、三夕。才尽剪。遇天气晴霁。数十辈为群。以小剪就枝间平蒂断之。轻置筐筥中。护之必甚谨。惧其香雾之裂则易坏。雾之所渐者亦然。尤不便酒香。凡采者竟日不敢饮。 \\n 收　藏 \\n 采藏之日。先净扫一室。密糊之。勿使风入。布稻蒿其间。堆柑橘于地上。屏远酒气。旬日一翻拣之。遇微损谓之点柑。即拣出。否则侵损附近者。屡汰去之。存而待贾者十之五六。人有掘地作坎。攀枝条之垂者。覆之以土。至明年盛夏时开取之。色味犹新。但伤动枝苗。次年不生耳。 \\n 制　治 \\n 朱栾作花。比柑橘绝大而香。就树采之。用笺香细作片。以锡为小甑。每入花一重。则实香一重。使花多于香。窍花甑之旁以溜汗液。用器盛之。炊毕撤甑去花。以液浸香。明日再蒸。凡三换花。始暴干。入瓷器密盛之。他时焚之。如在柑林中。柑橘并金柑皆可切瓣勿离之。压去核。渍之以蜜。金柑著蜜尤胜他品。乡人有用糖熬橘者。谓之药橘。入箬之灰于鼎间。色乃黑。可以将远。又橘微损。则去皮以肉瓣安灶间。用火熏之。曰熏柑。置之糖蜜中。味亦佳。 \\n 入　药 \\n 橘皮最有益于药。去尽脉则为橘红。青橘则为青皮。皆药之所须者。大抵橘皮性温平下气。止蕴热。攻痎疟。服久轻身。至橘子尤理腰膝。近时难得枳实。人多植枸橘于篱落间。收其实。剖干之。以之和药。味与商州之枳几逼真矣。枸橘又未易多得。取朱栾之小者。半破之。日暴以为枳。异方医者不能辨。用以治疾亦愈。药贵于愈疾而已。孰辨其为真伪耶。 \\n  \\n 此文本取材自钱建文制作电子书"}
