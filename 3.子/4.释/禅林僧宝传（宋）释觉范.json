{"章节": "序", "正文": "  \\n 序 \\n 　 \\n 禅林僧宝传者。宋宣和初。新昌觉范禅师之所次也。觉范尝读唐宋高僧传。以道宣精於律、而文非所长。赞宁博於学、而识几于暗。其於为书、往往如户昏按捡。不可以属读。乃慨然有志於论述。凡经行诸方。见夫博大秀杰之衲。能袒肩以荷大法者。必手录而藏之。後居湘西之谷山、遂尽发所藏。依仿司马迁史传、各为赞辞。合八十有一人、分为三十卷。而题以今名。亦既锓梓以传。积有岁月、二十年来。南北兵兴、在在焚毁。是书之存、十不一二。南宗禅师定公、时住大慈名刹。慨念末学晚辈、不见至道之大全。古人之大体。因取其书、重刊而广布之。且以序文属予、俾书始末、传之永久。古者左史记言、右史记事。而言为尚书、事为春秋。迁盖因之以作史记、而言与事具焉。觉范是书、既编五宗之训言。复著诸老之行事。而於世系入道之由。临终明验之际。无不谨书而备录。盖听言以事观。既书其所言、固当兼录其行事。觉范可谓得迁之矩度矣。而或者则曰、迁盖世间之言。而觉范则出世间者也。出世间之道、以心而传心。彼言语文字、非道之至也。於此而不能以无滞。则自心光明、且因之而壅蔽。其於道乎、何有是大不。然为佛氏之学者。固非即言语文字以为道。而亦非离言语文字以入道。观夫从上西竺东震诸师。固有兼通三藏、力弘心宗者矣。若马鸣龙树、永嘉圭峰是也。学者苟不致力於斯。而徒以拨去言语文字为禅。冥心默照为妙。则先佛之微言。宗师之规范、或几乎熄矣。觉范为是惧而此书。南宗亦为是惧而布之。欲使天下禅林、咸法前辈之宗纲。而所言所履。与传八十一人者、同归於一道。则是书之流传、岂曰小补之哉。传曰、虽无老成人、尚有典刑。又曰、君子多识前言往行、以蓄其德、後之览者勉之哉。 \\n 洪武六年腊月八日九灵山人戴良序 \\n 重刻禅林僧宝传序 \\n 摩竭掩室、毗耶杜口。以真寔际离文字故。自曹溪滴水、派别五家。建立纲宗、开示方便。法源一濬、波流益洪。同归萨婆若海。然欲识佛性义、当观时节因缘。从古明大法人。莫非瑰玮杰特之材。不受世间绳束。是以披缁祝发、周游参请。必至於发明已事而後已。盖有或因言而悟入。或目击而道存。一刹那间、转凡成圣。时节因缘、各自不同。苟非具载本末。则後学无所考证。此僧宝传之所由作也。是书之传有年矣。白璧缫藉、见出爱慕。旧藏在庐阜、後失於回禄。钱塘风篁山之僧广遇、虑其湮没。即旧本校雠锓梓、以与诸方共之。十馀年而书始成。其用心亦勤矣。魏亭赵元藻、一见遇於湖山之上。慧炬相烛、袖其书以归。嘱予为一转语。予与遇未觌面。今披是书、知其志趣、千里同风。且见遇觉范。与八十一人者、把臂并行。若有因书省发、得意忘言。即同入此道场。则灵山一会、俨然未散。不为分外。宝庆丁亥中春上浣。 \\n 临川张宏敬书。 \\n 禅林僧宝传引 \\n 觉范谓余曰。自达磨之来、六传至夫鉴。鉴之後析为二宗。其一为石头。云门曹洞法眼宗之。其一为马祖。临济沩仰宗之。是为五家宗派。嘉佑中、达观昙颖禅师。尝为之传、载其机缘语句。而略其始终行事之迹。德洪以谓、影由形生、响逐声起。既载其言、则入道之缘、临终之效。有不可唐捐者。遂尽掇遗编别记。苴以诸方宿衲之传。又自嘉佑至政和。取云门临济两家之裔。崭然绝出者、合八十有一人。各为传而系之、以赞、分为三十卷。书成於湘西之南台。目之曰《禅林僧宝传》。幸为我作文、以弁其首。余索其书而观之。其识达、其学诣。其言恢而正、其事简而完。其辞精微而华畅。其旨广大空寂、窅然而深矣。其才则宗门之迁固也。使八十一人者、布在方册。芒寒色正、烨如五纬之丽天。人皆仰之、或由此书也。夫觉范初阅汾阳昭语、脱然有省。而印可於云庵真净。尝涉患难濒九死。口绝怨言、面无不足之色。其发为文章者。盖其绪馀土苴云。 \\n 宣和六年三月甲子。长沙侯延庆引。 \\n 返回 \\n 版权所有中国传统文化与现代化网络发展部Copyright?2000 \\n yyyin@21cn.com \\n  \\n   \\n  "}
{"章节": "禅林僧宝传卷第一", "正文": "  \\n 禅林僧宝传卷第一 \\n 　 \\n 抚州曹山本寂禅师、青原六世 \\n 禅师讳躭章、泉州莆田黄氏子。幼而奇逸。为书生不甘处俗。年十九弃家、入福州灵石山。六年乃剃发受具。咸通初、至高安、谒悟本禅师价公。依止十馀年。价以为类巳、堪任大法。於是名冠丛林。将辞去、价曰。三更当来、授汝曲折。时矮师叔者知之。蒲伏绳床下、价不知也。中夜授章、先云岩所付宝镜三昧。五位显诀、三种渗漏毕、再拜趋出。矮师叔引颈呼曰、洞山禅入我手矣。价大惊曰、盗法倒屙无及矣。後皆如所言。宝镜三昧、其词曰。如是之法、佛祖密付。汝今得之、其善保护。银碗盛雪、明月藏鹭。类之弗齐、混则知处。意不在言、来机亦赴。动成窠臼、差落顾伫。背触俱非、如大火聚。但形文彩、即属染污。夜半正明、天晓不露。为物作则、用拔诸苦。虽非有为、不是无语。如临宝镜、形影相睹。汝不是渠、渠正是汝。如世婴儿、五相完具。不去不来、不起不住。婆婆和和、有句无句。终必得物、语未正故。重离六爻、偏正回互。叠而为三、变尽成五。如荎草味、如金刚杵。正中妙挟、敲唱双举。通宗通涂、挟带挟路。错然则吉、不可犯忤。天真而妙、不属迷悟。因缘时节、寂然昭著。细入无间、大绝方所。毫忽之差、不应律吕。今有顿渐、缘立宗趣。宗趣分矣、即是规矩。宗通趣极、真常流注。外寂中摇、系驹伏鼠。先圣悲之、为法檀度。随其颠倒、以缁为素。颠倒想灭、肯心自许。要合古辙、请观前古。佛道垂成、十劫观树。如虎之缺、如马之{马}。以有下劣、宝几珍御。以有惊异、黧奴白牯。羿以巧力、射中百步。箭锋相直、巧力何预。木人方歌、石儿起舞。非情识到、甯容思虑。臣奉於君、子顺於父。不顺非孝、不奉非辅。潜行密用、如愚若鲁。但能相续、名主中主。五位君臣偈。其词曰、正中偏。三更初夜月明前。莫怪相逢不相识。隐隐犹怀昔日嫌。偏中正、失晓老婆逢古镜。分明觌面更无真。休更迷头犹认影。正中来、无中有路出尘埃。但能不触当今讳。也胜前朝断舌才。偏中至、两刃交锋要回避。好手还同火里莲。宛然自有冲天气。兼中到、不落有无谁敢和。人人尽欲出常流。折合终归炭里坐。三种渗漏、其词曰。一见渗漏。谓机不离位、堕在毒海。二情渗漏、谓智常向背、见处偏枯。三语渗漏。谓体妙失宗、机昧终始。学者浊智流转、不出此三种。纲要偈三首。其一名敲倡俱行。偈曰、金针双锁备、挟路隐全该。宝印当空妙、重重锦缝开。其二名金锁玄路。偈曰、交互明中暗、功齐转觉难。力穷寻进退、金锁网鞔鞔。其三名理事不涉、偈曰、理事俱不涉、回照绝幽微。背风无巧拙、电火烁难追。黎明章出山。造曹溪礼祖塔。自螺川还止临川。有佳山水、因定居焉。以志慕六祖、乃名山为曹。示众曰、僧家在此等衣线下。理须会通向上事、莫作等闲。若也承当处分明、即转他诸圣。向自巳背後、方得自由。若也转不得。直饶学得十成、却须向他背後叉手。说什么大话。若转得自巳、则一切粗重境来。皆作得主宰。假如泥里倒地、亦作得主宰。如有僧问药山曰。三乘教中、还有祖意也无。答曰有。曰既有、达磨又来作么。答曰、只为有、所以来。岂非作得主宰、转得归自巳乎。如经曰、大通智胜佛、十劫坐道场。佛法不现前、不得成佛道言。劫者滞也。谓之十成、亦曰断渗漏也。只是十道头绝矣。不忘大果。故云守住躭著。名为取次承当、不分贵贱。我常见丛林、好论一般两般。还能成立得事么。此等但是说向去事路布。汝不见南泉曰。饶汝十成、犹较王老师、一线道也。大难。事到此、直须子细始得。明白自在。不论天堂地狱、饿鬼畜生。但是一切处不移易。元是旧时人、只是不行旧时路。若有忻心、还成滞著。若脱得、拣什么。古德云、只恐不得轮迥。汝道作么生。只如今人、说个净洁处。爱说向去事、此病最难治。若是世间粗重事、却是轻。净洁病为重。只如佛味祖味、尽为滞著。先师曰、拟心是犯戒。若也得味是破斋。且唤什么作味。只是佛味祖味。才有忻心、便是犯戒。若也如今说破斋破戒。即今三羯磨时、早破了也。若是粗重贪痴。虽难断却是轻。若也无为无事净洁、此乃重、无以加也。祖师出世、亦只为这个。亦不独为汝。今时莫作等闲。黧奴白牯修行却快。不是有禅有道。如汝种种驰求。觅佛觅祖、乃至菩提涅槃。几时休歇成辨乎。皆是生灭心。所以不如黧奴白牯、兀兀无知。不知佛、不知祖。乃至菩提涅槃、及以善恶因果。但饥来吃草、渴来饮水。若能恁么、不愁不成辨。不见道计较不成。是以知有、乃能披毛戴角。牵犁拽耒、得此便宜、始较些子。不见弥勒阿、及诸妙喜等世界。被他向上人唤作无惭愧、懈怠菩萨。亦曰变易生死。尚恐是小懈怠。在本分事、合作么生。大须子细始得。人人有一坐具地。佛出世慢他不得。恁么体会修行、莫趁快利。欲知此事、饶今成佛成祖去、也只这是。便堕三涂地狱六道去、也只这是。虽然没用处、要且离他不得。须与他作主宰始得。若作得主宰、即是不变易。若作主宰不得、便是变易也。不见永嘉云、莽莽荡荡招殃祸。问如何是莽莽荡荡招殃祸。曰只这个总是。问曰如何免得。曰知有即得、用免作么。但是菩提涅槃。烦恼无明等、总是不要免。乃至世间粗重之事。但知有便得、不要免免。即同变易去也。乃至成佛成祖、菩提涅槃。此等殃祸、为不小。因什么如此、只为变易。若不变易、直须触处自由始得。香严闲禅师会中有僧。问如何是道。闲曰枯木里龙吟。又问如何是道中人。闲曰髑髅里眼睛。其僧不领、辞至石霜。问诸禅师曰。如何是枯木里龙吟。诸曰犹带喜在。又问如何是髑髅里眼睛。诸曰犹带识在。又不领、乃问章曰。如何是枯木里龙吟。章曰血脉不断。又问如何是髑髅里眼睛。章曰乾不尽。又问有得闻者否。章曰尽大地、未有一人不闻。又问未审是何章句。章曰不知是何章句、闻者皆丧。乃作偈曰、枯木龙吟真见道。髑髅无识眼初明。喜识尽时消息尽。当人那辨浊中清。有僧以纸为衣、号为纸衣道者。自洞山来。章问如何是纸衣下事。僧曰、一裘才挂体、万事悉皆如。又问如何是纸衣下用。其僧前而拱立。曰诺即脱去。章笑曰、汝但解恁么去。不解恁么来。僧忽开眼曰。一灵真性、不假胞胎时如何。章曰未是妙。僧曰如何是妙。章曰不借借。其僧退坐於堂中而化。章作偈曰。觉性圆明无相身。莫将知见妄疏亲。念异便於玄体昧。心差不与道为邻。情分万法沉前境。识鉴多端丧本真。若向句中全晓会。了然无事昔时人。僧问五位君臣旨诀。章曰、正位即空界、本来无物。偏位即色界、有万形像。偏中至者、舍事入理。正中来者背理就事。兼带者冥应众缘、不随诸有。非染非净、非正非偏。故曰虚玄大道、无著真宗。从上先德、推此一位、最妙最玄。要当审详辨明。君为正位、臣是偏位。臣向君是偏中正。君视臣是正中偏。君臣道合、是兼带语。问如何是君。曰妙德尊寰宇、高明朗太虚。问如何是臣。曰灵机宏圣道、真智利群生。问如何是臣向君。曰不堕诸异趣、凝情望圣容。问如何是君视臣。曰妙容虽不动、光烛不无偏。问如何是君臣道合。曰混然无内外、和融上下平。又曰、以君臣偏正言者、不欲犯中故。臣称君不敢斥言是也。此吾法之宗要。作偈曰、学者先须识自宗。莫将真际杂顽空。妙明体尽知伤触。力在逢缘不借中。出语直教烧不著。潜行须与古人同。无身有事超岐路。无事无身落始终。又曰、凡情圣见是金锁玄路。直须回互。夫取正命食者、须具三种堕。一者披毛戴角。二者不断声色。三者不受食。有稠布衲者、问曰。披毛戴角是什么堕。章曰是类堕。问不断声色是什么堕。曰是随堕。问不受食是什么堕。曰是尊贵堕。夫冥合初心、而知有是类堕。知有而不碍六尘是随堕。维摩曰、外道六师是汝之师。彼师所堕、汝亦随堕、乃可取食。食者正命食也。食者亦是就六根门头、见觉闻知。只不被他染污、将为堕、且不是同也。章读杜顺傅大士所作、法身偈曰。我意不欲与么道。门弟子请别作之。既作偈、又注释之。其词曰、渠本不是我[*非我*]，我本不是渠[*非渠*]。渠无我即死[*仰汝取舌*]。我无渠即余[*不别有*]。渠如我是佛[*要且不是佛*]。我如渠即驴[*二俱不立*]。不食空王俸[*若遇御饭、直须吐却*]。何假假传书[*不通信*]。我说横身唱[*为信唱*]。君看背上毛[*不与你相似*]。乍如谣白雪[*将谓是白雪*]。犹恐是巴歌。南州帅南平锺王。雅闻章有道、尽礼致之不赴。但书偈付使者曰。摧残枯木倚寒林、几度逢春不变心。樵客见之犹不采、郢人何事苦搜寻。天复辛酉夏夜、问知事。今日是几何日月。对曰六月十五。章曰曹山平生行脚。到处只管九十日为一夏。明日辰时吾行脚去。及时焚香、宴坐而化。阅世六十有二、坐三十有七夏。门弟子葬全身於山之西阿、塔曰福圆。 \\n 赞曰、宝镜三昧其词要妙。云岩以受洞山、疑药山所作也。先德惧属流布、多珍秘之。但五位偈、三种渗漏之语、见於禅书。大观二年冬。显谟阁待制朱彦世英。赴官钱塘。过信州白华岩、得於老僧。明年持其先公服。子往慰之、出以授余曰。子当为发扬之。因疏其沟封、以付同学。使法中龙象、神而明之。尽微细法执、兴洞上之宗。亦世英护法之志也。 \\n 版式： \\n 返回 \\n 版权所有中国传统文化与现代化网络发展部Copyright?2000 \\n yyyin@21cn.com \\n  \\n   \\n  "}
{"章节": "禅林僧宝传卷第二", "正文": "  \\n 禅林僧宝传卷第二 \\n 　 \\n  \\n 韶州云门大慈云弘明禅师 \\n 禅师名文偃、姑苏嘉兴人也。少依兜率院得度。性豪爽、骨面丰颊、精锐绝伦。目纤长、瞳子如点漆。眉秀近睫、视物凝远。博通大小乘。弃之游方、初至睦州。闻有老宿饱参。古寺掩门、织蒲屦养母。往谒之、方扣门。老宿揕之曰、道道。偃惊不暇答。乃推出曰、秦时度轹钻。随掩其扉、损偃右足。老宿名扌甚道踪、嗣黄蘖断际禅师。住高安米山寺。以母老东归。丛林号陈尊宿。偃得旨辞去、谒雪峰存。存方堆桅坐、为众说法。偃犯众出、熟视曰、项上三百斤铁枷、何不脱却。存曰因甚到与么。偃以手自拭其目趋去。存心异之。明日升座曰。南山有氅鼻蛇。诸人出入好看。偃以拄杖撺出、又自惊栗。自是辈流改观。又访乾峰。峰示众曰、法身有三种病、二种光须是一。一透得更有照用。同时、向上一窍偃乃出。众曰庵内人为什么不见庵外事。於是乾峰大笑曰。犹是学人疑处在。乾峰曰、子是什么心行。曰也要和尚相委。乾峰曰、直须恁么、始得稳坐。偃应喏喏。又访曹山章公问。如何是沙门行。章曰、吃常住苗稼者。曰便与么去时如何。章曰汝还畜得么。曰学人畜得。章曰汝作么畜。曰著衣吃饭、有什么难。章曰何不道、披毛戴角。偃即礼谢。又访疏山仁。仁问、得力处道将一句来。曰请高声问。仁即高声问。偃笑曰、今早吃粥么。仁曰吃粥。曰乱叫唤作么。仁公骇之。又过九江、有陈尚书。饭偃而问曰。儒书即不问。三乘十二分教、自有讲师。如何是衲僧行脚事。曰曾问几人来。曰即今问上座。偃曰即今且置。作么生是教意。曰黄卷赤轴。偃曰此是文字语言。作么生是教意。曰口欲谈而辞丧。心欲缘而虑忘。偃曰、口欲谈而辞丧、为对有言。心欲缘而虑忘、为对妄想。作么生是教意。尚书无以詶之。偃曰、闻公常看《法华经》、是否。曰不敢。曰经曰、治生产业。皆与实相不相违背。且道非非想天、有几人退位。又无以詶之。偃呵讥之而去。造曹溪礼塔。访灵树敏公、为第一座。先是敏不请第一座。有劝请者、敏曰。吾首座已出家久之。又请、敏曰、吾首座已行脚、悟道久之。又请、敏曰、吾首座已度岭矣、姑待之。少日偃至。敏迎笑曰、奉迟甚久、何来暮耶。即命之、偃不辞而就职。俄广主刘王、将兴兵。就敏决可否。敏前知之。手封奁子、语侍者曰。王来、出以似之。於是怡然坐而没。王果至、闻敏已化、大惊问。何时有疾、而遽亡如是耶。侍者乃出奁子。如敏所诫呈之。王发奁得简曰。人天眼目、堂中上座。刘王命州牧何承范、请偃继其法席。又迎至府开法。俄迁止云门光泰寺。天下学者、望风而至。示众曰、江西即说君臣父子。湖南即说他不与么。我此间即不如此。良久曰、汝还见壁么。又曰、从上来且是个什么事。如今抑不得已、且向诸人道。尽大地有什么物、与汝为缘为对。若有针锋许、与汝为隔为碍。与我拈将来。唤什么作佛、唤什么作祖。唤什么作山河大地、日月星辰。将什么为四大五蕴。我与么道、唤作三家村里老婆说话。忽然遇著本色行脚汉。闻与么道、把脚拽向阶下、有什么罪过。虽然如是、据个什么道理、便与么。莫趁口快、向这里乱道。须是个汉始得。忽然被老汉脚跟下寻著、没去处、打脚折。有什么罪过、即与么。如今还有问宗乘中话者么。待老汉答一转了、东行西行。又曰、尽乾坤一时将来、著汝眼睫上。汝诸人闻恁么道。不敢望汝出来、性燥把老僧打一掴。且缓缓、子细看。是有是无、是个什么道理。直饶汝向这里明得。若遇衲僧门下、好槌脚折。又曰、三乘十二分教、横说竖说。天下老和尚、纵横十字说。与我拈针锋许、说底道理来看。与么道、早是作死马医。虽然如此、且有几个到此境界。不敢望汝言中有响、句里藏锋。瞬目千差、风恬浪静。又曰、我事不获巳、向汝道。直下无事、早是相埋没也。更欲踏步向前。寻言逐句、求觅解会。千差万别、广说问难。嬴得一场口滑。去道转远、有什么歇时。此个事、若在言语上。三乘十二分教、岂是无言。因什么道、教外别传。若从学解机智得。只如十地圣人、说法如云如雨。犹被佛呵、谓见性如隔罗縠度。以此故知。一切有心、天地悬殊。虽然如是、若是得底人。道火何曾烧口。终日说事、何曾挂著牙齿。何曾道著一字。终日著衣吃饭。何曾触一粒米、挂一缕丝。然犹是门庭之说。须是实得与么、始得。若约衲僧门下。句里呈机、徒劳伫思。直饶一句下、承当得、犹是瞌睡汉。偃以足跛、尝把拄杖行见众。方普请举拄杖曰。看看北郁单越人。见汝般柴不易。在中庭里、相扑供养汝。更为汝念般若经曰。一切智智清净。无二无二分、无别无断故。众环拥之、久不散。乃曰、汝诸人。无端走来、这里觅什么。老僧只管吃饭屙屎、别解作什么。汝诸方行脚、参禅问道。我且问汝、诸方参得底事。作么生、试举看。於是不得已。自诵三平偈曰。即此见闻非见闻。回视僧曰、唤什么作见闻。又曰、无馀声色可呈君。谓僧曰、有什么口头声色。又曰、个中若了全无事。谓僧曰、有什么事。又曰、体用无妨分不分。乃曰、语是体、体是语。举拄杖曰、拄杖是体、灯笼是用。是分不分。不见道、一切智智清净。又至僧堂中、僧争起迎。偃立而语曰、石头道、回互不回互。僧便问、作么生是不回互。偃以手指曰、这个是板头。又问作么生是回互。曰汝唤什么作板头。永嘉云、如我身空法亦空。千品万类悉皆同。汝立不见立、行不见行。四大五蕴、不可得。何处见有山河大地来。是汝每日把钵盂噇饭。唤什么作饭。何处更有粒米来。僧问、生法师曰、敲空作响、击木无声如何。偃以拄杖空中敲曰。阿耶阿耶。又击板头曰、作声么。僧曰、作声。曰这俗汉。又击板头曰、唤什么作声。偃以乾佑元年七月十五日。赴广主诏、至府留止供养。九月甲子、乃还山。谓众曰、我离山得六十七日。且问汝、六十七日事作么生。众莫能对。偃曰、何不道、和尚京中吃面多。闻击斋鼓曰、鼓声咬破我七条。乃指僧曰、抱取猫儿来。良久曰、且道鼓因甚置得。众无对者。乃曰、因皮置得。我寻常道、一切声是佛声。一切色是佛色。尽大地是个法身。枉作个佛法知见。如今拄杖、但唤作拄杖。见屋但唤作屋。又曰、诸法不异者。不可续凫截鹤、夷岳盈壑。然後为无异者哉。但长者长法身、短者短法身。是法住法位、世间相常住。举拄杖曰、拄杖子不是常住。忽起立、以拄杖击绳床曰。适来许多葛藤、贬向什么处去也。灵利底见、不灵利底著我热谩、偃契悟广大。其游戏三昧、乃如此。而作为偈句、尤不能测。如其纲宗偈曰。康氏圆形滞不明。魔深虚丧击寒冰。凤羽展时超碧汉。晋锋八博拟何凭。又曰、是机是对对机迷。辟机尘远远尘栖。夕日日中谁有挂。因底底事隔尘迷。又曰、丧时光、藤林荒。徒人意、滞肌尪。又曰、咄咄咄、力口希。禅子讶、中眉垂。又曰、上不见天、下不见地。塞却咽喉、何处出气。笑我者多、哂我者少。每顾见僧即曰、鉴咦。而录之者、曰顾鉴咦。德山密禅师、删去顾字、但曰鉴咦。丛林目以为抽顾颂。北塔祚禅师作偈曰。云门顾鉴笑嘻嘻、拟议遭渠顾鉴咦。任是张良多智巧、到头於是也难施。偃以南汉乾和七年四月十日。坐化而示。即大汉乾佑二年也。以全体葬之。本朝太祖乾德元年。雄武军节度推官阮绍庄。梦偃以拂子招曰。寄语秀华宫使特进李托。我在塔久、可开塔乎。托时奉使韶州、监修营诸寺院。因得绍庄之语、奏闻奉圣旨。同韶州牧梁延鄂至云门山。启塔见偃颜貌如昔。髭发犹生。具表以闻。有旨李托迎至京师。供养月馀、送还山。仍改为大觉禅寺。谥大慈云匡真弘明大师。 \\n 赞曰、余读云门语句。惊其辩慧涡旋波险。如河汉之无极也。想见其人、奇伟杰茂、如慈恩大达辈。及见其像、颓然伛坐胡床。广颡平顶、类宣律师。奇智盛德、果不可以相貌得耶。公之全机大用、如月临众水。波波顿见、而月不分。如春行万国。处处同至、而春无迹。盖其妙处、不可得而名状。所可知而言者、春容月影耳。呜呼、岂所谓命世亚圣大人者乎。 \\n 版式： \\n 返回 \\n 版权所有中国传统文化与现代化网络发展部Copyright?2000 \\n yyyin@21cn.com \\n  \\n   \\n  "}
{"章节": "禅林僧宝传卷第三", "正文": "  \\n 禅林僧宝传卷第三 \\n 　 \\n 汝州风穴沼禅师 \\n 师讳延沼。以伪唐乾宁三年十二月、生於馀杭刘氏。少魁礧、有英气。於书无所不观。然无经世意。父兄强之仕、一至京师。即东归、从开元寺智恭律师。剃发受具、游讲肆。玩法华玄义、修止观定慧。宿师争下之、弃去游名山。谒越州镜清怤禅师、机语不契。北游襄沔间、寓止华严。时僧守廓者、自南院颙公所来。华严升座曰。若是临济德山、高亭大愚。鸟窠船子下儿孙。不用如何若何。便请单刀直入。廓出众便喝、华严亦喝。廓又喝。华严亦喝、廓礼拜起。指以顾众曰。这老汉一场败缺。喝一喝归众。风穴心奇之、因结为友。遂默悟三玄旨要。叹曰、临济用处如是耶。廓使更见南院。问曰、入门须辨主、端的请师分。南院左拊其膝。风穴便喝、南院右拊其膝。风穴亦喝。南院曰、左边一拍且止。右边一拍作么生。风穴曰、瞎南院反取拄杖。风穴笑曰、盲枷瞎棒。倒夺打和尚去。南院倚拄杖曰。今日被黄面浙子钝置。风穴曰、大似持钵不得诈言不饥。南院曰、子到此间乎。曰是何言欤。南院曰好问汝。曰亦不可放过、便礼拜。南院喜赐之坐。问所与游者何人。对曰、襄州与廓侍者同夏。南院曰、亲见作家。风穴於是俯就弟子之列。从容承禀、日闻智证。南院曰、汝乘愿力。来荷大法、非偶然也。问曰、汝闻临济将终时语不。曰闻之。曰临济曰、谁知吾正法眼藏。向这瞎驴边灭却。渠平生如师子、见即杀人。及其将死、何故屈膝妥尾如此。对曰、密付将终、全主即灭。又问、三圣如何亦无语乎。对曰、亲承入室之真子。不同门外之游人。南院颔之。又问、汝道四种料简语、料简何法。对曰、凡语不滞凡情、即堕圣解。学者大病、先圣哀之。为施方便、如楔出楔。曰、如何是夺人不夺境。曰新出红炉金弹子。{竹造}破阇梨铁面门。又问、如何是夺境不夺人。曰刍草乍分头脑裂。乱云初绽影犹存。又问、如何是人境俱夺。曰蹑足进前须急急。促鞭当鞅莫迟迟。又问如何是人境俱不夺。曰常忆江南三月里。鹧鸪啼处百花香。又问曰、临济有三句、当日有问。如何是第一句。临济曰、三要印开朱点窄。未容拟议主宾存。风穴随声便喝。又曰、如何是第二句。临济曰、妙解岂容无著问。沤和争赴截流机。风穴曰、未问巳前错。又问曰、如何是第三句。临济曰、但看棚头弄傀儡。抽牵全藉里头人。风穴曰、明破即不堪、於是南院以为、可以支临济。幸不辜负兴化先师、所以付托之意。风穴依止、六年辞去。後唐长兴二年、至汝水。见草屋数椽依山、如逃亡人家。问田父、此何所。田父曰、古风穴寺。世以律居、僧物故、又岁饥。众弃之而去、馀佛像鼓钟耳。风穴曰、我居之可乎。田父曰可。风穴入留止。日乞村落、夜燃松脂。单丁者七年。檀信为新之、成丛林。伪晋天福二年。州牧闻其风、尽礼致之。上元日开法、嗣南院。伪汉乾佑二年、牧移守郢州。风穴又避寇往依之。牧馆于郡斋。寇平、汝州有宋太师者。施第为宝坊、号新寺。迎风穴居焉。法席冠天下、学者自远而至。升座曰、先师曰。欲得亲切、莫将问来问。会么、问在答处、答在问处。虽然如是、有时问不在答处。答不在问处。汝若拟议、老僧在汝脚跟底。大凡参学眼目、直须临机。大用现前、勿自拘於小节。设使言前荐得。犹为滞壳迷封。句下精通、未免触途狂见。应是向来依他作解。明昧两岐、与汝一切扫却。直教个个如师子儿、吒呀地。对众证据、哮吼一声。壁立千仞、谁敢正眼觑著。觑著即瞎却渠眼。又曰、若立一尘。家国兴盛。野老颦頞。不立一尘。家国丧亡、野老安贴。於此明得、阇梨无分、全是老僧。於此不明、老僧即是阇梨。阇梨与老僧。亦能悟却天下人。亦能瞎却天下人。欲识阇梨么。拊其左膝曰、这里是。欲识老僧么。拊其右膝曰、这里是。於时莫有善其机者。伪周广顺元年、赐寺名广慧。二十有二年。以宋开宝六年癸酉八月旦日。登座说偈曰。道在乘时须济物。远方来慕自腾腾。他年有叟情相似。日日香烟夜夜灯。至十五日、跏趺而化。前一日手书别檀越。阅世七十有八。坐五十有九夏。有得法上首。住汝州首山念禅师。 \\n 汝州首山念禅师 \\n 禅师讳省念。生狄氏、莱州人也。幼弃家、得度於南禅寺。为人简重、有精识。专修头陁行、诵《法华经》。丛林畏敬之、目以为念法华。至风穴、随众作止、无所参扣。然终疑教外有别传之法、不言也。风穴每念、大仰有谶。临济一宗、至风而止。惧当之、熟视座下。堪任法道、无如念者。一日升座曰。世尊以青莲目、顾迦叶。正当是时、且道个什么。若言不说、而说又成埋没先圣。语未卒、念便下去。侍者进曰、念法华无所言、而去何也。风穴曰渠会也。明日念与真上座、俱诣方丈。风穴问真曰、如何是世尊不说说。对曰、勃姑树头鸣。风穴曰、汝作许多痴福何用。乃顾念曰、何如。对曰、动容扬古路。不堕悄然机。风穴谓真曰、何不看渠语。又一日升座、顾视大众。念便下去。风穴即归方丈。自是声名重诸方。首山在汝城之外、荒远处。而念居之将终身焉。登其门者、皆丛林精练衲子。念必勘验之。留者才二十馀辈。然天下称法席之冠、必指首山。尝问僧、不从人荐得底事、试道看。僧便喝、曰好好相借问、恶发作么。僧又喝。念曰、今日放过即不可。僧拟议、念喝之。又问僧、近离何处。曰襄州。曰夏在何处。曰洞山。念曰还我洞山鼻孔来。僧曰不会。念曰却是老僧罪过。又问僧、近离何处。对曰广慧。曰穿云不渡水渡水。不穿云。离此二途、速道。曰昨夜宿长桥。念曰、与么则合吃首山棒也。曰尚未参堂。曰两重公案。僧曰恰是。念曰耶耶。又问僧、近离何处。对曰襄州。曰有事相借问、得么。对曰便请。念曰鹞子过新罗。僧入室、念便喝。其僧礼拜、便打之。僧曰、如何是不生不灭法。曰新罗人吃冷淘。夜有僧入室。念曰谁、僧不对。曰识得汝也、僧笑。念曰、更莫是别人么。因作偈曰、轻轻踏地恐人知。语笑分明更莫疑。知者只今猛提取。莫待天明失却鸡。尝谓众曰、佛法无多子。只是汝辈、自信不及。若能自信、千圣出头来、无奈汝何。何故如此。为向汝面、前无开口处。祗为汝自信不及、向外驰求。所以到这里。假如便是释迦佛。也与汝三十棒。然虽如是、初机後学、凭个什么道理。且问汝辈、还得与么也未。良久曰、若得与么、方名无事。又曰、诸上座、不得胡喝乱喝、寻常向汝道、宾即始终宾。主即始终主。宾无二宾、主无二主。若有二宾二主。即是两个瞎汉。又曰、我若立、汝须坐。我若坐、汝须立。坐即共汝坐、立即共汝立。虽然如是、到这里、著眼始得。若也定动中间、即千里万里。何故如此。如隔窗见马骑相似。既然如此、直须子细。不得掠虚好。他时後日、赚著汝。有事近前、无事珍重。因举、临济曰。今日更不用如何若何。便须单刀直入。还有出来、对众证据者么。时有僧出、礼拜起便喝。临济亦喝、僧又喝。临济亦喝、僧礼拜。临济曰、须是这僧即得。若是别人、三十棒。一棒校不得。为这僧会宾主句。他一喝不作一喝用。且道前一喝是、後一喝是。那个是宾、那个是主。所以老僧寻常向汝道。这里一喝不作一喝用。有时以喝作问行。有时作探竿影草。有时作踞地师子。有时作金刚王宝剑。若作问行来时、须急著眼始得。若作探竿影草时、你诸人合作么生。若作踞地师子时、野干须屎尿出始得。若作金刚王宝剑用时、天王也须脑裂。只与么横喝。竖喝总唤作好道理商量。却既知如此、也须亲近上流。博问先知、自已亲证始得。莫与么掠虚、过却平生。他时後日、因果历然。僧问、学人乍入丛林、乞师指示。曰阇梨在老僧会、多少时。对曰已经冬夏。曰莫错举似人。乃曰、若论此事。寔不挂一元字脚、便下座。尝作纲宗偈曰。咄哉拙郎君[*汾阳注曰、素洁条然*]。巧妙无人识[*运机非面目*]。打破凤林关[*荡尽玲珑性*]。著靴水上立[*尘泥自异*]。咄哉巧女儿[*汾阳曰、妙智理圆融*]。撺梭不解织[*无间功不立*]。看他斗鸡人[*旁观审腾距。争功不自伤*]。水牛也不识[*全力能负、不露头角*]。念道被天下、移宝安山广教院。众不过四十辈。老於宝应。淳化三年十二月初四日。留僧过岁、作偈曰。吾今年迈六十七。老病相依且过日。今年记取明年事。明年记著今年日。至明年十二月初四日。升座辞众曰、诸子谩波波、过却几恒河。观音指弥勒、文殊不奈何。良久曰、白银世界金色身。情与无情共一真。明暗尽时都不照。日轮午後示全身。午後泊然而化。阇维得五色舍利、塔于首山。嫡嗣昭禅师。 \\n 汾州太子昭禅师 \\n 禅师讳善昭、生俞氏、太原人也。器识沉邃、少缘饰、有大智。於一切文字、不由师训、自然通晓。年十四、父母相继而亡。孤苦厌世相。剃发受具、杖策游方。所至少留、不喜观览。或讥其不韵。昭叹之曰、是何言之陋哉。从上先德行脚、正以圣心未通。驱驰决择耳、不缘山水也。昭历诸方、见老宿者、七十有一人。皆妙得其家风。尤喜论曹洞。石门彻禅师者、盖其派之魁奇者。昭作五位偈。示之曰、五位参寻切要知。纤毫才动即差违。金刚透匣谁能晓。唯有那吒第一机。举目便令三界静。振铃还使九天归。正中妙挟通回互。拟议锋铓失却威。彻拊手称善。然昭终疑、临济儿孙、别有奇处。最後至首山问。百丈卷簟意旨如何。曰、龙袖拂开全体现。昭曰、师意如何。曰象王行处绝狐踪。於是大悟。言下拜起、而曰。万古碧潭空界月。再三捞摝始应知。有问者曰、见何道理、便尔自肯。曰、正是我放身命处。服勤甚久。辞去、游湘衡间。长沙太守张公茂宗。以四名刹请昭、择之而居。昭笑、一夕遯去。北抵襄沔、寓止白马。太守刘公昌言、闻之造谒。以见晚为叹。时洞山谷隐皆虚席、众议归昭。太守请择之。昭以手耶揄曰。我长行粥饭僧。传佛心宗、非细职也。前後八请、坚卧不答。淳化四年、首山殁、西河道俗千馀人。协削牍、遣沙门契聪。迎请住持汾州太平寺太子院。昭闭关高枕。聪排闼而入。让之曰、佛法大事、静退小节。风穴惧应谶、忧宗旨坠灭。幸而有先师。先师已弃世。汝有力荷担、如来大法者。今何时而欲安眠哉。昭矍起握聪手曰。非公不闻此语、趋辨严吾行矣。既至、宴坐一榻。足不越阃者三十年。天下道俗、慕仰不敢名、同曰汾州。并汾地苦寒、昭罢夜参。有异比丘、振锡而至、谓昭曰。会中有大士六人、奈何不说法。言讫升空而去。昭密记以偈曰。胡僧金锡光、请法到汾阳。六人成大器、劝请为敷扬。时楚圆守芝号上首、丛林知名。龙德府尹李侯、与昭有旧。虚承天寺致之。使三反不赴。使者受罚、复至曰。必欲得师俱往。不然有死而已。昭笑曰、老病业已不出院。借往当先後之、何必俱耶。使者曰、师诺、则先後唯所择。昭令设馔、且俶装曰。吾先行矣、停箸而化。阅世七十有八、坐六十五夏。 \\n 赞曰、风穴倦游。见草屋单丁、止住者七年。首山精严、不出山者二十年。汾州俨临人天。不越阃者三十年。是皆哲人、事业之见於微细者也。然犹卓绝如此。况其大者乎。吾何足以知之。然观其死生之际。如贾胡传吏、留即留、去即去。呜呼是其所以起临济也。 \\n 版式： \\n 返回 \\n 版权所有中国传统文化与现代化网络发展部Copyright?2000 \\n yyyin@21cn.com \\n  \\n   \\n  "}
{"章节": "禅林僧宝传第四", "正文": "  \\n 禅林僧宝传第四 \\n 　 \\n 福州玄沙备禅师 \\n 禅师名师备。福州闽县谢氏子。少渔於南台江上。及壮忽弃舟。从芙蓉山灵训禅师断发。诣南昌开元道玄律师所、受具足戒。芒鞋布衲、食才接气。宴坐终日、众异之。兄视雪峰、而师承之。雪峰呼为头陀。每见之曰、再来人也、何不遍参去。对曰、达摩不来东土。二祖不往西天。雪峰然之。备结屋玄沙。众相寻而至、遂成丛林。说法与契经冥合。诸方有未明要义、皆从决之。备曰、佛道闲旷、无有涂程。无门为解脱之门、无见作道人之见。不在三际、岂有升沉。建立乖真、不属造作。动即涉尘劳之境。静则沉昏醉之乡。动静双泯、即落空亡。动静双收、即漫汗佛性。必须对其尘境、如枯木寒灰。但临时应用、不失其宜。如镜照像、不乱光辉。如鸟飞空、不杂空色。所以十方无影像、三界绝行踪。不堕往来机、不住中间相。钟中无鼓响、鼓中无钟声。钟鼓不交参、句句无前後。如壮士展臂、不借他力。如师子游行、岂求伴侣。九霄绝翳、何用穿通。一段光明、未曾昏昧。到这里、体寂寂、常皎皎。赤赫焰。无边表、圆觉空中。不动摇、吞烁乾坤。迥然照出世者、元无出入。盖名相无体。道本如如、法尔天真。不因修证、只要虚闲。不昧作用、不涉尘泥。若纤毫不尽、即落魔界。且句前句後、是学人难处。所以云、一句当机。八万法门、生死路绝。直似秋潭月影、静夜钟声。随扣击以无亏。触波澜而不散。犹是生死岸头事。道人行处、如火销冰。箭既离弦、无反回势。所以牢笼不肯住。呼唤不回头。古圣不安排。至今无处所。步步登玄、不属邪正。识不能识、智不能知。动便失宗、觉即迷旨。二乘胆战、十地魂惊。语路处绝、心行处灭。直得释迦掩室於摩竭。净名杜口於毗耶。须菩提唱无说而显道。释梵绝视听而雨华。与么、现行无疑、此外更疑何事。勿栖泊处、离去来今。限约不得、寻思路绝。不因庄严、本来清净。动用语笑、随处明了、更无少欠。时人不悟、妄自涉尘。处处染著、头头系绊。纵悟则尘境纷纷、名相不实。更拟凝心敛念、摄事归空。随有念起、旋旋破除。细想才生、即便遏捺。如此见解、即是落空亡底外道。魂不散底死入。冥冥寞寞、无觉无知。塞耳偷铃、徒自欺诳。我这里则不然也。更不隈门旁户。分明句句现前。不属商量、不涉文字。权名出家儿、毕竟无踪迹。真如凡圣、地狱天堂。皆是疗狂子之方、都无实事。虚空尚无改变、大道岂有升沉。悟则纵横不离本际。到这里凡圣也无立处。若向句中作意、则没溺汝。学人若向外驰求。又属魔王眷属。如如不动、没可安排。恰似焰炉、不藏蚊蚋。本来平坦、何用刬除动转。施为是真解脱。纤毫不受、措意便差。借使千圣出头来。也安排他、一字不得。又曰、仁者如今事不获已。教我抑下多少威光。苦口相劝、百千方便道。如此如彼、共相知闻。尽成颠倒知见。将此喉咽唇吻、只成得个野狐精业。谩汝我、还肯么。只如今有过无过。唯我自知、汝又争得会。若是恁么人出头来、甘伏呵责。夫为人师匠、大不容易。须是善知识始得。我如今恁么道、方便助汝。犹尚不能觏得。可中浑举宗乘。是汝向什么处措手、还会么。四十九年是方便。祗如灵山会上、有百千众。唯有迦叶一人亲闻、馀皆不闻。汝道、闻底事作么生。不可道、如来无说说。迦叶不闻闻、便当得否。不可是汝修因成果。福智庄严底事。知么、且道吾有正法眼藏。付嘱大迦叶、我道犹如话月。曹谿竖拂、还同指月。所以道、大唐国内宗乘。未有一人举唱。设有一人举唱。尽大地人失却性命。无孔铁锤相似、一时亡锋结舌去。汝诸人赖我不惜身命。共汝颠倒知见、随汝狂意。方有申问处。我若不共汝与么知闻去。汝向什么处得见我。会么、大难大难。备疾大法难举、罕遇上根。学者依语生解、随照失宗。乃示纲宗三句、曰第一句。且自承当、现成具足。尽十方世界、更无他故。只是仁者、更教谁见谁闻。都来是汝心王所为。全成不动智、只欠自承当。唤作开方便门。使汝信有一分真常流注。亘古亘今、未有不是、未有不非者。然此句、只成平等法。何以故、但是以言、遣言以理逐理。平常性相、接物利生耳。且於宗旨、犹是明前、不明後。号为一味平实。分证法身之量。未有出格之句。死在句下、未有自由分。若知出格量。不被心魔所使。入到手中、便转换落落地。言通大道、不堕平怀之见。是谓第一句纲宗也。第二句、回因就果。不著平常一如之理。方便唤作转位投机。生杀自在、纵夺随宜。出生入死、广利一切。迥脱色欲、爱见之境。方便唤作顿超三界之佛性。此名二理双明、二义齐照。不被二边之所动、妙用现前。是谓第二句纲宗也。第三句、知有大智、性相之本。通其过量之见、明阴洞阳。廓周沙界、一真体性。大用现前、应化无方。全用全不用、全生全不生。方便唤作慈定之门。是谓第三句纲宗也。因见亡僧、谓众曰。亡僧面前、正是触目菩提。万里神光顶後相。学者多溟涬其语。梁开平二年戊辰十二月二十七日、示疾而化。阅世七十有四。坐四十四夏。备状短小、然精神可掬。与闽帅王审知、为内外护。审知尽礼、延至安国禅院。众盈七百。石头之宗、至是遂中兴之。有得法上首罗汉琛禅师。 \\n 潭州罗汉琛禅师 \\n 禅师名桂琛、生李氏、常山人也。幼卓越、绝酒胾。见万寿寺无相律师、即前作礼。无相拊其首曰、若从我乎。乃欣然依随之。父母不逆也。年二十馀、即剃发为大僧。无相使习毗尼。一日为众升堂。宣戒本布萨已、乃曰。持犯但律身而巳、非真解脱也。依文作解、岂发圣乎。一众愕然。琛顾笑、为无相。作礼辞去、无相不强。初谒雪峰存公、不大发明。又事玄沙、遂臻其奥。与慧球者齐名、号二大士。琛能秘重大法、痛自韬晦。然丛林指目、以为雪峰法道之所寄也。漳州牧王公、请住城西石山。十馀年、迁止罗汉。破垣败箦、人不堪其忧。非忘身为法者、不至。僧问、如何是罗汉一句。曰我若向汝道、却成两句。又问以字不成、八字不是、是甚字。琛曰、汝不识此字耶。曰不识。琛曰、看取其下注脚。琛尝垂头、颓然坐折木床。见僧来、即举拂子曰、会么。对曰、谢和尚指示学人。琛曰、见我竖起拂子。便道指示学人。汝每日见山见水、可不指示汝耶。又见僧来、举拂子。其僧礼拜称赞。琛曰、见我竖起拂子、便礼拜赞叹。那里扫地、竖起扫帚、为甚不赞叹。有僧来报、保福迁化也。琛曰保福迁化、地藏入塔。琛时住地藏、乃石山也。于时学者莫测其旨。琛悯之为作明道偈。其词曰、至道渊旷、勿以言宣。言宣非指、孰云有是。触处皆渠、岂喻真虚。真虚设辨、如镜中现。有无虽彰、在处无伤。无伤无在、何拘何碍。不假功成、将何法尔。法尔不尔、俱为唇舌。若以斯陈、埋没宗旨。宗非意陈、无以见闻。见闻不脱、如水中月。於此不明、翻成剩法。一法有形、翳汝眼睛。眼睛不明、世界峥嵘。我宗奇特、当阳显赫。佛及众生、皆承恩力。不在低头、思量难得。拶破面门、盖覆乾坤。快须荐取、脱却根尘。其如不晓、谩说而今。後唐天成三年戊子秋。琛复至闽城旧止。遍游近城诸刹。乃还示微疾、沐浴安坐而化。阅世六十有二。坐四十二夏。阇维收舍利建塔。有得法上首、清凉益禅师。 \\n 金陵清凉益禅师法眼 \\n 禅师讳文益、馀杭鲁氏子。七龄秀发。依新定全伟律师落发。诣越州开元希觉律师、受具足戒。及觉公盛化四明。益往习比尼、工文章。觉大奇之、俄辞去。初谒长庆棱道者、无所契悟。与善修洪进、自漳州抵湖外。将发而雨、谿壮不可济。顾城隅有古寺。解包休于门下、雨不止。入堂、有老僧坐地炉。见益而曰、此行何之。曰行脚去。又问如何是行脚事。对曰不知。曰不知最亲、益疑之。三人者附火、举肇公语。至天地与我同根处。老僧又曰、山河大地与自已、是同是别。益曰同、琛竖两指。熟视曰、两个、即起去。益大惊、周行廊庑。读字额曰石山地藏。顾语修辈曰、此老琛禅师也。意欲留止。语未卒、琛又至。雨巳止、业巳成行。琛送之问曰。上座寻常说、三界唯心。乃指庭下石曰。此石在心内、在心外。益曰在心内。琛笑曰、行脚人著甚来由。安块石在心头耶。益无以对之、乃俱求决择。寻皆出世、益住临川崇寿。僧子方者问曰。公久亲长庆、乃嗣地藏、何意哉。益曰、以不解长庆说。万象之中独露身故。子方举拂子示之。益曰、拨万象、不拨万象。子方曰、不拨万象。益曰、独露身尔。子方曰、拨万象。益云、万象之中尔。子方於是悟旨。叹曰、我几枉度此生。益谓门弟子曰。赵州曰、莫费力也。大好言语、何不仍旧去。世间法尚有门、佛法岂无门。自是不仍旧故。诸佛诸祖、只於仍旧中得。如初夜钟、不见有丝毫异。得与么恰好、闻时无一声子闹。何以故、为及时节。无心曰死、且不是死。止於一切、只为不仍旧。忽然非次闻时。诸人尽惊愕道、钟子怪鸣也。且如今日道、孟夏渐热、则不可。方隔一日、能校多少。向五月一日、道便成赚。须知校丝发不得。於方便中、向上座道不是时、盖为赚。所以不仍旧。宝公曰、暂时自肯不追寻。历劫何曾异今日。还会么、今曰只是尘劫。但著衣吃饭、行住坐卧。晨参暮请、一切仍旧。便为无事人也。又曰、见道为本、明道为功。便能得大智慧力。若未得如此。三界可爱底事、直教去尽。才有纤毫、还应未可。只如汝辈睡时、不瞋便喜。此是三界昏乱、习熟境界。不惺惺、便昏乱。盖缘汝辈杂乱所致。古人谓之夹幻金。即是真、其如矿何。若觑得彻骨彻髓、是汝辈力。脱未能如是。观察他什么、楼台殿阁。诸圣未必长把却汝手。汝未必依而行之。古今如此也。又曰、出家儿、但随时及节便得。寒即寒、热即热。欲识佛性义、当观时节因缘。古今方便不少。石头初看肇论。至会万物为已者、其唯圣人乎。则曰、圣人无已、靡所不已。乃作参同契。首言竺土大已心、无过此语也。中间亦只寻常说话。夫欲会万物为自仙去。盖尽大地无一法可见。已而又嘱曰、光阴莫虚度。所以告汝辈、但随时及节、便得。若也移时失候、即虚度光阴。於非色中作色解。於非色作色解。即是移时失候。且道色作非色解、还当得否。若与么会、便是没交涉。正是痴狂两头走、有什么用处。但守分过时好。尝指竹问僧曰、还见么。曰见。益曰、竹来眼里、眼到竹边。曰总不与么。益笑曰、死急作么。有偈曰、三界唯心、万法唯识。唯识唯心、眼声耳色。色不到耳、声何触眼。眼色耳声、万法成辨。万法匪缘、岂观如幻。大地山河、谁坚谁变。周显德五年戊午七月十七日示疾。李国主驾至、慰问甚勤。闰月、剃发沐浴。辞众讫、跏趺而化。颜貌久而如生。阅世七十有四、坐五十有四。夏公卿李建勋已下、素服奉全身。于江宁丹阳乡建塔。谥大法眼禅师。 \\n 赞曰、玄沙论三句。初无金银铜轮之语。不然、殆与教乘何异哉。琛公精深广大。唯以直下便见、拟成剩法为要。非三句所能管摄也。益以仍旧自处。以绝渗漏句为物、颇事边幅。而永明乃其的孙。岂所谓深山大泽、龙蛇所由生者耶。 \\n 版式： \\n 返回 \\n 版权所有中国传统文化与现代化网络发展部Copyright?2000 \\n yyyin@21cn.com \\n  \\n   \\n  "}
{"章节": "禅林僧宝传卷第五", "正文": "  \\n 禅林僧宝传卷第五 \\n 　 \\n 潭州石霜诸禅师 \\n 禅师名庆诸、庐陵新淦陈氏子也。生而神俊、标致闲暇。年十三、独游南昌。爱西山、往游览忘返。沙门绍銮与语奇之。谓人曰、此儿自奋如此。他日未易量也、容纳之。诸事之、十年如一日。乃剃发、诣嵩岳受具。时洛下毗尼之学盛。诸睨视讲席、良久而去。有劝之者、诸不答。闻湘中有南宗法道、往造大沩。时佑禅师、席下万指。诸愿籍名役作、勤劳杵臼间最久。佑见之簸处曰、檀信物不可抛撒。曰不敢。佑俯拾得一粒曰、此非抛撒者耶。诸拟对之。佑曰、勿轻此一粒。百千粒从此粒生。曰即如是、此粒从何生乎。佑为大笑。明日升座曰、大众米里有虫。然诸疑终不决。至道吾智禅师所依止。问曰、和尚百年後。有人问极则事、如何向伊道。智唤沙弥、沙弥至。智曰添净瓶水著。却问诸曰、汝适何所问。诸理前语、智即起去。诸於是悟其旨。时方为二夏僧。去隐於浏阳之陶家坊、人无知者。有僧自洞山来。诸问、价公比有何言句。曰洞山曰、初秋夏末。直须向万里无寸草处去。然对之者、多不契。诸曰、何不道、出门便是草。洞山旋闻其语、惊曰。浏阳乃有古佛耶。自是僧多往依之。乃住成法席、号霜华山。山去道吾密迩。智公将化、以诸为正传、弃其众从诸。诸迎居正寝。智行必掖、坐必侍。智殁时、众巳辐凑如云。谓众曰、一代时教。整理时人手脚。凡有其由、皆落在今时。直至法身非身、名为极致。而我辈沙门、全无肯路。若分即差、不分即坐著泥水。但由心意、妄说见闻。僧问、如何是西来意。曰空中一片石。僧礼拜、曰会么。曰不会、诸曰、赖汝不会。汝若会打破汝头。诸坐室中、僧窗外问。咫尺之间、为什么不见师颜。诸曰、我道遍界不曾藏。僧至雪峰、举似存禅师而曰。石霜意旨如何。存公曰、什么处不是石霜。後传此语至诸。诸笑曰、老汉有什么死急。诸不出霜华二十年。学者刻意、师慕至堂中。有不卧、屹然枯株者。天下谓之枯木众。唐僖宗闻其名。遣使赍赐紫伽梨、诸不受。光启四年戊申二月二十日巳亥。安坐而化。阅世八十有二、坐五十有九夏。葬全身於寺之西北隅。谥普会、塔曰无相。有得法上首两人。龙湖闻禅师。九峰虔禅师。 \\n 邵武龙湖闻禅师 \\n 禅师名普闻。唐僖宗太子。生而吉祥、眉目风骨。清真如画、不茹荤。僖宗锺爱之。然以其无经世意。百计陶写之终不回。闻霜华之风、梦寐想见。中和元年、天下大乱、僖宗幸蜀。亲王宗室皆逃亡、不相保守。闻断发逸游、人无知者。造石霜、诸与语叹异曰。汝乘愿力而来乃生帝王家。脱身从我、火中芙蓉也。闻夜入室、恳曰。祖师别传事、肯以相付乎。诸曰、勿谤祖师。曰天下宗旨盛大、岂妄为之耶。诸曰是实事。曰师意如何。诸曰待案山点头、即向汝说破。闻俯而惟曰、大奇。汗下再拜、即日辞去。至邵武城外、见山郁然深秀。问父老、彼有居者否。曰有一苦行、隐其中。闻拨草、望烟起处独进。苦行见至、欣然让其庐曰。上人当兴此。长揖而去、不知所之。闻饭木实饮谷而住十馀年。一日有老人来拜谒。闻曰、丈夫家何许、至此何求。老人曰、我家此山、有求於师。然我非人龙也。以疲堕行雨不职。上天有罚、当死。赖道力可脱。闻曰、汝得罪上帝、我何能致力。虽然汝当易形来。俄失老人所在。视座榻旁、有小蛇尺许。延缘入袖中屈蟠。暮夜风雷挟坐榻。电盅砰雨射、山岳为摇振。而闻危坐不倾。达旦晴霁、垂袖蛇堕地而去。顷有老人至、泣泪曰。自非大士之力。为血腥秽此山矣。念何以报厚德。即穴岩下为泉曰。他日众多无水、何以成丛林。此泉所以延师也。泉今为湖、在半山、号龙湖。邦人闻其事、富者施财、贫者施力。翕然而成楼观。游僧至如归。湖之侧有神、极灵祸福。此邦民俗畏敬之。四时以牲飨祭。闻杖策至庙、与之约曰。能食素持不杀、戒乃可为邻。不然、道不同、不相为谋。何山不可居乎。是夕邦之父老、梦神告语曰。闻禅师为我受戒、我不复血食。祭我当如比丘饭足矣。自是神显异迹、护持此山。闻将化、令击钟集众、跏趺而坐。说偈、我逃世难来出家。宗师指示个歇处。住山聚众三十年。对人不欲轻分付。今日分明说似君。我敛目时齐听取。於是敛目安坐、寂然良久。撼之已化矣。塔于本山、谥圆觉禅师。史不书名、但书僖宗二子。建王宸、益王升。然亦失其母氏位、及薨年月。传不书、闻受业受具所。读偈曰、我逃世难来出家。疑石霜亦其落发师与。 \\n 筠州九峰虔禅师 \\n 禅师名道虔、刘氏。福州侯官人也。容姿开豁明济、气压丛林。至霜华、诸禅师见之。谓人曰、此道人从上宗门爪牙也。诸殁时、虔作侍者。众请堂中第一座、嗣诸住持。方议次、虔犯众曰。未可、须明先师意旨、乃可耳。众曰、先师何意。虔曰、只如道。古庙香炉、一条白练如何会。第一座曰、是明一色边事。虔曰、果不会先师意。於是第一座者、起炷香誓曰。我若会先师意。香烟灭则我脱去。不然烟灭不能脱。言卒而脱去。虔拊其背曰、坐脱立亡不无。首座会先师意、即未也。庐于普会塔之旁。三年而去。经行於末山之下、住崇福寺。僧问无间中人、行什么行。曰、畜生行。曰、畜生复行什么行。曰、无间行。曰、此犹是长生路上人。曰、汝须知有不共命者。曰不共什么命。曰长生气不常。复曰、大众还得命么。欲知命、流泉是命、湛寂是身。千波竞起、是文殊境界。一亘晴空、是普贤床榻。其次借一句子、是指月。於中事是话月。从上宗门中事、如节度使符信。且如诸先德。未建许多名目、指陈巳前。诸人约什么体格商量。这里不假三寸、试话会看。不假耳根试采听看。不假两眼试辨白看。所以道、声前抛不出。句後不藏形。尽乾坤都来、是汝当人个目体。向什么处、安眼耳鼻舌。莫向意根下、图度作解。尽未来际、亦未有休歇分。所以古人道、拟将心意学玄宗。大似西行却向东。先是马大师、殁於豫章开元寺。门弟子怀海智藏辈。葬舍利於海昏石门。海亦庐塔十馀年。乃浴冯川上车轮峰。逢司马头陀劝海留止。因不复还石门。虔自九峰往游焉、遂成法席。为泐潭第一世、继海遗踪也。吴顺义初、告众安坐而化。塔于寺之西。号圆寂、谥大觉禅师。得法上首殷禅师。 \\n 吉州禾山殷禅师 \\n 禅师名无、殷生吴氏、福州人也。七龄雪峰存禅师见之。爱其纯粹、化其亲令出家。年二十、乃剃落受具。辞游方至九峰虔公。问汝远来何所见。当由何路、出生死。对曰重昏廓辟、盲者自盲。虔笑以手挥之曰、佛法不如是。殷不怿、请曰、岂无方便。曰汝问我。殷理前语、问之。曰奴见婢殷勤。殷於是依止十馀年。虔移居石门、亦从之。及虔殁、去游庐陵。至永新、见东南山奇胜。乃寻水而往、有故寺基。盖文德中、异僧达奚道场。遂定居学者云集。唐後主闻其名、诏至金陵。问佛法大意、久之有旨、延居杨州祥光寺。恳辞归西山。诏住翠岩、又住上蓝寺。赐号澄源禅师。建隆元年庚申二月示有微疾。三月二日令侍者开方丈。集大众曰、後来学者、未识禾山、即今识取。於是泊然而化。阅世七十、坐夏五十。谥法性禅师、塔曰妙相。 \\n 赞曰、石霜言、遍界不曾藏。而其子闻公、临化曰。今日分明识似君。我敛目时齐听取。九峰言、尽乾坤是汝当人自体。何处安眼耳鼻舌。而其子殷公临化曰。後来学者、未识禾山、即今识取。予观其父子兄弟。语言行履、如形著影出、声呼谷应。而近世禅者、尚伫思、可悲怜也。 \\n 版式： \\n 返回 \\n 版权所有中国传统文化与现代化网络发展部Copyright?2000 \\n yyyin@21cn.com \\n  \\n   \\n  "}
{"章节": "禅林僧宝传卷第六", "正文": "  \\n 禅林僧宝传卷第六 \\n 　 \\n 云居宏觉膺禅师 \\n 禅师名道膺、幽州玉田人也。生于王氏。儿稚中、骨气深稳、言少理多。十岁出家於范阳延寿寺。又十五年、乃成大僧。其师使习毗尼、非其好。弃之游方、至翠微会。有僧自豫章来、夜语及洞上法席。於是一钵南来、造新丰。谒悟本价禅师。价问、汝名什么。对曰、道膺。价曰、何不向上更道。对曰、向上即不名道膺。价喜以谓、类其初见云岩时只对。容以为入室。膺深入、留云峰之後。结庵而居。月一来谒价。价呵其未忘情、於道为杂。乃焚其庵。去海昏登欧阜欧阜。庐山西北崦、冠世绝境也。就树缚屋而居、号云居。衲子亦追求、而集散处。山间树下、久成苫架。说法其下曰、佛法有什么多事、行得即是。但知心是佛、莫愁佛不解语。欲得如是事、还须如是人。若是如是人、愁个什么。若云如是事即难。自古先德、淳素任真、元来无巧设。有人问、如何是道。或时答瓦砖木头、作么。皆重元来他根本、脚下实有力。即是不思议人、握土成金。若无如是事、饶汝说得、簇华簇锦相似。直道我放光动地、世间更无过也。尽说了合杀头、人总不信受。元来自家、脚下虚无力。汝等譬如猎狗、但寻得有踪迹底。若遇羚羊挂角时。非但不见踪迹、气息也不识。僧便问、羚羊挂角时如何。答曰、六六三十六。曰、会么。僧曰、不会。曰、不见道无踪迹。又问、世尊有密语、迦叶不覆藏。如何是世尊密语。膺呼问者名曰、会么。曰、不会。曰、汝若不会、世尊有密语。汝若会、迦叶不覆藏。乃曰、僧家发言吐气。须有来由、莫当等闲。这里是什么所在、争受容易。凡问个事、也须识好恶。若不识尊卑良贱、不知触犯。信口乱道、也无利益。并音旁、家行脚、到处觅相似语。所以寻常、向兄弟道。莫怪不相似、恐怕同学多去。第一莫将来。将来不相似言语、也须看他。前头八十老人、出场屋。不是小儿戏、不是因循底事。一言参差、即千里万里、难为收摄。盖为学处容易、不着力。敲骨打髓、须有来由。言语如钳如夹、如钩如锁。须教相续不断、始得。头头上具、物物上明。岂不是得妙底事。一种学、大须子细研穷。直须谛当、的的无差。到这里、有什么迹跣处。有什么拟议处。向去底人、须常惨悚戢翼、始得。若是知有底人。自解护惜、终不取次。十度发言、九度休去。为什么如此、恐怕无利益。体得底人、心若猎月扇、口边直得醭出。不是强为、任运如此。欲得与么事、须是与么人。既是与么人、不愁恁么事。恁么事即难得。又曰、汝等直饶学得佛边事。早是错用心了也。不见古人、讲得天花落、石点头。尚不干自己事。自馀是什么闲。如今拟将有限身心、向无限中用。有什么交涉。如将方木逗圆孔中、多少聱讹。若无与么事。饶汝说得、簇花簇锦、也无用处。未离情识在。若一切事、须向这里及尽。始得无过、方得出身。若有一毫发去不尽。即被尘累、岂况更多。差之毫厘、过犯山岳。不见古人道。学处不玄、尽是流俗。闺阁中物、舍不得、俱为渗漏。直须向这里、及取去、及去及来。并尽一切事、始得无过。如人头头上了、物物上通。只唤作了事人、终不唤作尊贵。将知、尊贵一路自别。便是世间极重极贵物。不得将来、向尊贵边。须知不可思议、不当好心。所以古人道、犹如双镜、光光相对。光明相照、更无亏盈。岂不是一般、犹唤作影像边事。如日出时、光照世间、明朗是一半。那一半、唤作什么。如今人未认得、光影门头户底。粗浅底事、将作屋里事、又争得。又曰、得者不轻微、明者不贱用。识者不咨嗟、解者无厌恶。从天降下、即贫穷。从地涌出、即富贵。门里出身则易、身里出门则难。动则埋身千尺、不动则当处生苗。一言迥脱独拔当时语言不要多、多则无用处。僧问、如何是从天降下、即贫穷。曰不贵得。又问、如何是从地涌出、即富贵。曰无中或有。又曰、了无所有、得无所图。言无所是、行无所依。心无所托、及尽始得无过。在众如无众、无众如在众。在身如无身、处世如无世。岂不是无娆其德、超於万类。脱一切羁锁、千人万人得。尚道不当自己。如今若得、共起初一般。古人曰、体得那边事、却来这边行李。那边有什么事、这边又作么生行李。所以道、有也莫将来、无也莫将去。现在底、是谁家事。又曰、欲体此事、直似一息不来底人。方与那个人相应。若体得这个人意。方有少许说话分。方有少许行李分。暂时不在、如同死人。岂况如今、论年轮月。不在、如人长在。愁什么家事不辨。欲知久远事、只在如今。如今若得、久远亦得。如人千乡万里归家、行到即是。是即一切总是。不是即一切总不是。直得顶上光焰生、亦不是。能为一切、一切不为道。终日贪前头事、失却背後事。若见背後事、失却前头事。如人不前、後有什么事。僧问、有人衣锦绣入来。见和尚後、为甚寸丝不挂。曰、直得琉璃殿上。行扑倒、也须粉碎。乃曰、若有一毫许、去及不尽。即被尘累、岂况更多。不见寻常道、升天底事、须对众掉却。十成底事、须对众去却。掷地作金声、不须回头顾著。自馀有什么用处。不见二祖当时、诗书博览。三藏圣教、如观掌中。因什么、更求达磨安心。将知此门中事、不是等闲。所以道、智人不向言中取。得人岂向说中求。不是异於常徒、息一切万累道。暂时不在涂路、便有来由。非但恶眷属、善眷属、也觅不得。甚处去、通身去、归家去、省觐去。始脱得诸有门去。去得牢笼、脱险难、异常徒。又曰、如掌中观物决定。决定方可随缘。若一如此、千万亦然。千万之中、难为一二、一二不可得。不见道、显照底人即易得。显己底人即难得。不道全无、即是希有。若未得如此、不受强为。强为即生恼、生恼即退道。退道则罪来加身。即见不得、说什么大话。汝既出家、如囚免狱。少欲知足、莫贪世荣。忍饥忍渴、志存无为。得在佛法中。十生九死、也莫相抛出。生入死、莫违佛法。斩钉截铁、莫负如来。事宜无多、各自了取。有事近前、无事莫立。膺住持三十年、道遍天下。众至千五百人。南昌锺王师尊之、愿以为世世师。唐天福元年秋示微疾。十二月二十八日、为大众开最後方便。叙出世始卒之意。众皆怆然。越明年正月三日。问侍者、今日是几。对云、初三。师云、三十年後、但云只这是。乃端然告寂。 \\n 澧州洛浦安禅师 \\n 禅师名元安、生淡氏。凤翔南游人也。幼依怀恩寺佑律师、剃发受具。既长通经论。初造翠微、无所契悟。北至临济、临济称其俊爽可教。安自负辞去、至夹山、庵于冢巅。夹山讶之、以书抵安、诫使者曰。此僧得书不发、明日当来。发之不来也。安得书果置之不答。使者具以告夹山。夹山曰、旦暮必至矣。俄报安至。夹山望见呵曰。鸡栖凤巢、非其同类、出去。安乃问曰、自远趋风、请师一接。夹山曰、目前无阇梨、此间无老僧。安曰、错。夹山曰、住住、且莫草草。云月是同、谿山各异。截断天下人舌头则不无。阇梨争教无舌人解语乎。安茫然不知答。夹山以杖击之。夹山殁、众以安次补。住持久移居洛浦。谓众曰、末後一句始到牢关。把断要津不通凡圣。欲知上流之士、不将佛祖言教。贴在额上、如龟负图。自取丧身之祸。指南一路、智者知疏。学道先须识得自己宗旨。方可临机、不失其宜。只如锋铓未兆已前。都无是个非个。瞥尔暂起见闻、便有张三李四。胡来汉去、四姓杂居。不亲而亲、是非互起。致使元关固蔽、识锁难开。疑网罗笼、智刀劣剪。若不当阳晓示、迷子何以知归。欲得大用现前、但可顿忘诸见。诸见若尽、昏雾不生。智照洞然、更无他物。以今学人触目有滞。盖为因他数量作解。被他数量该括方寸、不能移易。所以听不出声、见不超色。假饶并当门头、净洁自己。未能通明、还同不了。若也单明自己、法眼未明。此人只具一支眼。所以是非欣厌贯系、不得脱坼自由。谓之深可愍伤、各自努力。唐光化元年戊午、秋八月。诫门弟子曰。出家之法、长物不留、况其他哉。切须在念、时不待人。至十二月一日、又曰、吾旦夕行矣。有问问诸人、若对得、分付钵袋子。曰若道这个是、即是头上安头。若道不是、即斩头觅活。堂中第一座对曰。青山不举足、日下不挑灯。安曰、去、汝扶吾宗不起。有彦从上座曰。去此二途、请和尚不问。安曰、未在、更道。彦从曰、彦从道不尽。安曰、我不管汝道不尽。曰彦从无侍者、只对和尚。安乃归方丈、中夜唤彦从至曰。汝今日只对老僧、甚有道理。据汝合体得先师意旨。先师道、目前无法、意在目前。不是目前法、非耳目所到。且道那句是宾、那句是主。彦从茫然不知。安曰、苦苦。二更时、众请安代答。安曰、慈舟不泛沧波上。剑峡徒劳放木鹅。泊然而化。阅世六十有五、坐四十六夏。 \\n 赞曰、洞山价、夹山会。皆药山的骨孙。其锻链钳锤、可谓妙密。然价之宗至膺。才有同安察、後云居简而已。会之宗、遂止於洛浦安公。庄子曰、北溟有鱼、其名曰鲲。化而为鹏、九万里风、斯在下。然听其自化、也使之化、则非能鹏也。膺安似之、其绝也理之固然。 \\n 版式： \\n 返回 \\n 版权所有中国传统文化与现代化网络发展部Copyright?2000 \\n yyyin@21cn.com \\n  \\n   \\n  "}
{"章节": "禅林僧宝传卷第七", "正文": "  \\n 禅林僧宝传卷第七 \\n 　 \\n 天台韶国师 \\n 天台国师名德韶。处州龙泉人、生陈氏。母叶、梦白光触体。觉而娠、生而杰异。年十五、有梵僧见之。拊其背曰、汝当出家。尘中无置汝所也。乃往依龙归寺剃发。十八诣信州开元寺受满分戒。後唐同光中、谒舒州投子庵主不契。造龙牙遯禅师问。雄雄之尊、因什么亲近不得。遯曰、如火与火。曰忽语水来、又作么生。遯曰、汝不会我语。又问、天不盖、地不载、此理如何。遯曰、合如是。韶惘然、固要为说。遯曰、道者汝向後自会去。时疏山有矮师叔者。精峭号能啮镞机。韶问、百匝千重是何人境界。矮曰、左搓芒绳缚鬼子。曰不落古今请师说。矮曰不说。曰为什么不说。矮曰、个中不辨有无。韶曰师今善说。矮骇之。久而辞去、所至少留。见知识五十四人、括磨搜剥。穷极隐秘、不知端倪。心志俱疲、至曹山。但随众而已、无所咨参。有僧问、法眼禅师曰。十二时中、如何得顿息万缘去。法眼曰、空与汝为缘耶。色与汝为缘耶。言空为缘、则空本无缘。言色为缘则色心不二。日用果何物为汝缘乎。韶闻悚然异之。又有问者曰、如何是曹源一滴水。法眼曰、是曹源一滴水。於是韶大悟於座下。平生凝滞、涣若冰释、感涕沾衣。法眼曰、汝当大宏吾宗。行矣、无自滞於是。游天台、观智顗禅师遗踪、如故居。睠然有终焉之心。初寓止白沙时。吴越忠懿王、以国子刺台州。雅闻韶名、遣使迎之。申弟子之礼、日夕问道。韶曰、他日为霸主、无忘佛恩。汉乾佑元年戊申、王嗣国位。遣使迎至尊、事之以为国师焉。韶说法简而要、拨去枝叶。曰古圣方便、犹如河沙。六祖曰、非风幡动、仁者心动。是为无上心印、至妙法门。我辈称祖师门下士、何以解之。若言风幡不动、汝心妄动。若言不拨风幡、就风幡处通取。若言风幡动处、是什么。若言附物明心不须认物。若言色即是空、若言非风幡动。应须妙会、与祖师意旨了没交涉。既非种种解会、合如何知悉。若真见去、何法门不明。虽百千诸佛方便、一时洞了。或问如何是古佛心。答曰此问不弱。又问亡僧迁化、向何处去。曰终不向汝道。曰为什么不道。曰恐汝不会。问那吒太子、析肉还母、析骨还父。然後化生於莲花之上、为父母说法。未审如何是太子身。曰大家见。上座问。故每曰、大凡言句、应须绝渗漏乃可。僧随问、如何是绝渗漏句。曰汝口似鼻孔。又曰、眼中无色识。色中无眼识。眼识二俱空、何能令见色。是眼则不能自见其己体。若不能自见、云何见馀物。古圣方便、皆为说破。若於此明得寂静法、不寂静法也收尽。明得远离法、不远离法亦收尽。未来现在、亦无遗馀。名一法界、何有遮障、各自信取。僧义寂者、谓韶曰。智者之教、年祀寝远、必多散失。唯新罗国有善本。愿藉禅师慈力、致之使再开、东土人天眼目。於是韶以闻忠懿王。遣使航海、传写以还。而韶适与智者同姓、疑其後身也。开宝四年辛未。华顶西峰忽摧、声震山谷。六月有星、陨于峰顶、林木皆白。二十八日集众告别而化。阅世八十有二坐六十有五夏。 \\n 赞曰、闻僧问法眼。如何是曹源一滴水。而法眼但曰、是曹源一滴水。韶乃开悟。夫问词答语、无所增损。所谓悟者、何自而发之。及观韶所对问者。如问古佛心、对曰此问不弱。如问如何是太子身、对曰大家见上座问。则问答之间、不令意根椿立。盖尝曰、大凡言句、须绝渗漏。而学者方争趋微妙之域。欲见祖师之心、譬如趋越而首燕也与。 \\n 筠州九峰玄禅师 \\n 禅师名通玄、生程氏。其先郢州长寿人也。幼依郢之仁王寺沙门惠超。超阴察之、外纯深、中颖悟。超奇之、为落发受具。即游洛中、听毗尼部。弃去至武陵、谒德山鉴禅师。鉴时巳腊高、门风益峻。门下未有遘之者。而鉴独以玄为奇。然玄不大彻透。辞去至高安、谒价禅师。价与语喜、抚之曰。掌有神珠、白昼示人。人且按剑、况玄夜乎、子可贵也。玄曰、但不识珠者耳。倘识之亦无昼夜。价称之以为俊士。价殁庐于塔旁三年。而学者来、依从日盛。玄曰、太平时世。饥餐困卧复有何事。吾本无事、汝与么来相寻。是无事生事、无事生事。道人所忌、何不各自歇去。中和初、拜辞其塔。北游久之、南还寓止豫章。南平锺王执弟子礼。北面而师事之。玄厌城居、思超放山林。王为买末山、建精舍。号隆济、以延之。学者风靡而至。或问、自心他心、得相见否。玄曰、自己尚不见、他人何可观。又问、罪福之性。如何了达、得无同异。玄曰、絺绤不御寒。又尝问僧、近自何处来。曰闽岭。玄曰远涉不易。曰不难、动步便到。玄曰、有不动步者么。僧云有。玄曰争得到此间。其僧不能对。玄以杖逐之。玄谓门弟子曰。佛意祖意、如手展握。先师安立五位、发明云岩宗旨。譬如神医冶病。其药只是寻常用者。语忌十成、不欲断绝。机忌触犯、不欲染污。但学者机思不妙。唯寻九转灵丹、云能起死。是大不然。《法华经》有化城一品。佛祖密说、熟读分明。大通智胜佛。寿五百四十万亿那由他劫。其坐道场、破魔军巳。垂得阿耨多罗三藐三菩提。而诸佛法不现在前。如是一小劫、乃至十小劫。结跏趺坐、身心不动。而诸佛法犹不在前。言垂成者、言一小劫。言十小劫者、是染污是断绝。又曰、尔时忉利诸天。先为彼佛、於菩提树下。敷师子座、高一由旬。佛於此座、当得阿耨多罗三藐三菩提。适坐此座时。诸梵天王、雨众天花。面百由旬、香风时来。吹去萎花、更雨新者。如是不绝、满十小劫。供养於佛、常击天鼓。其馀诸天、作天伎乐、常雨此华。四王诸天、为供养佛、常击天鼓。其馀诸天、作天伎乐、满十小劫。至於灭度、亦复如是。诸比丘、大通智胜佛。过十小劫、诸佛之法、乃现在前。成阿耨多罗三藐三菩提。言过十小劫者。偏正回互之旨也。祖师曰、藉教悟宗者。夫岂不然哉。伪唐乾宁三年二月十七日。晨兴诫其徒曰。无虚度光阴、无虚消信施。既已出家、唯道是履、名大丈夫。於是寂然在定。至三月二十日乃化。阅世六十有三、坐四十有二夏。 \\n 赞曰、岩头曰、但识纲宗、本无寔法。玄言语、忌十成。不欲断绝、机忌触犯。不欲染污者纲宗。也至引法华以证成。明佛祖之密说、泮然无疑。藉教以悟宗、夫岂虚语哉。余至九峰、拜其塔。碑已断坏、不可识。有木碑书、其略如此耳。今其宗枝、皆不及玄所示纲宗、何也。 \\n 南康云居齐禅师 \\n 禅师名道齐、生金氏、南昌人也。幼依百丈明照禅师得度。种性猛利、经行燕坐。以未明己事为忧。持一钵遍历丛林、学心不息。时法灯禅师、住南昌上蓝。齐往依之。法灯使知藏司。法灯偶见齐呼曰。每见举祖师西来意话。藏主如何商略。齐曰、不东不西。法灯曰、若与么会、了无交涉。曰未审尊意如何。法灯良久曰。西来有甚意便去。齐於是顿悟其旨。初住高安大愚。有搜玄拈古代别之语。盛行诸方、号东禅。尝谓门弟子曰。达磨言、此方经唯楞伽、可以印心。吾读此经、偈曰。诸法无法体、而说唯是心。不见於自心、而起於分别。可谓大慈悲父、如实极谈。我辈自不领受、背负恩德、如恒河沙。或问曰、然则见自心、遂断分别乎。齐曰非然也。譬如调马、马自见其影而不惊。何以故、以自知其影、从自身出故。吾以是知、不断分别、亦舍心相也。只今目前、如实而观、不见纤毫。祖师曰、若见现在、过去未来亦应见。若不见过去未来、现在亦不应见。此语分明、人自迷昧。或又问龙济曰。一切钟鼓本无声。如何信之无声齐。曰祖师曰、如鼓声无有作者。无有住处。毕竟空故、但诳凡夫耳。若鼓声是实有。钟声俱击、应不相参。所以玄沙曰。钟中无鼓响、鼓中无钟声。钟鼓不交参、句句无前後。若不当体寂灭。如何得句句无前後耶。後移住幽谷山双林禅院。又迁住云居、凡二十年。至道三年丁酉九月示疾。八日申时令击钟集众。维那白众已集。齐笑叙出家本末。揖谢辅弼丛席者曰。今日老僧以风火相逼。特与诸人相见。且向什么处见。向四大五阴处见耶。六入十二处见耶。是种种处不可见。则只今相问者是谁。若真见得可谓後学有赖。良久曰、吾化後、当以院事累契瑰、乃化。阅世六十有九。坐四十有八夏。 \\n 赞曰、余读大愚东禅碑。碑载齐悟契之缘。法灯曰、西来有甚意。以校传灯曰。他家自有儿孙在、之语误也。昔有僧问赵州。如何是祖师西来意。答曰庭前柏树子。又随而诫之曰。汝若肯我与么道、我则辜负汝。汝若不肯我与么道、我则不辜负汝。而昧者剿之。使古人之意不完、为害甚矣。故并录之。 \\n 瑞鹿先禅师 \\n 祖师名本先、生郑氏、温州永嘉人也。儿稚不甘处俗。去依集庆院沙门某。年二十五、为沙弥。诣天台国清寺、受满分戒。即造韶国师、服勤十年。住瑞鹿寺、足不历城邑。手不度财帛。不设卧具、不衣茧丝。卯斋终日、宴坐申旦。诲诱门弟子、逾三十年。其志弥厉、谓众曰。吾初见天台、言下便荐。然千日之内、四威仪之中。似物碍膺、如雠同处。一日忽然猛省。譬如洗面摸著鼻孔。作偈三首曰。非风幡动仁心动。自古相传直至今。今後水云人欲晓。祖师真是好知音。又曰、若是见色便见心。人来问著方难答。若求道理说多般。辜负平生三事衲。又曰、旷大劫来只如是。如是同天亦同地。同地同天作么形。作么形兮无不是。乃又曰、花严称。佛身充满於法界。是真个也无。且如佛身、既以充满法界。菩萨界、缘觉声闻界。人天修罗界。饿鬼畜生地狱界。应无处蹲。如是理论、大煞聱讹。寻常说、诸法所生、唯心所现。且道即今五根、所对六境。与汝是同耶是别耶。同则何不作一块。别则如何说唯是一心。大须著精彩。佛法不是等闲。大中祥符元年二月。谓门弟子如昼曰。为我造个卵塔、塔成我行矣。八月望日毕工。远近道俗造山、唯恐其後。是日如平居。至午时、安坐方丈、手结宝印。谓如昼曰、古人曰。骑虎头撩虎尾、中央事作么生。如昼曰、也只是如昼。先曰、汝问我。如昼乃问。骑虎头撩虎尾、中央事作么生。先曰我也弄不出。於是奄然开一目、微视而寂。阅世六十有七、坐四十有二夏。长吏以其事闻。有诏本州常加检视。如昼乃奉其平生所著。竹林集十卷、诗辞千馀首。诣阙上进、诏藏秘阁。如昼特赐紫衣。 \\n 赞曰、读先传。校传灯语句、详略少异耳。夫自心非外有、妄尽而自返。则於生死之际、超然自得如此。然余每怪。前圣平日机辩、皆不可犯。至临终之日、皆弭光泯气。洞山曰、吾闲名已谢。临济曰、谁知吾正法眼藏。向这瞎驴边灭。今先又曰、我也弄不出。呜呼其有旨要乎。 \\n 版式： \\n 返回 \\n 版权所有中国传统文化与现代化网络发展部Copyright?2000 \\n yyyin@21cn.com \\n  \\n   \\n  "}
{"章节": "禅林僧宝传卷第八", "正文": "  \\n 禅林僧宝传卷第八 \\n 　 \\n 圆通缘德禅师 \\n 禅师名缘德、生杭州临安黄氏。年十七、师事东山老宿勤公、剃发受具。神观靖深、中空外夷。以精进为佛事。年二十四遍游诸方。烂熳丛席。至襄州清谿、谒进禅师。栖迟不去久之。江南李氏有国日。德混迹南昌之上蓝寺。楚国宋公齐丘、至於经堂。僧众趋迎。德阅经自若。宋公傍立睨之。德不甚顾答。宋公问、上座看甚经。德举示之。宋公异焉。力请住舍利幽谷双岭诸刹。德无所事去留。所至颓然默坐而已。而学徒自成规矩。平生著一衲裙、以绳贯其褶处。夜申其裙、以当被。後主闻其名、致至金陵。问佛法大意、留禁中。又创寺以居之。昭惠后以其子宣城公薨。施钱建寺、於庐山之阴。石耳峰之下。开基日、得金像观世音於地中。赐名圆通焉。本朝遣使、问罪江南後主、纳土矣。而胡则者据守九江不降。大将军曹翰部曲、渡江入寺。禅者惊走。德淡坐如平日。翰至不起不揖。翰怒呵曰、长老不闻。杀人不贬眼将军乎。德熟视曰。汝安知有不惧生死和尚耶。翰大奇增敬。而已曰、禅者何为而散。德曰、击鼓自集。翰遣裨校击之、禅无至者。翰曰、不至何也。德曰、公有杀心故尔。德自起击之、禅者乃集。翰再拜、问决胜之策。德曰、非禅者所知也。太平兴国二年十月七日。升堂曰、脱离世缘、乃在今日。以衲衣并所著木屐、留付山中。使门人累青石为塔。曰他日塔作红色。吾再至也、乃化。阅世八十、坐六十有三夏。谥曰道济禅师。 \\n 南塔光涌禅师 \\n 禅师名光涌、豫章丰城章氏子。母乳之夕、神光照庭。厩马皆惊、因以光涌名之。七岁诵诗礼、晓大义。十三学经论、辄能讲解。开元寺有尊宿。史忘其名、有异能解。见涌叹曰、法中俊人也。以维摩经旨决授之。时仰山寂禅师、住南昌之石亭寺。涌父事之得度。十九诣襄州、寿山寺戴律师受满分戒。北游谒临济。临济曰、汝师明眼。乃不事之、远游何为。涌因南归、执勤累岁。先是石亭见来参者。必问曰、来作么。曰礼觐和尚。又问还见和尚么、曰见。又问和尚何似驴。参者无能对、脱对亦不契。忽问涌、涌对曰。光涌见和尚、亦不似佛。石亭曰、若不似佛、似个什么。涌曰、若更有所似、与驴何别。石亭大惊曰、凡圣两忘、情尽体露。吾以此语验人。巳二十年、无决了者。噫子真利根、当自保任。吾不能尽、子异日当自知耳。指以谓人曰。此子肉佛、可以化人也。石亭殁、涌然第三指、以报法。又然第二指、以报亲。伪唐天佑元年。南昌帅南平王锺传。尽礼迎至府。使至不起。於是州牧县尹至不起。道俗顿集亦不起。乃共诉之曰。师不起、贻群县之咎。於是不得巳从之。遂嗣石亭法席。学者归之如云。十四年秋还仰山。伪唐升元二年夏、无疾而化。阅世八十有九坐七十夏。 \\n 洞山守初禅师 \\n 禅师名守初、出於傅氏。凤翔良原人也。儿时、闻钟梵声。辄不食危坐终日。母吕试之、不喂亦不索。年十六跪白求出家、吕许之。依渭州崆峒沙门志谂剃发。诣泾州舍利、律师净圆受具足戒。始游律肆、执卷坐睡。弃去历咸秦。自襄汉南、至长沙坐夏。夏休诣云门偃禅师。偃问近离何处。对曰查渡。又问夏在何处。对曰湖南报慈。又问几时离。对曰八月二十五。偃曰、放汝三顿棒。初罔然良久。又申问曰、适来只对、不见有过。乃蒙赐棒、实所不晓。偃呵曰、饭袋子。江西湖南、便尔商略。初默悟其旨曰。他日正当、於无人烟处。不畜粒米、饭十方僧。即日辞去、北抵襄汉伪汉。乾佑元年。众请住洞山、禅其律居。谓学者曰、语中有语、名为死句。语中无语、名为活句。诸方只具啐啄同时眼。不具啐啄同时用。到此实难得人。但爱不动一尘、不拨一境、见事便道。若此辈东西南北、不知其数。要得脱略窠。臼活人眼目。不道都无、但可言少。皆坐不达根原。落在阴界、妄以为安不。知陷在死水、弄个无尾胡孙。腊月三十日。鼓巳打破、胡孙走却。手脚忙乱、悔无所及。若是衲僧、冻杀饥杀。终不著渠鹘臭布衫。本朝太平兴国六年。尚书石公襄帅赵公。交章奏初有道行。化于此邦、补助圣化。有旨赐徽号、紫伽梨、旌异之。住山四十年、道遍天下。淳化元年秋七月。无疾跏趺而化。阅世八十有一、坐六十有五夏。 \\n 南安岩严尊者 \\n 禅师讳自严、生郑氏、泉州同安人也。年十一弃家。依建兴卧像寺沙门契缘为童子。十七为大僧、游方至庐陵。谒西峰耆宿云豁。豁者清凉智明禅师高弟、云门嫡孙也。太宗皇帝、尝诏至阙。馆於北御园舍中。习定久之、恳之还山。公依止五年、密契心法。辞去渡怀仁。江有蛟、每为行人害。公为说偈诫之、而蛟辄去。过黄杨峡。渴欲饮、会溪涸。公以杖掷之、而水得。父老来聚观、合爪以为神。公遁、去武平南黄石、岩多蛇虎。公止住、而蛇虎可使令。四远闻之大惊、争敬事之。民以雨旸男女祷者。随其欲应念而获。家画其像、饮食必祭。邻寺僧死。公不知法当告官、便自焚之。吏追捕坐庭中。问状不答、索纸作偈曰。云外野僧死、云外野僧烧。二法无差互、菩提路不遥。而字画险劲、如擘窠大篆。吏大怒以为、狂且慢已。去僧伽梨、曝日中。既得释、因以布帽其首。而衣以白服。公恨所说法、听者疑信半。因不语者六年。岩寺当输布、而民岁代输之。公不忍折、简置布束中祈免。吏张晔欧阳程者、相顾怒甚。追至问状不答、以为妖。火所著帽明鲜。又索纸作偈曰。一切慈忍力、皆吾心所生。王官苦拘束、佛法不流行。自是时亦语。去游南康槃古山。先是西竺波利尊者经始。谶曰、却後当有白衣菩萨、来兴此山。公住三年、而成丛林。乃还南安。江南眠槎、为行舟碍。公舟过焉、摩挲之曰。去去莫与人为害槎。一夕荡除之。有僧自惠州来。曰河源有巨舟著沙。万牛挽不可动。愿得以载砖、建塔于南海。为众生福田。公曰此阴府之物。然付汝偈取之。偈曰、天零灞水生、阴府船王移。莫立沙中久、纳福荫菩提。僧即舟倡偈、而舟为动。万众欢呼、至五羊。有巨商、从借以载。僧许之、方解索。俄风作、失舟所在。有沙弥无多闻性。而事公谨愿。公怜之、作偈、使诵、久当聪明。偈曰、大智发於心、於心何处寻。成就一切义、无古亦无今。於是世间章句、吾伊上口。公示人多以偈。然题赠以之中四字於其後。莫有识其旨者、异迹甚著。所属状以闻诏佳之。宰相王钦若。大参赵安仁巳下、皆献诗。公未尝视、置承尘上而已。淳化乙卯正月初六日。集众曰、吾此日生、今正是时。遂右肋卧而化。阅世八十有二、坐六十有五夏。谥曰定光圆应禅师。 \\n 赞曰、圆通诮曹将军、而不屈。问军旅事而不答。此其识能知宗也。南塔初不受南平王之请。及闻移祸及人、因屑就之。此其行高一世也。学者囿於法爱。故初公语分生死、所以发其机。至於定应、则全提大用。於其化时曰。吾此日生、於化时而曰生。最後之训也。临祸福死生之际。能如彼四老人。则正宗巳坠之纲、尚可理也。 \\n 版式： \\n 返回 \\n 版权所有中国传统文化与现代化网络发展部Copyright?2000 \\n yyyin@21cn.com \\n  \\n   \\n  "}
{"章节": "禅林僧宝传卷第九", "正文": "  \\n 禅林僧宝传卷第九 \\n 　 \\n 龙牙居遁禅师 \\n 禅师名居遁、生於郭氏、抚州南城人也。年十四、依吉州满田寺剃落。又六年诣嵩岳受具。遁风骨癯、甚视瞻凝。远性夷粹语论英发。初谒翠微不契。至临济亦不契。乃造洞山悟本价禅师。问如何是祖师西来意。价曰、待洞水逆流即告汝道。遁豁然大悟。研味其旨、悲欣交集。服勤八年、日增智证。价称其能。马氏方据有长沙、兴崇梵坊。闻遁名请、说法于龙牙法济禅寺。僧问、如何是道遁曰无异人心。又曰、夫言修道者。此是劝谕之词、接引之语。从上已来、无法与人。只是相承种种方便。为说出意旨、令识自心。究竟无法可得、无道可修。故云菩提道自然。今言法者、是轨持之名。道是众生体性。未有世界、早有此性。世界坏时、此性不灭。唤作随流之性、常无变易。作么生可持以与人。又可作意、而修得哉。僧又问、如何是祖师西来意。遁曰、待石乌龟解语、即向汝道。进曰、石龟语也。曰、向汝道什么。其僧亦悟。又僧问、大庾岭提不起时如何。遁曰、六祖为什么将得去。又问、维摩掌擎世界。未审维摩在什么处立。遁曰、汝道维摩掌擎世界。其对机峻峭无渗漏类如此。伪梁龙德五年癸未八月示疾。九月十三日夜半。有大星殒于方丈前。诘旦加趺而化。阅世八十有九、坐六十有九夏。 \\n 赞曰、予观龙牙偈曰。学道先须有悟由。还如曾斗快龙舟。虽然旧阁闲田地。一度嬴来方始休。君若随缘得似风。吹沙走石不劳功。但於事上通无事。见色闻声不用聋。皆清深精密、如其为人。疑问翠微临济祖意、度禅板蒲团。机语在巳见洞山之後。雪窦以瞎龙死水罪之。龙牙闻之必大笑。 \\n 永明智觉禅师 \\n 智觉禅师者、讳延寿、馀杭王氏子。自其儿稚、知敬佛乘。及冠日一食、诵《法华经》。五行俱下、诵六十日而毕。有羊群跪而听。年二十八、为华亭镇将。尝舟而归钱塘。见渔船万尾戢戢、恻然意折。以钱易之、放于江。裂缝掖、投翠嵓永明禅师岑公、学出世法。会岑迁止龙册寺。吴越文穆王、闻其风悦慕。听其弃家、为剃发。自受具、衣不缯纩。食无重味、持头陀行。尝习定天台天柱峰之下。有乌类尺鷃巢衣褶中。时韶国师眼目世间。北面而师事之。韶曰、汝与元帅有缘。它日大作佛事。惜吾不及见耳。初说法於雪窦山。建隆元年、忠懿王移之。于灵隐新寺、为第一世。明年又移之。于永明寺、为第二世。众至二千人、时号慈氏下生。指法以佛祖之语为铨准。曰迦叶波初闻偈曰。诸法从缘生、诸法从缘灭。我师大沙门、尝作如是说。此佛祖骨髓也。龙胜曰、无物从缘生、无物从缘灭。起唯诸缘起、灭唯诸缘灭。乃知色生时但是空生。色灭时但是空灭。譬如风性本不动、以缘起故动。傥风本性动、则宁有静时哉。密室中若有风、风何不动。若无风遇缘即起。非特风为然、一切法皆然。维摩谓文殊师利曰。不来相而来、不见相而见。文殊乃曰、如是居士。若来已更不来、若去已更不去。所以者何、来者无所从来、去者无所至。所可见者、更不可见。此缘起无生之旨也。僧问、长沙偈曰。学道之人未识真。只为从来认识神。无始时来生死本。痴人唤作本来人。岂离识性别有真心耶。智觉曰、如来世尊於首楞严会上。为阿难拣别详矣。而汝犹故不信。阿难以推穷、寻逐者为心。遭佛呵之。推穷寻逐者识也。若以识法随相、行则烦恼。名识不名心也。意者忆也。忆想前境、起於妄。并是妄识、不干心事。心非有无、有无不染、心非垢净。垢净不污、乃至迷悟凡圣。行住坐卧、并是妄识非心也。心本不生、今亦不灭。若知自心如此、於诸佛亦然。故维摩曰、直心是道场、无虚假故。智觉以一代时教、流传此土、不见大全。而天台贤首慈恩。性相三宗、又互相矛盾。乃为重阁、馆三宗知法比丘。更相设难、至波险处。以心宗旨要、折中之。因集方等秘经六十部。西天此土、圣贤之语三百家。以佐三宗之义。为一百卷、号宗镜录。天下学者传诵焉。僧问、如和尚所论宗镜。唯立一心之旨、能摄无量法门。此心含一切法耶、生一切法耶。若生者、是自生欤。从他而生欤、共生无因而生欤。答曰、此心不纵不横、非他非自。何以知之。若言含一切法、即是横。若言生一切法、即是纵。若言自生、则心岂复生心乎。若言他生、即不得自。矧曰有他乎。若言共生、则自他尚无有。以何为共哉。若言无因而生者。当思有因、尚不许言生。况曰无因哉。僧曰、审非四性所生。则世尊云何说、意根生意识。心如世画师、无不从心造。然则岂非自生乎。又说心不孤起、必藉缘而起。有缘思生、无缘思不生。则岂非他生乎。又说、所言六触。因缘生六受、得一切法。然则岂非共生乎。又说、十二因缘。非佛天人修罗作、性自尔故。然则岂非无因而生乎。智觉笑曰、诸佛随缘差别、俯应群机。生善破恶、令入第一义谛。是四种悉檀、方便之语。如以空拳示小儿耳。岂有实法哉。僧曰、然则一切法是心否。曰若是即成二。僧曰、审尔则一切不立、俱非耶。曰非亦成二。汝岂不闻首楞严曰。我真文殊无是文殊。若有是者、则二文殊。然我今日、非无文殊。於中实无是非二相。僧曰、既无二相、宗一可乎。曰是非既乖大旨。一二还背圆宗。僧曰、如何用心、方称此旨。曰、境智俱亡、云何说契。僧曰、如是则言思道断、心智路绝矣。曰此亦强言、随他意转。虽欲隐形、而未忘迹。僧曰、如何得形迹俱忘。曰本无朕迹、云何说忘。僧曰、我知之矣。要当如人饮水、冷暖自知。当大悟时节、神而明之。曰我此门中、亦无迷悟。明与不明之理。撒手似君无一物。徒劳辛苦说千般。此事非上根大器、莫能荷担。先德曰、尽十方世界。觅一人为伴、无有也。又曰、止是一人承绍祖位。终无第二人。若未亲到、谩疲神思。借曰玄之又玄、妙之又妙。但是方便门中、旁赞助入之语。於自已分上、亲照之时。反视之、皆为魔说。虚妄浮心、多诸巧见。不能成就圆觉。但以形言迹、文彩生时。皆是执方便门、迷真实道。要须如百尺竿头、放身乃可耳。僧曰、愿乞最後一言。曰化人问幻士、谷响答泉声。欲达吾宗旨、泥牛水上行。又尝谓门弟子曰。夫佛祖正宗、则真唯识。才有信处、皆可为人。若论修证之门、则诸方皆云。功未齐於诸圣、且教中所。许初心菩萨、皆可比知。亦许约教而会。先以闻解信入。後以无思契同。若入信门、便登祖位。且约现今世间之事。众世界中、第一比知。第二现知、第三约教而知。第一比知者。且如即今有漏之身。夜皆有梦、梦中所见。好恶境界、忧喜宛然。觉来床上安眠、何曾是实。并是梦中意识、思想所为。则可比知、觉时之事。皆如梦中无实。夫过去未来现在、三世境界。元是第八阿赖耶识亲相分。唯是本识所变。若现在之境、是明了意识分别。若过去未来之境是独散意识、思惟梦觉之境虽殊、俱不出於意识。则唯心之旨、比况昭然。第二现知者。即是对事分明、不待立况。且如现见青白等物时。物本自虚、不言我青我白。皆是眼识分、与同时意识。计度分别、为青为白。以意辨为色、以言说为青。皆是意言、自妄安置。以六尘钝故。体不自立、名不自呼。一色既然、万法咸尔。皆无自性、悉是意言。故曰、万法本闲而人自闹。是以若有心起时、万境皆有。若空心起处、万境皆空。则空不自空、因心故空。有自不有、因心故有。既非空非有、则唯识唯心。若无於心、万法安寄。又如过去之境、何曾是有。随念起处、忽然现前。若想不生、境亦不现。此皆是众生日用、可以现知。不待功成、岂假修得。凡有心者、并可证知。故先德曰、如大根人。知唯识者、恒观自心、意言为境。此初观时、虽未成圣。分知意言、则是菩萨。第三约教而知者。大经云、三界唯心、万法唯识。此是所现本理、能诠正宗也。智觉乘大愿力。为震旦法施主、声被异国。高丽遣僧、航海问道。其国王投书、叙门弟子之礼。奉金丝织成伽梨。水精数珠、金澡瓶。等并僧三十六人、亲承印记。相继归本国、各化一方。以开宝八年乙亥十二月示疾。二十六日辰时。焚香告众、跏趺而化。明年正月六日。塔于大慈山。阅世七十有二、坐四十有二夏。 \\n 赞曰、予初读自行录。录其行事、日百八件。计其貌状、必枯悴尪劣。及见其画像。凛然丰硕、眉目秀拔、气和如春。味其平生、如千江之月。研其说法、如禹之治水。孔子之韶、羿之射。王良之御、孙子之用兵。左丘明太史公之文章。呜呼、真乘悲愿而至者也。 \\n 云居简禅师 \\n 禅师名道简、其先范阳人、史失其氏。天姿粹美、闲静寡言。童子剃落、受满分戒。遍游丛席、造云居、谒膺禅师。膺与语连三日、大奇之。而诫令、刻苦事众。於是简躬探井臼、司樵爨。遍掌寺务、不妨商略古今。众莫有知者、以腊高为堂中第一座。先是高安洞山、有神灵甚。膺公住三峰时受服役。既来云居、神亦从至。舍於枯树之下、而树茂、号安乐树神。属膺将顺寂、主事僧白曰。和尚即不讳、谁可继者。曰堂中简。主事僧意不在简。谓令拣选、可当说法者。佥曰第二座可。然且摄礼、先请简。简岂敢当也。既申请、简无所辞让。即自持道具、入方丈、摄众演法自如。主事僧大沮。简知之、一夕遁去。安乐树神者号泣。诘旦众追至麦庄、悔过迎归。闻空中连呼、曰和尚来也。僧问、如何是和尚家风。曰随处得自在。问维摩岂不是金粟如来。曰是。曰为什么却在释迦会下听法。曰他不争人我。问如何是朱顶王菩萨。曰问这赤头汉作么。问横身盖覆时如何。曰还盖得么。问蛇子为什么吞却蛇。师曰、在理何伤。问诸佛道不得处、和尚还道得么。曰汝道、什么处诸圣道不得。问路逢猛虎时如何。曰千人万人不逢、偏汝便逢。问独宿孤峰时如何。曰闲著七间僧堂不宿。阿谁教汝孤峰独宿。问古人云、若欲保任此事。直须向高高山顶立、深深海里行。意旨如何。曰高峰深海迥绝孤危。似汝闺阁中软暖么。又问、丛林多好论、尊贵边事如何。曰要汝知大唐天子不书断、会么。简契悟精深、履践明验。而对机应物、度越格量。天下宗之。师寿八十馀、无疾而化。庐州帅张崇为建塔于本山。 \\n 赞曰、大阳明安、尝疏药山之语曰。高高山上标不出。深深海底藏不没。其儿孙遵承之、以为妙得其旨。及闻云居之言。则如真虎踞地而吼、百兽震恐。乃悟明安所示、盖裴旻之虎也。予为作偈曰。高高山上立、深深海底行。道人行立处、尘世有谁争。无间功不立、渠侬尊贵生。酬君颠倒欲、枯木一枝荣。 \\n 版式： \\n 返回 \\n 版权所有中国传统文化与现代化网络发展部Copyright?2000 \\n yyyin@21cn.com \\n  \\n   \\n  "}
{"章节": "禅林僧宝传卷第十", "正文": "  \\n 禅林僧宝传卷第十 \\n 　 \\n 重云晖禅师 \\n 禅师名智晖、咸秦人、生高氏。童稚时、至精舍、辄留止如家。圭峰温禅师、见而异之、为剃发。年二十、受满足戒。师事高安白水本仁禅师。十年而还洛京。爱中滩佳山水。创屋以居、号温室院。日以施水给药为事。人莫能浅深之。梁开平五年、忽欲还圭峰。山行翛然深往、坐岩石间、如常寝处。顾见磨衲数珠、铜瓶棕笠、藏石壁间。触之即坏、敛目良久曰。此吾前身道具也。因就其处建寺、以酬夙心。方剃草、有祥云出众峰间。遂名曰重云。虎豹引去。有龙湫、险恶不可犯。晖督役、夷塞之、以为路。龙亦移他处、但见云雷随之。後唐明宗闻而佳之。赐额曰长兴。住持馀四十年。节度使王彦超微时。尝从晖游、欲为沙门。晖熟视曰、汝世缘深。当为我家垣墙。彦超後果镇永兴、申弟子之礼。周显德三年夏。诣永兴与彦超别。嘱以护法。彦超泣曰、公遂忍弃弟子乎。晖笑曰、借千年亦一别耳。七月二十四日书偈一首曰。我有一间舍、父母为修盖。住来八十年、近来觉损坏。早拟移别处、事涉有憎爱。待他摧毁时、彼此无妨碍。乃跏趺而化。阅世八十有四。坐六十有四夏。初晖居中滩、有病比丘。为众恶弃之。比丘哀曰、我以夙业白癞。师能为我洗摩。晖为之无难色。俄有神光异香。方讶之、忽失所在。归视疮痂、亦皆异香也。 \\n 瑞龙璋禅师 \\n 禅师名幼璋、唐相国夏侯孜之犹子也。大中初、伯父司空、出镇广陵。璋方七岁、游慧照寺。闻诵《妙法莲华经》。於是跪伯父前、求出家。伯父难之、璋因不饮食。不得巳许之。依慧远禅师剃发。又十年受具足戒。年二十五、游方。至高安、见白水、又谒署山。二大老皆器许焉。咸通十三年、见腾腾和尚者、於江陵。腾腾嘱曰、汝往天台。寻静而居、遇安即止。已而又见憨憨和尚者。憨拊之曰、汝却後四十年。有巾子山下菩萨、王於江南。于时我法乃昌、遂去。璋至天台山、於静安乡建福唐院。巳符腾腾之言。又住隐龙院。中和四年、浙东饥疫。璋於温台明三郡、收瘗遗骸数千。时谓悲增大士。乾宁中、雪峰尝见之。以棕榈拂子授璋而去。天佑三年、钱尚父遣使童建。赍衣服香药、入山致请至府。署志德大师。馆于功臣院、日夕问道。辞还山、尚父不可。乃建瑞龙寺於城中、以延之。禅者云趋而集。又契憨憨之语。尝谓门弟子曰。老僧顷年、游历江外、岭南荆湖。但有知识丛林、无不参问来。盖为今日与诸人聚会。各要知个去处。然诸方终无异说。只教诸人歇却狂心、休从他觅。但随方任真、亦无真可任。随时受用、亦无时可用。设垂慈苦口、且不可呼昼作夜。更饶善巧、终不能指东为西。脱或能尔。自是神通作怪、非干我事。若是学语之流、不自省巳知非。直欲向空里采花、波中取月。还著得心力么。汝今日各自退思。忽然肯去、始知。瑞龙老汉、事不获已。迂迥太甚、还肯么。天成二年丁亥四月。璋从尚父乞坟。尚父笑曰、师便尔乎。遣陆仁璋者、择地於西关建塔。塔毕、璋往辞尚父、嘱以护法恤民。还安坐而化。阅世八十有七。坐七十夏。诏改天台隐龙、为隐迹云。 \\n 林阳端禅师 \\n 禅师名志端、福州俞氏子。受业於南涧寺。年二十四、谒安国弘瑫禅师。有僧问、万象之中、如何独露身。瑫举一指。其僧惘然而退。端忽契悟。至夜启瑫曰。今日见和尚一指、乃知和尚用处。瑫曰、汝见何道理。端亦举一指。瑫笑令去。寻住林阳。问如何是祖师西来意。曰木马走似烟、石人趁不及。问如何是佛法大意。曰竹箸一文一双。有僧夜至方丈。端以衲蒙首。僧忽搴衲。问谁、僧曰某乙。端曰泉州沙糖、舶上槟榔。僧不解、端瞠目。曰会么。曰不会、曰汝若会即廓清五蕴、吞尽十方。又谓门弟子曰、佛法无许多般。但凡圣一真、犹存见隔。见存即凡、情忘即佛。教中谓之称性缘起。则俯仰进止、屈申谦敬。无一法可转变、有生住异灭相。况我祖师门下、合作何理论。开宝元年八月作偈曰。来年二月二、与汝暂相弃。灰散长江、勿占檀那地。道俗皆写记之。越明年正月二十八日。郡人竟入山。二月一日、太守亦至。从官驺史侦伺、信宿如市。二日饭罢。端升座叙行脚本末、辞众。有长老圆应者、出众问曰。云愁雾惨、大众呜咽。未当告别、愿赐一言。端垂一足。进曰、法镜不临於此土。宝月又照於何方。端曰、非汝境界、曰恁么、则沤生沤灭、还归水。师去师来、是本常。端作嘘声、复与数僧酬答罢、归方丈。至亥时问众曰。世尊灭度时节是何日。对曰二月十五日子时。端曰吾今日子前。於是泊然而化。阅世七十八、坐六十夏。 \\n 双峰钦禅师 \\n 禅师名竟钦、益州人、生郑氏。少为大僧、於峨眉谿山黑水寺。出蜀南抵韶石云门、得心法。即就双峰之下。创精舍以居、号兴福。开堂之日、匡真禅师躬临证明。僧问、宾头卢应供四天下、还遍也无。钦曰如月入水。又问、如何是用而不杂。钦曰明月堂前垂玉露。水精殿里撒真珠。於是匡真以谓、类已加敬焉。太平兴国二年三月。谓门弟子曰、吾不久去。汝矣可砌个卵塔。五月二十三日工毕。钦曰、後日子时行矣。及期适云门爽禅师。温门舜峰诸老夜话。侍者报三更。钦索香焚之、合掌而化。阅世六十有八。坐四十有八夏。 \\n 九峰诠禅师 \\n 禅师名道诠、生刘氏、吉州安福人也。童子便弃家。师事思禅师。思为剃落、受具足戒。闻长沙慧轮禅师道价、思一见之。时马氏窃据荆楚、与建康接壤。诠年二十馀。结友冒险造焉。会马氏灭、刘言有其地。以王逵代刘言领其事。逵见诠辈、疑以为江表谍者。捕缚欲投江中。诠怡然无怖。逵异之、以问轮曰。此道人视死如见鼻端。何种人乃能尔。轮曰彼盖为法忘躯之人。闻老僧虚名、故来决择耳。逵释之加敬、诠傲然而去。依延寿十年。轮殁诠还庐山。乾德初、庵於东南牛首峰之下。开宝五年、洪帅林仁肇。请住九峰、赐大沙门。僧问、承闻和尚、亲见延寿来、是否。诠曰、山前麦熟也未。问九峰山中还有佛法也无。诠曰有。曰如何是九峰山中佛法。诠曰石头大底大、小底小。问如何是学人自巳。诠曰床窄先卧、粥稀後坐。问古人云、不是风动。不是幡动、如何。诠曰明日路口有市。太平兴国元年。南康牧张南金、迁以居归宗。雍熙二年十一月二十八日中夜。跏趺辞众而化。阅世五十有六、坐三十夏。 \\n 龟洋忠禅师 \\n 禅师名慧忠、泉州人、生陈氏。幼依龟洋山得度。游方至华州。谒草庵法义道人、留十馀年。南还旧山、痛自韬晦。会昌初、诏天下废释氏教。及宣宗即位、诏重兴之。而忠笑曰、仙去者未必受箓。成佛者未必须僧。遂过中不食、不宇而禅。迹不出山者三十年。以三偈自见。曰雪後始知松柏操。云收方见济淮分。不因世主令还俗。那辨鸡群与鹤群。多年尘土自腾腾。虽著伽梨未是僧。今日归来酬本志。不妨留发候然灯。形容虽变道常存。混俗心源亦不昏。试读善财巡礼偈。当时岂例是沙门。谓门弟子曰。众生不能解脱者、情累耳。悟道易、明道难。问如何得明道去。忠曰、但脱情见、其道自明矣。夫明之为言信也。如禁蛇人、信其咒力药力。以蛇绾弄、揣怀袖中无难。未知咒药等力者、怖骇弃去。但谛见自心、情见便破。今千疑万虑、不得用者。是未见自心者也。忽索香焚罢、安坐而化。全身葬於无了禅师塔之东。後数年塔忽自坼裂、连阶丈馀。寺将发僧视之。是夜宴寂中、见无了禅师曰。不必更发也。今为沈陈二真身。无了生沈氏、见马祖云。 \\n 赞曰、近世以身徇法。如此数老者鲜矣。予观其言、皆约而明。校其履践、诚而不杂。故能於死生之际、明验昭著。然初不闻俨临万众、四事供养者也。 \\n 版式： \\n 返回 \\n 版权所有中国传统文化与现代化网络发展部Copyright?2000 \\n yyyin@21cn.com \\n  \\n   \\n  "}
{"章节": "禅林僧宝传卷第十一", "正文": "  \\n 禅林僧宝传卷第十一 \\n 　 \\n 洞山聪禅师 \\n 禅师名晓聪、生杜氏、韶州曲江人。少依云门寺得度。头骨峣然、一帔阅寒暑。周游荆楚、饫厌保社。与众作息、无有识之者。在云居时、传僧伽在维扬。於是禅者立问曰。既是泗州僧伽、因什么扬州出现。聪婆娑从旁来。众戏使对之。聪曰君子爱财、取之有道。众目笑之。莲花峰祥庵主、闻此语惊曰。云门儿孙犹在耶。夜敷坐具、望云居拜之。丛林遂知名。至洞山依诠禅师。大中祥符二年。诠移住栖贤、以聪继席。果嗣文殊应真禅师。真见圆明密、云门四世孙也。聪见僧来有所问。辄瞋目视之曰。我击虎术汝不会去。一日自荷柴登山。僧逆之问曰。山上住、为什么山下担柴。答曰山上也要柴烧。云居舜老夫、时年少。聪使乞食鄂渚。有居士问、古镜未磨时如何。曰黑如漆。曰磨後如何。曰照天照地。居士笑曰、道人不自洞山来耶。舜默惭、驰归举似聪。聪代前语曰、此去汉阳不远。代後语曰、黄鹤楼前鹦鹉洲。舜因悟其旨。聪示众曰。一大藏教是个之字。祖师西来是右字[或作手]。作么生是正义。良久曰、天晴盖却屋、趁闲打却禾。输纳王租了、鼓腹自高歌。手植万松於东岭、而诵金刚般若经。山中人名其岭、曰金刚。方植松、而宝禅师至。时亲自五祖来。聪问、上岭一句作么生道。宝曰、气急杀人。聪拄䦆呵曰。从何得此随语生解阿师。见问上岭、便言气急。佛法却成流布。宝请代语。聪曰、何不道、气喘杀人。逍遥问、岭在此。金刚在什么处。聪指曰、此一株松、是老僧亲栽。初比部郎中许公式、出守南昌。过莲华峰、闻祥公曰。聪道者在江西、试寻访之。此僧人天眼目也。许公既至。闻聪住山家风、作诗寄之曰。语言浑不滞、高蹑祖师踪。夜坐连云石、春栽带雨松。镜分金殿烛、山答月楼钟。有问西来意、虚堂对远峰。天圣八年六月八日示疾。持不食七日。集道俗曰、法席当令自宝住持。因与门人叙透法身说偈曰。参禅学道莫忙忙。问透法身北斗藏。余今老倒尪羸甚。见人无力得商量。唯有锄头知我道。种松时复上金刚。言卒而化。又七日阇维。得五色舍利、塔於西阿。 \\n 赞曰、聪答所问两句耳。而莲华祥公、便知是云门儿孙。古人验人、何其明也如此。予留洞山最久。藏中有聪语要一卷。载云水僧楚圆请益。杨亿大年百问语。皆赴来机、而意在句语之外。圆即慈明也。初受汾阳、祝令更见聪。故慈明参扣馀论、尚获见之。呜呼、聪为莲华峰汾阳所知。则其人品要。当从玄沙、棱道者辈中求也。 \\n 雪窦显禅师 \\n 禅师名重显、字隐之、遂州人。太平兴国五年四月八日、生於李氏。幼精锐、读书知要、下笔敏速。然雅志丘壑。父母不能夺。竟依益州普安院。沙门仁铣为师、落发受具。出蜀浮沈、荆渚间历年。尝典客大阳、与客论赵州宗旨。客曰、法眼禅师。昔解后觉铁胔者、於金陵。觉赵州侍者也、号称明眼。问曰、赵州柏树子因缘、记得否。觉曰、先师无此语。莫谤先师好。法眼拊手曰。真自师子窟中来。觉公言无此语、而法眼肯之。其旨安在。显曰、宗门抑扬、那有规辙乎。时有苦行、名韩大伯者。貌寒寝侍其旁、辄匿笑而去。客退、显数之曰。我偶客语、尔乃敢慢笑、笑何事。对曰、笑知客智眼未正、择法不明。显曰岂有说乎。对以偈曰、一兔横身当古路。苍鹰才见便生擒。後来猎犬无灵性。空向枯椿旧处寻。显阴异之、结以为友。显盛年工翰墨、作为法句。追慕禅月休公。尝游庐山搂贤时、諟禅师居焉。简严少接纳。显邋苴不合。作师子峰诗讥之。师子峰在栖贤之後。曰踞地盘空势未休、爪牙安肯混常流。天教生在千峰上。不得云擎也出头。显与齐岳者为侣。同谒五祖戒禅师。显休於山前庄、遣岳先往。机语不契、显亦竟不见。北游至复州。北塔祚禅师者、香林远公嫡子。云门之孙也。祚远皆蜀人。知见高、学者莫能觏其机。显俊迈、祚爱之。遂留止五年、尽得其道。显与学士曾公会厚善。相值淮上、问显何之。曰将游钱塘绝西兴。登天台雁荡。曾公曰、灵隐天下胜处。珊禅师吾故人、以书荐显。显至灵隐、三年、陆沈众中。俄曾公奉使浙西。访显於灵隐、无识之者。时堂中僧千馀。使吏捡床历、物色求之。乃至曾公问、向所附书。显袖纳之曰、公意勤。然行脚人非督邮也。[一本曰、然行脚人。於世无求、敢希荐达哉。]曾公大笑、珊公以是奇之。吴江翠峰虚席、举显出世。开法日、顾视大众曰。若论本分相见、不必高升此座。乃以手指曰、诸人随山僧手看。无量佛土一时现前。各各子细观瞻。其或涯际未知、不免拖泥带水。於是登坐。又环顾大众曰。人天普集合、发明何事。岂可互分宾主、驰骋问答。便当宗乘去。广大门风、威德自在。辉腾今古、把定乾坤。千圣只言自知、五乘莫能建立。所以声前悟旨、犹迷顾鉴之端。言下知归、尚昧识情之表。诸人要识真实相为么。但以上无攀仰、下绝已躬。自然常光现前、个个壁立千仞。还辩明得也无。未辩辩取、未明明取。既辩明得、便能截生死流。踞佛祖位、妙圆超悟。正在兹时、堪报不报之恩。以助无为之化。後住明州雪窦。宗风大振、天下龙蟠、凤逸衲子。争集座下、号云门中兴。显尝经行植杖、众衲环之。忽问曰、有问云门。树凋叶落时如何。曰体露金风。云门答遮僧耶、为解说耶。有宗上座曰、待老汉有悟处、即说。显熟视、惊曰、非韩大伯乎。曰老汉瞥地也。於是令挝鼓众集。显曰、大众今日、雪窦宗上座。乃是昔年大阳韩大伯。具大知见、晦迹韬光。欲得发扬宗风。幸愿特升此座。宗遂升座。僧问、宝剑未出匣时如何。曰神光射斗牛。又问出匣後如何。曰千兵易得、一将难求。僧退、宗乃曰。宝剑未出匣、神光射斗牛。千兵虽易得、一将实难求。便下座、一众大惊。暮年悲学者寻流失源。作为道日损偈曰。三分光阴二早过。灵台一点不揩磨。贪生逐日区区去。唤不回头争奈何。馀敷扬宗旨、妙语、遍丛林。皇佑四年六月十日。沐浴罢、整衣侧卧而化。阅世七十三、坐五十夏。建塔山中。得法上首天衣义怀禅师。 \\n 天衣怀禅师 \\n 禅师名义怀、生陈氏、温州乐清人也。世以渔为业。母梦星殒於屋除。而光照户、已而娠。及生尤多吉祥。儿稚坐父船尾、渔得鱼付怀。怀不忍串之、私投江中。父怒笞诟、甘甜之、不以介意。长游京师、依景德寺。天圣中试经得度。怀清癯、行步迟缓。众中望见、如鹤在鸡群。时有言法华者、不测人也、行市井。拊怀背曰、临济德山去。怀初未喻、问耆宿。耆宿曰、汝其当宏禅宗乎。行矣、勿滞於此。怀初谒荆州金銮善禅师、不契。後谒叶县省禅师、又不契。东游至翠峰、翠峰众盛。怀当营炊、自汲涧、折担悟旨。显公印可、以为奇。辞去久无耗。有僧自淮上来、曰怀出世铁佛矣。显使诵提倡之语。曰譬如雁过长空、影沈寒水。雁无遗踪之意。水无留影之心。显激赏以为类已。先使慰抚之。怀乃敢通门人之礼。然诸方服其精识。自铁佛至天衣。五迁法席、皆荒凉处。怀至必幻出楼观、四事成就。晚以疾居池州杉山庵。门弟子智才、住杭州佛日山。迎归养侍剂药。才如姑苏未还、怀促其归。至门而怀已别众。才问、卵塔已毕、如何是毕竟事。怀竖拳示之。遂倒卧、推枕而化。阅世七十二、坐四十六夏。葬佛日、崇宁中、敕谥振宗大师。 \\n 赞曰、予观雪窦天衣、父子提倡之语。其指示心法、广大分晓、如云廓天布。而後之学者、失其旨的。争以识情数量、义学品目、缁秽之。譬如燧人氏钻火。将以烹饪飨上帝。而秦始皇用之、以烹儒焚书、岂不误哉。然余闻、菩萨宏法。为内外护、皆本愿力故。曾集贤之知雪窦、言法华之识天衣。疑非苟然者耶。 \\n 版式： \\n 返回 \\n 版权所有中国传统文化与现代化网络发展部Copyright?2000 \\n yyyin@21cn.com \\n  \\n   \\n  "}
{"章节": "禅林僧宝传卷第十二", "正文": "  \\n 禅林僧宝传卷第十二 \\n 　 \\n 荐福古禅师 \\n 禅师名承古、西州人、传失其氏。少为书生、博学有声。及壮、以乡选至礼部、议论不合。有司怒裂其冠。从山水中来、客潭州了山。见敬玄禅师、断发从之游。已而又谒南岳雅禅师。雅洞山之子、知见甚高、容以入室。後游庐山、经欧峰。爱宏觉塔院闲寂、求居之。清规凛然、过者肃恭。时丛林号古塔主。初说法於芝山、嗣云门。景佑初、范文正公仲淹守饶。四年十月、迎以住荐福示众曰、众生久流转者、为不明自己。欲出苦源、但明取自己。自己者、有空劫时自己。有今时日用自己。空劫自己是根带。今时日用自己是枝叶。又曰、一夏将末、空劫已前事、还得相应也未。若未得相应、争奈永劫轮回何有。什么心情、学佛法、广求知解。被知解风吹入生死海。若是知解、诸人过去生中、总曾学来。多知多解、说得慧辩过人。机锋迅疾、只是心不息。与空劫已前事、不相应。因兹恶道轮回。动经尘劫、不复人身。如今生出头来、得个人身。在袈裟之下、依前广求知解。不能息心、未免六趣轮回。何不歇心去、如痴如迷去。不语五七年去。已後佛也不奈汝何。古德云、一句语之中、须得具三玄。故知、此三玄法门、是佛知见。诸佛以此法门。度脱法界众生、众生皆令成佛。今人却言、三玄是临济门风、误矣。汾州偈曰、三玄三要事难分。古注曰、此句总颂三玄也。下三句别列三玄也。得意忘言道易亲。古注曰、此玄或作意中玄也。一句明明该万象。古注曰、此体中玄。重阳九日菊花新。古注曰、此句中玄也。僧问、三玄三要之名。愿为各各标出。古曰、三玄者一体中玄。二句中玄、三玄中玄。此三玄门、是佛祖正见。学道人、但随入得一玄。已具正见、入得诸佛阃域。僧问、依何圣教参、详悟得体中玄。古曰、如肇法师云、会万物为自巳者、其唯圣人乎。又曰、三界唯心、万法唯识。又曰、诸法所生、唯心所现。一切世间因果。世界微尘、因心成体。六祖云、汝等诸人。自心是佛、更莫狐疑。外无一法而能建立。皆是自心、生万种法。又云、於一毫端现宝王刹。坐微尘里转大法轮。如此等、方是正见。才缺纤毫、即成邪见。便有剩法、不了唯心。僧又问、如何等语句。及时节因缘、是体中玄。古曰、佛以手指地曰、此处宜建梵刹。天帝释将一茎草、插其处曰。建梵刹竟、佛乃微笑水潦被马祖一踏踏倒。起曰万象森罗、百千妙义。只向一毫上、便识得根源。僧问赵州、如何是学人自己。州对曰、山河大地。此等所谓合头语、直明体中玄。正是泼恶水、自无出身之路。所以云门诫曰、大凡下语如当门剑。一句之下、须有出身之路。若不如是、死在句下。又南院云、诸方只具啐啄同时眼。不具啐啄同时用。僧进曰、有何言句、明出身之路。古曰、如杏山问石室、曾到五台不。对曰曾到。曰见文殊不。对曰见。又问文殊、向汝道什么。对曰、道和尚父母、抛在荒草里。僧问甘泉。维摩以手、掷三千大千世界於他方。意旨如何。答曰、填沟塞壑。僧曰、一句道尽时如何。答曰、百杂碎。云门问僧、甚处来。曰南岳来。又问、让和尚为甚入洞庭湖里。僧无对、云门代云。谢和尚降尊就卑。此等语、虽赴来机。亦自有出身之路。要且未得脱洒洁净。更须知有句中玄。僧曰、既悟体中玄。凡有言句、事理俱备、何须句中玄。古曰、体中玄临机须看、时节分宾主。又认法身法性、能卷舒万象、纵夺圣凡。被此解见所缠、不得脱洒。所以须明句中玄。若明得、谓之透脱一路、向上关捩。又谓之本分事、只对更不答话。僧曰、何等语句是句中玄。古曰、如比丘问佛、说甚法。佛云、说定法又问、明日说甚法。佛云、不定法。曰今日为甚定、明日为甚不定。佛曰、今日定、明日不定。僧问思和尚、如何是佛法大意。答曰、庐陵米作么价。又僧问赵州。承闻和尚亲见南泉来、是否。答曰、镇州出大萝卜头。又问云门、如何是超佛越祖之谈。答曰、糊饼。如何是向上关捩。曰东山西岭青。又问洞山、如何是佛。答曰麻三斤。若於此等言句中、悟入一句、一切总通。所以体中玄见解、一时净尽。从此巳後、总无佛法知见。便能与人去钉楔、脱笼头。更不依倚一物。然但脱得知见见解。犹在於生死、不得自在。何以故、为未悟道故。於他分上、所有言句、谓之不答话。今世以此为极则、天下大行、祖风歇灭。为有言句在。若要不涉言句、须明玄中玄。僧曰、何等语句、时节因缘、是玄中玄。古曰、如外道问佛。不问有言、不问无言。世尊良久。外道曰、世尊大慈悲。开我迷云令我得入。又僧问马大师。离四句、绝百非。请师直指西来意。答曰、我今日无心情、但问取智藏。僧问藏。藏曰、我今日头痛、问取海兄。又问海。海曰、我到遮里却不会。又临济问黄檗、如何是佛法的的大意。三问三被打。此等因缘、方便门中、以为玄极。唯悟者方知。若望上祖初宗、即未可也。僧曰、三玄须得一时圆备、若未见圆备有何过。古曰、但得体中玄、未了句中玄。此人常有佛法知见。所出言语、一一要合三乘。对答句中、须依时节。具理事、分宾主、方谓之圆。不然、谓之偏枯。此人以不忘知见、故道眼未明。如眼中有金屑。须更悟句中玄、乃可也。若但悟句中玄、即透得法身。然返为此知见奴使。并无实行、有憎爱人我。以心外有境、未明体中玄也。云门临济下儿孙、多如此。凡学道人、纵悟得一种玄门。又须明取玄中玄。方能不坐在脱洒路上。始得平稳、脚踏实地。僧曰、既云於祖佛言句、棒喝中学。何故有尽善不尽善者。古曰、一切言句棒喝、以悟为则。但学者下劣不悟道。但得知见、知见是学成非悟也。所以认言句作无事。作点语、作纵语、作夺语。作照作用、作同时不同时语。此皆邪师过谬、非众生咎。学者本意、只欲悟道见性。为其师不达道、只将知见教渠。故曰我眼本正、因师故邪。僧曰、师论三玄法门。名既有三、法门亦有三。而语句各各不同。如何又言、一句之中、须具三玄三要。古曰、空空法界、本自无为。随缘应现、无所不为。所以虚空世界、万象森罗。四时阴阳、否泰八节。草木荣枯、人天七趣。圣贤诸佛、五教三乘。外道典籍、世出世间、皆从此出。故云、无不从此法界流。究竟还归此法界。经云、一切诸佛。及诸佛阿耨多罗三藐三菩提法。皆从此经出。楞严曰、於一毫端现宝王刹。坐微尘里转大法轮。维摩曰、或为日月天梵王世界主。或时作地水、或时作火风。李长者云。於法界海之智水、示作鱼龙。处涅槃之大宅、现阴阳而化物。真觉云、一月普现一切水。一切水月一月摄。三祖云、一即一切、一切即一。故曰、万法本无、揽真成立。真性无量、理不可分。故知、无边法界之理。全体遍在、一法一尘之中。华严曰、法性遍在一切处。一切众生及国土、三世悉在无有馀。亦无形相而可得。到此境者、一法一尘、一色一声。皆具周遍含容四义。理性无边、事相无边。参而不杂、混而不一。何疑一语之中不具三玄三要耶。僧又进曰、古人何故须要。一语之中、具三玄三要。其意安在哉。古曰、盖缘三世诸佛、所有言句教法。出自体中玄。三世祖师、所有言句并教法。出自句中玄。十方三世佛之与祖、所有心法。出自玄中玄。故祖道门中。没量大人、容易领解。且如亲见云门尊宿、具大声价。如德山密、洞山初、智门宽、巴陵鉴。只悟得言教。要且未悟道见性。何以知之。如僧问巴陵、提婆宗。答曰银碗里盛雪。问吹毛剑。答曰珊瑚枝枝撑著月。问佛教祖意是同别。答曰、鸡寒上树、鸭寒下水。云我此三转语、足报云门恩了也。更不为作忌斋。大众、云门道。此事若在言句。一大藏教、岂无言句。岂可以三转语、便报师恩乎。古临终写偈、辞众曰。天地本同根、鸟飞空有迹。雪伴老僧行、须弥撼金锡。乙酉冬至四、灵光一点赤。珍重会中人、般若波罗蜜。 \\n 赞曰、古说法有三失。其一判三玄三要、为玄沙所立三句。其二罪巴陵三语、不识活句。其三分两种自已、不知圣人立言之难。何谓三玄三要、为玄沙所立三句耶。曰、所言一句中具三玄。一玄中具三要。有玄有要者、临济所立之宗也。在百丈黄蘖、但名大机大用。在岩头雪峰、但名陷虎却物。譬如火聚、触之为烧、背之非火。古谓非是临济门风。则必有据、而言有据。何不明书、以绝学者之疑。不然则是臆说。肆为臆说、则非天下之达道也。见立三玄、则分以为体中。为句中、为玄中。至言三要则独不分辩乎。方讥呵学者、溺於知见、不能悟道。及释一句之中、具三要。则反引金刚首楞严维摩等义。证成曰、性理无边、事相无边。参而不杂、混而不一。何疑一语之中、不具三玄三要。夫叙理叙事、岂非知见乎。且教乘既具此意。则安用复立宗门。古以气盖人、则毁教乘为知见。自宗不通、则又引知见、以为证、此一失也。何谓罪巴陵三语、不识活句耶。曰巴陵真得云门之旨。夫语中有语、名为死句。语中无语、名为活句。使问提婆宗、答曰外道是。问吹毛剑、答曰利刃是。问祖教同异、答曰不同。则鉴作死语、堕言句中。今观所答三语、谓之语则无理。谓之非语、则皆赴来机活句也。古非毁之过矣、二失也。何谓分二种自已。不知圣人立言之难耶。曰世尊偈曰。陀那微细识、习气如瀑流。真非真恐迷、我常不开演。以第八识、言其为真也耶。则虑迷无自性。言其非真也耶、则虑迷为断灭。故曰我常不开演、立言之难也。为阿难指示、即妄即真之旨。但曰二种错乱修习。一者用攀缘心为自性者。二者识精圆明、能生诸缘。缘所遗者、然犹不欲间隔其辞。虑於一法中、生二解故。创建两种自已、疑误後学三失也。 \\n 版式： \\n 返回 \\n 版权所有中国传统文化与现代化网络发展部Copyright?2000 \\n yyyin@21cn.com \\n  \\n   \\n  "}
{"章节": "禅林僧宝传卷第十三", "正文": "  \\n 禅林僧宝传卷第十三 \\n 　 \\n  \\n 　 \\n 福昌善禅师 \\n 禅师名惟善、不知何许人。住荆南福昌寺。嗣明教宽禅师。为人敬严、秘重法道。初住持时、屋庐十馀间。残僧数辈。善晨香夕灯、升座说法、如临千众。禅林受用、所宜有者、咸修备之。客至肃然加敬。十馀年而衲子方集、至百许人。善见来者、必勘验之。有僧才入方丈、画有圆相呈善。善喝曰、遮野狐精。其僧便作掷势、以脚拶之三。善曰蒿箭子。其僧礼拜、善便打。又问僧、近离甚么处。对曰、大别。曰、在大别、多少时。对曰、三年。曰、水牯使什么人作对。曰、不曾触他一粒米。曰、二时吃个什么。僧无语、善便打。又问僧、近离甚么处。对曰、安州。曰、什么物与么来也。对曰、请师辩著。曰、驴前马後汉。僧喝之。曰、驴前马後汉、又恶发作么。僧又喝。善便打、僧无语。善喝云、遮瞎驴。打杀一万个、有甚罪过、参堂去。有僧自号映达摩。才入方丈、提起坐具曰。展即遍周法界、不展即宾主不分。展即是、不展即是。善曰、汝平地吃交了也。映曰、明眼尊宿、果然有在。善便打。映曰、夺拄杖打倒和尚、莫言不道。善曰、棺木里瞠眼汉、且坐吃茶。茶罢映前白曰。适来容易触忤和尚。善曰、两重公案。罪不重科、便喝去之。又问僧、近离什么处。对曰承天。曰不涉途程、道将一句来。僧喝之、善便打。僧以坐具作摵势。善笑曰、丧车後掉药囊。又问俗士年多少。曰四十四。善曰、添一减一是多少。其人无对、善便打。乃自代云适来犹记得。问超山主、名什么。对曰、与和尚回名。善曰、回互不回互。对曰、不回互。善便打。又问僧、什么处来。对曰、远离两浙、近离鼎州。曰夏在什么处。曰德山。曰武陵溪畔、道将一句来。僧无语。乃自代曰、水到渠成。又问僧、什么处来。对曰、复州。曰什么物与么来。对曰、请和尚试辩看。曰礼拜著。僧曰喏。善曰自领出去。三门外与汝二十棒。善机锋峻、不可婴、诸方畏服法席。追还云门之风。南禅师尝曰、我与翠岩悦、在福昌时。适病寒、服药出汗。悦从禅侣遍借被、咸无焉。有纸衾者、皆以衰老、亦可数。悦太息曰、善公本色作家也。 \\n 赞曰、明教在云门。一日闻白槌曰。请师宽充典座。明教翻筋斗出众。曰、云门禅属我矣。及住持、尝自外归。首座问曰、游山不易。明教举拄杖曰、全得渠力。首座夺之、即随倒卧。首座掖起度与拄杖。明教便打曰、向道全得渠力。余尝想见其人。今观善公施为、真克家子也。 \\n 大阳延禅师 \\n 禅师名警玄。祥符中、避国讳易为警延。江夏张氏子也。其先盖金陵人。仲父为沙门、号智通。住持金陵崇孝寺。延往依以为师。年十九、为大僧。听圆觉了义经。问讲者、何名圆觉。讲者曰、圆以圆融有漏为义。觉以觉尽无馀为义。延笑曰、空诸有无、何名圆觉。讲者叹曰、是儿齿少而识卓如此。我所有何足以益之。政如以秽食置宝器、其可哉。通知之、使令游方。初谒鼎州梁山观禅师。问如何是无相道场。观指壁间观音像、曰此是吴处士画。延拟进语。观急索曰、遮个是有相。如何是无相底。於是延悟旨於言下、拜起而侍。观曰何不道取一句子。延曰道即不辞、恐上纸墨。观笑曰、他日此语上碑去在。延献偈曰、我昔初机学道迷。万水千山觅见知。明今辩古终难会。直说无心转更疑。蒙师点出秦时镜。照见父母未生时。如今觉了何所得。夜放乌鸡带雪飞。观称以为洞上之宗可倚。延亦自负、侪辈莫敢攀奉。一时声价藉甚。观殁、辞塔出山。至大阳、谒坚禅师。坚欣然让法席使主之、退处偏室。延乃受之。咸平庚子岁也。谓众曰、廓然去、肯重去。无所得心去、平常心去。离彼我心去、然後方可。所以古德道。牵牛向溪东放、不免纳官家徭税。牵牛向溪西放、不免纳官家徭税。不如随分纳些些。渠总不妨、免致捞扰。作么生是随分、纳些些底道理。但截断两头、有无诸法。凡圣情尽、体露真常。事理不二、即如如佛。若能如此者、法法无依。平等大道、万有不系。随处转辘辘地、更有何事。僧问、亡僧迁化、向什么处去。延曰、亡僧几时迁化。僧曰、争奈相送何。延曰、红炉焰上条丝缕。叆叇云中不点头。见僧种瓜、问曰。甜瓜何时可熟。对曰、即今熟烂也。曰拣甜底摘来。对曰、什么人吃。曰不入园者。对曰、未审不入园者、还吃也无。曰汝还识他么。对曰、虽然不识、不得不与。延笑曰、去。其僧後病。延入延寿堂看之。问曰、是身如泡幻、泡幻中成辨。若无个泡幻、大事无因辨。若要大事辨、识取个泡幻、作么生。对曰、遮个犹是遮边事。延曰、那边事作么生。对曰、匝地红轮秀、海底不栽花。延笑曰、乃尔惺惺耶。僧喝曰、遮老汉、将谓我忘却。[即兴阳剖禅师。]延神观奇伟、有威重。从儿稚中、即日一食。自以先德付受之重。足不越限、胁不至席者、五十年。年八十、坐六十一夏。叹无可以继其法者。以洞上旨诀、寄叶县省公之子法远。使为求法器、传续之。延尝注释曹山三种语。须明得转位始得。一曰、作水牯牛是随类堕。注曰、是沙门转身语、是异类中事。若不晓此意、即有所滞。直是要伊一念无私、即有出身之路。二曰、不受食是尊贵堕。注曰、须知那边了、却来遮边行李。若不虚此位、即坐在尊贵。三曰、不断声色是随处堕。注曰、以不明声色、故随处堕。须向声色里、有出身之路。作么生是声色外一句。答曰、声不自声、色不自色、故云不断。指掌当指何掌也。予尝作随类堕偈曰。纷然作息同、银碗里盛雪。若欲异牯牛、与牯牛何别。作尊贵堕偈曰。生在帝王家、那复有尊贵。自应著珍御、顾见何惊异。作随处堕偈曰。有闻皆无闻、有见元无物。若断声色求、木偶当成佛。今并系於此。延以天圣五年七月十六日、升座辞众。又三日以偈寄王曙侍郎。其略曰、吾年八十五、修因至於此。问我归何处。顶相终难睹、停笔而化。 \\n 赞曰、延嗣梁山观。观嗣同安志。志嗣先同安丕。丕嗣云居膺。膺於洞山之门、为高弟也。余观大阳盛时。有承剖两衲子、号称奇杰。卒至於不振、惜哉。微远录公、则洞上正脉、几於不续矣。呜呼延之知人、可以无愧也。 \\n 版式： \\n 返回 \\n 版权所有中国传统文化与现代化网络发展部Copyright?2000 \\n yyyin@21cn.com \\n  \\n   \\n  "}
{"章节": "禅林僧宝传卷第十四", "正文": "  \\n 禅林僧宝传卷第十四 \\n 　 \\n  \\n 神鼎諲禅师 \\n 禅师洪諲者、襄水人也。传失其氏、[或云生於扈氏。]隐于衡岳之三生藏。有湘阴男子、邦称右族。来游福严、即諲室。见諲气貌闲靖、一钵挂壁。莫能亲疏之、倾爱之忘去。谓曰、师宁甘长客于人、亦欲住山乎。我家神鼎之下、邻寺吾世植福之地。久无住持者、可俱往。諲笑曰诺。乃以已马驮諲还。湮至、设鱼鼓粥饭、如诸方。一年而成丛席。十年而有众三十辈。僧契嵩少时游焉。諲坐堂上、受其展。指庭下两小瓮、吒曰。汝来乃其时寺、今年始有酱食矣。明日将粥、一力挟筐、取物投僧钵中。嵩睨上下、有即咀嚼者。有置之自若者。嵩袖之下堂出、以观皆碎饼饵。问诸耆老、曰此寺自来不煮粥。脱有檀越请应供。諲次第拨僧赴之。祝令携乾残者、归纳库下。碎焙之、均而分俵、以当面也。堂头言、汝来适丁其时、良然。嵩大惊。有木床一。夜则諲坐其上。三十辈者环之、听其诲语。諲曰、洞山颂曰。贪瞋痴、太无知。果赖今朝捉得伊。行即打、坐即槌。分付心王子细推。无量劫来不解脱。问汝三人知不知。古人与么道、神鼎即不然。贪瞋痴、实无知。十二时中任从伊。行即往、坐即随。分付心王无可为。无量劫来元解脱。何须更问知不知。又尝曰、无量劫来赁屋住。至今不识主人公。借问诸人还识主人公也未。良久云、若有人问神鼎。向伊道作么作么。又云、不得作主人公话会参。智度寺沙门本延、谒諲夜语。还谓郡将曰。諲公所谓、本色老宿。惜陆沈山中。郡以礼请开法。諲辞免不得已曰。山僧年十八游方、亦无正意参禅。只欲往东京、听一两本经论、以答平生。何期行到汝州。忽值风发吹上首山。见个老和尚、劈头槌一槌。当时浃背汗流、礼却三拜。如今思量、悔不当初、束缚送去首山後。却归乡井、古寺闲房、任运过时、岂不快哉。虽然如是、官不容针、私通车马。今日有一炷香。也要对众烧却、供养此老。只是汝州土宜。乃升座问答罢。又曰、斋会已具、僧俗已集。问答已毕、佛法成辨。只将此善、上祝今上皇帝圣寿无强、便下座。道俗欢呼、以为未始见也。於是湮声名普闻。僧问、鸟窠侍者、欲往诸方。学习佛法去。鸟窠但吹布毛、便悟去、如何。諲曰、此事即知、此人久积净业。旷劫修行、方能了解。乃拈布毛举似。复吹之曰、会么。不得辜负老僧。良久曰、我在首山。与汾阳师兄、曾如此说。汾阳作偈曰。侍者初心慕胜缘。辞师拟去学参禅。鸟窠知是根机熟。吹毛当下得心安。看他吐露、终是作家。又曾同作拄杖子偈。昭曰、一条拄杖刺蝎、劲直螺纹爆节。寻常肩上横担、大地乾坤挑斡。〈翟支〉开懵钝顽痴、打破伶俐尖黠。如今卓在面前、诸方作么拈掇。我即不与么道。僧曰、愿闻和尚偈。偈曰、得处不在高峰、亦非浅谿深壑。如今幸得扶持、老病是为依托。僧问、有问首山。如何是佛法大意。答曰、我不将小意对阇梨。諲曰、若有问神鼎。但向道、此一问岂是小意。会么、首山大似担水河头卖。神鼎只解就窝里打。良久曰、相见不扬眉、君东我亦西。有时示众曰。雨下阶头湿、晴乾又没泥。姨姨娘姊妹、嫂嫂阿哥妻。若与么会得、犹是长连床上粥饭僧。作么生道得一句。作个出格道人、有么。良久云、适来有一人、为蛇画足。踣跳上梵天、{祝土}著帝释鼻孔。帝释恶发、雨似盆倾。诸人还觉袈裟湿么。有僧自汾州来[*传是举道者*]。諲倚拄杖曰。一朵峰峦上、独树不成林时如何。僧曰、水分江树浅、远涧碧泉深。又问、作么生是回互之机。僧曰、盲人无眼。又问曰、我在众时、不会汾阳一偈。上座久在法席、必然明了。僧曰、请和尚举看。諲曰、鹅王飞鸟去。马头岭上住。天高盖不得、大家总上路作么。僧举起坐具曰。万年松在祝融峰。諲曰、不要上座答话、试说看。僧曰、忽忆少年曾览照。十分光彩脸边红。即拂衣去。諲曰、弄巧成拙。僧请益首山答佛话。諲作偈曰、新妇骑驴阿家牵。谁後复谁先。张三与李四。拱手贺尧年。从上诸圣、总皆然。起坐忪诸没两般。有问又须向伊道。新妇骑驴阿家牵。乃又曰、虽然如此、犹未尽首山大意。进曰、如何尽首山大意。諲曰、天长地久、日月齐明。又作偈曰、长安甚乐到人稀、[千圣同源]。到者方知不是归[*方可较些子*]。直道迥超凡圣外、[有人不肯在]。犹是曹谿第二机[*青霄有路*]。郴州道俗、即山迎请、住王莽山、不赴。僧问、佛不违众生之愿。为甚有请不赴。諲曰、莫错怪老僧好。有偈曰、一月普现一切水。一切水月一月摄。若人解了如斯意。大地众生无不彻。諲德腊俱高、丛林尊仰之。如古赵州、同曰神鼎。闲书壁作偈曰、寿报七十六、千足与万足。若问西来意、彼此莫相触。莫相触何付嘱。报你张三李四叔、山又青水又绿。殁时年八十馀。諲少年时、与耆宿数人、游湘中。一僧举论宗乘、颇博敏。会野饭山店供辨、而僧论说不已。諲曰、上人言三界惟心万法惟识。惟识惟心、眼声耳色、何人之语。僧曰、法眼大师偈也。諲曰、其义如何。对曰、惟心故根境不相到。惟识故声色摐然。諲曰、舌味是根境否。对曰是。諲以箸挟菜置口中、含胡而言。曰何谓相入耶。坐者相顾大惊、莫能加答。諲曰、路途之乐、终未到家。见解入微、不名见道。参须实参、悟须实悟。阎罗大王、不怕多语。 \\n 赞曰、不欲争虚气於形迹之间。唯务收实效於言意之表者、蠢叟论也。予观神鼎、殆庶几、无愧此言。得道时未壮、隐于南岳二十年。乃领住持事、又二十年。方开堂说法。然皆缘起於他、寔非己意。譬如夜月行空、任运而去至。於甘枯淡、以遂夙志。依林樾以终天年。可以追媲其师也。 \\n 谷山崇禅师 \\n 禅师名行崇、不知何许人也。初住福州报恩寺。後住潭州谷山寺。嗣保福展禅师。雪峰之的孙也。崇谓门弟子曰。吾虽不在、未尝不为诸兄弟。若委悉报恩尝为人处。许汝出意想知解、五阴身田。若委不得、犹待报恩、开两片皮。方是为人。保汝未出得意想知解。所以古人唤作鬼家活计、虾蟆衣下客。欲得速疾相应、即如今立地、便证。验取识取、有什么罪过。不然、根思迟回。且以日及夜、究寻将去。忽然一日觑见、更莫以少为足。更能研穷究竟。乃至淫坊酒肆。若触若净、若好若恶。以汝所见事觑教。尽是此境界、入如入律。若更见一法、如丝发许。不见此个事。我说为无明翳障。直须不见有法、是别底法、方得圆备。到遮里、更能翻掷自由、开合不成痕缝。如水入水、如火入火。如风入风、如空入空。若能如是、直下提一口剑、刺断天下人疑网。一如不作相似。所以古人道、繁兴大用、举必全真。若有个汉、到与么境界。谁敢向前说是说非。何以故、此人是个汉。超诸限量、透出因果。一切处管束此人不得。兄弟若能如是、即可。若未得如此、且直须好与。莫取次发言吐气、沉坠却汝无量劫。莫到与么时、便道报恩不道。 \\n 赞曰、洞山清禀禅师、作澄心堂录。录崇语句。细味之、骨气不减岩头。恨不能多见。崇宁之初、冲虎至谷山。塔冢莫辨、事迹零落、不可考究。坐而太息、作偈曰。行尽湘西十里松。到门却立数诸峰。崇公事迹无寻处。庭下春泥见虎踪。 \\n 慧林圆照本禅师 \\n 圆照禅师、讳宗本、出於管氏。常州无锡人也。性质直、少缘饰。貌丰硕、言无枝叶。年十九、师事苏州承天永安道升禅师。升方道价重、丛林归之者如云。本弊衣垢面。探井臼、典炊爨、以供给之。夜则入室参道。升曰、头陀荷众良苦、亦疲劳乎。对曰、若舍一法、不名满足菩提。实欲此生身证、其敢言劳。升阴奇之。又十年、剃发受具。服勤三年、乃辞升。游方遍参。初至池州景德。谒义怀禅师、言下契悟。众未有知者。尝为侍者、而喜寝、鼻息齁齁。闻者厌之、言於怀。怀笑曰、此子吾家精进幢也。汝辈他日、当依赖之。无多谈、众乃惊。及怀公徙住越之天衣、常之荐福。本皆从之。治平初、怀公退居吴江之圣寿院。部使者李公复圭、过怀公、夜语曰。瑞光法席虚、愿得有道衲子主之。怀指本曰、无逾此道人者耳。既至瑞光。集众击鼓、鼓辄堕。圆转震响、众惊却。有僧出呼曰。此和尚法雷、震地之祥也。俄失僧所在。自是法席日盛、众至五百人。杭州太守陈公襄。以承天兴教、二刹坚请。欲往而苏人留之益甚。又以净慈恳请之曰、借师三年。为此邦植福、不敢久占。本啧啧曰、谁不欲作福。苏人识其意、听赴之。学者又倍於瑞光。既而苏人、以万寿龙华二刹、请择居之。迎者千馀人。曰、始借吾师三年、今九载矣。义当见还、欲夺以归。杭州守使、县尉持卒徒护之。乃不敢夺。元丰五年、以道场付其门人善本。而居於瑞峰庵。苏人闻之谋夺之。惧力不胜、欲发而未敢也。时会待制曾公孝序、适在苏。盖尝问道於本、而得其至要。因谒之庵中、具舟江津。既辞去、本送之登舟。语笑中载而归。以慰苏人之思。於是归本於穹窿山福臻院。时年六十三矣。未几神宗皇帝。辟相国寺六十有四院为八。禅二律六。以中贵人梁从政、董其事。驿召本主慧林。既至、遣使问劳三日。诏演法於寺之门。万众拜瞻、法会殊胜。以为弥勒从天而降人间也。翌日召对延和殿。有司使习仪而後引。既对山呼罢、登殿赐坐。即就坐盘足跏趺。侍卫惊相顾、本自若也。赐茶至、举盏长吸、又荡撼之。上问受业何寺。对曰承天永安。上喜其真喻。以方兴禅宗、宜善开导之旨。既退上目送之。谓左右曰、真福慧僧也。及上元日、车驾幸相国寺。止禅众无出迎。师奉承睿奖、阐扬佛事。都邑四方、人以大信。神宗登遐、召本入福宁殿说法。左右以本尝为先帝所礼敬。见之呜咽、不自胜。哲宗加号禅师。皇叔荆王亲赍敕授之。元佑元年、以老求归。朝廷从其请、敕任便云游。所至不得抑令住持。因欣然升座、辞众曰。本是无家客、那堪任便游。顺风加橹棹、船子下杨州。既出都城。王公贵人、送者车骑相属。本诲之曰、岁月不可把玩。老病不与人期。唯勤修勿怠、是真相为。闻者莫不流涕。其真慈善导、感人如此、非特然也。其住瑞光、民有屠牛者。牛逸赴本、跪若自诉。遂买而畜之。其住净慈、岁大旱、湖井皆竭。寺之西隅、有甘泉自涌。得金鳗鱼。因浚为井、投鱼其间。寺众千馀人、汲以不竭。民张氏有女子死。梦其母曰、我以罪为蛇。既觉得蛇於棺下、持以诣本。乃为说法、复置故处。俄有黑蝉、翔棺上、而蛇失所在。母祝曰、若我女、当入笼中。当持汝再诣净慈。如其祝、本复为说法。是夕梦女曰、二报巳解脱矣。其显化异类、又如此。本平居恂恂、未尝以辩博为事。至其说法、则虽盛名隆势、无所少假。高丽僧统义天。以王子奉国命、使於我朝。闻本名、请以弟子礼。见问其所得、以《华严经》对。师曰、《华严经》三身佛。报身说耶、化身说耶、法身说耶。义天曰、法身说。本曰法身遍周沙界。当时听众、何处蹲立。义天茫然自失、钦服益加。太子少保李公端愿。世以佛学自名。本问曰、十方同聚会、个个学无为。既曰无为、作么生学。李公不能答。雪窦道法、至本大盛。老居灵岩、闭门颓然。而四方从者相望、於道不释也。元符二年十二月甲子。将入灭沐浴而卧。门弟子环拥请曰。和尚道遍天下。[或一本云、名满天下。]今日不可无偈。幸强起安座。本熟视曰、痴子、我寻常尚懒作偈。今日特地图个什么。寻常要卧便卧。不可今日特地坐也。素笔大书五字曰、後事付守荣。掷笔憨卧、若熟睡。然撼之已去矣。门弟子塔师全身於灵岩山。阅世八十、坐五十二夏。 \\n 赞曰、富郑公居洛中。见颙华严、诵本之语。作偈寄之曰。[或一本云、富郑公弼。得心要於颙华严、有偈寄本曰。]因见颙师悟入深。寅缘传得老师心。东南谩说江山远。目对灵光与妙音。王显谟汉之、初见本登座。以目四顾、乃证本心。余闻马鸣云。如来在世、众生色心殊胜。圆音一演、随类得解。今去佛之世二千馀年。而能使王公贵人、闻风而悟、瞻颜而证。则常随而亲炙之者、可知矣。故江西八十馀人、而本则倍之。近代授法之盛、无能加者。非愿宏法道、行契佛心。何以臻此哉。[一本云、自瞻颜而证之下。但云、则其大愿真慈之力。无愧绍隆之职者]也。 \\n 版式： \\n 返回 \\n 版权所有中国传统文化与现代化网络发展部Copyright?2000 \\n yyyin@21cn.com \\n  \\n   \\n  "}
{"章节": "禅林僧宝传卷第十五", "正文": "  \\n 禅林僧宝传卷第十五 \\n 　 \\n  \\n 衡岳泉禅师 \\n 禅师名谷泉、泉南人也。少聪敏、性耐垢污。大言不逊、流俗憎之。去为沙门、拨置戒律。任心而行、眼盖衲子。所至丛林、辄删去。泉不以介意。造汾阳、谒昭禅师。昭奇之、密受记别。南归放浪湘中。闻慈明住道吾、往省觐。慈明问曰、白云横谷口、道人何处来。泉左右顾曰、夜来何处火、烧出古人坟。慈明呵曰、未在更道看。泉乃作虎声。慈明以坐具摵之。泉接住推置绳床上。慈明亦作虎声、泉大笑。山有湫毒龙所蛰。堕叶触波必雷雨连日。过者不敢喘。泉、慈明暮归。时秋暑、捉其衣曰、可同浴。慈明掣肘径去。於是泉解衣跃入。霹雳随至、腥风吹雨、林木振摇。慈明蹲草中、意泉死矣。须臾晴霁、忽引颈出波间曰咄。後登衡岳之顶灵峰寺。[或云、云峰寺。]住懒瓒岩、又移住芭蕉。将移居保真、大书壁曰。予此芭蕉庵、幽占堆云处。般般异境未暇数。先看矮松三四树。寒来烧枯杉、饥餐大紫芋。而今弃之去、不知谁来住。住保真庵、盖衡湘至险绝处。夜地坐祝融峰下。有大蟒盘绕之。泉解衣带、缚其腰、中夜不见。明日杖策、遍山寻之。衣带缠枯松上、盖松妖也。又自後洞、负一石像、至南台。像无虑数百斤。众僧惊骇、莫知其来。後洞僧亦莫知其去。遂相传为飞来罗汉。尝过衡山县、见屠者斫肉。立其旁作可怜态。指其肉又指其口。屠问曰、汝哑耶、即肯首。屠怜之、割巨脔置钵中。泉喜出望外、发谢而去。一市大笑、而泉自若。以杖荷大酒瓢、往来山中。人问瓢中何物。曰大道浆也。自作偈曰、我又谁管你天、谁管你地。著个破纸袄、一味工打睡。一任金乌东上、玉兔西坠。荣辱何预我、兴亡不相关。一条拄杖一胡芦。闲走南山与北山。醉卧山路间、大雪起。作偈曰、今朝甚好雪、纷纷如秋月。文殊不出头、普贤呈丑拙。畜一奴名调古、日令拾薪汲涧。或呼对坐岩石间。赠之以偈曰。我有山童名调古。不诵经、不礼祖。解般榾柮御冬寒。随分衣裳破不补。会栽蔬、能种芋。千山万山去无惧。阿呵呵、有甚讨处。慈明迁住福严。泉又往省之、少留而还。作偈寄之曰。相别而今又半年。不知谁共对谈禅。一般秀色湘山里。汝自匡徒我自眠。慈明笑而已。乃令南公更谒泉。泉与语惊曰。五州管内、乃有此匾头道人耶。南公夏於法轮。泉因写偈、招之曰。一自与师论大道。别来罕有同人到。如今抛却老狂僧。却去勾嵝峰头坐。大雪漫漫、猿声寂寂。独吟咏、自歌曲。奇哉大道、知音难得。孤云何日却归山。共坐庵前盘陀石。南公讥其坦率。戏酬以偈曰。饮光论劫坐禅。布袋经年落魄。疥狗不愿生天。却笑云中白鹤。云峰悦公访之。泉以偈赠之曰。高才悦禅者、心如孩儿貌山野。特特扶筇远谒予。三年见之如初也。不参禅不问道。寻常只倡渔家傲。禅人见渠冷如灰。渠见禅人淡如卑。有结伴诣常宁。拜阿育王所藏舍利塔者。以偈赠之曰。诸禅结伴游玉塔。灵踪胜境将心扎。归来举似看如何。何似狂僧无缝塔。无缝塔、最难邈。岂同白玉受人踏。五湖四海尽云奔。踏破几多鞋共靸。无缝塔、甚匼匝。若遇同人方始答。忽然展手借样看。便与拦腮鼓一搭。嘉佑中、男子冷清妖言诛。泉坐清曾经由庵中。决杖配郴州牢城。盛暑负土经通衢。弛担说偈曰。今朝六月六、谷泉被气塞。不是上天堂、便是入地狱。言讫微笑、泊然如蝉蜕。维舍利不可胜数。郴人塔之、至今祠焉。 \\n 法华举禅师 \\n 禅师名全举、汾阳昭公之嗣也。初住龙舒之法华寺。後移居白云之海会寺。为人精严、谅直饱参。汾阳特称之。自出并汾、遍诣名山。初谒荆南福昌善禅师。善问曰、回互不回互。对曰总不与么。曰为什么巳吃福昌棒。对曰、一家有事百家忙。曰脱空漫语。对曰调琴澄太古、琢句体全真。又谒公安远禅师。远问作么生是伽蓝。对曰深山藏独虎、浅草露群蛇。曰作么生是伽蓝中人。对曰青松盖不匝、黄叶岂能遮。曰道什么。对曰、少年曾决龙蛇阵。老倒还听稚子歌。曰一句两句、云开月露作么生。对曰、照破祖师关。又谒延寿贤禅师。贤问、海竭人亡作么生。对曰毒蛇不咬人。曰为何如此。对曰风引谿云断、泉冲石径斜。又谒夹山真首座。真曰还见么。对曰万事全无。曰还不见么。对曰千般皆在手。举曰、首座未见澄散圣时如何。曰湖南江西。又问见後如何。曰江西湖南。举曰、却共首座一般耶。曰打草蛇惊。对曰终不捏怪。又谒福严承禅师。承问、作么生是圆融之相。对曰、木人岭上休相觑。石女谿边更不迷。举却问、如何是福严圆融之相。曰老病寻常事、龙锺没好时。又问、融即不问、如何是圆。曰法界广无边。承曰、不圆不融时如何。对曰、虚空无对面、鸟道绝东西。又问、狸奴白牯却知有。三世诸佛为什么不知有。如何是三世诸佛不知有。曰、只为太惺惺。进曰、如何是狸奴白牯却知有。曰争怪得伊。又谒石霜慈明禅师。慈明问、作么生是向上一窍。对曰二窍俱明。曰还见七十二峰么。对曰有甚掩处。曰道什么。对曰、今日触忤和尚。慈明便打。举曰、作什么。曰将谓是收番猛将。元来是行间小卒。对曰、雅淡呈秋色、馨香喷月华。又谒大愚芝禅师。芝问、古人见桃花、意作么生。对曰、曲不藏直。曰那个且从、这个作么生。对曰、市中拾得宝、比邻那得知。曰上座还知么。对曰路逢剑客须呈剑。不是诗人不献诗。曰作家诗客。对曰一条红线两人牵。曰玄沙道谛当、又作么生。对曰、海枯终见底、人死不知心。曰恰是。对曰、楼阁凌云势、峰峦叠翠层。又谒玉涧林禅师。林曰、北斗藏身事已彰。法身从此露堂堂。云门赚杀他家子。直至而今乱度量。曰我作此偈、天下人不肯、上座肯么。对曰、争敢。曰作么生。对曰、清晨升宝座、应不让南能。又谒栖贤諟禅师。问如何是佛。曰张三李四。进曰意旨如何。曰胡饼有甚汁。又谒五祖戒禅师。戒问、作么生是绝羁绊底人。对曰反手把笼头。曰却是作家。对曰背鞭打不著。曰为什么上来下去。对曰甚处见上来下去、戒便打。举曰、一言无别路、千里不逢人。又谒翠峰素禅师。素曰、风穴道、嘶风木马缘无绊。背角泥牛痛下鞭、如何。对曰、翻身师子生狞甚。谁敢当头露爪牙。曰放汝一线道。对曰七颠八倒。曰收、对曰了。又谒雪窦显禅师。显问、牛吃草、草吃牛。对曰、回头欲就尾、巳隔万重关。曰应知无背面、要须常现前。对曰、验在目前。曰自领出去。又谒西湖西峰庵主。主曰、绝顶西峰路、峻机谁敢攀。超然凡圣外、瞥隔两重关。举便问、如何是两重关。曰月从东出、日向西没。对曰、庵主未见明招时如何。曰满盏油难尽。进曰见後如何。曰多心易得乾。举机辩、如电砰雷射、不可把玩。诸方畏服、号举道者。自住持多夜参曰。诸上座、吾门之事、多少奇特。拥之不聚、推之不散。可谓活地、只欠承当在。虽然如此、有一人不肯在。且道不肯底人、具什么眼目。若於遮里甄别得出。山僧让禅床与上座。若也甄别不出。掷拄杖云、看取。又曰、僧家以寂住为本。岂可观州猎县、看山门境致过时。盖为生死事大。所以古人到一处所。见个村院主也须问过。如今兄弟、往往蹉过。不肯递相博问。昔龙牙问德山鉴公。仗剑取师头时如何。鉴便引颈。龙牙曰、头落也。鉴便休去。莫是德山无机锋么。为当别有道理。良久曰、德山引颈、龙牙献剑。举殁时七十馀、塔於海会。 \\n 赞曰无为子曰。生者人之所贵死者人之所畏。耻者人之所避。而泉不贵其贵。不畏其畏、不避其避。此其所以如是。吾不知其真、吾不知其伪。将质之於天地。方是时、丛林以肃严相尚。沙门以修洁相高。一有指目、重为愧耻。故泉有以矫之耳、其号泉大道。若非苟然、举公名著丛林。如薛仁贵著白袍、西平王著锦帽。真勇於道者也。 \\n 版式： \\n 返回 \\n 版权所有中国传统文化与现代化网络发展部Copyright?2000 \\n yyyin@21cn.com \\n  \\n   \\n  "}
{"章节": "禅林僧宝传卷第十六", "正文": "  \\n 禅林僧宝传卷第十六 \\n 　 \\n  \\n 广慧琏禅师 \\n 禅师名元琏者闽人也。得法於首山念禅师。住汝州广慧寺。琏褊颅广颡、瞻视凝远。望见令人意消。尝谓众曰、我在先师会中。见举竹篦子问省驴汉曰。唤作篦子即触。不唤作篦子即背、作么生。省近前掣得。掷地上云。是什么。先师云瞎。省从此悟入。我道省驴汉。悟即大杀悟、要且未尽先师意旨。遮个说话、须是到此田地、方相委悉。情见未忘者、岂免疑谤。又见智门纲宗歌曰。胡蜂不恋旧时窠、猛将那肯家中死。曰祚兄消许多气力作么。我寻常说禅、如手中扇子。举起便有风、不举一点也无。既称宗师、却以实法与人。好将一把火照看。与么开口、面皮厚多少。岩头云、若以实法与人。土也消不得。知么、究取好。莫面面相觑、在此作么。内翰秘书监知郡。杨亿大年问曰。承云一切罪业、皆因财宝所生。劝人疏於财利、况南众生、以财为命。邦国以财聚人。教中有财法二施、何得劝人疏财乎。琏曰、幡竿尖上铁笼头。大年曰、海坛马子似驴大。琏曰、楚鸡不是丹山凤。大年曰、佛灭二千年、比丘少惭愧。大年尝书寄内翰李公维。叙师承本末、其词曰。病夫夙以顽舂、获受奖顾。预闻南宗之旨、久陪上国之游。动静咨询、周旋策发。俾其刳心之有诣、墙面之无惭者。诚出席间床下矣。矧又故安公大师、每垂诱导。自双林影灭、支履西归。中心浩然、罔知所旨。仍岁沈痼、神虑迷恍。殆及小间再辩方位。又得云门谅公大士、见顾蒿蓬。谅之旨趣、正与安公同辙。并自庐山归宗云居而来。皆是法眼之流裔。去年假守兹郡、适会广慧禅伯。实嗣南院念、念嗣风穴。风穴嗣先南院、南院嗣兴化兴化。嗣临济、临济嗣黄蘖。黄蘖嗣先百丈海、海嗣马祖。马祖嗣让和尚、即曹谿之长嫡也。斋中务简、退食多暇。或坐邀而至、或命驾从之。请叩无方、蒙滞俱释。半岁之後、旷然弗疑。如忘忽记、如睡忽觉。平昔碍膺之物、嚗然自落。积劫未明之事、廓尔现前。固亦决择之洞分、应接之无蹇矣。重念先德、率多参寻。如雪峰九度上洞山、三度上投子。遂嗣德山。临济得法於大愚、终承黄蘖。云岩蒙道吾训诱、乃为药山之子。丹霞承马祖印可、而作石头之裔。在古多有、于理无嫌。病夫今继绍之缘、实属於广慧、而提激之自、良出於鳌峰也。忻幸忻幸。大年所叙、详悉如此。岂欲自著於禅林乎。予恨其手编传灯录。至首山之嗣、独载汾阳。而不录广慧机语、何也。 \\n 赞曰、广慧机缘语句。虽不多见、然尝一脔知鼎味。大率如刀斫水不、见痕缝。真可谓作家宗师也。平生说法、如云雨。暮年止得一杨大年。鲁国儒生、何其少哉。 \\n 翠岩芝禅师 \\n 禅师名守芝、太原王氏子也。少弃家、依[或作於]、潞州承天寺。试法花经得度、为大僧。讲金刚般若经、名满三河。学者追崇之。时昭禅师出世汾水。芝疑之往观焉。投诚入室、特受印可。南游住高安大愚。升座揭香合子曰。明头来明头合、暗头来暗头合。若道得、天下横行。道不得、且合却。僧问、一切有为法、如梦幻泡影。真实事请师举。芝曰、两段不同、向下文长。又问、满身是眼、口在什么处。芝曰、三跳。进曰、不会。芝曰、章底词秋罢、歌韵向春生。大众僧俗中、皆有奇人。且如本朝杨大年。偈曰、八角磨盘空里走。金毛师子变作狗。拟欲藏身北斗中。应须合掌南辰後。要会么、一偈播诸方、塞断衲僧口。又曰、鲁祖见僧来、便面壁。南泉曰、我寻常向师僧道。未具胞胎已前会取。尚不得一个半个。大愚即不然。未具胞胎前会得、打折你腰。密谏李公守南昌。请住西山翠岩。开堂祝圣曰。睿算增延、法轮常转。且道法轮如何转。会么、须弥顶上笑翻身。却来堂中叠足坐。阿呵呵、是什么。饭箩里坐却受饿。和泥合水、且与么过。上士闻之熙熙。下士闻之肯可。思量却成口过。要会么、一六三四二、直言曲七一。桃李火中开、黄昏後日出。芝讥呵学者、寡闻得少为足。曰、汾阳有十智同真法门。锻佛祖钳锤。今时禅者、姿质不妙、莫有成器者。僧问、如何是十智同真。芝曰、先师言。夫说法者、须具十智同真。若不具十智同真、邪正不辨、缁素不分。不能与人为眼目、决断是非。如鸟飞空而折翼。如箭射的而断弦。弦断故射的不中。翼折故空不可飞。弦壮翼牢、空的俱彻。作么生是十智同真。如今一切点出。一同一质。二同大事。三总同参。四同真智[或云志]。五同遍普。六同具足。七同得失。八同生杀。九同音吼。十同得入。先师又曰。与什么人同得入。与谁同音吼。作么生是同生杀。什么物同得失。阿那个同具足。是什么同遍普。何人同真志[或作智]。孰能总同参。那个同大事。何物同一质。有点得出底么。点得出者、不吝慈悲。点不出者、未有参学眼在。切须辩取、要识是非、面目见在。芝曰、先师曰。要识是非、面目见在。也大省力。後生晚学。刺头向言句里、贪著义味。如驴舐尿处、棒打不回。盖为不广求知识、遍历门风。多是得一言半句。便点头咽唾、道已了辨。上座大有未稳当处在。先师有十五家宗风歌、号曰广智。其词曰、大道不说有高低。真空那肯涉离微。大海吞流同增减。妙峰高耸总擎持。万派千谿皆渤澥。七金五岳尽须弥。玉毫金色传灯後。二三四七普闻知。信衣息、广开机。诸方老宿任施为。识心是本从头说。迷心逐物却生疑。芝曰、此叙宗旨也。或直指、或巧施。解道前纲出後机。旨趣分明明似镜。盲无慧目不能窥。明眼士、见精微。不言胜负坠愚痴。物物会同流智水。门风逐便示宗枝。即心佛、非心佛。历世明明无别物。即此真心是我心。我心犹是机权出。芝曰、此叙马祖宗派也。或五位、或三路。设施随根巧回互。不触当今是本宗。展手通玄无佛祖。芝曰、此叙洞上宗派也。或君臣、或父子。量器方圆无彼此。士庶公侯一道平。愚智贤豪明渐次。芝曰、此叙石霜宗派也。有时敲、有时唱。随根问答谈谛当。应接何曾失礼仪。浅解之流却生谤。或双明、或单说。只要当锋利禅悦。开权不为斗聪明。舒光只要辩贤哲。有圆相、有默论。千里持来目视瞬。万般巧妙一圆空。烁迦罗眼通的信。芝曰、此叙沩仰宗派也。或全提、或全用。万象森罗实不共。青山不碍白云飞。隐隐当台透金凤。芝曰、此叙石头药山宗派也。象骨镜、地藏月。元沙崇寿照无阙。因公致问指归源。旨趣来人明皎洁。芝曰、此叙雪峰地藏宗派也。或称提、或拈掇。本色衲僧长击发。句里明人事最精。好手还同楔出楔。或抬荐、或垂手。切要心空易开口。不识先人出大悲。管烛之徒照街走。芝曰、此叙云门宗派也。德山棒、临济喝。独出乾坤解横抹。从头谁管乱区分。多口阿师不能说。临机纵、临机夺。迅速机锋如电掣。乾坤只在掌中持。竹木精灵脑劈裂。或宾主、或料拣。大展禅宗辩正眼。三玄三要用当机。四句百非一齐铲。劝同袍、莫强会。少俊依前或窒碍。不知宗脉莫漫汗。永劫长沈生死海。难逢难遇又难闻。猛烈身心快通泰。芝曰、此叙德山临济宗派也。慈明有善侍者。号称明眼悦。闻芝之风、自石霜至大愚入室。芝趯出履一支。善退身而立。芝俯取履、善辄踏倒。芝起面壁、以手点津。连画其壁三。善瞠立其後。芝旋转以履打、至法堂。善曰、与么为人。瞎却一城人眼在。又有僧、称讲金刚经。问曰、如是信解、不生法相如何。时有狗卧绳床前。芝趯之、狗起去。问僧解么。僧曰不解。芝曰、若解即成法相。作偈曰、沙里无油事可哀。翠岩嚼饭喂婴孩。一朝好恶知端的。始觉从前满面灰。嘉佑之初示寂、塔于西山。 \\n 赞曰、大愚翠岩皆余故园。少时往来两山之间。有老衲大父友也。言芝无恙时事曰。众未尝登三十辈。屋老常以木拄将倾处。过者疑将压焉。芝提笠日走、城郭村落。寺如传舍。粥饭亦有不继时。追绎其高韵、作偈曰。庐山殿阁如生成。食堂处处禅床折。我此三门如冷灰。尽日长廊卷风叶。 \\n 版式： \\n 返回 \\n 版权所有中国传统文化与现代化网络发展部Copyright?2000 \\n yyyin@21cn.com \\n  \\n   \\n  "}
{"章节": "禅林僧宝传卷第十七", "正文": "  \\n 禅林僧宝传卷第十七 \\n 　 \\n  \\n 浮山远禅师 \\n 禅师名法远、郑圃田人也。出于王氏。年十九、游并州。见三交嵩禅师、求出世法。嵩曰、汝当剃落。堕三宝数、乃可受法。远曰、法有僧俗乎。嵩曰、与其为俗、曷若为僧。僧则能续佛寿命故也。於是断发、受具足戒。谒汾州昭公。又谒汝海省公。皆受记别。天禧中、游襄汉隋郢。至大阳、机语与明安延公相契。延叹曰、吾老矣。洞上一宗、遂竟无人耶。以平生所著直裰皮履、示之。远曰、当为持此衣履。求人付之如何。延许之曰、他日果得人、出吾偈为证。偈曰、杨广山前草、凭君待价焞。异苗翻茂处、深密固灵根。其尾云、得法者、潜众十年、方可阐扬。远拜受辞去。依滁州琅琊觉禅师。应舒州太平兴国寺请。说法为省公之嗣。次住姑苏天平山、又住浮山。既老退休於会圣岩。因阅班固九流、遂拟之作九带。叙佛祖教义、博采先德机语、参同印证。其一曰、佛正法眼带。其二曰、佛法藏带。其三曰、理贯带。其四曰、事贯带。其五曰理事纵横带。其六曰屈曲带。其七曰妙挟兼带。其八曰金针双锁带。其九曰、平怀常实带。学者既巳传诵。远曰、若据圆极法门、本具十数。今此九带、巳为诸人说了。更有一带、还见得么。若也见得亲切分明。却请出来、说看。说得分明、许汝通前九带圆明道眼。若见不亲切、说不相应。唯依吾语、而为已解、则名谤法。大众到此如何。众无语、远叱去之。举僧问夹山、如何是夹山境。答曰猿抱子归青嶂後。鸟衔花落碧岩前。法眼曰、我二十年来、将作境语会。远曰不作境会、作么生会。僧曰、师意如何。曰、犀因玩月文生角。象被雷惊花入牙。[或远云、直饶不作境语会、亦未会在。何谓也云犀因玩月文生角。象被雷惊花入牙也。]远玉骨插额、目光外射。状如王孙、凛然可畏。初欧阳文忠公、闻远奇逸。造其室、未有以异之。与客棋、远坐其旁。文忠收局、请远因棋说法。乃鸣鼓升座曰。若论此事、如两家著棋相似。何谓也、敌手知音当机不让。若是缀五饶三、又通一路始得。有一般底、只解闭门作活。不会夺角冲关。硬节与虎口齐彰。局破後徒劳逴斡。所以道、肥边易得。瘦肚难求思。行则往往失黏。心粗而时时头撞。休夸国手、谩说神仙。赢局输筹即不问。且道黑白未分时一著、落在什么处。良久曰、从前十九路。迷悟几多人。文忠嘉叹久之。远偈语妙密、诸方服其工作。三交嵩公赞曰。黄金打作鍮石箸。白玉碾成象牙梳。千手大悲拈不动。无言童子暗嗟吁。又作明安延公赞、曰。黑狗烂银蹄、白象昆仑骑。於斯二无碍、木马火中嘶。远雅自称柴石野人。殁时巳七十馀。少时与达观颖公。薛大头七八辈游蜀、几遭横逆。远以智脱之。众以其晓吏事、号远录公。 \\n 投子青禅师 \\n 禅师名义青、本青社人、李氏子也。七龄颖异、去妙相寺出家。十五试《法华经》、得度为大僧。其师使习百法论。叹曰、三只涂远、自困何益哉。入洛中听华严五年。反观文字、一切如肉受串。处处同其义味。尝讲至诸林[或作楮林]菩萨偈曰、即心自性。忽猛省曰、法离文字、宁可讲乎。即弃去游方、至浮山。时圆鉴远禅师退席、居会圣岩。远梦得俊鹰畜之。既觉而青适至。远以为吉徵。加意延礼之、留止三年。远问曰、外道问佛。不问有言、不问无言时如何。世尊默然。汝如何会。青拟进语、远蓦以手掩其口。於是青开悟、拜起。远曰、汝妙悟元机耶。对曰、设有妙悟、也须吐却。时有资侍者在旁曰。青华严今日、如病得汗。青回顾曰、合取狗口。汝更忉忉、我即便呕。服勤又三年。圆鉴以大阳皮履布直裰付之曰。代吾续洞上之风。吾住世非久、善自护持、无留此间。青遂辞出山。阅大藏於庐山慧日寺。熙宁六年还龙舒。道俗请住白云山海会寺。计其得法之岁。至此适几十年。又八年移住投子山。道望日远禅者日增。潜通暗证者比比有之。异苗翻茂、果符前谶。青平生不畜长物。弊衲楮衾而已。初开山慈济有记曰。吾塔若红、是吾再来。邦人偶修饰其塔、作玛瑙色。未几而青领院事。山中素无水、众每以为病。忽有泉出山石间、甘凉清洁。郡守贺公、名为再来泉。元丰六年四月末、示微疾。以书辞郡官诸檀越。五月四日、盥沐升座。别众罢、写偈曰。两处住持无可助道。珍重诸人不须寻讨。遂泊然而化。阇维收舍利灵骨。以闰六月、塔于寺之西北、三峰庵之後。阅世五十有二。坐三十有七夏。无为子杨杰、为赞其像曰。一支履、两牛皮。金乌啼处木鸡飞。半夜卖油翁发笑。白头生得黑头儿。[一本云、黑头生得白头儿。]有得法上首一、名道楷禅师。 \\n 天宁楷禅师 \\n 禅师名道楷、沂州沂水人、生崔氏。为人刚劲孤硬。自其少时、即能辟谷学道。隐伊阳山中、後游京师。籍名术台寺、试所习、得度具戒。谒青华严於淮山海会。问、佛祖言句、如家常茶饭。离此之外、别有为人言句也无。青曰、汝道寰中天子敕。还假禹汤尧舜也无。楷拟酬之、青以拂子摵之。曰、汝发意来、早有二十棒也。於是、楷悟旨於言下、再拜即去。青呼曰、且来。楷亦不顾。青曰、汝到不疑之地耶。楷以手掩耳。後掌众食。青问、厨务勾当良苦。对曰不敢。曰、汝炊饭耶、煮粥耶。对曰、人工淘米著火、行者煮粥炊饭。曰、汝作什么。对曰、和尚慈悲、放他闲去。又尝从青游园。青以拄杖付楷曰、理合与么。对曰、与和尚提鞋挈杖、不为分外。曰、有同行在。对曰、那一人不受教。青遂休去。至晚青谓曰、早来说话未尽。对曰、更请举看。青曰、卯生日戍生月。楷即点灯来曰、上来下去、总不空然。对曰、在左右、理合如此。曰、奴儿婢子、谁家屋里无。对曰、和尚尊年、阙他不可。曰与么殷勤。对曰、报恩有分。元丰五年、北还沂。闲居马鞍山。遂出世说法。初住沂州之仙洞。後迁西洛之招提龙门。又迁住郢州之大阳。隋州之大洪。皆一时名公卿、为之劝请。洞上之风大震西北。崇宁三年有诏、住东京十方净因禅院。大观元年冬、移住天宁。差中使押入、不许辞免。俄开封尹李孝寿奏。楷道行卓冠丛林。宜有以褒显之。即赐紫伽梨、号定照禅师。楷焚香谢恩罢、上表辞之。曰、伏蒙圣慈、特差彰善阁。只候谭祯。赐臣定照禅师号、及紫衣牒一道。臣感戴睿恩。已即时焚香升座、仰祝圣寿讫。伏念臣行业迂疏、道力绵薄。常发誓愿、不受利名。坚持此意、积有岁年。庶几如此传道、後来使人专意佛法。今虽蒙异恩、若遂忝冒。则臣自违素愿、何以教人。岂能仰称陛下所以命臣住持之意。所有前件恩牒、不敢只受。伏望圣慈察臣微悃。非敢饰词。特赐俞允臣没齿行道、上报天恩。上闻之、以付李孝寿。躬往谕朝廷旌善之意。而楷确然不回。开封尹具以闻。上怒收付有司。有司知楷忠诚[一本知楷疏舂]、而适犯天威。问曰、长老枯瘁有疾乎。楷曰、平日有疾、今实无。又曰、言有疾、即於法免罪谴。楷曰、岂敢侥幸称疾、而求脱罪谴乎。吏太息、於是受罚。著缝掖编管缁州。都城道俗、见者流涕。楷气色闲暇。至缁州僦屋而居。学者益亲。明年冬敕放令自便。庵于芙蓉湖中。数百人环绕坐卧。楷虑祸[或作患之]、乃日各食粥一杯。不堪者稍稍去。在者犹百许人。政和七年冬、敕赐所居庵额华严禅寺。明年五月十四日、无疾而殁。先写偈付侍者曰。吾年七十六、世缘今已足。生不爱天堂、死不怕地狱。撒手横身三界外。腾腾任运何拘束。初楷在大阳。青华严遣果侍者。以大阳皮履直裰付之。楷以付襄州洞山道微。微退罢还浙东、殁於双林小寺。今取以还鹿门山。建阁藏之曰藏衣。楷偈句精深有旨法。作五偈、述其门风。一曰妙唱不干舌。偈曰、刹刹尘尘处处谭。不劳禅子善财参。空生也解通消息。花雨岩前鸟不衔。二曰死蛇惊出草。偈曰日炙风吹草里埋。触他毒气又还乖。暗地若教开死口。长安依旧绝人来。三日解针枯骨吟。偈曰、死中活得是非常。密用他家别有长。半夜髑髅吟一曲。冰河红焰却清凉。四曰铁锯和三台。偈曰、不是宫商调、谁人和一场。伯牙何所措、此曲旧来长。五曰古今无间、偈曰、一法元无万法空。个中那许悟圆通。将谓少林消息断。桃花依旧笑春风。楷旧隐与虎为邻。虎尝乳四子月馀。楷阚其出、往视之。腥臭不可言。窃携其一还。虎得彘曳至。弄穴前伏地、喜见脊尾。但见三子怒、以足跑地吼。群鸟皆鸣翔其上。楷即放还之。其寄伊阳宰韩承议偈曰。老爱依山人事稀。虎驯庵畔怪来迟。寥寥石室尘埃满。不知何日是归期。又曰、数里无人到、山黄始觉秋。岩间一觉睡、忘却百年忧。 \\n 赞曰、宗门尚继嗣。则若依彷世典礼。为之後者、为之子。远使青续洞上巳坠之纲、是也。然青楷父子、任重道远。皆能刻苦、生死以之卒。勃然而兴、贤矣哉。 \\n 版式： \\n 返回 \\n 版权所有中国传统文化与现代化网络发展部Copyright?2000 \\n yyyin@21cn.com \\n  \\n   \\n  "}
{"章节": "禅林僧宝传卷第十八", "正文": "  \\n 禅林僧宝传卷第十八 \\n 　 \\n  \\n 大觉琏禅师 \\n 禅师名怀琏、字器之、漳州陈氏子也。初其母祷於泗州僧伽像、求得之。故其小字泗州。幼有远韵、聪慧绝人。长为沙门、工翰墨声称盛著。游方爱衡岳胜绝。馆于三生藏有年。丛林号琏三生。闻南昌石门澄禅师者。五祖戒公之嫡子也。往拜谒、师事之十馀年。去游庐山圆通。又掌书记於讷禅师所。皇佑二年正月、有诏。住京师十方净因禅院。二月十九日、召对化成殿。问佛法大意、奏对称旨。赐号大觉禅师。斋毕传宣、效南方禅林仪范、开堂演法。又宣左街副僧录。慈云大师清满、启白倡曰。帝苑春回、皇家会启。万乘既临於舜殿。两街获奉於尧眉。爰当和煦之辰。正是阐扬之日。宣谈祖道、上副宸衷。问答罢乃曰。古佛堂中曾无异说。流通句内诚有多谈。得之者妙用无亏。失之者触途成滞。所以谿山云月、处处同风。水鸟树林、头头显道。若向迦叶门下。直得尧风荡荡、舜日高明。野老讴歌、渔人鼓舞。当此之时、纯乐无为之化。焉知有恁么事。皇情大悦、与琏问答诗颂。书以赐之、凡十有七篇。至和中、上书献偈、乞归老山中。偈曰、千簇云山万壑流。归心终老此峰头。馀生愿祝无疆寿。一炷清香满石楼。上曰、山即如如体也。将安归乎、不许。修撰孙觉莘老、书问宗教。琏答之书。其略曰、妙道之意。圣人尝寓之於易。至周衰先王之法坏、礼义亡。然後奇言异术、间出而乱俗。逮我释迦入中土。醇以第一义示人。而始末设为慈悲。以化众生、亦所以趣时也。自生民以来、淳朴未散。则三皇之教简而素春也。及情窦日凿。则五帝之教详而文夏也。时与世异、情随日迁。故三王之教密而严秋也。昔商周之诰誓。後世学者、有所难晓。彼当时人民、听之而不违。则俗与今如何也。及其弊而为秦汉也。则无所不至。而天下有不忍愿闻者。於是我佛如来。一推之以性命之理。教之以慈悲之行冬也。天有四时循环、以生成万物。而圣人之教、迭相扶持。以化成天下。亦犹是而已矣。至其极也、皆不能无弊。弊迹也、道则一耳。要当有圣贤者、世起而救之也。自秦汉至今、千有馀岁。风俗靡靡愈薄。圣人之教裂而鼎立。互相诋訾、不知所从。大道寥寥莫知返、良可叹也。琏虽以出世法度人。而持律严甚。上尝赐以龙脑钵盂。琏对使者焚之曰。吾法以坏色衣、以瓦钵食。此钵非法。使者归奏、上嘉叹久之。琏居处服玩。可以化宝坊也、而皆不为。独於都城之西、为为精舍。容百许人而已。有晓舜禅师、住栖贤。为郡吏临以事民其衣、走依琏。琏馆于正寝、而处偏室。执弟子礼、甚恭。王公贵人来候者、咸怪之。琏具以实对曰。吾少尝问道於舜。今其不幸。其可以像服、二吾心哉。闻者叹服。仁庙知之、赐舜再落发。仍居栖贤寺。治平中、琏再乞还山坚甚。英宗皇帝留之不可。诏许自便。琏既渡江、少留于金山西湖。遂归老於四明之育王山广利寺。四明之人、相与出力。建大阁藏所赐诗颂。榜之曰宸奎。命翰林学士兼侍读端明殿学士苏轼、为之记。时京师始建宝文阁。诏取其副本藏焉。琏归山二十馀年。年八十二、无疾而化。 \\n 赞曰、琏公生长於寒乡。栖迟於荒远。钵饭布衲、若将终身。一旦道契主上、名落天下。而能焚龙脑、让正寝。非其素所畜养、大过於人者。何以至是哉。至於与士大夫论宗教。则指物连类。折之以至理、使其泮然无疑。则亦知为比丘之大体者欤。 \\n 兴化铣禅师 \\n 禅师名绍铣、泉州人也。住潭州兴化禅寺。开法嗣北禅贤禅师。铣有度量、牧千众、如数一二三四。长沙俗朴质、初未知饭僧供佛之利。铣作大会以诱之。恣道俗赴、谓之结缘斋。其後效而作者、月月有之。殆今不绝。荆湖之民、向仰之笃、波及蛮俗。章丞相惇、奉使荆湖、开梅山。与铣偕往。蛮父老闻铣名。钦重爱恋、人人合爪。听其约束、不敢违。梅山平、铣有力焉。湘南八州之境、岁度僧数百。开坛俱集、以未为大僧。禅林皆推挤。铣榜其门曰、应沙弥皆得赴饭。自其始至、以及其终。三十馀年不易。人以为难。时南禅师道价、方增荆湖。衲子奔趋、入江南者。出长沙百里、无托宿所。多为盗劫掠、路因不通。铣半五十为馆。请僧主之以接纳。使得宿食而去。诸方高其为人。晚得风痹疾、左手不仁。然犹领住持事。日同僧众、会粥食不懈。铣以精进为佛事。公卿礼敬、以为古佛。元丰三年辛酉九月二十一日。右胁累足、以手屈枕而化。阇维收舍利。两目睛不坏、肠二亦不坏。益以油火焚之。如铁带屈折、色鲜明、并塔之。阅世七十二、坐六十四夏。号崇辩大师。 \\n 赞曰、云门临济两宗。特盛于天下、而湖湘尤多。云门之裔、皆以宗旨自封、互相诋訾。北禅贤公、铣之师也。贤於云门为四世孙。而铣独能以公为心。中涂设馆、以待求道。他宗之辈。非特瞩理甚明。亦抑其中、有异於人。故火化之日。二肠双睛、皆不坏。此其验也。 \\n 版式： \\n 返回 \\n 版权所有中国传统文化与现代化网络发展部Copyright?2000 \\n yyyin@21cn.com \\n  \\n   \\n  "}
{"章节": "禅林僧宝传卷第十九", "正文": "  \\n 禅林僧宝传卷第十九 \\n 　 \\n  \\n 馀杭政禅师 \\n 政黄牛者、钱塘人。住馀杭功臣山。幼孤为童子、有卓识。词语皆出人意表。其师称於人。有大檀越奇之、以度牒施之。跪奉谢而不受。其师问故。曰、恩不可轻受。彼非知我者。特以师之言、施百千於一童子。保其终身、能施物不责报乎。如来世尊、大愿度生、则有慈荫。今妙法莲华经是也。当折节诵持、恩并归一。於义为安。其师自是益奇之。年十八、果以其志、为大僧。游方问道三十年乃罢。其居功臣山、尝跨一黄犊。蒋侍郎堂、出守杭州。与政为方外友。每来谒、必军持挂角上。市人争观之、政自若也。至郡庭下犊、而谈笑终日而去。一日郡有贵客至。蒋公留政曰、明日府有燕饮。师固奉律。能为我少留一日、因款清话。政诺之。明日使人要之。留一偈而去矣。曰、昨日曾将今日期。出门倚杖又思惟。为僧只合居岩谷。国士筵中甚不宜。坐客皆仰其标致。又作山中偈曰。桥上山万层、桥下水千里。唯有白鹭鸶、见我尝来此。又作送僧偈曰。山中何所有、岭上多白云。只可自怡悦、不堪持赠君。冬不拥炉。以荻花作球、纳足其中。客至共之。夏秋好玩月。盘膝大盆中。浮池上自旋其盆。吟笑达旦、率以为常。工书笔法胜绝。如晋宋间风流人。尝笑学者临法帖曰。彼皆知翰墨为贵者。其工皆有意。今童子书画、多纯笔可法也。秦少游见政字画、必收畜之。有问者曰、师以禅师名。乃不谈禅何也。曰徒费言语吾懒、宁假曲折。但日夜烦万象、为敷演耳。言语有间、而此法无尽。所谓造化、无尽藏也。九峰鉴韶禅师、尝客政。韶坦率不事事。每窃笑之。一夕将卧、政使人呼。韶不得已、颦頞而至。政曰、月色如此。劳生扰扰、对之者能几人。韶唯唯而已。呼童子使熟炙。韶方饥意作药石。久之、乃橘皮汤一杯。韶匿笑去、曰无乃太清乎。政风调高、老益清臞。尝自赞其像曰。貌古形疏倚杖藜。分明画出须菩提。解空不许离声色。似听孤猿月下啼。* \\n 西余端禅师 \\n 端师子者、吴兴人也。始见弄师子者、发明心要。则以彩帛像其皮。时时著之、因以为号。住西余山、嗣姑苏翠峰月禅师。西余去湖州密迩。每雪朝著彩衣入城。小儿争哗逐之。从人乞钱、得即以散饥寒者。钱穆父赴官浙东、见之约明日饭。端黎明独往。避雨入道旁人家、幼妇出迎。俄其夫至诟逐。竟为逻卒所收。穆父吏速客、见之问故。曰、烦寄声钱公。本来赴斋中。涂奸情事发、请自饭。穆父闻之惊。且笑顾客曰。此僧胸中无一点疑事。又尝见持死鸡疾行者。挽衣问何之。曰鸡为狸害。法不可食、将弃水中。端苦求之。道路聚观讽。曰、当得偈乃可与。端跪作祭文曰。维灵生有鹰鸦之厄。死有汤镬之灾。生时要汝报晓。死後无人收埋。奉为转化檀越。施肚为汝作棺材[*一本云、阇黎无可布施、施肚为汝作棺材*]。言卒携鸡去、以施饥者。能诵《法华经》、湖人争延之。必得钱五百乃开帙。目诵数句、即持钱地坐去。缺薄者易之而去。好歌渔父词、月夕必歌之达旦。有狂僧号回头和尚。以左道鼓动流俗。士大夫亦安其妄。方对丹阳守吕公肉食。端竟至指曰。正当与么时、如何是佛。回头不能遽对。端捶其头、推倒乃行。又有妖人号不托。掘秀州城外地、有佛像。建塔其上、倾城信敬。端见扌甚住曰、如何是佛。不托拟议。端趯之而去。章丞相子厚请升座。使俞秀老撰疏、叙其事。曰。推倒回头、趯翻不托。七轴之莲经未诵。一声之渔父先闻。端听僧官宣至。此以手耶揄曰止。乃坐引声吟曰。本是潇湘一钓客。自东自西自南北。大众杂然称善。端顾笑曰、我观法王法、法王法如是、下座。子厚留饭。端瞋说偈曰。章忄享章忄享、请我看坟。我却吃素、汝却吃荤。子厚为大笑。时吕太尉吉甫、亦留丹阳。三人者日过从。吉甫诵禅定功德。诸般若中第一。曰惠卿修之十年。子厚独称、锻可忘忧。嵇康得仙、竟作剑解。端说偈曰。章公好学仙、吕公好坐禅徐六喻担板、各自见一边闻者传以为笑乐元佑初、圆照禅师自京师慧林、退归姑苏见端於甘露曰汝非端师子乎曰是圆照戏之曰、村里师子耳端应声曰、村里师子村里弄眉毛与眼一齐动开却口、肚里直徿彳同不爱人取奉直饶弄到帝王宫也是一场乾打哄圆照粹美、不悟其讥也端客无锡、欲归湖旦行江上问、有湖秀便船乎篙师曰、我行常润船也端欣然曰、亦可、乃附船尾、高邮秦观少游闻其高道、请升座於广慧端以手自指曰天上无双月、人间只一僧一堂风冷淡、千古意分明少游首肯之端高自称誉、吐语奇怪、逸人也病牙久不愈谓众曰、明日迁化去。众以为戏语、请说偈。端索笔大书曰。端师子、太慵懒。未死牙齿先坏烂。二时伴众赴堂。粥饭都赶不辨。如今得死是便宜。长眠百事皆不管。第一不著看官。第二不著吃粥饭。五更遂化。阅世七十二。东吴祠之、以为散圣。 \\n 赞曰、予窜海外三年而还。丛林顿衰、耆年物故无馀。所至雏道人成阡陌。皆饱食游谈、无根而已。喟然长想、如政黄牛端师子辈。皆三十年前、少丛林者。然高风逸韵、且尔。况其传法度生者乎。因载两士平生大概。使後之俊流、得以览观焉。 \\n 版式： \\n 返回 \\n 版权所有中国传统文化与现代化网络发展部Copyright?2000 \\n yyyin@21cn.com \\n  \\n   \\n  "}
{"章节": "禅林僧宝传卷第二十", "正文": "  \\n 禅林僧宝传卷第二十 \\n 　 \\n  \\n 言法华 \\n 言法华者、莫知其所从来。初见之於景德寺、七俱胝院。梵相奇古、直视不瞬。口吻衮衮、不可识。相传言、诵法华经、故以为名。时独语笑、多行市里、褰裳而趋。或举手画空、伫立良久。从屠沽游、饮啖无所择。道俗共目为狂僧。丞相吕许公、问佛法大意。对曰、本来无一物、一味总成真。僧问世有佛否。对曰、寺里文殊。有问、师凡耶圣耶。举手曰、我不在此住。至和三年、仁宗始不豫。国嗣未立、天下寒心。谏官范镇首发大义。乞择宗室之贤者使摄储贰、以待皇嗣之生。退居藩服。不然、典宿卫尹京邑。以系天下之望。并州通判司马光亦以为言。凡三上疏、一留中、二付中书。上夜焚香默祷曰。翌日化成殿具斋。虔请法华大士、俯临无却。清旦上道衣凝立、以待。俄驰奏、言法华。自右掖门径趋、将至寝殿。侍卫呵止不可。上笑曰、朕请而来也。有顷至、辄升御榻。跏趺而坐、受供讫、将去。上曰、朕以储嗣未立。大臣咸以为言。侵寻晚暮、嗣息有无。法华其一决之。师索笔引纸、连书曰。十三十三。凡数十行、掷笔无他语。皆莫测其意。其後英宗登极。乃濮安懿王第十三子、方验前言也。庆历戊子十一月二十三日。将化谓人曰。我从无量劫来。成就逝多国土。分身扬化、今南归矣。语毕右胁而寂。 \\n 赞曰、如来世尊曰。我灭度後、敕诸婆萨、及阿罗汉。应身生彼。末法之中、作种种形、度诸轮转。或作沙门、白衣居士。人王宰官、童男童女。如是乃至淫女寡妇、奸偷屠贩。与其同事、称赞佛乘。令其身心、入三摩地。终不自言、我真菩萨、真阿罗汉。泄佛密因、轻言末学。唯除命终、阴有遗付。言法华临终乃曰。我从无量劫来。成就逝多国土。分身扬化是也。 \\n 华严隆禅师 \\n 禅师名道隆、不知何许人。至和初、游京师、客景德寺。日纵观都市、归尝二鼓。谨门者呵之不悛。一夕还不得入、卧於门之下。仁宗梦至景德寺门。见龙蟠地、惊觉。中夜遣中使、往视之。乃一僧熟睡已再鼾。撼之惊矍、问名字归奏。上闻名道隆、乃喜曰、吉徵也。明日召至便殿。问宗旨、隆奏对详允。上大悦、有旨馆于大相国寺烧朱院。王公贵人、争先愿见。隆未漱盥、户外之屦满矣。上以偈句相酬唱、络绎于道。或入对留宿禁中、礼遇特厚。赐号应制明悟禅师。隆少时师事石门彻禅。师尝问曰、古人云、但得随处安闲。自然合他古辙。虽有此语、疑心未歇如何。彻曰、知有乃可、随处安闲。如人在州县住。或闻或见、千诈百怪。他总将作寻常。不知有而安闲、如人在村落住。有少声色、则惊怪传说。先洞山示众曰。欲知此事、如人家养三儿。以一著州中、一著村中、一著县中。其一用家中财物。其一用外处钱物。有一人不得家中钱物用。亦不得外处钱物用。且道那一个、合在州中。那一个合在县中。那一个合在村中。有僧便问、三个莫明轻重否。曰是。僧曰、如何是此人出身处。曰、知有却不知有、是此人出身处。僧曰、未审此人、从今日去也无。曰亦从今日去。僧曰、恁么则属功也。曰是。僧曰、唤作恁么功。曰、唤作功就之功。僧曰、此人还知有州中人否。曰、知有、始解奉重矣。僧曰、恁么则村中人、全明过也。曰是。僧曰、如何是此人过处。曰、不知有、唤作闲人。是此人过处。不见先师道。今时学道之人、须知有转身处、始得。隆曰、古人知有、便能如州里人耶。亦须因奉重而至耶。彻曰、洞山曰、向时作么生。奉时作么生。功时作么生。共功时作么生。功功时作么生。时有僧便问、如何是向。曰、吃饭时作么生。又问、如何是奉。曰、背时作么生。又问、如何是功。曰、放下䦆头时作么生。又问、如何是共功。曰不得色。又问、如何是功功。曰不共。此名功勋五位也。譬如初生鸠儿、毛羽可怜生。久久自能高飞远荡。隆亲受洞上旨诀。後谒广慧琏禅师。遂为广慧之嗣。皇佑二年、诏庐山僧怀琏至阙。演法於后苑化成殿。上召隆问话、机锋迅捷。上悦、侍卫皆山呼。隆即奏疏曰。臣本凡庸、混迹市里。夤缘佛法、依近天颜。出入禁廷、恩渥至厚。荐更岁籥、衰病相仍。未甘退於山林。坐贪蒙於雨露。因循至此、愧负在颜。恭惟皇帝陛下。天纵圣神、生知妙道。染为词翰、如日昭回下饰万物、而臣蒙许赓和。似雾领略、才见一班。人虽不言、臣岂无怍。伏见僧怀琏。比自林薮、召至京都。议论得其渊源。词句特出流辈。禁林侍问、秘殿谈禅。臣所不如、举以自代。伏望圣慈。许臣於庐山一小刹、养疴待尽。不胜犬马恋轩之情。取进止疏奏不许。有旨於曹门外、护国寺北。建精舍以居、号华严禅院。隆既得谢事、喜见言色。闲居奇衲、名缁多过从。有乘侍者、来自大阳。乘後住福严。隆问在大阳得力句。对曰、明安尝问曰。有一人遍身红烂、卧在荆棘林中。火烧周匝。若亲近得此人、禅门大启若。亲近不得、佛法无灵验。时对曰、六根不具、七识不全者、亲近得此人。明安曰、令渠出来、我要相见。时又答曰、适来无左右、只对和尚。安曰、相随来也、即礼拜退。隆曰、若果如此。冷如毛粟、细如冰雪。乘曰、禅师亲见石门。如何却嗣广慧。隆曰、我初见广慧。渠方欲剃发、使我擎橙子来。广慧曰、道者我有橙子诗、听取。诗曰、放下便平稳。我时便肯伊。後因叙陈在石门、所悟公案。广慧曰、石门所示如百味珍羞。只是饱人不得。後来有一炷香。不欲两头三绪、为伊烧却。乘曰、艺不辜人。有僧诵琏公诗。上问佛偈曰。有节非干竹、三星偃月宫。一人居日下、弗与众人同。隆曰、诸佛说心、为破心相。琏作此偈、虚空钉橛也。乃曰、虚空钉铁橛、平地起骨堆。莫将闲学解、安著佛阶梯。又见达观颖禅师。戏作偈曰、解答诸方语、能吟五字诗。二般俱好艺、只是见钱迟。隆曰、佛法却成戏论。後生无识、递相效学、不可长也。但曰、二般虽杂道、也胜别施为。有僧曰、洞山宝公。讥五祖戒禅师行藏、落人疑似。其至洞山、乃上堂说偈曰。嗟见世聱讹、言清行浊多。若无阎老子、谁人奈你何。隆曰、宝粗行不逊。卖师取名、不可取也。曹谿曰、真实修道人、不见世间过。来说他人短、自短先在。我宝暴其师之失、教谁捡点。凡沙门释子、寂默为要。华严论曰。唯寂唯默、是心造如来之样。不著不恋、是路入法界之辙。宝卖洞山姜、锄双峰地。已为道人取笑也。隆为人宽厚、不矜伐。以真慈普敬行心。殁时年八十馀。盛暑安坐七日、手足柔和。全身建塔于寺之东。 \\n 赞曰、隆夜卧寺阃之外。朝登秘殿之上。揖让人主、谈出世法。有补宗教。盖所谓有异能解、一世奇禅衲也。殁未五十年、丛林且不闻其名。况机缘语句乎。可为太息。予少时客华严。及见其檀越岑氏之子孙。家藏隆偈稿、并被遇之迹甚详。今追绎十、才得其一二。著于此、以俟知者耳。 \\n 版式： \\n 返回 \\n 版权所有中国传统文化与现代化网络发展部Copyright?2000 \\n yyyin@21cn.com \\n  \\n   \\n  "}
{"章节": "禅林僧宝传卷第二十一", "正文": "  \\n 禅林僧宝传卷第二十一 \\n 　 \\n  \\n 慈明禅师 \\n 慈明禅师、出全州清湘李氏、讳楚圆。少为书生。年二十二、依城南湘山隐静寺[或云依金地寺]得度。其母有贤行、使之游方。公连眉秀目、颀然丰硕。然忽绳墨、所至为老宿所呵。以为少丛林。公柴崖而笑曰。龙象蹴踏、非驴所堪。尝橐骨董箱、以竹杖荷之。游襄沔间。与守芝谷泉俱结伴、入洛中。闻汾阳昭禅师。道望为天下第一。决志亲依。时朝廷方问罪河东。潞泽皆屯重兵。多劝其无行。公不顾渡大河、登太行。易衣类厮养、窜名火队中。露眠草宿、至龙州。遂造汾阳。昭公壮之。经二年、未许入室。公诣昭、昭揣其志、必骂诟。使令者或毁诋诸方。及有所训、皆流俗鄙事。一夕诉曰。自至法席巳再夏。不蒙指示、但增世俗尘劳念。岁月飘忽、巳事不明。失出家之利。语未卒、昭公熟视骂曰。是恶知识、敢裨贩我。怒举杖逐之。公拟伸救。昭公掩其口。公大悟曰、乃知临济道、出常情。服役七年辞去。依唐明嵩禅师。嵩谓公曰。杨大年内翰。知见高、入道稳实。子不可不见。公乃往见大年。大年问曰、对面不相识。千里却同风。公曰、近奉山门请。大年曰、真个脱空。公曰、前月离唐明。大年曰、适来悔相问。公曰、作家。大年喝之。公曰恰是。大年复喝。公以手画一画。大年吐舌曰、真是龙象。公曰、是何言与。大年顾令别点茶曰。元来是家里人。公曰、也不消得。良久又问、如何是圆上座为人句。公曰、切。大年曰、作家作家。公曰、放内翰二十拄杖。大年拊膝曰、这里是什么处所。公拍掌曰、不得放过。大年大笑。又问、记得唐明悟时因缘否。公曰、唐明闻、僧问首山佛法大意。首山曰、楚王城畔、[或有或汝]水东流。大年曰、只如此语意如何。公曰、水上挂灯球。大年曰、与么则辜负古人去。公曰、内翰疑则别参。大年曰、三脚虾蟆跳上天。公曰、一任蹦跳。大年乃又笑。馆于斋中、日夕质疑智证。因闻前言往行、恨见之晚。朝中见驸马都尉李公。曰、近得一道人、真西河师子。李公曰、我以拘文、不能就谒奈何。大年默然、归语公曰。李公佛法中人。闻道风远至。有愿见之心。政以法不得。与侍从过从。公黎明谒李公。李公阅谒、使童子问。道得即与上座相见。公曰、今日特来相看。又令童子曰。碑文刊白字、当道种青松。公曰、不因今日节、馀日定难逢。童子又出曰。都尉言、与么则与上座相见去也。公曰、脚头脚底。李公乃出坐定。问曰、我闻西河、有金毛师子、是否。公曰、什么处得此消息。李公喝之。公曰、野犴鸣。李公又喝。公曰、恰是。李公大笑。既辞去、问临行一句。公曰、好将息。李公曰、何异诸方。公曰、都尉又作么生。曰、放上座二十拄杖。公曰、专为流通。李公又喝。公曰、瞎。李公曰好去。公曰诺诺。自是往来杨李之门。以法为友。久之辞还河东。大年曰、有一语、寄唐明。公曰、明月照见夜行人。大年曰、却不相当。公曰、更深犹自可、午後更愁人。大年曰、开宝寺前金刚。近日因什么汗出。公曰、知。大年曰上座临行、岂无为人句。公曰、重叠关山路。大年曰、与么则随上座去也。公作嘘声。大年曰、真师子儿。公还唐明。李公遣两僧讯公。公於书尾画双足。写来僧名、以寄之李公。作偈曰、黑毫千里馀、金椁示双趺。人天浑莫测、珍重赤须胡。公以母老南归。至筠州、首众僧於洞山。时聪禅师居焉。先是汾阳谓公曰。我遍参云门尊宿儿孙。特以未见聪为恨。故公依止。又三年、乃游仰山。杨大年以书抵宜春太守黄宗旦。使请公出世说法。守虚南原致公。公不赴、旋特谒候守愿行。守问其故。对曰、始为让、今偶欲之耳。守大贤之。住三年、弃去省母。以白金为寿。母诟曰、汝定累我入泥犁中、投诸地。公色不怍、收之辞去。谒神鼎諲禅师。諲首山高弟、望尊一时。衲子非人类精奇、无敢登其门者。住山三十年、门弟子气吞诸方。公发长不剪、弊衣楚音。通谒称法侄、一众大笑。諲遣童子问、长老谁之嗣。公仰视屋曰、亲见汾阳来。諲杖而出顾见、顽然问曰。汾州有西河师子、是否。公指其後、绝叫曰、屋倒矣。童子返走、諲回顾相矍铄。公地坐脱支履、而视之。諲老忘所问、又失公所在。公徐起整衣。且行且语曰。见面不如闻名。遂去、諲遣人追之不可。叹曰、汾州乃有此儿耶。公自是名增重丛林。定林沙门本延有道行。雅为士大夫所信敬。諲见延称、公知见可兴临济。会道吾席虚。延白郡请以公主之。法令整肃、亡躯为法者集焉。示众曰、先宝应曰。第一句荐得、堪与祖佛为师。第二句荐得、堪与人天为师。第三句荐得、自救不了。道吾则不然。第一句荐得和泥合水。第二句荐得、无绳自缚。第三句荐得、四棱著地。所以道、起也海晏河清、行人避路。住也乾坤失色、日月无光。汝辈向什么处出气。良久曰、道吾为汝出气。乃嘘一声、卓拄杖而起。又曰、道吾打鼓、四大部州同参。拄杖横也、挑挂乾坤大地。钵盂覆也、盖却恒沙世界。且问、汝辈向何处、安身立命。若也知之、北俱卢州吃粥吃饭。若也不知、长连床上吃粥吃饭。後住石霜、当解夏谓众曰。昨日作婴孩、今朝年已老。未明三八九、难踏古皇道。手铄黄河乾、脚踢须弥倒。浮生梦幻身、人命久难保。天堂并地狱、皆由心所造。南山北岭松、北岭南山草。一雨润无边、根苗壮枯槁。五湖参学人、但问虚空讨。死脱夏天衫、生著冬月袄。分明无事人、特地生烦恼。喝一喝。时真点胸者。为善侍者折难、自金銮还。公呵曰、解夏未一月、乃已至此。破坏丛林、有何忙事。真曰、大事未透脱故耳。公曰、汝以何为佛法要切。真曰、无云生岭上、有月落波心。公诟曰、面皱齿豁、犹作此见解。真不敢仰视曰、愿为决之。公曰、汝问我答。真理前语而问之。公曰、无云生岭上、有月落波心。真遂契悟、住南岳福严。以大法授南禅师、语在南传。僧问、临济两堂首座。一日相见、同时喝。临济闻之升座曰。大众要会临济宾主句。问取堂中二禅客、此意如何。公作偈曰。啐啄之机箭柱锋。瞥然宾主当时分。宗师悯物明缁素。北地黄河彻底浑。又问、赵州勘婆子、师意如何。公亦作偈曰。赵州勘破婆子、叶落便合知秋。天下几多禅客、五湖四海悠悠。明日升座曰。一喝分宾主、照用一时行。要会个中意、日午打三更。遂一喝云、且道是宾是主。还有分得者么。若也分得、朝打三千暮打八百。若也未能、老僧失利。移住兴化、康定戊寅、李都尉遣使邀公曰。海内法友、唯师与杨大年耳。大年弃我而先。仆年来顿觉衰落。忍死以一见公。仍以书抵潭帅敦遣之。公恻然、与侍者舟而东下。舟中作偈曰。长江行不尽、帝里到何时。既得凉风便、休将橹棹施。道过琅琊。觉禅师出迎、大喜曰。有众之累、不得躬造。受曲折而惠然。辱而临之、天赐我也。公为逗留、夜语及并汾旧游。觉曰、近有一老衲至。问其离何所、曰杨州。问船来陆来、曰船来。问船在何处、曰岸下。问、不涉程途一句如何道。其僧恚曰、杜撰长老、如麻似粟。遣人追不及、云是举道者。顷在汾州时尚少。举陆沉众中、不及识之。公笑曰、举见处才能自了。而汝堕负、何以为人。觉屏息汗下。公为作牧童歌。其略曰、回首看、平田阔。四方放去休拦遏。一切无物任意游。要收只把索头拨。小牛儿、顺毛捋。恐上高坡四蹄脱。日已高、休喂草。捏定鼻头无少老。一时牵向圈中眠。和泥看渠东西倒。觉默得其游戏三昧。至京师、与李公会月馀。而李公果殁。临终画一圆相。又作偈献公。偈曰、世界无依、山河匪碍。大海微尘、须弥纳芥。拈起幞头、解下腰带。若觅死生、问取皮袋。公曰、如何是本来佛性。李公曰、今日热如昨日。随声便问、公临行一句作么生。公曰、本来无窐碍、随处任方圆。李公曰、晚来困倦、更不答话。公曰、无佛处作佛。李公於是泊然而逝。仁宗皇帝尤留神空宗。闻李公之化、与圆问答、加叹久之。公哭之恸、临圹而别之。有诏赐官舟。南归中途、谓侍者曰。我忽得风痹疾。视之口吻已㖞斜。侍者以足顿地曰。当奈何平生呵佛骂祖、今乃尔。公曰、无忧为汝正之。以手整之、如故、曰。而今而後、不钝置汝。遂以明年至兴化。正月初五日、沐浴辞众、跏趺而逝。阅世五十有四。坐夏三十有二。李公之子、铭志其行於兴化。而藏全身於石霜。公平生以事事无碍行心。凡圣所不能测。室中宴坐、横刀水盆之上、旁置草鞋。使来参扣者下语、无有契其机者。又作示徒偈曰。黑黑黑、道道道、明明明、得得得。又冬日榜僧堂。作此字囗二二三儿囗囗。其下注云。若人识得、不离四威仪中。有首座者、见之谓曰。和尚今日放参。慈明闻而笑之云。 \\n 赞曰、有际天之云涛。乃可容吞舟之鱼。有九万里之风。乃可负垂天之翼。三世如来之法印重任也。岂寻常之材、可荷担乎。余观慈明、以英伟绝人之姿。行不缠凡圣之事。谈笑而起临济于将仆。叱吒而死黄龙之偷心。视其施为、不见辙迹、未三世而死为绳墨。谚曰、字经三写乌焉成马。此言虽小、可以喻大。 \\n 版式： \\n 返回 \\n 版权所有中国传统文化与现代化网络发展部Copyright?2000 \\n yyyin@21cn.com \\n  \\n   \\n  "}
{"章节": "禅林僧宝传卷第二十二", "正文": "  \\n 禅林僧宝传卷第二十二 \\n 　 \\n  \\n 黄龙南禅师 \\n 禅师章氏、讳惠南、其先信州玉山人也。童龆深沉、有大人相。不茹荤、不嬉戏。年十一弃家、师事怀玉定水院智銮。尝随銮出、道上见祠庙。辄杖击火毁之而去。十九落发、受具足戒。远游至庐山归宗。老宿自宝集众坐。而公却倚实、时时眴之。公自是坐必跏趺、行必直视。至栖贤依諟禅师。諟莅众进止有律度。公规摸之三年。辞渡淮、依三角澄禅师。澄有时名、一见器许之。及澄移居泐潭、公又与俱。澄使分座接纳矣。而南昌文悦见之、每归卧叹曰。南有道之器也。惜未受本色钳锤耳。会同游西山、夜语及云门法道。悦曰、澄公虽云门之後、然法道异耳。公问所以异。悦曰、云门如九转丹沙、点铁作金。澄公药汞银、徒可玩。入锻即流去。公怒以枕投之。明日悦谢过、又曰。云门气宇如王、甘死语下乎。澄公有法、受人死语也。死语其能活人哉。即背去、公挽之曰。即如是、谁可汝意者。悦曰、石霜楚圆手段、出诸方。子欲见之、不宜後也。公默计之曰。此行脚大事也。悦师翠岩、而使我见石霜。见之有得、於悦何有哉。即日辨装。中涂闻慈明不事事、慢侮少丛林。乃悔欲无行、留萍乡累日。结伴自攸县登衡岳、寓止福严。老宿号贤叉手者、大阳明安之嗣。命公掌书记。泐潭法侣、闻公不入石霜、遣使来讯。俄贤卒、郡以慈明领福严。公心喜之、且欲观其人、以验悦之言。慈明既至、公望见之。心容俱肃、闻其论、多贬剥诸方。而件件数、以为邪解者。皆泐潭密付旨决。气索而归。念悦平日之语、翻然改曰。大丈夫、心膂之间。其可自为疑碍乎。趋诣慈明之室曰。惠南以闇短、望道未见。比闻夜参、如迷行得指南之车。然唯大慈、更施法施、使尽馀疑。慈明笑曰、书记已领徒游方。名闻丛林。借有疑、不以衰陋鄙弃。坐而商略、顾不可哉。呼侍者进榻、且使坐。公固辞、哀恳愈切。慈明曰、书记学云门禅、必善其旨。如曰放洞山三顿棒。洞山于时应打、不应打。公曰、应打。慈明色庄而言。闻三顿棒声、便是吃棒。则汝自旦及暮、闻鸟鸣鹊噪。钟鱼鼓板之声、亦应吃棒。吃棒何时当已哉。公瞠而却。慈明云、吾始疑不堪汝师、今可矣。即使拜、公拜起。慈明理前语曰。脱如汝会云门意旨。则赵州尝言、台山婆子、被我勘破。试指其可勘处。公面热汗下、不知答、趋出。明日诣之、又遭诟骂。公惭见左右即曰。政以未解、求决耳。骂岂慈悲法施之式。慈明笑曰、是骂耶。公於是默悟其旨。失声曰、泐潭果是死语。献偈曰、杰出丛林是赵州。老婆勘破没来由。而今四海清如镜。行人莫以路为雠。慈明以手点没字顾公。公即易之、而心服其妙密。留月馀辞去。时季三十五。游方广後洞。识泉大道、又同夏。泉凡圣不测、而机辩逸群。拊公背曰、汝脱类汾州、厚自爱。明年游荆州、乃与悦会于金銮。相视一笑曰。我不得友兄及谷泉、安识慈明。是秋北还、独入泐潭。澄公旧好尽矣。自云居游同安。老宿号神立者、察公倦行役。谓曰、吾住山久、无补宗教。敢以院事累子。而郡将雅知公名、从立之请。不得巳受之。泐潭遣僧来、审提唱之语。有曰、智海无性、因觉妄以成凡。觉妄元虚、即凡心而见佛。便尔休去、谓同安无折合。随汝颠倒所欲、南斗七北斗八。僧归举似澄、澄为不怿。俄闻嗣石霜。泐潭法侣多弃去。住归宗、火一夕而烬。坐抵狱、为吏者、百端求其隙。公怡然引咎、不以累人。唯不食而已、久而後释。吏之横逆、公没齿未尝言。住黄檗结庵於溪上、名曰积翠。既而退居曰、吾将老焉。方是时江湖闽粤之人。闻其风而有在於是者、相与交武。竭蹶于道、唯恐其后。虽优游厌饫、固以为有馀者。至则怃然自失、就弟子之列。南州高士潘兴嗣延之、尝问其故。公曰、父严则子孝。今日之训、後来之范也。譬诸地尔、隆者下之、洼者平之。彼将登于千仞之上。吾亦与之俱、困而极于九渊之下。吾亦与之俱、伎之穷。则妄尽而自释也。又曰、姁之妪之、春夏之所以生育也。霜之雪之、秋冬之所以成熟也、吾欲无言、得乎。以佛手驴脚生缘三语、问学者、莫能契其旨。天下丛林、目为三关。脱有酬者、公无可否。剑目危坐、人莫涯其意。延之又问其故。公曰、巳过关者、掉臂径去、安知有关吏。从吏问可否、此未透关者也。住黄龙法席之盛。追媲泐潭、马祖、百丈大智。熙宁二年三月十七日。馔四祖惠日两专使。会罢起、跏趺寝室前。大众环拥、良久而化。前一日说偈。又七日阇维、得五色舍利。塔于山之前嶂。阅世六十有八、坐五十夏。[或云、阅世六十有六、坐三十有七夏。]大观四年春、敕谥普觉。 \\n 赞曰、山谷论临济宗旨曰。如汉高之收韩信。附耳语而封王。即卧内而夺印。伪游云梦、而缚以力士。绐贺陈豨、而斩之钟室。盖汉高无杀人剑、韩信心亦不死。宗师接人、病多如此。临济宗旨、止要直下分明。钳锤付在嫡子亲孙。予观黄龙、以三关语、锻尽圣凡。盖所谓嫡子亲孙、本色钳锤者也。 \\n 云峰悦禅师 \\n 禅师生徐氏、名文悦、南昌人也。七岁剃发於龙兴寺。短小粹美、有精识。年十九杖策遍游江淮。常默坐下板、念耆宿之语。疑之曰、吾闻临济、在黄檗三年。黄檗不识也。陈尊宿者教之、令问佛法大意。三问而三被打、未闻谆谆授之也。至大愚而悟、则为江西宗。耆宿教我、意非徒然。我所欲闻者异耳。时荆州金銮有善、筠州大愚有芝。悦默欲先往造芝。或不契则诣荆州。至大愚见屋老僧残、荒凉如传舍。芝自提笠、日走市井、暮归闭关高枕。悦无留意、欲装包发去。将发而雨、雨止而芝升座。曰、大家相聚吃茎韭。若唤作一茎韭、入地狱如箭射。下座无他语。悦大骇、夜造丈室。芝曰、来何所求。曰求佛心法。芝曰、法轮未转、食轮先转。后生趁有色力、何不为众乞饭去。我忍饥不暇、暇为汝说法乎。悦不敢违、即请行。及还自冯川、芝移住西山翠岩。悦又往从之、夜诣丈室。芝曰、又欲求佛心法乎。汝不念乍住、屋壁疏漏、又寒雪。我日夜望汝、来为众营炭。我忍寒不能、能为汝说法乎。悦又不敢违。入城营炭、还时维那缺。悦夜造丈室。芝曰、佛法不怕烂却。堂司一职、今以烦汝。悦不得语而出。明日鸣楗椎坚请。悦有难色、拜起欲弃去。业巳勤劳、久因中止。然恨芝不去心、地坐後架。架下束破桶盆、自架而堕。忽开悟、顿见芝从前用处。走搭伽梨、上寝堂。芝迎笑曰、维那且喜大事了毕。悦再拜汗下、不及吐一词而去。服勤八年、而芝殁。东游三吴、所至丛林改观。雪窦显禅师尤敬畏之。每集众茶、横设特榻、示礼异之。闻南禅师住同安。自三衢入鄱阳。来归谒古塔主。遂首众僧於芝山。南禅师遣使迎之。又首众僧於同安。久之南昌移文、请住翠岩。方至首座出迓问曰。德山宗乘即不问。如何是临济大用。悦厉语曰、汝甚处去来。首座拟对、悦掌之。又拟申语。悦喝曰、领众归去。於是一众畏仰。示众曰、昔年曾到、今日复来。非惟人事重荣、抑亦林泉增气。且道如何是不伤物义一句。良久曰、天高东南、地倾西北。问僧曰、汾州言。识得拄杖子、行脚事毕。举杖曰、此是拄杖子。阿那个是行脚事。僧无对。悦荷之曰、直入千峰万峰去。又问僧、盘山言。似地擎山、不知山之孤峻。如石含玉、不知玉之无瑕、如何。僧无对。悦曰、似地擎山、如石含玉。从何得此消息耶。住山俭约、躬自力田。田夫夜穴塍窃水。悦遣两力、逻得之。田夫窘推甲堕水、视之巳死。乙走白县。吏来验则甲盖诈也。抵狱坐、使之当著缝掖。龙兴一老僧、以医出入府中。夜闻往、恳白府主曰。如悦者佛法龙象也。岂宜使出丛林耶。府主曰、法如是。奈何以度牒付之。悦得以夜驰、依吉州禾山。山中有忌之者、将不利于悦。悦又造南岳、依承天勤禅师。十年不出户。道遂大显著、学者归心焉。乃出住法轮。给舂监刈、皆自董之。见挟幞负包而至者、则容喜之。见荷担者、颦頞曰、未也。更三十年跨马行脚也。悦与潭州兴化铣禅师友善。铣住持久、老於迎送。悦屡劝其、弃之归林下。铣不果、一日送客。堕马损臂、以书诉於悦。悦以偈答之曰。大悲菩萨有千手。大丈夫儿谁不有。兴化和尚折一枝。只得九百九十九。铣笑曰、负负无可言。俄迁住云峰。嘉佑七年七月八日。升座辞众、说偈曰。住世六十六年、为僧五十九夏。禅流若问旨归、鼻孔大头向下。遂泊然而化。阇维得五色舍利。塔于禹溪之北。 \\n 赞曰、黄檗大用如涂毒鼓。尝挝之而死临济。置之二百年。矣芝公又一挝之而死云峰。余读其语句。如青山白云、开遮自在。碧潭明月、捞漉方知。至其发积翠以见慈明。发晦堂以见积翠。至公法道、则有大愚陈睦州之韵。呜呼丛林方叹、其不肯低手。故嗣之者无闻、是何足以知悦哉。 \\n 版式： \\n 返回 \\n 版权所有中国传统文化与现代化网络发展部Copyright?2000 \\n yyyin@21cn.com \\n  \\n   \\n  "}
{"章节": "禅林僧宝传卷第二十三", "正文": "  \\n 禅林僧宝传卷第二十三 \\n 　 \\n  \\n 黄龙宝觉心禅师 \\n 禅师出於邬氏、讳祖心、南雄始兴人也。少为书生有声。年十九而目盲。父母许以出家、辄复见物。乃往依龙山寺沙门惠全。明年试经业。而公独献诗、得奏名。剃发继住受业院。不奉戒律、且逢横逆。於是弃之、入丛林。谒云峰悦禅师。留止三年、难其孤硬、告悦将去。悦曰、必往依黄蘖南公。公至黄蘖四年、知有而机不发。又辞而上云峰、会悦谢世。因就止石霜、无所参决。试阅传灯、至僧问多福禅师曰。如何是多福一丛竹。福曰、一茎两茎斜。僧曰不会。福曰、三茎四茎曲。此时顿觉亲见二师。径归黄蘖、方展坐具。南公曰、子入吾室矣。公亦踊跃自喜。即应曰、大事本来如是。和尚何用教人看话下语、百计搜寻。南公曰、若不令汝如此究寻、到无用心处。自见自肯、吾即埋没汝也。公从容游泳、陆沈众中。时时往决云门语句。南公曰、知是般事便休。汝用许多工夫作么。公曰、不然、但有纤疑在、不到无学。安能七纵八横、天回地转哉。南公肯之。已而往翠岩真禅师。真与语大奇之。依止二年、而真殁。乃还黄蘖。南公使分座令接纳。後来南公迁住黄龙。公往谒。泐潭月禅师。月以经论精义入神。闻诸方同列笑之。以谓政不自歇去耳。乃下乔木入幽谷乎。公曰、彼以有得之得、护前遮後。我以无学之学、朝宗百川。中以小疾医寓漳江。转运判官夏倚公立、雅意禅学。见杨杰次公、而叹曰。吾至江西、恨未识南公。次公曰、有心上座、在漳江。公能自屈、不待见南也。公立见公剧谈、神思倾豁。至论肇论会万物为自已者。及情与无情共一体。时有狗卧香卓下。公以压尺击狗、又击香卓曰。狗有情即去、香卓无情自住。情与无情、如何得成一体。公立不能对。公曰、才入思惟、便成剩法。何曾会万物为自已哉。又尝与僧论维摩曰。三万二千师子宝座、入毗耶小室。何故不碍。为是维摩所现神力耶、为别假异术耶。夫难信之法、故现此瑞。有能信者、始知本来自有之物。何故复令更信。曰、若无信入、小必妨大。虽然既有信法、从何而起耶。又作偈曰。楼阁门前才敛念。不须弹指早开扃。善财一去无消息。门外春来草自青。其指法亲切、方便妙密、多类此。南公入灭、公继住持十有二年。然性真率、不乐从事於务。五求解去、乃得谢事闲居。而学者益亲。谢景温师直、守潭州。虚大沩以致公。三辞不往。又嘱江西转运判官彭汝砺器资。请所以不赴长沙之意。公曰、愿见谢公、不愿领大沩也。马祖百丈已前、无住持事。道人相寻、于空闲寂寞之滨而已。其後虽有住持、王臣尊礼、为天人师。今则不然。挂名官府、如有户藉之民。直遣伍伯追呼之耳。此岂可复为也。师直闻之、不敢以院事屈。愿一见之。公至长沙、师直愿受法训。公为举其纲。其言光明广大、如青天白日之易识。其略曰、三乘十二分教、还同说食示人。食味既因他说。其食要在自巳亲尝。既自亲尝、便能了知其味。是甘是辛、是咸是淡。达磨西来、直指人心。见性成佛、亦复如是。真性既因文字而显、要在自已亲见。若能亲见、便能了知。目前是真是妄、是生是死。既能了知、真妄生死。返观一切语言文字。皆是表显之说、都无实义。如今不了、病在甚处。病在见闻觉知、为不如实知。真际所诣。认此见闻觉知、为自所见。殊不知此见闻觉知。皆因前尘而有分别。若无前尘境界。即此见闻觉知、还同龟毛兔角、并无所归。师直闻所未闻。又答韩侍郎宗古问曰。承谕昔时开悟、旷然无疑。但无始已来习气、未能顿尽。然心外无剩法者。不知烦恼习气是何物、而欲尽之。若起此心、翻成认贼为子也。从上以来、但有言说。乃至随病设药。纵有烦恼习气。但以如来知见治之。皆是善权方便、诱引之说。若是定有习气可治。却是心外有法、而可尽之。譬如灵龟曳尾于涂、拂迹迹生。可谓将心用心、转见病深。苟能明心、心外无法、法外无心。心法既无、更欲教谁顿尽耶。公以生长极南。少以宏法、栖息山林。方太平时代。欲观光京师。以饯馀年。乃至京师。驸马都尉王诜晋卿、尽礼迎之。庵于国门之外。久之南还、再游庐山。彭器资之守九江、公见之。器资从容问公。人临命终时、有旨决乎。公曰、有之。曰、愿闻其说。公曰、待器资死即说。器资起增敬曰。此事须是和尚始得。盖於四方公卿、合则千里应之。不合则数舍亦不往。有偈曰、不住唐朝寺、闲为宋地僧。生涯三事衲、故旧一枝藤。乞食随缘去、逢山任意登。相逢莫相笑、不是岭南能。可以想见公人物。黄龙南公、道貌德威。极难亲附。虽老于丛林者、见之汗下。公之造前、意甚闲暇。终日语笑、师资相忘。四十年间、士大夫闻其风。而开发者众矣。惟其善巧无方、普慈不间。人未之见、或慢谤。承颜接辞、无不服膺。公既腊高、益移庵深入。栈绝学者、又二十馀年。以元符三年十一月十六日中夜而殁。阅世七十有六、坐五十有五夏。赐号宝觉。葬於南公塔之东、号双塔。有得法上首、惟清自有传。 \\n 赞曰、公於南公圆寂之日、作偈曰。昔人去时是今日。今日依前人不来。今既不来昔不往。白云流水空徘徊。谁云秤尺平、直中还有曲。谁云物理齐、种麻还得粟。可怜驰逐天下人。六六元来三十六。追玩南公曰。随汝颠倒所欲。南斗七北斗八之语。此老为克家之子。呜呼陨此伟人、世间眼灭。惟此未尝不心折。读其陈迹。尚若雨霁之夕、望东南之月。皎然万星之中。忘其身在唾雾间也。 \\n 泐潭真净文禅师 \\n 真净和尚、出於陕府阌乡郑氏。郑族世多名卿。师生而杰异。幼孤、事後母至孝。失爱于母、数困辱之。父老悲之、使游学四方。至复州北塔、闻耆宿广公说法。感泣裂缝掖、而师事之。故北塔以克文名之。年二十五、试所习。剃发受具足戒。学经论无不臻妙。夺京洛讲席。自为主客、而发奥义者数矣。经行龙门殿庑间。见塑比丘像、冥目如在定。师幡然自失、谓其伴曰。我所负者、如吴道子画人物。虽尽妙、然非活者。於是弃去曰、吾将南游观道焉。所至辩论倾其坐。人指目以为饱参。治平二年夏、坐於大沩。夜闻僧诵云门语。曰、佛法如水中月、是否。曰、清波无透路。豁然大悟。时南禅师在积翠、师造焉。南公问、从什么处来。对曰、沩山。南曰、恰值老僧不在。进曰、未审向什么处去。南曰、天台普请、南岳云游。曰、若然者、学人亦得自在去也。南公曰、脚下鞋是何处得来。曰、庐山七百钱唱得。南公曰、何曾自在。师指曰、何曾不自在耶。南公骇异之。于时洪英首座。机锋不可触、与师齐名。英邵武人。众中号英邵武、文关西。久之辞去、寓止翠岩顺禅师。顺曰、子种性迈往、而契悟广大。临济欲仆、子力能支之、厚自爱。南公住黄龙、师复往焉。南公曰、适令侍者卷帘。问、渠卷起帘时如何。曰、照见天下。放下帘时如何。曰、水泄不通。不卷不放时如何。侍者无语、汝作么生。师曰、和尚替侍者、下涅槃堂始得。南公厉曰、关西人果无头脑。乃顾旁僧。师指之曰、只这僧也未梦见。南公大笑。自是门下号伟异博大者、见之詟缩。南公入灭。南游衡岳、还首众僧於仰山。熙宁五年、至高安。太守钱公弋、先候之。师复谒、有獒逸出屏间。师方趋逆之、少避乃进。钱公嘲曰。禅者固能教诲蛇虎、乃畏狗乎。师曰、易伏隈岩虎、难降护宅龙。钱公叹曰、人不可虚有名。住洞山圣寿两刹、十有二年。谢事东游三吴、至金陵。时舒王食宫使禄、居定林。闻师至、倒屣出迎。王问、诸经皆首标时处。圆觉经独不然、何也。师曰、顿乘所演、直示众生。日用现前、不属今古。只今老僧与相公。同入大光明藏、游戏三昧。互为宾主、非干时处。又问、经曰、一切众生皆证圆觉。而圭峰以证为具。谓译者之讹、如何。对曰、圆觉如可改、维摩亦可改也。维摩岂不曰、亦不灭受、而取证。夫不灭受蕴、而取证者。与皆证圆觉之意同。盖众生现行无明。即是如来根本大智。圭峰之言非是。舒王大悦、称赏者累日。施其第为寺、以延师为开山第一祖。舒王以师道行、闻神考。诏赐号真净。未几厌烦阓、还高安。庵於九峰之下、名曰投老。学者自远而至。六年而移住归宗。又二年、张丞相时由左司。谪金陵酒官、起帅南昌。过庐山、见师康强。尽礼力致之、以居泐潭。俄退居云庵。以崇宁元年十月旦日示疾。十五日疾愈。料理平生玩好道具。件件疏之、散诸门弟子。十六日中夜、沐浴更衣跏趺。众请说法。师笑曰、今年七十八、四大相离别。火风既分散、临行休更说。遗诫皆宗门大事、不及其私。言卒而寂。又七日阇维。五色成焰、白光上腾。烟所及、皆成舍利。道俗千馀人、皆得之。分建塔於泐潭。宝莲峰之下。洞山留云洞之北。 \\n 赞曰、云庵以天纵之姿。不由师训、自然得道。特定宗旨於黄龙而已。其沮坏义学、剖发幽翳。以乐说之辨、洗光佛日。使舒王敬诚心服。至献名于天子。施第为宝坊、道显著矣。然犹掉头不顾。甘自放於万壑千岩之间。究观施设、其心不肯。後灊山曹谿。盖一代宗师之典型、後来衲子之模楷也。 \\n 版式： \\n 返回 \\n 版权所有中国传统文化与现代化网络发展部Copyright?2000 \\n yyyin@21cn.com \\n  \\n   \\n  "}
{"章节": "禅林僧宝传卷第二十四", "正文": "  \\n 禅林僧宝传卷第二十四 \\n 　 \\n 仰山伟禅师 \\n 禅师名行伟、生于氏、大名人也。幼寡笑语、颓然地坐终日。伏犀插额、眉目疏秀、人皆异之。年十九、游京师。闻宝相寺大乘师、方益有鉴裁、谒之。益曰、君风神不凡。然非凌烟麒麟所宜置。正当袒肩荷担如来、乃称耳。伟欣然曰、此吾心也。愿执役扫除。益以讲学聚徒。伟甘勤力、挽车运粟。破薪佐炊、无所不为者。十三年、乃剃落受具。辞益经行诸方。益令入洛。遂受贤首教於太三藏。成名继其席常千人、讲无定居。南游门弟子、有愿随者、伟不却。至淮上、所至禅林。盛藉藉闻宗师名、心怪之。馆淮山古寺。见昔同学法亮黪衲勃窣。高其衣裙、布缠两胫。惊曰、亮亦逃矣。呼俱行者、聚观太息。亮笑叙寒温而已。伟问曰、汝今称禅者。禅宗奥义语我来。亮曰、待我死後、为汝敷说。伟曰、狂耶。亮曰、我狂已息、汝今方炽。即趋去。伟请其属曰。亮闻见淹博、知法解义倍我。今甘尔、禅家、必有长处。乃独行诣黄蘖。谒南禅师。依止二年。每造室、南公必敛目。良久乃语。伟曰、和尚见行伟、必合眼何耶。曰、麻谷见良遂来、荷锄锄草。良遂有悟处。我见汝来、但闲闭目。汝虽无悟、然且有疑、尚亦可在。伟滋不晓。时泐潭月禅师。与南公同坐夏积翠。月以经论有声。伟尝侍座、听其谈论。因读小释迦传曰。韦尚书问仰山寂公。禅师寻常如何接人。寂曰、僧来必问来为何事。曰来亲觐。又问、还见老僧否、曰见。又问、老僧何似驴。僧未有酬者。韦曰、若言见、争奈驴。若言不见、今礼觐谁。以此故难答。寂曰、无人如尚书辩析者耳。月公称善、伟亦以为然。南公独曰。沩仰宗枝、不到今者、病在此耳。伟日夜究思、不悟其意。将治行而西、卜庵嵩少之下。为粥饭僧。夜与一僧同侍座。僧问、法华经言。得解一切众生语言陀罗尼。何等语是陀罗尼。南公顾香炉。僧即引手、候火有无。无火、又就添以炷香。仍依位而立。南公笑曰、是此陀罗尼。伟惊喜、进曰、如何解。南公令僧且去。僧揭帘趋出。南公曰、若不解、争能与么。伟方有省。伟律身甚严、燕坐忘夜旦。占一室谢绝交游。有过伟者、虚己座以延之。躬起炷香、叉手而立。南公闻之以为。大绝物、非和光同尘之义、面诫之。对曰、道业未辨、岁月如流。大根器、如云门赵州犹曰。我惟粥饭二时是杂用心。又曰、我岂有工夫闲处用。矧行伟根性、日劫相倍者。甯暇囿世情。事清谈、谀悦人、增我相乎。南公贤之。熙宁二年、南公殁于黄龙。江西使者、檄宜春。厚礼致、以居仰山。未期年、法席冠江淮。平昔同参、知名者皆集。道俗尊事之、谓之後身通智。性刚莅事有法度。俾某人职某事、莫敢违者。尝遣化十二辈。伟以其名付维那。使明日俱来、受曲折。及会茶辄失一人。伟问为谁、曰随州永泰。伟方经营中。首座曰、泰游山去。请以他僧备员、伟然之。俄有告者曰、泰实在。首座匿之、以欺众耳。伟色庄使搜得之。泰自陈、怯弱惧失所受事。首座实不知也。伟令击钟、集众白曰。首座巳分座授道。又老师所赏识。昧心罔众、他人犹不可为。乃甘自破坏乎。首座屏息受罚、俱永泰者出院。诸方伏其公。泰後嗣其法、住黄蘖山。首座住沩山、嗣黄龙。伟夏夜坐深林、袒以食蚊蚋。会肠毒作、十日不愈。以刀绝之尺许、血流不止。门人泣曰、师独奈何不少忍。曰、为其障我行道。蒲伏床上、无所利於物。得死不愈于生乎。元丰三年十一月二十六日、说偈而化。後三日阇维、得五色舍利。骨石栓索勾连。塔于寺之东。阅世六十三、坐三十三夏。 \\n 赞曰、法句经言。若起精进心、是妄非精进。观伟施为、宜若起心者何哉。永嘉曰、昼夜精勤、恐缘差故。不惜身命、以知恩故。伟方畏缘差、负法道之恩。引云门赵州、以自较渠。恤是真是妄哉。非志列秋霜、何以若此耶。 \\n 东林照觉总禅师 \\n 禅师名常总、生剑州尤谿施氏。母梦男子、颀然色如金。握白芙蓉三柄、以授之。但一柄得、馀委地。觉而娠、後诞三子。伯仲皆不育、总其季也。年十一依宝云寺文兆法师出家。又八年落发。诣剑州大中寺、契思律师受具。神观秀异、鸾翔虎视。威掩万僧、伟如也。初至吉州禾山、依禅智材公。材有人望、厚礼延之不留。闻南禅师之风、辞材至归宗。久之无所得而去。归宗寺火、南公迁石门南塔。又往从之。及南公自石门、而迁黄蘖积翠。自积翠而迁黄龙。总皆在焉。二十年之间、凡七往返。南公佳其勤劳、称于众。总自负密受、大法旨决、志将大掖临济之宗。名声益远、丛林争追崇之。南公殁、哭之不成声。恋恋不忍去。明年洪州太守荣公修撰、请住泐潭。其徒相语曰、马祖再来也。道俗争愿见。元丰三年诏、革江州东林律居为禅席。观文殿学士王公韶、出守南昌。欲延宝觉禅师心公。宝觉举总自代。总知宵遁、去千馀里。王公檄诸郡、期必得之。竟得之新淦殊山穷谷中、遂应命。其徒又相语曰。远公尝有谶记。曰、吾灭七百年後。有肉身大士、革吾道场。今符其语矣。总之名、遂闻天子。有诏住相国智海禅院。总固称山野老病、不能奉诏。然州郡敦遣急於星火。其徒又相语曰。聪明泉者、适自涸矣。[远公所酌之泉、在方丈之西也。]凡两月而得旨、如所乞。就赐紫伽梨、号广惠。其徒又相语曰、聪明泉复涌沸矣。元佑三年、徐国王奏号、照觉禅师。总於衲子有大缘。槌拂之下、众盈七百。总尝燕坐、私相告曰。方丈夜有白光、天香郁然。其得众心如此。山门遣化、多边徼瘴雾处。有死於其所者。总必泣设位祭奠、尽礼荐拔。以故人人感动。罗汉系南禅师、佑公之子。有禅学、未为丛林所信。至东林、总大钟横撞。万指出迎、於清谿之上。於是诸方传之、号小南。其成就後学、又如此。总住持十二年。厦屋崇成、金碧照烟云。如夜摩睹史之宫、从天而堕。天下学者、从风而靡。丛席之盛、近世所未有也。六年八月示疾。九月二十九日浴罢安坐。泊然而寂。十月八日全身葬於雁门塔之东。阅世六十七、坐四十九夏。 \\n 赞曰、余尝游东林、览观太息。念其创御名之功、丛林之盛。非愿力大士、莫能为之也。东坡词曰。堂堂总公、僧中之龙。呼吸为云、噫欠为风。是事且止。聊观其一戏、盖将谈笑不起于座。而化庐山之下、为梵释龙天之宫。渠不信夫。 \\n 版式： \\n 返回 \\n 版权所有中国传统文化与现代化网络发展部Copyright?2000 \\n yyyin@21cn.com \\n  \\n   \\n  "}
{"章节": "禅林僧宝传卷第二十五", "正文": "  \\n 禅林僧宝传卷第二十五 \\n 　 \\n  \\n 大沩真如喆禅师 \\n 禅师名慕喆、出于临川闻氏。闻族寒、喆又幼孤。去依建昌永安圆觉律师、为童子。试所习、得度具戒。为人刚简有高识。以荷法为志、以精严律身。翠岩真禅师、游方时。喆能识之。真好暴所长、以盖人、号真点胸。所至犯众怒、非笑之。喆与之周旋二十年。虽群居、不敢失礼。真住两刹、喆阴相之成法席。有来学者、且令见喆侍者。谓人曰、三十年後、喆其大作佛事、真殁、塔於西山。心丧三年。乃去依止黄蘖。遂游湘中。一钵云行、鸟飞去留、为丛林重轻。谢师直守潭州。闻其风而悦之、不可致。会岳麓法席虚。尽礼迎以为出世。累日而後就。俄迁住大沩。众二千指、无所约束、人人自律。唯粥罢、受门弟子问道、谓之入室。斋罢必会大众茶。诸方才月一再、而喆讲之无虚日。放参罢、喆自役作使。令者在侧如路人。晨香夕灯、十有四年。夜礼拜持茅、视殿庑灯火。倦则以帔蒙首、假寐三圣堂。初犹浴、至老不浴者十馀年。绍圣元年有诏。住大相国寺智海禅院。京师士大夫、想见风裁。丛林以喆静退、以畏烦闹、不敢必其来。喆受诏欣然、俱数衲子至。解包之日、倾都来观、至谓一佛出世。院窄而僧日增、无以容。则相枕地卧。有请限之者。喆曰、僧佛祖所自出。厌僧厌佛祖也。安有名为传法、而厌佛祖乎。汝安得不祥之言哉。喆爱人以德。事不合必面折之。说法少缘饰、贵贱一目。问学者、赵州洗钵话、上人如何会。僧拟对、喆以手托之曰、歇去。自其分座接纳、至终未尝换机。明年十月初八日。无疾说偈、与众别。良久遂化。阇维得舍利。大如豆、光洁明彻。目睛齿爪、皆不坏。门弟子分塔沩山京师两处。 \\n 赞曰、真如平生。以身为舌、说比丘事。及其霜露果熟、则众圣推出。予观其潜行密用、于山间树下。至於死生之际、奇瑞之验。乃在或天子之都。其亦乘愿力、而至者耶。 \\n 云居佑禅师 \\n 禅师名元佑、王氏、信州上饶人也。年十三、师事博山承天沙门齐晟。二十四得度具戒。时南禅师在黄檗。即往依之、十馀年。智辩自将、气出流辈。众以是悦之少。然佑不恤也。南公殁、去游湘中。庐於衡岳马祖故基。衲子追随、声重荆楚间。谢师直守潭州。欲禅道林之律居。尽礼致佑、为第一世。佑欣然肯来。道林蜂房蚁穴、间见层出。像设之多、冠於湘西。佑夷廓之、为虚。堂为禅室、以会四海之学者。役夫不敢坏像设。佑自锄弃诸江曰。昔本不成、今安得坏。吾法尚无、凡情存圣解乎。六年而殿阁崇成。弃之去游庐山。南康太守陆公畤、请住玉涧寺。徐王闻其名、奏赐紫方袍。佑作偈辞之曰。为僧六十鬓先华。无补空门愧出家。愿乞封回礼部牒。免辜庐老衲袈裟。人问其故。佑曰、人主之恩、而王者之施。非敢辞以近名也。但以法未等耳。昔惠满不受宿请。曰、天下无僧、乃受汝供。满何人哉。王安上者舒王之弟。问法於佑、以云居延之。佑曰、为携此骨、归葬峰顶耳。登舆而去。疾诸方死必塔者曰。山川有限、僧死无穷。它日塔将无所容。於是於开山宏觉塔之东、作卵塔曰。凡住持者、非生身不坏。火浴雨舍利者。皆以骨石填于此。其西又作卵塔曰。凡僧化、皆以骨石填于此。谓之三塔。绍圣二年七月七日。夜集众说偈而化。时秋暑方炽、而颜如生。阇维得五色舍利。有光吞饮映夺、久乃灭。山林忽皆华白。阅世六十六、坐四十有二夏。佑清癯发白不剪、风度英特。说法好讥呵诸方。雅自称王佑上座云。 \\n 赞曰、余少时游庐山。谒公于玉涧道林堂。是时公方病起。扶杖出依绳床。瘦骨尽露。神观超诣。如世所画须菩提。所示数语、皆可诵。呜呼今无复见此老矣。其所施为、补丛林甚多。特载其一二。矫蔽彰著者、以激後学云。 \\n 隆庆闲禅师 \\n 禅师名庆闲、福州古田卓氏子也。母梦胡僧授以明珠、吞之而娠。及生白光照室。幼不近酒胾。年十一、事建州升山沙门德圆。十七得度、二十远游。性纯至、无所嗜好。唯道是究。貌丰硕、寡言语。所至自处、罕与人接。有即之者、一举手而去。以父事南禅师、南公钟爱之。时与翠岩顺公、同在黄檗。顺时时诘问闲。闲横机无所让。顺诉于南公曰。闲轻易、且语未辩触净。南公曰、法如是、以情求闲。乃成是非、其可哉。闲尝问南公、文首座[即云庵也]、何如在黄檗时。南公曰、渠在黄檗时、如人暴富、用钱如粪土。尔来如数世富人、一钱不虚用。南公尝以事至双岭。闲自翠岩来上谒。南公问、什么处来。对曰、百丈来。又问、几时离。对曰、正月十三。日南公曰、脚跟好痛三十棒。对曰、非但三十棒。南公喝曰、许多时行脚、无点气息。对曰、百千诸佛、亦乃如是。曰、汝与么来。何曾有纤毫、到诸佛境界。对曰、诸佛未必到庆闲境界。又问、如何是汝生缘处。对曰、早晨吃白粥。至今又觉饥。又问、我手何似佛手。对曰、月下弄琵琶。又问、我脚何似驴脚。对曰、鹭鸶立雪非同色。南公咨嗟、而视曰。汝剃除须发、当为何事耶。对曰、只要无事。曰、与么则数声清磬是非外。一个闲人天地间也。闲曰、是何言与。曰伶利衲子。闲曰、也不消得。南公曰、此间有辩上座者、汝著精彩。对曰、他有什么长处。曰、他拊汝背一下、又如何。闲曰作什么。曰、他展两手。闲曰、甚处学得这虚头来。南公大笑、闲却展两手。南公喝之。又问、忄龙忄龙松松、两人共一碗。作么生会。对曰、百杂碎。曰、尽大地是个须弥山。提来掌中、汝又作么生会。对曰、两重公案。南公曰、这里从汝胡言汉语。若到同安如何过得。[时英邵武在同安、作首座、闲欲往见之。]对曰、渠也须到这个田地、始得。曰、忽被渠、指火炉曰。这个是黑漆火炉。那个是黑漆香卓。甚处是不到处。对曰、庆闲面前、且从恁么说话。若是别人、笑和尚去。南公拍一拍、闲便喝。明日同看僧堂。曰、好僧堂。对曰、极好工夫。曰、好在甚处。对曰、一梁拄一柱。曰、此未是好处。闲曰、和尚又作么生。南公以手指曰、这柱得与么圆。那枋得与么扁。对曰、人天大善知识。须是和尚始得。即趋去、明日侍立。乃问、得坐披衣、向後如何施设。闲曰、遇方即方、遇圆即圆。曰、汝与么说话犹带唇齿在。对曰、庆闲即与么、和尚又作么生。曰、近前来、为汝说。闲抚掌云、三十年用底、今朝捉败。南公大笑云、一等是精灵。南公在时、学者巳争归之。及殁、庐陵太守张公鉴、请居隆庆。未期年、钟陵太守王公韶、请居龙泉。不逾年、以病求去。庐陵道俗、闻其弃龙泉也、舟载而归。居隆庆之西堂、事之益笃。元丰四年三月七日。告众将入灭、说偈乃入浴。浴出裸坐、方以巾搭膝、而化。神色不变为。著衣手足和柔、发剃而复出。太守来观、愿留全身。而僧利俨曰、遗言令化阇维。薪尽火灭、跏趺不散。以油沃薪、益之乃化。是日云起风作、飞瓦折木。烟气所至、东西南北、四十里。凡草木沙砾之间。皆得舍利如金色、碎之如金沙。道俗购以金钱。细民拾而鬻之。数日不绝。计其所获、几数斛。阅世五十有五、坐三十有六夏。初苏辙子由、欲为作记。而疑其事、方卧阽梦有呵者曰。闲师事何疑哉、疑即病矣。子由梦中作数百言、甚俊伟。而其铭略曰。稽首三界尊、闲师不止此。愍世狭劣故、聊示其小者。子由其知言哉。 \\n 赞曰、潜庵为余言。闲为人气刚而语急。尝同宿见其坐、而假寐。梦语衮衮、而领略识之。皆古衲机缘。初以为适然、已而每每连榻、莫不尔。盖其款诚於道、精一如此。唐道氲讥明皇。曩於般若、闻薰不一。而沉伫想、自起现行。闲之去留、践履之验。非闻熏不一者也。 \\n 云盖智禅师 \\n 禅师名守智、生於剑州龙津陈氏。幼依剑浦林重院。沙门某、为童子。年二十三得度。受具於建州开元寺。初出岭、至豫章。谒大宁宽禅师。时法昌遇公、方韬藏西山。智闻其饱参诣之。至双岭寺、寺屋多僧少、草棘满庭、山雪未消。智见一室邃僻、试揭帘。闻叱诟曰、谁故出我烟。盖遇方附湿薪火、藉烟为暖耳。智反走、遇呼曰、来汝何所来。对曰大宁。又问、三门夜来倒、知否。智愕曰、不知。遇曰、吴中石佛、大有人不曾得见。智不敢犯其词、知其为遇也。乃敷坐具、愿亲炙之。遇使往谒真点胸。久之无大省发。然勤苦不费剪爪之功。及谒南禅师於积翠、依止五年。又见英邵武於同安。南公殁、南游首众僧於石霜。谢师直闻其名、以书抵智曰。果游岳道由长沙、幸屈临庶款晤。师当恕其方以官。守不当罪其坐致也。智过师直、师直问曰。庞居士问马大师。无弦琴因缘、记得否。智曰记得。师直曰、庞公曰、弄巧成拙。是宾家是主家。智笑指师直曰。弄巧成拙、师直喜之。出世住道吾。俄迁住云盖十年。疾禅林便软暖、道心澹泊。来参者、掉头不纳。元佑六年、退居西堂。闭户三十年。湘中衲子、闻其接纳容入室。则堂室为满。智为人耐枯淡。日犹荷锄理蔬圃。至老不衰、政和四年、年九十矣。潭师周种仁熟。遣长沙令佐诣山请供。智以老辞。令佐固邀曰。太守以职事、不得入山。遣属吏来迎意勤。乃不往贻山门之咎。智登舆而至。入开福斋罢鸣鼓。智问其故。曰、请师住持此院。智心知堕其计、不得辞乃受之。明年三月七日、[或云七月七日]升座说偈曰。未出世、头似马杓。出世後、口如驴觜。百年终须自坏、一任天下卜度归。方丈安坐、良久乃化。阇维得五色舍利、经旬。细民拨灰、烬中犹得之。坐六十六夏。 \\n 赞曰、余止云盖、依止之二年。详闻黄蘖翠岩故时事。曰、南公住黄龙。天下有志学道者、皆集。南公视之、犹不怿。从容问其意。曰、我见慈明时。座下虽众不多、然皆堂堂龙象。今例寒酸、不上人眼。佛法盛衰、自今日始也。云盖今又老矣。丛林去南公巳五十年。当时号寒酸者、亦不可见。余因传其平生、感之遂并记。 \\n 版式： \\n 返回 \\n 版权所有中国传统文化与现代化网络发展部Copyright?2000 \\n yyyin@21cn.com \\n  \\n   \\n  "}
{"章节": "禅林僧宝传卷第二十六", "正文": "  \\n 禅林僧宝传卷第二十六 \\n 　 \\n  \\n 　 \\n 圆通讷禅师 \\n 禅师名居讷、字中敏、出于蹇氏。梓州中江人。生而英特、读书过目成诵。年十一、去依汉州什邡竹林寺元昉。十七试法华得度、受具於颖真律师。以讲学冠两川、耆年多下之。会有禅者自南方还、称祖道被天下。马大师什邡人、应般若多罗谶。蜀之豪俊、以经论闻者。如亮公、而亮弃徒隐西山。如鉴公、而鉴焚疏钞。称滴水莫敌巨海。讷怃然良久曰、汝知其说乎。禅者曰、我不能知也。子欲知之、何惜一往。讷於是出蜀、放浪荆楚。屡阅寒暑、迄无所得。西至襄州洞山、留止十年。读华严论、至曰须弥在大海中。高八万四千由旬、非手足攀揽可及。以明八万四千尘劳山、住烦恼大海。众生有能於一切法、无思无为。即烦恼自然枯竭。尘劳成一切智之山。烦恼成一切智之海。若更起心思虑、即有攀缘。即尘劳愈高、烦恼愈深。不能以至诸佛智顶也。三复之叹曰。石巩云、无下手处。而马祖曰、旷劫无明。今日一切消灭、非虚语也。後游庐山、道价日增。南康太守程师孟、请住归宗。遂嗣荣禅师、又住圆通。仁宗皇帝闻其名。皇佑初、诏住十方净因禅院。讷称目疾、不能奉诏。有旨令举自代。遂举、僧怀琏禅学精深、在居讷之右。於是诏琏、琏至引对。问佛法大意、称旨。天下贤讷知人。讷临众简严、不妄言笑。尝习定初、叉手自如。中夜渐升至膺。侍者每视、以候鸡鸣。其精进如此。住持二十年。移住四祖开元两刹。所至丛林、号称第一。既老休居於宝积岩。熙宁四年三月十六日、无疾而化。阅世六十有二、坐四十有五夏。欧阳文忠公、贬异立教者。独尊敬讷、与贤良苏洵明允游、相好云。 \\n 赞曰、法道陵迟、沙门交士大夫。未尝得预下士之礼。津津喜见眉目。讷却万乘之诏、而以弟子行。其尊法有体、超越两远。观其标致、可讽後学。至于临众、造次不忘自治。在易家人、上九有孚、威如终吉。象曰、威如之吉、反身之谓也。 \\n 净因臻禅师 \\n 禅师名道臻、字伯祥。福州古田戴氏子也。幼不茹荤。十四岁去上生院、持头陀行。又六年、为大僧。阅大小经论、置不读。曰、此方便说耳。即持一钵、走江淮。所参知识甚多、而得旨决於浮山远禅师。江州承天、虚席致臻、非所欲。而游丹阳、寓止因圣。一日行江上、顾舟默计曰。当随所往、信吾缘也。问舟师曰、载我船尾可乎。舟师笑曰、师欲何之、我入汴船也。臻云、吾行游京师。因载之。而北谒净因大觉琏禅师。琏使首众僧於座下。及琏归吴、众请以臻嗣焉。开法之日、英宗遣中使降香。赐紫方袍徽号。京师四方都会、有万好恶。贵人达官日填门、而臻一目之。慈圣上仙、神宗诏至庆寿宫。赐对甚喜。诏设高广座、恣人问答。左右上下、得未曾有。欢声动宫殿、赐与甚厚。神宗悼佛法之微、愍名相之弊。始即相国、为慧林智海二刹。其命主僧、必自臻择之。宿老皆从风而靡。高丽使三僧来就学。臻随根开悟。神宗上仙、被诏至福宁殿说法。诏道臻素有德行、可赐号净照禅师。臻为人渠渠静退。似不能言者。所居都城西隅。衲子四十馀辈。颓然不出户、三十年如一日。元佑八年八月十七日殁。前尝语门弟子净圆曰。吾更三日行矣。及期沐浴、更衣说偈已、跏趺而化。阅世八十、坐六十有一夏。臻性慈祥纯至、奉身至约。一布裙二十年不易。用五幅才掩胫、不多为丛褶。曰徒费耳、无所嗜好。乃能雪方丈之西壁、请文与可扫墨竹。谓人曰、吾使游人见之、心目清凉。此君盖替我说法也。初说法于庆寿宫。僧问、慈圣仙游、定归何所。臻曰、水流元在海、月落不离天。上悦以为能加敬焉。 \\n 赞曰、余至京师、尚及见之。时年巳八十、褊首婆娑。面有孺子之色、取次伽梨。曳履送客、可画也。黄鲁直题其像曰。老虎无齿、卧龙不吟。千林月黑、六合云阴。远山作眉红杏腮。嫁与春风不用媒。老婆三五少年日。也解东涂西抹来。 \\n 法云圆通秀禅师 \\n 禅师名法秀、秦州陇城人、生辛氏。母梦有僧癯甚、须发尽白。托宿曰、我麦积山僧也。觉而有娠。先是麦积山有僧。亡其名、日诵法华。与应乾寺鲁和尚者善。尝欲从鲁游方。鲁老之既去。绪语曰、他日当寻我。竹铺坡前、铁强岭下。俄有儿生其所。鲁闻之往观焉。儿为一笑。三岁愿随鲁归、遂冒鲁姓。十九通经为大僧。天骨峻拔、轩昂万僧中、凛然如画。讲大经、章分句折、旁穿直贯。机锋不可触、声著京洛。倚圭峰钞、以诠量众义。然恨圭峰学禅。惟敬北京元华严然、恨元非讲。曰、教尽佛意、则如元公者、不应非教。禅非佛意、则如圭峰者、不应学禅。然吾不信、世尊教外。别以法私大迦叶。乃罢讲南游、谓同学曰。吾将穷其窟穴、搜取其种类。抹杀之、以报佛恩、乃已耳。初至随州护国、读净果禅师碑。曰、僧问报慈、如何是佛性。慈曰谁无。又问净果、果曰、谁有。其僧因有悟。秀大笑曰、岂佛性敢有无之。[一本云、岂佛法有无之]矧。又曰、因以有悟哉。其气拂膺。去至无为铁佛、谒怀禅师。怀貌寒危坐、涕垂沾衣、秀易之。怀收涕问、座主讲何经。秀曰、华严。又问、此经以何为宗。秀曰、以心为宗。又问、心以何为宗、秀不能对。怀曰、毫厘有差、天地悬隔。秀退自失悚然。乃敬服愿留、日夕受法。怀公移池入吴、秀皆从之十年。初说法於淮四面山。杖笠之外包具而已。衲子追逐、不厌饥寒。秀哀祖道不振。丛林凋落、以身任之。住栖贤、有僧文庆。寒陋不上眼。秀遣督割稻石桥庄、既辞去。有识者曰、庆出世湘乡寺十馀年。云盖颙禅师嗣也。秀遣侍者追谢之。且迎以还山。庆曰、俟稻入囷乃还。秀心奇之、称於众。後住栖贤二十年、秀寔使之也。蒋山元禅师殁。舒王以礼致秀嗣其席。秀至山、王先候谒。而秀方理丛林事、不时见王。以为慢。巳遂不合弃去。住真州长芦、众千人。有全椒长老。至登座、众目笑之、无出问者。於是秀出拜趋。问如何是法秀自己。全椒笑曰、秀铁面、乃不识自己乎[丛林号秀为铁面。]秀曰、当局者迷。然一众服其荷法心也。冀国大长公主、造法云寺成。有诏秀为开山第一祖。开堂之日、神宗皇帝、遣中使。降香并磨衲、仍传圣语。表朕亲至之礼、皇弟荆王、致敬座下。云门宗风、自是兴於西北。士大夫日夕问道。时司马温公、方登庸。以吾法太盛、方经营之。秀曰、相公聪明、人类英杰。非因佛法不能尔。遽忘愿力乎。温公不以介意。元佑五年八月卧疾。诏翰林医官视之。医请候脉、秀仰视曰。汝何为者也、吾有疾、当死耳。求治之、是以生为可恋也。平生生死梦。三者无所拣、挥去之。呼侍者、更衣安坐、说偈三句而化。阅世六十有四、坐四十五夏。李公麟伯时工画马、不减韩干。秀呵之曰、汝士大夫以画名。矧又画马期人跨、以为得妙。妙入马腹中、亦足惧。伯时繇是绝笔。秀劝画观音像、以赎其过。黄庭坚鲁直作艳语、人争传之。秀呵之曰、翰墨之妙、甘施於此乎。鲁直笑曰、又当置我於马腹中耶。秀曰、汝以艳语动天下人淫心。不止马腹、正恐生泥犁中耳。驸马都尉王诜晋卿候秀。秀方馔客。晋卿为扫墨竹於西轩、以迟之。秀来未及揖、顾见不怿。晋卿去即漫之。赞曰、余至京师、秀化去已逾月。观法云丛林、其遗风馀烈、尚可想见。及拜瞻其像、面目严冷、怒气巽人。平生以骂为佛事。又自谓丛林一害、非虚言哉。 \\n 延恩安禅师 \\n 禅师名法安、生许氏、临川人也。幼事承天沙门慕闲。年二十、以通经得度。游方谒雪窦显禅师。显殁、依天衣怀禅师。众推其知见。又遍历诸家。耆宿指目、为饱参。来归临川、见黄山如意院。败屋破垣、无以蔽风雨。安求居之十年、大厦如化成。乃弃去、下江汉、航二浙。上天台、溯淮汶、而还。所至接物利生。未尝失言、亦未尝失人。白首怀道、翩然无侣。倚杖于南昌上蓝。又住武宁之延恩寺。寺以父子传器。贫不能守易、以为十方。草屋数楹、败床不箦、安安乐之。令尹纠豪右、谋为一新。安笑曰、檀法本以度人。今非其发心、而强之。是名作业、不名佛事也。栖止十年、而丛林成、僧至如归。安与法云秀公昆弟、且相得。秀所居庄严妙天下。而说法如云雨。其威光可以为弟兄。接羽翼、而天飞也。秀以书招安云云。安读之一笑而已。问其故、曰吾始见秀、有英气、谓可语。乃今而後知其痴。痴人正不可与语也。问者视、久之曰何哉。安曰、比丘法、当一钵行四方。秀既不能尔。又於八达衢头、架大屋。从人乞饭、以养数百闲汉、非痴乎。安每谓人曰。万事随缘、是安乐法。元丰甲子七月。命弟子取方丈文书、聚火之以院事付一僧。八月辛未殁。阅世六十有一、坐四十有一夏。 \\n 赞曰、怀禅师五坐道场。皆衰陋处、而能使之成宝坊。安真能世其家者也。安笑秀公、架大屋养闲汉为痴。正当以漫晋卿墨戏并按也。 \\n 版式： \\n 返回 \\n 版权所有中国传统文化与现代化网络发展部Copyright?2000 \\n yyyin@21cn.com \\n  \\n   \\n  "}
{"章节": "禅林僧宝传卷第二十七", "正文": "  \\n 禅林僧宝传卷第二十七 \\n 　 \\n  \\n 明教嵩禅师 \\n 禅师名契嵩、字仲灵、自号潜子。生藤州镡津李氏。七岁、母钟施以事东山沙门某。十三得度受具。十九游方、时宁风有异女子姚。精严而住山。时年百馀岁、面如处子。嵩造焉、女子留之信宿。中夜闻池中有如戛铜器声。以问女子。女子曰、噫此龙吟也。闻者瑞徵、子当有大名於世行矣。无滞於是。下沅湘、陟衡岳。谒神鼎諲禅师、諲与语奇之。然无所契悟。游袁筠间、受记别於洞山聪公。嵩夜则顶戴观世音菩萨之像。而诵其号、必满十万、乃寝以为常。自是世间、经书章句、不学而能。是时天下之士、学古文。慕韩愈拒我、以遵孔子。东南有章表民。黄聱隅、李太伯、尤雄杰者。学者宗之。嵩作原教论十馀万言。明儒释之道一贯、以抗其说。读之者畏服。未几复游衡岳。罢归著禅宗定祖图、传法正宗记。其志盖愍道法陵迟。博考经典、以佛後摩诃迦叶。独得大法眼藏、为初祖。推之下至于达磨多罗、为二十八祖。密相付嘱、不立文字。谓之教外别传。书成游京师。知开封府龙图王公素、奏之仁宗皇帝、览之加叹。付传法院、编次入藏。下诏褒宠、赐紫方袍、号明教。嵩再表辞让、不许。宰相韩琦大参、欧阳修。皆延见而尊礼之。留居闵贤寺、不受、再请东还。於是律学者憎疾。相与造说以非之。嵩益著书、援引古今、左证甚明。几数万言、禅者增气。而天下公议、翕然归之。熙宁五年六月四日晨兴。写偈曰、後夜月初明、吾今独自行。不学大梅老、贪闻鼯鼠声。至中夜而化。阇维敛六根之不坏者三。顶骨出舍利、红白晶洁、状如大菽。常所持数珠、亦不坏。道俗合诸不坏。葬于故居永安院之左。阅世六十有六、坐五十有三夏。有文集总百馀卷、六十万言。其甥法澄、克奉藏之、以信後世。嵩居钱塘佛日禅院、阇应密学蔡公襄所请也。东坡曰、吾入吴尚及见嵩。其为人常瞋。盖嵩以瞋为佛事云。 \\n 赞曰、是身聚沫耳。特苦业所持、寔本一念。首楞严曰、由汝念虑。使汝色身、身非念伦。汝身何因、随念所使。然但名为融通妄想。念常清净、正信坚固。则名善根功德之力。嵩生而多闻、好辩而常瞋。死而火之、目舌耳毫为不坏。非正信坚固功德力乎。余尝论人之精诚不可见。及其化也、多雨舍利。譬如太平无象。而烝枯朽、为菌芝。嵩其尤著闻者。聪公可谓有子矣。 \\n 蒋山元禅师 \\n 禅师名赞元、字万宗、婺州义乌人。双林传大士之远孙也。三岁出家、七岁为大僧。性重迟、闲靖寡言。视之如鄙朴人。然於传记、无所不窥。吐为词语、多绝尘之韵、特罕作耳。年十五游方。至石霜、谒慈明禅师。助舂破薪、泯泯混十年。慈明移南岳、又与俱。及殁葬骨石於石霜。植种八年乃去。兄事蒋山心禅师。心殁、以元继其席。舒王初丁太夫人忧、读经山中。与元游如昆弟。问祖师意旨、元不答。王益扣之。元曰、公般若有障三、有近道之质一。更一两生来、恐纯熟。王曰、愿闻其说。元曰、公受气刚大、世缘深。以刚大气、遭世深缘。必以身任天下之重、怀经济之志。用舍不能必、则心未平。以未平之心、持经世之志。何时能一念万年哉。又多怒、而学问尚理。於道为所知愚、此其三也。特视名利如脱发。甘澹泊如头陀、此为近道。且当以教乘滋茂之、可也。王再拜受教。自熙宁之初、王入对。遂大用至真拜。贵震天下、无月无耗。元未尝发视。客来无贵贱、寒温外无别语。即敛目如入定、客即去。尝馔僧、俄报火厨库、且及潮音堂。众吐饭苍黄、蚁窘蜂闹。而元啜啖自若、高视屋梁。食毕无所问。又尝出郭、有狂人入寺。手刃一僧、即自杀尸相枕。左右走报、交武於道。自白下门、群从而归。元过尸处、未尝视。登寝堂危坐。职事者侧立、冀元有以处之。而敛目如平日。於是稍稍隐去、卒不问。王弟平甫、豪纵於人物、慎许可。见元即悚然加敬。问佛法大意、元复有难色。平甫固请为说。元曰、佛祖无所异于人。所以异者、能自护心念耳。岑楼之木、必有本、本於毫末。滔天之水、必有原、原於滥觞。清净心中、无故动念。危乎岌哉、甚於岑楼。浩然横肆、甚于滔天。其可动耶。佛祖更相付授。必丁宁之曰、善自护持。平甫曰、佛法止于此乎。元曰、至美不华、至言不烦。夫华与烦、去道远甚。而流俗以之、申公论治世之法。犹谓为治者、不在多言。顾力行如何耳。况出世间法乎。元丰之初、王罢政府。舟至石头、夜造山拜坟。士大夫车骑、填山谷。王入寺、巳二鼓。元出迎、一揖而退。王坐东偏、从官宾客满坐。王环视、问元所在。侍者对曰。已寝久矣、王笑之王。结屋定林、往来山中。又十年、稍觉烦动。即造元相向、默坐终日而去。有诗赠之、其略曰、不与物违真道广。每随缘起自禅深。舌根巳净谁能坏。足迹如空我得寻。人以为实录。元佑之初、曰吾欲还东吴。促辨严俄化、王哭之恸。塔於蒋陵之东。平甫状其行碑山中。 \\n 赞曰、舒王尝手题其像曰。贤哉人也、行厉而容寂。知言而能默。誉荣弗喜、辱毁弗戚。弗矜弗克、人自称德。有缁有白、来自南北。弗顺弗逆、弗抗弗抑。弗观汝华、唯食已实。孰其嗣之、我有遗则。予读此词。知其为本色住山人也。 \\n 金山达观颖禅师 \\n 禅师名昙颖、生钱塘丘氏。年十三、依龙兴寺为大僧。神情秀特、於书无所不观。为词章多出尘语。十八九游京师。时欧阳文忠公、在场屋。颖识之、游相乐也。初谒大阳明安禅师。问、洞上特设、偏正君臣意、明何事。明安曰、父母未生时事。又问、如何体会。明安曰、夜半正明天晓不露。颖惘然弃去。至石门、谒聪禅师。理明安之语、曰师意如何。聪曰、大阳不道不是。但口门窄、满口说未尽。老僧即不与么。颖曰、如何是父母未生事。聪曰、粪墼子。又问、如何是夜半正明、天晓不露。聪曰、牡丹丛下睡猫儿。颖愈疑骇、日扣之、竟无得益。自奋曰、吾要以死究之。不解终不出山。聪一日见普请。问曰、今日运薪乎。颖曰然运薪。聪曰、云门尝问、人般柴、柴般人、如何会。颖不能对。聪因植杖石坐。笑曰、此事如人学书。点画可效者工、否者拙。何故如此、未忘法耳、如有法执、故自为断续。当笔忘手、手忘心、乃可也。颖於是默契其旨。良久曰、如石头曰。执事元是迷、契理亦非悟。既曰契理、何谓非悟。聪曰、汝以此句为药语、为病语。颖曰、是药语。聪呵曰、汝乃以病为药、又可哉。颖曰、事如函得盖、理如箭直锋。妙宁有加者。而犹以为病、兹寔未喻。聪曰、借其妙至是。亦止明理事而已。祖师意旨智、识所不能到。矧事理能尽乎。故世尊曰、理障碍正知见。事障能续生死。颖恍如梦觉、曰如何受用。聪曰语不离窠臼、安能出盖缠。颖叹曰、才涉唇吻、便落意思。皆是死门、终非活路。即日辞去、过京师。寓止驸马都尉李端愿之园。日夕问道。一时公卿多就见。闻其议论、随机开悟。李公问曰、人死识归何所。答曰、未知生、焉知死。李公曰、生则端愿已知。曰、生从何来。李公拟议。颖揕其胸、曰。只在这里、思量个什么。对曰、会也。只知贪程、不觉蹉路。颖拓开曰、百年一梦。又问、地狱毕竟是有是无。答曰、诸佛向无中说有、眼见空花。太尉就有中觅无、手搘水月。堪笑、眼前见牢狱不避。心外见天堂欲生。殊不知、欣怖在心、善恶成境。太尉但了自心、自然无惑。进曰、心如何了。答曰、善恶都莫思量。又问、不思量後、心归何所。颖曰、且请太尉归宅。颖东游初、住舒州香炉峰。移住润州因圣。太平隐静、明州雪窦。又移住金山龙游寺。嘉佑四年除夕。遣侍者持书、别扬州刁景纯学士。曰、明旦当行、不暇相见、厚自爱。景纯开书大惊、曰当奈何、复书决别而已。中夜候吏报、扬州驰书、船将及岸、颖欣然遣挝鼓、升座叙出世本末。谢裨赞丛林者、劝修勿怠。曰吾化、当以贤监寺次补。下座、读景纯书毕。大众拥步、上方丈。颖跏趺、挥令各远立。良久乃化。五年元日也。阅世七十有二、坐五十有三夏。颖英气压诸方。荐福怀禅师、诵十玄谈。至祖意、颖曰。当曰十圣未明此旨。特以声律不协、故耳。三贤十圣序、不如是。怀曰、宗门无许事。颖熟视、以手画按。作十字曰、汝识此字乎。汝以谓甑筸耳。怀无能言、颖拂衣去。曰、我要与汝斗死。生吾不敌汝也。 \\n 赞曰、东坡曰、佛法浸远、真伪相半。寓言指法、大率相似。至于二乘禅定、外道神通。非我肉眼所能勘验。然临死生祸福之际、不容伪矣。吾视颖之谢世。无以异人适城市之易。然真大丈夫也哉。 \\n 版式： \\n 返回 \\n 版权所有中国传统文化与现代化网络发展部Copyright?2000 \\n yyyin@21cn.com \\n  \\n   \\n  "}
{"章节": "禅林僧宝传卷第二十八", "正文": "  \\n 禅林僧宝传卷第二十八 \\n 　 \\n  \\n 法昌遇禅师 \\n 禅师名倚遇、漳州林氏子也。为人奇逸、有大志。自剃发受具、即杖策游方。名著丛林。浮山远禅师、尝指以谓人曰。後学行脚样子也。辞远谒南岳芭蕉庵主谷泉。三至三遭逐、犹谒之。泉揕之曰、我此间、虎狼纵横。尿床鬼子、三回五度、来觅底物。遇曰、人言庵主见汾州。泉乃解衣抖擞曰。汝谓我见汾州、有多少奇特。遇即礼拜、问曰。审如庵主语、客来将何祗待。泉曰、云门胡饼、赵州茶。遇曰、谢供养。泉曰、我火种也未有。早言谢、谢什么。遇乃去、至北禅贤禅师。问曰、近离什么处。遇曰、福严。曰、思大鼻孔长多少。遇曰、与和尚当时见底一般。曰、且道老僧见时长多少。遇曰、和尚大似不曾到福严。贤笑曰、学语之流。又问、来时马大师健否。遇曰、健。曰、向汝道什么。遇曰、令北禅莫乱统。贤曰、念汝新到、不欲打汝。遇曰、倚遇亦放过和尚、乃罢。遇因倒心师事之。时慈明禅师、住兴化、过贤公室。遇侍立、看其谈笑。贤曰、汾阳师子、可杀威狞。慈明曰、不见道、来者咬杀。贤曰、审如此。汾阳门下、道绝人荒耶。慈明举拂子曰。这个因甚到今日。贤未及对、遇从旁曰。养子不及父、家门一世衰。贤呵曰、汝具什么眼目、乃敢尔。遇曰、若是咬人师子、终不与么。慈明将去、至龙牙像前。指以问遇曰、谁像。遇曰龙牙。慈明曰、既是龙牙像、何乃在北禅。遇曰、一彩两赛。慈明曰、像在此、龙牙在什么处。遇拟对、慈明掌之曰。莫道不能咬人。遇曰、乞儿见小利。慈明呵逐之。贤公除夕、谓门弟子曰。今夕无可分岁。共烹露地白牛。大家围炉、向榾柮火、唱村田乐。何也、免更倚他门户、旁它墙。乃下座。有僧从後大呼曰、县有吏至。贤反顾问所以。对曰、和尚杀牛、未纳皮角耳。贤笑掷暖帽与之。僧就拾得、跪进曰。天寒还和尚帽子。贤问遇曰、如何。遇曰、近日城中纸贵、一状领过。後还江南、再游庐山、寓止圆通。时大觉琏公、方赴诏。辞众曰、此事分明、须荐取。莫教累劫受轮回。遇问曰、如何是此事。曰荐取。遇曰、头上是天、脚下是地。荐个什么。曰、不是知音者、徒劳话岁寒。遇曰、岂无方便。曰、胡人饮乳、反怪良医。遇曰、暴虎凭河、徒夸好手。拍一拍归众。後游西山、睠双岭深邃、栖息三年。与英邵武、胜上座游。应法昌请、决别曰。三年聚首、无事不知。检点将来、不无渗漏。以拄杖画一画曰。这个且止、宗门事作么生。英曰、须弥安鼻孔。遇曰、临崖看浒眼、特地一场愁。英曰、深沙努眼睛。遇曰、争奈圣凡无异路。方便有多门。英曰、铁蛇钻不入。遇曰、有甚共语处。英曰、自缘根力浅、莫怨太阳春。却画一画。宗门且止、这个事作么生。遇欲掌之。英约住曰。这漳州子、莫无去就。然也是我致得。法昌在分宁之北。千峰万壑、古屋数间。遇至止安乐之、火种刀耕。衲子时有至者、皆不堪其枯淡。坐此成单丁。开炉日、辄以一力挝鼓。升座曰、法昌今日开炉。行脚僧无一个。惟有十八高人、缄口围炉打坐。不是规矩严难。免见诸人话堕。直饶口似秤追、未免灯笼勘破。不知道绝功勋、安用修因证果。喝一喝云、但能一念回心。即脱二乘羁锁。大宁宽禅师至。遇画地作此牛相、便曳䦆出。翌日未升座、谓宽曰。昨日公案如何。宽画此牛相、即抹撒之。遇曰、宽禅头、名下无虚人。乃升座曰、忽地晴天霹雳声。禹门三级浪峥嵘。几多头角为龙去。虾蟹依前努眼睛。南禅师至、遇方植松。南公曰、小院子、栽许多松作么。遇曰、临济道底。曰、栽得多少。遇曰、但见猿啼鹤宿、耸汉侵云。南公指石曰、这里何不栽。遇曰、功不浪施。曰、也知无下手处。遇却指石上松曰。从什么处得此来。南公大笑曰、苍天苍天。乃作偈曰。头戴华巾离少室。所携席帽出长安。鹫峰峰下重相见。鼻孔元来总一般。又画此囗相示之。遇和曰、葫芦棚上挂冬瓜。麦浪堆中钓得虾。谁在画楼沽酒处。相邀来吃赵州茶。又画此囗相答之。南公曰、铁牛对对黄金角。木马双双白玉蹄。为爱雪山香草细。夜深乘月过前溪。又画此囗相示之。遇曰、玉麟带月离霄汉。金凤衔花下彩楼。野老不嫌公子醉。相将携手御街游。又画此○答之。时南公道被天下、丛林宗之。而遇与之酬唱、如交友。一时豪俊多归之。宝觉心禅师问曰。不是风兮、不是幡。黑花猫子面门斑。夜行人只贪明月。不觉和衣渡水寒。岂不是和尚偈耶。遇曰然、有是语。宝觉曰、也大奇特。遇曰、汝道、祖师前段为人、後段为人。对曰、祖师终不妄语。遇曰、意作么生。对曰、岂不见道。不是风动、不是幡动。遇曰、如狐渡水、有甚快活。曰、师意如何。遇以拂子摇之。对曰、也是为蛇画足。遇曰、乱统作么。对曰、须是和尚始得。徐德占布衣时、未为人知。遇特先识之、山中往来、为法喜之游。及其将化、前一日、作偈别德占。德占时方丁太夫人忧、居家。偈曰、今年七十七、出行须择日。昨夜问龟哥、报道明朝吉。德占大惊、呼灵源叟、俱驰往。遇方坐寝室。以院务什物付监寺曰。吾自住此山、今三十年。以护惜常住故、每自莅之。今行矣、汝辈著精彩。言毕举手中杖子曰。且道这个付与阿谁。德占灵源、屏息无答者。掷于地投床、枕臂而化。 \\n 赞曰、予观法昌契悟。稳实宗趣淹博。荷担云门气无丛林。其应机施设、锋不可犯。殆亦明招独眼龙之流亚欤。然所居荒村破院。方其以一力挝鼓。为十八泥像说禅。虽不及真单徒之有众。亦差胜生法师之聚石、味其平生。未尝不失床顿足、想见标致也。 \\n 杨岐会禅师 \\n 禅师名方会、生冷氏、袁州宜春人也。少警敏滑稽、谈剧有味。及冠不喜从事笔砚。窜名商税、务掌课最。坐不职当罚、宵遁去。游筠州九峰、[或云潭州道吾。]恍然如昔经行处、眷不忍去。遂落发为大僧。阅经闻法、心融神会。能痛自折节、依参老宿。慈明禅师、住南原。会辅佐之、安乐勤苦。及慈明迁道吾石霜。会俱自请领监院事。非慈明之意、而众论杂然称善。挟楮衾入典金穀。时时蠢语、摩拂慈明。诸方传以为当。慈明饭罢、必山行。禅者问道、多失所在。会阚其出未远、即挝鼓集众。慈明遽还、怒数曰。少丛林、暮而升座。何从得此规绳。会徐对曰。汾州晚参也、何为非规绳乎。慈明无如之何。今丛林三八念诵罢。犹参者、此其原也。慈明迁兴化。因辞之、还九峰。萍实道俗、诣山请住杨岐。时九峰长老勤公、不知会。惊曰、会监寺亦能禅乎。会受帖问答罢、乃曰。更有问话者么、试出相见、杨岐今日性命、在汝诸人手里。一任横拖倒拽、为什么如此。大丈夫儿、须是当众决择。莫背地里、似水底按胡卢相似。当众勘验看、有么。若无、杨岐失利、下座。勤把住曰、今日且喜得个同参。曰、同参底事作么生。勤曰、杨岐牵犁、九峰拽耙。曰、正当与么时、杨岐在前、九峰在前。勤无语、会托开曰。将会同参、元来不是。自是名闻诸方。会谓众曰、不见一法、是大过患。拈拄杖云、穿过释迦老子鼻孔。作么生道得脱身一句。向水不洗水处、道将一句来。良久曰、向道莫行山下路。果闻猿叫断肠声。又曰、一切智通无障碍。拈起拄杖云。拄杖子向汝诸人面前逞神通去也。掷下云、直得乾坤震裂、山岳摇动。会么、不见道、一切智智清净。拍绳床曰。三十年後、莫道杨岐龙头蛇尾。其提纲振领、大类云门。又问来僧曰。云深路僻、高驾何来。对曰、天无四壁。曰、踏破多少草鞋。僧便喝。会曰、一喝两喝後作么生。曰、看这老和尚、著忙。会曰、拄杖不在、且坐吃茶。又问来僧曰。败叶堆云、朝离何处。对曰、观音。曰、观音脚根下一句、作么生道。对曰、适来相见了也。曰、相见底事作么生。其僧无对。会曰、第二上座、代参头道看、亦无对。会曰、彼此相钝置。其验勘锋机、又类南院。庆历六年、移住潭州云盖山。以临济正脉付守端。 \\n 白云端禅师 \\n 禅师名守端、生衡州葛氏[或云周氏]。幼工翰墨、不喜处俗。依茶陵郁公剃发。年二十馀、参颙禅师。[或鹏禅师]颙殁、会公嗣居焉。一见端奇之、每与语终夕。一日忽问、上人受业师。端曰、茶陵郁和尚。曰、吾闻其过谿有省。作偈甚奇、能记之否。端即诵曰、我有神珠一颗。日夜被尘羁锁、[或云常被尘劳羁锁、]今朝尘尽光生、照破青山万朵。会大笑起去。端愕视左右、通夕不寐。明日求入室、咨询其事。时方岁旦。会曰、汝见昨日作夜狐者乎。端曰、见之。会曰、汝一筹不及渠。端又大骇、曰何谓也。会曰、渠爱人笑、汝怕人笑。端于是大悟、於言下辞去遍游。庐山圆通讷禅师。见之自以为不及、举住江州承天。名声爆耀。又让圆通以居之、而自处东堂。端时年二十八。自以前辈让善丛林、责巳甚重。故敬严临众、以公灭私。於是宗风大振。未几讷公厌闲寂。郡守至、自陈客情。太守恻然目端。端笑唯唯而已。明日升座曰。昔法眼禅师、有偈曰。难难难、是遣情难、情尽圆明一颗寒。方便遣情犹不是。更除方便太无端。大众且道、情作么生遣。喝一喝下座、负包去。一众大惊、挽之不可。遂渡江、夏於五祖之闲房。舒州小刹、号法华。住持者如笼中鸟、不忘飞去。舒守闻端高风、欲以观其人。移文请以居之。端欣然杖策来。衲子至无所容。士大夫贤之、迁居白云海会。升座顾视曰、鼓声未击已前。山僧未登座之际、好个古佛样子。若人向此荐得。可谓古释迦不前、今弥勒不後。更听三寸舌头上。带出来底、早巳参差。须有辩参差眼、方救得完全、有么。乃曰、更与汝老婆。开口时、末上一句正道著。举步时末上一步、正踏著。为什么鼻孔不正。为寻常见鼻孔顽了、所以不肯发心。今日劝诸人、发却去。良久曰一、便下座。其门风峻拔如此。僧请问、慧超问法眼、如何是佛。曰汝是慧超。端作偈、示之曰。一文大光钱、买得个油糍。吃放肚里了、当下便不饥。又问、僧问云门。如何是透法身句。曰、北斗里藏身。端又作偈曰。九衢公子游花惯。未第贫儒感慨多。冷地看他人富贵。等闲无耐幞头何。 \\n 赞曰、杨岐天纵神悟、善入游戏三昧。喜勘验衲子、有古尊宿之遗风。庆历以来、号称宗师。而白云妙年俊辩。胆气精锐、克肖前懿。至于应世、则唾涕名位。说法则荡除知见、乃又逸格。如大沩之有寂子。玄沙之有琛公。临济法道未甚寂寥也。 \\n 版式： \\n 返回 \\n 版权所有中国传统文化与现代化网络发展部Copyright?2000 \\n yyyin@21cn.com \\n  \\n   \\n  "}
{"章节": "禅林僧宝传卷第二十九", "正文": "  \\n 禅林僧宝传卷第二十九 \\n 　 \\n  \\n 大通本禅师 \\n 禅师名善本、生董氏、汉仲舒之後也。其先家太康仲舒村。大父琪、父温、皆官于颖、遂为颖人。初母无子、祷於佛像前。誓曰、得子必以事佛。即蔬食俄娠。及生本骨相秀异、方晬而孤。母育于叔祖玠之家。既长博学、操履清修。母亡哀毁过礼、无仕宦意。辟谷学道、隐于笔工。然气刚不屈、沈默白眼公卿。嘉佑八年、与弟善思、俱至京师。藉名显圣地藏院。试所习为大僧。其师圆成律师惠楫者、谓人曰。本它日当有海内名、乃生我法中乎。圆成使听习毗尼。随喜杂花、夜梦见童子。如世所画善财、合掌导而南。既觉曰、诸佛菩萨、加被我矣。其欲我南询诸友乎。时圆照禅师、道振吴中。本径造姑苏、谒於瑞光。圆照坐定、特顾之。本默契宗旨。服勤五年、尽得其要。其整顿提撕之纲。研练差别之智。纵横舒卷、度越前规。一时辈流、无出其右。圆照倚之、以大其家。以季父事圆通秀公。秀住庐山栖贤。出入卧内、如寂子之於东寺。元丰七年春。绝九江游淮山、遍礼祖塔。眷浮山岩丛之胜、有终焉志。遂居太守岩。久之出世、住婺州双林六年。浙东道俗追崇、至谓傅大士复生。移住钱塘净慈、继圆照之後。食堂日千馀口、仰给於檀施。而供养庄严之盛。游者疑在诸天[或云西天。]时号大小本。神考[或作哲宗]闻其名、有诏住上都法云寺赐。号大通禅师。又继圆通之後。本玉立孤峻、俨临清众[或云千众]。如万山环天柱、让其高寒。然精粗与众共。未尝以言徇物、以色假人。王公贵人、施舍日填门。厦屋万础、涂金镂碧、如地涌宝坊。住八年、请于朝、愿归老於西湖之上。诏可、遂东还、庵龙山崇德。杜门却扫、与世相忘、又十年。天下愿见、而不可得。独与法子思睿俱。睿与余善。为予言其平生、曰。临众三十年、未尝笑。及闲居时、抵掌笑语。问其故、曰不庄敬、何以率众。吾昔为丛林、故强行之。非性实然也。所至见画佛菩萨行立之像、不敢坐伊蒲塞馔、以鱼胾、名者不食。其真诚敬事、防心离过、类如此。大观三年十二月甲子。屈三指谓左右曰。止有三日已而、果殁。有异禽翔鸣于庭而去。塔全身於上方。阅世七十有五、[或三]坐四十有五夏。 \\n 赞曰、本出云门之後。望雪窦为四世嫡孙、平居作止、直视不瞬。及其升堂演唱。则左右顾、如象王回旋。学者多自此悟入。方其将终之夕、越僧梦本归兜率天。味其为人、居处服玩。行已利物、日新其德。不置之诸天、尚何之哉。 \\n 报本元禅师 \\n 禅师名慧元、生倪氏、潮阳人也。垂髫凝然。群儿剧于前、袖手趺坐而已。父母商略曰。儿材地如此、宁堪世用。意事佛僧、可耳。元闻之、即前拜辞。依城南精舍、诵《法华经》。年十九、剃落受具。游方至京师。华严圆明法师者、见而异之、曰。上人齿少、自何至此、所求何事、曰、慧元南海来。无他求唯求佛法。圆明笑曰、王城利声捷径。酒色樊笼、横目争夺、日有万绪。昔大通智胜佛、十劫坐道场。佛法犹不现前。此中宁有佛法乎。佛法俱在南方也。元乃自洛京、游襄汉、遍历名山。所至亲近知识、然俱无所解悟。治平三年春、至黄龙。时南禅师、来自积翠。龙象如蚁慕而集。元每坐下板、辄自引手反覆、视之。曰宁有道理、而云似佛手。知吾家揭阳、而乃复问、生缘何处乎。久而顿释其疑、即日发去。熙宁元年入吴。住吴江寿圣寺、遣僧造黄龙、投嗣法书。南公视其款识、未发。谓来僧曰、汝亟还、令元自来。僧反命。元辍住持事、策杖而来次南昌。见宝觉禅师出世说法。知南公巳化逾月。乃复还吴中。道俗师尊之。又延住昆山慧严院、十年。尝夜舟归自霅川、寇劫舟。舟人惊怖、不知所出。元安坐徐曰。钱帛皆施汝、人命不可枉用。寇因背去。元佑四年、住承天万寿寺。众益盛、躬自持钵至湖。湖人曰、师到处为家。何苦独爱姑苏乎。固留不使还。苏人闻之、争持棰杖、哗入湖曰。何为夺我邦善知识。政当见还否、则有死而已。元怡然不吝情去留。曰吾任缘耳。相守弥月。苏人食尽乃去、竟为湖人所有。住报本禅院六年。十一月十六日、升座说偈曰。五十五年梦幻、身东西南北孰为亲。白云散尽千山外、万里秋空片月新。言讫而化、时右司陈公瓘莹中在湖、亲见其事。元胁不至席三十年。平生规法南禅师作止者。唯元克肖之。遗言葬于岘山之阳。门弟子元正有才辩。问、何独念岘山乎。元曰、他日可建寺。後三十年元道契太师楚国公。公为请于朝、诏谥证悟禅师、塔曰定应。有旨特建显化寺。岁度僧、以严香火云。 \\n 禾山普禅师 \\n 禅师名德普、绵州蒲氏子。少尚气节、博观有卓识。见富乐山静禅。师合爪作礼曰、此吾师也。静与语奇之、携归山中。阴察之、其作止类老头陀。静曰、此子赋性豪纵、不受控御。而能折节、杵臼炊爨间。以事众为务、是为希有。年十八得度受具。秀出讲席、解唯识起信论。两川无敢难诘者、号义虎。罪圭峰疏义多臆识。擿其失处。诫学者不可信。老师皆数之。曰。圭峰清凉国师所印可、汝敢雌黄。蚍蜉撼树之论、汝今是矣。普叹曰、学者以名位惑久矣。清凉圭峰非有四目八臂也。奈何甘自退屈乎。佛法其微矣、此其兆也。时惟胜禅师还自江西。吕大防微仲。由龙图阁直学士、出镇成都。执弟子礼、日夕造谒或室。普衣禅者衣。窃听其议终日、一不能晓。归卧看屋梁、曰。胜昔尝业讲有声。吕公世所谓贤者。相与酬酢、敬信如此。而吾乃不信、可乎。然所疑未解、坐寡闻也。乃出蜀、至荆州金銮。夜与一衲、偶忘其名。衲见丫山情庵主。普闻其饱参、问之曰。经论何负禅宗。而长老多讥呵之耶。衲曰、以其是识情义理、思想边量。非能发圣得道。脱有得道发圣者。皆藉之以为缘耳。傥不因自悟、唯经论是仗。则能读能知、能见解者。皆证圣成道去矣。宁尚与仆辈、俯仰耶。唯以死语是所知障。故祖师西来也[一本云、故明祖师西来之意也]。如经言、一切众生本来成佛。汝信之乎。对曰、世尊之语、岂敢不信。衲曰、既信矣。则尚何区区远来乎。对曰、吾闻禅宗有别传法、故来耳。衲笑曰、是则未信、非能信也。普曰、其病安在。衲曰、积翠南禅师出世久。子见之、不宜後。见则当使汝疾有廖矣。普即日遂行。以熙宁元年至黄龙。问、阿难问迦叶。世尊付金〈衣阑〉外、传何法。迦叶呼阿难。阿难应诺。迦叶曰、倒却门前刹竿著。意旨如何。南公曰、上人出蜀、曾到玉泉否。曰曾到。又问曾挂搭否。曰、一夕便发。南公曰、智者道场、关将军打供。与结缘几时、何妨。普默然良久、理前问。南公俯首。普趋出大惊曰。两川义虎、不消此老一唾。八年秋、游螺川。待制刘公沆、请住慧云禅院七年。迁住禾山十有二年。元佑五年十二月二十五日。谓左右曰、诸方尊宿死、丛林必祭。吾以为徒虚设。吾若死、汝曹当先祭。乃令从今辨祭。众以其老、又好戏语。复曰、和尚几时迁化。曰、汝辈祭绝即行。於是帏寝堂、坐普其中。置祭读文、跪揖上食。普饫餐自如。自门弟子、下及庄力、日次为之。至明年元日祭绝。曰、明日雪晴乃行。至时晴忽雪。雪止普安坐、焚香而化。阅世六十有七、坐四十九夏。全身塔于寺之左。赞曰、初云庵自九峰至庐山。诸方禅者毕集门下、杂遝多英俊。而云庵尝敛眉曰。法道乃今而後、未可知也。有问其意。曰、先师在黄檗、众不满百。而明眼辈几半。今虽三倍当时、然才一两人耳。余时年少、心非其论。观元普两禅师、皆南公晚子也。而其行巳卓绝、且如此。则云庵之言、如百衲帔。天寒岁晚、乃见效哉。 \\n 云居佛印元禅师 \\n 禅师名了元、字觉老、生饶州浮梁林氏。世业儒、父祖皆不仕。元生二岁、琅琅诵论语、诸家诗。五岁诵三千首。既长从师授五经、略通大义去、读首楞严经、于竹林寺。爱之尽捐旧学。白父母、求出家度生死。礼宝积寺沙门日用。试法华、受具足戒。游庐山、谒开先暹道者。暹自负其号、海上横行、俯视後进。元与问答捷给。暹大称赏、以为真英灵衲子也。时年十九。已而又谒圆通讷禅师。讷惊其翰墨曰。骨格巳似雪窦、後来之俊也。时书记怀琏、方应诏而西。讷以元嗣琏之职。江州承天法席虚。讷又以元当选。郡将见而少之。讷曰、元齿少而德壮。虽万耆衲、不可折也。於是说法、为开先之嗣。时年二十八。自其始住承天、移淮山之斗方、庐山之开先归宗。丹阳之金山焦山。江西之大仰。又四住云居。四十年之间。德化缁白、名闻幼稚、缙绅之贤者、多与之游。苏东坡谪黄州、庐山对岸。元居归宗、酬酢妙句、与烟云争丽。及其在金山、则东坡得释还吴中。次丹阳、以书抵元曰。不必出山、当学赵州上等接人。元得书径来。东坡迎笑问之。元以偈为献[或作戏]曰。赵州当日少谦光、不出三门见赵王。争似金山无量相、大千都是一禅床。东坡抚掌称善。东坡尝访弟子由于高安。将至之夕、子由与洞山真净文禅师。圣寿聪禅师、连床夜语三鼓矣。真净忽惊觉曰。偶梦吾等谒五祖戒禅师。不思而梦、何祥耶。子由撼。聪曰、吾方梦见戒禅师。於是起、品坐笑曰。梦乃有同者乎。俄报东坡巳至奉新。子由携两衲、候於城南建山寺。有顷东坡至、理梦事问。戒公生何所。曰陕右、东坡曰、轼十馀岁时。时梦身是僧、往来陕西。又问、戒状奚若。曰、戒失一目。东坡曰、先妣方娠。梦僧至门、瘠而眇。又问戒终何所。曰高安大愚、今五十年。而东坡时年四十九。後与真净书。其略曰、戒和尚不识人嫌。强颜复出、亦可笑矣。既是法契[或云法器。]愿痛加磨励、使还旧观。自是常著衲衣。故元以裙赠之。而东坡酬以玉带。有偈曰、病骨难堪玉带围。钝根仍落箭锋机。会当乞食歌姬院。夺得云山旧衲衣。又曰、此带阅人如传舍。流传到我亦悠哉。锦袍错落尤相称。乞与佯狂老万回。元所居方丈、特高名妙高台。东坡又作诗曰。我欲乘飞车、东访赤松子。蓬莱不可到、弱水三万里。不如金山去、清风半帆耳。中有妙高台、云峰自孤起。仰观初无路、谁信平如砥。台中老比丘、碧眼照窗儿。巉巉玉为骨、凛凛霜入齿。机锋不可触、千偈如翻水。何须寻德云、只此比丘是。长生未暇学、请学长不死。太子少保张公方平安道、为滁州日。游琅琊山藏院。呼梯梯梁、得木匣发之。忽悟前身、盖知藏僧也。写楞伽经、未终而化。安道续书残轴、笔迹宛然如昔。号二生经。安道欲刻以印施四方。东坡曰、此经在他人、犹为希世之瑞。况於公乎。请家藏为子孙无穷之福。元请东坡代书之、镂板金山。时士大夫、师欧阳文忠公为古文。公佐韩子、诋我以原性。性者与生俱生之论、为铨量。元故以是劝之。又尝谓众曰。昔云门说法如云雨。绝不喜人记录其语。见必骂逐曰。汝口不用、反记吾语。异时裨贩我去。今室中对机录。皆香林明教以纸为衣。随所闻即书之。後世学者、渔猎文字语言。正如吹网欲满。非愚即狂。时江浙丛林。尚以文字为禅、谓之请益。故元以是讽之。高丽僧统义天、航海至明州。传云、义天弃王者位出家。上疏乞遍历丛林、问法受道、有诏朝奉郎杨杰次公。馆伴所经。吴中诸刹、皆迎饯如王臣礼。至金山、元床坐、纳其大展。次公惊问故。元曰、义天亦异国僧耳。僧至丛林、规绳如是、不可易也。众姓出家、同名释子。自非买崔卢、以门阀相高、安问贵种。次公曰、卑之少徇时宜、求异诸方。亦岂觉老心哉。元曰、不然。屈道随俗、诸方先失一支眼。何以示华夏师法乎。朝廷闻之、以元为知大体。观文殿学士王公韶子淳、出守南昌。自以久帅西塞、滥杀罚。留神空宗、祈妙语、以澡雪之。而元适至、子淳请说法於上蓝。元炷香曰。此香为杀人不眨眼上将军。立地成佛大居士。一众哗曰善。子淳亦悠然意消。灵源清禅师在众时、厕云居法席。痛自韬晦、而声名自然在人口。元升座、举以为堂中第一座。丛林服其公。非特清公。如感铁面喆真如。百丈肃、仰山简。皆元所赏识也。李公麟伯时、为元写照。元曰、必为我作笑状。自为赞曰、李公天上石麒麟。传得云居道者真。不为拈花明大事。等闲开口笑何人。泥牛漫向风前嗅。枯木无端雪里春。对现堂堂俱不识。太平时代自由身。元符元年正月初四日。听客语有会其心者、轩渠一笑而化。其令画笑状、而赞之、非苟然也。阅世六十有七、坐五十有二夏。元骨面秀而清、临事无凝滞。过眼水流云散。其为人服义疾恶。初举感铁面、嗣承天。感曰、使典粥饭、供十方僧、可也。如欲继嗣、则慈感已有师。元奇之。又举宣长老住甘露。宣後卖元。元白于官曰。宣演法未有宗旨、乞改正。宣竟以是遭逐。杨次公曰。牵牛蹊人之田。而夺之牛也、元不恤。元尝游京师、谒曹王。王以其名、奏之神考。赐磨衲、号佛印。东坡滑稽於翰墨、戏为之赞。世喜传、故并记。 \\n 赞曰、佛印种性从横、慧辨敏速。如新生驹、不受控勒。盖其材足以御侮。观其临事、护法之心深矣。 \\n 版式： \\n 返回 \\n 版权所有中国传统文化与现代化网络发展部Copyright?2000 \\n yyyin@21cn.com \\n  \\n   \\n  "}
{"章节": "禅林僧宝传卷第三十", "正文": "  \\n 禅林僧宝传卷第三十 \\n 　 \\n  \\n 宝峰英禅师 \\n 禅师名洪英、出於陈氏、邵武人也。幼警敏读书、五行俱下。父母锺爱之、使为书生。英不食、自誓恳、求出家。及成大僧、即行访道。东游至曹山、依止耆年雅公。久之辞去、登云居。眷岩壑胜绝、为终焉之计。阅华严十明论。至为真智慧无体性。不能自知无性、故为无性之性。不能自知无性、故名曰无明。华严第六地、曰不了第一义。故号曰无明。将知真智慧本无性、故不能自了。若遇了缘而了、则无明灭矣。是谓成佛要门。愿以此、法绍隆佛种。然今诸方、谁可语此。良久喜曰、有积翠老在。即日造黄檗、谒南禅师于积翠。夜语达旦、南公加敬而已。时座下龙象杂遝。而英议论、尝倾四座、声名籍甚。尝游西山、遇南昌潘居士、同宿双岭。居士曰、龙潭见天皇时节、冥合孔子。英惊问何以验之。曰、孔子曰、二三子以我为隐乎。吾无隐乎尔。吾无行而不与二三子者、是丘也。师以为如何。英笑曰、楚人以山鸡为凤。世传以为笑。不意居士、此语相类。汝擎茶来、我为汝接。汝行益来、我为汝受。汝问讯、我起手。若言是说、说个什么。若言不说、龙潭何以便悟。此所谓无法可说、是名说法。以世尊之辩、亦不能加此两句耳。学者但求解会。譬如以五色、图画虚空。鸟窠无佛法可传授。不可默坐、闲拈布毛吹之。侍者便悟。学者乃曰、拈起布毛、全体发露。似此见解、未出教乘。其可称祖师门下客。哉九峰被人问、深山里有佛法也无。不得已曰有。及被穷诘无可有、乃曰、石头大者大、小者小。学者卜度曰。刹说众生说、三世炽然说。审如是教乘自足。何必更问祖师意旨耶。要得脱体明去。譬如眼病人、求医治之。医者但能去翳膜、不曾以光明与之。居士推床惊曰。吾忧积翠法道、未有继者。今知尽在子、躬厚自爱。双岭顺禅师问。庵中老师、好问学者。并却咽喉唇吻、道取一句。首座曾道得么。英乾笑已。而有偈曰、阿家尝醋三赤喙。新妇洗面摸著鼻。道吾答话得腰昆。玄沙开书是白纸。於是顺公屈服、以为名下无虚士。有同参在石门、分座接纳。英作偈寄之曰。万锻炉中铁蒺梨。直须高价莫饶伊。横来竖去呵呵笑。一任旁人鼓是非。熙宁元年、首众僧于庐山圆通寺。学者归之如南公。明年春、南公下世。冬十月英开法於石门。又明年六月、知事纷争、止之不可。初九日谓众曰、领众不肃。正坐无德、吾有愧黄龙。呼维那、鸣钟众集。叙行脚始末曰。吾灭後火化、以骨石藏普通塔。明生死不离清众也。言卒而逝、阅世五十有九、坐四十三夏。 \\n 赞曰、英厌纷争之众、而趋死。又诫以骨石藏普通塔。其以死生为儿戏乎。晋魏舒丧其室、一恸而止。曰、吾不及庄周远甚。桓温殷浩儿时戏。温弃鞭、而浩取之。温後喜曰、吾固知浩出吾下。古人哭泣戏剧之间、自验其材如此。英叹领众不肃。而愧黄龙、自鞭不赦。可以为法哉。 \\n 保宁玑禅师 \\n 禅师名圆玑、福州林氏。子生方晬而孤、舅收育之。年十六、视瞻精彩。福清应天僧传捧见之。异焉曰、若从我游乎。玑仰视欣然、为负杖笠去归。俄试所习得度。游东吴、依天衣怀。怀殁、师事黄檗南禅师。密授记别。玑天姿精勤、荷担丛林、不知寒暑。垦荒地为良田、莳松杉为美干。守一职、十年不易。南公称以为本色出家儿。及迁黄龙、携玑与俱。熙宁二年、南公殁。建塔毕、辞去。东林总公、命为堂中第一座。人望益峻。信之龟峰、潭之大沩、争迎致。而玑坚卧不答。宝觉禅师、欲以继黄龙法席。玑掉头掣肘径去。宝觉不强也。人问其故。对曰、先师诫我。未登五十、不可为人。玑客於归宗、时年四十八矣。佛印元公、劝之以应翠岩之命。从南昌帅谢景温师直请也。又十年、移住圆通。从金陵帅朱彦世英请也。崇宁二年、世英复守金陵。会保宁虚席、移玑自近。江淮缙绅、都会休沐。车骑填门、奕棋煮茗。如兰丛、如玉树。而玑俎豆其中、兀如枯株。然谈剧有味。睢阳许顗彦周、锐於参道、见玑作礼。玑曰、莫将闲事挂心头。彦周曰、如何是闲事。答曰、参禅学道是。於是彦周开悟。良久曰、大道甚坦夷。何用许多言句葛藤乎。玑呼侍者、理前语问之。侍者瞠而却。玑谓彦周曰、言句葛藤、又不可废也。疾学者味著文字。作偈曰、不学文章不读书。颓然终日自如愚。虽然百事不通晓。是马何曾唤作驴。政和五年、易保宁为神霄。即日退庵於城南。八年九月示微病。二十二日浴罢、说偈而逝。阅世八十有三、坐六十三夏。阇维有终不坏者二。而糁以五色舍利。塔于雨华台之左。 \\n 赞曰、玑雅自号无学老。而书偈於所居之壁、曰。无学庵中老、平生百不能。忖思多幸处、至老得为僧。宣和元年正月、诏下。发天下僧尼、为德士女德。而玑化去、巳逾年矣。夫岂苟然哉。 \\n 黄龙佛寿清禅师 \\n 禅师名惟清、字觉天、号灵源叟。生南州武宁陈氏。方垂髫上学。日诵数千言、吾伊上口。有异比丘过书肆、见之。引手熟视之、大惊曰。菰蒲中有此儿耶。告其父母、听出家从之。师事戒律师、年十七为大僧。闻延恩院耆宿法安、见本色人。上谒愿留就学。安曰、汝苦海法船也。我寻常沟壑耳、岂能藏哉。黄龙宝觉心禅师、是汝之师。亟行毋後。时公至黄龙、泯泯与众作息。问答茫然、不知端倪。夜誓诸佛前曰。倘有省发、愿尽形寿、以法为檀。世世力弘大法。初阅玄沙语、倦而倚壁。起经行、步促遗履。俯取之乃大悟。以所悟告宝觉。宝觉曰、从缘入者永无退失。然新得法空者、多喜悦致散乱。令就侍者房熟寐。公风神洞冰雪、而趣识卓绝流辈。龙图徐禧德占。太史黄庭坚鲁直、皆师友之。其见宝觉、得记别、乃公为之地。宝觉钟爱、至忘其为师。议论商略、如交友。诸方号清侍者。如赵州文远、南院守廓。张丞相商英、始奉使江西。高其为人、厚礼致。以居洪州观音、不赴。又十年淮南使者朱京世昌。请住舒州太平、乃赴。衲子争趋之。其盛不减圆通、在法云长芦时。宝觉春秋高。江西使者王桓、迁公居黄龙。不辞而往。未几宝觉殁。即移疾居昭默堂。颓然坐一室。天下想其标致、摩云昂霄。余时以法门昆弟、预闻其论。曰、今之学者、未脱生死。病在什么处。在偷心未死耳。然非其罪、为师者之罪也。如汉高帝、绐韩信而杀之。信虽曰死、其心果死乎。古之学者、言下脱生死。效在什么处。在偷心巳死。然非学者自能尔。实为师者、钳锤妙密也。如梁武帝御大殿。见侯景不动声气。而景之心巳枯竭、无馀矣。诸方所说、非不美丽。要之如赵昌画花逼真、非真花也。其指法巧譬、类如此。闲居十五年。天下禅学者、知而亲依之可也。公卿大夫、何自而知。亦争亲近之乎。非雷非霆、而声名常在人耳。何修而臻此哉。平生至诚、恻怛于道而已。政和七年九月十八日。食罢掩房。遣呼以栖首座至、叙说决别。乃起浴更衣、以手指顶。侍者为净发讫、安坐而寂。前十日、自作无生常住真归告铭曰。贤劫第四尊、释迦文佛直下。第四十八世孙惟清。虽从本觉应缘出生。而了缘即空、初无自性。氏族亲里、莫得而详。但以正因一念、为所宗承。是厕释迦之远孙、其号灵源叟。据自了因、所了妙性。无名字中、示称谓耳。亦临济无位真人。傅大士之心王类矣。亦正法眼藏、涅槃妙心。唯证乃知、馀莫能测者欤。所以六祖问让和尚、什么处来。曰嵩山来。祖曰、什么物恁么来。曰、说似一物即不中。祖曰、还假修证否。曰、修证即不无、污染即不得。祖曰、即此不污染、是诸佛之护念。汝既如是、吾亦如是。兹盖独标清净法身。以遵教外别传之宗。而拣云、报化非真佛、亦非说法者。然非无报化大功大用。谓若解通报化、而不顿见法身。则滞污染缘、乖护念旨。理必警省耳。夫少室道行、光腾後裔。则有云门偃、奋雄音绝唱于国中。临济玄、振大用大机、於天下。皆得正传、世咸宗奉。惟清望临济、九世祖也。今宗教衰丧、其未尽绝灭者。唯二家微派、斑斑有焉。然名多愧实、顾适当危寄。而朝露身缘、势迫晞坠。因力病释俗从真。叙如上事、以授二三子。吾委息後、当用依禀观究。即不违先圣法门、而自见深益。慎勿随末法所尚、乞空文於有位。求为铭志、张饰说、以浼吾。至嘱至嘱。因自为叙、曰无生常住真归诰。且系之以铭。铭曰、无涯湛海、瞥起一沤。亘乎百年、曷浮曷休。广莫清汉、欻生片云。有无起灭、隐显何分。了兹二者、即见实相。十世古今、始终现量。吾铭此旨、昭示汝曹。泥多佛大、水长船高。公遗言、藏骨石於海会。示生死不与众隔也。门弟子确诚克奉藏之。而增修其旧、不敢违其诫。公赐号佛寿、从枢密邓公、洵武请也。 \\n 赞曰、初灵源讣至、读其自作志铭。叹曰、何疾世、[或云何疾法之弊。]自珍其道之深乎。收涕为之词曰。今年九月十有八。清净法身忽衰飒。生死鹘仑谁劈破。披露梦中根境法。无生塔成自作铭。人言无亏宁有成。一切法空尚曰座。此塔安得离色声。障云方增佛日晚。长蹉更失人天眼。但馀荷负大法心。乞与丛林照古今。 \\n 版式： \\n 返回 \\n 版权所有中国传统文化与现代化网络发展部Copyright?2000 \\n yyyin@21cn.com \\n  \\n   \\n  "}
{"章节": "补禅林僧宝传舟峰庵沙门庆老撰", "正文": "  \\n 补禅林僧宝传舟峰庵沙门庆老撰 \\n 　 \\n  \\n 五祖演禅师 \\n 禅师讳法演、绵州巴西邓氏。少落发受具。预城都讲席、习百法唯识论。窥其奥置之曰、胶柱安能鼓瑟乎。即行游方所至、无足当其意者。抵浮山谒远录公、久之无所发明。远曰、吾老矣。白云端炉鞲、不可失也。演唯诺径造。白云端曰、川藞苴汝来耶。演拜而就列。一日举、僧问南泉、摩尼珠语。以问端、端叱之。演领悟、汗流被体。乃献投机颂曰。山前一片闲田地。叉手叮咛问祖翁。几度卖来还自买。为怜松竹引清风。端颔之曰、栗棘蓬禅、属子矣。演掌磨、有僧视磨急转、指以问演。此神通耶、法尔耶。演褰衣旋磨一匝。端尝示众云。古人道、如镜铸像。像成後、镜在什么处。众下语不契。演作街坊、自外来。端举示演、演前问讯曰、也不争多。端笑曰、须是道者始得。初住四面、迁白云。上堂云、汝等诸人、见老和尚。鼓动唇舌、竖起拂子、便作胜解。及乎山禽聚集、牛动尾巴。却将作等闲。殊不知檐声不断前旬雨。电影还连後夜雷。又云、悟了同未悟、归家寻旧路。一字是一字、一句是一句。自小不脱空、两岁学移步。湛水生莲花、一年生一度。又云、贱卖担板汉、贴秤麻三斤。百千年滞货、何处浑身。身张丞相谓、其应机接物。孤峭径直、不犯刊削。其知言耶。演出世四十馀年。晚住太平、移东山。崇宁三年六月二十五日。上堂辞众。时山门有土木之工。演躬自督役。诫曰、汝等好作息、吾不复来矣。归方丈、净发澡浴。旦日吉祥而逝。阇维得舍利甚夥。塔于东山之南。盖年八十馀。先是五祖遗记曰。吾灭後可留真身。吾手启而举、吾再出矣。演住山时、塑手泥涞中裂。相去容匕、众咸异之。演尝拜塔、以手指云。当时与么全身去。今日重来记得无。复云、以何为验以此为验、遂作礼。及其将亡也、山摧石陨。四十里内、岩谷震吼。得法子、曰惠勤。曰克勤、曰清远。皆知名当世云。 \\n 赞曰、临济七传而得石霜圆。圆之子、一为积翠南。一为杨岐会。南之设施、如坐四达之衢。聚珍怪百物而鬻之。遗簪堕珥、随所揬焉。骎骎末流。冒其氏者、未可以一二数也。会乃如玉人之治璠玙、珷玞废矣。故其子孙、皆光明照人、克世其家。盖碧落碑无赝本也。 \\n 云岩新禅师 \\n 禅师讳悟新、王氏、韶州曲江人。魁岸黑面、如梵僧。壮依佛陀院落发。以气节盖众、好面折人。初谒栖贤秀铁面。秀问、上座甚处人。对曰、广南韶州。又问、曾到云门否。对曰、曾到。又问、曾到灵树否。对曰曾到。秀曰、如何是灵树枝条。对曰、长底自长、短底自短。秀曰、广南蛮、莫乱说。新曰、向北驴、只恁么、拂袖而出。秀器之、而新无留意。乃之黄龙、谒宝觉禅师。谈辩无所抵捂。宝觉曰、若之技止此耶。是固说食耳、渠能饱人乎。新窘无以进。从容白曰、悟新到此、弓折箭尽。愿和尚慈悲、指个安乐处。宝觉曰、一尘飞而翳天。一芥堕而覆地。安乐处、政忌上座许多骨董。直须死却无量劫来偷心、乃可耳。新趋出。一日默坐下板。会知事捶行者。新闻杖声、忽大悟。奋起忘纳其屦。趋方丈见宝觉。自誉曰、天下人总是学得底。某甲是悟得底。宝觉笑曰、选佛得甲科、何可当也。新自是号为死心叟。榜其居曰死心室、盖识悟也。久之去游湘西。是时喆禅师、领岳麓、新往造焉。喆问、是凡是圣。对曰、非凡非圣。喆曰、是什么。对曰、高著眼。喆曰、恁么、则南山起云、北山下雨。对曰、且道是凡是圣。喆曰、争奈头上漫漫、脚下漫漫。新仰屋作嘘声。喆曰、气急杀人。对曰、恰是。拂袖便出。谒法昌遇禅师。遇问、近离甚处。对曰、某甲自黄龙来。遇云、还见心禅师么。对曰、见。遇曰什么处见。对曰、吃粥吃饭处见。遇插火箸於炉中云。这个又作么生。新拽脱火箸、便行。新初住云岩、巳而迁翠岩。翠岩旧有淫祠。乡人禳会、酒胾汪秽无虚日。新诫知事毁之。知事辞以不敢掇祸。新怒曰、使能作祸、吾自当之。乃躬自毁拆。俄有巨蟒盘卧内。引首作吞噬之状。新叱之而遁。新安寝无他。未几再领云岩、建经藏。太史黄公庭坚为作记。有以其亲墓志、镵于碑阴者。新恚骂曰、陵侮不避祸若是。语未卒、电光翻屋、雷击自户入。折其碑阴中分之。视之已成灰烬、而藏记安然无损。晚迁住黄龙、学者云委。属疾退居晦堂。夜参竖起拂子云。看看拂子病、死心病。拂子安、死心安。拂子穿却死心。死心穿却拂子。正当恁么时。唤作拂子、又是死心。唤作死心、又是拂子。毕竟唤作什么。良久云、莫把是非来辩我。浮生穿凿不相干。有乞末後句者。新与偈云、末後一句子、直须心路绝。六根门既空、万法无生灭。于此彻其源、不须求解脱。生平爱骂人、只为长快活。政和五年十二月十三日晚、小参说偈。十五日、泊然坐逝。讣闻诸方、衲子为之呜咽流涕。茶毗得舍利五色。阅世七十二、坐四十五夏。塔于晦堂之後。 \\n 赞曰、余阅死心悟门。政所谓渴骥奔泉。怒猊抉石者也。当其凡圣情尽。佛祖在所诋诃、况馀子乎。山谷谓、其雍雍肃肃、观者拱手。此老盖亦惮之矣。 \\n 南岳石头志庵主公讳怀志、出于婺州金华吴氏。性夷粹、聪警绝人。年十四、去依智慧院宝称为童子。二十二试所习落发。预讲肆十二年。宿学争下之。尝欲会通诸宗异义、为书传世。以端正一代时教之本意。有禅者问曰。杜顺乃贤首宗祖师也。而谈法身、则曰。怀州牛吃禾、益州马腹胀。此偈合归天台何义耶。志不能对。即行游方。晚至洞山、谒真净文禅师。问、古人一喝、不作一喝用。意旨如何。文公呵叱之。志趋出。文笑呼曰、浙子、斋後游山好。志领悟。久之辞去。真净曰、子禅虽逸格、惜缘不胜耳。志识其意、拜赐而行。至袁州。州人请居杨岐、挽留之。掣肘而去、游湘上。潭牧闻其名、请居上封北禅、皆不受。庵於衡岳二十馀年。士大夫经由、造其居、不甚顾答。人问其故。曰、彼富贵人、辩博多闻。我粥饭僧耳。口吻迟钝、无可说。自然憨痴去。有偈曰、万机俱能付痴憨。踪迹时容野鹿参。不脱麻衣拳作枕。几生梦在绿萝庵。又问曰、师住山多年、有何旨趣。对曰、山中住、独掩柴门无别趣。三块柴头品字煨。不用援毫文彩露。崇宁元年冬。遍辞山中之人、曳杖径去。留之不可。曰、龙安照禅师、吾友也。偶念见之耳。龙安闻其肯、来使人自长沙迎之。居于最乐堂。明年六月晦、问侍者日早莫。曰、已夕矣。笑曰、梦境相逢、我睡已觉。汝但莫负丛林、即是报佛恩德。言讫而寂。茶毗收骨石、塔于乳峰之下。阅世六十四年、坐四十三夏。 \\n 赞曰、石头道人、以夷粹之资、入道稳实。其去新丰、而游湘西也。以水声林影自娱。谨守其师之言、不为世用。譬之云行鸟飞、初无留碍。故当时公卿贵人、莫能亲疏之。岂常人哉。彼视咿嗄取容、卖佛祖以渔利者。顾不太息耶。甘露灭、既论撰其出处之详。又列之林间录中。盖有所激云耳。补禅林僧宝传终。 \\n 1999.06.04尹小林整理 \\n 版式： \\n 返回 \\n 版权所有中国传统文化与现代化网络发展部Copyright?2000 \\n yyyin@21cn.com \\n  \\n   \\n  "}
