{"章节": "自序", "正文": "  \\n 自序 \\n 　 \\n  \\n 佛语心为宗，无门为法门。既是无门，且作么生透。岂不见道，从门入者不是家珍；从缘得者始终成坏。恁么说话，大似无风起浪，好肉剜疮。何况滞言句，觅解会。掉棒打月，隔靴爬痒，有甚交涉。 \\n 慧开，绍定戊子夏，首众于东嘉龙翔。因衲子请益，遂将古人公案，作敲门瓦子，随机引导学者。竟尔抄录，不觉成集。初不以前后叙列，共成四十八则。通曰“无门关”。 \\n 若是个汉，不顾危亡，单刀直入。八臂哪吒拦他不住。纵使西天四七，东土二三，只得望风乞命。设或踌躇，也似隔窗看马骑，贬得眼来，早已蹉过。 \\n 颂曰：大道无门，千差有路，透得此关，乾坤独步！ \\n   \\n  "}
{"章节": "一、赵州狗子", "正文": "  \\n 一、赵州狗子 \\n 　 \\n  \\n 赵州和尚因僧问：“狗子还有佛性也无？” \\n 州云：“无！” \\n 无门曰：参禅须透祖师关，妙悟要穷心路绝。祖关不透，心路不绝，尽是依草附木精灵。且道，如何是祖师关。只者一个无字，乃宗门一关也。遂目之曰禅宗无门关。透得过者，非但亲见赵州，便可与历代祖师，把手共行，眉毛斯结，同一眼见，同一耳闻，岂不庆快。莫有要透关底么。将三百六十骨节，八万四千毫窍，通身起个疑团，参个无字，昼夜提撕。莫作虚无会，莫作有无会。如吞了个热铁丸相似，吐又吐不出，荡尽从前恶知恶觉，久久纯熟，自然内外打成一片，如哑子得梦，只许自知。蓦然打发，惊天动地，如夺得关将军大刀入手，逢佛杀佛，逢祖杀祖，于生死岸头，得大自在，向六道四生中游戏三昧。且作么生提撕。尽平生气力举个无字。若不间断，好似法烛，一点便着。 \\n 颂曰：狗子佛性，全提正令，才涉有无，丧身失命。 \\n   \\n  "}
{"章节": "二、百丈野狐", "正文": "  \\n 二、百丈野狐 \\n 　 \\n  \\n 百丈和尚凡参次，有一老人，常随众听法。众人退，老人亦退。忽一日不退，师遂问，“面前立者复是何人？” \\n 老人云：“某甲非人也，于过去迦叶佛时，曾住此山。因学人问，大修行底人，还落因果也无。某甲对云：‘不落因果！’五百生堕野狐身。今请和尚代一转语，贵脱野狐。遂问：“大修行底人，还落因果也无？” \\n 师云：“不昧因果！” \\n 老人于言下大悟。作礼云：“某甲已脱野狐身，住在山后。敢告和尚，乞依亡僧事例！” \\n 师令无维那白槌告众：“食后送亡僧！”大众言议：“一众皆安，涅槃堂又无人病，何故如是？”食后只见师领众，至山后岩下，以杖挑出一死野狐，乃依火葬。 \\n 师至晚上堂，举前因缘。黄檗便问：“古人错只对一转语，堕五百生野狐身。转转不错，合作个甚么？” \\n 师云：“近前来，与伊道。” \\n 黄檗遂近前，与师一掌。 \\n 师拍手笑云：“将谓胡须赤，更有赤须胡！” \\n 无门曰：不落因果，为甚堕野狐。不昧因果，为甚脱野狐。若向者里着得一只眼，便知得前百丈赢得风流五百生！ \\n 颂曰：不落不昧，两采一赛。不昧不落，千错万错。 \\n   \\n  "}
{"章节": "三、俱胝竖指", "正文": "  \\n 三、俱胝竖指 \\n 　 \\n  \\n 俱胝和尚，凡有诘问，唯举一指。后有童子，因外人问，和尚说何法要。童子亦竖指头。胝闻，遂以刃断其指。童子负痛号哭而去。胝复召之。童子回首。胝却竖起指。童子忽然领悟。胝将顺世，谓众曰：吾得天龙一指头禅，一生受用不尽。言讫示灭。 \\n 无门曰：俱胝并童子悟处不在指头上。若向者里见得，天龙同俱胝并童子，与自己一串穿却！ \\n 颂曰：俱胝钝置老天龙，利刃单提勘小童。巨灵抬手无多子，分破华山千万重！ \\n   \\n  "}
{"章节": "四、胡子无须", "正文": "  \\n 四、胡子无须 \\n 　 \\n  \\n 或庵曰：“西天胡子因甚无须？” \\n 无门曰：“参须实参，悟须实悟。者个胡子，直须亲见一回始得，说亲见，早成两个！ \\n 颂曰：疑人面前，不可说梦。胡子无须，惺惺添懵。 \\n   \\n  "}
{"章节": "五、香严上树", "正文": "  \\n 五、香严上树 \\n 　 \\n  \\n 香严和尚云：“如人上树，口衔树枝，手不攀枝，脚不踏树。树下有人问西来意。不对，即违他所问；若对，又丧身失命。正恁么时，作么生对？” \\n 无门曰：纵有悬河之辨，总用不着。说得一大藏教，亦用不着。若向者里对得着，活却从前死路头，死却从前活路头。其或未然，直待当来问弥勒！ \\n 颂曰：香严真杜撰，恶毒无尽限。哑却衲僧口，通身迸鬼眼！ \\n   \\n  "}
{"章节": "六、世尊拈花", "正文": "  \\n 六、世尊拈花 \\n 　 \\n  \\n 世尊昔在灵山会上拈花示众，众皆默然，惟迦叶尊者破颜微笑。 \\n 世尊云：“吾有正法眼藏，涅槃妙心，实相无相，微妙法门，不立文字，教外别传，付嘱摩诃迦叶。” \\n 无门曰：黄面瞿昙，傍若无人，压良为贱，悬羊头卖狗肉，将谓多少奇特。只如当时大众都笑，正法眼藏作么生传？设使迦叶不笑，正法眼藏又作么生传？若道正法眼藏有传授，黄面老子，诳呼闾阎；若道无传授，为甚么独许迦叶？ \\n 颂曰：拈起花来，尾巴已露，迦叶破颜，人天罔措。 \\n   \\n  "}
{"章节": "七、赵州洗钵", "正文": "  \\n 七、赵州洗钵 \\n 　 \\n  \\n 赵州因僧问：“某甲乍入丛林，乞师指示！” \\n 州云：“吃粥了也未？” \\n 僧云：“吃粥了也。” \\n 州云：“洗钵盂去！” \\n 其僧有省。 \\n 无门曰：赵州开口见胆，露出心肝。者僧听事不真，唤钟作瓮。 \\n 颂曰：只为分明极，翻令所得迟。早知灯是火，饭熟已多时。 \\n   \\n  "}
{"章节": "八、奚仲造车", "正文": "  \\n 八、奚仲造车 \\n 　 \\n  \\n 月庵和尚问僧：“奚仲造车一百辐，拈却两头去却轴。明甚么边事？” \\n 无门曰：若也直下明得，眼似流星，机如掣电。 \\n 颂曰：机轮转处，达者犹迷。四维上下，南北东西。 \\n   \\n  "}
{"章节": "九、大通智胜", "正文": "  \\n 九、大通智胜 \\n 　 \\n  \\n 兴阳让和尚因僧问：“大通智胜佛，十劫坐道场，佛法不现前，不得成佛道时如何？” \\n 让曰：其问甚谛当。“ \\n 僧云：“既是坐道场，为甚么不得成佛道？” \\n 让曰：“为伊不成佛。” \\n 无门曰：只许老胡知，不许老胡会。凡夫若知，即是圣人。圣人若会，即是凡夫。 \\n 颂曰：了身何似了心休，了得心兮身不愁。若也身心俱了了，神仙何必更封侯！ \\n   \\n  "}
{"章节": "十、清税孤贫", "正文": "  \\n 十、清税孤贫 \\n 　 \\n  \\n 曹山和尚，因僧问：“清税孤贫，乞师赈济！” \\n 山云：“税阇梨！” \\n 税应：“诺！” \\n 山曰：“青原白家酒，三盏吃了，犹道未沾唇。” \\n 无门曰：清税输机，是何心行？曹山具眼，深辨来机。然虽如是，且道：“那里是税阇梨吃酒处？” \\n 颂曰：贫似范丹，气如项羽。活计虽无，敢与斗富。 \\n   \\n  "}
{"章节": "十一、州勘庵主", "正文": "  \\n 十一、州勘庵主 \\n 　 \\n  \\n 赵州到一庵主处问：“有么？有么？” \\n 主竖起拳头。 \\n 州云：“水浅，不是泊舡处！”便行。 \\n 又到一庵主处云：“有么？有么？” \\n 主亦竖起拳头。 \\n 州云：“能纵能夺，能杀能活！”便作礼。 \\n 无门曰：一般竖起拳头，为甚么肯一个，不肯一个？且道，淆讹在甚处？若向者里下得一转语，便见赵州舌头无骨，扶起放倒，得大自在。虽然如是，争奈赵州却被二庵主勘破！若道二庵主有优劣，未具参学眼。若道无优劣，亦未具参学眼。 \\n 颂曰：眼流星，机掣电；杀人刀，活人剑！ \\n   \\n  "}
{"章节": "十二、岩唤主人", "正文": "  \\n 十二、岩唤主人 \\n 　 \\n  \\n 瑞岩彦和尚，每日自唤：“主人公！”复自应：“诺！”乃云：“惺惺着！”“诺！”“他时异日，莫受人瞒！”“诺！诺！” \\n 无门曰：瑞岩老子自买自卖，弄出许多神头鬼面。何故聻？一个唤底，一个应底；一个惺惺底，一个不受人瞒底。认着依前还不是！若也效他，总是野狐见解。 \\n 颂曰：学道之人不识真，只为从前认识神。无量劫来生死本，痴人唤作本来人。 \\n   \\n  "}
{"章节": "十三、德山托钵", "正文": "  \\n 十三、德山托钵 \\n 　 \\n  \\n 德山一日托钵下堂，见雪峰，峰问：“者老汉，钟未鸣鼓未响，托钵向甚处去？”山便回方丈。峰举似岩头。头云：“大小德山未会末后句！”山闻，令侍者唤岩头来，问曰：“汝不肯老僧那？”头密启其意。山乃休去。山明日升座，果与寻常不同。头至僧堂前拊掌大笑云：“且喜得老汉会末后句。他后天下人不奈伊何！” \\n 无门曰：若是末后句，岩头、德山俱未梦见在。捡点将来，好似一棚傀儡！ \\n 颂曰：识得最初句，便会末后句，末后与最初，不是者一句！ \\n   \\n  "}
{"章节": "十四、南泉斩猫", "正文": "  \\n 十四、南泉斩猫 \\n 　 \\n  \\n 南泉和尚，因东西堂争猫儿，泉乃提起云：“大众，道得即救，道不得即斩却也！”众无对。泉遂斩之。晚，赵州外归。泉举似州，州乃脱履安头上而出。泉云：“子若在即救得猫儿。” \\n 无门曰：且道：赵州顶草鞋意作么生？若向者里下得一转语，便见南泉令不虚行。其或未然，险。 \\n 颂曰：赵州若在，倒行此令。夺却刀子，南泉乞命。 \\n   \\n  "}
{"章节": "十五、洞山三顿", "正文": "  \\n 十五、洞山三顿 \\n 　 \\n  \\n 云门因洞山参次，问曰：“近离甚处？” \\n 山云：“查渡。” \\n 门曰：“夏在甚处？” \\n 山云：“湖南报慈。” \\n 门曰：“几时离彼？” \\n 山云：“八月二十五。” \\n 门曰：“放汝三顿棒！” \\n 山至明日却上问讯：“昨日蒙和尚放三顿棒，不知过在甚么处？” \\n 门曰：“饭袋子！江西湖南，便恁么去！” \\n 山于此大悟。 \\n 无门曰：云门当时，便与本分草料，使洞山别有生机一路，家门不致寂寥。一夜在是非海里着倒，直待天明再来，又与他注破。洞山直下悟去，未是性燥。且问诸人，洞山三顿棒合吃不合吃？若道合吃，草木丛林皆合吃棒。若道不合吃，云门又成诳语。向者里明得，方与洞山出一口气。 \\n 颂曰：狮子教儿迷子诀，拟前跳踯早翻身。无端再叙当头着，前箭犹轻后箭深！ \\n   \\n  "}
{"章节": "十六、钟声七条", "正文": "  \\n 十六、钟声七条 \\n 　 \\n  \\n 云门曰：“世界恁么广阔，因甚向钟声里披七条。” \\n 无门曰：大凡参禅学道，切忌随声逐色。纵使闻声悟道，见色明心，也是寻常。殊不知，衲僧家骑声盖色，头头上明，着着上妙。然虽如是，且道，声来耳畔，耳往声边。直饶响寂双忘，到此如何话会。若将耳听应难会，眼处闻声方始亲。 \\n 颂曰：会则事同一家，不会万别千差，不会事同一家，会则万别千差。 \\n   \\n  "}
{"章节": "十七、国师三唤", "正文": "  \\n 十七、国师三唤 \\n 　 \\n  \\n 国师三唤侍者，侍者三应。国师云：“将谓吾辜负汝，元来却是汝辜负吾。” \\n 无门曰：国师三唤，舌头堕地。侍者三应，和光吐出。国师年老心孤，按牛头吃草。侍者未肯承当，美食不中饱人餐。且道，那里是他辜负处。国清才子贵，家富小儿娇。 \\n 颂曰：铁枷无孔要人担，累及儿孙不等闲，欲得撑门并拄户，更须赤脚上刀山。 \\n   \\n  "}
{"章节": "十八、洞山三斤", "正文": "  \\n 十八、洞山三斤 \\n 　 \\n  \\n 洞山和尚，因僧问：“如何是佛？” \\n 山云：“麻三斤。” \\n 无门曰：洞山老人参得些蚌蛤禅，才开两片，露出肝肠。然虽如是，且道，向甚处见洞山。 \\n 颂曰：突出麻三斤，言亲意更亲，来说是非者，便是是非人。 \\n   \\n  "}
{"章节": "十九、平常是道", "正文": "  \\n 十九、平常是道 \\n 　 \\n  \\n 南泉因赵州问：“如何是道？” \\n 泉云：“平常心是道。” \\n 州云：“还可趣向否？” \\n 泉云：“拟向即乖。” \\n 州云：“不拟争知是道？” \\n 泉云：“道不属知，不属不知。知是妄觉，不知是无记。若真达不疑之道，犹如太虚廓然洞豁，岂可强是非也。” \\n 州于言下顿悟。 \\n 无门曰：南泉被赵州发问：“直得瓦解冰消，分疏不下。赵州纵饶悟去，更参三十年始得。 \\n 颂曰：春有百花秋有月，夏有凉风冬有雪，若无闲事挂心头，便是人间好时节。 \\n   \\n  "}
{"章节": "二十、大力量人", "正文": "  \\n 二十、大力量人 \\n 　 \\n  \\n 松源和尚云：“大力量人，因甚抬脚不起？”又云：“开口不在舌头上。” \\n 无门曰：松源可谓倾肠倒腹，只是缺人承当。纵饶直下承当，正好来无门处吃痛棒。何故聻？要识真金火里看！ \\n 颂曰：抬脚踏翻香水海，低头俯视四禅天，一个浑身无处着，请续一句。 \\n   \\n  "}
{"章节": "二十一、云门屎橛", "正文": "  \\n 二十一、云门屎橛 \\n 　 \\n  \\n 云门因僧问：“如何是佛？” \\n 门云：“干屎橛。” \\n 无门曰：云门可谓家贫难辨素食，事忙不及草书，动便将屎橛来撑门拄户，佛法兴衰可见。 \\n 颂曰：闪电光，击石火，眨得眼，已蹉过。 \\n   \\n  "}
{"章节": "二十二、迦叶刹竿", "正文": "  \\n 二十二、迦叶刹竿 \\n 　 \\n  \\n 迦叶因阿难问云：“世尊传金袈裟外，别传何物？” \\n 叶唤云：“阿难。” \\n 难应：“诺！” \\n 叶云：“倒却门前刹竿着。” \\n 无门曰：若向者里下得一转语亲切，便见灵山一会俨然未散。其或未然，□婆尸佛早留心，直至而今不得妙。 \\n 颂曰：问处何如答处亲？几人于此眼生筋，兄呼弟应扬家丑，不属阴阳别是春。 \\n   \\n  "}
{"章节": "二十三、不思善恶", "正文": "  \\n 二十三、不思善恶 \\n 　 \\n  \\n 六祖因明上座趁至大庾岭，祖见明至，即掷衣钵于石上云：“此衣表信，可力争耶？任君将去。” \\n 明遂举之，如山不动，踟蹰悚栗曰：“我来求法，非为衣也。愿行者开示。” \\n 祖云：“不思善，不思恶，正与么时，哪个是明上座本来面目？” \\n 明当下大悟，遍体汗流，泣泪作礼问曰：“上来密语密意外，还更有意旨否。” \\n 祖曰：“我今为汝说者即非密也。汝若返照自己面目，密却在汝边。” \\n 明云：“某甲虽在黄梅随众，实未省自己面目。今蒙指授入处，如人饮水，冷暖自知。今行者即是某甲师也。” \\n 祖云：“汝若如是，则吾与汝同师黄梅。善自护持。” \\n 无门曰：六祖可谓，是事出急家，老婆心切。譬如新荔支，剥了壳去了核，送在你口里，只要你咽一咽。 \\n 颂曰：描不成兮画不就，赞不及兮休生受。本来面目没处藏，世界坏时渠不朽！ \\n   \\n  "}
{"章节": "二十四、离却语言", "正文": "  \\n 二十四、离却语言 \\n 　 \\n  \\n 风穴和尚因僧问：“语默涉离微，如何通不犯？” \\n 穴云：“长忆江南三月里，鹧鸪啼处百花香。” \\n 无门曰：风穴机如掣电，得路便行。争奈坐前人舌头不断？若向者里见得亲切，自有出身之路。且离却语言三昧，道将一句来。 \\n 颂曰：不露风骨句，未语先分付，进步口喃喃，知君大罔措。 \\n   \\n  "}
{"章节": "二十五、三座说法", "正文": "  \\n 二十五、三座说法 \\n 　 \\n  \\n 仰山和尚，梦见往弥勒所，安第三座。有一尊者，白槌云：“今日当第三座说法。” \\n 山乃起白槌云：“摩诃衍法离四句，绝百非，谛听谛听。” \\n 无门曰：且道，是说法不说法？开口即失，闭口又丧。不开不闭，十万八千。 \\n 颂曰：白日青天，梦中说梦，捏怪捏怪，诳呼一众。 \\n   \\n  "}
{"章节": "二十六、二僧卷廉", "正文": "  \\n 二十六、二僧卷廉 \\n 　 \\n  \\n 清凉大法眼，因僧斋前上参。眼以手指廉，时有二僧同去卷廉。眼曰：“一得，一失。” \\n 无门曰：且道，是谁得谁失？若向者里着得一只眼，便知清凉国师败阙处。然虽如是，切忌向得失里商量。 \\n 颂曰：卷起明明彻太空，太空犹未合吾宗，争似从空都放下，绵绵密密不通风。 \\n   \\n  "}
{"章节": "二十七、不是心佛", "正文": "  \\n 二十七、不是心佛 \\n 　 \\n  \\n 南泉和尚，因僧问云：“还有不与人说底法么？” \\n 泉云：“有。” \\n 僧云：“如何是不与人说底法？” \\n 泉云：“不是心，不是佛，不是物！” \\n 无门曰：南泉被者一问，直得揣尽家私，郎当不少！ \\n 颂曰：叮咛损君德，无言真有功。任从沧海变，终不为君通！ \\n   \\n  "}
{"章节": "二十八、久响龙潭", "正文": "  \\n 二十八、久响龙潭 \\n 　 \\n  \\n 龙潭因德山请益，抵夜。潭云：“夜深，子何不下去？” \\n 山遂珍重揭廉而出。见外面黑，却回云：“外面黑。” \\n 潭乃点纸烛度与。山拟接。潭便吹灭。山于此忽然有省，便作礼。 \\n 潭云：“子见个甚么道理？” \\n 山云：“某甲从今日去，不疑天下老和尚舌头也。” \\n 至明日龙潭升堂云：“可中有个汉，牙如剑树，口似血盆，一棒打不回头，他时异日，向孤峰顶上立吾道去也。” \\n 山遂取疏抄，于法堂前将一炬火提起云：“穷诸玄辨，若一毫致于太虚；竭世枢机，似一滴投于巨壑！”将疏抄便烧，于是礼辞。 \\n 无门曰：德山未出关时，心愤愤，口悱悱，得得来南方，要灭却教外别传之旨。及到澧州路上，问婆子买点心。 \\n 婆云：“大德车子内，是甚么文字？” \\n 山云：“金刚经抄疏。” \\n 婆云：“只如经中道，过去心不可得，见在心不可得，未来心不可得。大德要点那个心？” \\n 德山被者一问，直得口似匾檐。然虽如是，未肯向婆子句下死却。 \\n 遂问婆子：“近处有甚宗师？” \\n 婆云：“五里外有龙潭和尚。” \\n 及到龙潭，纳尽败阙。可谓是前言不应后语！龙潭大似怜儿不觉丑，见他有些子火种，即忙将恶水蓦头一浇浇杀。冷地看来，一场好笑。 \\n 颂曰：闻名不如见面，见面不如闻名，虽然救得鼻孔，争奈瞎却眼睛！ \\n   \\n  "}
{"章节": "二十九、非风非幡", "正文": "  \\n 二十九、非风非幡 \\n 　 \\n  \\n 六祖因风□刹幡，有二僧对论，一云：“幡动。”一云：“风动。”往复曾未契理。 \\n 祖云：“不是风动，不是幡动，仁者心动！”二僧悚然。 \\n 无门曰：不是风动，不是幡动，不是心动，甚处见祖师？若向者里见得亲切，方知二僧买铁得金。祖师忍俊不禁，一场漏逗。 \\n 颂曰：风幡心动，一状领过，只知开口，不觉话堕。 \\n   \\n  "}
{"章节": "三十、即心即佛", "正文": "  \\n 三十、即心即佛 \\n 　 \\n  \\n 马祖因大梅问：“如何是佛？” \\n 祖云：“即心是佛。” \\n 无门曰：若能直下领略得去，着佛衣，吃佛饭，说佛话，行佛行，即是佛也。然虽如是，大梅引多少人，错认定盘星。争知道说个佛字三日漱口。若是个汉，见说即心是佛，掩耳便走。 \\n 颂曰：青天白日，切忌寻觅。更问如何，抱赃叫屈。 \\n   \\n  "}
{"章节": "三十一、赵州勘婆", "正文": "  \\n 三十一、赵州勘婆 \\n 　 \\n  \\n 赵州因僧问婆子：“台山路向甚处去？”婆云：“蓦直去。”僧才行三五步。婆云：“好个师僧，又恁么去！”后有僧举似州。州云：“待我去与你勘过这婆子。”明日便去，亦如是问，婆亦如是答。州归谓众曰：“台山婆子，我与你勘破了也！” \\n 无门曰：婆子只解坐筹帷幄，要且着贼。不知赵州老人善用偷营劫塞之机，又且无大人相。捡点将来，二俱有过。且道，那里是赵州勘破婆子处？ \\n 颂曰：问既一般，答亦相似，饭里有砂，泥中有刺。 \\n   \\n  "}
{"章节": "三十二、外道问佛", "正文": "  \\n 三十二、外道问佛 \\n 　 \\n  \\n 世尊因外道问：“不问有言，不问无言。”世尊据座。外道赞叹云：“世尊大慈大悲，开我迷云，令我得入。”乃具礼而去。 \\n 阿难寻问佛：“外道有何所证？赞叹而去。” \\n 世尊云：“如世良马，见鞭影而行。” \\n 无门曰：阿难乃佛弟子，宛不如外道见解。且道，外道与佛弟子相去多少？ \\n 颂曰：剑刃上行，冰棱上走。不涉阶梯，悬崖撒手。 \\n   \\n  "}
{"章节": "三十三、非心非佛", "正文": "  \\n 三十三、非心非佛 \\n 　 \\n  \\n 马祖因僧问：“如何是佛？” \\n 祖曰：“非心非佛。” \\n 无门曰：若向者里见得，参学事毕。 \\n 颂曰：路逢剑客须呈，不遇诗人莫献，逢人且说三分，未可全施一片。 \\n   \\n  "}
{"章节": "三十四、智不是道", "正文": "  \\n 三十四、智不是道 \\n 　 \\n  \\n 南泉云：“心不是佛，智不是道。” \\n 无门曰：南泉可谓老不识羞，才开臭口，家丑外扬。然虽如是，知恩者少！ \\n 颂曰：天晴日头出，雨下地上湿，尽情都说了，只恐信不及。 \\n   \\n  "}
{"章节": "三十五、倩女离魂", "正文": "  \\n 三十五、倩女离魂 \\n 　 \\n  \\n 五祖问僧云：“倩女离魂，那个是真底？” \\n 无门曰：若向者里悟得真底，便知出壳入壳，如宿旅舍。其或未然，切莫乱走。蓦然地水火风一散，如落汤螃蟹，七手八脚。那时莫言不道。 \\n 颂曰：云月是同，溪山各异。万福万福，是一是二？ \\n   \\n  "}
{"章节": "三十六、路逢达道", "正文": "  \\n 三十六、路逢达道 \\n 　 \\n  \\n 五祖曰：“路逢达道人，不将语默对。”且道：“将甚么对？” \\n 无门曰：若向者里对得亲切，不妨庆快。其或未然，也须一切处着眼。 \\n 颂曰：路逢达道人，不将语默对，拦腮劈面拳，直下会便会。 \\n   \\n  "}
{"章节": "三十七、牛过窗棂", "正文": "  \\n 三十七、牛过窗棂 \\n 　 \\n  \\n 五祖曰：譬如水牯牛过窗棂，头角四蹄都过了，因甚么尾巴过不得？ \\n 无门曰：若向者里颠倒着得一只眼，下得一转语，可以上报四恩，下资三有。其或未然，更须照顾尾巴始得！ \\n 颂曰：过去堕坑堑，回来劫被坏。者些尾巴子，直是甚奇怪。 \\n   \\n  "}
{"章节": "三十八、庭前柏树", "正文": "  \\n 三十八、庭前柏树 \\n 　 \\n  \\n 赵州因僧问：“如何是祖师西来意？” \\n 州云：“庭前柏树子。” \\n 无门曰：若向赵州答处见得亲切，前无释迦，后无弥勒。 \\n 颂曰：言无展事，语不投机，承言者丧，滞句者迷。 \\n   \\n  "}
{"章节": "三十九、云门话堕", "正文": "  \\n 三十九、云门话堕 \\n 　 \\n  \\n 云门因僧问“光明寂照遍河沙”，一句未绝，门遽曰：“岂不是张拙秀才语。” \\n 僧云：“是。” \\n 门云：“话堕也。” \\n 后来死心拈云：“且道，那里是者僧话堕处？” \\n 无门曰：若向者里见得云门用处孤危，者僧因甚话堕，堪与人天为师。若也未明，自救不了！ \\n 颂曰：急流垂钓，贪饵者着。口缝才开，性命丧却！ \\n   \\n  "}
{"章节": "四十、趯倒净瓶", "正文": "  \\n 四十、趯倒净瓶 \\n 　 \\n  \\n 沩山和尚，始在百丈会中充典座。百丈将选大沩主人，乃请同首座对众下语，出格者可往。百丈遂拈净瓶置地上，设问云：“不得唤作净瓶，汝唤作甚么？” \\n 首座乃云：“不可唤作木也。” \\n 百丈却问沩山。山乃踢倒净瓶而去。 \\n 百丈笑云：“第一座轮却山子也。因命沩为开山。” \\n 无门曰：沩山一期之勇，争奈跳百丈圈不出？检点将来，便重不便轻。何故聻？脱得盘头，担起铁枷。 \\n 颂曰：□下箍篱并木杓，当阳一突绝周遮，百丈重关拦不住，脚尖□出佛如麻。 \\n   \\n  "}
{"章节": "四十一、达磨安心", "正文": "  \\n 四十一、达磨安心 \\n 　 \\n  \\n 达磨面壁。二祖立雪断臂云：“弟子心未安，乞师安心。” \\n 磨云：“将心来，与汝安。” \\n 祖云：“觅心了不可得。” \\n 磨云：“为汝安心竟！” \\n 无门曰：缺齿老胡，十万里航海特特而来，可谓无风起浪。末后接得一个门人，又却六根不具。咦，谢三郎不识四字！ \\n 颂曰：西来直指，事因嘱起，挠聒丛林，元来是你。 \\n   \\n  "}
{"章节": "四十二、女子出定", "正文": "  \\n 四十二、女子出定 \\n 　 \\n  \\n 世尊，昔因文殊至诸佛集处，值诸佛各还本处。惟有一女人，近彼佛坐，入于三昧。文殊乃白佛云：“何女人得近佛坐，而我不得？” \\n 佛告文殊：“汝但觉此女，令从三昧起，汝自问之。” \\n 文殊绕女人三匝，鸣指一下，乃托至梵天，尽其神力而不能出。 \\n 世尊云：“假使百千文殊，亦出此女人定不得。下方过一十二亿河沙国土，有罔明菩萨，能出此女人定。” \\n 须臾，罔明大士从地涌出，礼拜世尊。世尊敕，罔明却至女人前，鸣指一下，女人于是从定而出。 \\n 无门曰：释迦老子做者一场杂剧，不通小小。且道，文殊是七佛之师，因甚出女人定不得？罔明是初地菩萨，为甚却出得？若向者里见得亲切，业识茫茫，那伽大定。 \\n 颂曰：出得出不得，渠侬得自由。神头并鬼面，败阙当风流。 \\n   \\n  "}
{"章节": "四十三、首山竹篦", "正文": "  \\n 四十三、首山竹篦 \\n 　 \\n  \\n 首山和尚拈竹篦示众云：“汝等诸人若唤作竹篦则触；不唤作竹篦则背。汝诸人且道，唤作甚么？” \\n 无门曰：唤作竹篦则触，不唤作竹篦则背。不得有语，不得无语，速道速道。 \\n 颂曰：拈起竹篦，行杀活令。背触交驰，佛祖乞命。 \\n   \\n  "}
{"章节": "四十四、芭蕉拄杖", "正文": "  \\n 四十四、芭蕉拄杖 \\n 　 \\n  \\n 芭蕉和尚示众云：“你有拄杖子，我与你拄杖子；你无拄杖子，我夺你拄杖子。” \\n 无门曰：扶过断桥水，伴归无月村。若唤作拄杖，入地狱如箭！ \\n 颂曰：诸方深与浅，都在掌握中。撑天并拄地，随处振宗风。 \\n   \\n  "}
{"章节": "四十五、他是阿谁", "正文": "  \\n 四十五、他是阿谁 \\n 　 \\n  \\n 东山师祖曰：“释迦弥勒犹是他奴，且道：他是阿谁？” \\n 无门曰：若也见得他分晓，譬如十字街头撞见亲爷相似，更不须问别人道是与不是。 \\n 颂曰：他弓莫挽，他马莫骑，他非莫辨，他事莫知！ \\n   \\n  "}
{"章节": "四十六、竿头进步", "正文": "  \\n 四十六、竿头进步 \\n 　 \\n  \\n 石霜和尚云：“百尺竿头，如何进步？” \\n 又古德云：“百尺竿头坐底人，虽然得入未为真。百尺竿头须进步，十方世界现全身。” \\n 无门曰：进得步，翻得身，更嫌何处不称尊？然虽如是，且道：百尺竿头如何进步？嗄。 \\n 颂曰：瞎却顶门眼，错认定盘星，拚身能舍命，一盲引众盲！ \\n   \\n  "}
{"章节": "四十七、兜率三关", "正文": "  \\n 四十七、兜率三关 \\n 　 \\n  \\n 兜率悦和尚，设三关问学者：“拨草参玄，只图见性，即今上人性在甚处。识得自性，方脱生死。眼光落时作么生脱？脱得生死，便知去处，四大分离向甚处去？” \\n 无门曰：若能下得此三转语，便可以随处作主，遇缘即宗。其或未然，粗餐易饱，细嚼难饥！ \\n 颂曰：一念普观无量劫，无量劫事即如今，如今觑破个一念，觑破如今觑底人。 \\n   \\n  "}
{"章节": "四十八、乾峰一路", "正文": "  \\n 四十八、乾峰一路 \\n 　 \\n  \\n 乾峰和尚因僧问：“十方薄伽梵，一路涅槃门，未审路头在甚么处？” \\n 峰拈起拄杖划一划云：“在这里！” \\n 后僧请益云门，门拈起扇子云：“扇子勃跳上三十三天，筑着帝释鼻孔，东海鲤鱼打一棒，雨似倾盆！” \\n 无门曰：一人向深深海底行，簸土扬尘。一人于高高山顶立，白浪滔天。把定放行，各出一只手扶竖宗乘，大似两个驼子相撞着，世上应无直底人。正眼观来，二大老总未识路头在。 \\n 颂曰：未举步时先已到，未动舌时先说了，直饶着着在机先，更须知有向上窍。 \\n   \\n  "}
{"章节": "四十九、安晚附增", "正文": "  \\n 四十九、安晚附增 \\n 　 \\n  \\n 无门老禅，作四十八则语，判断古德公案。大似卖油饼人，令买家开口接了，更吞吐不得。然虽如是，安晚欲就渠热炉熬上，再打一枚，足成大衍之数，却仍前送似。未知老师从何处下牙。如一口吃得，放光动地。若犹未也，连见在四十八个，都成热沙去。速道速道。 \\n 经云：“止，止，不须说，我法妙难思！” \\n 安晚曰：法从何来，妙从何有。说时又作么生。岂但丰干饶舌，元是释迦多口。这老子造作妖怪，令千百代儿孙被葛藤缠倒，未得头出。似这般奇特话靶，匙挑不上，甑蒸不熟。有多少错认底。傍人问云：“毕竟作如何结断。安晚合十指爪曰：“止，止，不须说，我法妙难思！”却急去“难思”两字上打个小圆相子，指示众人：大藏五千卷，维摩不二门，总在里许。 \\n 颂曰：语火是灯，掉头弗应，惟贼识贼，一问即承。 \\n 淳佑丙午季夏初吉，安晚居士书于西湖渔庄。旧板磨灭故，重命工锓梓毕。这板置于武藏州兜率山广园禅寺也。应永乙酉十月十三日，干缘比丘，常收。 \\n   \\n  "}
