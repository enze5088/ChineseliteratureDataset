{"章节": "\t\t序论", "正文": "　 \\n 序论 \\n 　 \\n 谓之《正蒙》者，养蒙以圣功之正也。圣功久矣，大矣，而正之惟其始。蒙者，知之始也。孟子曰：“始条理者，智之事也。”其始不正，未有能成章而达者也。 \\n 或疑之曰：“古之大学，造之以《诗》《书》《礼》《乐》，迪之以三德六行，皆日用易知简能之理。而《正蒙》推极夫穷神、知化、达天德之蕴，则疑与大学异。”子夏曰：“有始有卒者，其惟圣人乎？”今以是养蒙，恐未能猝喻而益其疑。则请释之曰：“大学之教，先王所以广教天下而纳之轨物，使贤者即以之上达而中人以之寡过。先王不能望天下以皆圣，故尧舜之仅有禹、皋陶，汤之仅有伊尹、莱朱，文王之仅有太公望、散宜生，其他则德其成人，造其小子，不强之以圣功而俟其自得，非有吝也。《正蒙》者，以奖大心者而使之希圣，所由不得不异也。” \\n 抑古之为士者，秀而未离乎其朴，下之无记诵词章以取爵禄之科，次之无权谋功利苟且以就功名之术；其尤正者，无狂思陋测，荡天理，蔑彝伦而自矜独悟，如老聃、浮屠之邪说，以诱聪明果毅之士而生其逸获神圣之心，则但习于人伦物理之当然，而性命之正自不言而喻，至于东周而邪慝作矣。故夫子赞《易》而阐形而上之道，以显诸仁而藏诸用，而孟子推生物一本之理，以极恻隐、羞恶、辞让、是非之所由生。《大学》之道，明德以修己，新民以治人，人道备矣。而必申之曰“止于至善”。不知止至善，则不定，不静，不安，而虑非所虑，未有能得者也。故夫子曰：“吾十有五而志于学。”所志者，知命、耳顺、不逾之矩也，知其然者，志不及之，则虽圣人未有得之于志外者也。故孟子曰：“大匠不为拙工改废绳墨，羿不为拙射变其彀率。”宜若登天而不可使逸获于企及也。特在孟子之世，杨墨虽盈天下，而儒者犹不屑曲吾道以证其邪，故可引而不发以需其自得。而自汉魏以降，儒者无所不淫，苟不抉其跃如之藏，则志之摇摇者，差之黍米而已背之霄壤矣，此《正蒙》之所由不得不异也。 \\n 宋自周子出，而始发明圣道之所由，一出于太极阴阳人道生化之终始，二程子引而申之，而实之以静一诚敬之功，然游、谢之徒，且歧出以趋于浮屠之蹊径。故朱子以格物穷理为始教，而檠括学者于显道之中；乃其一再传而后，流为双峰、勿轩诸儒，逐迹蹑影，沉溺于训诂。故白沙起而厌弃之，然而遂启姚江王氏阳儒阴释、诬圣之邪说；其究也为刑戮之民，为阉贼之党，皆争附焉，而以充其无善无恶、圆融理事之狂妄，流害以相激而相成，则中道不立、矫枉过正有以启之也。 \\n 人之生也，君子而极乎圣，小人而极乎禽兽，然而吉凶穷达之数，于此于彼，未有定焉。不知所以生，不知所以死，则为善为恶，皆非性分之所固有，职分之所当为，下焉者何弗荡弃彝伦以遂其苟且私利之欲！其稍有耻之心而厌焉者，则见为寄生两间，去来无准，恶为赘疣，善亦弁髦，生无所从，而名义皆属沤瀑，两灭无余，以求异于逐而不返之顽鄙。乃其究也不可以终日，则又必佚出猖狂，为无缚无碍之邪说，终归于无忌惮。自非究吾之所始与其所终，神之所化，鬼之所归，效天地之正而不容不惧以终始，恶能释其惑而使信于学！故《正蒙》特揭阴阳之固有，屈伸之必然，以立中道，而至当百顺之大经，皆率此以成，故曰“率性之谓道”。天之外无道，气之外无神，神之外无化，死不足忧而生不可罔，一瞬一息，一宵一昼，一言一动，赫然在出王游衍之中，善吾伸者以善吾屈。然后知圣人之存神尽性，反经精义，皆性所必有之良能，而为职分之所当修，非可以见闻所及而限为有，不见不闻而疑其无，偷用其蕞然之聪明，或穷大而失居，或卑近而自蔽之可以希觊圣功也。呜呼！张子之学，上承孔、孟之志，下救来兹之失，如皎日丽天，无幽不烛，圣人复起，未有能易焉者也。学之兴于宋也，周子得二程子而道著。程于之道广，而一时之英才辐辏于其门；张子教学于关中，其门人未有殆庶者。而当时钜公耆儒如富、文、司马诸公，张子皆以素位隐居而末由相为羽翼，是以其道之行，曾不得与邵康节之数学相与颉颃，而世之信从者寡，故道之诚然者不著。贞邪相竞而互为畸胜，是以不百年而陆子静之异说兴，又二百年而王伯安之邪说熹，其以朱子格物、道问学之教争贞胜者，犹水之胜火，一盈一虚而莫适有定。使张子之学晓然大明，以正童蒙之志于始，则浮屠生死之狂惑，不折而自摧；陆子静、王伯安之蕞然者，亦恶能傲君子以所独知，而为浮屠作率兽食人之伥乎！ \\n 周易者，天道之显也，性之藏也，圣功之牖也，阴阳、动静、幽明、屈伸，诚有之而神行焉，礼乐之精微存焉，鬼神之化裁出焉，仁义之大用兴焉，治乱、吉凶、生死之数准焉，故夫子曰“弥纶天下之道以崇德而广业”者也。张子之学，无非《易》也，即无非《诗》之志，《书》之事，《礼》之节，《乐》之和，《春秋》之大法也。论、孟之要归也，自朱子虑学者之骛远而忘迩，测微而遗显；其教门人也，以《易》为占筮之书而不使之学，盖亦矫枉之过，几令伏羲、文王、周公、孔子继天立极、扶正人心之大法，下同京房、管辂、郭璞、贾耽壬遁奇禽之小技。而张子言无非《易》，立天，立地，立人，反经研几，精义存神，以纲维三才，贞生而安死，则往圣之传，非张子其孰与归！ \\n 呜呼！孟子之功不在禹下，张子之功又岂非疏洚水之歧流，引万派而归墟，使斯人去昏垫而履平康之坦道哉！是匠者之绳墨也，射者之彀率也，虽力之未逮，养之未熟，见为登天之难不可企及，而志于是则可至焉，不志于是未有能至者也，养蒙以是为圣功之所自定，而邪说之淫蛊不足以乱之矣，故曰《正蒙》也。衡阳王夫之论。 \\n -------------------------------------------------------------------------------- \\n  \\n 　"}
{"章节": "张子正蒙注卷一", "正文": "　 \\n 张子正蒙注卷一 \\n 　 \\n  \\n 太和篇 \\n 此篇首明道之所自出，物之所自生，性之所自受，而作圣之功，下学之事，必达于此，而后不为异端所惑，盖即太极图说之旨而发其所函之蕴也。 \\n 太和所谓道， \\n 太和，和之至也。道者，天地人物之通理，即所谓太极也。阴阳异撰，而其絪缊于太虚之中，合同而不相悖害，浑沦无间，和之至矣。未有形器之先，本无不和，既有形器之后，其和不失，故曰太和。 \\n 中涵浮沉、升降、动静相感之性，是生絪缊相荡、胜负屈伸之始。 \\n 涵，如水中涵影之象；中涵者其体，是生者其用也。轻者浮，重者沉，亲上者升，亲下者降，动而趋行者动，动而赴止者静，皆阴阳和合之气所必有之几，而成乎情之固然，犹人之有性也。絪缊，太和未分之本然；相荡，其必然之理势；胜负，因其分数之多寡；乘乎时位，一盈一虚也。胜则伸，负则屈；胜负屈伸，衰王死生之成象，其始则动之几也。此言天地人物消长死生自然之数，皆太和必有之几。 \\n 其来也几微易简，其究也广大坚固。 \\n 来，谓始动而化之初；究，谓已成形体也。几微，气之初；动易简者，唯阳健阴顺而已。广大，品物流形，坚固，体成而不易毁也。乾、坤有体则必生用，用而还成其体。体静而用动，故曰“静极而动，动极而静”，动静无端。 \\n 起知于易者《乾》乎！效法于简者《坤》乎！ \\n 太和本然之体，未有知也，未有能也，易简而已。而其所涵之性，有健有顺，故知于此起，法于此效，而大用行矣。 \\n 散殊而可象为气，清通而不可象为神。 \\n 太和之中，有气有神。神者非他，二气清通之理也。不可象者，即在象中。阴与阳和，气与神和，是谓太和。人生而物感交，气逐于物，役气而遗神，神为使而迷其健顺之性，非其生之本然也。 \\n 不如野马、絪缊，不足谓之太和。 \\n 此言体道者不于物感未交、喜怒哀乐未倚之中，合气于神，合神于性，以健顺五常之理融会于清通，生其变化，而有滞有息，则不足以肖太和之本体，而用亦不足以行矣。敔按：清通者，心之神，变化者，心之化 \\n 语道者知此，谓之知道；学《易》者见此，谓之见《易》。 \\n 见，实证之于心也。《易》曰：“阴阳相摩，八卦相荡，鼓之以雷霆，润之以风雨，日月运行，一寒一暑，乾道成男，坤道成女。”此之谓也。健顺合而太和，其几必动，气以成形，神以居理，性固具足于神气之中，天地之生人物，人之肖德于天地者，唯此而已矣。 \\n 不如此，虽周公才美，其智不足称也已。 \\n 待其已感、因事而效能者，才也；智则灼见道体，而知无不起，法无不效矣。敔按：知道见易，始谓之智；智不足而恃才，虽美如周公，亦不足称 \\n 太虚无形，气之本体； \\n 于太虚之中具有而未成乎形，气自足也，聚散变化，而其本体不为之损益。敔按：理具阴阳，阴阳具理，理气浑然，是为本体 \\n 其聚其散，变化之客形尔。 \\n 日月之发敛，四时之推迁，百物之生死，与风雨露雷乘时而兴，乘时而息，一也，皆客形也。有去有来谓之客。发敛，谓日月出入之道 \\n 至静无感，性之渊源； \\n 于物感未交、至静之中，健顺之性承于天者，固有不失，有本而不穷。 \\n 有识有知，物交之客感尔。 \\n 识知者，五常之性所与天下相通而起用者也。知其物乃知其名，知其名乃知其义，不与物交，则心具此理，而名不能言，事不能成。赤子之无知，精未彻也；愚蒙之无知，物不审也。自外至曰客。 \\n 客感客形与无感无形，唯尽性者一之。 \\n 静而万理皆备，心无不正，动而本体不失，意无不诚，尽性者也。性尽，则生死屈伸一贞乎道，而不挠太虚之本体，动静语默一贞乎仁，而不丧健顺之良能，不以客形之来去易其心，不以客感之贞淫易其志，所谓“夭寿不贰，修身以俟之”，“不显亦临，无射亦保”也。盖其生也异于禽兽之生，则其死也异于禽兽之死，全健顺太和之理以还造化，存顺而没亦宁。其静也异于下愚之静，则其动也异于下愚之动，充五常百顺之实以宰百为，志继而事亦述矣。无他，人之生死、动静有间，而太和之絪缊本无间也。 \\n 此上二章，兼动静、生死而言。动静之几，尽性之事，死生之故，立命之事，而一动一静，一屈一伸，理所必有而通于一，则一也。 \\n 天地之气，虽聚散、攻取百途，然其为理也顺而不妄。 \\n 聚则见有，散则疑无，既聚而成形象，则才质性情各依其类。同者取之，异者攻之，故庶物繁兴，各成品汇，乃其品汇之成各有条理，故露雷霜雪各以其时，动植飞潜各以其族，必无长夏霜雪、严冬露雷、人禽草木互相淆杂之理。故善气恒于善，恶气恒于恶，治气恒于治，乱气恒于乱，屈伸往来顺其故而不妄。不妄者，气之清通，天之诚也。 \\n 气之为物，散入无形，适得吾体；聚为有象，不失吾常。 \\n 散而归于太虚，复其絪缊之本体，非消灭也。聚而为庶物之生，自絪缊之常性，非幻成也。聚而不失其常，故有生之后，虽气禀物欲相窒相梏，而克自修治，即可复健顺之性。散而仍得吾体，故有生之善恶治乱，至形亡之后，清浊犹依其类。 \\n 太虚不能无气，气不能不聚而为万物。万物不能不散而为太虚。循是出入，是皆不得已而然也。 \\n 气之聚散，物之死生，出而来，入而往，皆理势之自然，不能已止者也。不可据之以为常，不可挥之而使散，不可挽之而使留，是以君子安生安死，于气之屈伸无所施其作为，俟命而已矣。 \\n 然则圣人尽道其间，兼体而不累者，存神其至矣。 \\n 气无可容吾作为，圣人所存者神尔。兼体，谓存顺没宁也。神清通而不可象，而健顺五常之理以顺，天地之经以贯，万事之治以达，万物之志皆其所涵。存者，不为物欲所迁，而学以聚之，问以辨之，宽以居之，仁以守之，使与太和絪缊之本体相合无间，则生以尽人道而无歉，死以返太虚而无累，全而生之，全而归之，斯圣人之至德矣。 \\n 彼语寂灭者，往而不返；释氏以灭尽无余为大涅槃。 \\n 徇生执有者，物而不化； \\n 物，滞于物也。魏伯阳、张平叔之流，钳魂守魄，谓可长生。 \\n 二者虽有间矣， \\n 徇生执有者尤拂经而为必不可成之事。 \\n 以言乎失道则均焉。 \\n 皆不知气之未尝有有无而神之通于太和也。 \\n 此章乃一篇之大指，贞生死以尽人道，乃张子之绝学，发前圣之蕴，以辟佛、老而正人心者也。朱子以其言既聚而散，散而复聚，讥其为大轮回。而愚以为朱子之说反近于释氏灭尽之言，而与圣人之言异。孔子曰：“未知生，焉知死。”则生之散而为死，死之可复聚为生，其理一辙，明矣。《易》曰：“精气为物，游魂为变。”游魂者，魂之散而游于虚也，为变，则还以生变化，明矣。又曰：“屈伸相感而利生焉。”伸之感而屈，生而死也；屈之感而伸，非既屈者因感而可复伸乎？又曰：“形而上者谓之道，形而下者谓之器。”形而上，即所谓清通而不可象者也。器有成毁，而不可象者寓于器以起用，未尝成，亦不可毁，器敝而道未尝息也。以天运物象言之，春夏为生、为来、为伸，秋冬为杀、为往、为屈，而秋冬生气潜藏于地中，枝叶槁而根本固荣，则非秋冬之一消灭而更无余也。车薪之火，一烈已尽，而为焰、为烟、为烬，木者仍归木，水者仍归水，土者仍归土，特希微而人不见尔。一甑之炊，湿热之气，蓬蓬勃勃，必有所归，若庵盖严密，则郁而不散。汞见火则飞，不知何往，而究归于地。有形者且然，况其絪缊不可象者乎！未尝有辛勤岁月之积，一旦悉化为乌有，明矣。故曰往来，曰屈伸，曰聚散，曰幽明，而不曰生灭。生灭者，释氏之陋说也。倘如散尽无余之说，则此太极浑沦之内，何处为其翕受消归之府乎？又云造化日新而不用其故，则此太虚之内，亦何从得此无尽之储，以终古趋于灭而不匮邪？且以人事言之，君子修身俟命，所以事天；全而生之，全而归之，所以事亲。使一死而消散无余，则谚所谓伯夷、盗跖同归一丘者，又何恤而不逞志纵欲，不亡以待尽乎！惟存神以尽性，则与太虚通为一体，生不失其常，死可适得其体，而妖孽、灾眚、奸回、浊乱之气不留滞于两间，斯尧、舜、周、孔之所以万年，而《诗》云“文王在上，於昭于天“，为圣人与天合德之极致。圣贤大公至正之道异于异端之邪说者以此，则谓张子之言非明睿所照者，愚不敢知也。 \\n 聚亦吾体，散亦吾体，知死之不亡者，可与言性矣。 \\n 聚而成形，散而归于太虚，气犹是气也。神者，气之灵，不离乎气而相与为体，则神犹是神也，聚而可见，散而不可见尔，其体岂有不顺而妄者乎！故尧、舜之神，桀、纣之气，存于絪缊之中，至今而不易。然桀、纣之所暴者，气也，养之可使醇，持之可使正，澄之可使清也；其始得于天者，健顺之良能未尝损也，存乎其人而已矣。 \\n 知虚空即气，则有无、隐显，神化、性命，通一无二，顾聚散、出入、形不形、能推本所从来，则深于《易》者也。 \\n 虚空者，气之量；气弥沦无涯而希微不形，则人见虚空而不见气。凡虚空皆气也，聚则显，显则人谓之有，散则隐，隐则人谓之无。神化者，气之聚散不测之妙，然而有迹可见；性命者，气之健顺有常之理，主持神化而寓于神化之中，无迹可见。若其实，则理在气中，气无非理，气在空中，空无非气，通一而无二者也。其聚而出为人物则形，散而入于太虚则不形，抑必有所从来。盖阴阳者气之二体，动静者气之二几，体同而用异则相感而动，动而成象则静，动静之几，聚散、出入、形不形之从来也。《易》之为道，乾、坤而已，乾六阳以成健，坤六阴以成顺，而阴阳相摩，则生六子以生五十六卦，皆动之不容已者，或聚或散，或出或入，错综变化，要以动静夫阴阳。而阴阳一太极之实体，唯其富有充满于虚空，故变化日新，而六十四卦之吉凶大业生焉。阴阳之消长隐见不可测，而天地人物屈伸往来之故尽于此。知此者，尽《易》之蕴矣。 \\n 若谓虚能生气，则虚无穷，气有限，体用殊绝，入老氏有生于无自然之论，不识所谓有无混一之常。 \\n 老氏以天地如橐龠，动而生风，是虚能于无生有，变幻无穷；而气不鼓动则无，是有限矣，然则孰鼓其橐龠令生气乎？有无混一者，可见谓之有，不可见遂谓之无，其实动静有时而阴阳常在，有无无异也。误解《太极图》者，谓太极本末有阴阳，因动而始生阳，静而始生阴。不知动静所生之阴阳，为寒暑、润燥、男女之情质，乃固有之蕴，其絪缊充满在动静之先。动静者即此阴阳之动静，动则阴变于阳，静则阳凝于阴，一震、巽、坎、离、艮、兑之生于乾、坤也；非动而后有阳，静而后有阴，本无二气，由动静而生，如老氏之说也。 \\n 若谓万象为太虚中所见之物，则物与虚不相资，形自形，性自性，形性、天人不相待而有，陷于浮屠，以山河大地为见病之说。 \\n 浮屠谓真空常寂之圆成实性，止一光明，藏而地水火风根尘等皆由妄现，知见妄立，执为实相。若谓太极本无阴阳，乃动静所显之影象，则性本清空，禀于太极，形有消长，生于变化，性中增形，形外有性，人不资气而生而于气外求理，则形为妄而性为真，陷于其邪说矣。 \\n 此道不明，正由懵者略知体虚空为性， \\n 差愈于告子“食色性也”、荀子性恶之论尔。 \\n 不知本天道为用， \\n 天即道为用，以生万物。诚者，天之道也，阴阳有实之谓诚。 \\n 反以人见之小因缘天地。 \\n 但见来无所从，去无所归，遂谓性本真空，天地皆缘幻立，事物伦理一从意见横生，不睹不闻之中别无理气。近世王氏之说本此，唯其见之小也。 \\n 明有不尽，则诬世界乾坤为幻化。幽明不能举其要，遂躐等妄意而然。 \\n 未能穷理知性而言天人之际，是谓躐等。 \\n 不悟一阴一阳，范围天地，通乎昼夜，三极大中之矩。 \\n 阴阳二气充满太虚，此外更无他物，亦无间隙，天之象，地之形，皆其所范围也。散入无形而适得气之体，聚为有形而不失气之常，通乎死生犹昼夜也。昼夜者，岂阴阳之或有或无哉！日出而人能见物，则谓之昼，日入而人不见物，则谓之夜；阴阳之运行，则通一无二也。在天而天以为象，在地而地以为形，在人而人以为性，性在气中，屈伸通于一，而裁成变化存焉，此不可逾之中道也。 \\n 遂使儒、佛、老、庄混然一途，语天道性命者，不罔于恍惚梦幻，则定以有生于无，为穷高极微之论。入德之途，不知择术而求，多见其蔽于诐而陷于淫矣。 \\n 陷于佛者，如李翱、张九成之流，而富郑公、赵清献虽贤而不免；若陆子静及近世王伯安，则屈圣人之言以附会之，说愈淫矣。陷于老者，如王弼注《易》及何晏、夏侯湛辈皆其流也；若王安石、吕惠卿及近世王畿、李贽之属，则又合佛、老以溷圣道，尤其淫而无纪者也。 \\n 气坱然太虚， \\n 坱然，犹言滃然，充满盛动貌。遍太虚中皆气也。 \\n 升降飞扬，未尝止息，《易》所谓“絪缊”，庄生所谓“生物以息相吹”、“野马”者与！ \\n 升降飞扬，乃二气和合之动几，虽阴阳未形，而已全具殊质矣。“生物以息相吹”之说非也，此乃太虚之流动洋溢，非仅生物之息也。引此者，言庄生所疑为生物之息者此也。 \\n 此虚实、动静之极，阴阳、刚柔之始。 \\n 虚者，太虚之量；实者，气之充周也。升降飞扬而无间隙，则有动者以流行，则有静者以凝止。于是而静者以阴为性，虽阳之静亦阴也；动者以阳为性，虽阴之动亦阳也。阴阳分象而刚柔分形，刚者阳之质，而刚中非无阴；柔者阴之质，而柔中非无阳。就象而言之，分阴分阳；就形而言之，分柔分刚；就性而言之，分仁分义；分言之则辨其异，合体之则会其通，故张子统言阴阳刚柔以概之。机者，飞扬升降不容已之几；始者，形象之所由生也。 \\n 浮而上者阳之清，降而下者阴之浊。 \\n 天地之法象，人之血气表里、耳目手足，以至鱼鸟飞潜，草木华实，虽阴阳不相离，而抑各成乎阴阳之体。就其昭明流动者谓之清，就其凝滞坚强者谓之浊；阳之清，引阴以偕升，阴之浊，挟阳以俱降，其神之清通者，则贯彻乎其中而未有碍也。 \\n 其感遇聚散，为风雨，为雪霜，万品之流形，山川之融结，糟粕煨烬，无非教也。 \\n 感者，交相感；阴感于阳而形乃成，阳感于阴而象乃著。遇者，类相遇；阴与阴遇，形乃滋，阳与阳遇，象乃明。感遇则聚，聚已必散，皆升降飞扬自然之理势。风雨、雪霜、山川、人物，象之显藏，形之成毁，屡迁而已结者，虽迟久而必归其原，条理不迷，诚信不爽，理在其中矣。教者，朱子所谓“示人以理”是也。 \\n 气聚，则离明得施而有形， \\n 离明，在天为日，在人为目，光之所丽以著其形。有形则人得而见之，明也。 \\n 不聚，则离明不得施而无形。 \\n 无形则人不得而见之，幽也。无形，非无形也，人之目力穷于微，遂见为无也。心量穷于大，耳目之力穷于小。 \\n 方其聚也，安得不谓之客；方其散也，安得遽谓之无。 \\n 聚而明得施，人遂谓之有；散而明不可施，人遂谓之无。不知聚者暂聚，客也，非必为常存之主；散者，返于虚也，非无固有之实。人以见不见而言之，是以滞尔。 \\n 故圣人仰观俯察，但云“知幽明之故”，不云“知有无之故”。 \\n 明则谓有，幽则谓无，众人之陋尔；圣人不然。 \\n 盈天地之间者，法象而已矣。 \\n 示人以可见者，此而已矣。 \\n 文理之察，非离不相睹也。 \\n 法象中之文理，唯目能察之，而所察者止于此；因而穷之，知其动静之机，阴阳之始，屈伸聚散之通，非心思不著。 \\n 方其形也，有以知幽之因；方其不形也，有以知明之故。 \\n 尽心思以穷神知化，则方其可见而知其必有所归往，则明之中具幽之理；方其不可见而知其必且相感以聚，则幽之中具明之理；此圣人所以知幽明之故而不言有无也。言有无者，徇目而已；不斥言目而言离者，目其静之形，敔按：成形则静离其动之用也。敔按：藏用于动盖天下恶有所谓无者哉！于物或未有，于事非无；于事或未有，于理非无；寻求而不得，怠惰而不求，则曰无而巳矣。甚矣言无之陋也！敔按：此即前章形不形之所从来也 \\n 气之聚散于太虚，犹冰凝释于水；知太虚即气，则无无。 \\n 人之所见为太虚者，气也，非虚也。虚涵气，气充虚，无有所谓无者。敔按：先子《和陈白沙六经总在虚无里诗》云：“六经总在虚无里，方信虚无不是无。” \\n 故圣人语性与天道之极，尽于参伍之神变易而已。 \\n 性天之旨尽于《易》，《易》卦阴阳互相叁伍，随时变易，而天人之蕴，幽明之故，吉凶大业之至赜备矣。《乾》有六阳，《坤》有六阴；而其交也，至《屯》《蒙》而二阳参四阴，至《需》《讼》而二阴参四阳，非阴阳之有缺也。《屯》《蒙》之二阳丽于明，四阳处于幽，《需》《讼》之二阴处于明，四阴处于幽；其形而见者为《屯》《蒙》，其隐而未见者为《鼎》《革》；形而见者为《需》《讼》，隐而未见者为《晋》《明夷》余仿此：变易而各乘其时，居其位，成其法象，非所见者有，所不见者无也。故曰“《乾》《坤》其《易》之蕴邪”，言《易》藏畜阴阳，具足充满，以因时而成六十二象。惟其富有，是以日新，有幽明而无有无，明矣。 \\n 诸子浅妄，有有无之分，非穷理之学也。 \\n 浅则据离明所得施为有，不得施为无，徇目而心不通；妄则诬有为无，庄、列、淮南之流以之；而近世以无善无恶为良知者，亦惟其浅而成乎妄也。 \\n 太虚为清，清则无碍，无碍故神；反清为浊，浊则碍，碍则形。 \\n 气之未聚于太虚，希微而不可见，故清；清则有形有象者皆可入于中，而抑可入于形象之中，不行而至神也。反者，屈伸聚散相对之谓，气聚于太虚之中则重而浊，物不能入，不能入物，拘碍于一而不相通，形之凝滞然也。其在于人，太虚者，心涵神也；浊而碍者，耳目口体之各成其形也。碍而不能相通，故嗜欲止于其所便利，而人己不相为谋；官骸不相易，而目不取声，耳不取色；物我不相知，则利其所利，私其所私；聪明不相及，则执其所见，疑其所罔。圣人知气之聚散无恒而神通于一，故存神以尽性，复健顺之本体，同于太虚，知周万物而仁覆天下矣。 \\n 凡气，清则通，昏则壅， \\n 天有光风霁月、曀阴霾雾之异，人有高明广大、庸沓鄙陋之殊，其理一也。 \\n 清极则神。 \\n 不为形碍，则有形者昭明宁静以听心之用而清极矣。神则合物我于一原，达死生于一致，絪缊合德，死而不亡。 \\n 故聚而有间，则风行而声闻具达，清之验与！ \\n 间，形中之虚也。心之种居形之间，惟存养其清通而不为物欲所塞，则物我死生，旷然达一，形不能碍，如风之有牖即入，笙管之音具达矣。 \\n 不行而至，通之极与！ \\n 神，故不行而至。至清而通，神之效也。盖耳目止于闻见，唯心之神彻于六合，周于百世。所存在此，则犹旷窅之墟，空洞之籁，无所碍而风行声达矣。 \\n 此二章言存神为圣功之极致。 \\n 由太虚，有天之名；由气化，有道之名；合虚与气，有性之名；合性与知觉，有心之名。 \\n 名者，言道者分析而名；言之各有所指，故一理而多为之名，其实一也。太虚即气，絪缊之本体，阴阳合于太和，虽其实气也，而未可名之为气；其升降飞扬，莫之为而为万物之资始者，于此言之则谓之天。气化者，气之化也。阴阳具于太虚絪缊之中，其一阴一阳，或动或静，相与摩荡，乘其时位以著其功能，五行万物之融结流止、飞潜动植，各自成其条理而不妄，则物有物之道，鬼神有鬼神之道，而知之必明，处之必当，皆循此以为当然之则，于此言之则谓之道。此二句兼人物言之；下言性心，则专言人矣。太虚者，阴阳之藏，健顺之德存焉；气化者，一阴一阳，动静之几，品汇之节具焉。秉太虚和气健顺相涵之实，而合五行之秀以成乎人之秉彝，此人之所以有性也。原于天而顺乎道，凝于形气，而五常百行之理无不可知，无不可能，于此言之则谓之性。人之有性，函之于心而感物以通，象著而数陈，名立而义起，习其故而心喻之，形也，神也，物也，三相遇而知觉乃发。故由性生知，以知知性，交涵于聚而有间之中，统于一心，由此言之则谓之心。顺而言之，则惟天有道，以道成性，性发知道；逆而推之，则以心尽性，以性合道，以道事天。惟其理本一原，故人心即天；而尽心知性，则存顺没宁，死而全归于太虚之本体，不以客感杂滞遗造化以疵类，圣学所以天人合一，而非异端之所可溷也。 \\n 鬼神者，二气之良能也。 \\n 阴阳相感，聚而生人物者为神；合于人物之身，用久则神随形敝，敝而不足以存，复散而合于絪缊者为鬼。神自幽而之明，成乎人之能，而固与天相通；鬼自明而返乎幽，然历乎人之能，抑可与人相感。就其一幽一明者言之，则神阳也，鬼阴也，而神者阳伸而阴亦随伸，鬼者阴屈而阳先屈，故皆为二气之良能。良能者，无心之感合，成其往来之妙者也。凡阴用之分，不可执一言者，类如此；学者因所指而详察，乃无拘滞之失。若谓死则消散无有，则是有神而无鬼，与圣人所言“鬼神之德盛”者异矣。 \\n 圣者，至诚得天之谓；神者，太虚妙应之目。 \\n 至诚体太虚至和之实理，与絪缊未分之道通一不二，是得天之所以为天也。其所存之神，不行而至，与太虚妙应以生人物之良能一矣。如此则生而不失吾常，死而适得吾体，迹有屈伸，而神无损益也。 \\n 凡天地法象，皆神化之糟粕尔。 \\n 日月、雷风、水火、山泽固神化之所为，而亦气聚之客形，或久或暂，皆已用之余也，而况人之耳目官骸乎！故形有屈伸，而神无幽明之异。语寂灭者不知不亡之良能，执有徇生者据糟粕为常，其迷均矣。 \\n 天道不穷，寒暑已；众动不穷，屈伸已。 \\n 寒已而暑，暑已而寒，循环而如相反，四时之行，生杀之用，尽此矣：盖二气之嘘吸也。屈者屈其所伸，伸者伸其所屈，群动之变，不能离此二用，动静、语默、喜怒、行藏之变，尽此矣：盖二气之舒敛也。 \\n 鬼神之实，不越二端而已矣。 \\n 一嘘一吸，一舒一敛，升降离合于太虚之中，乃阴阳必有之几。则鬼神者，天之所显而即人之藏也。静以成形，鬼之属也，而可以迎神而来；动而成用，神之属也，而将成乎鬼以往。屈伸因乎时，而尽性以存神，则天命立于在我，与鬼神合其吉凶矣。 \\n 两不立则一不可见， \\n 阴阳未分，二气合一，絪缊太和之真体，非目力所及，不可得而见也。 \\n 一不可见则两之用息。 \\n 其合一而为太和者，当其未成乎法象，阴阳之用固息也。 \\n 两体者，虚实也，动静也，聚散也，清浊也，其究一而已。 \\n 虚必成实，实中有虚，一也。而来则实于此，虚于彼，往则虚于此，实于彼，其体分矣。止而行之，动动也；行而止之，静亦动也：一也。而动有动之用，静有静之质，其体分矣。聚者聚所散，散者散所聚，一也。而聚则显，散则微，其体分矣。清以为浊，浊固有清，一也。而清者通，浊者碍，其体分矣。使无一虚一实，一动一静；一聚一散，一清一浊，则可疑太虚之本无有，而何者为一。惟两端迭用，遂成对立之象，于是可知所动所静，所聚所散，为虚为实，为清为浊，皆取给于太和絪缊之实体。一之体立，故两之用行；如水唯一体，则寒可为冰，热可为汤，于冰汤之异，足知水之常体。 \\n 感而后有通：不有两，则无一。 \\n 阴阳合于太和，而性情不能不异；惟异生感，故交相欣合于既感之后，而法象以著。藉令本无阴阳两体虚实清浊之实，则无所容其感通，而谓未感之先初无太和，亦可矣；今既两体各立，则溯其所从来，太和之有一实，显矣。非有一则无两也。 \\n 故圣人以刚柔立本，《乾》《坤》毁则无以见《易》。 \\n 圣人之存神，本合乎至一之太虚，而立教之本，必因阴阳已分、刚柔成象之体，盖以由两而见一也。乾之六阳，坤之六阴，健顺之德具足于法象，故相摩相荡，成六十二卦之变易，以尽天下之斖斖。若阴阳不纯备乎乾、坤，则六十二象之往来者何所从生邪，其何以见《易》乎，圣人成天下之盛德大业于感通之后，而以合絪缊一气和合之体，修人事即以肖天德，知生即以知死，存神即以养气，惟于二气之实，兼体而以时用之尔。 \\n 游气纷扰，合而成质者，生人物之万殊； \\n 游气，气之游行也，即所谓升降飞扬。纷扰者，无心之化，无择于施，阴阳老少互相遇而无一成之轨，乾、坤立而六子、五十六象多寡消长之无典要，成天下之至赜，乃其象矣。合者，阴阳之始本一也，而因动静分而为两，迨其成又合阴阳于一也。如男阳也而非无阴，女阴也而亦非无阳，敔按：如气血魂魄之属，男女毕具，是阳必具阴，阴必具阳也以至于草木鱼鸟，无孤阳之物，亦无孤阴之物，唯深于格物者知之。时位相得，则为人，为上知；不相得，则为禽兽，为下愚；要其受气之游，合两端于一体，则无有不兼体者也。 \\n 其阴阳两端，循环不已者，立天地之大义。 \\n 义者，居正有常而不易之谓。阴阳不偏，循环不息，守正以待感，物得其宜，为经常不易之道，此仁义中正之理所从出。曰诚，曰无妄，曰不息，曰敦化，皆谓此也。然则万殊之生，因乎二气，二气之合，行乎万殊，天地生生之神化，圣人应感之大经，概可知矣。 \\n “日月相推而明生，寒暑相推而岁成。” \\n 《易·系传》文。 \\n 神易无方体， \\n 《易·系传》云：“神无方而易无体。”无方者，无方而非其方，无体者，无体而非其体，屈伸不异明矣。 \\n 一阴一阳， \\n 《系传》云：“一阴一阳之谓道。”一一者，参伍相杂合而有辨也。卦或五阳一阴，或五阴一阳，乃至纯乾纯坤，而阴阳并建以为《易》之蕴，亦一阴一阳也，则阴阳之不以屈伸而息亦明矣。 \\n 阴阳不测， \\n 《系传》云：“阴阳不测之谓神。”不测者，乘时因变，初无定体，非“幽明异致，阴阳分界”如邵子“四方八段”之说，亦非“死此生彼，各有分段”如浮屠之言明矣。 \\n 皆所谓通乎昼夜之道也。 \\n 昼夜者，非天之有异，乃日月出没，而人之离明有得施不得施之别尔。日月寒暑之两行，一阴一阳之殊建，人以睹其明，定其岁，而谓之为方体；实则无方无体，阴阳不测，合同于絪缊而任其变化，乃神易阴阳之固然也。昼夜分两端，而天之运行一；生死分两端，而神之恒存一；气有屈伸，神无生灭，通乎其道，两立而一见，存顺没宁之道在矣。 \\n 昼夜者，天之一息乎！寒暑者，天之昼夜乎！ \\n 气之屈伸往来，一也。 \\n 天道春秋分而气易，犹人一寤寐而魂交。 \\n 寤则魂交于明，寐则魂交于幽，神固未尝亡也。 \\n 魂交成梦，百道纷纭，对寤而言，一身之昼夜也；气交为春，万物糅错，对秋而言，天之昼夜也。 \\n 魂交者，专指寐而言。身内为幽，身外为明；生物者客形尔，暂而不常，还原而忘其故，故如梦。秋冬敛物之精，适得太虚絪缊之体，故如寐之返于真也。昼为生，夜为死，气通乎昼夜者，合寤寐而如一，故君子无不正之梦而与寤通理。 \\n 此篇之旨，以存神而全归其所从生之本体，故以秋配昼寤，以春配夜梦。而下章推物欲之所自出，唯不能通夜于昼，而任魂交之纷纭，故有发无敛，流于浊而丧其清，皆随气迁流，神不存而成贞淫交感之势也。 \\n 旧与下通一章，今按文义分为二章。 \\n 气本之虚，则湛本无形，感而生则聚而有象。 \\n 湛，澄澈而止也。感而生，游气交感而人资以生也。言太和絪缊为太虚，以有体无形为性，可以资广生大生而无所倚，道之本体也。二气之动，交感而生，凝滞而成物我之万象，虽即太和不容已之大用，而与本体之虚湛异矣。 \\n 有象斯有对，对必反其为；有反斯有仇，仇必和而解。 \\n 以气化言之，阴阳各成其象，则相为对，刚柔、寒温、生杀，必相反而相为仇；乃其究也，互以相成，无终相敌之理，而解散仍返于太虚。以在人之性情言之，已成形则与物为对，而利于物者损于己，利于己者损于物，必相反而仇；然终不能不取物以自益也，和而解矣。气化性情，其机一也。 \\n 故爱恶之情同出于太虚，而卒归于物欲， \\n 相反相仇则恶，和而解则爱。阴阳异用，恶不容已；阴得阳，阳得阴，乃遂其化，爱不容已；太虚一实之气所必有之几也，而感于物乃发为欲，情之所自生也。 \\n 倏而生，忽而成，不容有毫发之间，其神矣夫！ \\n 爱恶之情无端而不暂息者，即太虚之气一动一静之几；物无不交，则情无不起，盖亦不疾而速，不行而至也。存神以合湛，则爱恶无非天理矣。 \\n 造化所成，无一物相肖者， \\n 大同必有小异。 \\n 以是知万物虽多，其实一物；无无阴阳者， \\n 若使但依种性而成，则区别而各相肖；唯聚而成，散而毁，既毁而复聚，一唯阴阳之变合，故物无定情，无定状，相同而必有异。足知阴阳行乎万物之中，乘时以各效，全具一絪缊之体而特微尔。 \\n 以是知天地变化，二端而已。 \\n 一气之中，二端既肇，摩之荡之而变化无穷，是以君子体之，仁义立而百王不同法，千圣不同功。 \\n 万物形色，神之糟粕， \\n 生而荣，如糟粕之含酒醴；死而槁，如酒醴尽而糟粕存；其究糟粕亦有所归，归于神化。 \\n “性与天道”云者，易而已矣。 \\n 神之有其理，在天为道，凝于人为性。易，变易也。阴阳摩荡，八卦兴，六十四象成，各有时位错综，而阴阳、刚柔、仁义之体立，皆神之变易也。互相易而万物各成其形色，变易之妙，健顺五常之用为之，故圣人存神以尽性而合天。敔按：神无方，易即其方；易无体，神即其体 \\n 心所以万殊者，摩外物为不一也， \\n 心函絪缊之全体而特微尔，其虚灵本一。而情识意见成乎万殊者，物之相感，有同异，有攻取，时位异而知觉殊，亦犹万物为阴阳之偶聚而不相肖也。 \\n 天大无外，其为感者，絪缊二端而已。 \\n 絪缊之中，阴阳具足，而变易以出，万物并育于其中，不相肖而各成形色，随感而出，无能越此二端。人心万殊，操纵、取舍、爱恶、慈忍，一唯此阴阳之翕辟，顺其理则为圣，从其妄则为狂，圣狂之分，在心几变易之间，非形色之有善恶也。 \\n 物之所以相感者，利用出入，莫知其乡。一万物之妙者与！敔按：此节言天人合一之原，故下文以“天与人交胜”发明其感通 \\n 此言圣人存神之妙，物无不相感应之理。其出而加乎物，物入而应乎己，用无不利，有不知其所以然而然之妙。盖由万物之生成，俱神为之变易，而各含絪缊太和之一气，是以圣狂异趣，灵蠢异情，而感之自通，有不测之化焉。万物之妙，神也；其形色，糟粕也；糟粕异而神用同，感之以神而神应矣。 \\n 气与志，天与人，有交胜之理。 \\n 气者，天化之撰；志者，人心之主；胜者，相为有功之谓。唯天生人，天为功于人而人从天治也。人能存神异性以保合太和，而使二气之得其理，人为功于天而气因志治也。不然，天生万殊，质偏而性隐，而因任糟粕之嗜恶攻取以交相竞，则浊恶之气日充塞于两间，聚散相仍，灾眚凶顽之所由弥长也。 \\n 圣人在上而下民咨，气壹之动志也；凤凰仪，志壹之动气也。 \\n 尧、舜在上而下民有昏垫之咨，其时气偶不顺，于是圣人忧勤以相天之不足，气专于偏戾，而圣人之志在胜天，不容不动也。地平天成，风凰来仪，则圣人胜天之功用成，而天为之动矣。人物之生，皆絪缊一气之伸聚，虽圣人不能有所损益于太和；而二气既分，吉凶、善不善以时位而不齐，圣人贞其大常，存神以御气，则为功于变化屈伸之际，物无不感而天亦不能违之，此圣道之所自立，而异于异端之徇有以私一己，灭有以忘天下之诐辞也。敔按：此言气动志，志动气，犹言天胜人，人胜天也。今《孟子大全集》以此释本文，失其旨矣 \\n 参两篇 \\n 此篇备言天地日月五行之理数，理本于一而通极于万变，以因象数而见理之一原。但所言日月疾迟与历家之言异，太祖高皇帝尝讥其非。天象高远，不能定其孰是，而以二曜南北发敛迟疾例之，则阳疾阴迟之说未可执。据愚谓在天者即为理，不可执理以限天。《正蒙》一书，唯此为可疑，善读者存之以待论可也。 \\n 地所以两，分刚柔男女而效之，法也；天所以参，一太极两仪而象之，性也。 \\n 天一地二，阳之爻函三为一而奇，阴之爻得三之二而偶，偶则分，奇则合。在天者浑沦一气，凝结为地，则阴阳分矣。植物有刚柔之殊，动物有男女之别。效者，效著以成形也。法者，物形之定则。凡山川、金石、草木、禽虫以至于人，成乎形者皆地之效而物之法则立焉，两者之分不可强而合矣。若其在天而未成乎形者，但有其象，絪缊浑合，太极之本体，中函阴阳自然必有之实，则于太极之中，不昧阴阳之象而阴阳未判，固即太极之象，合而言之则一，拟而议之则三，象之固然也。性以理言，有其象必有其理，惟其具太和之诚，故太极有两仪，两仪合而为太极，而分阴分阳，生万物之形，皆秉此以为性。象者未聚而清，形者已聚而浊，清者为性为神，浊者为形为法。 \\n 此章引伸《周易》参天两地之说，而推其所以然之理。而君子因有形之耳目官骸，即物而尽其当然之则，进退、舒卷各有定经，体无形有象之性，以达天而存其清虚一大之神，故存心养性，保合太和，则参两相倚以起化，而道在其中矣。 \\n 一物两体，气也。 \\n 絪缊太和，合于一气，而阴阳之体具于中矣。 \\n 一故神，张子自注：两在故不测 \\n 神者，不可测也，不滞则虚，善变则灵，太和之气，于阴而在，于阳而在。其于人也，含于虚而行于耳目口体肤发之中，皆触之而灵，不能测其所在。 \\n 两故化，张子自注：推行于一 \\n 自太和一气而推之，阴阳之化自此而分，阴中有阳，阳中有阴，原本于太极之一，非阴阳判离，各自孳生其类。故独阴不成，孤阳不生，既生既成，而阴阳又各殊体。其在于人，刚柔相济，义利相裁，道器相需，以成酬酢万变之理，而皆协于一。 \\n 此天之所以参也。 \\n 自其神而言之则一，自其化而言之则两。神中有化，化不离乎神，则天一而已，而可谓之参。故阳爻奇，一合三于一；阴偶，一分一得二；阳爻具阴，阴爻不能尽有阳也，分则太极不离而离矣。 \\n 地纯阴凝聚于中，天浮阳运旋于外，此天地之常体也。 \\n 此言天者，天之体也。聚而成形者谓之阴，动而有象者谓之阳。天包地外，地在天中，浑天之说如此。 \\n 恒星不动，纯系乎天，与浮阳运旋而不穷者也。 \\n 恒星，三垣二十八宿之经星。此言不动，谓其左旋者天体也。然以北斗回指言之，抑未可通。 \\n 日月五星逆天而行，并包乎地者也。 \\n 并包乎地，言居地之外，与地为体而同转。以经星属天，以七政属地，乃张子之创说。 \\n 地在气中，虽顺天左旋，其所系辰象随之，稍迟则反移从而右尔； \\n 所系辰象，谓日月五星也。七政随天左旋，以迟而见为右转。张子尽破历家之说，未问孰是，而谓地亦动而顺天以旋，则地之不旋，明白易见，窃所未安。 \\n 间有缓速不齐者，七政之性殊也。 \\n 如历家之说，月最速，金、水、日次之，火次之，木次之，土星最迟。此随天左旋之说反是。七政既随地而行，又安得自行其性？此亦未安。 \\n 月阴精，反乎阳者也，故其右行最速； \\n 右行最速，左行最缓也。 \\n 日为阳精，然其质本阴，故其右行虽缓，亦不纯系乎天，如恒星不动。 \\n 以外景内暗《离》卦之象推之，故曰其质本阴。不纯系乎天者，谓并包乎地也。 \\n 金、水附日前后进退而行者，其理精深，存乎物感可知矣。 \\n 未详。 \\n 镇星地类，然根本五行，虽其行最缓，亦不纯系乎地也。 \\n 谓根本五行者，木、火、水、金皆依土而生者也。行最缓，以不及天而行，如左旋之说，则其行于七政为最速。不纯系乎地，二十八岁而其行始不及天一周，几与天同其健行矣。 \\n 火者亦阴质，为阳萃焉，然其气比日而微，故其迟倍日。 \\n 阳萃者，阳聚于外而含阴也。其迟差日一倍，二岁而一周天。 \\n 惟木乃岁一盛衰，故岁历一辰。辰者，日月一交之次，有岁之象也。 \\n 辰，十有二次也；日月交者，一月则易一次而交之。说与历家异。历家以象起数，此以理论数，此其所以异乎！ \\n 凡圆转之物，动必有机；既谓之机，则动非自外也。古今谓天左旋，此直至粗之论尔，不考日月出没，恒星昏晓之变。 \\n 此直谓天体不动，地自内圆转而见其差，于理未安。 \\n 愚谓在天而运者，唯七曜而已。 \\n 即所谓系乎地而不系乎天也。系乎地，故与地偕动，迟缓但因其性尔。 \\n 恒星所以为昼夜者，直以地气乘机左旋于中。故使恒星河汉因北为南，日月因天隐见。 \\n “左”，当作“右”。谓地气圜转。与历家四游之说异。 \\n 太虚无体，则无以验其迁动于外也。 \\n 太虚，至清之郛郭，固无体而不动；而坱然太虚之中，虚空即气，气则动者也。此义未安。 \\n 天左旋，处其中者顺之，少迟则反右矣。 \\n 处其中者，谓日月五星。其说谓七曜亦随天左旋，以行迟而不及天，人见其退，遂谓右转。与历家之说异，未详孰是；而与前地旋而见天之左，抑不相通。 \\n 地，物也；天，神也；物无逾神之理，顾有地斯有天，若其配然尔。 \\n 天无体，太和絪缊之气，为万物所资始，屈伸变化，无迹而不可测，万物之神所资也。聚而为物，地其最大者尔。逾，谓越此而别有也。地不能越天之神而自为物，成地者天，而天且沦浃于地之中，本不可以相配。但人之生也资地以生，有形乃以载神；则就人言之，地之德可以配天尔。知此，则抗方泽之祀于圜丘，伸母斩衰之服以齐于父，徇形重养而不恤义，后世所以沦乎幽而成乎乱也。张子之论韪矣。 \\n 地有升降，日有修短。地虽凝聚不散之物，然二气升降其间，相从而不已也。 \\n 《月令》言“天气下降，地气上升”，谓气也；此则言形随气而升降，未审然否。 \\n 阳日上，地日降而下者，虚也：阳日降，地日进而上者，盈也。 \\n 谓冬至以后，地日渐下，去日渐远而昼长；夏至以后，地日渐高，去日渐近而昼短；与日行南北二陆之说异。虚，谓天地之间空旷；盈，谓天地相近而气充满。 \\n 此一岁寒暑之候也。 \\n 谓地高近日则暑，地下远日则寒，不用南北二陆远近之说。 \\n 至于一昼夜之盈虚升降，则以海水潮汐验之为信： \\n 以潮验地之升降，谓地升则潮落，地降则潮生，地有一岁之大升降，又有一昼夜之小升降也。其谓寒暑因地之升降，皆自此测之。乃水亦地中之一物，故谓土为四行根本，而水必比地以安，则未可以水之盈虚验地之升降矣。 \\n 然其间有小大之差，则系日月朔望，其精相感。 \\n 此说又与上异。水之盈虚与月相感，使诚因乎此，则非地之升降矣。不及专家之学，以浑天质测及潮汐南北异候验之之为实也。敔按：质测之说出近日，历家谓据法象以质实测之 \\n 日质本阴，月质本阳； \\n 日，火之精也，火内暗而外明，《离》中阴也；月，水之精也，水内明而外暗，《坎》中阳也。日月不可知，以水火《坎》《离》测之。 \\n 故于朔望之际，精魄反交，则光为之食矣。 \\n 谓日精月魄交射，而易其外见之阴阳，故光为之夺。与历家之说异，历说为允。 \\n 亏盈法： \\n 谓月晦朔弦望亏盈之理。 \\n 月于人为近，日远在外，故月受日光常在于外，人视其初终如钩之曲，及其中天也如半璧然，此亏盈之验也。 \\n 此说未详。亏盈之故，晓然易知，沈存中之说备矣。 \\n 月所位者阳，故受日之光，不受日之精，相望中弦则光为之食，精之不可以二也。 \\n 位，谓定位而成质也。不受日之精，精相食则光亦不受，《坎》外之阴不为阳易也。此以理推度，非其实也。天者理所自出，在天者即为理，执理以测之，必有所窒矣。日月食自以历家之说为允，但暗虚之说，疑不可从尔。 \\n 日月虽以形相物， \\n 因其形而各谓之一物。 \\n 考其道则有施受健顺之差焉。 \\n 日施光而月受之，施者健，受者顺也。所以谓日阳而月阴，道取诸此。 \\n 星月金水受光于火日，阴受而阳施也。 \\n 谓星亦受日光，近天文家亦有云然者。然以太白昼见验之，与月之在昼而暗者异，则说亦难通。金水受光于日火，以镜及止水验之，亦物理之一端而已。 \\n 阴阳之精互藏其宅，则各得其所安。 \\n 精者，阴阳有兆而相合，始聚而为清微和粹，含神以为气母者也。苟非此，则天地之间，一皆游气而无实矣。互藏其宅者，阳入阴中，阴丽阳中，坎、离其象也。太和之气，阴阳浑合，互相容保其精，得太和之纯粹，故阳非孤阳，阴非寡阴，相函而成质，乃不失其和而久安。 \\n 故日月之形，万古不变。 \\n 互藏之精相得而不舍，则其相生也不穷，固与太虚之太和通理。天不变，故日月亦不变。 \\n 若阴阳之气，则循环迭至，聚散相荡，升降相求，絪缊相揉，盖相兼相制，欲一之而不能。 \\n 此则就分阴分阳各成其气以主群动者言也。循环迭至，时有衰王，更相为主也。聚散相荡，聚则成而荡其散者之弱，散则游而荡其聚者之滞也。升降相求，阴必求阳，阳必求阴，以成生化也。絪缊相揉，数本虚清，可以互入，而主辅多寡之不齐，揉杂无定也。二气所生，风雷、雨雪、飞潜、动植、灵蠢、善恶皆其所必有，故万象万物虽不得太和之妙，而必兼有阴阳以相宰制，形状诡异，性情区分，不能一也；不能一则不能久。 \\n 此其所以屈伸无方，运行不息，莫或使之，不曰性命之理，谓之何哉？ \\n 屈伸无方者，生死之所以不恒，而聚散不能仍复其故也。运行不息，则虽不复其故，而伸者屈，屈者必伸也。鼓动于太虚之中，因气之纯杂，而理之昏明、强柔，性各别矣。故自风雷水火以至犬牛蛇虎，各成其性而自为理，变化数迁，无一成之法则也。以此论之，太和未分之前，初得其精者，日月也；阴阳成质以后，而能全其精者，人也。人之所以继天立极，与日月之贞明同其诚而不息；能无丧焉，斯圣矣。 \\n “日月得天”，得自然之理也，非苍苍之形也。 \\n 此上二节，皆因《易》“日月得天而能久照”之义而推言之。自然者，有自而然也。阴阳合而各有良能，神气凝而为精，此日月之所自而能久照者，与太虚保合太和于无声无臭之中者同其理，故日“得天”。 \\n 闰余生于朔，不尽周天之气。 \\n 三百六十五日有奇而天气一周，一岁之朔十二，止得三百五十四日有奇。不尽者，气盈朔虚也。置闰者，所以合月于日。 \\n 而世传交食法，与闰异术，盖有不知而作者尔。 \\n 合朔之法，以日月为朔望之准，用推闰余，乃使分秒之积不差，如穀梁子晦食食既朔之说，及《四分》《三统》诸历有经朔无定朔，皆不知而作也。此法今历为密。 \\n 阳之德主于遂，阴之德主于闭。 \\n 德，谓性情功效；性情者其所自据之德，功效者见德于物也。遂，发生成物；闭，收藏自成。凡发生暘遂，皆阳之为而用夫阴；收敛成形，皆阴之为而保其阳。天地、水火、四时、百物、仁义、礼乐无不然者。 \\n 阴性凝聚，阳性发散；阴聚之，阳必散之，其势均散。 \\n 天地之化，人物之生，皆具阴阳二气。其中阳之性散，阴之性聚，阴抱阳而聚，阳不能安于聚必散，其散也阴亦与之均散而返于太虚。 \\n 阳为阴累，则相持为雨而降；阴为阳得，则飘扬为云而升。 \\n 雨云皆阴也，阴气迫聚于空虚而阳不得下交，阳为阴累矣。然阳不久困，持于上而使阴不升，阴势终抑而雨降，阳乃通矣。阴气缓聚而欲升，与阳不相亢，而相入以相得也，则阳因其缓而受之。以其从容渐散轻清不聚者为阳，虽含阴气亦阳也；其聚于地中与地为体者为阴，虽含阳气亦阴也。凡阴阳之名义不一，阴亦有阴阳，阳亦有阴阳，非判然二物，终不相杂之谓。 \\n 故云物班布太虚者，阴为风驱，敛聚而未散者也。 \\n 阴气上升，初尚轻微，无形无象，阳气欲散之，而驱之太骤，则阴弗能即与相得，而相保以聚，有为雨之势，故曰敛聚；然多不雨，弥久而后交于阳，故曰未散。前言飘扬而升者，倏起旋灭之云；此言班布太虚者，弥亘不散之云也。 \\n 凡阴气凝聚， \\n 凝聚于地上也。地天之际，人物之区，阴阳往来之冲，气为尤厚。天气浑沦，入有入无，一也，而入有者以有碍而难散，则气聚于其间，轮屯纷遝，天气舒缓以入，地气得之相挟以聚，因互相凝结，即阳气亦以聚而成阴矣。阴阳有定性而无定质也，故独言阴而不言阳。 \\n 阳在内者不得出，则奋击而为雷霆； \\n 内，地中也。阴气在外锢之，迫而怒发。《震》，二阴锢一阳于内，雷从地出之象。 \\n 阳在外者不得入，则周旋不舍而为风。 \\n 外，地上空界也。空而无碍，可恣其游衍周旋。不舍，八风相报也。《巽》，二阳在一阴之上，风行地上之象。 \\n 其聚有远近、虚实，故雷风有小大、暴缓。 \\n 聚，阴聚也。阴之所聚，阳所不得而出入也。远则风大而缓，近则风小而暴，虚则雷易出而小，实则雷难出而暴。 \\n 和而散则为霜雪雨露， \\n 雨雪则阴降入地中而任阳之出入，和而散其聚矣；霜露又其微而缓者。 \\n 不和而散则为戾气曀霾； \\n 阳急欲散而阴之凝结益固，然其势必不能久聚，激为戾气曀霾而后散焉。戾气，雹类。 \\n 阴常散缓，受交于阳，则风雨调，寒暑正。 \\n 阴之必聚，其性然也。聚之缓而不惜散，则风雨应候，而不怙结以成戾，风雨时，则寒暑有节而正矣。 \\n 此章言雷风云雨之化，精极理势，于篇中尤醇矣。 \\n 天象者，阳中之阴；风霆者，阴中之阳。 \\n 轻清上浮者阳也，而有象有形，聚者为阴：出地而有实者阴也，而形无固形，究归于散为阳。故曰“立天之道，曰阴与阳，立地之道，曰柔与刚”，非判然两分而不相合也。 \\n 雷霆感动虽速，然其所由来亦渐尔。 \\n 阳气积习于地中，盈而后奋。 \\n 能穷神化所从来，德之盛者与？ \\n 德盛于中，故神化疾速，于雷霆可验：如伊尹乐尧舜之道，一介无非道义，故一出而伐夏救民，莫之能御，其所从来者盛也。 \\n 火日外光，能直而施；金水内光，能辟而受。受者随材各得， \\n 大小、昏明各如其量而止。 \\n 施者所应无穷。 \\n 容光必照，远而不御。 \\n 神与形，天与地之道与？ \\n 形则限于其材，故耳目虽灵，而目不能听，耳不能视。且见闻之知，止于已见已闻，而穷于所以然之理。神则内周贯于五官，外泛应于万物，不可见闻之理无不烛焉，天以神施，地以形应，道如是也。地顺乎天，则行无疆；耳目从心，则大而能化；施者为主，受者为役。明乎此，则穷神合天之学得其要矣。 \\n 此上二章，因天化以推心德之主宰，尤学者所宜尽心也。 \\n “木曰曲直”，能即曲而反伸也； \\n 既曲可伸，伸抑可曲。 \\n “金曰从革”，一从革而不能自反也。 \\n 从者，不易其质，革者，其形可变。能从能革，具斯二德，此云不能自反，于义未安。 \\n 水火，气也，故炎上润下，与阴阳升降，土不得而制焉。 \\n 水火，有质而胜用在气，气，故可旁达，与金木之用止于形中异矣。与阴阳升降者，以阴阳升降为体也。土不得制者，不受命于土也。炎以散寒，润以解燥，与上升下燥各为二德，此独就上下释之。 \\n 木金者，土之华实也， \\n 木者，土之敷荣；金，土之结而坚者尔。 \\n 其性有水火之杂。故水之为物，水渍则生，火然而不离也，盖得土之浮华于水火之交也。金之为物，得火之精于土之燥，得水之精于水当作土之濡，故水火相待而不相害，烁之反流而不耗，盖得土之精实于水火之际也。 \\n 渍而生，然而不离，惟其中有水火之性也。水火之交，谓水火之气与阴阳升降，融彻土中，故土感其气，合同而化，以发生浮华，以此知土中具有燥濡之性，为水火所资生，虽不能制，自包函之。燥者，土函火；濡者，土函水，木受水火之气，故浮；金乃水火之精所结，故实。相待，谓金有津润还可生水，燧镜还可生火，交相待以生，不相害，谓水火不能毁金，火虽烁金而金反流。流者，生动之机。火既去仍无所耗，若水则终不损金也。际者，两相接而成之谓。水濡之，火燥之，土坚实而成金。 \\n 土者，物之所以成始而成终也。 \\n 始生于土，终归于土，神有往来，土受之而成形。 \\n 地之质也， \\n 地一土而已，木金皆其所生，水火依之而成。 \\n 化之终也。 \\n 二气变化，至形成而止矣。 \\n 水火之所以升降， \\n 火依地而升，水依地而降，下彻黄垆，炎润之性在焉。故无依空之水，火离土依空则息。 \\n 物兼体而不遗者也。 \\n 水、火、木、金皆与土为体，则万汇之生，有形有质，土皆兼体而不遗矣。《洪范》之言五行，以人事言，利用厚生之资，故于土但曰稼穑。若自天化而言，即地也，四行所不得抗也。周子太极第一图，太极之本体；第二图，阴阳二气，天之蕴也；第三图，五行顺布，地之撰也。第二图阴阳分左右，而中有太极，阴阳分体太极，而太极自不杂，在天之极也；第三图位土于中，周行水、火、木、金而别无太极，明上为在地之极也。土不待水火而生，而水火依土；木金、土之华实，非土外之有木金。张子此论，究极物理，与周子吻合。而术家之言谓火生土、木克土者，其陋明矣。盖尝论之，天以神御气，地以气成形，形成而后五行各著其体用。故在天唯有五星之象，在地乃有五行之形。五气布者，就地而言。若七曜以上之天，极于无穷之高，入于无穷之深，不特五行之所不至，且无有所谓四时者。然则四时之行，亦地天之际气应所感，非天体之固然矣。人生于天地之际，资地以成形而得天以为性，性丽于形而仁、义、礼、智著焉，斯尽人道之所必察也。若圣人存神以合天，则浑然一诚，仁、义、礼、智初无分用，又岂有恻隐、羞恶、恭敬、是非之因感而随应者。然下学上达，必循其有迹以尽所得为，而豁然贯通之后，以至诚合天德，固未可躐等求也。 \\n 冰者，阴凝而阳未胜也； \\n “冰”当作“水”。水本以阳为质，而依于土之至阴，比而不离，一阳在陷而不能胜阴，终与地为体而成乎阴。 \\n 火者，阳丽而阴未尽也。 \\n 火本以阴为质，而丽于阳木以发，其光焰然，其中含阴暗，终不尽失其性，则固系乎地而不属乎天。 \\n 火之炎，人之蒸，有影无形，能散而不能受光者，其气阳也。 \\n 蒸，谓身之暖气。阳散阴聚，阳施阴受，精含于内，气发于外，故人知日火之炎明而不知其中之暗，知暖气之蒸为炅热而不知其中之寒。《素问》曰“阳虚故外热”，得此旨矣。君子之自居德务保其精，而知人之明不取其外浮之气，悉此理也。阳陷于阴为水，附于阴为火。 \\n 《坎》《离》其象也，皆以阳为主，君子词也。 \\n  \\n 　"}
{"章节": "张子正蒙注卷二", "正文": "　 \\n 张子正蒙注卷二 \\n 　 \\n  \\n 天道篇 \\n 前二篇具明天道，此篇因天道以推圣德，而见圣人之学，惟求合于所自来之天而无所损益；其言虽若高远，而原生之所自，则非此抑无以为人。周子曰：“贤希圣，圣希天。”希圣者，亦希其希天者也。大本不立而欲以学圣，非异端则曲学而已。学者不可以为若登天而别求企及之道也。 \\n 天道四时行，百物生，无非至教；圣人之动，无非至德，夫何言哉！敔按：四时行，百物生，大德之敦化也；圣人之动，至斁之人神也；参互言之 \\n 天言教者，天之曲成万物，各正性命，非以自成其德也。圣言德者，圣人动无非善，非为立教而设，只以自成其德，然而学者之所学在此也。圣者，极乎善之谓。夫何言哉，知天知圣者于此学之，自不待言而至，非圣人之有秘密，求之于言语道断间也。“夫”何言哉，旧本作“天”，今正之 \\n 天体物不遗，犹仁体事无不在也。 \\n 天以太虚为体，而太和之絪缊充满焉，故无物不体之以为性命。仁以无欲为体，而视听言动之节文生焉，故无事不体之以为心理之安。天者仁之全体，仁者天之心，一也。敔按：仁之全体即天，于心见天，故曰天之心，天人一矣 \\n “礼仪三百，威仪三千”，无一物而非仁也。 \\n 心所不容已而礼不容已矣，故复礼斯为仁矣。礼者，复吾心之动而求安，以与事物相顺者也。敔按：复吾心之动而求安，所谓“复其见天地之心”也 \\n “昊天曰明。及尔出王；昊天曰旦，及尔游衍。”无一物之不体也。敔按：礼者，天理之节文也，曰明，曰旦，节文于斯显矣 \\n 无一事之不有体，则无一物之可与天违也。 \\n 此章合天与仁而言，其全体切近人心，朱子谓其从赤心流出，允矣。而显仁于体，俾学者有所持循，尤求仁者之实务，非凭虚以言存养而与异端相似之比。张子之学，以礼为鹄，此章其枢要也。 \\n 上天之载，有感必通； \\n 百物之生，情动气兴，天命即授以成其形性，盖浑沦流动，有可受斯应之。 \\n 圣人之为，得为而为之应。敔按：得为而为之，是以以时制礼 \\n 浑然一仁，道无不足，时可为则如其理而为之。 \\n 天不言而四时行，圣人神道设教而天下服，诚于此，通于彼，神之道与？ \\n 《观》之象曰“神道设教”，非假鬼神以诬民也，不言而诚尽于己，与天之行四时者顺理而自然感动，天下服矣。天以化为德，圣人以德为化，惟太和在中，充实诚笃而已。 \\n 天不言而信， \\n 四时不忒，万物各肖其类之谓信。 \\n 神不怒而威。 \\n 圣人神道设教而天下服。 \\n 诚，故信； \\n 天惟健顺之理，充足于太虚而气无妄动；无妄动，故寒暑化育无不给足，而何有于爽忒。敔按：气无妄动，理之诚也，无妄，信也 \\n 无私，故威。 \\n 圣人得理之全，无所偏则无所用其私，刑赏皆如其理而随应之，故天下自服。 \\n 此章申明上章诚此通彼之理而著其所以然之实，盖人惟托于义理之迹而无实，则据所托以为己私而思以诎天下。圣人喜怒恩威，至虚而灵，备万物生杀之理，至足而无所缺陷，何私之有？天之诚，圣人之无私，一也。御六气，用阴阳，非人之所能测矣，此神之大用也。 \\n 天之不测谓神，神而有常谓天。敔按：天之不测，天之神也；神而有常，人之天也 \\n 天自有其至常，人以私意度之则不可测。神，非变幻无恒也，天自不可以情识计度，据之为常，诚而已矣。 \\n 运于无形之谓道，形而下者不足以言之。敔按：运于无形，兼天道人道而言 \\n 形有定而运之无方，运之者得其所以然之理而尽其能然之用。惟诚则体其所以然，惟无私则尽其能然；所以然者不可以言显，能然者言所不能尽。言者，但言其有形之器而已，故言教有穷，而至德之感通，万物皆受其裁成。 \\n 鼓万物而不与圣人同忧，天道也。 \\n 化之有灾祥，物之有善恶灵蠢，圣人忧之而天不以为忧，在天者无不诚，则无不可成其至教也。 \\n 圣不可知也，无心之妙，非有心所及也。 \\n 圣人虽与民同其忧患，而不役心于治教政刑以求胜之，唯反身而诚，身正而天下平，故不亲不洽不答，皆以无心应之。彼迫于治物者，皆心以应物而物不感，见圣人之舞干而苗格，因垒而崇降，不测其所以然之理，则固不能知之。 \\n “不见而章”，已诚而明也； \\n “见”，如字。诚有其理，则自知之，如耳目口鼻之在面，暗中自知其处，不假闻见之知。 \\n “不动而变”，神而化也； \\n 有言有教皆动也。神者以诚有之太和感动万物，而因材各得，物自变矣。 \\n “无为而成”，物不贰也。 \\n 诚不息，神无间，尽诚合神，纯于至善，而德盛化神，无不成矣。有为者以己闻见之知，倚于名法，设立政教，于事愈繁，于道愈缺，终身役役而不能成，恶足以知其妙哉！ \\n 已诚而明，故能“不见而章，不动而变，无为而成”。 \\n 承上章而括之以诚。神，非变幻不测之谓，实得其鼓动万物之理也；不贰，非固执其闻见之知，终始尽诚于己也。此至诚存神之实也。 \\n “富有”，广大不御之盛与！“日新”，悠久无疆之道与！ \\n 富有，非积闻见之知也，通天地万物之理而用其神化，则广大不御矣。日新，非数变其道之谓，体神之诚，终始不间，则极乎悠久无疆矣。释《易·系传》，而示学者勿侈博以为广大，勿逐物以为日新。 \\n 天之知物，不以耳目心思，然知之之理，过于耳目心思。 \\n 心思倚耳目以知者，人为之私也；心思寓于神化者，天德也。 \\n 天视听以民，明威以民，故《诗》《书》所谓帝天之命，主于民心而已焉。 \\n 天无特立之体，即其神化以为体；民之视听明威，皆天之神也。故民心之大同者，理在是，天即在是，而吉凶应之。若民私心之恩怨，则祁寒暑雨之怨咨，徇耳目之利害以与天相忤，理所不在，君子勿恤。故流放窜殛，不避其怨而逢其欲，己私不可徇，民之私亦不可徇也。 \\n “化而裁之存乎变。”存四时之变，则周岁之化可裁；存昼夜之变，则百刻之化可裁。 \\n 存，谓识其理于心而不忘也。变者，阴阳顺逆事物得失之数，尽知其必可之变而存之于心，则物化无恒，而皆豫知其情状而裁之。存四时之温凉生杀，则节宣之裁审矣；存百刻之风雨晦明，则作息之裁定矣。化虽异而不惊，裁因时而不逆，天道且惟其所裁，而况人事乎！ \\n “推而行之存乎通。”推四时而行，则能存周岁之通；推昼夜而行，则能存百刻之通。 \\n 通者，化虽变而吉凶相倚，喜怒相因，得失相互，可会通于一也。推其情之所必至，势之所必反，行于此者可通于彼而不滞于一隅之识，则夏之葛可通于冬之裘，昼之作可通于夜之息，要归于得其和平，而变皆常矣。故或仕或止，或语或嘿，或刑或赏，皆协一而不相悖害。惟豫有以知其相通之理而存之，故行于此而不碍于彼；当其变必存其通，当其通必存其变，推行之大用，合于一心之所存，此之谓神。 \\n “神而明之，存乎其人。”不知上天之载，当存文王。 \\n 文王之德“不显亦临，不闻亦式”，能常存此于心，则天载之神，化育亭毒于声臭之外者，无不明矣。 \\n “默而成之，存乎德行。”学者常存德性，则自然默成而信矣。 \\n 德性者，非耳目口体之性，乃仁义礼智之根心而具足者也。常存之于心，而静不忘，动不迷，不倚见闻言论而德皆实矣。 \\n 存文王则知天载之神，存众人则知物性之神。 \\n 众人之聪明明威，皆天之所降神也。故既存圣人藏密之神，抑必存众人昭著之神。天载者，所以推行于物性，而物性莫非天载也。天之神理，无乎不察，于圣人得其微，于众人得其显，无往而不用其体验也。 \\n 谷之神也有限，故不能通天下之声； \\n 老氏以谷神为众妙之门，然就其心量之所及而空之，以待物而应，则天下之理不得者多矣，犹谷之应声不能远。 \\n 圣人之神惟天，故能周万物而知。 \\n 圣人通天载而达物性，不立一私意而无一物之滞者，惟其万物之理皆得而知四达也。盖神运于虚，而老氏以虚为神，暂止其躁动窒塞之情，亦能以机应物而物或应；惟其虚拟圣人之天载而遗乎物性，则与太虚之絪缊一实者相离，而天下之不能通必矣。 \\n 圣人有感无隐，正犹天道之神。 \\n 仁义、礼乐、刑赏、进退之理无倚，而皆备于虚静之中，感之者各得所欲而无不给，与天之絪缊不息，物感之而各成者，同其肆应不劳，人所不能测也。 \\n 形而上者，得意斯得名，得名斯得象； \\n 形而上者，道也。形之所从生与其所用，皆有理焉，仁义中正之化裁所生也。仁义中正，可心喻而为之名者也。得恻隐之意，则可自名为仁，得羞恶之意，则可自名为义，因而征之于事为，以爱人制事，而仁义之象著矣。 \\n 不得名，非得象者也。 \\n 若夫神也者，含仁义中正之理而不倚于迹，为道之所从生，不能以一德名之。而成乎德者亦不著其象，不得已而谓之曰诚。诚，以言其实有尔，非有一象可名之为诚也。 \\n 故语道至于不能象，则名言亡矣。 \\n 存之于心者得之尔。 \\n 世人知道之自然，未始识自然之为体尔。 \\n 孩提爱亲，长而敬兄，天高地下，迪吉逆凶，皆人以为自然者也。自然者，絪缊之体，健顺之诚，为其然之所自，识之者鲜矣。 \\n 有天德，然后天地之道可一言而尽。 \\n 存神以存诚，知天地之道唯此尔，故可一言而尽。 \\n 正明不为日月所眩，正观不为天地所迁。 \\n “正”，《易》作“贞”，宋避庙讳作“正”。贞者，正而恒也。自诚而明，非目之倚，日月为明，还为所眩也。观者，尽于己而示物也。天地，以气化之变言。治乱吉凶，天地无常数，而至诚有常理，不为所变也。 \\n 神化篇 \\n 此篇备言神化，而归其存神敦化之本于义，上达无穷而下学有实。张子之学所以别于异端而为学者之所宜守，盖与孟子相发明焉。 \\n 神，天德； \\n 絪缊不息，为敦化之本。 \\n 化，天道； \\n 四时百物各正其秩序，为古今不易之道。 \\n 德其体，道其用， \\n 体者所以用，用者即用其体。 \\n 一于气而已。敔按：此言德者健顺之体，道者阴阳之用，健顺阴阳，一太和之气也 \\n 气，其所有之实也。其絪缊而含健顺之性，以升降屈伸，条理必信者，神也。神之所为聚而成象成形以生万变者，化也。故神，气之神；化，气之化也。 \\n 神无方，易无体。 \\n 神行气而无不可成之化，凡方皆方，无一隅之方。易六位错综，因时成象，凡体皆体，无一定之体。 \\n 大且一而已尔。 \\n 无所遗之谓大，无不贯之谓一，故易简而天下之理得。体斯道也，仁义中正扩充无外，而进退、存亡、刑赏、礼乐、清和、安勉，道皆随时而得中；若夷之清，惠之和，有方有体，不足以合神而体易矣。宽以居之，仁以行之，学以聚之，问以辨之，则所由至于大且一也。 \\n 虚明照鉴，神之明也； \\n 太虚不滞于形，故大明而秩序不紊；君子不滞于意，故贞明而事理不迷。照鉴者，不假审察而自知之谓。 \\n 无远近幽深，利用出入，神之充塞无间也。 \\n 气之所至，神皆至焉。气充塞而无间，神亦无间，明无不彻，用无不利，神之为德莫有盛焉矣。 \\n 天下之动，神鼓之也； \\n 天以神御气而时行物生，人以神感物而移风易俗。神者，所以感物之神而类应者也。 \\n 辞不鼓舞，则不足以尽神。 \\n 君子之有辞，不徇闻见，不立标榜，尽其心，专其气，言皆心之所出而气无浮沮，则神著于辞，虽愚不肖不能不兴起焉。若袭取剿说，则仁义忠孝之言，人且迂视之而漠然不应，不足以鼓舞，唯其神不存也。 \\n 鬼神，往来屈伸之义；张子自注：神示者，归之始；归往者，来之终 \\n 始终循环一气也，往来者屈伸而已。 \\n 故天曰神，地曰示，人曰鬼。 \\n 天之气伸于人物而行其化者曰神，人之生理尽而气屈反归曰鬼；地顺天生物，而人由以归者也，屈伸往来之利用，皆于是而昭著焉，故曰示。示居神鬼之间，以昭示夫鬼神之功效者也。 \\n 形而上者，得辞斯得象矣。 \\n 神化，形而上者也，迹不显；而由辞以想其象，则得其实。 \\n 神为不测，故缓辞不足以尽神； \\n 不测者，有其象，无其形，非可以比类广引而拟之。指其本体，曰诚，曰天，曰仁，一言而尽之矣。 \\n 化为难知。故急辞不足以尽化。 \\n 化无定体，万有不穷，难指其所在，故四时百物万事皆所必察，不可以要略言之，从容博引，乃可以体其功用之广。辞之缓急如其本然，所以尽神，然后能鼓舞天下，使众著于神化之象，此读《易》穷理者所当知也。 \\n 气有阴阳， \\n 阴阳之实，情才各异，故其致用，功效亦殊。若其以动静、屈伸、聚散分阴阳为言者，又此二气之合而因时以效动，则阳之静屈而散，亦谓之阴，阴之动伸而聚，亦谓之阳，假阴阻之象以名之尔，非气本无阴阳，因动静屈伸聚散而始有也。故直言气有阴阳，以明太虚之中虽无形之可执，而温肃、生杀、清浊之体性俱有于一气之中，同为固有之实也。 \\n 推行有渐为化，合一不测为神。 \\n 其发而为阴阳，各以序为主辅，而时行物生，不穷于生，化也。其推行之本，则固合为一气，和而不相悖害。阴阳实有之性，名不能施，象不能别，则所谓神也。 \\n 其在人也，知义用利，则神化之事备矣。 \\n 知者，洞见事物之所以然，未效于迹而不昧其实，神之所自发也。义者，因事制宜，刚柔有序，化之所自行也。以知知义，以义行知，存于心而推行于物，神化之事也。 \\n 德盛者，穷神则知不足道，知化则义不足云。 \\n 知所以求穷乎神，义所以求善其化。知之尽，义之精，大明终始，无事审察，随时处中而不立矩则。惟纯体阴阳之全德，则可阴，可阳，可阳而阴，可阴而阳，如春温而不无凉雨，秋肃而不废和风，不待知知，不求合义矣。然使非全体天地阴阳之德，则弃知外义以遁于空感，洸洋自恣，又奚可哉！ \\n 天之化也运诸气，人之化也顺夫时；非气非时，则化之名何有，化之实何施！ \\n 惟其有气，乃运之而成化；理足于己，则随时应物以利用，而物皆受化矣。非气则物自生自死，不资于天，何云天化；非时则己之气与物气相忤，而施亦穷。乃所以为时者，喜怒、生杀、泰否、损益，皆阴阳之气一阖一辟之几也。以阴交阳，以阳济阴，以阴应阴，以阳应阳，以吾性之健顺应固有之阴阳，则出处、语默、刑赏、治教，道运于心，自感通于天下。圣人化成天下，其枢机之要，唯善用其气而已。 \\n 中庸曰“至诚为能化”，《孟子》曰“大而化之”，皆以其德合阴阳，与天地同流而无不通也。 \\n 至诚，实有天道之谓；大者，充实于内，化之本也。惟其健顺之德，凝五常而无间，合二气之阖辟，备之无遗，存之不失，故因天地之时，与之同流，有实体则有实用，化之所以咸通也。阴阳合为一德，不测之神也；存神以御气，则诚至而圣德成矣。 \\n 所谓气也者，非待其郁蒸凝聚，接于目而后知之； \\n 阳为阴累则郁蒸，阴为阳迫则凝聚，此气之将成乎形者。养生家用此气，非太和絪缊、有体性、无成形之气也。 \\n 苟健顺、动止、浩然、湛然之得言，皆可名之象尔。 \\n 健而动，其发浩然，阳之体性也；顺而止，其情湛然，阴之体性也。清虚之中自有此分致之条理，此仁义礼知之神也，皆可名之为气而著其象。盖气之未分而能变合者即神，自其合一不测而谓之神尔，非气之外有神也。 \\n 然则象若非气，指何为象？ \\n 健顺、动止、浩、湛之象，为《乾》《坤》六子者皆气也，气有此象也。 \\n 时若非象，指何为时？ \\n 随时而起化者，必以健顺、动止、浩、湛之几为与阴阳、翕辟、生杀之候相应以起用，不然，又将何以应乎时哉？ \\n 世人取释氏销碍入空，学者舍恶趋善以为化，此直可为始学遗累者薄乎云尔，岂天道神化所同语也哉！ \\n 释氏以真空为如来藏，谓太虚之中本无一物，而气从幻起以成诸恶，为障碍真如之根本，故斥七识乾健之性、六识坤顺之性为流转染污之害源。此在下愚，挟其郁蒸凝聚之浊气以陷溺于恶者，闻其灭尽之说，则或可稍惩其狂悖；而仁义无质，忠信无本，于天以太和一气含神起化之显道，固非其所及知也。昧其所以生，则不知其所以死，妄欲销陨世界以为大涅盘，彼亦乌能销陨之哉，徒有妄想以惑世诬民而已。敔按：释氏谓第七识为“末那识”，华云“我识”，第六识为“纥哩耶识”，华云“意识”。此言乾健之性、坤顺之性者，为仁由己，乾道也；主敬行恕，要在诚意慎独，坤道也 \\n “变则化”，由粗入精也； \\n 变者，自我变之，有迹为粗；化者，推行有渐而物自化，不可知为精，此一义也。 \\n “化而裁之谓之变”，以著显微也。 \\n “谓之”，当作“存乎”。化之所自裁，存乎变易不测，不失其常之神。化见于物，著也，裁之者存乎己，微也，此又一义也。中庸变先于化，《易·传》化先于变，取义不同；凡言阴阳动静，不可执一义以该之，类如此。中庸之言变，知义之事，化则神之效也。《易·传》之言化，德盛之事，变则神之用也。变者，化之体；化之体，神也。精微之蕴，神而已矣。 \\n 谷神不死，故能微显而不掩。 \\n “谷”，当作“鬼”，传写之讹也。神阳，鬼阴，而神非无阴，鬼非无阳，祭礼有求阴求阳之义，明鬼之有阳矣。二气合而体物，一屈一伸，神鬼分焉；而同此气则同此理，神非无自而彰，鬼非无所往而灭，故君子言往来，异于释氏之言生灭。屈伸一指也，死生一物也，无间断之死灭，则常流动于化中；而察乎人心，微者必显，孰能掩之邪！ \\n 鬼神常不死，故诚不可掩；人有是心，在隐微必乘间而见。 \\n 鬼神无形声而必昭著于物，则苟有其实，有不待形而见，不待声而闻。一念之善恶动于不及觉之地，若或使之发露，盖气机之流行，有则必著之也。 \\n 故君子虽处幽独，防亦不懈。 \\n 非畏其著见，畏其实有之而不能遏也。一念之邪不审，虽或制之不发，而神气既为之累，见于事为，不觉而成乎非僻，不自测其所从来而不可遏抑。盖神气者，始终相贯，无遽生遽灭之理势，念之于数十年之前，而形之也忽成于一旦，故防之也不可不早，不得谓此念忘而后遂无忧，如释氏心忘罪灭之说也。敔按：此所谓“天夺其魄”也。天者神也，魄者形也，神气既累，必动乎四体而莫掩其形 \\n 神化者，天之良能，非人能， \\n 见闻之所推测，名法之所循行，人能也。 \\n 故大而位天德，然后能穷神知化。 \\n 位，犹至也。尽心以尽性，性尽而与时偕行，合阴阳之化，乃位天德，实体之则实知之矣。 \\n 大可为也，大而化不可为也， \\n 扩充其善以备乎理之用，则大矣，与时偕行而物无不顺，非恃其大而可至也。 \\n 在熟而已。 \\n 一其心于道而渐积以自然，则资深居安而顺乎时，故学莫妙于熟，人之所以皆可为尧舜也。 \\n 《易》谓“穷神知化”，乃德盛仁熟之致，非智力能强也。 \\n 张子之言，神化极矣，至此引而归之于仁之熟，乃示学者易简之功，学圣之奥也。择善固执，熟之始功，终食不违则熟矣。 \\n “大而化之”，能不勉而大也； \\n 熟则不勉。 \\n 不已而天，则不测而神矣。 \\n 天之神化惟不已，故万变而不易其常。伯夷、伊尹不勉而大，而止于其道，有所止则不能极其变；唯若孔子与时偕行而神应无方，道在则诚，道变则化，化而一合于诚，不能以所止测之。 \\n 先后天而不违，顺至理以推行，知无不合也。 \\n 心之所存，推而行之，无不合于理，则天不能违矣。理者，天之所必然者也。 \\n 虽然，得圣人之任者，皆可勉而至，犹不害于未化尔。大几圣矣， \\n 伊尹自耕莘以来，集义而纯乎道，故以觉民为志，伐夏而天下服，放君而太甲悔过，虽所为有迹，矫时以立德，未几于化，而天理顺则亦几于圣矣。 \\n 化则位乎天德矣。 \\n 仁熟而神无不存，则与时偕行，万物自正其性命；故凤鸟不至，河不出图，而孔子之道自参天地，赞化育，不待取必于天也。 \\n 大则不骄，化则不吝。 \\n 成物皆成己之事，而后骄心永释；因物顺应而己不劳，而后吝心不生：此广大高明之极也。学者欲至于大，当勿以小有得而骄；欲几于化，当勿以私有得而吝。若颜子之勿伐善、勿施劳，竭才以思企及，则得矣。 \\n 无我而后大， \\n 诚者，成身也，非我则何有于道？而云无我者，我，谓私意私欲也。欲之害理，善人、信人几于无矣；唯意徇闻见，倚于理而执之，不通天地之变，不尽万物之理，同我者从之，异我者违之，则意即欲矣。无我者，德全于心，天下之务皆可成，天下之志皆可通，万物备于我，安土而无不乐，斯乃以为大人。 \\n 大成性而后圣， \\n 德盛仁熟，不求备物而万物备焉，与时偕行，成乎性而无待推扩，斯圣矣。圣者，大之熟也。 \\n 圣位天德不可致知谓神，故神也者，圣而不可知。敔按：致知，犹言指测而知 \\n 圣不可知，则从心所欲，皆合阴阳健顺之理气，其存于中者无仁义之迹，见于外者无治教政刑之劳，非大人以降所可致知，斯其运化之妙与太虚之神一矣。自大人而上，熟之则圣，圣熟而神矣，非果有不可知者为幻异也。“尧、舜之道，孝弟而已矣”，不杂乎人而一于天也。 \\n 见几则义明， \\n 事物既至，则不但引我以欲者多端，且可托于义者不一，初心之发，善恶两端而已，于此分析不苟，则义明而不为非义所冒。 \\n 动而不括则用利， \\n 括，收也，滞也。放义而行，一如其初心，推之天下，无中止之机，则用无不利矣。 \\n 屈伸顺理则身安而德滋。 \\n 滋，渐长而盛也。义明而推行之无所挠止，或屈或伸，无非理矣。时有否泰而身安，恒一于义，而心日广，德日润矣。此言学圣之始功在于见几。盖几者，形未著，物欲未杂，思虑未分，乃天德之良所发见，唯神能见之，不倚于闻见也。 \\n “穷神知化”，与天为一，岂有我所能勉哉？乃德盛而自致尔。 \\n 存神以知几，德滋而熟，所用皆神，化物而不为物化，此作圣希天之实学也。几者，动之微；微者必著，故闻见之习俗一入于中以成乎私意，则欲利用安身而不可得，况望其德之滋乎！ \\n “精义入神”，事豫吾内，求利吾外也； \\n 察事物所以然之理，察之精而尽其变，此在事变未起之先，见几而决，故行焉而无不利。 \\n “利用安身”，素利吾外，致养吾内也； \\n 义已明则推而行之不括，无所挠止。用利身安，则心亦安于理而不乱，故吉凶生死百变而心恒泰。如其行义不果，悔吝生于所不豫，虽欲养其心以静正，而忧惑相扰，善恶与吉凶交争于胸中，未有能养者也。 \\n “穷神知化”，乃养盛自致，非思勉之能强，故崇德而外，君子未或致知也。 \\n 外利内养，身心率循乎义，逮其熟也，物不能迁，形不能累，惟神与理合而与天为一矣。故君子欲穷神而不索之于虚，欲知化而不亿测其变，惟一于精义而已。义精而德崇矣，所由与佛老之强致者异也。盖作圣之一于豫养，不使其心有须臾之外驰，以为形之所累，物之所迁，而求精于义，则即此以达天德。是圣狂分于歧路，人禽判于几希，闲邪存诚，与私意私欲不容有毫发之差也。 \\n 神不可致思，存焉可也； \\n 心思之贞明贞观，即神之动几也，存之则神存矣。舍此而索之于虚无不测之中，役其神以从，妄矣。 \\n 化不可助长，顺焉可也。 \\n 德未盛而欲变化以趋时，为诡而已矣。顺者修身以俟命，正己而物正。 \\n 存虚明，久至德， \\n 澄心摄气，庄敬以养之，则意欲不生，虚而自启其明；以涵泳义理而熟之，不使间断，心得恒存而久矣。此二者，所以存神也。 \\n 顺变化，达时中， \\n 贞观立而天地万物之变不忧不逆；行法以俟命，随时皆有必中之节，放义以行而不括。此二者，所以顺化也。 \\n 仁之至，义之尽也。 \\n 存神顺化，则仁无不至，义无不尽。 \\n 知微知彰，不舍而继其善，然后可以成人性矣。 \\n 知微知彰，虚明而知几也。不舍而继其善，久至德而达时中也。成性者，成乎所性之善，性焉安焉之圣也。成乎性而神化在我，岂致思助长者之所可拟哉！言人性者，天之神笃于生而为性，其化则动植之物，故曰“唯人也得其秀而最灵”。 \\n 圣不可知者，乃天德良能；立心求之，则不可得而知之。 \\n 天德良能，太和之气健顺，动止时行而为理之所自出也，熟则自知之。大人以下，立心求之，则不知其从心不逾之矩尔，非有变幻不测，绝乎人而不可测，如致思助长者之诧神异也。 \\n 圣不可知谓神，庄生缪妄，又谓有神人焉。 \\n 圣而不已，合一于神。神者，圣之化也。庄生欲蔑圣功，以清虚无累之至为神人，妄矣。 \\n 惟神为能变化，以其一天下之动也。 \\n 德之独至者，为清，为任，为和，皆止于量，犹万物之动者因其质也。天之神，万化该焉，而统之以太和之升降屈伸；圣人之神，达天下之亹亹，而统之以虚明至德，故动皆协一。子曰“吾道一以贯之”，存神于心之谓也。 \\n 人能知变化之道，其必知神之所为也。 \\n 变化者，因天下之动也。其道则不私于形，不执一于道，不孤其德，神存而顺化以协其至常，六龙皆可乘以御天，特在时位移易之间尔，可于此以征神之所为。 \\n 见《易》则神其几矣。 \\n 《易》有六十四象，三百八十四变，变化极矣，而唯《乾》之六阳、《坤》之六阴错综往来，摩荡以成其变化尔，此神之所为也，故易简而行乎天下之险阻。于此而知神之为用，纯一不息，随其屈伸消长皆成乎化。圣不可知，唯以至一贞天下之动，而随时处中，在运动之间而已。 \\n 知几其神，由经正以贯之，则宁用终日，断可识矣。 \\n 经，即所谓义也。事理之宜吾心，有自然之则，大经素正，则一念初起，其为善恶吉凶，判然分为两途而无可疑，不待终日思索而可识矣。张子之言，神化尽矣，要归于一；而奉义为大正之经以贯乎事物，则又至严而至简。盖义之所自立，即健顺动止，阴阳必然之则；敔按：此所谓立天地之大义正其义则协乎神之理，凝神专气以守吾心之义，动存静养一于此，则存神以顺化，皆有实之可守，而知几合神，化无不顺。此《正蒙》要归之旨，所以与往圣合辙，而非贤知之过也。 \\n 几者，象见而未形也； \\n 事无其形，心有其象。 \\n 形则涉乎明，不待神而后知也。 \\n 已形则耳目之聪明可以知其得失，不待神也。然而知之已晚，时过而失其中，物变起而悔吾生矣。 \\n “吉之先见”云者，顺性命则所先皆吉也。 \\n 精义而存之不息，则所守之大经，固性命各正之理，于此闲邪存诚，一念之动罔非吉矣。故《易》曰：“介于石”，正其经也；“不终日，贞吉”，今一起而即与吉为徒也；顺天地之至常，变化而不渝矣。 \\n 知神而后能飨帝飨亲， \\n 不知神而以为无，是不得已而姑向之也，则亡乎爱；以为有，是以山妖木魅飨之也，则亡乎敬。 \\n 见《易》而后能知神。 \\n 《易》卦非错则综，互相往来。神伸而生，生则飨于鬼；神屈而死，死则返于神；错综往来不息之道也。 \\n 是故不闻性与天道而能制礼作乐者，末矣。 \\n 天以神为道，性者神之撰，性与天道，神而已也。礼乐所自生，一顺乎阴阳不容已之序而导其和，得其精意于进反屈伸之间，而显著无声无臭之中，和于形声，乃以立万事之节而动人心之豫。不知而作者，玉帛钟鼓而已。此好言明有礼乐，幽有鬼神，皆自无而肇有；唯穷神者两得其精意，以鼓舞天下而不倦，故以鬼神兴礼乐，以礼乐求鬼神者，从其类也。 \\n “精义入神”，豫之至也。 \\n 义精则与神同其动止，以神治物，冒天下之道，不待事至而几先吉，非立一义以待一事，期必之豫也，故中庸以明善为诚身之豫道。 \\n 徇物丧心，人化物而灭天理者乎！存神过化，忘物累而顺性命者乎！ \\n 阴阳之糟粕，聚而成形，故内而为耳目口体，外而为声色臭味，虽皆神之所为，而神不存焉矣，两相攻取而喜怒生焉。心本神之舍也，驰神外徇，以从小体而趋合于外物，则神去心而心丧其主。知道者凝心之灵以存神，不溢喜，不迁怒，外物之顺逆，如其分以应之，乃不留滞以为心累，则物过吾前而吾已化之，性命之理不失而神恒为主。舜之饭糗茹草与为天于无以异，存神之至也。 \\n 敦厚而不化，有体而无用也； \\n 敦厚，敬持以凝其神也；化，因物治之而不累也。君子之于物，虽不徇之，而当其应之也必顺其理，则事已靖，物已安，可以忘之而不为累。若有体而无用，则欲却物而物不我释，神亦终为之不宁，用非所用而体亦失其体矣。敔按：庄子所谓“其神凝而物不疵厉”者，盖有体而无用也 \\n 化而自失焉，徇物而丧已也。 \\n 必欲事之靖，物之安，则事求可，功求成，驰情外徇，而己以丧矣。敔按：此言管、晏之学 \\n 大德敦化，然后仁智一而圣人之事备。 \\n 大德，天德也。敦，诚以存神而随时以应；化，则大而化之矣。敦者仁之体，化者智之用。 \\n 性性为能存神，物物为能过化。 \\n 性性，于所性之理安焉而成乎性，不为习迁也。物物，因物之至，顺其理以应之也。性性，则全体天德而神自存；物物，则应物各得其理，虽有违顺，而无留滞自累以与物竞，感通自顺而无不化矣；此圣人之天德也。学圣者见几精义以不违于仁，动而不括以利用其智，立体以致用，庶几别于异端之虚寂、流俗之功名矣。 \\n 无我然后得正己之尽，存神然后妙应物之感。 \\n 此言存神过化相为体用也。徇物丧己者，拘耳目以取声色，唯我私之自累，役于形而不以神用，则物有所不通，而应之失其理。故惟无我，则因物治物，过者化，而己以无所累而恒正；存神，则贯通万理而曲尽其过化之用。过化之用即用存神之体，而存神者即所以善过化之用，非存神，未有能过化者也。 \\n “范围天地之化而不过”，过则溺于空，沦于静，既不能存夫神，又不能知夫化矣。 \\n 范围天地者，神也，必存之以尽其诚，而不可舍二气健顺之实，以却物而遁于物理之外。释言“真空”，老言“守静”，皆以神化为无有而思超越之。非神则化何从生，非化则神何所存，非精义以人神，则存非存，知非知，丧己而不能感物，此二氏之愚也。 \\n “旁行不流”，圆神不倚也。 \\n 圆者，天之道也。屈伸顺感而各得，神之圆也。不倚于形器，则不徇物而流。 \\n “百姓日用而不知”，溺于流也。 \\n 作息饮食，何莫非神之所为，气动而理即在其中。百姓日所用者皆神，而徇物以忘其理，故如水之流而不止，违于神而趋于鬼，终屈而莫能伸也。 \\n 义以反经为本，经正则精； \\n 经者，人物事理之大本；反者，反而求乎心之安也。止此伦物，而差之毫厘则失其正，无不正则无不精，非随事察察之为精也。 \\n 仁以敦化为深，化行则显。 \\n 敦厚以体万物之化，乃尽物性而合天行，而仁之用显，显者，显其所敦也，故《易》曰“显诸仁”。 \\n 义入神，动一静也；仁敦化，静一动也。 \\n 存诸中者为静，见诸行者为动。义精而入神，则所动而施行者皆中存之天德，非因事求义而专于动也；仁敦化，则寂然不动之中，万化之理密运于心而无一念之息，非虚寂为仁而专于静也。敦化者岂豫设一变化以纷吾思哉？存大体以精其义而敦之不息尔。动静合一于仁而义为之干，以此，张子之学以义为本。 \\n 仁敦化则无体，义入神则无方。 \\n 《易》曰：“神无方而易无体。”仁函万物以敦其全体，则随所显而皆仁，六位时成，《易》之所以冒天下之道者此也。义之精者，体阴阳、屈伸、高下之秩序而尽其神用，义非外袭而圆行以不流，神之所以藏诸用者此也。无体，无孤立之体，异于老、释之静；无方，无滞于一隅之方，异于名、法之动。无体者，所以妙合无方之神，精义之德至矣哉！ \\n  \\n 　"}
{"章节": "张子正蒙注卷三", "正文": "　 \\n 张子正蒙注卷三 \\n 　 \\n  \\n 动物篇 \\n 此篇论人物生化之理，神气往来应感之几，以明天人相继之妙，形器相资之用，盖所以发知化之旨，而存神亦寓其间，其言皆体验而得之，非邵子执象数以观物之可比也。 \\n 动物本诸天，以呼吸为聚散之渐； \\n 动物皆出地上，而受五行未成形之气以生。气之往来在呼吸，自稚至壮，呼吸盛而日聚，自壮至老，呼吸衰而日散。形以神而成，故各含其性。 \\n 植物本诸地，以阴阳升降为聚散之渐。 \\n 植物根于地，而受五行已成形之气以长。阳降而阴升，则聚而荣；阳升而阴降，则散而槁。以形而受气，故但自质而无性。 \\n 物之初生，气日至而滋息；物生既盈，气日反而游散。 \\n 有形则有量，盈其量，则气至而不能受，以渐而散矣。方来之神，无顿受于初生之理；非畏、厌、溺，非疫厉，非猎杀、斩艾，则亦无顿灭之理，日生者神，而性亦日生；反归者鬼，而未死之前为鬼者亦多矣。所行之清浊善恶，与气俱而游散于两间，为祥为善，为眚为孽，皆人物之气所结，不待死而为鬼以灭尽无余也。敔按：此论显然有征，人特未之体贴耳 \\n 至之谓神，以其伸也；反之为鬼，以其归也。 \\n 用则伸，不用则不伸，鬼而归之，仍乎神矣。死生同条，而善吾生者即善吾死。伸者天之化，归者人之能，君子尽人以合天，所以为功于神也。敔按：全而归之者，必全而后可谓之归也，故曰归者人之能 \\n 气于人，生而不离，死而游散者谓魂；聚成形质，虽死而不散者谓魄。 \\n 可以受聪明觉了之灵者，魄也；其不可受者，形也。嗜欲之性，皆魄之所攻取也。但魄离之则不能发其用尔。魄虽不遽散，而久亦归于土，其余气上蒸，亦返于虚，莫非气之聚。则亦无不归于气也。敔按：本文所谓不散者，非终不散也 \\n 海水凝则冰，浮则沤；然冰之才，沤之性，其存其亡，海不得而与焉。推是足以究死生之说。 \\n 冰有质，故言才；沤含虚，敌言性。不得而与，谓因乎气之凝浮，海不能有心为之也。凝聚而生，才性成焉；散而亡，则才性仍反于水之神。此以喻死生同于太虚之中，君子俟命而不以死为忧，尽其才，养其性，以不失其常尔。伊川程子改“与”为“有’，义未详。 \\n 有息者根于天， \\n 息，呼吸也，动物受天气之动几。 \\n 不息者根于地。 \\n 植物受地气之静化。 \\n 根于天者不滞于用， \\n 视听持行可以多所为。天气载神，故灵。 \\n 根于地者滞于方， \\n 离土则槁矣。地气化形，故顽。 \\n 此动植之分也。 \\n 人者动物，得天之最秀者也，其体愈灵，其用愈广。 \\n 生有先后，所以为天序；小大高下相并而相形焉，是谓天秩。 \\n 少长有等，老稚殊用，别于生之先后也。高下，以位言；小大，以才量言；相形而自著者也。秩序，物皆有之而不能喻；人之良知良能，自知长长、尊尊、贤贤，因天而无所逆。 \\n 天之生物也有序， \\n 其序之也亦无先设之定理，而序之在天者即为理。 \\n 物之既形也有秩。 \\n 小大高下分矣，欲逾越而不能。 \\n 知序然后经正， \\n 经即义也。敬长为义之实，推而行之，义不可胜用矣。 \\n 知秩然后礼行。 \\n 尊尊、贤贤之等杀，皆天理自然，达之而礼无不中矣。秩序人所必由，而推之使通，辨之使精，则存乎学问，故博文约礼为希天之始教。 \\n 凡物能相感者，鬼神施受之性也； \\n 魄丽于形，鬼之属；魂营于气，神之属，此鬼神之在物者也。魄主受，魂主施，鬼神之性情也。物各为一物，而神气之往来于虚者，原通一于絪缊之气，故施者不吝施，受者乐得其受，所以同声相应，同气相求，琥珀抬芥，磁石引铁，不知其所以然而感。圣人感人心而天下和平，亦惟其固有可感之性也。 \\n 不能感者，鬼神亦体之而化矣。 \\n 成形成质有殊异而不相逾者，亦形气偶然之偏戾尔。及其诚之已尽，亦无不同归之理。盖其始也皆一气之伸，其终也屈而归于虚，不相悖害，此鬼神合万汇之往来于一致也。存神者与鬼神合其德，则舞干而苗格，因垒而崇降，不已于诚，物无不体矣。如其骄吝未化，以善恶、圣顽相治而相亢，诚息而神不存，则可感者且相疑贰，而况不能相感者乎！ \\n 物无孤立之理，非同异、屈伸、终始以发明之，则虽物非物也。 \\n 凡物，非相类则相反。《易》之为象，《乾》《坤》《坎》《离》《颐》《大过》《中孚》《小过》之相错，余卦二十八象之相综，物象备矣。错者，同异也；综者，屈伸也。万物之成，以错综而成用。或同者，如金铄而肖水，术灰而肖土之类；或异者，如水之寒、火之热、鸟之飞、鱼之潜之类。或屈而鬼，或伸而神，或屈而小，或伸而大，或始同而终异，或始异而终同，比类相观，乃知此物所以成彼物之利。金得火而成器，木受钻而生火，惟于天下之物知之明，而合之、离之，消之、长之，乃成吾用。不然，物各自物，而非我所得用，非物矣。 \\n 事有始卒乃成，非同异有无相感，则不见其成；不见其成，则虽物非物。 \\n 事之所由成，非直行速获而可以永终。始于劳者终于逸，始于难者终于易，始于博者终于约，历险阻而后易简之德业兴焉。故非异则不能同，而百虑归于一致；非同则不能异，而一理散为万事。能有者乃能无，积之厚而后散之广；能无者乃能有，不讳屈而后可允伸。故曰“尺蠖之屈以求伸，龙蛇之蛰以全身”。若不互相资以相济，事虽幸成，且不知其何以成，而居之不安，未能自得，物非其物矣。 \\n 故曰“屈伸相感而利生焉”。 \\n 凡天下之物，一皆阴阳往来之神所变化。物物有阴阳，事亦如之。其小大、吉凶、善恶之形，知其所屈，而屈此者可以伸彼，知其所伸，而伸者必有其屈；以同相辅，以异相治，以制器而利天下之用，以应事而利攸往之用，以俟命而利修身之用，存乎神之感而已。神者，不滞于物而善用物者也。 \\n 独见独闻，虽小异，怪也。出于疾与妄也；共见共闻，虽大异，诚也，出阴阳之正也。 \\n 目眚则空中生华，风眩则蝉鸣于耳，虽事所可有，而以无为有，非其实也。妄人之说，不仰观俯察，鉴古知今，而唯挟偶然意见所弋获，而据为道教与之同也。疾风迅雷，非常之甚矣。而共见共闻，阴阳之正，运于太虚，人不能察尔，放君伐暴，成非常之事；制礼作乐，极非常之观，皆体阴阳必然之撰，晓然与天下后世正告之而无思不服。 \\n 贤才出，国将昌；子孙才，族将大。 \\n 神气先应之也。于此可征鬼神之不掩。 \\n 人之有息，盖刚柔相摩、乾坤阖辟之象也。 \\n 一屈一伸，交相为感，人以之生，天地以之生人物而不息，此阴阳之动几也。动而成乎一动一静，然必先有乾坤刚柔之体，而后阖辟相摩，犹有气而后有呼吸。 \\n 寤，形开而志交诸外也；梦，形闭而气专乎内也。 \\n 开者，伸也，闭者，屈也。志交诸外而气舒，气专于内而志隐，则神亦藏而不灵。神随志而动止者也。 \\n 寤，所以知新于耳目；梦，所以缘旧于习心。 \\n 开则与神化相接，耳自为心效日新之用；闭则守耳目之知而困于形中，习为主而性不能持权。故习心之累，烈矣哉！ \\n 医谓饥梦取，饱梦与，凡寤梦所感，专语气于五藏之变，容有取蔫尔。 \\n 形闭而神退听于形，故五脏之形有欣厌，心亦随之而结为妄，形滞而私故也。形为神用则灵，神为形用则妄。 \\n 声者，形气相轧而成。 \\n 触而相迫曰轧。 \\n 两气者，谷响雷声之类； \\n 锐往之气与空中固有之气相触而成也。 \\n 两形者，桴鼓叩击之类。 \\n 两形相触也。然运桴而气亦随之，迫于鼓而发声，则亦无非气也。声之洪纤者，形之厚薄疏密，其气亦殊感。 \\n 形轧气，羽、扇、敲矢之类； \\n 敲，音雹，鸣镝也。三者形破气，气为之鸣。 \\n 气轧形，人声笙簧之类。 \\n 气出而唇舌、匏竹敛之纵之以激成响，气发有洪纤，体有通塞之异，而气之舒疾宣郁亦异。 \\n 是皆物感之良能，人皆习之而不察者尔。 \\n 不感则寂，感则鸣，本有可鸣之理，待动而应之必速。良能，自然之动几也。 \\n 形也，声也，臭也，味也，温凉也，动静也，六者莫不有五行之别，同异之变，皆帝则之必察者与！ \\n 温凉，体之觉；动静，体之用。五行之神未成乎形者，散寄于声色臭味气体之中，人资以生而为人用；精而察之，条理具，秩序分焉，帝载之所以信而通也。知天之化，则于六者皆得其所以然之理而精吾义，然亦得其意而利用，而天理之当然得矣。若一一分析以配合于法象，则多泥而不通。张子约言之而邵子博辨之，察帝则以用物，以本御末也，观物象以推道，循末以测本也，此格物穷理之异于术数也。 \\n 诚明篇 \\n 前篇统人物而言，原天所降之命也。此篇专就人而发，性之蕴于人所受而切言之也。《中庸》曰“天命之谓性”，为人言而物在其中，则谓统人物而言之可也。又曰“率性之谓道”，则专乎人而不兼乎物矣。物不可谓无性，而不可谓有道，道者人物之辨，所谓人之所以异于禽兽也。故孟子曰“人无有不善”，专乎人而言之，善而后谓之道；泛言性，则犬之性，牛之性，其不相类久矣。尽物之性者，尽物之理而已。虎狼噬人以饲其子，而谓尽父子之道，亦率虎狼之性为得其道而可哉？禽兽，无道者也；草水，无性者也；唯命，则天无心无择之良能，因材而笃，物得与人而共者也。张子推本神化，统动植于人而谓万物之一源，切指人性，而谓尽性者不以天能为能，同归殊途，两尽其义，乃此篇之要旨。其视程子以率性之道为人物之偕焉者，得失自晓然易见；而抉性之藏，该之以诚明，为良知之实，则近世窃释氏之沈，以无善无恶为良知者，其妄亦不待辨而自辟。学者欲知性以存养，所宜服膺也。 \\n 诚明所知，乃天德良知， \\n 仁义，天德也。性中固有之而自知之，无不善之谓良。 \\n 非闻见小知而已。 \\n 行所不逮，身所不体，心所不喻，偶然闻一师之言，见一物之机，遂自以为妙悟，小知之所以贼道。 \\n 天人异用，不足以言诚； \\n 理，天也；意欲，人也。理不行于意欲之中，意欲有时而逾乎理，天人异用也。 \\n 天人异知，不足以尽明。 \\n 因理而体其所以然，知以天也；事物至而以所闻所见者证之，知以人也。通学识之知于德性之所喻而体用一源，则其明自诚而明也。 \\n 所谓诚明者，性与天道，不见乎小大之别也。 \\n 通事物之理、闻见之知与所性合符，达所性之德与天合德，则物无小大，一性中皆备之理。性虽在人而小，道虽在天而大，以人知天，休天于人，则天在我而无小大之别矣。 \\n 义命合一存乎理， \\n 义之所在即安之为命，唯贞其常理而已。 \\n 仁智合一存乎圣， \\n 天德本合，徇其迹者或相妨也。圣人与时偕行，至仁非柔，大智非察，兼体仁智而无仁智之名。如舜好问好察，智也；隐恶扬善，仁也，合于一矣。 \\n 动静合一存乎神， \\n 静动异而神之不息者无间。圣能存神，则动而不离乎静之存，静而皆备其动之理，敦诚不息，则化不可测。 \\n 阴阳合一存乎道， \\n 太和所谓道，阴阳具而无倚也。 \\n 性与天道合一存乎诚。 \\n 诚者，神之实体，气之实用，在天为道，命于人为性，知其合之谓明，体其合之谓诚。 \\n 天所以长久不已之道，乃所谓诚。 \\n 气化有序而亘古不息，惟其实有此理也。 \\n 仁人孝子所以事夭成身，不过不已于仁孝而已。 \\n 实知之，实行之，必欲得其心所不忍不安，终身之慕，终食之无违，信之笃也。 \\n 故君子诚之为贵。 \\n 有不诚，则乍勇于为而必息矣；至诚则自不容已，而欲致其诚者，惟在于操存勿使间断，己百己千，勉强之熟而自无不诚矣。 \\n 此章直指立诚之功，特为深切著明，尤学者之所宜加勉。 \\n 诚有是物，则有终有始； \\n 天道然也，生之必成之，四时序而百物成。 \\n 伪实不有，何终始之有，故曰“不诚无物”。 \\n 人为之伪，意起而为之，意尽而止，其始无本，其终必忒。物，谓事也；事不成之谓无物。 \\n “自明诚”，由穷理而尽性也；“自诚明”，由尽性而穷理也。 \\n 存养以尽性，学思以穷理。 \\n 性者，万物之一源，非有我之得私也。 \\n 性以健顺为体，本太虚和同而化之理也，由是而仁义立焉，随形质而发其灵明之知，则彼此不相知而各为一体，如源之分流矣；恃灵明之知发于耳目者为己私智，以求胜于物，逐流而忘源矣。 \\n 惟大人为能尽其道，是故立必俱立，知必周知，爱必兼爱，成不独成。 \\n 能安其所处为立，各效其材以有用为成。 \\n 彼自蔽塞而不知顺吾理者，则亦末如之何矣？ \\n 己私成，则虽有至教，不能移矣。 \\n 此章统万物于一源，溯其始而言之，固合人物而言；而曰立，曰成，则专乎人之辞尔。知之必有详略，爱之必有区别，理一分殊，亦存乎其中矣。亲疏贵贱之不同，所谓顺理也；虽周知博爱而必顺其理，盖自天命以来，秩序分焉，知其一源，则必知其分流。故穷理尽性，交相为功，异于墨、释之教，漫灭天理之节文而谓会万物于一己也。 \\n 天能为性；人谋为能。 \\n 天能者，健顺五常之体；人谋者，察识扩充之用也。 \\n 大人尽性，不以天能为能，而以人谋为能， \\n 大人不失其赤子之心，而非孤守其恻隐、羞恶、恭敬、自然之觉，必扩而充之以尽其致，一如天之阴阳有实，而必于阖辟动止神运以成化，则道弘而性之量尽矣，盖尽心为尽性之实功也。 \\n 故曰“天地设位，圣人成能”。 \\n 天地有其理，诚也；圣人尽其心，诚之者也。 \\n 尽性，然后知生无所得， \\n 非己之私得。 \\n 则死无所丧。 \\n 理明义正而道不缺，气正神清而全归于天，故君子之生，明道焉尔，行道焉尔，为天效动，死则宁焉。丧者，丧其耳目口体，而神无损也。 \\n 未尝无之谓体，体之谓性。 \\n 无则不可为体矣。人有立人之体，百姓日用而不知尔，虽无形迹而非无实；使其无也，则生理以何为体而得存邪？仁之于父子，义之于君臣，用也；用者必有体而后可用，以此体为仁义之性。 \\n 天所性者通极于道， \\n 天所命人而为性者，即以其一阴一阳之道成之。即一非二曰通，此外无杂曰极。人生莫不有性，皆天道也，故仁义礼智与元亨利贞无二道。 \\n 气之昏明不足以蔽之； \\n 禀气有昏明，则知能有偏全，而一曲之诚即天之诚，故“乍见孺子”之仁，“无受尔汝”之义，必发于情，莫能终蔽也。 \\n 天所命者通极于性， \\n 命以吉凶寿夭言。以人情度之，则有厚于性而薄于命者，而富贵、贫贱、夷狄、患难，皆理之所察。予之以性，即予之以顺受之道，命不齐，性无不可尽也。 \\n 遇之吉凶不足以戕之； \\n 性存而道义出，穷通夭寿，何至戕其生理？ \\n 不免乎蔽之戕之者，未之学也。 \\n 任其质而不通其变，惟学有未至，故其端发见而不充，吉凶杂至而失其素。 \\n 性通乎气之外，命行乎气之内。气无内外，假有形而言尔。 \\n 人各有形，形以内为吾气之区宇，形以外吾之气不至焉，故可立内外之名。性命乎神，天地万物函之于虚灵而皆备，仁可以无不达，义可以无不行，气域于形，吉凶祸福止乎其身尔。然则命者私也，性者公也，性本无蔽，而命之戕性，惟不知其通极于性也。 \\n 故思知人不可不知天，尽其性然后能至于命。 \\n 知人，知人道也；知天，知天性也。知性之合于天德，乃知人性之善，明者可诚而昏皆可明；性尽，则无所遇而不可尽吾性之道。由是而知命之通极于性，与天之命我，吉凶无心而无非顺正者同其化矣。 \\n 知性知天，则阴阳鬼神皆吾分内尔。 \\n 知性者，知天道之成乎性；知天者，即性而知天之神理。知性知天，则性与天道通极于一，健顺相资，屈伸相感，阴阳鬼神之性情，皆吾所有事，而为吾职分之所当修者矣。 \\n 天性在人，正犹水性之在冰，凝释虽异，为物一也； \\n 未生则此理在太虚为天之体性，已生则此理聚于形中为人之性，死则此理气仍返于太虚，形有凝释，气不损益，理亦不杂，此所谓通极于道也。敔按：朱子谓冰水之喻近释，以朱、张论聚散之本体不同也。说详《太和篇》注中 \\n 受光有小大昏明，其照纳不二也。 \\n 此亦以水喻性。形之受性，犹水之受光。水以受光为性，人以通理为性，有小大、昏明者，气禀尔；而曲者可致，浊者可澄，其性本能受也，在学以明善而复初尔。此所谓气有昏明不足以蔽之。 \\n 天良能本吾良能，顾为有我所丧尔。张子自注：明天人之本无二 \\n 体天之神化，存诚尽性，则可备万物于我。有我者，以心从小体，而执功利声色为己得，则迷而丧之尔。孟子言良知良能，而张子重言良能。盖天地以神化运行为德，非但恃其空晶之体；圣人以尽伦成物为道，抑非但恃其虚灵之悟。故知虽良而能不逮，犹之乎弗知。近世王氏之学，舍能而孤言知，宜其疾入于异端也。 \\n 上达反天理，下达徇人欲者与！ \\n 反天理，则与天同其神化；徇人欲，则其违禽兽不远矣。 \\n 性其总，合两也； \\n 天以其阴阳五行之气生人，理即寓焉而凝之为性。故有声色臭味以厚其生，有仁义礼智以正其德，莫非理之所宜。声色臭味，顺其道则与仁义礼智不相悖害，合两者而互为体也。 \\n 命其受，有则也； \\n 厚生之用，有盈有诎，吉凶生死因之，此时位之不齐，人各因所遇之气而受之。百年之内，七尺之形，所受者止此，有则而不能过。 \\n 不极总之要，则不至受之分。 \\n 极总之要者，知声色臭味之则与仁义礼智之体合一于当然之理。当然而然，则正德非以伤生，而厚生者期于正德。心与理一，而知吾时位之所值，道即在是，旁通寿夭，皆乐天而安土矣。若不能合一于理，而吉凶相感，则怨尤之所以生也。 \\n 尽性穷理而不可变，乃吾则也。 \\n 性无所不可尽，故舜之于父子，文王之于君臣，极乎仁义而无不可尽。唯其于理无不穷，故吉凶生死，道皆行焉，所遇者变而诚不变，吾之则无往而非天则，非若命之有则，唯所受而不能越也。 \\n 天所自不能已者谓命，不能无感者谓性。 \\n 万类灵顽之不齐，气运否泰之相乘，天之神化广大，不能择其善者而已其不善者；故君子或穷，小人或泰，各因其时而受之。然其所受之中，自有使人各得其正之理，则生理之良能自感于伦物而必动，性贯乎所受不齐之中而皆可尽，此君子之所以有事于性，无事于命也。 \\n 虽然，圣人犹不以所可忧而同其无忧者，有相之道存乎我也。 \\n 君子有事于性，无事于命，而圣人尽性以至于命，则于命不能无事焉。天广大而无忧，圣人尽人道，不可同其无忧，故顽嚣必格，知其不可而必为。是以受人之天下而不为泰，匹夫行天子之事而不恤罪我，相天之不足，以与万物合其吉凶，又存乎尽性之极功，而合两所以协一也。 \\n 湛一，气之本； \\n 太虚之气，无同无异，妙合而为一，人之所受即此气也。故其为体，湛定而合一，湛则物无可挠，一则无不可受。学者苟能凝然静存，则湛一之气象自见，非可以闻见测知也。 \\n 攻取，气之欲。 \\n 物而交于物，则有同有异而攻取生矣。 \\n 口腹于饮食，鼻舌于臭味，皆攻取之性也。 \\n 气之与神合者，固湛一也，因形而发，则有攻取，以其皆为生气自然之有，故皆谓之性。生以食为重，故言饮食臭味以该声色货利。 \\n 知德者属厌而已， \\n 性有之，不容绝也。知德者知吾所得于天之不专系于此，则如其量以安其气而攻取息。 \\n 不以嗜欲累其心，不以小害大、以末丧本焉尔。 \\n 心者，湛一之气所含。湛一之气，统气体而合于一，故大；耳目口体成形而分有司，故小。是以鼻不知味，口不闻香，非其所取则攻之；而一体之间，性情相隔，爱恶相违，况外物乎。小体，末也；大体，本也。 \\n 心能尽性，“人能弘道”也；性不知检其心，“非道弘人”也。 \\n 天理之自然，为太和之气所体物不遗者为性；凝之于人而函于形中，因形发用以起知能者为心。性者天道，心者人道，天道隐而人道显；显，故充恻隐之心而仁尽，推羞恶之心而义尽。弘道者，资心以效其能也。性则与天同其无为，不知制其心也；故心放而不存，不可以咎性之不善。 \\n 尽其性，能尽人物之性；至于命者，亦能至人物之命； \\n 牛之穿而耕，马之络而乘，蚕之缫而丝，木之伐而薪，小人之劳力以养君子，效死以报君国，岂其性然哉？其命然尔。至于命，则知命以乐天，取于人物者有节不淫，而杀生皆敦乎仁，立命以相天治。夫人物者，裁成有道，而茂对咸若其化，人物之命皆自我而顺正矣。 \\n 莫不性诸道，命诸天。敔按：性诸道，言人物之性莫非道；命诸天，言人物之命莫非天 \\n 上智下愚，有昏明而无得丧；禽兽于人，有偏全而无违离。知其皆性诸道，故取诸人以为善，圣不弃愚；观于物以得理，人不弃物。知其皆命诸天，则秩叙审而亲疏、上下各得其理，节宣时而生育、肃杀各如其量。圣人所以体物不遗，与鬼神合其吉凶，能至人物之命也。 \\n 我体物未尝遗，物体我知其不遗也。敔按：物体我，犹言物以我为体 \\n 能体物，则人物皆以我为体，不能离我以为道，必依我之绥以为来，动以为和，九族睦，百姓昭，黎民变，鸟兽草木咸若，物无有能遗我者。 \\n 至于命，然后能成己成物，不失其道。 \\n 己无不诚，则循物无违而与天同化，以人治人，以物治物，各顺其受命之正，虽不能知者皆可使由，万物之命自我立矣。所以然者，我与人物莫不性诸道，命诸天，无异理也。 \\n 以生为性，既不通昼夜之道，且人与物等，故告子之妄不可不诋。 \\n 知觉运动，生则盛，死则无能焉。性者，天理流行，气聚则凝于人，气散则合于太虚，昼夜异而天之运行不息，无所谓生灭也。如告子之说，则性随彤而生灭，是性因形发，形不自性成矣。曰性善者，专言人也，故曰“人无有不善”；犬牛之性，天道广大之变化也，人以为性，则无所不为矣。 \\n 性于人无不善， \\n 乾道变化，各正性命，理气一源而各有所合于天，无非善也。而就一物言之，则不善者多矣，唯人则全具健顺五常之理。善者，人之独也。 \\n 系其善反不善反而已； \\n 攻取之气，逐物而往，恒不知反。善反者，应物之感，不为物引以去，而敛之以体其湛一，则天理著矣。此操存舍亡之几也。 \\n 过天地之化，不善反者也。 \\n 食色以滋生，天地之化也，如其受命之则而已。恃其攻取之能而求盈，则湛一之本，迷而不复。 \\n 命于人无不正， \\n 天有生杀之时，有否泰之运，而人以人道受命，则穷通祸福，皆足以成仁取义，无不正也。 \\n 系其顺与不顺而已； \\n 尽其道而生死皆顺也，是以舜受尧之天下，若固有之；孔子围于匡，厄于陈、蔡而无忧。 \\n 行险以侥幸，不顺命者也。 \\n 故必尽性而后可至于命。 \\n 形而后有气质之性， \\n 气质者，气成质而质还生气也。气成质，则气凝滞而局于形，取资于物以滋其质；质生气，则同异攻取各从其类。故耳目鼻口之气与声色臭味相取，亦自然而不可拂违，此有彤而始然，非太和絪緼之气、健顺之常所固有也。旧说以气质之性为昏明强柔不齐之品，与程子之说合。今按张子以昏明强柔得气之偏者，系之才而不系之性，故下章详言之，而此言气质之性，盖孟子所谓口耳目鼻之于声色臭味者尔。盖性者，生之理也。均是人也，则此与生俱有之理，未尝或异；故仁义礼知之理，下愚所不能灭，而声色臭味之欲，上智所不能废，俱可谓之为性。而或受于形而上，或受于形而下，在天以其至仁滋人之生，成人之善，初无二理。但形而上者为形之所自生，则动以清而事近乎天；形而后有者资形起用，则静以浊而事近乎地。形而上者，亘生死、通昼夜而常伸，事近乎神；形而后有者，困于形而固将竭，事近乎鬼；则一屈一伸之际，理与欲皆自然而非由人为。故告子谓食色为性，亦不可谓为非性，而特不知有天命之良能尔。若夫才之不齐，则均是人而差等万殊，非合两而为天下所大总之性，性则统乎人而无异之谓。 \\n 善反之，则天地之性存焉。 \\n 天地之性，太和絪緼之神，健顺合而无倚者也。即此气质之性，如其受命之则而不过，勿放其心以徇小体之攻取，而仁义之良能自不可掩。盖仁义礼智之丧于己者，类为声色臭味之所夺，不则其安佚而惰于成能者也。制之有节，不以从道而奚从乎！天地之性原存而未去，气质之性亦初不相悖害，屈伸之间，理欲分驰，君子察此而已。 \\n 故气质之性，君子有弗性者焉。 \\n 弗性，不据为己性而安之也。 \\n 此章与孟子之言相为发明，而深切显著，乃张子探本穷归之要旨，与程子之言自别，读者审之。 \\n 人之刚柔、缓急，有才与不才气之偏也。 \\n 昏明、强柔、敏钝、静躁，因气之刚柔、缓急而分，于是而智愚、贤不肖若自性成，故荀悦、韩愈有三品之说，其实才也，非性也。性者，气顺理而生人，自未有形而有形，成乎其人，则固无恶而一于善，阴阳健顺之德本善也。才者，成形于一时升降之气，则耳目口体不能如一，而聪明干力因之而有通塞、精粗之别，乃动静、阖辟偶然之机所成也。性借才以成用，才有不善，遂累其性，而不知者遂咎性之恶，此古今言性者，皆不知才性各有从来，而以才为性尔。商臣之蜂目豺声，才也，象之傲而见舜则忸怩，性也；舜能养象，楚頵不能养商臣尔。居移气，养移体，气体移则才化，若性则不待移者也。才之美者未必可以作圣，才之偏者不迷其性，虽不速合于圣，而固舜之徒矣。程子谓天命之性与气质之性为二，其所谓气质之性，才也，非性也。张子以耳目口体之必资物而安者为气质之性，合于孟子；而别刚柔缓急之殊质者为才，性之为性乃独立而不为人所乱。盖命于天之谓性，成于人之谓才；静而无为之谓性，动而有为之谓才。性不易见而才则著，是以言性者但言其才而性隐。张子辨性之功大矣哉！敔按：动而有为之谓才，才，所谓心之官。心之体为性，心之用为情，心之官为才 \\n 天本参和不偏。养其气，反之本而不偏，则尽性而天矣。 \\n 天与性一也，天无体，即其资始而成人之性者为体。参和，太极、阴、阳，三而一也。气本参和，虽因形而发，有偏而不善，而养之以反其本，则即此一曲之才，尽其性而与天合矣。养之，则性现而才为用；不养，则性隐而惟以才为性，性终不能复也。养之之道，沈潜柔友刚克，高明强弗友柔克，教者，所以裁成而矫其偏。若学者之自养，则惟尽其才于仁义中正，以求其熟而扩充之，非待有所矫而后可正。故教能止恶，而诚明不倚于教，人皆可以为尧、舜，人皆可以合于天也。 \\n 性未成则善恶混，故亹亹而继善者，斯为善矣。 \\n 成，犹定也，谓一以性为体而达其用也。善端见而继之不息，则终始一于善而性定矣。盖才虽或偏，而性之善者不能尽掩，有时而自见；惟不能分别善者以归性，偏者以归才，则善恶混之说所以疑性之杂而迷其真。继善者，因性之不容掩者察识而扩充之，才从性而纯善之体现矣，何善恶混之有乎？ \\n 恶尽去则善因以亡，故舍曰“善”，而曰“成之者性”。 \\n 恶尽去，谓知性之本无恶，而不以才之偏而未丧者诬其性也。善恶相形而著，无恶以相形，则善之名不立，故《易》言“继之者善，成之者性。”分言之而不曰性善，反才之偏而恰合于人，以其可欲而谓之善矣。善者，因事而见，非可以尽太和之妙也。抑考孟子言天之降才不殊，而张子以才为有偏，似与孟子异矣。盖陷溺深，则习气重而并屈其才，陷溺未深而不知存养则才伸而屈其性。故孟子又言“为不善非才之罪”，则为善亦非才之功可见。是才者性之役，全者不足以为善，偏者不足以为害。故困勉之成功，均于生安。学者当专于尽性，勿恃才之有余，勿诿才之不足也 \\n 德不胜气，性命于气；德胜其气，性命于德。 \\n 继善而得其性之所固有曰德。此言气者，谓偏气成形，而气即从偏发用者也。胜气者，反本而化其偏也。德不至而听才气之所为，则任其一偏之为，而或迪或逆，善恶混而吉凶亦无据矣。以善之纯养才于不偏，则性焉安焉于德而吉无不利，则皆德之所固有，此至于命而立命也。 \\n 穷理尽性，则性天德，命天理。 \\n 与天同德，则天之化理在我矣。 \\n 气之不可变者，独死生修夭而已。 \\n 气成乎形，体之强弱形，则凝滞而不可变，故跖寿而颜夭。 \\n 故论死生则曰“有命”，以言其气也； \\n 形气之厚薄不可变也。 \\n 语富贵则曰“在天”，以言其理也。 \\n 理御气而可变者也。 \\n 此大德所以必受命，易简理得而成位乎天地之中也。 \\n 易简，乾、坤之德，所谓天德。成位乎中者，君师天下而参赞天地。 \\n 所谓天理也者，能悦诸心，能通天下之志之理也。能使天下悦且通，则天下必归焉。 \\n 天之聪明，自民能通天下之志而悦之，人归即天与，此天命之实，理固然也。 \\n 不归焉者，所乘所遇之不同，如仲尼与继世之君也。 \\n 仲尼不遇尧、舜之荐，无可乘之权，故德不加于天下，民不知归；而继世之君，非桀、纣之无道，尚能有其位。 \\n “舜、禹有天下而不与焉”者，正谓天理驯致，非气禀当然，非志意所与也。 \\n 舜、禹未尝受天子之命于初生之气禀，唯以德驯致之，穷理尽性而命即理，于斯著矣。然理至而命自至，固无欲得之心，自无或爽之命，理则然也。 \\n “必曰舜、禹”云者，非乘势则求焉者也。 \\n 继世之君乘势而有天下，命乎气也。汤、武则未尝无求之之心，非与天通理，故可曰俟命而不可曰至于命。有天下而不与，则以德驯致而无心，所以合一于神化。此明天子之位，舜、禹能以其德驯致，则吉凶、祸福何不自我推移，而特非有心为善以徼福者之所能与也。 \\n 利者为神，滞者为物。 \\n 皆气之为也。其本体之清微者，无性而不通，不疾而速；及其聚而成象，又聚而成形，则凝滞而难于推致矣。 \\n 是故风雷有象，不速于心；心御见闻，不弘于性。 \\n 风雷无形而有象，心无象而有觉，故一举念而千里之境事现于俄顷，速于风雷矣。心之情状虽无形无象，而必依所尝见闻者以为影质，见闻所不习者，心不能现其象。性则纯乎神理，凡理之所有，皆性之所函，寂然不动之中，万象赅存，无能御也。是以天之命，物之性，本非志意所与；而能尽其性，则物性尽，天命至，有不知其所以然者而无不通。盖心者，翕辟之几，无定者也；性者，合一之诚，皆备者也。 \\n 上智下愚，习与性相远既甚而不可变者也。 \\n 气之偏者，才与不才之分而已；无有人生而下愚，以终不知有君臣父子之伦及穿窬之可羞者。世教衰，风俗坏，才不逮者染于习尤易，遂日远于性而后不可变，象可格而商臣终于大恶，习远甚而成乎不移，非性之有不移也。 \\n 纤恶必除，善斯成性矣；察恶未尽，虽善必粗矣。 \\n 性无不善，有纤芥之恶，则性即为蔽，故德之已盛，犹加察于几微；此《虞书》于精一执中之余，尤以无稽、弗询为戒，为邦于礼明乐备之后，必于郑声、佞人致谨也。心无过而身犹有之，则不能纯粹以精，以成乎性焉安焉之圣德也。 \\n “不识不知，顺帝之则”，有思虑识知，则丧其天矣。 \\n 思虑者，逆诈、亿不信之小慧；识知者，专己保残之曲学。天即理也，私意虽或足以知人而成事，而不能通于天理之广大，与天则相违者多矣。张子此言，与老、释相近而所指者不同，学者辨之。 \\n “君子所性”，与天地同流，异行而已焉。 \\n 一于天理之自然，则因时合义，无非帝则矣。异行者，裁成天地之道，辅相天地之宜，自成其能也。 \\n “在帝左右”，察天理而左右也。 \\n 无不在之谓察。左右者，与时偕行而无所执也。 \\n 天理者，时义而已。 \\n 理者，天所昭著之秩序也。时以通乎变化，义以贞其大常，风雨露雷无一成之期，而寒暑生杀终于大信。君子之行藏刑赏，因时变通而协于大，中左宜右有，皆理也，所以在帝左右也。 \\n 君子教人，举天理以示之而已；其行己也，述天理而时措之也。 \\n 小慧所测，记问所得，不恃以为学诲，所明者一以其诚而已。诚者，天理之实然，无人为之伪也。 \\n 和乐，道之端乎！ \\n 和者于物不逆，乐者于心不厌，端，所自出之始也。道本人物之同得而得我心之悦者，故君子学以致道，必平其气，而欣于有得，乃可与适道；若操一求胜于物之心而视为苦难，早与道离矣。下章言诚言敬，而此以和乐先之。非和乐，则诚敬局隘而易于厌倦，故能和能乐，为诚敬所自出之端。 \\n 和则可大，乐则可久；天地之性，久大而已矣。 \\n 不气矜以立异，则时无不可行，物无不可受；不疲形以厌苦，则终食无违，终身不去。和乐者，适道之初心，而及其至也，则与天地同其久大矣。性体性也；太虚之体，絪緼大和，是以聚散无恒而不穷于运。孔子之学不厌，教不倦，人皆可学而不能岁，唯其用情异也。 \\n 莫非天也， \\n 耳目口体之攻取，仁义礼智之存发，皆自然之理，天以厚人之生而立人之道者也。 \\n 阳明胜则德性用，阴浊胜则物欲行。 \\n 阳动而运乎神，阴静而成乎形，神成性，形资养，凡物欲之需，皆地产之阴德，与形相滋益者也。气动而不凝滞于物，则怵惕恻隐之心无所碍而不穷于生；贪养不已，驰逐物欲，而心之动几息矣。 \\n 领恶而全好者，其必由学乎！ \\n 好善恶恶，德性也；领者，顺其理而挈之也。阳明之德，刚健而和乐，阴浊则荏苒而贼害以攻取于物，欲澄其浊而动以清刚，则不可以不学。学者用神而以忘形之累，日习于理而欲自遏，此道问学之所以尊德性也。 \\n 不诚不庄，可谓之尽性穷理乎？ \\n 释氏以天理为幻妄，则不诚；庄生以逍遥为天游，则不庄；皆自谓穷理尽性，所以贼道。 \\n 性之德也未尝伪且慢，故知不免乎伪慢者，来尝知其性也。 \\n 性受于天理之实然，何伪之有？虽居静而函万化以不息，何慢之有？若王介甫之杂机朽，苏子瞻之好骄乐，皆自言知性，所知者释氏、庄生之所谓性也，恍忽无实而徜徉自废之浮气也。居处恭，执事敬，与人忠，乃以体性之诚；心恒存而性显，则不待推求而知之真矣。 \\n 勉而后诚庄，非性也。 \\n 勉强则志困而气疲，求其性焉安焉，未能也。 \\n 不勉而诚庄，所谓“不言而信，不怒而威”者与！ \\n 勉者存其迹，不勉者存其神；存神之至，与天地同其信威。中庸言勉强则成功一，而张子以勉为非性，似过高而不切于学者。乃释此篇之旨，先言和乐而后言诚庄，则学者适道之始，必以和乐之情存诚而庄莅，然后其为诚庄也可继，驯而致之，圣人之至善合天，不越乎此。盖中庸所言勉强者，学问思辨笃行之功，固不容已于勉强；而诚庄乃静存之事，勉强则居之不安而涉于人为之偏。且勉强之功，亦非和乐则终不能勉；养蒙之道，通于圣功，苟非其本心之乐为，强之而不能以终日。故学者在先定其情，而教者导之以顺。古人为教，先以勺、象，其此意欤！ \\n 生直理顺，则吉凶莫非正也。 \\n 义不当死，则慎以全身，义不可生，则决于致命，直也。气常伸而理不可屈，天所命人之正者此也。 \\n 不直其生者，非幸福于回，则免难于苟也。 \\n 处安平而枉以幸福，必临难而苟于求免。凭气数之偶然，幸而得福者有矣；以正言之，刑戮之民尔。 \\n “屈伸相感而利生”，感以诚也； \\n 屈则必伸，伸则必屈，善其屈以裕其伸，节其伸所以安其屈，天地不息之诚，太和不偏之妙也。人能以屈感伸，敛华就实，而德自著；以伸感屈，善其得者善其丧，皆体天地自然之实理，修身俟命而富贵不淫，贫贱不屈，夭寿不贰，用无不利矣。 \\n “情伪相感而利害生”，杂之伪也。 \\n 情，实也。事之所有为情，理之所无为伪。事可为而即为，而不恤其非理之实，以事起事，以名邀名，以利计利，则虽事或实然，而杂之以妄，幸而得利，害亦伏焉。 \\n 至诚则顺理而利，伪则不循理而害，顺性命之理，则所谓吉凶，莫非正也；逆理则凶为自取，吉其险幸也。 \\n 诚者，吾性之所必尽，天命之大常也。顺之则虽凶而为必受之命，逆则虽幸而得吉，险道也，险则末有不危者。故比干死而不与恶来同其诛，曹丕、司马昭虽窃大位而祸延于世。不可以屈伸之数，幸事之或有而不恤理之本无也。 \\n 此章释《易传》之旨而决之于义利之分，为天道物理之恒，人禽存去之防，其言深切。学者近取而验吾心应感之端，决之于几微，善恶得失，判为两途，当无所疑矣。 \\n “莫非命也，顺受其正”。顺性命之理，则得性命之正；灭理穷欲，人为之招也。 \\n 性命之理本无不正，顺之，则当其伸而自天佑之，当其屈而不愧于天。若灭理穷欲以徼幸者，非其性之本然，命之当受，为利害之感所摇惑而致尔。 \\n  \\n 　"}
{"章节": "张子正蒙注卷四", "正文": "　 \\n 张子正蒙注卷四 \\n 　 \\n  \\n 大心篇 \\n 此上六篇，极言天人神化性命之理；自此以下三篇，乃言学者穷理精义之功。明乎道之所自出，则功不妄；反诸学之所必务，则理不差。君子之道所以大而有实也。此篇乃致知之要，下二篇乃笃行之实，知之至而后行无不得，又学者知止之先资也。 \\n 大其心，则能体天下之物，物有未体，则心为有外。 \\n 大其心，非故扩之使游于荒远也；天下之物相感而可通者，吾心皆有其理，唯意欲蔽之则小尔。由其法象，推其神化，达之于万物一源之本，则所以知明处当者，条理无不见矣。天下之物皆用也，吾心之理其体也；尽心以循之，则体立而用自无穷。 \\n 世人之心，止于闻见之狭；圣人尽性，不以见闻梏其心。其视天下，无一物非我， \\n 闻见，习也；习之所知者，善且有穷，况不善乎！尽性者，极吾心虚灵不昧之良能，举而与天地万物所从出之理合而知其大始，则天下之物与我同源，而待我以应而成。故尽孝而后父为吾父，尽忠而后君为吾君，无一物之不自我成也；非感于闻见，触名思义，触事求通之得谓之知能也。 \\n 孟子谓尽心则知性知天以此。 \\n 朱子谓知性乃能尽心，而张子以尽心为知性之功，其说小异，然性处于静而未成法象，非尽其心以体认之，则偶有见闻，遂据为性之实然，此天下之言性者所以凿也。 \\n 天大无外，故有外之心，不足以合天心。 \\n 心不尽则有外，一曲乍得之知，未尝非天理变化之端，而所遗者多矣。 \\n 见闻之知，乃物交而知，非德性所知； \\n 天下有其事而见闻乃可及之，故有尧，有象，有瞽瞍，有舜，有文王，幽、厉，有三代之民，事迹已著之余，传闻而后知，遂挟以证性，知为之梏矣。德性之知，循理而及其原，廓然于天地万物大始之理，乃吾所得于天而即所得以自喻者也。 \\n 德性所知，不萌于见闻。 \\n 萌者，所从生之始也。见闻可以证于知已知之后，而知不因见闻而发。德性诚有而自喻，如暗中自指其口鼻，不待镜而悉。 \\n 由象识心，徇象丧心。 \\n 物之有象，理即在焉。心有其理，取象而证之，无不通矣。若心所不喻，一由于象，而以之识心，则徇象之一曲而丧心之大全矣。故乍见孺子入井，可识恻隐之心，然必察识此心所从生之实而后仁可喻。若但据此以自信，则象在而显，象去而隐，且有如齐王全牛之心，反求而不得者矣。 \\n 知象者心，存象之心，亦象而已，谓之心，可乎？ \\n 知象者本心也，非识心者象也。存象于心而据之为知，则其知者象而已；象化其心而心唯有象，不可谓此为吾心之知也明矣。见闻所得者象也，知其器，知其数，知其名尔。若吾心所以制之之义，岂彼之所能昭著乎！ \\n 人谓己有知，由耳目有受也； \\n 受声色而能知其固然，因恃为己知，而不察知所从生，陋矣。 \\n 人之有受，由内外之合也。 \\n 耳与声合，目与色合，皆心所翕辟之牖也，合，故相知；乃其所以合之故，则岂耳目声色之力哉！故舆薪过前，群言杂至，而非意所属，则见如不见，闻如不闻，其非耳目之受而即合，明矣。 \\n 知合内外于耳目之外，则其知也过人远矣。 \\n 合内外者，化之神也，诚之几也。以此为知，则闻之见之而知之审，不闻不见而理不亡，事即不隐，此存神之妙也。 \\n 天之明莫大于日，故有目接之，不知其几万里之高也；天之声莫大于雷霆，故有耳属之，莫知其几万里之远也；天之不御莫大于太虚，故心知廓之，莫究其极也。敔按：“几万里之远也”，“万’当作“百” \\n 言道体之无涯，以耳目心知测度之，终不能究其所至，故虽日之明，雷霆之声，为耳目所可听睹，而无能穷其高远；太虚寥廓，分明可见，而心知固不能度，况其变化难知者乎！是知耳目心知之不足以尽道，而徒累之使疑尔。心知者，缘见闻而生，其知非真知也。 \\n 人病其以耳目见闻累其心，而不务尽其心， \\n 尽其心者，尽心之本知。 \\n 故思尽其心者，必知心所从来而后能。 \\n 心所从来者，日得之以为明，雷霆得之以为声，太虚絪緼之气升降之几也。于人，则诚有其性即诚有其理，自诚有之而自喻之，故灵明发焉；耳目见闻皆其所发之一曲，而函其全于心以为四应之真知。知此，则见闻不足以累其心，而适为获心之助，广大不测之神化，无不达矣。此尽性知天之要也。 \\n 耳目虽为性累，然合内外之德，知其为启之要也。 \\n 累者，累之使御于见闻之小尔，非欲空之而后无累也。内者，心之神，外者，物之法象。法象非神不立，神非法象不显。多闻而择，多见而识，乃以启发其心思而会归于一，又非徒恃存神而置格物穷理之学也。此篇力辨见闻之小而要归于此，张子之学所以异于陆、王之孤僻也。 \\n 成吾身者，天之神也。不知以性成身，而自谓因身发智，贪天功为己力，吾不知其知也。 \\n 身，谓耳目之聪明也。形色莫非天性，故天性之知，由形色而发。知者引闻见之知以穷理而要归于尽性；愚者限于见闻而不反诸心，据所窥测恃为真知。徇欲者以欲为性，耽空者以空为性，皆闻见之所测也。 \\n 民何知哉？因物同异相形，万变相感，耳目内外之合，贪天功而自谓己知尔。 \\n 形之所发，莫非天也；物变之不齐，亦莫非天也；两相攻取而顺逆之见生焉。若能知性知天，则一理之所贯通有真是，而无待是非之两立以相比拟，因天理之固然而不因乎闻见，则无恃以自矜其察矣。待有幽、厉而始知文武之民善，待乌喙之毒而始知菽粟之养乎？同异万变，佹得佹失，不足为知也，明矣。 \\n 体物体身，道之本也； \\n 万物之所自生，万事之所自立，耳目之有见闻，心思之能觉察，皆与道为体，知道而后外能尽物，内能成身；不然，则徇其末而忘其本矣。 \\n 身而体道，其为人也大矣。 \\n 视听言动，无非道也，则耳目口体全为道用，而道外无徇物自恣之身，合天德而广大肆应矣。 \\n 道能物身，故大；不能物身而累于身，则藐乎其卑矣。 \\n 物身者，以身为物而为道所用，所谓以小体从大体而为大人也，不以道用其耳目口体之能，而从嗜欲以沈溺不反，从记诵以玩物丧志，心尽于形器之中，小人之所以卑也。 \\n 能以天体身，则能体物也不疑。 \\n 天不息而大公，一于神，一于理，一于诚也。大人以道为体，耳目口体无非道用，则入万物之中，推己即以尽物，循物皆得于己，物之情无不尽，物之才无不可成矣。 \\n 成心忘，然后可与进于道。张子自注：成心者，私意也 \\n 成心者，非果一定之理，不可夺之志也。乍然见闻所得，未必非道之一曲，而不能通其感于万变，徇同毁异，强异求同，成乎己私，违大公之理，恃之而不忘，则执一善以守之，终身不复进矣。万世不易之常经，通万变而随时得中。学者即未能至，而不恃其习成之见，知有未至之境，则可与适道，而所未至者，皆其可至者也。 \\n 化则无成心矣。 \\n 大而化之，则心纯乎道。尽无方无体之理，自无成心。 \\n 成心者，意之谓与！ \\n 意者，心所偶发，执之则为成心矣。圣人无意，不以意为成心之谓也。盖在道为经，在心为志，志者，始于志学而终于从心之矩，一定而不可易者，可成者也。意则因感而生，因见闻而执同异攻取，不可恒而习之为恒，不可成者也。故曰学者当知志意之分。 \\n 无成心者，时中而已矣。 \\n 中无定在，而随时位之变，皆无过不及之差，意不得而与焉。 \\n 心存，无尽性之理，故圣不可知谓神。张子自注：此章言心者，亦指私心为言也 \\n 心存，谓成心未忘也。性为神之体而统万善，若以私意为成心，则性之广大深微不能尽者多矣。杨之义，墨之仁，申之名，韩之法，莫非道之所可，而成乎性之偏，惟挟之以为成心，而不能极道之深、充道之广也。尽性而无成心，则大人以下，有所执以为善者，皆不测其时行时止、进退劝威之妙，盖圣人之神，超然知道之本原，以循理因时而已。敔按：不可知者，谓大人以下皆不能测之也 \\n 以我视物，则我大； \\n 视听之明，可以摄物，心知之量，可以受物，于是而可以知物之不足而我之有余，则不徇物以自替其大矣。 \\n 以道体物我，则道大。 \\n 物与我皆气之所聚，理之所行，受命于一阴一阳之道，而道为其体；不但夫妇、鸢鱼为道之所昭著，而我之心思耳目，何莫非道之所凝承，而为道效其用者乎！唯体道者能以道体物我，则大以道而不以我。 \\n 故君子之大也大于道，大于我者，容不免狂而已。 \\n 于道无不体，则充实光辉而大矣。狂者见我之尊而卑万物，不屑徇物以为功名而自得，乃考其行而不掩，则亦耳目心思之旷达而已。 \\n 烛天理，如向明，万物无所隐； \\n 烛天理者，全体而率行之，则条理万变无不察也。万象之情状，以理验其合离，则得失吉凶，不待逆亿而先觉。 \\n 穷人欲，如专顾影间，区区一物之中尔。 \\n 形蔽明而成影；人欲者，为耳目口体所蔽而窒其天理者也。耳困于声，目困于色，口困于味，体困于安，心之灵且从之而困于一物，得则见美，失则见恶，是非之准，吉凶之感，在眉睫而不知；此物大而我小，下愚之所以陷溺也。 \\n 此章直指智愚之辨，穷本推源，最为深切，尤学者之所宜知警也。 \\n 释氏不知天命，而以心法起灭天地， \\n 天命，太和絪緼之气，屈伸而成万化，气至而神至，神至而理存者也。释氏谓“心生种种法生，心灭种种法灭”，置之不见不闻，而即谓之无。天地本无起灭，而以私意起灭之，愚矣哉！ \\n 以小缘大，以末缘本，其不能穷而谓之幻妄，真所谓疑冰者与！张子自注：夏虫疑冰，以其不识 \\n 小，谓耳目心知见闻觉知之限量：大者，清虚一大之道体；末者，散而之无，疑于灭，聚而成有，疑于相缘以起而本无生。惟不能穷夫屈伸往来于太虚之中者，实有絪緼太和之元气，函健顺五常之体性，故直斥为幻妄。己所不见而谓之幻妄，真夏虫不可语冰也。盖太虚之中，无极而太极，充满两间，皆一实之府，特视不可见，听不可闻尔。存神以穷之，则其富有而非无者自见。缘小体视听之知，则但见声色俱泯之为无极，而不知无极之为太极。其云“但愿空诸所有”，既云有矣，我乌得而空之？“不愿实诸所无”，若其本无，又何从可得而实之？惟其乍离人欲而未见夫天理，故以人欲之妄概天理之真，而非果有贤知之过，亦愚不肖之不及而已。 \\n 释氏妄意天性，而不知范围天用， \\n 其直指人心见性，妄意天性，不知道心，而以惟危之人心为性也。天用者，升降之恒，屈伸之化，皆太虚一实之理气成乎大用也。天无体，用即其体。范围者，大心以广运之，则天之用显而天体可知矣。敔按：《中庸》云“天地之道，博也厚也，高也明也，悠也久也”，正所谓“天无体，用即其体”也 \\n 反以六根之微因缘天地。明不能尽，则诬天地日月为幻妄，蔽其用于一身之小，溺其志于虚空之大， \\n 万化之屈伸，无屈不伸，无伸不屈。耳目心知之微明，惊其所自生以为沤合，疑其屈而归于无，则谓凡有者毕竟归空，而天地亦本无实有之理气，但从见病而成眚。其云“同一雨而天仙见为宝，罗刹见为刀”，乃盗贼恶月明、行人恶雨泞之偷心尔，是蔽其用于耳目口体之私情，以己之利害为天地之得丧，因欲一空而销陨之，遂谓“一真法界本无一物”，则溺其志以求合，而君父可灭，形体可毁，皆其所不恤已。 \\n 此所以语大语小，流遁失中。其过于大也，尘芥六合；其蔽于小也，梦幻人世。 \\n 以虚空为无尽藏，故尘芥六合；以见闻觉知所不能及为无有，故梦幻人世。 \\n 谓之穷理，可乎？不知穷理而谓尽性，可乎？谓之无不知，可乎？ \\n 梦幻无理，故人无有穷究梦幻者；以人世为梦幻，则富有日新之理皆可置之不思不议矣，君可非吾君矣，父可非吾父矣。天理者，性之撰，此之不恤、是无性矣。故其究竟，以无生为宗，而欲断言语，绝心行，茫然一无所知，而妄谓无不知，流遁以护其愚悍，无所不至矣。 \\n 尘芥六合，谓天地为有穷也； \\n 如华藏世界等说是也。不知法界安立于何所，其愚蚩适足哂而已。 \\n 梦幻人世，明不能究所从也。 \\n 不能究所从者，不知太和絪緼之实为聚散之府，则疑无所从生而惟心法起灭，故立十二因缘之说，以无明为生死之本。统而论之，流俗之徇欲者，以见闻域其所知也；释氏之邪妄者，据见闻之所穷而遂谓无也。致知之道，惟在远此二愚，大其心以体物体身而已。 \\n 中正篇 \\n 此篇博引《论语》《孟子》之言以著作圣之功，而终之以教者善诱之道。其云中道者，即尧、舜以来相传之极致，《大学》所谓至善也。学者下学立心之始，即以此为知止之要而求得焉，不可疑存神精义为不可企及而自小其志量也。 \\n 中正然后贯天下之道， \\n 不倚之谓中，得其理而守之、不为物迁之谓正。中正，则奉天下之大本以临事物，大经审而物不能外，天下之道贯于一矣。有成心者有所倚，徇见闻者必屡迁；唯其非存大中而守至正，故与道多违。 \\n 此君子之所以大居正也。 \\n 居者，存之于心，待物之来而应之。 \\n 盖得正则得所止，得所止则可以弘而至于大。 \\n 所止者，至善也；事物所以然之实，成乎当然之则者也。以健顺之大常为五常之大经，扩之，则万事万物皆效法焉而至于大矣。 \\n 乐正子、颜渊，知欲仁矣。 \\n 仁者，生物之理。以此，生则各凝之为性，而终身率由，条理畅遂，无不弘焉；是性命之正，不倚见闻之私，不为物欲所迁者也。知欲仁，则志于仁矣。 \\n 乐正子不致其学，足以为善人信人，志于仁，无恶而已。 \\n 学，所以扩其中正之用而弘之者也；学虽未弘而志于仁，抑可以无恶者。盖夫人之心，善则欲，恶则恶，情之所然，即二气之和，大顺而不可逆者也。恻然有动之心，发生于太和之气，故苟有诸己，人必欲之，合天下之公欲，不远二气之正，乖戾之所以化也。 \\n 颜子好学不倦，合仁与智，具体圣人，独未至圣人之止尔。 \\n 颜子之好学，不迁怒，不贰过，养其心以求化于迹，则既志于仁，抑能通物理之变而周知之，具圣人之体矣。未极乎高明广大至善之境，以贞万气于一原，故未造圣人之极致。 \\n 学者中道而立，则有仁以弘之。 \\n 中道者，大中之矩，阴阳合一，周流于屈伸之万象而无偏倚者，合阴阳、健顺、动静于一而皆和，故周子曰“中也者和也”。《中庸》自其存中而后发之和言之，则中其体也，和其用也。自学者奉之为大本以立于四达之道言之，本乎太和而成无过不及之节，则和又体而中其用也。仁者，中道之所显也；静而能涵吾性之中，则天理来复，自然发起而生恻隐之心，以成天下之用，道自弘矣。 \\n 无中道而弘，则穷大而失其居， \\n 老之虚，释之空，庄生之逍遥，皆自欲弘者；无一实之中道，则心灭而不能贯万化矣。 \\n 失其居则无地以崇其德，与不及者同； \\n 苟欲弘而失其居，则视天下皆非吾所安之土，故其极至于恤私而蔑君亲，纵欲而习放诞，以为不系不留，理事皆无碍，而是非不立，与不肖者之偷污等矣。 \\n 此颜子所以克己研几，必欲用其极也。 \\n 极，中道也。克己，则不徇耳目之见闻而为所锢蔽；研几，则审乎是非之微，知动静之因微成著而见天地之心。颜子知用中道之极以求仁，故仁将来复。 \\n 未至圣而不已，故仲尼贤其进；未得中而不居，故惜夫未见其止也。 \\n 不居，未能居也；居之安，则不思不勉而与天同其化矣。未见其止者，颜子早夭，故不及止于至善也。 \\n 大中至正之文极，必能致其用，约必能感而通。 \\n 大中者，无所不中；至止者，无所不正：贯天下之道者也。文有古今质文之异，而用之皆宜，非博辩而不适于用；约以礼，修之于已，无心于物，物无不应。盖文与礼，一皆神化所显著之迹，阴阳、刚柔、仁义自然之秩序，不倚于一事一物而各正其性命者也。、 \\n 未至于此，其视圣人，恍惚前后，不可为像，此颜子之叹乎！ \\n 神化之理，散为万殊而为文，丽于事物而为礼，故圣人教人，使之熟习之而知其所由；生乃所以成乎文与礼者，人心不自已之几，神之所流行也。圣人存神，随时而处中，其所用以感天下者，以大本行乎达道，故错综变化，人莫能测，颜子之叹以此。如《礼记》所载“拱而尚左”之类，亦文与礼之易知易从者，得其时中而人且不知，亦可以思圣人义精仁熟、熟而入化之妙矣。 \\n 可欲之谓善，志仁则无恶也， \\n 无恶，则不拂人之性而见可欲。 \\n 诚善于心之谓信， \\n 有诸己者，诚自信于心也。 \\n 充内形外之谓美， \\n 义理足乎日用，德纯一致无疵颣曰美。 \\n 塞乎天地之谓大， \\n 天地之间事物变化，得其神理，无不可弥纶者。能以神御气，则神足以存，气无不胜矣。 \\n 大能成性之谓圣， \\n 大则无以加矣，熟之而不待扩充，全其性之所能，而安之以成乎固然，不待思勉矣。 \\n 天地同流，阴阳不测之谓神。 \\n 神者，圣之大用也。合阴阳于一致，进退生杀乘乎时，而无非天理之自然，人不得以动静、刚柔、仁义之迹测之，圣之神也。六者，以正志为入德之门，以存心立诚为所学之实，以中道贯万理为至善之止，圣与神则其熟而驯致者也。故学者以大心正志为本。 \\n 高明不可穷，博厚不可极，则中道不可识，盖颜子之叹也。 \\n 穷高明者，达太虚至和之妙，而理之所从出无不知也；极博厚者，尽人物之逆顺险阻，皆能载之而无所拒也。穷高明则文皆致用，极博厚则礼能感通，而后天下之富有，皆得其大中之矩以贯万理。颜子弥高弥坚之叹，非侈心于高坚，所以求中道尔。不穷高明，不极博厚，而欲识中道，非偏则妄矣。 \\n 君子之道，成身成性以为功者也。 \\n 身者道之用，性者道之体。合气质攻取之性，一为道用，则以道体身而身成；大其心以尽性，熟而安焉，则性成。身与性之所自成者，天也，人为蔽之而不成；以道体天，而后其所本成者安之而皆顺。君子精义研几而化其成心，所以为作圣之实功也。 \\n 未至于圣，皆行而未成之地尔。 \\n 欲罢不能而未熟，私意或间之也；行而不息，则成矣。 \\n 大而未化，未能有其大，化而后能有其大。 \\n 与时偕行而无不安，然后大无所御；以天地万物一体为量而有任之之意存，则动止进退必有所碍，不能全其大矣。任之之意，即有思勉、有方体也。 \\n 知德以大中为期，可谓知至矣。 \\n 大中者，阴阳合德，屈伸合机，万事万理之大本也。知之而必至于是以为止，知乃至其极也。 \\n 择中庸而固执之，乃至之之渐也。 \\n 中庸，中之用也。择者，择道心于人心之中，而不以见闻之人为杂天理之自然也。固执，动静恒依而不失也。择之精，执之固，熟则至矣。 \\n 惟知学然后能勉，能勉然后日进而不息可期矣。 \\n 知学，知择执以至于中也；不息，则成性而自能化矣。不知学者，俗儒以人为为事功，异端以穷大失居为神化；故或事求可，功求成，而遂生其骄吝，或谓知有是事便休，皆放其心而不能勉；虽小有得，以间断而失之。 \\n 体正则不待矫而弘， \\n 体，才也；才足以成性曰正。聪明强固，知能及而行能守，则自弘矣。 \\n 不正必矫，矫而得中，然后可大。 \\n 得中道之一实以体天德，然后可备万物之理。才既偏矣，不矫而欲弘，则穷大失居，弘非其弘矣。盖才与习相狎，则性不可得而见，习之所以溺人者，皆乘其才之相近而遂相得。故矫习以复性者，必矫其才之所利；不然，陷于一曲之知能，虽善而隘，不但人欲之局促也。 \\n 故致曲于诚者，必变而后化。敔按：此言变化，与朱子《中庸章句》异，详后《致曲不贰》章 \\n 变，谓变其才质之偏；化，则弘大而无滞也。 \\n 极其大而后中可求，止其中而后大可有。 \\n 大者，中之撰也；中者，大之实也。尽体天地万物之化理，而后得大本以随时而处中，得中道而不迁，则万化皆由之以弘，而用无不备矣。 \\n 大亦圣之任， \\n 圣之任，亦大之至尔。 \\n 虽非清和一体之偏，犹未忘于勉而大尔。 \\n 伊尹耕于有莘，亦夷之清；出而五就汤、五就桀，亦惠之和；可兼二子，而执义已严，图功已亟，皆勉也。 \\n 若圣人，则性与天道无所勉焉。 \\n 圣人，谓孔子。顺性而自止于大中，因天道而自合其时中，不以道自任，故化不可测，伊尹之道疑于孔子，而大与圣分焉，故辨之。 \\n 无所杂者清之极，无所异者和之极。勉而清，非圣人之清；勉而和，非圣人之和。所谓圣者，不勉不思而至焉者也。 \\n 伯夷、柳下惠体清和而熟之，故孟子谓之为圣，化于清和也；伊尹大矣，而有所勉；夷、惠忘乎思勉，而未极其大。清和未极其大，故中不能止；任者未止于中，故大不能化。唯孔子存神而忘迹，有事于天，无事于人，圣功不已，故臻时中之妙，以大中贯万理而皆安也。 \\n 勉，盖未能安也；思，盖未能有也。 \\n 未能安，则见难而必勉；未能有，必待思而得之。见道于外，则非己所固有而不安；存神以居德，则虽未即至而日与道合，作圣之功，其入德之门，审矣。 \\n 不尊德性，则学问从而不道； \\n 道谓顺道而行。不尊德性，徇闻见而已。 \\n 不致广大，则精微无所立其诚； \\n 不弘不大，区限于一己而不备天地万物之实，则穷微察幽，且流于幻妄。 \\n 不极高明，则择乎中庸，失时措之宜矣。 \\n 不极乎形而上之道以烛天理之自然，则虽动必遵道而与时违。张子此说，与陆子静之学相近，然所谓广大高明者，皆体物不遗之实，而非以空虚为高广。此圣学异端之大辨，学者慎之。 \\n 绝四之外，心可存处，盖必有事焉，而圣不可知也。 \\n 凡人之心，离此四者则无所用心；异端欲空此四者而寄其心于虚寂惝恍，皆未能有事，圣人岂其然哉？“成性存存，道义之门”，非人所易知尔。 \\n 不得已，当为而为之，虽杀人，皆义也； \\n 不得已者，理所必行，乘乎时位，已之则失义也。 \\n 有心为之，虽善，皆意也。 \\n 有心为者，立意以求功也。 \\n 正己而物正，大人也； \\n 大人正己而已，居大正以临物，皆为己也。得万物理气之大同，感物必通矣。 \\n 正己而正物，犹不免有意之累也。 \\n 以欲正物，故正己以正之，贤于藏身不恕者尔，而政教督责，有贤智临人之意，物不感而忧患积矣。 \\n 有意为善，利之也，假之也； \\n 利者利其功，假者假其名，非义也。 \\n 无意为善，性之也，由之也。 \\n 性成乎必然，故无意而必为。由者，以其存于中者率而行之也，《孟子》曰：“由仁义行。” \\n 有意在善，且为未尽，况有意于未善邪！ \\n 意者，人心偶动之机，类因见闻所触，非天理自然之诚，故不足以尽善。而意不能恒，则为善为恶，皆未可保。故志于仁者，圣功之始；有意为善者，非辟之原。志大而虚含众理，意小而滞于一隅也。 \\n 仲尼绝四，自始学至成德，竭两端之教也。 \\n 意、必、固、我，以意为根；必、固、我者，皆其意也，无意而后三者可绝也。初学之始，正义而不谋利，明道而不计功；及其至也，义精仁熟，当为而为，与时偕行，而所过者化矣。圣功之始基，即天德之极致，下学上达，一于此也。 \\n 不得已而后为，至于不得为而止。斯智矣夫！ \\n 不得已，理所不可止，义也；不得为，时所未可为，命也。义命合一存乎理，顺理以屈伸动静，智斯大矣。 \\n 意，有思也； \\n 未能有诸己而思及之。 \\n 必，有待也； \\n 期待其必得。 \\n 固，不化也； \\n 事已过而不忘。 \\n 我，有方也。 \\n 一方之善可据而据之。 \\n 四者有一焉，则与天地为不相似。 \\n 天地诚有而化行，不待有心以应物无意；施生无方，栽培倾覆，无待于物以成德无必；四时运行，成功而不居无固；并育并行，无所择以为方体无我；四者忘，则体天矣。此言成德之极致，四者绝也。 \\n 天理一贯，则无意、必、固、我之凿。 \\n 随时循理而自相贯通，顺其固然，不凿聪明以自用。 \\n 意、必，固、我，一物存焉，非诚也。 \\n 凿者，理所本无，妄而不诚。 \\n 四者尽去，则直养而无害矣。 \\n 顺义以直行，养其中道，无私妄以为之害矣。此始学之存心当绝四者也。 \\n 妄去然后得所止， \\n 意、必、固、我皆妄也，绝之，则心一于天理流行之实而不妄动。 \\n 得所止，然后得所养而进于大矣。 \\n 养其所止之至善，则知此心与天地同其无方而进于大。 \\n 无所感而起，妄也； \\n 天下无其事而意忽欲为之，非妄而何？必、固、我皆缘之以成也。 \\n 感而通，诚也； \\n 神存而诚立，诚则理可肆应，感之而遂通。 \\n 计度而知，昏也；不思而得，素也。 \\n 万事万物之不齐，善恶得失二端而已。大经正，大义精，则可否应违，截然分辨，皆素也。计度而知，设未有之形以料其然，是非之理不察者多矣。 \\n 事豫则立，必有教以先之； \\n 明善乃所以立诚，教者所以明也。 \\n 尽教之善，必精义以研之； \\n 以义为大经，研其所以然，则物理无不察，所立之教皆诚明矣。 \\n 精义入神，然后立斯立，动斯和矣。敔按：此言“斯立、斯和”，与《论语》本文小异，后《以能问不能章》解“私淑艾”亦然。凡此类注皆如张子之意而通之，不袭程、朱之旨。说见下卷《作者》篇 \\n 得物情事理屈伸相感之义以教人，而审其才质刚柔之所自别，则矫其偏而立斯立，动其天而自和乐以受裁，竭两端之教，所以中道而立，无贬道以徇人之理。 \\n 志道则进据者不止矣，依仁则小者可游而不失和矣。 \\n 进而据者，德也；志道，则壹其志于性天之理，其得为真得，愈进而愈可据。小，谓艺也。和者，万事一致之理。依仁，则艺皆仁之散见，而知合于一贯，明非据事以为德，游小而忘大也。 \\n 志学然后可以适道， \\n 志学者大其心以求肖夫道，则无穷之体皆可由之而至。 \\n 强礼然后可与立， \\n 强者力制其妄，敦行其节，动无非礼，则立身固矣。 \\n 不惑然后可与权。 \\n 理一而有象，有数，有时，有位，数赜而不乱，象变而不惊，时变而行之有素，位殊而处之有常，轻重、大小、屈伸通一而皆齐，可与权也。 \\n 博文以集义，集义以正经，正经然后一以贯天下之道。 \\n 申明不惑可权之义。言博文而集义之，蕃变无所疑惑，则无往而不得其经之正。此强礼之后，立本以亲用之学。经正则万物皆备，而天下之道贯于经之一，故其趋不同而皆仁也。权者，以铢两而定无方之重轻，一以贯之之象，随时移易而皆得其平也。明此，则权即经之所自定，而反经合权之邪说愈不足立矣。抑张子以博文之功在能立之后，与朱子以格物为始教之说有异，而《大学》之序，以知止为始，修身为本，朱子谓本始所先，则志道强礼为学之始基，而非志未大，立未定，徒恃博文以几明善，明矣。 \\n 将穷理而不顺理，将精义而不徙义，欲资深且习察，吾不知其智也。 \\n 理者，合万化于一源；即其固然而研穷以求其至极，则理明。乃舍其屈伸相因之条理而别求之，则恍惚幻妄之见立而理逆矣。义者，一事有一事之宜，因乎时位者也。徙而不执，乃得其随时处中之大常；若执一义而求尽其微，则杨之为我，墨之兼爱，所以执一而贼道。资深自得，则本立而应无穷；若即耳目所习见习闻者察之，则蔽于所不及见闻，言僻而易穷，如释氏生灭之说，足以惑愚民而已，奚其智！ \\n 知、仁、勇天下之达德，虽本之有差，及所以知之成之则一也。盖谓仁者以生知、以安行此五者，智者以学知、以利行此五者，勇者以困知、以勉行此五者。 \\n 朱子之说本此，而以生安为知，学利为仁，则有小异，其说可通参，各有所本。要之，知、仁、勇各有生安、学利、困勉之差，非必分属三品也。 \\n 中心安仁，无欲而好仁，无畏而恶不仁。天下一人而已，惟责己一身当然尔。 \\n 为天下之一人，岂可概望之天下哉！治天下，以天下而责一人之独至于己，故养先于教，礼先于刑，所为易从而能化也。 \\n 行之笃者，敦笃云乎哉！如天道不已而然，笃之至也。 \\n 敦笃者，奋发自强于必为，勇之次者也。如天道不已而然，则仁者之终身无违也。以天体身，以身体道，知其不容已，而何已之有！ \\n 君子于天下，达善达不善，无物我之私。 \\n 达者，通物我于一也。君子所欲者，纯乎善而无不善尔。若善则专美于己，不善则听诸物，是拒物私我而善穷于己，不善矣。 \\n 循理者共悦之， \\n 己有善则悦，人有善，视之无异于己，是达善也。 \\n 不循理者共改之。 \\n 己有过则改，人有恶，则反求自讼而化之，是达不善也。 \\n 改之者，过虽在人如在己，不忘自讼； \\n “万方有罪，罪在朕躬”，非但天子为然。横逆不改而三自反，所以尽己而感人也。 \\n 共悦者，善虽在己，盖取诸人而为，必以与人焉。 \\n 己知之，待人言而行之，归其功于人，不自有也。 \\n 善以天下，不善以天下，是谓达善达不善。 \\n 形迹化而天理流行，神化之事也。然学者克去己私以存心，则亦何远之有哉！ \\n 善人云者，志于仁而未致其学，能无恶而已，“君子名之必可言也”如是。 \\n 学，谓穷理精义以尽性之功，名之曰善人，则其实也。无恶之谓善。 \\n 善人，欲仁而未致其学者也。欲仁，故虽不践成法，亦不陷于恶，有诸己也。 \\n 仁者心之安，心所不安则不欲，故不陷于恶。乡原则践成法以自文，而不恤其心之安，故自以为善者皆恶人，虽欲之相似而实相反。 \\n “不入于室”由不学，故无自而入圣人之室也。 \\n 善人而学，则洗心藏密而入圣人之室矣，圣非不可学而至也。 \\n 恶不仁，故不善未尝不知； \\n 恶之诚则知之明，不善当前而与己相拂，如恶恶臭，过前而即知之。 \\n 徒好仁而不恶不仁，则习不察，行不着。 \\n 未尝取不仁之恶而决择之，则或见为当然，狎习之而不知恶。故穷异端之妄，必知其不仁之所在，然后别天理之几微；不然，且有如游、谢诸子暗淫于其说者矣。司马君实好善笃而恶恶未精，故苏子瞻与游而不知择。道虽广而义不得不严，君子所以反经而消邪慝也。 \\n 是故徒善未必尽义，徒是未必尽仁； \\n 徒欲善而不辨其恶以去之，则义有所不正；徒行其是而不防是之或非，则仁有所不纯。 \\n 好仁而恶不仁，然后尽仁义之道。 \\n 严以拒不仁而辨之于微，然后所好者纯粹以精之理行，习之似是而非者不能乱也。故坤之初六，履霜而辨坚冰之至。荀彧唯不知此，是以陷于乱臣贼子之党而不自知。 \\n “笃信好学”，笃信不好学，不越为善人信士而已。 \\n 越，过也。学以充实其所以然之理，作圣之功也。 \\n 此节旧连下章，传写之讹，今别之。 \\n “好德如好色”，好仁为甚矣。 \\n 求必得也。 \\n 见过而内自讼，恶不仁而不使加乎其身，恶不仁为甚矣。 \\n 不容有纤芥之留也。 \\n 学者不如是，不足以成身， \\n 成身者，卓然成位乎中，直方刚大而无愧怍于天人也。 \\n 故孔子未见其人，必叹曰“已矣乎”，思之甚也。 \\n 君子之好恶用诸己，小人之好恶用诸物，涵泳孔子之言而重叹之，张子之学所为壁立千仞，而不假人以游溢之便。先儒或病其已迫，乃诚伪之分，善恶之介，必如此谨严而后可与立。彼托于春风沂水之狂而陶然自遂者，未足以开来学、立人道也。 \\n 孙其志于仁则得仁，孙其志于义则得义，惟其敏而已。 \\n 孙，顺也，顺其志也；志于仁义而不违。志与相依而不违，则不能自已而进于德矣。此释说命“孙志时敏”之义，明孙非柔缓之谓，乃动与相依，静与相守，敏求而无须臾之违也。 \\n 博文约礼，由至著入至简，故可使不得叛而去。 \\n 文者，礼之著见者也。会通于典札，以服身而制心，所谓至简也。不博考于至著之文，而专有事于心，则虚寂恍惚以为简，叛道而之于邪矣。 \\n 温故知新，多识前言往行以畜德， \\n 温故知新，非以侈见闻之博；多识而力行之，皆可据之以为德。 \\n 绎旧业而知新益，思昔未至而今至， \\n 即所闻以验所进。 \\n 缘旧所见闻而察来， \\n 据所闻，以义类推之。 \\n 皆其义也。 \\n 皆博文之益也。存神以立本，博文以尽其蕃变，道相辅而不可偏废。 \\n 责己者当知天下国家无皆非之理， \\n 人虽穷凶极恶，亦必有所挟以为名，其所挟之名则亦是也。尧以天下与人而丹朱之傲不争，若殷之顽民称乱不止，亦有情理之可谅。倘挟吾之是以摘彼之非，庸讵不可！而己亦有歉矣。大其心以体之，则唯有责己而已。 \\n 故学至于不尤人，学之至也。 \\n 学以穷理而成身，察理于横逆之中，则义精而仁弘，求己以必尽之善，则诚至而化行，乃圣学之极致。 \\n 闻而不疑则传言之，见而不殆则学行之，中人之德也。 \\n 传言，述之为教也；学行，模仿以饰其行也。资闻见以求合于道，可以寡过，非心得也，故夫子亦但以为可以得禄之学。 \\n 闻斯行，好学之徒也； \\n 不阙疑殆而急于行，好学而不知道。 \\n 见而识其善而未果于行，愈于不知者尔。 \\n 此尤不足有为者，愈于不知而妄作者尔。 \\n 世有不知而作者，盖凿也，妄也； \\n 慧巧者则为凿，粗肆者则为妄。 \\n 夫子所不敢也，故曰“我无是也”。 \\n 圣人且不敢，而况未至于圣者乎！ \\n 此章言恃闻见以求合，虽博识而仅为中人之德，若急于行、怠于行者，尤无德之可称，则闻见之不足恃明矣。然废闻见而以私意测理，则为妄为凿，陷于大恶，乃圣人之所深惧。盖存神以烛理，则闻见广而知日新，故学不废博，而必以存神尽心为至善，其立志之规模不同，而后养圣之功以正。大学之道，以格物为先务，而必欲明明德于天下，知止至善以为本始，则见闻不叛而德日充。志不大则所成者小，学者所宜审也。 \\n 以能问不能，以多问寡，私淑艾以教人，隐而未见之仁也。 \\n 私淑艾，谓取人之善以自淑，非以教人，而所以奖进愚不肖者，则教行乎其间矣。盖以多能下问，则苟有一得者，因问而思所疑，坚所信，则亦求深于道而不自已，其曲成万物之仁，隐于求益自成之中，教思无穷，愈隐而愈至矣。此大舜之德而颜子学之也。 \\n 为山平地，此仲尼所以惜颜回未至，盖与互乡之进也。 \\n 志于善则不可量，故不拒童子。颜子殆圣而圣功未成，一篑之差也。圣人望人无已之心如是。 \\n 学者四失：为人则失多，好高则失寡，不察则易，苦难则止。 \\n 为人，求诸人也。失多者，闻见杂而不精；好高者，目困而不能取益于众；易于为者，不察而为之则妄；知其难者，惮难而置之则怠。四者，才之偏于刚柔者也。知其失而矫之，为人而反求诸己，志高而乐取善，易于为而知慎，知其难而勇于为，然后可与共学。 \\n 学者舍礼义，则饱食终日，无所猷为，与下民一致，所事不逾衣食之间，燕游之乐尔。 \\n 甚言其贱也。困其心于衣食之计，暇则燕游，自谓恬淡寡过，不知其为贱丈夫而已。学者读陶靖节、邵康节之诗，无其志与识而效之，则其违禽兽不远矣，庄周所谓人莫悲于心死也。 \\n 以心求道，正犹以己知人，终不若彼自立彼为不思而得也。 \\n 以心求道者，见义在外，而以觉了能知之心为心也，性函于心而理备焉，即心而尽其量，则天地万物之理，皆于吾心之良能而著：心所不及，则道亦不在矣。以己知人，饥饱寒暑得其仿佛尔。若彼自立彼，人各有所自喻，如饥而食、渴而饮，岂待思理之当然哉！吾有父而吾孝之，非求合于大舜；吾有君而吾忠之，非求合于周公；求合者终不得合，用力易而尽心难也。 \\n 考求迹合以免罪戾者，畏罪之人也。故曰考道以为无失。 \\n 以诚心体诚理，则光明刚大，行于忧患生死而自得，何畏之有！无欠者，仅免于罪。 \\n 儒者穷理，故率性可以谓之道。 \\n 穷仁义中正之所自出，皆浑沦太和之固有，而人得之以为性，故率循其性而道即在是。 \\n 浮图不知穷理而自谓之性，故其说不可推而行。 \\n 释氏缘见闻之所不及而遂谓之无，故以真空为圆成实性，乃于物理之必感者，无理以处之而欲灭之；灭之而终不可灭，又为“化身无碍”之遁辞，乃至云“淫坊酒肆皆菩提道场”，其穷见矣。性不可率之以为道，其为幻诞可知；而近世王畿之流，中其邪而不寤，悲夫！ \\n 致曲不贰，则德有定体； \\n 不贰，无间杂也。定体，成其一曲之善而不失。 \\n 体象诚定，则文节著见； \\n 体象，体成而可象也。诚定者，实有此理而定于心也。所行者一，因其定立之诚，则成章而条理不紊。 \\n 一曲致文，则余善兼照； \\n 余善，未至之善也。心实有善而推行之，则物理之当然，推之而通，行至而明达矣。 \\n 明能兼照，则必将徒义； \\n 知及之则行必逮之，盖所知者以诚而明，自不独知而已尔。动而曰徙义者，行而不止之谓动。 \\n 诚能徙义，则德自通变； \\n 徙义以诚，其明益广，其义益精，变无不通矣。 \\n 能通其变，则圆神无滞。 \\n 至变与大常合而不相悖，以神用而不以迹合，与时偕行，大经常正而协乎时中之道矣。此释《中庸》之义，而历序其日进之德，盖张子自道其致曲之学所自得者，脉络次序，唯实有其德者喻之，非可以意为想像也。 \\n 有不知则有知，无不知则无知； \\n 有知者，挟所见以为是，而不知有其不知者在也。圣人无不知，故因时，因位，因物，无先立之成见，而动静、刚柔皆统乎中道。其曰“吾道一以贯之”，岂圣人之独知者哉！ \\n 是以鄙夫有问，仲尼竭两端而空空。 \\n 若有秘密独知之法，则必不可以语鄙夫矣。竭两端者，夫子以之而圣，鄙夫以之而寡过，一也。空空，无成心，无定则也，事理皆如其意得尔。 \\n 《易》无思无为，受命乃如响。 \\n 全体乎吉凶悔吝之理，以待物至而应之，故曰“《易》广矣”。大矣圣人之知无不通，所以合于鬼神。 \\n 圣人一言尽天下之道，虽鄙夫有问，必竭两端而告之。 \\n 凡事之理，皆一源之变化屈伸也；存神忘迹，则天道物理之广大皆协于一，而一言可尽，非以己所知之一言强括天下之理也。 \\n 然问者随才分各足，未必能两端之尽也。 \\n 非独鄙夫为然，颜、闵以下，亦各不能体其言之所尽，有所受益而自据为知，所以受教于圣人而不能至于圣。 \\n 教人者必知至学之难易。 \\n 有初学难而后易者，有初学易而后难者，因其序则皆可使之易。 \\n 知人之美恶， \\n 刚柔、敏纯之异。 \\n 当知谁可先传此，谁将后倦此。 \\n 年强气盛则乐趋高远；而使循近小，虽强习必倦。 \\n 若洒扫应对，乃幼而逊弟之事；长后教之，人必倦弊。惟圣人于大德有始有卒，故事无大小，莫非处极。 \\n 圣人合精粗、大小于一致，故幼而志于大道，老而不遗下学。 \\n 今始学之人，未必能继，妄以大道教之，是诬也。 \\n 继，谓纯其念于道而不间也。若洒扫应对，则可相继而不倦；故产其志于专谨，且以毕小德而不俟其倦。 \\n 知至学之难易，知德也； \\n 行焉而皆有得于心，乃可以知其中甘苦之数。 \\n 知其美恶，知人也。 \\n 曲尽人才，知之悉也。 \\n 知其人且知德，故能教人使入德。 \\n 顺其所易，矫其所难，成其美，变其恶，教非一也。 \\n 仲尼所以问同而答异，以此。 \\n 理一也，从人者异尔。 \\n “蒙以养正”，使蒙者不失其正，教人者之功也；尽其道，其唯圣人乎！ \\n 才之偏，蒙也；养之者因所可施可受而使安习之。圣人全体天德之条理，以知人而大明其终始，故教道不一而尽。 \\n 洪钟未尝有声，由扣乃有声；圣人未尝有知，由问乃有知。 \\n 洪钟具大声之理，圣人统众理之神，扣焉而无不应，问焉而无不竭。 \\n “有如时雨化之者”。当其可，乘其间而施之， \\n 可者，当其时也；间者，可受之机也。 \\n 不待彼有求有为而后教之也。 \\n 有求则疑，有为则成乎过而不易救。 \\n 志常继则罕譬而喻，言易入则微而臧。 \\n 学者志正而不息，则熟于天理，虽有未知，闻言即喻，不待广譬也。逊志而敏求，则言易相人，但微言告之而无不尽善。此言教者在养人以善，使之自得，而不在于详说。 \\n “凡学，官先事，士先志”，谓有官者先教之事，未官者使正其志焉。 \\n 所谓当其可也。即事以正志，即志以通事，徐引之以达于道。 \\n 志者，教之大伦而言也。 \\n 大伦，可以统众事者。正其志于道，则事理皆得，故教者尤以正志为本。 \\n 道以德者，运于物外，使自化也。 \\n 物者，政刑之迹。 \\n 故谕人者，先其意而逊其志可也。 \\n 意之所发，或善或恶，因一时之感动而成乎私；志则未有事而豫定者也。意发必见诸事，则非政刑不能正之；豫养于先，使其志驯习乎正，悦而安焉，则志定而意虽不纯，亦自觉而思改矣。 \\n 盖志意两言，则志公而意私尔。 \\n 未有事，则理无所倚而易明。惟庸人无志尔，苟有志，自合天下之公是。意则见己为是，不恤天下之公是，故志正而后可治其意，无志而唯意之所为，虽善不固，恶则无不为矣。故大学之先诚意，为欲正其心者言也，非不问志之正否而但责之意也。教人者知志意公私之别，不争于私之已成，而唯养其虚公之心，所谓“禁于未发之谓豫”也。 \\n 能使不仁者仁，仁之施厚矣；故圣人并答仁智以“举直错诸枉”。 \\n “仁智合一”之说本此。 \\n 以责人之心责己则尽道，所谓“君子之道四，丘未能一焉”者也； \\n 责人则明，责己或暗，私利蔽之也。去其蔽，责己自严。 \\n 以爱己之心爱人则尽仁，所谓“施诸己而不愿亦勿施于人”者也；君子之自爱，无徇私之欲恶，无不可推以及人。 \\n 以众人望人则易从，所谓“以人治人改而止”者也； \\n 大伦大经，民可使由之，虽不可使知之而勿过求焉。 \\n 此君子所以责己、责人、爱人之三术也。 \\n 术者，道之神妙。 \\n 有受教之心，虽蛮貊可教；为道既异，虽党类难相为类。 \\n 君子道大教弘而不为异端所辱者，当其可，乘其间而已。 \\n 大人所存，盖必以天下为度。 \\n 念之所存，万物一源之太和，天下常在其度内。 \\n 故孟子教人，虽货色之欲，亲长之私，达诸天下而后已。 \\n 天下之公欲，即理也；人人之独得，即公也。道本可达，故无所不可，达之于天下。 \\n 子而孚化之， \\n 子，禽鸟卵也；孚，抱也。有其质而未成者，养之以和以变其气质，犹鸟之伏子。 \\n “众好者”翼飞之， \\n 众好，喻禽鸟之少好者；翼飞，喻哺而长其翼，教之习飞也。志学已正而引之以达，使尽其才，犹鸟之教习飞。 \\n 则吾道行矣。 \\n 师道立，善人多，道明则行。 \\n  \\n 　"}
{"章节": "张子正蒙注卷五", "正文": "　 \\n 张子正蒙注卷五 \\n 　 \\n  \\n 至当篇 \\n 此篇推前篇未尽之旨而征之于日用，尤为切近。然皆存神知化之理所一以贯之者，所谓易简而天下之理得也。篇内言易简、知几而归本于大经之正，学者反而求之于父子君臣之间，以察吾性之所不容已，则天之所以为天，人之所以为人，圣之所以为圣，无待他求之矣。 \\n 至当之谓德，百顺之谓福。 \\n 当于理则顺。于事至当，则善协于一，无不顺矣。事无所逆之谓福。 \\n 德者福之基，福者德之致，无入而非百顺，故君子乐得其道。 \\n 以德致福，因其理之所宜，乃顺也。无入不顺，故尧水、汤旱而天下安，文王囚、孔子厄而心志适，皆乐也，乐则福莫大蔫。小人以得其欲为乐，非福也。 \\n 循天下之理之谓道，得天下之理之谓德， \\n 理者，物之同然，事之所以然也。显著于天下，循而得之，非若异端孤守一己之微明，离理气以为道德。 \\n 故曰“易简之善配至德”。 \\n 至德，天之德也。顺天下之理而不凿，五伦百行晓然易知而简能，天之所以行四时、生百物之理在此矣。 \\n “大德敦化”，仁智合一，厚且化也； \\n 敦，存仁之体也；化，广知之用也。大德存仁于神而化无不行，智皆因仁而发，仁至而智无不明。化者，厚之化也，故化而不伤其厚，举错而枉者直，此理也。 \\n “小德川流”，渊泉时出之也。敔按：此言用涵于体，体著于用，小德大德，一诚而已 \\n 渊泉则无不流，惟其时而已，故德以敦仁为本。 \\n “大德不逾闲，小德出入可也”，大者器，则小者不器矣。 \\n 器者，有成之谓。仁成而纯乎至善，为不逾之矩则。小德如川之流，礼有损益，义有变通，运而不滞，而皆协于至一，故任让、进退、质文、刑赏，随施而可。 \\n 德者，得也，凡有性质而可有者也。 \\n 得，谓得之于天也。凡物皆太和氤氲之气所成，有质则有性，有性则有德，草木鸟兽非无性无德，而质与人殊，则性亦殊，德亦殊尔。若均是人也，所得者皆一阴一阳继善之理气，才虽或偏而德必同，故曰“人无有不善”。 \\n “日新之谓盛德”，过而不有，不凝滞于心知之细也。 \\n 日新盛德，乾之道，天之化也。人能体之，所知所能，皆以行乎不得不然而不居，则后日之德非倚前日之德，而德日盛矣。时已过而犹执者，必非自然之理，乃心知缘于耳目一曲之明尔，未尝不为道所散见，而不足以尽道体之弘。 \\n 浩然无害，则天地合德； \\n 以理御气，周遍于万事万物，而不以己私自屈挠，天之健，地之顺也。 \\n 照无偏系，则日月合明； \\n 以理烛物，则顺逆、美恶皆容光必照，好而知恶，恶而知美，无所私也，如日月之明矣。 \\n 天地同流，则四时合序； \\n 因天之时，顺地之理，时行则行，时止则止，一四时之过化而日新也。 \\n 酬酢不倚，则鬼神合吉凶。 \\n 应天下以喜怒刑赏，善善恶恶各如其理，鬼神之福善祸淫无成心者，此尔。故鬼神不可以淫祀祷，君子不可以非道悦。 \\n 天地合德，日月合明，然后能无方体；能无方体，然后能无我。 \\n 方体，以用言；我，以体言。凡方而皆其可行之方，凡体而皆其可立之体，则私意尽而廓然大公，与天同化矣。无方体者，神之妙；无我者，圣之纯。 \\n 礼器则藏诸身，用无不利。 \\n 礼器，礼运曲礼之要。礼器于多寡、大小、高下、质文，因其理之当然，随时位而变易，度数无方而不立所尚以为体，故曰“礼器是故大备”，言尽其变以合于大常也。全乎不一之器，藏于心以为斟酌之用，故无不协其宜，而至当以成百顺。 \\n 礼运云者，语其达也；礼器云者，语其成也。 \\n 运云者，运行于器之中，所以为体天地日月之化而酬酢于人事者也。达，谓通理而为万事之本；成者，见于事物而各成其事也。 \\n 达与成，体与用之道合。 \\n 礼运，体也；礼器，用也。达则无不可成，成者成其达也。体必有用，显诸仁也。用即用其体，藏诸用也。达以成而成其所达，则体用合矣。 \\n 体与用，大人之事备矣。 \\n 体无不成，用无不达，大人宰制万物、役使群动之事备矣。 \\n 礼器不泥于小者，则无非礼之礼，非义之义。盖大者器，则出入小者，莫非时中也。 \\n 礼器备而斟酌合乎时位，无所泥矣；不备，则贵多有时而侈，贵寡有时而陋，贵高有时而亢，贵下有时而屈，自以为礼义，而非天理之节文，吾心之裁制矣。达乎礼之运，而合吉凶、高下以不逾于大中之矩，故度数之小，可出可入，用无不利。 \\n 子夏谓“大德不逾闲，小德出入可也”，斯之谓尔。 \\n 出入，损益也。虽有损益，不逾天地日月运行各正之矩，非谓小节之可以自恣也。 \\n 礼器则大矣， \\n 能备知礼器而用之，大人之事备矣。盖礼器云者，以天理之节文合而为大器，不倚于一偏者也。 \\n 修性而非小成者与！ \\n 性，谓理之具于心者；修，如修道之修，修著其品节也。修性而不小成，所以尽吾性之能而非独明其器数。 \\n 运则化矣， \\n 礼运本天地日月之化而推行于节文，非知化者不能体。 \\n 达顺而乐亦至焉尔。 \\n 通达大顺，得中而无不和，则于多寡、大小、高下、质文之损益，曲畅人情之安矣。律吕之高下，人心之豫悦，此理而已。盖中和一致，中本于和而中则和，著于声容，原于神化，阴阳均而动静以时，所谓“明则有礼乐”也。故礼器以运为本。敔按：中本于和，谓时中本于太和 \\n “万物皆备于我”，言万物皆有素于我也； \\n 素，犹豫也，言豫知其理而无不得。此孟子自言其所得之辞。 \\n “反身而诚”，谓行无不慊于心，则乐莫大焉。 \\n 知之尽，则实践之而已。实践之，乃心所素知，行焉皆顺，故乐莫大焉。 \\n 未能如玉，不足以成德；未能成德，不足以孚天下。 \\n 如玉，表里纯善而无疵也。放道而行，非诚有其得于心者，虽善，不足以感人。 \\n “修己以安人。”修己而不安人，不行乎妻子，况可忾于天下？ \\n 忾，气相感也。修己之尽者，成如玉之德，无私无欲而通天下之志；如其不然，刻意尚行，矫物以为高，妻子不可行也。德至则感通自神，岂以己之是临物之非哉！ \\n “正己而不求于人”，不愿乎外之盛者与！ \\n 君子之不愿乎外，非恬淡寡欲而已，随所处而必居正，则自无外愿也。盛，谓道之大者。 \\n 仁道有本，近譬诸身，推以及人，乃其方也。 \\n 心备万物之理，爱之本也。推以及人，于此求之而已。 \\n 必欲博施济众，扩之天下，施之无穷，必有圣人之才，能弘其道。 \\n 用之大者因其才，性其本也，性全而才或不足，故圣人不易及。然心日尽则才亦日生；故求仁者但求之心，不以才之不足为患。 \\n 制行以己，非所以同乎人。必物之同者，己则异矣；必物之是者，己则非矣。 \\n 制行必极于至善，非人之所能企及也。德盛则物自化，己有善而必人之己若，则立异而成乎过。君子不忍人之不善，唯严于责己而已。 \\n 此节旧分为二，今合之。 \\n 能通天下之志者，为能感人心。圣人同乎人而无我，故和平天下，莫盛于感人心。 \\n 天下之人，嗜好习尚移其志者无所不有，而推其本原，莫非道之所许。故不但兵农礼乐为所必务，即私亲、私长、好货、好色，亦可以其情之正者为性之所弘。圣人达于太和氤氲之化，不执己之是以临人之非，则君子乐得其道，小人乐得其欲，无不可感也，所以天下共化于和。敔按：《易》咸卦彖曰：“圣人感人心而天下和平。”张子引伸其义，见圣人之化天下，唯无朋从而光大故也。 \\n 道远人则不仁。 \\n 仁者，己与万物所同得之生理。倚其偏至之识才，可为人所不能为者，老、释是已。己与天下殊异而不相通，则一身以外皆痿痹也；发焉而为己甚之行，必惨薄而寡恩。 \\n 易简理得则知几，知几然后经可正。 \\n 易简，乾、坤之至德，万物同原之理。知此，则吾所自生微动之几，为万化所自始，皆知矣。即此而见君臣、父子、昆弟、夫妇、朋友天叙天秩不容已之爱敬，则亲、义、序、别、信，皆原本德性以尽其诚，而无出入、过不及于大经之中。盖惟尽性者为能尽伦，非独行之士，一往孤行之忠孝也。 \\n 天下达道五，其生民之大经乎！经正则道前定，事豫立，不疑其所行，利用安身之要莫先焉。 \\n 终身所行，自此五者而外无事，仁民、爱物、制礼、作乐，全此五者而已。五者豫立，则推行万事，无不安利；舍此则妄揣冥行，事赜而志乱，吉凶悔吝莫知所从。张子推天道人性变化之极而归之于正经，则穷神知化，要以反求大正之中道，此由博反约之实学，《西铭》一此意广言之也。 \\n 性天经，然后仁义行，故曰“有父子、君臣、上下，然后礼义有所错。” \\n 性天经者，知大伦之秩叙自天，本吾性自然之理，成之为性，安焉而无所勉强也。能然，则爱敬之用扩充而无不行矣。礼义，仁义之用也，舍五者而泛施之，礼伪而义私，冥行而鲜当，刑名、法术之所以违天、拂人、戕仁义也。 \\n 仁通极其性，故能致养而静以安； \\n 仁者，生理之函于心者也；感于物而发，而不待感而始有，性之藏也。人能心依于仁，则不为物欲所迁以致养于性，静存不失。 \\n 义致行其知，故能尽文而动以变。 \\n 义者，心所喻之物则也；知者，仁所发见之觉也。诚之明，知之良，因而行之，则仁之节文具而变动不居，无所往而非仁矣。 \\n 此章言义所以成仁之用，行无非义，则尽仁而复性矣。 \\n 义，仁之动也；流于义者于仁或伤。 \\n 仁存而必动，以加于物，则因物之宜而制之。然因物审处，则于本体之所存有相悖害者矣。故处物必不忘其静之所函，而屡顾以求安。 \\n 仁，体之常也；过于仁者于义或害。 \\n 体之常者，贯动静而恒也。乃方动而过持以静，则于事几之变失矣。故必静存万里、化裁不滞之圆神，曲成万物而不遗。 \\n 此章言仁义之相为体用，动静、刚柔以相济而不可偏也。 \\n 立不易方，安于仁而已乎！ \\n 乎，叹美之辞。随所立而不易其方，义也。然唯安于仁者，动而不失其静之理，故虽遇变而恒贞。 \\n 此章言仁所以立义之体，仁熟则义自正矣。以上三章，互相发明仁义合一之理。盖道之所自行，德之所自立，原其所本，则阴阳也，刚柔也，仁义也，当其氤氲而太和，初未尝分而为两；尽性合天者，得其合一、两在之神，则义不流，仁不过，而天下之理无不得。若徒袭仁义之迹，则或致两妨，故学者以存神为要。《易》以仁配阴，以义配阳，释者纷纭，唯此以一静一动为言，发明特切。然在天，在地，在人，理同而撰异，初不可画然分属，读者得意而舍迹可也。 \\n 安所遇而敦仁，故其爱有常心，有常心则物被常爱也。 \\n 安遇所以自处，敦仁则必及物。然人之所以不能常其爱者，境遇不齐而心为之变；心为境迁，则虽欲敦爱，而利于物者恐伤于己，仁不容不薄矣。若得丧安危，无遇不安，则苟可以爱而仁无所吝，一言一介，无迁就规避之心，不必泽及天下而后为仁也。 \\n 大海无润，因暍者有润；至仁无恩，因不足者有恩。乐天安土，所居而安，不累于物也。 \\n 无恩者，非以为恩于物而施之，爱犹大海，非为润人之渴而有水也。君子自存其仁，不为境迁，则物不能累己，而己亦不致为物之累，则因物之利而利之而已。若沾沾然以为恩于物为功，则必需势位以行爱而爱穷。 \\n 爱人然后能保其身，张子自注：寡助则亲戚畔之能保其身则不择地而安；自注：不能有其身，则资安处以置之不择地而安，盖所达者大矣； \\n 四海之广，古今之变，顺逆险阻，无不可行矣。 \\n 大达于天，则成性成身矣。 \\n 大而化之，仁熟而无土不安，合于天德之无不覆，圣矣。无所遇而不安于性，以成身也。故舜之饭糗茹草，与为天子一也；孔子之困厄，与尧、舜一也。通乎屈伸而安身利用，下学而上达矣。 \\n 此章之指，言近而指远，尤学者所宜加省。 \\n 上达则乐天，乐天则不怨；下学则治己，治己则不无尤。 \\n 上达于天，屈伸之理合一，而不疑时位之不齐，皆天理之自然，富贵厚吾生，贫贱玉吾成，何怨乎！治己则去物之累，以责人之心责己，爱己之心爱人，不见人之可尤矣。圣之所以合天安土，敦仁而已。 \\n 不知来物，不足以利用； \\n 来物，方来之事也。人之所以不利用者，据现在之境遇而执之也，若知将来之变不可测而守其中道，则无不利矣。 \\n 不通昼夜，未足以乐天。 \\n 屈伸往来之理，莫著于昼夜。昼必夜，夜必昼，昼以成夜，夜以息昼，故尧、舜之伸必有孔子之屈，一时之屈所以善万世之伸，天之所命无不可乐也。 \\n 圣人成其德，不私其身，故乾乾自强，所以成之于天尔。 \\n 身者，天之化也；德者，身之职也。乾乾自强，以成其德。以共天职，而归健顺之理气于天地，则生事毕而无累于太虚，非以圣智之功名私有于其身，所遇之通塞何足以系其念哉！ \\n 君子于仁圣，为不厌，诲不倦，然且自谓不能，盖所以为能也。 \\n 仁圣之道，乾乾不息而已。 \\n 能不过人，故与人争能，以能病人； \\n 少有所得，则其气骄；广大无涯，则其志逊。 \\n 大则天地合德，自不见其能也。 \\n 时行物生，岂以今岁之成功自居，而息其将来之化哉！ \\n 君子之道达诸夭，故圣人有所不能； \\n 道通于天之化，君子之所必为著明；而天之盛德大业，古今互成而不迫，生杀并行而不悖，圣人能因时裁成，而不能效其广大。 \\n 夫妇之智淆诸物，故大人有所不与。 \\n 夫妇之智偶合于道，而天明孤发，几与蜂蚁之君臣、虎狼之父子相杂，故自经沟渎之信，从井救人之仁，夫妇能之而大人弗为，大人贞一以动也。 \\n 匹夫匹妇，非夭之聪明不成其为人。 \\n 非能自立人道，天使之然尔。 \\n 圣人，天聪明之尽者尔。 \\n 天之聪明，在人者有隐有显，有变有通，圣人以圣学扩大而诚体之，则尽有天之聪明，而视听无非理矣。 \\n 大人者，有容物，无去物；有爱物，无徇物，天之道然。 \\n 大人不离物以自高，不绝物以自洁，广爱以全仁，而不违道以干誉，皆顺天之理以行也。 \\n 天以直养万物， \\n 万物并育于天地之间，天顺其理而养之，无所择于灵蠢、清浊，挠其种性，而后可致其养直也。 \\n 代天而理物者，曲成而不害其直，斯尽道矣。 \\n 道立于广大而化之以神，则天下之人无不可感，天下之物无不可用，愚明、强柔，治教皆洽焉；声色、货利，仁义皆行焉，非有所必去，有所或徇也。若老、释之徒，绝物以孤立，而徇人以示爱，违天自用，不祥久矣。 \\n 志大则才大事业大，故曰“可大”，又曰“富有”；志久则气久德性久，故曰“可久”，又曰“日新”。 \\n 志立则学思从之，故才日益而聪明盛，成乎富有；志之笃，则气从其志，以不倦而日新，盖言学者德业之始终，一以志为大小久暂之区量，故《大学》教人，必以知止为始，孔子之圣，唯志学之异于人也。天载物，则神化感通之事，下学虽所不逮，而志必至焉，不可泥于近小，以苶其气而弃其才也。 \\n 清为异物，和为徇物。 \\n 清之过，和之流也。 \\n 金和而玉节之则不过，知运而贞一之则不流。 \\n 金坚玉白，而养之以和，节之以润，则至清而不异，智能运物，而恒贞于一，则至和而不徇，孔子之所以圣不可知，其涵养德性者密也。 \\n 此章上二句旧分一章，“金和”以下连下章，今正之。 \\n 道所以可久可大，以其肖天地而不离也； \\n 肖其化则可大，乾乾不息而不离则可久。 \\n 与天地不相似，其违道也远矣。 \\n 意欲之私，限于所知而不恒，非天理之自然也。释、老执一己之生灭，畏死厌难，偷安而苟息，曲学拘闻见之习而不通于神化，以自画而小成，邪正虽殊，其与道违一也。“道二，仁与不仁而已”，天与人之辨焉耳。 \\n 久者一之纯，大者兼之富。 \\n 不杂以私伪，故纯；久，非专执不化也。穷天地万物之理，故富；大，非故为高远也。兼之富者，合万于一；一之纯者，一以贯万。一故神，两在故不测，下学而上达矣。 \\n 大则直不绞，方不刿，故不习而无不利。 \\n 大则通于万理而无不顺，直不伤激，方不矫廉，坤之六二，居中得正，刚柔合德，纯一而大，天下之理皆伸而情皆得，故无不利。 \\n 易简然后能知险阻， \\n 以险阻之心察险阻，则险阻不在天下而先生于心，心有险阻，天下之险阻愈变矣。以乾之纯于健，自强而不恤天下之险，其道易；以坤之纯于顺，厚载而不忧天下之阻，其道简。险阻万变，奉此以临之，情形自著，而吾有以治之矣。 \\n 易简理得，然后一以贯天下之道。 \\n 险阻可通，况其大常者乎。 \\n 易简故能说诸心，知险阻故能研诸虑； \\n 道在己而无忧，故悦，悦而忧惑不妄起，则所虑者正而自精。不然，在己无大常之理，物至情移，愈变而愈迷矣。 \\n 知几为能以屈为伸。 \\n 几者，动静必然之介，伸必有屈，屈所以伸，动静之理然也。以屈为伸，则善吾生者善吾死，死生不易其素，一以贯久大之德矣。乾之“知存亡进退而不失其正”，坤之“先迷后得”，所以平天下之险阻也 \\n “君子无所争”，彼伸则我屈，知也。 \\n 阴阳、柔刚，迭相为屈伸，君子、小人各乘其时，知者知此，则量自弘矣。 \\n 彼屈则吾不伸而自伸矣。 \\n 彼屈则我自伸，不待鸣其屈以求伸。 \\n 又何争！ \\n 屈亦无争，伸亦无争，保吾大正而已。 \\n 无不容然后尽屈伸之道，至虚则无所不伸矣。 \\n 于人有君子小人，于世有治乱，于己有富贵、贫贱、夷狄、患难，天地之化至大，其屈伸非旦夕之效也。人所以不能尽屈伸之道者，遇屈则不能容也。至虚，则古今如旦暮，人我如影响，交感于太和之中而神不损。龙蛇蛰而全身，尺蠖之伸在屈，浩然之气，亘古今而常伸。“言忠信，行笃敬，虽之夷狄不可弃也”，利害于我何有焉？ \\n “君子无所争”，知几于屈伸之感而已。 \\n 屈伸必相感者也，无待于求伸，而又何争！ \\n “精义入神”，交神于不争之地，顺莫甚焉，利莫大焉。“天下何思何虑”，明屈伸之变，斯尽之矣。 \\n 精义，则伸有伸之义，屈有屈之义，知进退、存亡而不失其正。入神者，否泰消长之机化有变而神不变。故六十四象而乾、坤之德在焉，阴阳之多少，位之得失，因乎屈伸尔。知达于此，理无不顺，用无不利矣。彼与物争者，唯于天下生其思虑，而不自悦其心，研其虑，故憧憧尔思而不宁，唯己小而天下大，异于大人之无不知而无不容也。 \\n 此章旧分为二，今合之。 \\n 胜兵之胜，胜在至柔，明屈伸之神尔。 \\n 兵以求伸者也，而胜以柔，屈伸相感之神，于斯见矣。善为国者不师，至于用兵争胜，至能全体屈伸之神，窥见其几而已。老氏遂奉此以为教，欲伸固屈，以柔胜刚，与至虚能容之诚相违远矣。读者当分别观之。 \\n 敬斯有立，有立斯有为。 \\n 庄敬自持，而后耳目口体从心而定其物，则卓然知有我之立于两间，不因物而迁矣。有我而备万之诚存焉，奉此以有为而仁义行。 \\n 敬，礼之舆也，不敬则礼不行。 \\n 敬者，礼之神也，神运乎仪文之中，然后安以敏而天下孚之。 \\n “恭敬、撙节、退让以明礼”，仁之至也，爱道之极也。 \\n 敛情自约以顺爱敬之节，心之不容已而礼行焉；不崇己以替天下，仁爱之心至矣。故复礼为为仁之极致，心之德即爱之理也。 \\n 己不勉明，则人无从倡，道无从弘，教无从成矣。 \\n 既明其理，尤详其事，君子之所以耄而好学，有余善以及天下后世也。 \\n 礼，直斯清，挠斯昏， \\n 顺天理自然之节文为直；众论起而挠之，奉吾直而折之乃不乱。欧阳修、张孚敬皆成乎一说，惟其曲而不直也。敔按：《濮议》及《兴献帝谥说》，行乎一时而理不顺乎人心，故曰“曲而不直” \\n 和斯利，乐斯安。 \\n 顺心理而直行，和于人心而己心适矣；安而利，孰得而挠之！退让为节，直清为守，合斯二者而后可以言礼。 \\n 将致用者，几不可缓； \\n 心之初动，善恶分趣之几，辨之于早，缓则私意起而惑之矣。 \\n 思进德者，徙义必精； \\n 辨其几，则已取义矣；而义必精而后尽理之极致，故进此而研之以充类至尽。 \\n 此君子所以立多凶多惧之世，乾乾德业，不少懈于趋时也。 \\n 义精，则有以处凶惧而无不正矣。趋时者，与时行而不息，宵昼瞬息，皆有研几徙义之功也。 \\n “动静不失其时”，义之极也。 \\n 动静，以事言，谓行止进退也。不失其时者，顺天下之大经，合于时之中，研几速而徙义精，一于正也。 \\n 义极则光明著见， \\n 晓然可以对于天下后世而无不白之隐。 \\n 唯其时，物前定而不疚。 \\n 物，事也。前定者，义精而诚立，因时必发而皆当。 \\n 有吉凶利害，然后人谋作，大业生； \\n 此屈伸相感之机也。故尧有不肖之子，舜有不顺之亲，文王有不仁之君，周公有不轨之兄，孔子有不道之世，皆惟其时而精其义，归于大正。 \\n 若无施不宜，则何业之有！ \\n 无施不宜，所遇皆顺也。知此，则不怨不尤，而乐天敦仁于不息矣。 \\n “天下何思何虑”，行其所无辜，斯可矣。 \\n 所谓天下有道不与易也。处变则不怨尤，处常则不妄作，皆与时偕行之精义，非以己意思虑之。 \\n 旧本分为二，今合之。 \\n 知崇，天也，形而上也；通昼夜而知，其知崇矣。 \\n 知崇者，知天者也，知形而上之神也。化有晦明而人用为昼夜，神则不息，通昼夜而无异行；略屈伸之迹而知其恒运之理，知合于天，崇矣。时有屈伸而君子之神无间，《易》曰“知崇法天”，法其不息也。 \\n 知及之而不以礼性之，非己有也。 \\n 礼之节文见于事为，形而下之器，地之质也。性，安也。形而上之道，有形而即丽于器，能体礼而安之，然后即此视听言动之中，天理流行而无不通贯，乃以凝形而上之道于己，否则亦高谈性命而无实矣。 \\n 故知礼成性而道义出，如天地位而易行。 \\n 知极于高明，礼不遗于卑下，如天地奠位而变化合一，以成乎乾、坤之德业，圣学所以极高明而道中庸也。 \\n 知德之难言，知之至也。 \\n 天下之所言者，道而已。德则通极于天，存之以神，和之于气，至虚而诚有，体一而用两；若倚于一事一念之所得而畅言之，则非德矣。知已至，乃知其言之难。 \\n 孟子谓“我于辞命而不能”，又谓“浩然之气难言”。《易》谓“不言而信，存乎德行”，又以尚辞为圣人之道，非知德，达乎是哉？ \\n 圣贤知德之难言，然必言之而后自信其知之已至，故以尚辞为道之极致。“性与天道不可得而闻”，“修辞立诚”，言其所自知，非中人以下所可与闻也。 \\n 暗然，修于德也； \\n 入德以凝道。 \\n 的然，著于外也。 \\n 附托于道而不知德。 \\n 作者篇 \\n 此下四篇，皆释《论语》《孟子》之义，其说有与程、朱异者。盖圣贤之微言大义，曲畅旁通，虽立言本有定指，而学者躬行心得，各有契合，要以取益于身心，非如训诂家拘文之小辨。读者就其异而察其同，斯得之矣。 \\n “作者七人”，伏羲、神农、黄帝、尧、舜、禹、汤，制法兴王之道，非有述于人者也。 \\n 周监于二代，则亦述而已矣。夫子言此，以明作者既盛，则道在述而不容更作。若嬴秦之坏法乱纪与异端之非圣诬民，皆妄作之过也。 \\n 以知人为难，故不轻去未彰之罪；以安民为难，故不轻变未厌之君。 \\n 谓尧不知诛四凶也。变者，诛其君而别立君，谓三苗也；三苗不服，民犹从之。 \\n 及舜而去之， \\n 摄位时事。 \\n 尧君德，故得以厚吾终；舜臣德，故不敢不虔其始。 \\n 君以容蓄厚载为德，臣以行法无私为德，所以皆合时中。 \\n “稽众舍己”，尧也；“与人为善”，舜也；“闻善言则拜”，禹也；“用人惟己，改过不吝”，汤也；“不闻亦式，不谏亦入”，文王也。 \\n “惟己”，当作“惟其贤”。不闻、不谏，谓不待闻人之谏而旁求众论也。圣人之德，一于无我，至虚而受天下之善。 \\n “别生分类”，孟子所谓“明庶物、察人伦”者与！ \\n 人物同受太和之气以生，本一也；而资生于父母、根荄，则草木鸟兽之与人，其生别矣。人之有君臣、父子、昆弟、夫妇、朋友，亲疏上下各从其类者分矣。于其同而见万物一体之仁，于其异而见亲亲、仁民、爱物之义，明察及此，则由仁义行者皆天理之自然，不待思勉矣。 \\n “象忧亦忧，象喜亦喜”，所过者化也，与人为善也，隐恶也，所觉者先也。敔按：所过者化，谓感人以诚；所觉者先，谓察理独精 \\n “象忧亦忧，象喜亦喜”之心，诚信之不可测者也，故必疑其为伪。约略言之，想见其心有此四者。盖圣人之心，大公无我，唯至仁充足，随所感通，即沛然若决江河而莫御，于天下且然，而况其弟乎！ \\n “好问”，“好察迩言”，“隐恶扬善”，“与人为善”，“象忧亦忧，象喜亦喜”，皆行其所无事也，过化也，不藏怒也，不宿怨也。 \\n 圣人之心，纯一于善，恶之过于前，知其恶而已，不复留于胸中以累其神明，恶去而忘之矣。善则留，恶则去，如天地虽有不祥之物而不以累其生成。学者知此，则恶称人之恶而勿攻；若其恶不仁虽至，乃唯以自严而不加乎其身；所以养吾心之善气而泯恶于无迹，善日滋而恶日远，诚养心之要也。 \\n 舜之孝，汤、武之武，虽顺逆不同，其为不幸均矣。 \\n 瞽瞍底豫，顺也；桀放、纣诛，逆也。 \\n 明庶物，察人伦，然后能精义致用，性其仁而行。 \\n 舜惟一率其所生之性而审于亲疏轻重之辨，故人悦之，天下将归，皆不足以易其孺慕，而一言一动一举念之间，无非曲尽其为子之义，故坦然行之，无所忧疑，而终至于底豫，所谓性之也。 \\n 汤放桀，有惭德而不敢赦，执中之难也如是。 \\n 欲赦之则可无惭，而负上帝求莫之心；欲不赦则顺乎天，而于己君臣之义有所不安，择于二者之中，轻重之权衡难定，故虽决于奉天讨罪，而惭终不释。 \\n 天下有道而已，在人在己不见其有间也，“立贤无方”也如是。 \\n 乃其得天下以后不以己意行爵赏，明其本志唯在化无道为有道，与天下之贤者共治之，而昔之致讨有罪，非己私而可无惭于天下，曲折以合于义，所谓反之也。事至于不幸，虽圣人难之矣。明物察伦以安于仁，此易简之理所以配至德，非汤、武之所几及也。 \\n “立贤无方”，此汤之所以公天下而不疑； \\n 初行放伐之时，必且疑贤者之效尤，汤唯无求固其位之心，故天下安之。汉诛功臣，宋削藩镇，皆昧屈伸之义而己私胜也。 \\n 周公所以于其身望道而必吾见也。 \\n 旧注：“周公”上疑有“坐以待日”四字。 \\n “帝臣不蔽”，言桀有罪，己不敢违天纵赦；既已克之，今天下莫非上帝之臣，善恶皆不可掩，惟帝择而命之，己不敢不听。 \\n 汤放桀而不即自立，欲唯天所命、民所归而戴之为君，其公天下之心如是。所以既有天下之后，立贤无方，不倚亲臣为藩卫，如周之监殷，张子以此独称汤而略武王。 \\n “虞、芮质厥成”，讼狱者不之纣而之文王。文王之生所以縻系于天下，由于多助于四友之臣故尔。 \\n 縻系，为人所系属。文王无求天下归己之心，乃四友之臣宣其德化，而天下慕之尔。 \\n 以杞包瓜，文王事纣之道也。 \\n 杞柳为筐也，瓜易坏者，包椷而藏之，使无急坏。 \\n 厚下以防中溃，尽人谋而听天命者与！ \\n 纣之无道极矣，周虽不伐，天下必有起而亡之者。文王受西伯之命，以德威镇天下，故文王不兴师，天下不敢动，厚集其势，防中溃之变，所为尽人谋以延商者至矣。必天命之不可延而后武王伐之，天之命也，非己所愿也，斯其所以为仁至义尽，而执中无难，非汤、武之所可及与！ \\n 上天之载，无声臭可象，正惟仪刑文王，当冥契天德而万邦信悦。 \\n 文王之德，天德也，故法文王即合天载，求诸有可效者也。天之聪明，自民聪明，故万邦作孚为契天之验。 \\n 故《易》曰：“神而明之，存乎其人。” \\n 心存文王之所以为文，则神明之德在矣。 \\n 不以声色为政，不革命而有中国，默顺帝则而天下自归者，其惟文王乎！ \\n 不以声色为政者，非废声色也；有其心乃有其事，则物无不诚，而不于号令施为求民之从。其顺帝则以孚民志者，皆积中发外，因时而出，天下自悦而信之。 \\n 可愿可欲，虽圣人之知，不越尽其才以勉焉而已。 \\n 越，过也。圣人之愿欲广大，而不过尽其才之所可为，人道尽而帝则顺，屈伸因乎时也。 \\n 故君子之道四，虽孔子自谓未能；博施济众，修己安百姓，尧、舜病诸。是知人能有愿有欲，不能穷其愿欲。 \\n 有愿欲而欲穷极之，墨、释所以妄而淫。 \\n “周有八士”，记善人之富也。 \\n 富，众也；贤才出，国所以昌。 \\n 重耳婉而不直，小白直而不婉。 \\n 婉则谲，直则正；故君子之道恒刚，小人之道恒柔；刚以自遂，柔以诱人。 \\n 鲁政之弊，驭法者非其人而已；齐而管仲，遂并坏其法，故必再变而后至于道。 \\n 法存则待人以修明之而已；法坏而欲反之于正，条理不熟，既变其法，又待其人，必再变而后习而安之。法者，先王礼乐刑政之大经，如《中庸》所谓“九经”是也。 \\n 孟子以智之于贤者为有命，如晏婴智矣，而独不智于仲尼，非天命邪！ \\n 性命于天，而才亦命于天，皆命也。晏婴才有所蔽，不足以至于孔子之广大，若是非之性则无以异也。仁义礼智之体具于性，而其为用必资于才以为小大偏全。唯存神尽性以至于命，则命自我立，才可扩充以副其性，天之降才不足以限之。故君子于此，以性为主而不为命之所限。 \\n 山节藻棁为藏龟之室，祀爰居之义，同归于不智，宜矣。 \\n 龟虽神物，而神非以其形也；媚其形器，不足以知神之所在，则与祀海鸟之愚同。 \\n 使民义，不害不能教当作“养”；爱犹众人之母，不害使之义。礼乐不兴，侨之病与！义与爱，不相悖而相成，子产庶几知阴阳屈伸合同而化之道，则礼乐之兴达此而行尔。病而未能，故谓其有君子之道，言已得其道而惜其未成也。 \\n 献子者忘其势，五人者忘人之势；不资其势而利其有，然后能忘人之势。 \\n 人之势于己何有；而不忘之，必其资而利之也。无所求，则见有道而已。 \\n 若五人者有献子之势，则反为献子之所贱矣。 \\n 己忘之而人顾不能忘，此流俗之所以可贱也。 \\n 颛臾主事东蒙，既鲁地，则是已在邦域之中矣，虽非鲁臣，乃吾杜稷之臣也。 \\n 诸侯祀境内山川，而社稷为群祀之主，则颛臾必供祀事于鲁。《诗》称“锡之附庸”，其为供祀之臣可明矣。 \\n  \\n 　"}
{"章节": "张子正蒙注卷六", "正文": "　 \\n 张子正蒙注卷六 \\n 　 \\n  \\n 三十篇 \\n 三十器于礼，非强立之谓也。 \\n 尽其用之谓器，无动非礼，则立人之道尽矣。 \\n 四十精义致用，时措而不疑。 \\n 礼之所自出，义之当然也，精之，则尽变矣。 \\n 五十穷理尽性，至天之命，然不可自谓之至，故曰知。 \\n 义者因事而措理，则其合一之原也。理原于天化之神而为吾性之所固有，穷极其至，一本而万殊，则吾之所受于天者尽，而天之神化，吾皆与其事矣。不可谓至者，圣人自谦之辞。知，犹与闻也。 \\n 六十尽人物之性，声入心通。 \\n 合天之化而通之于物理，则人物之志欲情理，皆知其所自而随感即通，处之有道矣。物之相感也莫如声，声入心通，不待形见而早有以应之。 \\n 七十与天同德，不思不勉，从容中道。 \\n 穷理尽性之熟也。圣功之极致，与天合德，而其所自成，则以执礼精义为上达之本。盖礼，器也，义，器与道相为体用之实也；而形而上之道丽于器之中，则即器以精其义，万事万物无不会通于至诚之变化，故曰“下学而上达，知我者其天乎！”天之为德，不显于形色，而成形成色，沦浃贯通于形色之粗，无非气之所流行，则无非理之所昭著。圣功以存神为至，而不舍形色以尽其诚，此所以异于异端之虚而无实，自谓神灵而实则习不察、行不著也。 \\n 常人之学，日益而不自知也。 \\n 学则必有益矣；闻见之力忽生其心，故不自知其所以益。 \\n 仲尼学行习察，异于他人， \\n 学则行之而无所待，习则察其所以然，是其圣性之自然合道；而所志者天德，闻见日启而不恃闻见以知，皆诚于德而明自诚生也。 \\n 故自十五至于七十，化而知裁，其德进之盛者与！ \\n 学而行，无滞于行，则已行者化；习而察，则不执所习，而参伍以尽其变，故不执一德而裁成万理；德进之盛，殆由此与！盖循物穷理，待一旦之豁然，贤者之学，得失不能自保，而以天德为志，所学皆要归焉，则一学一习皆上达之资，则作圣之功当其始而已异。此张、朱学诲之不同，学者辨之。 \\n 穷理尽性，然后至于命；尽人物之性，然后耳顺，与天地参；无意、必、固、我，然后范围天地之化，从心而不逾矩； \\n 知命，从心，不逾矩，圣德之效也。有圣学而后圣德日升，圣学以穷理为之基，而与天地参者，灼见天地之神，穷理之至也。 \\n 老而安死，然后不梦周公。 \\n 此七十后圣心之妙也。范围天地之化，则死而归化于天，无不安者，屈伸自然无所庸其志也。《诗》曰“文王在上，于昭于天”，此之谓与！ \\n 从心莫如梦。 \\n 物无所感，自然而如其心之所志。 \\n 梦见周公，志也； \\n 志则非时位所能为而志之。 \\n 不梦，欲不逾矩也， \\n 矩，天则也。范围天地之化，屈伸行止，无往而不在帝则之中，奚其逾！ \\n 不愿乎外也， \\n 无往而非天理，天理无外，何逾之有！ \\n 顾之至也， \\n 于天皆合，则于物皆顺。 \\n 老而安死也。 \\n 顺自然之化，归太和氤氲之妙，故心以安。 \\n 故曰“吾衰也久矣。” \\n 形衰将屈，神将伸也。 \\n 困而不知变，民斯为下矣；不待困而喻，贤者之常也。 \\n 未尝处困而能喻乎道，贤矣。然困常而常，则喻其当然，而屈伸动静之变有不察者。 \\n 困之进人也，为德辨，为感速，孟子谓“人有德慧术知者存乎疢疾”，以此。 \\n 困之中必有通焉，穷则变，变则通。不执一之道，惟困而后辨之，人情物化变而有常之理，亦惟困而后辨之，故曰其德辨。心极于穷，则触变而即通，故曰其感速。不待困而喻者，知其大纲，忘其条理，因循故常，虽感亦不能速辨。 \\n 自古困于内无如舜，困于外无如孔子。以孔子之圣而下学于困，则其蒙难正志，圣德日跻，必有人所不及知而天独知之者矣，故曰“莫我知也夫！”“知我者，其天乎！” \\n 无生安之可恃而不倚于学，迫其神明以与道合，下学之事也。正志者，正大经也。万变而反于大经，非贤者以下所知，惟天屈伸聚散，运行于太极之中，具此理尔。义日精，仁日熟，则从心不逾，困之所得者深矣。然则处常而无所困者，将如之何？境虽通而一事一物之感，一情一意之发，严持其心。临深履薄而不使驰驱，以研几于极深而尽性于至隐，则安利之境，不忘困勉之心，圣功在是。故知不待困而喻者，虽贤于人，终不可至于圣也。 \\n “立斯立，道斯行，绥斯来，动斯和”，从欲风动，神而化也。 \\n 存礼乐刑政之神而达其用，以尽人物之性，与天之曲成万物者通理，则民有不自知其所以然，而感动于不容已者矣。 \\n 仲尼生于周，从周礼，故公旦法坏，梦寐不忘为东周之意；使其继周而王，则其损益可知矣。 \\n 礼随时为损益，义之所以精也，中道也，大经也。为周人则志周礼，继周王则且必变通之。 \\n 滔滔忘反者，天下莫不然，如何变易之？ \\n 述桀溺之意，所言亦近是。 \\n “天下有道，丘不与易。”知天下无道而不隐者，道不远人；且圣人之仁，不以无道必天下而弃之也。 \\n 道不远人，有人斯可行道，定公之君，季斯之臣，三月而鲁大治，非孔子与以所本无也。即不我用，圣人不忍弃之。天不以嚚讼而夺小人之口体，不以淫邪而夺小人之耳目，自尽其化而已。 \\n 仁者先事后得，先难后获，故君子事事则得食；不以事事，“虽有粟，吾得而食诸！”仲尼少也国人不知，委吏乘田得而食之矣；及德备道尊，至是邦必闻其政，虽欲仕贫，无从以得之。 \\n 位望既尊，不可复为卑官。 \\n “今召我者而岂徒哉”，庶几得以事事矣，而又绝之，是诚系滞如匏瓜不食之物也。 \\n 人不能不食，虽圣人必以事食；不能不食，则不能不事，故急于事，不轻绝人。此言虽浅，而学者以此存心，则饱食终身，为天地民物之累，亦尚知愧乎！ \\n 不待备而勉于礼乐，“先进于礼乐”者也； \\n 先，谓未备物而急于行；后，谓备物而后行。礼乐不可斯须去身，故急于行者不待物之备。 \\n 备而后至于礼乐，“后进于礼乐”者也。 \\n 治定制礼，功成作乐，圣人而在天子之位，乃建中和之极。君子、野人，以位言。 \\n 仲尼以贫贱者必待文备而后进，则于礼乐终不可得而行矣，故自谓野人而必为，所谓“不愿乎其外”也。 \\n 素位行道，而无所待于大行。 \\n 功业不试，则人所见者艺而已。 \\n 艺，六艺也。圣人之德，非人所可测，则人见其功；道不行，则人但见其艺。功与艺有大小，而盛德之光辉不可掩，则一也。 \\n 凤至图出，文明之祥，伏羲、舜、文之瑞不至，则夫子之文章知其已矣。 \\n 文章，谓制礼作乐、移风易俗之事。圣德默成万物，不因隐见而损益，文章则不可见也。 \\n 鲁礼文阙失，不以仲尼正之，如有马者不借人以乘习。 \\n 借，犹请也。谓马未驯习，必假请善御者调习之乃可乘，喻鲁君不能正礼乐，当假夫子修习之。 \\n 不曰礼文而曰“史之阙文”者，祝史所任，仪章器数而已，举近者而言约也。 \\n 浅近易知者且阙失之，况其大者。“犹及”，谓力能任之；“今亡矣夫”，叹其终不可得而正矣。 \\n 师挚之始，乐失其次，徒洋洋盈耳而已焉。 \\n 有声无律，则其音滥。 \\n 夫子自卫反鲁，一尝治之，其后伶人贱工识乐之正。及鲁益下衰，三桓僭妄，自太师以下，皆知散之四方，逾河蹈海以去乱。圣人俄顷之助，功化如此。“用我者期月而可”，岂虚语哉！ \\n 圣人顺大经而存神，故感心之速如此。 \\n “与与如也”，君或在朝在庙，容色不忘向君也。 \\n 与与，相授貌。心尽乎君，则容色不贰。 \\n “君召使摈，趋进翼如”；自注：此翼如，左右在君也 \\n 向君而趋，如两翼之夹身也。知非张拱者，近君不宜自为容。 \\n “没阶，趋进翼如”；自注：张拱如翔。“进”字衍文 \\n 文同而义异，上以向君，下以自饬也。 \\n “宾不顾矣”，相君送宾，宾去则白曰“宾不顾而去矣”，纾君敬也。 \\n 敬无所施而过于恭，则自辱。 \\n 上堂如揖，恭也； \\n 致圭于主，君当尽其恭。 \\n 下堂如授，其容纾也。 \\n 受命于君，已执圭而反于次，敬可少纾矣。 \\n 冉子请粟与原思为宰，见圣人之用财也。 \\n 财以成用，当其可则义精矣。 \\n 圣人于物无畔援，虽佛肸、南子，苟以是心至，教之在我尔，不为己甚也如是。 \\n 畔援，君子必与君子为类，交相倚也。圣人尽人物之性，在我者无不诚，不倚于物，故不为己甚，绝恶人以自表异。 \\n “子欲居九夷”，不遇于中国，庶遇于九夷，中国之陋为可知。 \\n 九夷之陋陋于文，中国之陋陋于心。 \\n 欲居九夷，言忠信，行笃敬，虽蛮貊之邦可行，“何陋之有！” \\n 圣人之化不可测，而大经之正，立诚而已矣。 \\n 栖栖者，依依其君而不能忘也。 \\n 疑微生亩之言，因孔子迟迟去鲁而发。 \\n 固，犹不回也。 \\n 执一必往之念，去则不可止。 \\n 仲尼应问，虽叩两端而竭。 \\n 即下学之中，具上达之理。 \\n 然言必因人为变化。所贵乎圣人之词者，以其知变化也。 \\n 尽人之性而知之明，则原于善而成乎偏者，洞知其所自蔽，因其蔽而通之，变化无方而要归于一，是其因人而施之教，未尝不竭尽上达之旨矣。 \\n “富而可求也，虽执鞭之士，吾亦为之”，不惮卑以求富，求之有可致之道也； \\n 此小人之设心则然。 \\n 然则乃有命，是求无益于得也。 \\n 曲谕小人，使知返而自安于命。 \\n 爱人以德，喻于义者常多，故罕及于利； \\n 圣人之徒，正义而不谋利，无庸复与言利。 \\n 尽性者方能至命，未达之人，告之无益，故不以亟言； \\n 求道于天而不求道于己，无益于进德。 \\n 仁大难名，人未易及，故言之亦鲜。 \\n 尽天下之理，皆吾心之恻然而动，不容已者；执事以言之，则倚于一曲而不全。 \\n 颜子于天下，“有不善未尝不知，知之未尝复行”。 \\n 诚立而几明，则自知审，而即以验天下，无不知也；因人之不善以自警，则终身不行。 \\n 故怒于人者，不使加乎其身；愧于己者，不辄贰之于后也。 \\n 人有不善，则怒之矣；己不效尤，不使人将怒己，故曰不迁。贰，犹复也。此颜子力行之功，故夫子许为好学之实。 \\n 颜子之徒，隐而末见，行而未成， \\n 未仕，故道不达；早亡，所求之志末竟。 \\n 故曰“吾闻其语而未见其人也。”所以知此为颜子之类言者，以用舍行藏知之。 \\n “用则行，舍则藏，惟我与尔有是夫！“颜子龙德而隐，故遁世不见知而不悔，与圣者同。 \\n 学以聚之，问以辨之，宽以居之，仁以行之，颜子之学，见龙之德也，可以利见，而时在潜则潜，所学者圣学，故道同于圣。 \\n 龙德，圣修之极也； \\n 修之极而圣德纯，则屈伸一致而六龙可御。 \\n 颜子之进，则欲一朝而至焉，“可谓好学也已矣”。 \\n 所谓大其心则能体天下之物也。大学之道，止于至善；近小自期，非学也。 \\n “回非助我者”，无疑问也； \\n 大其心而正大经，则虽所未知，而闻言即贯，无疑则无容问矣。 \\n 有疑问，则吾得以感通其故而达夫异同者矣。道有异同，推其异以会其同，学者当自求而得之。待教而喻，虽达异同，其所达者犹有方也。圣人因问而曲尽教思之无穷，然非学者进德之实益。 \\n “放郑声，远佞人”。颜回为邦，礼乐法度不必教之，惟损益三代，盖所以告之也。 \\n “三”，当作“四”。言行，言乘，言服，言韶舞，则皆现成之辞。是其度数文章，颜子皆已知之，不待详教，但告之损益而已。 \\n 法立而能守，德则可久，业可大；郑声、佞人能使为邦者丧所以守，故放远之。 \\n 德立而业成，于君道无憾矣。以郑声、佞人为不足虑而姑置之，终为盛德之累，且潜移风会而不知。唯守之纯一，而淫邪之微疵必谨，则居心一，百官正，风俗醇，可久可大之道，纯王之德也。 \\n “天下有道则见，无道则隐”，“君子疾没世而名不称”， \\n 二者疑于不相通。 \\n 盖“士而怀居，不可以为士”，必也去无道，就有道。 \\n 春秋之世，诸侯之国皆可仕，故不当怀土重迁而必去之。 \\n 遇有道而贫且贱，君子耻之。举天下无道，然后穷居独善，不见知而不悔， \\n 夫子所以周流列国而后反鲁以老。 \\n 《中庸》所谓“惟圣者能之”，仲尼所以独许颜回“唯我与尔为有是”也。 \\n 无我之至，龙德而时中，夫子圣而颜子以此为学。 \\n 仲由乐善，故车马衣裘，喜与贤者共敝； \\n 子路所友，必其贤也；乐人之善，外见之仁也。 \\n 颜子乐进，故愿无伐善施劳； \\n 进而不已，不见有可伐可施，乐己之进无穷，内修之仁也。 \\n 圣人乐天，故合内外而成其仁。 \\n 天者，理之无间者也。安之，信之，怀之，内尽于己者至；老安，友信，少怀，外及于物者弘。合于己而己无非天，颜子所欲进者此，而未逮尔。 \\n 子路礼乐文章，未足尽为政之道，以其重然诺，言为众信，故“片言可以折狱”，如《易》所谓“利用折狱”，“利用刑人”，皆非爻卦盛德，适能是而已焉。 \\n 《噬嗑》啮而合，非天理之自然；《蒙》三未出乎险，圣功不就，皆非盛德事。 \\n 颜渊从师，进德于孔子之门；孟子命世，修业于战国之际，此所以潜见之不同。 \\n 命世，世无人而己任责于天也。二子皆学孔子，而因时为位，无成心以执一，所以为善学。 \\n 犁牛之子，虽无全纯，然使其色骍且角，纵不为大祀所取， \\n 大祀为郊庙。 \\n 次祀小祀终必取之，言大者苟立，人所不弃也。 \\n 大者，大节不失也。此教仲弓以用人之道，与“先有司、赦小过”意同。 \\n 有德篇 \\n 此篇亦广释《论》《孟》之义而开示进修之方，尤切身心之用，诚学者所宜服膺也。 \\n “有德者必有言”，能为有也； \\n 言以垂世立教，兴起天下而天下赖之，圣贤所以死而不亡。 \\n “志于仁而无恶”，能为无也。 \\n 不以己私累天下，天下无所损，安而忘之。张子此言，以警学者至矣。纵欲趋利，则天下求无其人而不得，是人类之狼虿也。 \\n 行修言道，则当为人取。 \\n 道，顺于道也。取，取法也。 \\n 不务徇物强施以引取乎人，故往教妄说，皆取人之弊也。 \\n 君子之教，思无穷而道在己，则有志者自来取法；若不可与言而与言，必姑屈其说以诱使企及，成乎妄矣。往教之弊，终于妄说，枉己者未有能正人也。 \\n “言不必信，行不必果”，志正深远，不务硁硁信其小者。 \\n 反大经则正，达天德则深，循大常则远。 \\n 辞取达意则止，多或反害也。 \\n 旁及则害于本意。 \\n 君子宁言之不顾，不规规于非义之信；宁身被困辱，不徇人以非礼之恭；宁孤立无助，不失亲于可贱之人。三者知和而能以礼节之也。 \\n 言必于信，恭以免辱。不择人而与亲，所以和天下也。以礼节之者，以礼立身，虽不与世侮而终不枉己，所以节和而不流。 \\n 与上有子之言，文相属而不相蒙者。凡《论语》《孟子》发明前文，义各未尽者，皆挈之。他皆放此。 \\n 挈，相引而及也。 \\n 德主天下之善， \\n 主，所要归也。德得于心，而必以人心之同然者为归；偏见自得之善，非善也。 \\n 善原天下之一。 \\n 原，所从出也。天下者，万事万物之富，而皆原天道自然之化，阴阳相感，刚柔相济，仁义相成，合同而利用者也。若随其偶感之几，立异同以成趋尚，则有不善者矣。 \\n 善同归治，故王心一； \\n 期于善天下而已。张弛质文，善不同而同治，王心定也。一者，括万理而贯通之。 \\n 言必主德，故王言大。 \\n 政教号令，因时因事，而皆主于心之所得以感人心之同得，则言约而可以统博，推之四海，垂之百世，咸为法则。此言王者之心，本于一原而散于万有，体天地民物之理，全备而贯通之，故随时用中，一致而百虑，异于执见闻以为我，私偏尚而流于霸功也。 \\n 言有教， \\n 言皆心得而可为法则。 \\n 动有法， \\n 动审乎几而不逾乎闲。 \\n 昼有为， \\n 日用皆察著而力行之。 \\n 宵有得， \\n 静思以精义。 \\n 息有养， \\n 物无时不相引，而静正以养之，勿使牿害。 \\n 瞬有存。 \\n 心易出而外驰，持理勿忘以因时顺应。此张子自得之实修，特著之以自考而示学者。其言严切，先儒或议其太迫。然苟息心以静，而不加操持严密之功，则且放逸轻安，流入于释、老之虚寂；逮其下流，则有如近世王畿之徒，汩没诞纵，成乎无忌惮之小人。故有志圣功者，必当以此为法。 \\n 君子于民，导使为德而禁其为非，不大望于愚者之道与礼，谓道民以言，禁民以行，斯之谓尔。 \\n 文义未详，疑有阙误。大略谓不过望愚民而严为之禁，但修之己者，言可法，行可则，以示民而感之使善。 \\n 无征而言，取不信、启诈妄之道也。 \\n 以意度之，以理概之，虽其说是而取人不信，且使诈妄者效之，而造伪说以诬世。 \\n 杞、宋不足征吾言则不言， \\n 得其大指，可以义起，而终不言。 \\n 周足征则从之，故无征不信，君子不言。 \\n 言天者征于人，言心者征于事，言古者征于今，所谓“修辞立其诚”也。 \\n 便僻，足恭；善柔，令色；便佞，巧言。 \\n 无识者取友，取此而已。故君子择交，莫恶于易与，莫善于胜己。己不逮而恶人之骄，自弃者也。“僻”当作“辟”。 \\n 节礼乐，不使流离相胜，能进反以为文也。 \\n 流于彼，则离于此矣。礼主于减，所以裁抑形神而使不过；然必进以为文者，鼓动其欢欣畅达之情以行礼，则无强制不安而难继之忧。乐主乎盈，以舒志气而使乐于为善；然必反以为文者，收敛神情，如其自得者而乐之，则无随物以靡、往而不复之伤。盖礼乐互相为节而成章，其数精，其义得，其合同而化之神，斯须不去而节自著，故乐之不厌。 \\n 骄乐，侈靡；宴乐，宴安。 \\n 其气骄者其用物必侈，侈则愈骄；其心好乐者必偷安，则愈不知戒惧。 \\n 言形则卜如响， \\n 言形，谓可名言所疑，使卜人正告鬼神，无暗昧不可言之隐。 \\n 以是知蔽固之私心，不能默然以达于性与天道。 \\n 性者，神之凝于人；天道，神之化也。蔽固者为习气利欲所蔽，虽有测度性天之智而为所固隘，必且有意与天违之隐，不得已而托于默以自匿，是其求明之心，早与性天之廓然大公、昭示无隐者相违，亦犹怀私而不能昌言者，卜而神不告也。陆、王之学多所秘藏，与释氏握拳、竖拂同其诡閟，盖弗能洞开心意以通极于天则，故若明若昧，无由测性天之实也。 \\n 人道知所先后， \\n 谓笃亲不遗旧。 \\n 则恭不劳，慎不葸，勇不乱，直不绞，民化而归厚矣。 \\n 大经正则自得其和矣。合二章为一，亦挈前文之说，而于义未安。盖圣贤之言，推其极无不可以贯通，而义各有指，不可强合。此则张子之小疵。 \\n 肤受，阳也；其行，阴也。 \\n 以肤受激烈明愬，其迹阳也；险而隐，其情阴也。 \\n 象生，法必效，故君子重夫刚者。 \\n 象者心所设，法者事所著。肤受虽内阴而外阳，然其险谲不能终隐，则其后必苶然而自失，心柔则事必不刚也。刚者无欲而伸，有其心乃有其事，则纯乎阳，而千万人吾往矣。必言象法者，以凡人未有事而心先有其始终规画之成象，此阴阳之序，善恶之几，君子所必审察也。 \\n 归罪为尤，罪己为悔。 \\n 人归罪于己为尤，己既失而追自咎为悔。 \\n “言寡尤”者，不以言得罪于人也。 \\n 言必于理之有征，人孰得而罪之。 \\n “己所不欲，勿施于人”，能恕己以仁人也。 \\n 恕己，犹言如己之心。 \\n “在邦无怨，在家无怨”，己虽不施不欲于人，然人施于己，能无怨也。 \\n 反仁，反礼而已。此仁者存心之常定也。 \\n “敬而无失”，与人接而当也； \\n 亲疏尊卑各得其分谊。 \\n “恭而有礼”，不为非礼之恭也。 \\n 恭以自靖，非徇物也。 \\n 聚百顺以事君亲，故曰“孝者畜也”，又曰“畜君者好君也”。 \\n 畜之为言聚也。孝子于亲，忠臣于君，孤致其心而不假于外，非期聚乎自顺也。然其诚之专至，则凡心之所念，身之所为，物之所遇，皆必其顺于君亲者而后敢为，则不期于事之顺而自无不顺矣，然后可以养亲之志而引君于道。 \\n 事父母“先意承志”， \\n 意将动而先知之，则顺其美而几谏其失；志之所存，则承之以行而无违。 \\n 故能辨志、意之异，然后能教人。 \\n 因礼文而推广之，于意言先，于志言承，则可从不可从分矣。意者，乍随物感而起也；志者，事所自立而不可易者也。庸人有意而无志，中人志立而意乱之，君子持其志以慎其意，圣人纯乎志以成德而无意。盖志一而已，意则无定而不可纪。善教人者，示以至善以亟正其志，志正，则意虽不立，可因事以裁成之。不然，待其意之已发，或趋于善而过奖之，或趋于不善而亟绝之，贤无所就而不肖者莫知所恶，教之所以不行也。 \\n 艺者，日为之分义，涉而不有， \\n 得不居功。 \\n 过而不存， \\n 不恃才而数为之。 \\n 故曰“游”。 \\n 所依者仁而已。艺者，仁之迹。 \\n 天下有道，道随身出； \\n 身不徒出，道随以行。 \\n 天下无道，身随道屈。 \\n 道不可行，身必隐也。此谓爱身以爱道，见有道而不见有身。 \\n “安土”，不怀居也；怀则有所从违而不安。 \\n 有为而重迁，无为而轻迁，皆怀居也。 \\n 有为重迁，为利所靡也；无为轻迁，非义所当去，激于一往而去之。 \\n “老而不死，是为贼。”幼不率教，长无循述，老不安死，三者皆贼生之道也。 \\n 率教、循述，以全生理；安死，以顺生气，老不安死，欲宁神静气以几幸不死。原壤盖老氏之徒，修久视之术者。屈伸，自然之理，天地生化之道也。欲于天化以偷生，不屈则不伸，故曰贼生。 \\n “乐骄乐”则佚欲， \\n 凡侈皆生于骄也。 \\n “乐宴安”则不能徙义。 \\n 偷安则以义为繁难而外之，庄、告是也。 \\n “不僭不贼”，其不忮不求之谓乎！ \\n 不忮，则不越分而妄作；不求，则不损物以利己；心平，则动皆无咎。 \\n 不穿窬，义也；谓非其有而取之曰盗，亦义也。恻隐，仁也；如天，亦仁也。故扩而充之，不可胜用。 \\n 仁义之全体具足于性，因推行而有小大尔。小者不遗，知天性之在人；大而无外，知人之可达于天。 \\n 自养，薄于人，私也； \\n 欲希众而要誉。 \\n 厚于人，私也。 \\n 有意忘物。 \\n 称其才， \\n 当作“财”。 \\n 随其等，无骄吝之弊，斯得之矣。 \\n 厚人者骄，自厚者吝。君子之用财，称物平施，心无系焉尔。 \\n 罪己则无尤。 \\n 引过自责，尽仁尽礼，尤之者妄人而已，不足恤也。 \\n 困辱非忧，取困辱为忧； \\n 以取困辱为忧，则困辱不足忧矣。 \\n 荣利非乐，忘荣利为乐。 \\n 有道则若固有之。 \\n “勇者不惧”，死且不避而反不安贫，则其勇将何施邪？不足称也； \\n 人有气谊所激，奋不顾身，而不能安贫者，不受嘑蹴以死而受万钟。勇之所施，施于所欲而已。勇莫勇于自制其欲。 \\n “仁者爱人”，彼不仁而疾之深，其仁不足称也；皆迷谬不思之甚。故仲尼卒归诸乱云。 \\n 思死与贫之孰重孰轻，则专致其勇于义矣；思彼之可疾惟其不仁，而我疾之甚，则自薄其爱，人将疾我矣。必内笃其仁而后爱笃以溥。 \\n 挤人者人挤之，侮人者人侮之。“出乎尔者反乎尔”，理也； \\n 不仁、无礼者所应得。 \\n 势不得反，亦理也。 \\n 反则成乎相报无已之势，自反而无难于妄人，君子自尽容物之理。 \\n 克己行法为贤， \\n 不已荣利失自守之道，克己之事也。审其宜而进退，行法之事也。 \\n 乐己可法为圣。 \\n 自有其乐，进退屈伸，因时而不累其心，皆得其中，允为行藏之法。 \\n 圣与贤，迹相近而心之所至有差焉。辟世者依乎中庸，没世不遇而无嫌；辟地者不怀居以害仁，辟色者远耻于将形，辟言者免害于祸辱，此为士清浊淹速之殊也。 \\n 知几则速，速则纯乎清矣。知几者，非于几而察之，心纯乎道，乐以忘忧，则见几自明。故曰“知几其神乎！” \\n 辟世辟地，虽圣人亦同，然忧乐于中，与贤者、其次者为异，故曰迹相近而心之所至者不同。 \\n 贤者未免于忧，自克而已；圣人乐天，虽忧世而不以为闷。 \\n “进贤如不得已，将使卑逾尊，疏逾戚”之意，与《表记》所谓“事君难进而易退则位有序，易进而难退则乱也”相表里。 \\n 君慎于进贤，非吝也；士慎于自进，非骄也。天位天职，非己所得私，君臣交慎，则天理顺而人能毕效矣。 \\n “弓调而后求劲焉，马服而后求良焉，士必悫而后智能焉。”不悫而多能，譬之豺狼不可近。 \\n 君之取士，士之取友，以此求之则不失。悫者，人之恒心也。小人之误国而卖友者，唯无恒而已。 \\n 谷神能象其声而应之， \\n 谷之虚而能应者曰神。象其声，无异响也。 \\n 非谓能报以律吕之变也， \\n 以虚应物而能象之，仿佛得其相似者而已。不能穷律吕之变，不能合同于异，尽情理之微也。 \\n 犹卜筮叩以是言则报以是物而已，《易》所谓“同声相应”是也。 \\n 神之有方者，非能变者也。 \\n 王弼谓“命吕者律”，语声之变，非此之谓也。 \\n 命，犹倡也。律倡之，吕和之，而声之变乃备，律吕清浊洪细之不同，合异而同，变乃可尽。故孤阳不生，独阴不成，至中之理，仁义不倚，君子之道。出处语默之不齐，命官取友之无党，高明沉潜之相济，中道之矩，神化之所以行也。若应所同而违所异，则小人之道矣。惟其中无主而量不宏，以谷神为妙用而不以诚也。 \\n 行前定而不疚，光明也。 \\n 前定者，非执一而固必之；正大经以应天下，昭然使人喻之。 \\n 大人虎变，夫何疚之有！ \\n 大经正而万变皆载其威，神行不同而心则一，所以不疚。 \\n 言从作乂，名正，其言易知，人易从。圣人不患为政难，患民难喻。 \\n 德礼之精意，民不能知，挈其要以定大经。故修辞立诚，圣人有其难其慎者，详则多疑，略则不喻。《春秋》之笔削，游、夏不能赞一辞，以此。 \\n  \\n 　"}
{"章节": "张子正蒙注卷七", "正文": "　 \\n 张子正蒙注卷七 \\n 　 \\n  \\n 有司篇 \\n 有司，政之纲纪也。 \\n 素习其事，则大纲具悉。 \\n 始为政者，未暇论其贤否，必先正之， \\n 正其职掌。 \\n 求得贤才而后举之。 \\n 为政者迫于有为，急取有司而更易之以快一时之人心，而新进浮薄之士骤用而不习于纲纪，废事滋甚。惟任有司而徐察之，知其贤不肖而后有所取舍，则事之利病，我既习知，人之贤否，无所混匿，此远大之规存乎慎缓也。 \\n 为政不以德，人不附且劳。 \\n 劳，为民扰也。不本诸心得之理，非其至当，虽善而拂人之性。 \\n “子之不欲，虽赏之不窃欲。”生于不足则民盗，能使无欲则民不为盗。假设以子不欲之物赏子，使窃其所不欲，子必不窃。故为政者在乎足民，使无所不足，不见可欲，而盗必息矣。 \\n 田畴易，税敛薄，则所可欲者已足；食以时，用以礼，已足而无妄欲，即养以寓教，民不知而自化矣。 \\n 为政必身倡之，且不爱其劳，又益之以不倦。 \\n 以乾乾夕惕之心临民，则民化；以无为清静自逸，则民偷。 \\n 天子讨而不伐，诸侯伐而不讨； \\n 自合六师曰讨，奉词合众曰伐。 \\n 故虽汤、武之举，不谓之讨而谓之伐。 \\n “伐夏救民”，“变伐大商”，皆曰“伐”是也。虽无可奉之命，必正告诸侯，众允而后连师以伐。 \\n 陈恒弑君，孔子请讨之， \\n 圣人于名必正，不轻言讨，必有所据。 \\n 此必因周制邻有弑逆，诸侯当不请而讨。 \\n 胡氏曰：先发后闻可也。 \\n 孟子又谓“征者上伐下，敌国不相征”，然汤十一征，非赐鈇钺，则征讨之名，至周始定乎！ \\n 疑汤之已赐鈇钺，又疑夏、商未定征伐之名，皆正名必谨乎微之意。 \\n “野九一而助”，郊之外助也；“国中什一使自赋”，郊门之内通谓之国中，田不井授，故使什而自赋其一也。 \\n 助九一、赋十一者，助则公田之耕其种馌，皆上给也。郊，近郊。滕地方五十里，三十里外之远郊，非其境矣。 \\n “道千乘之国”，不及礼乐刑政，而云“节用爱人，使民以时”，言能如是则法行，不能如是则法不徒行，礼乐刑政亦制数而己尔。 \\n 节用，礼之本；爱人，乐之本；使民以时，则政简而刑不滥；制数皆藉此以行慈俭，存心于万物之原也。 \\n 富而不治，不若贫而治； \\n 事得其理曰治。国不治，虽富而国必危。 \\n 大而不察，不若小而察。 \\n 尽民之情曰察。地大民众而不得民之情，民必不附。 \\n 报者，天下之利，率德而致。 \\n 自有德于人，不求报而自致。 \\n 善有劝，不善有沮，皆天下之利也。小人私己，故利于不治； \\n 治，明辨也。德怨不报，苟利目前而已。 \\n 君子公物，利于治。 \\n 使天下乐于德而惮于怨，与人为善之公也。此明以德报怨为小人之术。 \\n 大易篇 \\n 此篇广释《周易》之指，有大义，有微言，旁及于训诂，而皆必合于道。盖张子之学，得之《易》者深，与周子相为发明。而穷神达化，开示圣学之奥，不拘于象数之末以流于术数，则与邵子自谓得伏羲之秘授，比拟分合，有鬻术射覆之俑者迥异，切问近思者所宜深究也。 \\n 大《易》不言有无，言有无，诸子之陋也。 \\n 明有所以为明，幽有所以为幽；其在幽者，耳目见闻之力穷，而非理气之本无也。老、庄之徒，于所不能见闻而决言之曰无，陋甚矣。《易》以乾之六阳、坤之六阴大备，而错综以成变化为体，故乾非无阴，阴处于幽也；坤非无阳，阳处于幽也；剥、复之阳非少，夬、姤之阴非微，幽以为缊，明以为表也。故曰“《易》有太极”，乾、坤合于太和而富有日新之无所缺也。若周子之言无极者，言道无适主，化无定则，不可名之为极，而实有太极，亦以明夫无所谓无，而人见为无者皆有也。屈伸者，非理气之生灭也；自明而之幽为屈，自幽而之明为伸；运于两间者恒伸，而成乎形色者有屈。彼以无名为天地之始，灭尽为真空之藏。犹瞽者不见有物而遂谓无物，其愚不可瘳已。 \\n 《易》语天地阴阳，情伪至隐赜而不可恶也。 \\n 神化虽隐，变合虽赜，而皆本物理之固然，切生人之利用，故不可厌恶。 \\n 诸子驰骋说辞，穷高极幽，而知德者厌其言。 \\n 诸子论天人之理而终于无所行者，必不能与之相应，则又为遁辞以合于流俗，使人丧所守而波靡以浮沉于世。知德者，知其言之止于所不能见闻而非其实，故厌之。 \\n 故言为非难，使君子乐取之为贵。 \\n 可以通天下之志，成天下之务，盛德大业资焉，而有益于学，则君子乐取之。 \\n 《易》一物而三才：阴阳，气也，而谓之天；刚柔，质也，而谓之地；仁义，德也，而谓之人。 \\n 才以成乎用者也。一物者，太和氤氲合同之体，含德而化光，其在气则为阴阳，在质则为刚柔，在生人之心，载其神理以善用，则为仁义，皆太极所有之才也。故凡气之类，可养而不可强之以消长者，皆天也；凡质之类，刚柔具体可以待用，载气之清浊、柔强而成仁义之用者，皆地也；气质之中，神理行乎其间，而恻隐羞恶之自动，则人所以体天地而成人道也。《易》备其理，故有见有隐而阴阳分，有奇有偶而刚柔立，有德有失而仁义审，体一物以尽三才之撰也。“谓之”云者，天、地、人亦皆人为之名，而无实不能有名，无理不能有实，则皆因乎其才也。 \\n 《易》为君子谋，不为小人谋。 \\n 若火珠林之类，有吉凶而无善恶，小人资之谋利，君子取之，窃所未安。 \\n 故撰德于卦， \\n 不但言吉凶，而必明乎得失之原，乾且曰“利贞”，况其余乎！贞虽或凶，未有言利而不贞者也。 \\n 虽爻有小大， \\n 阴过为小，阳胜为大，失其时位，则得失殊矣。 \\n 及系辞其爻，必谕之以君子之义。 \\n 有小人之爻，而圣人必系之以君子之辞。剥之六五，阴僭之极，而告以贯鱼之义，或使君子治小人，或使小人知惧，不徇其失而以幸为吉。若火珠林之类，谋利计功，盗贼可以问利害，乃小人侥幸之术，君子所深恶也。 \\n 一物而两体，其太极之谓与！阴阳天道，象之成也；刚柔地道，法之效也；仁义人道，性之立也。 \\n 成而为象，则有阴有阳；效而为法，则有刚有柔；立而为性，则有仁有义；皆太极本所并有，合同而化之实体也。故谓“太极静而生阴，动而生阳”。自其动几已后之化言之，则阴阳因动静而著；若其本有为所动所静者，则阴阳各为其体，而动静者乃阴阳之动静也。静则阴气聚以函阳，动则阳气伸以荡阴，阴阳之非因动静而始有，明矣。故曰两体，不曰两用。此张子之言所以独得其实，而非从呼吸之一几，测理之大全也。 \\n 三才两之，莫不有乾、坤之道。 \\n 三才各有两体，阴阳、柔刚、仁义，皆太和之气，有其至健，又有其至顺，并行不悖，相感以互相成之实。 \\n 阴阳、刚柔、仁义之本立，而后知趋时应变。 \\n 三才之道，气也，质也，性也，其本则健顺也。纯乎阳而至健立，纯乎阴而至顺立，《周易》并建乾、坤于首，无有先后，天地一成之象也。无有地而无天、有天而无地之时，则无有有乾而无坤、有坤而无乾之道，无有阴无阳、有阳无阴之气，无有刚无柔、有柔无刚之质，无有仁无义、有义无仁之性，无阳多阴少、阴多阳少、实有而虚无、明有而幽无之理，则屯、蒙明而鼎、革幽，鼎、革明而屯、蒙幽，六十四卦，六阴六阳具足，屈伸幽明各以其时而已。故小人有性，君子有情，趋时应变者惟其富有，是以可日新而不困。大易之蕴，唯张子所见，深切著明，尽三才之撰以体太极之诚，圣人复起，不能易也。邵子谓天开于子而无地，地辟于丑而无人，则无本而生，有待而灭，正与老、释之妄同，非《周易》之道也。 \\n 故“乾、坤毁则无以见《易》”。 \\n 乾、坤非有毁也，曲学之士，执所见闻偶然之象，而杂以异端之小慧，见乾则疑无阴，见坤则疑无阳，见夬、姤则疑无剥、复，见屯、蒙则疑无鼎、革，因幽之不可见而疑其无，则是毁之矣。毁乾、坤十二位之实体，则六十二位之错综，何据以趋时应变哉？ \\n 六爻各尽利而动， \\n 筮之策，老则动而变，盖道至其极而后可以变通，非富有不能日新。尧仁极矣，而后舜可用其窜殛；文王顺极矣，而后武王可行其燮伐；德未盛而变，则妄矣。 \\n 所以顺阴阳、刚柔、仁义、性命之理也。 \\n 其动也有大有小，有当位有不当位，盖在天之气有温肃，在地之质有利钝，在人之性有偏倚，化不齐而究无损于太极之富有，其理固然。则虽凶而无悔，虽吝而无咎，善用之者皆可以尽天道人事之变而反其大经。故父顽而有至孝之子，国亡而有自靖之臣，极险阻以体易简，则何屈非伸，而天下之理无不得。《易》之为君子谋者，顺性命而变不失常也。 \\n 故曰“六爻之动，三极之道也”。 \\n 天、地、人所必有之变也。 \\n 阳遍体众阴，众阴共事一阳，理也。 \\n 体者，为之干而达其情以治之也。顺事，而承之也。此因时之变而言之，震、巽、坎、离、艮、兑，皆乾、坤之变也。若《易》之全体，乾、坤合德，君子小人同归于道，天理人欲，从心不逾，则为理之大宗，无所容其亢抑矣。 \\n 是故二君共一民， \\n 争乱之端。 \\n 一民事二君， \\n 立心不固。 \\n 上与下皆小人之道也； \\n 上无让德，下有贰心，乱世之道，小人之时为之。以此而推，心无定主，而役耳目以回惑于异端，气不辅志，而任其便以张弛，皆小人之道。而忠信以为主，博学详说以反约，斯君子之所尚。明体适用之学，于此辨之而已。 \\n 一君而体二民， \\n 容保者大。 \\n 二民而宗一君， \\n 大一统。 \\n 上与下皆君子之道也。 \\n 上不泄忘，下无异志，治世之道，君子之时为之。 \\n 吉凶、变化、悔吝、刚柔，《易》之四象与！悔吝由赢不足而生，亦两而已。 \\n 天地之四象，阴、阳、刚、柔也；易之四象，则吉、凶、悔、吝也。吉凶，天之命，阴阳之变化也；悔吝，刚柔、赢不足之情，因乎地之质也：皆自两仪而生。纯阳为天，纯阴为地，而天有阴，地有刚，又各自为阴阳；二而四，四而合二，道本如是，非判然一分而遂不相有也。在天有阴阳，在阳有老少，在数有九七，在地有柔刚，在阴有老少，在数有六八，于是而四象成。故《易》一爻之中，自阴有阳，有老有少，而四象备焉。震、坎、艮之一阳，老阴所变；巽、离、兑之一阴，老阳所变：故曰“四象生八卦”。邵子乃画奇耦各一之象为两仪，增为二画之卦为四象，又增三画之卦为四画之卦凡十六，又增为五画之卦凡三十有二，苟合其加一倍之法，立无名无象无义之卦，则使因倍而加，极之万亿而不可象，非所谓致远恐泥者欤！ \\n 尚辞则言无所苟， \\n 尚，谓尊信而效法之。《易》辞本阴阳之定体以显事理之几微，尚之，修辞皆诚矣。 \\n 尚变则动必精义， \\n 少不变，以循礼之中也；老变，以达事之穷也；尚之，随时而求当，义必精矣。 \\n 尚象则法必致用， \\n 推阴阳、刚柔、动止以制器，其用必利。 \\n 尚占则谋必知来。 \\n 因其时义以定吉凶，君子之谋与神合，知屈伸自然之理而顺之也。 \\n 四者非知神之所为，孰能与于此！ \\n 《易》具其理而神存乎其中，必知神之所为，显于象数而非徒象数，然后能学《易》而尽四者之用。王辅嗣之流，脱略象占，固有所末尽；而谓《易》但为占用，几与壬遁、火珠林等，则健顺毁而几无以见《易》。然则四尚之义，缺一而不足以知《易》，故善言《易》者，其唯张子乎！ \\n 《易》非天下之至精，则词不足待天下之问； \\n 假设以启疑而断其必然也。天下之问至赜，《易》以易简之词尽之，问者各得焉，惟精于义而不倚形象之粗也。此言尚辞。 \\n 非深，不足通天下之志； \\n 通天下之志，所以穷理也。此言尚变。 \\n 非通变极数，则文不足以成物，象不足以制器，几不足以成务； \\n 极数，尽数之损益而止于其则，故大衍止于五十，乾、坤之策止于三百六十，卦止于六十四，爻止于三百八十四，变通而有极，故言而有物，行而有制，制器而适于用。此言尚象。 \\n 非周知兼体，则其神不能通天下之敬，不疾而速，不行而至。 \\n 乾、坤并建，阴阳六位各至，足以随时而相为隐显以成错综，则合六十四卦之德于乾、坤，而达乾坤之化于六十有二，道足而神行，其伸不齐，其屈不悔，故于天下之故，遗形器之滞累，而运以无方无体之大用，化之所以不可知也。此明《易》之为道，圣人以天性之神，尽天地之妙，而立为大经，达为百顺，非其他象数之学所可与也。焦赣、京房、虞翻之流，恶足以知此，况如火珠林之鄙俗乎！ \\n 示人吉凶，其道显矣； \\n 贞妄得失，吉凶必应其则，示天下以可知也。 \\n 知来藏往，其德行神矣； \\n 吉凶未著，从其贞妄之性情而早知其变之必至，所以诏天下于德者，其用神也。 \\n 语蓍龟之用也。 \\n 用，所以前民而正其行也。 \\n 显道者，危使平，易使倾，惧以终始，其要无咎之道也。 \\n 吉凶之变，危而可使平，易而或以倾，得失争于善恶之几，能戒惧以持其终始，则要归于无咎，其道至约而昭示无隐，所谓显也，乃已成之象占也。 \\n 神德行者，寂然不动，冥会于万化之感而莫知为之者也。 \\n 道虽显于象占，而其所由然，不待事几之至前，设其理于阴阳未剖之先，豫以应天下之感，人之所以不能知者，《易》已早知而待之。唯其达乎屈伸动静之妙，故不俟时至事起而谋之，此不测之神固乎诚者也。 \\n 受命如响，故“可与酬酢”； \\n 天道人事本通一而相酬答也。 \\n 曲尽鬼谋，故“可以佑神”。 \\n 佑，助也。鬼神之谋，奚能喻于人；而《易》曲尽以著其忠告，是赞助乎神也。 \\n 开物于几先，故曰“知来”；明患而弭其故，故曰”藏往”。 \\n 弭患于前而后效著于后，《易》之戒占者，其贻谋久远也。 \\n 极数知来，前知也。 \\n 前知者，非偶因一数之盈虚而测之；尽其数之所有，而万变皆尽，来者无穷，莫之能逾也。 \\n 前知其变，有道术以通之，君子所以措于民者远矣。 \\n 变无常而道自行乎其中，劝进其善之利而戒以恶之所自积，则民咸可喻于君子之义，而天下万世共由以利用安身。 \\n “洁静精微”，不累其迹，知足而不贼，则于《易》深矣。 \\n 此释《礼记·经解》之言而示学《易》之法。洁静者，不以私渎乱而洁清其志，静以待吉凶之至也。精微者，察其屈伸消长之理而研于义之所宜也。不累其迹者，因数而知象，数为象立，不泥于数，固象而穷理，象为理设，不执于象也。知足不贼者，止于义之所可，而不谋利计功、侥幸于吉之先见以害正命也。如此以学《易》，则可以寡过；以占筮，则知惧而无咎矣。彼执象数而役志于吉凶者，固不足以与于《易》也。 \\n “天下之理得”，元也； \\n 万事万物皆天理之所秩叙，故体仁则统万善。 \\n “会而通”，亨也； \\n 理无不通，故推而行之皆顺。 \\n “说诸心”，利也； \\n 利合于义，则心得所安。 \\n “一天下之动”，贞也。 \\n 大经正，则随所动而皆不失其正，此推本而言之。谓乾具此四德，故以备万善而协于一也。四德分而体用自相为因，元、贞，体也；亨、利，用也；惟元统天下之理，故于事通而于心说贞者，贞于其元。惟贞于仁，故通万变而心常安，乃必通乎事而理始咸得，说乎心而后居正不疑，则亨、利，用也而抑为体。故《文言》分析四德，而彖则大亨而利正，其义一也。孔子之《易》，曾何异于文王哉！ \\n 乾之四德，终始万物，迎之随之，不见其首尾。 \\n 天德之生杀，本无畛域；以一岁而言，循环往来，无有显著之辙迹，非春果为首，冬果为尾；以万物而言，各以其生杀为春秋，其春荣而冬落者，草木之凋者而已。盖四德随时而用，物亦随所受而见为德，此见为义者彼见为仁，氤氲一气之中，不倚一理以为先后，唯用之各得而已。故曰“天德不可为首”，有首有尾，则运穷于小成而有间断矣。 \\n 然后推本而言，当父母万物。彖明万物资始，故不得不以元配乾；坤其偶也，故不得以元配坤。 \\n 推其父母万物者而言之，则资始之德元为首；天生之，即地成之，故资生之德元为首。然未生而生，已生而继其生，则万物日受命于天地，而乾、坤无不为万物之资，非初生之生理毕赋于物而后无所益。且一物有一物之始，即为一物之元，非天地定以何时为元而资之始生，因次亨、次利，待贞已竟而后复起元也。在人之成德而言，则仁义礼信初无定次。故求仁为本，而当其精义，则义以成仁；当其复礼，则礼以行仁；当其主信，则信以敦仁；四互相为缘起。此惟明于大化之浑沦与心源之寂感者，乃知元亨利贞统于乾、坤之妙，而四德分配之滞说，贞下起元之偏辞，不足以立矣。彖之以乾元坤元言资始资生者，就物之生，借端而言之尔。 \\n 此章旧分为二章，今合之。 \\n 仁统天下之善，礼嘉天下之会，义公天下之利，信一天下之动。 \\n 惟其会于一原，故时措之而无不宜。不然，则一德之用在一事，而能周乎天下哉！先儒皆以智配贞，而贞者正而固；循物无违，正也，终始不渝，固也，则贞之为信，明矣。即以木火金水言之，坎之彖曰“行险而不失其信”，则君子之取于水者，取其不舍昼夜之诚，非取其曲流委顺，遇员而员、遇方而方之诡随也。君子之智以知德；仁而不愚，礼而不伪，义而不执，信而不谅，智可以周行乎四德而听四德之用。智，知也，四德，行也。匪知之艰，惟行之艰，行焉而后可为德，《易》之言贞，立义精矣。张子之知德，迥出于诸子之上，于此信矣。 \\n 六爻拟议，各正性命，故乾德旁通，不失太和而利且贞也。 \\n 此释乾彖“乾道变化”四句之义，以龙德拟议，六爻之道，自潜而亢，各有性命之正；时位不齐，应之异道，而皆不违乎太和之理，则无不利而不失其正，此纯乾之所以利贞也。不然，因时蹈利，则违太和之全体而非贞矣。 \\n 颜氏求龙德正中而未见其止，故择中庸，得一善则拳拳服膺，叹夫子之忽焉前后也。 \\n 得浑沦合一之理，则随变化而性命各正，合太和之全体，颜子之所欲几及而未逮也。 \\n 乾三、四，位过中重刚，庸言庸行不足以济之， \\n 九二得中，故庸言庸行足济。 \\n 虽大人之盛有所不安。外趋变化，内正性命，故其危其疑， \\n 九三曰“厉”，九四曰“或”。 \\n 艰于见德者，时不得舍也。 \\n 舍，止也。以庸言庸行为可据之德，止而不疑，则时可舍而舍矣。乾之三四，虽大人之庸德可行，而大经之正，必旁通于危疑，德不易见，安能据自信而释其忧乎！舜以“不得乎亲不可以为人”为危疑，而后庸德可见，时为之也。 \\n 九五，大人化矣，天德位矣，成性圣矣， \\n 历乎危疑而诚之至者，变无不通，故大化而圣。 \\n 故既曰“利见大人”，又曰“圣人作而万物睹”。 \\n 为天下所利见而天下化之，大人之进乎圣也。盖圣人之德，非于大人之外别有神变不测之道，但诚无不至，用以神而不用以迹，居德熟而危疑不易其心，及其至也，物自顺之而圣德成矣。 \\n “亢龙有悔”，以位画为言，若圣人则不失其正，何亢之有！ \\n 上九之亢，圣人之穷，亦屈伸之常理，非圣人之亢有以致之。知进退存亡之必有，则安死全归而道合于太虚，况穷困乎？位画所直，圣人何疑焉！乾之六爻，纯乎龙德。九二之学问宽仁，其本也；三四之危疑，所以通乎变也；九五之利见，变而通也；上九之亢，屈伸之常也；相因而互成，此乾道之旁通而无不利者，不失其正也。 \\n 圣人用中之极，不勉而中；有大之极，不为其大。 \\n 仁熟则不待勉，义精则下学上达，不显其大，历乎危疑而成性，九五之德也。 \\n 大人望之，所谓绝尘而奔，峻极于天，不可阶而升也。 \\n 大人闲邪存诚而后光辉达，故不能测圣之藏。 \\n 乾之九五曰“飞龙在天，利见大人”，乃大人造位天德， \\n 造，七到反，至也。位，臻其域也。 \\n 成性跻圣者尔。 \\n 以乾道保合太和，历危疑而时乎中，大人义精仁熟而至乎圣，此孔子耳顺、从心之候也。 \\n 若夫受命所出，则所性不存焉。 \\n 时至则圣人不违尔。 \\n 故不曰“位乎君位”而曰“位乎天德”，不曰“大人君矣”而曰“大人造也”。 \\n 乾体本六阳纯成，而自爻言之，有渐造之象焉。惟德则日跻而圣，若位则乘时以登，无渐升之理。以为自潜而见，历危疑跃飞而有天下，则是曹操、司马懿之妄干神器，皆大人矣。《易》不为小人谋，故必以言德者为正。 \\n 庸言庸行，盖天下经德达道，大人之德施于是者溥矣。 \\n 溥，周遍也。明伦察物，无所遗也。 \\n 天下之文明于是者著矣。 \\n 秩叙明则礼乐兴。 \\n 然非穷变化之神以时措之宜，则或陷于非礼之礼，非义之义， \\n 时变而执其常，则不中而非礼，不宜而非义。惟尽人物之性，善恶、吉凶达乎天之并育并行不相悖害者以贞其大常，而后成己成物无有不化，此乾道之所以必历三、四之危疑，而始得时中，以造飞龙之天德也。 \\n 此颜子所以求龙德正中，乾乾进德，思处其极，未敢以方体之常安吾止也。 \\n 颜子庸德已至，闲邪存诚，方进乎九三之惕厉，而未得九五之安止。方体之常，庸德之大纲也，拳拳服膺之善也。 \\n 惟君子为能与时消息，顺性命，躬天德而诚行之也。 \\n 万物皆备于我而会屈伸于一致，乃能与物消息。若大经未正而急于乘时，则性命不顺，圣德之时中，与无忌惮之迹相似而实相违也。诚行之者，无非心理之实然。 \\n 精义时措，故能保合太和，健利且贞， \\n 时措则利，保合则贞，而圣功唯在精义，精义则入神。 \\n 孟子所谓始终条理，集大成于圣智者与！《易》曰：“大明终始，六位时成，时乘六龙以御天。乾道变化，各正性命，保合太和，乃利贞。”其此之谓乎！ \\n 大明者，智之事也。天下之变不可测，而不能超乎大经，大经之法象有常，而其本诸心之不贰者，变化该焉。故庸德之修，进而历危疑以尽变，具知万变之不齐皆屈伸之常，天德之诚不息，则无屈不伸而万物皆睹；是智之事，非徒聪明之察，乃刚健不息，历变而常，力行精义而抵乎大明之效也。故乾卦阅潜、见、跃、飞而终始乎刚健，惟其不贰，是以不测，天德圣功，一而已矣。以卦象言之，天之纯乎乾，无渐者也；以卦之数言之，筮者自一奇以至于十八变，纯乎奇而得乾，有渐者也。卦言乾而不言天，天无为而运行有序，圣有功而成章始达，不得以天之浑成言乾，乾为天而卦非徒言天也。 \\n 成性则跻圣而位天德。 \\n 谓九五。 \\n 乾九二正位于内卦之中，有君德矣，而非上治也。 \\n 庸德尽于己，则秩叙正，可以君天下矣。非上治者，未能尽万物之性，以达其变而使之化也。 \\n 九五言上治者，言乎天之德，圣人之性，故舍曰君而谓之天。见大人，德与位之皆造也。 \\n 君德正己以正物，天德正己而物自正。位，谓德效之成。 \\n 大而得易简之理，当成位乎天地之中，时舍而不受命，乾九二有焉。 \\n 乾以易知，而兼言简者，九二以阳居阴也。君德成矣而不欲受命，知前之有危疑，必乾惕而不可止故也。 \\n 及夫化而圣矣，造而位天德矣，则富贵不足以言之。 \\n 善世而不伐，欲罢而不能，加以乾乾夕惕，乃造于圣；圣则无疑于受命，时出则有天下而不与，时未出则以匹夫行天子之事，非徒富贵也。位天德者，德即其位也。 \\n “乐则行之，忧则违之”，主于求吾志而已，无所求于外。 \\n 此圣功之始，暗然为己之修也。 \\n 故善世博化，龙德而见者也； \\n 龙之为龙一也，蛰而见，见而飞，龙无异道，而蛰以求伸，道日盛，善世博化，光辉不能隐也。充实之美而进乎大，可以见矣。 \\n 若潜而未见，则为己而已，未及人也。 \\n 为己可以及人，然必成章而始达。 \\n “成德为行”，德成自信，则不疑所行，日见乎外可也。 \\n 诚有诸己而充实，无疑于见之行矣。此初九之驯至乎九二也。 \\n 乾九三修辞亦诚，非继日待旦如周公，不足以终其业。 \\n 修辞所以成天下之务，立诚所以正在己之经。九二德成而可见之行，九三则修应世之业。业因物而见功，事赜而变不测，事变之兴，不易以达吾之义；惟处心危而历事敏，业乃可终。故九二立本，九三趋时，成章而达也。 \\n 九四以阳居阴，故曰“在渊”； \\n 心隐而不能急喻诸物也。 \\n 能不忘于跃，乃可免咎。 \\n 含德自信而不求物之喻，可静而不可动，无以化天下，故必不忘跃。 \\n “非为邪也”，终其义也。 \\n 然其不忘于跃，乃义之固然，变而不失其中，及物而非以失己，有密用焉，达此则可造于天德矣。义者，因时大正之谓；终其义，历险而成乎易也。 \\n 至健而易，至顺而简， \\n 反天下之大经，无所间杂，故易简；天不能违，化物而倦，则健顺至矣。 \\n 故其险其阻，不可阶而升，不可勉而至。 \\n 心纯乎理，天下之至难者也；见闻之知，勇敢之行，不足以企及也。 \\n 仲尼犹天，“九五飞龙在天”，其致一也。 \\n 圣功熟则不测而天矣。 \\n “坤至柔而动也刚”，乃积大势成而然也。 \\n 惟刚乃可以载物，地之载必积广厚，故曰地势坤。顺理之至，于物无挠，非老氏致柔之说也。 \\n 乾至健无体，为感速，故易知； \\n 乾，气之健也。无体者，至健则不滞于一事，随方即应，可以御万理而不穷，故无所迟疑，洞达明示而易知。 \\n 坤至顺不烦，其施普，故简能。 \\n 坤，情之顺也。顺天而行，己无专见之能以烦扰争功，而乾之所至，随效法焉，故不言劳而功能自著。此以乾、坤之德言。 \\n 坤先迷不知所从，故失道；后能顺听，则得其常矣。 \\n 以顺为德者，无必为之志，而听乾之生，因而成之，则先无适从，而有所顺听乃得大常之理，所谓“无成有终”也，臣道也，妇道也，下学之道也。君子之学，以乾为主，知之而后效，故大学之始，必知止至善以立大经，而后循循以进，斯善用坤而不迷。 \\n 造化之功，发乎动， \\n 不动则不生，由屈而伸，动之机为生之始，震也。 \\n 毕达乎顺， \\n 动而顺其性，则物各自达，巽也。形诸明。 \\n 毕达则形发而神见矣，离也。 \\n 养诸容， \\n 不息其长养，惟其厚德能容也，坤也。 \\n 载遂乎说， \\n 能容则物自得而欣畅，兑也。 \\n 润胜乎健， \\n “润”字疑误。自得坚胜而成质，乾也。 \\n 不匮乎劳， \\n 历险阻而各有以自成，坎也。 \\n 终始乎止。 \\n 成则止矣。止者，即止其所动之功，终始一，则艮也。此释“帝出乎震”一章之义，而以动为造化之权舆，则以明夫不动不止，而历至于止皆以善其动而为功。彼以无为为化源者，终而不能始，屈而不能伸，死而不能生，昧于造化之理而与鬼为徒，其妄明矣。 \\n 健、动、陷、止，刚之象；顺、丽、入、说，柔之体。 \\n 体，谓体性。此言八卦成能之用，故不言阴阳而言柔刚。 \\n “巽为木”，萌于下，滋于上； \\n 阴弱为萌，阳盛为滋。益盛也。 \\n “为绳直”，顺以达也； \\n 阴不违阳，故顺而直。达者，顺之功效。 \\n “为工”，巧且顺也； \\n 阴不亢而潜伏，巧也。顺者，顺物之理。 \\n “为白”，所遇而从也； \\n 遇蓝则青，遇茜则赤；阴从于阳，无定质也。 \\n “为长，为高”，木之性也；“为臭”，风也，入也； \\n 臭因风而入，鼻不因形而达。 \\n “于人为寡发广颡”，躁人之象也。 \\n 阳亢于阴，故躁。凡言为者，皆谓变化之象也。万物之形体才性，万事之变迁，莫非阴阳、屈伸、消长之所成，故《说卦》略言之以通物理，而占者得其事应，皆造化必然之效。然可以理通而不可以象测，执而泥之，则亦射覆之贱术而已矣。 \\n “坎”为血卦，周流而劳，血之象也； \\n 入于险阻，故劳。血经营身中，劳则溢。 \\n “为赤”，其色也。 \\n 血亦水谷之滋，得劳而赤。 \\n “离为乾卦”，“于木为科上槁”，附且躁也。 \\n “躁”，当作燥。一阴附于两阳，熯之而燥。 \\n “艮为小石”，坚难入也； \\n 阳止于上，下有重阴不能入。 \\n “为径路”，通或寡也。 \\n 止则寡通。 \\n “兑为附决”，内实则外附必决也； \\n 阳盛，阴虽附之，必为所决绝。 \\n 为毁折，物成则上柔者必折也。 \\n 一阴孤立于上，不能自固。 \\n “坤”为文，众色也；“为众”，容载广也。 \\n 一色表著曰章，众色杂成曰文，坤广容物，多受杂色。 \\n “乾为大赤”，其正色； \\n 此取乾南坤北之象。 \\n “为冰”，健极而寒甚也。 \\n 又取乾位西北之象。于此见八卦方位，初无定在，随所见而测之，皆可为方，故曰“神无方，易无体”，无方而非其方，无体而非其体也。分文王、伏羲方位之异，术士之说尔。 \\n “震为萑苇”，“为苍筤竹”，“为旉”，皆蕃鲜也。 \\n 旉，花也。蕃盛鲜明，动则荣也。 \\n 一陷溺而不得出为坎，一附丽而不能去为离。 \\n 一，奇画，读如奇。坎，阳陷阴中，入于坎宫；离，阴为主于内，二阳交附之。二卦皆以阳取义，不使阴得为主，扶阳抑阴之义。 \\n 艮一阳为主于两阴之上，各得其位而其势止也。易言光明者多艮之象， \\n 卦有艮体，则系之以光明。 \\n 著则明之义也。 \\n 阳见于外为著。阳明昭示而无所隐，异于震之动也微，坎之陷也匿。 \\n 蒙无遽亨之理，由九二循循行时中之亨也。 \\n 初生始蒙，其明未著，无能遽通乎万事，惟九二得中，以阳居阴，循循渐启其明，则随时而养以中道，所以亨也。天之生人也，孩提之知识，惟不即发，异于雏犊之慧，故灵于万物；取精用物，资天地之和，渐启其明，而知乃通天之中也。圣人之教人，不能早喻以广大高明之极致，敷五教以在宽而黎民时变，循文礼以善诱而高坚卓立，不使之迫于小成而养之以正，圣人之中也。故曰“大学之教存乎时”。 \\n “不终日贞吉”，言疾正则吉也。 \\n 善恶之几，决于一念；濡滞不决，则陷溺不振。 \\n 仲尼以六二以阴居阴，独无累于四，故其介如石； \\n 欲而能反于理，不以声色味货之狎习相泥相取，一念决之而终不易。 \\n 虽体柔顺，以其在中而静，何俟终日，必知几而正矣。 \\n 小人之诱君子，声色货利之引耳目，急与之争，必将不胜，惟静以处之，则其不足与为缘之几自见，故曰“无欲故静”；静则欲止不行，而所当为之义以静极而动，沛然勇为而无非正矣。 \\n 坎维心亨，故行有尚；外虽积险，苟处之心亨不疑，则难必济而往有功也。 \\n 阳在内，心象也。二阴陷阳，险矣；而阳刚居中，秉正不挠，直行而无忧疑，忠臣孝子之所以遂志而济险，行其所当为，泰然处之而已。 \\n 中孚，上巽施之，下悦承之，其中必有感化而出焉者。盖孚者覆乳之象，有必生之理。 \\n 中孚二阴在内，疑非施信之道；然以柔相感，如鸟之伏子，有必生之理，光武所谓“以柔道治天下”者，亦治道之一术也。敔按：孟子曰：“中也养不中，才也养不才。”中孚者，养道也，必信乃能养也 \\n 物因雷动，雷动不妄， \\n 以其时出则固不妄。 \\n 则物亦不妄， \\n 雷出而物生必信。 \\n 故曰“物与无妄”。 \\n 雷之动也，无恒日，无恒声，无恒处，此疑于不测而非有诚然，阳气发以应天，自与物候相感而不忒；圣人之动，神化不测，出人亿度之表，而乘时以应天，天下自效其诚。皆天理物性之实然，无所增损也。 \\n 静之动也，无休息之期， \\n 众人之动，因感而动，事至而念起，事去而念息。君子于物感未交之际，耳目不倚于见闻，言动不形于声色，而不显亦临，不谏亦入；其于静也无瞬息之怠放而息，则其动也亦发迩而不忘远，及远而不泄迩，终身终日不使其心儳焉，此存心穷理尽性之学也。 \\n 故地雷为卦，言“反”又言“复”； \\n 地，静体也；雷，动几也。反，止于静也；复，兴于动也。 \\n 终则有始，循环无穷。 \\n 事物有终始，心无终始。天之以冬终，以春始，以亥终，以子始，人谓之然尔；运行循环，天不自知终始也。谓十一月一阳生，冬至前一日无阳者，董仲舒之陋也。复之为卦，但取至静而含动之象，岂有时哉！卦气之说，小道之泥也。 \\n 入，指其化而裁之尔； \\n 入，非收视反听，寂静以守黑之谓也；化之未形，裁之以神而节宣其化，入者所以出也。“入”，坊本作“人”，盖误。 \\n 深，其反也； \\n 极深以穷其理，反求之内也。 \\n 几，其复也； \\n 几，动而应以所精之义，复于外也。 \\n 故曰“反复其道”， \\n 反而具复之道。 \\n 又曰“出入无疾”。 \\n 其人不忘，故其出不妄，动静一致，而静不偏枯，动不凌竞矣。 \\n “益长裕而不设”，益以实也； \\n 益，损外卦四爻之阳以益初爻，使群阴得主，阳以富有之实而益人，故施之可裕，而非所不可损者强与之。盖益者否之变，益之以阳，所以消否。敔按：三阳三阴之卦，皆自否、泰而来，故曰“益者否之变” \\n 妄加以不诚之益，非益也。 \\n 非所当得而益之为不诚。 \\n 井渫而不食，强施行，恻然且不售，作《易》者之叹与！ \\n 强施行，不忍置也；恻然，不食而情愈迫也。作《易》者，谓周公。周公尽心王室而成王不受训，心怀耿忧，所以叹也。其后孔子于鲁，孟子于齐，知不可而为之，世终莫知，圣贤且无知之何。故竭忠尽教而人不寤，君子之所深恻也。 \\n 阖户，静密也；辟户，动达也； \\n 阴爻耦，辟象也；而言阖户者，坤之德顺，以受阳之施，阖而纳之，处静以藏动也。阳之爻奇，阖象也；而言辟户者，乾之德健而发，施于阴者无所吝，而动则无不达也。阴、阳，质也；乾、坤，性也；阖辟之体用，互用不倚于质之所偏，此乾、坤之互为质性，不爽夫太和也。 \\n 形开而目睹耳闻，受于阳也。 \\n 形，阴之静也。开者，阳气动而开之，睹闻乘其动而达焉。虽阴魄发光，而必待开于阳，故辟者阳之功能，寐则阴函阳而閟之于内，阴之效也。静以居动，则动者不离乎静，动以动其静，则静者亦动而灵，此一阖一辟所以为道也。敔按：庄子曰：“其寐也魂交，其觉也形开”，张子盖取交言，而以《易》阖其辟之义通之 \\n 辞各指其所之，圣人之情也。 \\n 指，示也；所之者，人所行也。吉凶存乎命而著乎象，人所攸往之善，存乎性而亲其所趋。圣人正天下以成人之美、远人之恶者，其情于辞而见。故《易》之《系辞》，非但明吉凶，而必指人以所趋向。 \\n 指之以趋时尽利，顺性命之理，臻三极之道也。 \\n 指示占者使崇德而广业，非但告以吉凶也。趋时，因时择中，日乾夕惕也；尽利，精义而行，则物无不利也。能率吾性之良能以尽人事，则在天之命，顺者俟之，逆者立之，而人极立，赞天地而参之矣。盖一事之微，其行其止，推其所至，皆天理存亡之几。精义以时中，则自寝食言笑以至生死祸福之交，皆与天道相为陟降。因爻立象，因事明占，而昭示显道，无一而非性命之理。《易》为君子谋，初非以趋利避害也。 \\n 能从之，则不陷于凶悔矣， \\n 因所占以进退精义，则无不利矣。 \\n 所谓“变动以利言”者也。 \\n 变动，谓占者玩占而徙义；利者，利用而合于义也。 \\n 然爻有攻取爱恶，本情素动，因生吉凶悔吝而不可变者； \\n 时位不相当，阴阳不相协，故天数人事，有攻取爱恶之不同，性情动于积素以生吉凶悔吝，旦夕莫可挽回者，非天数之固然，攻取爱恶，所酿成者渐也。 \\n 乃所谓“吉凶以情迁”者也。 \\n 君子之情豫定，则先迷而后必得；小人之情已淫，则恶积而不可掩。故履信思顺，则天佑而无不利，迷复则十年有凶；非理无可复，情已迁则不可再返也。 \\n 能深存《系辞》所命，则二者之动见矣。 \\n 命，告也，爻所告人者也。二者，尽利之道，迁变之情也。情迁者，君子安命而无求，利告者，君子尽道以补过，惟深察乎《系辞》，则自辨其所之矣。 \\n 又有义命当吉、当凶、当否、当亨者，当吉则居富贵而不疑，当凶则罹死亡而不恤，当否则退藏以听小人之利，当亨则大行而司衮钺之权。 \\n 圣人不使避凶趋吉，一以贞胜而不顾。 \\n 辞明示以凶而不为谋趋吉之道，贞胜则凶不避也。 \\n 如“大人否亨”、 \\n 虽否而亨。 \\n “有损自天”、 \\n 祸福忽至而不知所自来。 \\n “过涉灭顶凶无咎”、虽凶无咎。 \\n 损益“龟不克违”， \\n 福至非其所欲而不能辞。 \\n 及“其命乱也”之类。 \\n 虽吉而非正命。 \\n 三者情异，不可不察。 \\n 有陨自天不克违，则慎所以处之；其命乱，则必去之；否亨、凶无咎，则决于赴难而不惧。三者，天数物情之所必有，贞胜而不为所动，圣人之情亦见乎辞。此《大易》所以与术数之说喻义喻利之分也。 \\n 因爻象之既动，明吉凶于未形，故曰“爻象动乎内，吉凶见乎外”。 \\n 爻象以理而生象数，在人为善恶得失之几初动于心，故曰内；吉凶因象数而成得失之由，在人为事起物应而成败著见，故曰外。 \\n “富有”者，大无外也； \\n 神行于天地之间，无所不通，天之包地外而并育并行者，乾道也。 \\n “日新”者，久无穷也。 \\n 顺受阳施以成万化而不息，荣枯相代而弥见其新，坤道也。 \\n 显，其聚也；隐，其散也。 \\n 聚则积之大而可见，散则极于微而不可见。显且隐，幽明所以存乎象；于其象而观之，则有幽明之异，人所知也。 \\n 聚且散，推荡所以妙乎神。 \\n 其聚其散，推荡之者神为之也，而其必信乎理者诚也。以《易》言之，乾阳显而阴隐，坤阴显而阳隐，屯、蒙、鼎、革、剥、复、夬、姤之属相错而迭为隐显，聚之著也。乾、坤并建，而大生广生以备天下之险阻，位有去来，时有衰王，维之荡之，日月、雷风、男女、死生、荣谢，同归而殊涂，万化不测而必肖其性情，神之妙也，非象所得而现矣。 \\n “变化进退之象”云者，进退之动也微，必验之于变化之著，故察进退之理为难，察变化之象为易。 \\n 变者，阴变为阳；化者，阳化为阴；六十四卦互相变易而象成。进退者，推荡而屈伸也；推之则伸而进，荡之则屈而退，而变化生焉。此神之所为，非存神者不能知其必然之理。然学《易》者必于变化而察之，知其当然而后可进求其所以然，王弼“得言忘象，得意忘言”之说非也。 \\n “忧悔吝者存乎介”，欲观《易》象之小疵，宜存志静，知所动之几微也。 \\n 悔吝非凶，故曰小疵。爻之有悔吝，动违其时，在几微之间尔。静察其理，则正而失宜，过不在大，审之于独知之际，以消息其应违，不容不戒惧矣。 \\n 往之为义，有已往， \\n 如“素履往”之类。 \\n 有方往， \\n 如“往蹇”之类。 \\n 临文者不可不察。 \\n 已往则保成而补过，方往则勉慎以图功，察其文，可以因其占而得所宜。 \\n  \\n 　"}
{"章节": "张子正蒙注卷八", "正文": "　 \\n 张子正蒙注卷八 \\n 　 \\n  \\n 乐器篇 \\n 此篇释《诗》《书》之义。而先之以《乐》，《乐》与《诗》相为体用者也。 \\n 乐器有相，周、召之治与！ \\n 相，韦表糠里。《记》曰“治乱以相”，相之音菀而不宣，所以节音之杂乱，周、召之治还醇止乱之道。 \\n 其有雅，太公之志乎！ \\n 雅，柷类，以木为桶，中有椎，击之。《记》曰“讯疾以雅”，促乐使疾也，功以速成而定，故曰“太公之志”。 \\n 雅者正也，直己而行正也，故讯疾蹈厉者，太公之事邪！ \\n 敬胜怠，义胜欲，正己而正人，以伐无道，事不得缓。 \\n 《诗》亦有《雅》，亦正言而直歌之，无隐讽谲谏之巧也。 \\n 正《雅》直言功德，变《雅》正言得失，异于风之隐谲，故谓之《雅》，与乐器之雅同义。即此以明《诗》《乐》之理一。 \\n 《象武》，武王初有天下，象文王武功之舞，歌《维清》以奏之。自注：成童舞之 \\n 戡黎伐崇，文王之武功。 \\n 《大武》，武王没，嗣王象武王之功之舞，歌《武》以奏之。自注：冠者舞酌，周公没，嗣王以武功之成由周公，告其成于宗庙之歌也。自注：十三舞焉 \\n “酌”，《礼记》作“勺”。此明《诗》《乐》之合一以象功。学者学《诗》则学乐，兴与成，始终同其条理。惟其兴发志意于先王之盛德大业，则动静交养，以墒于四支，发于事业，蔑不成矣。 \\n 兴己之善，观人之志，群而思无邪，怨而止礼义，入可事亲，出可事君。但言君父，举其重者也。 \\n 奋发于为善而通天下之志，群而贞，怨而节，尽己与人之道，尽于是矣。事父事君以此，可以寡过，推以行之，天下无非中正和平之节，故不可以不学。 \\n 志至诗至，有象必可名，有名斯有体，故礼亦至焉。 \\n 象，心有其成事之象也。礼，见于事而成法则也。诗以言达志，礼以实副名，故学诗可以正志，可以立体。 \\n 幽赞天地之道，非圣人而能哉！ \\n 凡有其理而未形，待人而明之者，皆幽也。圣人知化之有神，存乎变合而化可显，故能助天地而终其用。 \\n 诗人谓“后稷之穑，有相之道”，赞育之一端也。 \\n 天能生之，地能成之，而斟酌饱满以全二气之粹美者，人之能也。穑有可丰美之道而未尽昭著，后稷因天之能，尽地之利，以人能合而成之，凡圣人所以用天地之神而化其已成之质，使充实光辉，皆若此。 \\n 礼矫实求称，或文或质，居物后而不可常也。 \\n 实，情也，情不足则益之以文，情有余则存之以质。物亦实也，情已动而事且成，乃因时因事而损益之，在情事之后，矫之正也。文质各矫其偏，故不可常。 \\n 他人才未美，故绚饰之以文；庄姜才甚美，乃更绚饰之用质素。 \\n 质已成之后，礼因损益之以致美，无一定之绚在才质之先也。此明因才节宣之道存乎礼，故有其质者，不可不学礼以善其后。 \\n 下文“绘事后素”，素谓其材，字虽同而义施各异，故设色之工，材黄白者必绘以青赤，材赤黑必绘以粉素。 \\n 绘非异色，则文不足以宣，故礼以人之情而著其美，酌情事之异而损有余、补不足也。敔接：此章注义，亦就张子之意而通之 \\n “陟降庭止”，上下无常，非为邪也，进德修业，欲及时也。“在帝左右”，所谓欲及时者与！ \\n 作而有为，上也，陟也；退而自省，下也，降也；一陟一降，皆有天理之明明赫赫者临之于庭，则动静无恒而一于正道。不执一，则存省愈严，陟降一心，德业一致，此朝乾夕惕、存神尽性之密用，作圣之功于斯至矣。 \\n 《江沱》之媵以类行而欲丧朋，故无怨；嫡以类行而不能丧其朋，故不以媵备数。 \\n 类者，贵贱之分，朋，私心也。媵安于卑贱之类而忘己私，嫡处于尊贵而恃其类，怀私以不能容物，此得朋丧朋之异，公私之分也。 \\n 卒能自悔，得安贞之吉，乃终有庆而其啸也歌。 \\n 自悔，则能丧其私而先迷后得矣。坤之为德，以厚载有容为美，而私心间之，则吝而骄；惟去私以广容，而后能承天以利正，妇道也，臣道也，下学逊志，遏欲以存理之始功也。 \\n 采枲耳，议酒食，女子所以奉宾祭、厚君亲者足矣；又思酌使臣之劳，推及求贤审官，王季、文王之心，岂是过与！ \\n 此引伸毛《传》之旨而广言之。尽仁孝以为本，而推以爱贤任官，王季、文王之德也；后妃以顺承之，则乾、坤合德矣。 \\n 《甘棠》初能使民不忍去，中能使民不忍伤，卒能使民知心敬而不渎之以拜， \\n 以拜为致敬之辞，于义未安。 \\n 非善教寝明，能取是于民哉！ \\n 由善教，故仁声作。 \\n “振振”，劝使勉也；“归哉归哉”，序其情也。 \\n 先劝君子急公而后望其归，发乎情，止乎礼义。 \\n “卷耳”，念臣下小劳则思小饮之， \\n 兕觥。 \\n 大劳则思大饮之， \\n 金罍。 \\n 甚则知其怨苦嘘叹。妇人能此，则阴诐私谒害政之心，知其无也。 \\n 一于正则不邪。 \\n “绸直如发”，贫者紒纵无余，顺其发而直韬之尔。 \\n 纵以帛敛发而作紒，古者紒不露发，帛有余，则斜缠绕之，帛不足，则裁直条如其发之长而直韬之，此言俭而不失其容也。 \\n 《蓼萧》《棠华》“有誉处兮”，皆谓君接己温厚，则下情得伸，谗毁不入而美名可保也。 \\n 处，谓居之安也。谗毁之人，皆由君有刻薄疑忌之心；君仁臣忠，无所容其间矣。 \\n 《商颂》“顾予烝尝，汤孙之将”，言祖考来顾以助汤孙也。 \\n 祭者，子孙之心，然必时和年丰，天人胥洽，而后礼备；而孝思可伸，则在祖考之佑助也。古者以祭成为大福。敔按：引此亦与“陟降庭止，在帝左右”之意相通 \\n “鄂不韡韡”，兄弟之见，不致文于初，本诸诚也。 \\n 鄂，花萼；不，音跗；花承蒂小茎也。花方含蕊，文未著，而韡韡之生意在中，兴兄弟之好一本诸诚，非徒尚文。 \\n 《采苓》之诗，舍旃则无然，为言则求所得，所誉必有所试，厚之至也。 \\n 舍旃，毁之令斥也；无然，无毁也；为言，扬其美也；求所得，察其何所得当于道。誉必试也，毁则无誉，必试而谓之厚者，人之刻薄贼恩，喜怒自任，非其本心；惟轻信人言而不自求诸心，能不因人为毁誉，则好恶从心而伤害于物者多矣。 \\n 简，略也，无所难也，甚则不恭焉。 \\n 难，去声。于物无所难，以为不足较也。 \\n 贤者仕禄，非迫于饥寒，不恭莫甚焉。 \\n 孔子为委吏乘田，免于饥寒则去之。此伶官非以贫故，而谓世不足与有为，仕于卑贱，不恭之甚矣。 \\n “简兮简兮”，虽刺时君不用，然为士者不能无太简之讥，故诗人陈其容色之盛，善御之强， \\n 推其贤以责备之。 \\n 与夫君子由房由敖、不语其材武者异矣。 \\n 君子阳阳，安分自得，无疾世之意，故无责焉。 \\n “破我斧”，“缺我斨”，言四国首乱，乌能有为，徒破缺我斧斨而已； \\n 四国：商、奄、管、蔡。 \\n 周公征而安之，爱人之至也。 \\n 谅其无能为而不穷兵致讨，念其愚而安之，周公之心，纯乎仁爱。 \\n 《伐柯》言正当加礼于周公，取人以身也。 \\n 屈己而后能下贤。 \\n 其终见《书》“予小子其新逆”。 \\n 成王终成此诗之志。 \\n 九罭，言王见周公当大其礼命，则大人可致也。 \\n 君臣合德则礼命自隆，大人以道致，所谓“同声相应，同气相求”也。 \\n 《狼跋》，美周公不失其圣，卒能感人心于和平也。 \\n 庸人处变而不知自裁以礼，其贤者则改节降志以自贬损而免患，若郭子仪是已。圣人达于屈伸之感而贞其大常，静正而物自感，心无私累，则物我之气俱顺。人心之和平，公心之和平化之也。 \\n 《甫田》“岁取十千”，一成之田九万亩。 \\n 九万亩，百井也。按四井为邑，四邑为丘，四丘为甸，甸地方八里，旁加一里为成，止六十五井，五万八千五百亩，此云“九万亩”未详。 \\n 公取十千亩，九一之法也。 \\n 后稷之生，当在尧舜之中年， \\n 舜摄政而使稷教稼穑，已强仕矣，此云“中年”，未详。 \\n 而《诗》云“上帝不宁”，疑在尧时高辛子孙为二王后，而诗人称帝尔。 \\n 此谓上帝为天子之称，疑者，未定之辞。实则稷盖帝挚之子，生于诸侯废挚、尧即位之初。挚，尧兄也，兄废弟立，未尝改姓易服，不得称“二王后”。此说未安。 \\n 《唐棣》，枝类棘枝，随节屈曲， \\n 未详。 \\n 其华一偏一反， \\n 向外生者偏，内出者反。 \\n 左右相矫，因得全体均正。偏，喻管、蔡失道，反，喻周公诛殛。言我岂不思兄弟之爱，以权宜合义，主在远者尔。 \\n 所系者家国之大。 \\n 唐棣本文王之诗， \\n 以“唐棣”为“棠棣”，又云“文王作”，盖误。 \\n 此一章周公制作，序己情而加之， \\n 谓周公增此一章。 \\n 仲尼以不必常存而去之。 \\n 汉注合上“可与共学”为一章，以偏反之反为反经合权之比，而张子因之，义多未顺。张子之学主于心得，于博学详说之功多所简忽，若此类是也。 \\n 日出而阴升自西，日迎而会之，雨之候也， \\n 日自东而西，微雨自西而东，与日柑会合，阴阳和则雨。 \\n 喻昏姻之得礼者也； \\n 阳迎阴，男下女，以崇廉节也。 \\n 日西矣而阴生于东， \\n 日已去而阴逐其后，日无会阴之心，阴强奔随之，雨终不成。 \\n 喻昏姻之失道者也。 \\n “朝隮于西，崇朝其雨”，正而和也；“螮蝀在东，则人莫敢指”，不正之气也。张子此说为长。朱子谓虹蜺天之淫气，不知微雨漾日光而成虹，人见之然尔，非实有虹也。言虹饮于井者，野人之说。 \\n 鹤鸣而子和，言出之善者与！ \\n 善则物必应。 \\n 鹤鸣鱼潜，畏声闻之不臧者与！ \\n 鹤鸣而声闻于天，鱼潜而或在渚，不善则不可掩也。故必善其鸣而慎其潜，乃以得臧。取喻同而义异，《易》以言好仁之益，《诗》以示恶不仁之警。 \\n “歍彼晨风，郁彼北林”，晨风虽鸷击之鸟，犹时得退而依深林而止也。 \\n 兴劳人之不得息。 \\n 《渐渐之石》言“有豕白蹢，烝涉波矣”。豕之负涂曳泥，其常性也；今豕足皆白，众与涉波而去，水患之多为可知也。 \\n 水患多则征人劳。 \\n “君子所贵乎道者三”，犹“王天下有三重焉”，言也，动也，行也。 \\n 君子所贵乎道，求之身而已；言、行、动皆本诸身之道，立其本而中和致，乃可以制礼作乐。若读数文章稽于众，习之者能赞之，犹笾豆之事，任之有司可也。故道以反经为大。 \\n 耇造德降，则民诚和而凤可致；故鸣鸟闻，所以为和气之应也。“诚”，当作“諴” \\n 天地人物之气，其原一也。民和则天和不干，天和则物效其和，德施普降，和气达于万民，而物应之不爽矣。 \\n 九畴次叙：民资以生，莫先天材，故首曰五行； \\n 畴，事也；九事皆帝王临民之大法。五行者，非天化之止于此，亦非天之秩分五者而不相为通，特以民生所资，厚生利用，需此五者，故炎上、润下、曲直、从革、稼穑及五味，皆就人所资用者言之。五行，天产之才以养民，而善用之者君道也；五事，天命之性以明民，而善用之者君德也；皆切乎民事而言，故曰范，曰畴。汉以后儒者不察，杂引术数家言，分配支离，皆不明于《洪范》之旨；而医卜星命之流，因缘附会以生克休王之鄙说。张子决言其为资生之材以辟邪说，韪矣。 \\n 君天下必先正己，故次五事； \\n 正己而后可正人，践形尽性，所以正己。 \\n 己正然后邦得而治，故次八政； \\n 八政以节宣五行而立为常典。 \\n 政不时举必昏，故次五纪； \\n 合于天乃顺于人。 \\n 五纪明然后时措得中，故次建皇极； \\n 极建则随时以处中。 \\n 求大中不可不知权，故次三德； \\n 刚柔正直，各适其宜，权也。 \\n 权必有疑，故次稽疑；循常而行，人谋定则可不待卜筮，行权有疑，而后决之以鬼谋。 \\n 可征然后疑决，故次庶征；卜筮隐而天象显。 \\n 福极征，然后可不劳而治，故九以向劝终焉。刑赏合天则大法行，而非徒恃法也。 \\n 五为数中，故皇极处之；权过中而合义者也，故三德处六。次叙之说，亦理之一端。以洛书证之，抑有不尽然者，读者不必泥也。 \\n “亲亲尊尊”。周道也。 \\n 又曰“亲亲尊贤”。周公治鲁之道。 \\n 义虽各施，然而亲均则尊其尊，尊均则亲其亲为可矣。亲尊互酌而重者见矣。 \\n 若亲均尊均，则齿不可以不先，此施于有亲者不疑。昭穆亦序齿之推也。 \\n 若尊贤之等，则于亲之杀，必权而后行。贤均则以亲疏尊卑为等。 \\n 急亲贤为尧、舜之道，亲贤，谓亲而贤者。 \\n 然则亲之贤先得之于疏之贤者为必然。先得，急之也；谓先举而尊之。 \\n 尧明俊德于九族而九族睦，明，显也；表而尊之，则人皆喻于为善之荣。 \\n 章俊德于百姓而万邦协，黎民雍；九族之贤既举而后举庶士。百姓，谓百官赐族姓者。 \\n 皋陶亦以惇叙九族、庶明励翼为迩可远之道；庶明，庶士之贤者。迩可远，谓即迩以及远。 \\n 则九族勉敬之人固先明之，然后远者可次叙而及。周道以亲亲为本，一尧、舜之道也。 \\n 《大学》谓“克明俊德”为自明其德，不若孔氏之注愈。 \\n 义民，安分之良民而已；仅免于恶而不足与为善。 \\n 俊民，俊德之民也。俊，大也；德大则所施亦大。 \\n 官能则准牧无义民，乡党自好者，可使安于野而不可使在官。 \\n 治昏则俊民用散。 \\n 取小善而弃大德，昏主之所以坏风俗也；虽圣世不能无乡原，惟置而不用，则不足以贼德。 \\n 五言乐语，歌咏五德之言也。 \\n 乐语，所歌之文词。 \\n “卜不习吉”，言卜官将占，先决问人心，有疑乃卜，无疑则否。 \\n 理显于明而故索之幽，徒乱德而已。 \\n “朕志无疑，人谋佥同”。故无所用卜；鬼神必依，龟筮必从。 \\n 幽明无二理。 \\n 故不必卜筮，玩习其吉以渎神也。 \\n 谋已决而欲得吉占，玩神以自快而已。 \\n 衍忒未分，有悔吝之防，此卜筮之所由作也。 \\n 衍忒，数之过也。事非常而过于常数，为之则悔，不为则吝，故卜筮以决之。若吉凶之数适如其理，则受人之天下而不辞，蹈白刃而不避，何卜筮之有！卜筮者，所以审在己之悔吝，而非为吉凶也。 \\n 王禘篇 \\n 此篇略释《三礼》之义，皆礼之大者，先王所以顺天之秩叙而精其义者也。张子之学以立礼为本，而言礼则辨其大而遗其细。盖大经有一定之理，而恭敬、撙节、退让之宜，则存乎人之随时以处中，而不在乎度数之察也。 \\n “礼不王不禘”，则知诸侯岁阙一祭为不禘明矣。 \\n 谓夏、商春礿夏禘，即于夏季时享行大禘，诸侯不禘，则夏不祭。 \\n 至周以祠为春，以禴为夏，宗庙岁六享，则二享四祭为六矣。 \\n 二享：禘、祫；四祭：祠、禴、尝、烝。 \\n 诸侯不禘，其四享与！ \\n 四时之祭阙其一，合祫而四。周制，诸侯各以其方助祭天子，故其时不行宗庙之祭。 \\n 夏、商诸侯，夏特一祫，《王制》谓“礿则不禘，禘则不尝”，假其名以见时祀之数尔；作《记》者不知文之害意，过矣。 \\n 《王制》盖谓诸侯祠则不礿，礿则不尝，亦言阙一祭尔。假夏、商时享之名谓礿为禘，于文未审，恐读者不察，且疑诸侯之亦禘，害于礼矣。夏、商诸侯，夏时天子大禘之时而祫祭，非禘也。作《记》者，汉文帝博士。 \\n 禘于夏、周当是“商”字之讹为春夏，尝于夏、商为秋冬，作《记》者交举，以二气对互而言尔。言禘以该礿，言尝以该烝，《礼记》专言禘尝者，以阴阳二气之变，故于夏秋之交相对而言，略春冬而举夏秋，要以夏、商之礼为名；若周，则禘在时享之外。 \\n 享尝云者，享为追享朝享，禘亦其一尔。 \\n 所自出之帝远矣，故云追享。朝享者，诸侯觐王亦有享礼，以下奉上之通词，故禘亦可云享。 \\n 尝以配享，亦对举秋冬而言也。夏、商以禘为时祭，知追事之必在夏也。 \\n 谓夏、商因夏之时祭而行大禘，故以与尝对举，尝言秋冬，享言春夏。 \\n 然则夏、商天子，岁乃五享， \\n 谓五祭。 \\n 禘列四祭，并祫而五也。 \\n 以不王不禘，禘为大享，故知夏禘之外不更别行时祭。 \\n 周改禘为禴， \\n 则天子享六，禘祫给二祭，于四祭外别举之。 \\n 诸侯不禘，祫而不禘。 \\n 又岁阙一祭，则亦四而已矣。《王制》所谓天子犆礿、祫禘、祫尝、祫烝，既以禘为时祭，则祫可同时而举。自注：礿以物薄，而犆尝从旧 \\n 祫禘云者，据夏、商而言；祫禘、祫尝、祫烝，谓随三时可并行祫祭。 \\n 诸侯礿犆，自注：如天子禘一犆一祫，言于夏禘之时正为一祭， \\n 不祫也。 \\n 特一祫而已。 \\n 祫随秋冬行之。 \\n 然则不王不禘，又著见于此矣。 \\n 大禘不得言犆言祫；诸侯之言禘，非禘也，孟夏时享之名也。 \\n 又云尝祫烝祫，则尝蒸且祫无疑矣。 \\n 秋尝冬烝，可于一时并行，祫祭实止一祫也。 \\n 若周制亦当阙一时之祭，则当云诸侯祠则不禴，禴则不尝。 \\n 以夏、商之礼言，故云禘。若以周制言之，则当云祠禴，不当云礿禘；作《记》者杂用三代之文，故害于意。反复释此，所以申明不王不禘之大义。 \\n 庶子不祭祖，自注：不止言王考而已 \\n 大夫三庙而上，皆有祖庙祀始受命者。 \\n 明其宗也；自注：明宗子当祭也 \\n 庶子即为大夫，不得专立祖庙，后世乃可祖之；若宗子，则虽不为大夫，亦必祭祖。 \\n 不祭祢，自注：以父为亲之极甚者，故又发此文 \\n 上庶子对继祖之宗子而言，此庶子兼对继祢之宗子而言。苟为庶子，则祢且不祭，况祖乎！明其宗也。 \\n 唯继祢之宗子乃得祭祢；庶子贵，以其牲就宗子而行事。 \\n 庶子不为长子斩，不继祖与祢故也。自注：此以服言，不以祭言，故又发此义 \\n 凡庶子皆不继祖，即有继祢者，亦不为其长子斩，况继祢者虽嫡长，但继己而已，非祖祢之继，义不得伸。 \\n “庶子不祭殇与无后者”，注：“不祭殇者，父之庶”，注，郑氏注也。不继祢之庶子，不继己之殇。 \\n 盖以殇未足语世数，特以己不祭祢，故不祭之。 \\n 此释郑注，言殇非父之適孙，不足列世数。己既非继祢之宗，则殇卑贱不得祭。 \\n “不祭无后者，祖之庶也”， \\n 二句，郑氏注文。于祖为庶孙，虽于祢为適子，可以祭殇，而不可以祭诸父昆弟之无后者。 \\n 虽无后，以其成人备世数，当祔祖以祭之，己不祭祖，故不得而祭之也。 \\n 释郑注，言己不敢入祖庙而祭，则共其祭物而宗子主焉，己不祭也。 \\n “祖庶之殇则自祭之也”， \\n 二句郑氏注文。己为祖庶，于祢为适，则可祭己之适殇。 \\n 言庶孙则得祭其子之殇者，以己为其祖矣，无所祔之也。 \\n 释郑注，言庶子，祖之庶也。己之殇，己之適长殇，己为其祖者，己可祭祢为殇之祖矣。无所祔，言不须祔于己之祖庙。 \\n “凡所祭殇者唯適子”，郑氏注文。此適子，谓殇。 \\n 此据《礼》天子下祭殇五，皆適子適孙之类。故知凡殇非適不得特祭，惟从祖祔食。 \\n 释郑注，言必有承祖世爵之贵乃特祭之，其他则难世数，必祔食乃祭。 \\n “无后者，谓诸父昆弟”， \\n 郑氏注文。 \\n 殇与无后者如祖庙在小宗之家，祭之如在大宗。自注：见《曾子问》注 \\n 此引伸郑注而言。祖庙在小宗之家，谓大夫更立祖庙别为一宗者。如在大宗，即祔于小宗家之庙，不必合于大宗，从祖而已。 \\n 殷而上七庙，自祖考而下五，并远庙为祧者二， \\n 据《王制》而言。 \\n 无不迁之太祖庙。至周有不毁之祖， \\n 谓后稷。 \\n 则三昭三穆，四为亲庙，二为文、武二世室，并始祖而七。 \\n 谓周之亲庙止于四世，五世则祧。 \\n 诸侯无二祧， \\n 谓世室。 \\n 故五。 \\n 四亲庙，与始封之君而五。 \\n 大夫无不迁之祖，则一昭一穆， \\n 父与王父。 \\n 与祖考而三， \\n 祖考，谓曾祖。大夫不世官，祀之三世而止。 \\n 故以祖考通谓为太祖。 \\n 名为太祖，实祖考也；以西向之尊，故称太祖。 \\n 若祫，则请于其君，并高祖干祫之。自注：干祫之，不当祫而特祫之也 \\n 并，合也；干，求也。大夫不得合祭，贵大夫请于君而得行合食之礼。 \\n 孔注“王制谓周制”，亦粗及之而不详尔。 \\n 孔注，孔颖达疏。《王制》所云，非周制也。天子诸侯亲庙各四，所谓五世而斩也。然二昭二穆必于四世，胡氏谓父死子继，兄终弟及，皆为一世，则有兄弟踵立，如齐桓公四子皆为君，则不得祀其祖；且兄弟为昭穆而昭穆乱，其说非也。人君无子，则早立继嗣，必以其昭穆，其未立者，非如汉之冲、质，君道未成，则自私而轻宗庙，当以无后祔食之例祔于祖庙，而不入世数。可知虽天子诸侯无后，亦不得特立庙也。 \\n “铺筵设同几”，疑左右几一云。 \\n 享祖考以妣合食则设同几。言同者，以别于左右各一几也。疑者，释其疑之谓。 \\n 交鬼神异于人，故夫妇而同几。 \\n 人道则夫妇有别，交祖考者以神道，神则阴阳合德而资生，孝子慈孙以其精意感神于漠，即己之志气而神在焉。己为考妣合一之身，不得有阴阳男女之异，鬼神无嫌，不必别也。 \\n 求之或于室，或于祊也。 \\n 于室者，正祭；于祊，绎祭也。一神而求之多方，神无定在也。夫妇同几而不嫌于同，一神两求而不嫌于异，知分合聚散之理，然后知礼之精义而入神。 \\n 祭社稷五祀百神者，以百神之功报天之德尔。 \\n 百神，皆天之神所分著者也，随所著而报之。天德无方体，唯天子飨帝然。抑分而使人各效其报，以不忘资始之德。 \\n 故以天事鬼神，事之至也，理之尽也。 \\n 事鬼神而归本于天，乃穷理以尽人事之至。淫祀者以鬼事鬼，不当于礼，其黩甚矣。 \\n “天子因生以赐姓，诸侯以字为谥”当是“氏”字之讹，盖以尊统上、卑统下之义。 \\n 天子赐诸侯之姓，推原其所自生，故鲁、卫同于姬，齐、纪同于姜，本所自出之帝，统于一尊，所以尊诸侯而上之。诸侯赐大夫之氏，因王父之字为氏，不得上统于始祖，分族命氏，以明其所自出之卑。君臣之分，于斯著矣。 \\n “天子因生以赐姓”，难以命于下之人，亦尊统上之道也。 \\n 下之人，同姓之大夫也。天子命其大夫之氏，亦必分而各使为氏，与侯国同。天子之大夫视侯，然唯诸侯则因生赐姓，而大夫否，尊统于上不得及下也。子男虽卑，君道也；天子之大夫虽贵，臣道也。 \\n 此章旧分为二，今合之。 \\n 据《玉藻》，疑天子听朔于明堂，诸侯则于太庙，就藏朔之处告祖而行。 \\n 听朔，颁朔也。诸侯奉朔藏于太庙，每月告祖而行。胡氏曰：“月，王月也。王者赞天敷治，自己制之，诸侯不敢自专，待命于尊亲。” \\n 受命祖庙，作龟祢宫，次序之宜。 \\n 此师行之礼，受命宜于尊者，卜吉宜于亲者。 \\n 公之士及大夫之众臣为“众臣”，公之卿大夫、卿大夫之室老及家邑之士为“贵臣”。 \\n 公之士，公之众有司也；大夫之众臣仕于大夫为群有司，非室老，又非宰邑者也。卿、大夫，公之贵臣；室老、邑宰，大夫之贵臣。 \\n 上言“公士”，所以别士于公者也； \\n 此释丧礼之文。别士于公，与士于家者也。士于家，更不在公室众臣之列，愈贱而服愈降。 \\n 下言“室老士”，所以别士于家者也。 \\n 别士于家者，于公之士也，公之士不为大夫服。 \\n 众臣杖不以杖即位，疑义与庶子同。 \\n 分卑则不得伸其哀。 \\n “適士”，疑诸侯荐于天子之士及王朝爵命之通名。 \\n 诸侯所荐，仕于天子而受三命为士者，与诸侯之士有功而王命之者，皆曰適士。適士，对庶士之称。 \\n 盖三命方受位天子之朝，于王朝有班位。 \\n 一命再命受职受服者，疑官长自辟除，未有位于王朝，故谓之“官师”而已。 \\n 官长，六官之长，诸侯自命者亦如之。 \\n “小事则专达”，盖得自达于其君，不俟闻于长者，礼所谓“达官”者也。 \\n 引《周礼》以证《礼记》达官之义。 \\n 所谓“达官之长”者，得自达之长也； \\n 官皆统于六官为之长，而达官又各有长，如今制钦天监行人司遥属礼部，而监正司正又为之长。 \\n 所谓“官师”者，次其长者也。然则达官之长必三命而上者，官师则中士而再命者，庶士则一命为可知。 \\n 《周礼》“小事则专达”，天子之官也。诸侯亦有达官之长，故以《周礼》推之，知其亦有专达之官，而有长有贰，长上士，贰则中、下士，故达官之长，于诸侯为贵臣。 \\n “赐官”，使臣其属也。自注：若卿大夫以室老士为贵臣，未赐官则不得臣其士也 \\n 明非但诸侯得有其臣，卿大夫既赐官，亦得臣其室老士。 \\n 祖庙未毁，教于公宫。 \\n 女子许嫁，教之三月。 \\n 则知诸侯于有服族人亦引而亲之，如家人焉。 \\n 女子既然，则男子可知。诸侯绝期，而云有服者，以士礼推之，五世内服属也。 \\n “下而饮”者，不胜者自下堂而受饮也。其争也，争为谦让而已。 \\n 自安于不能，让道也。 \\n 君子之射，以中为胜，不必以贯革为胜。侯以布，鹄以革，其不贯革而坠于地者，中鹄为可知矣。 \\n 鹄，栖皮于布，侯之中也。布易贯，革难贯，至革而坠，中可知矣。 \\n 此“为力不同科”之一也。 \\n 有力则贯，无力则否，先王因材取人而不求备，于《射礼》见其一。 \\n “知死而不知生，伤而不吊。” \\n 伤，哭也。 \\n 畏、厌、溺可伤尤甚，故特致哀死者， \\n 畏，兵死；厌，木石厌死；溺，没水死。 \\n 不吊生者以异之。 \\n 虽知生亦不吊，盖哀致于死者，则不暇及于生者。而致其亲之死于畏、厌、溺，则不孝慈矣，虽与相知，绝之可也。为君父战而死者，非畏也，不在不吊之科。 \\n 且“如何不淑”之词，无所施焉。 \\n 有故而死，无容问之。此旧注文，申释之以明情与文之必称。 \\n “博依善依”，永而歌乐之也； \\n 习其音调也。 \\n “杂服”，杂习于制数服近之文也。 \\n 近，犹习也。音调文仪，非礼乐之至，然器由道设，舍器而无以见道。 \\n 《春秋》大要，天子之事也。 \\n 大要，谓褒贬寓刑赏之权。 \\n 故曰：“知我者其唯《春秋》乎，罪我者其唯《春秋》乎！” \\n 胡氏之说备矣。 \\n “苗而不秀者”与下“不足畏也”为一说。 \\n 一说，犹言一章。 \\n  \\n 　"}
{"章节": "张子正蒙注卷九", "正文": "　 \\n 张子正蒙注卷九 \\n 　 \\n  \\n 乾称篇上 \\n 此篇张子书于四牖示学者，题曰订顽；伊川程子以启争为疑，改曰西铭。龟山杨氏疑其有体无用，近于墨氏，程子为辨明其理一分殊之义，论之详矣。抑考君子之道，自汉以后，皆涉猎故迹，而不知圣学为人道之本。然濂溪周子首为《太极图说》以究天人合一之原，所以明夫人之生也，皆天命流行之实，而以其神化之粹精为性，乃以为日用事物当然之理，无非阴阳变化自然之秩叙，有不可违。然所疑者，自太极分为两仪，运为五行，而乾道成男，坤道成女，皆乾、坤之大德，资生资始；则人皆天地之生，而父母特其所禅之几。则人可以不父其父而父天，不母其母而母地，与《六经》《语》《孟》之言相为蹠盭，而与释氏真如缘起之说虽异而同。则濂溪之旨，必有为推本天亲合一者，而后可以合乎人心、顺乎天理而无敝；故张子此篇不容不作，而程子一本之说，诚得其立言之奥而释学者之疑。窃尝沉潜体玩而见其立义之精。其曰“乾称父，坤称母”，初不曰“天吾父，地吾母”也。从其大者而言之，则乾坤为父母，人物之胥生，生于天地之德也固然矣；从其切者而言之，则别无所谓乾，父即生我之乾，别无所谓坤，母即成我之坤；惟生我者其德统天以流形，故称之曰父，惟成我者其德顺天而厚载，故称之曰母。故《书》曰“唯天地万物父母”，统万物而言之也；《诗》曰：“欲报之德，昊天罔极”，德者，健顺之德，则就人之生而切言之也。尽敬以事父，则可以事天者在是；尽爱以事母，则可以事地者在是；守身以事亲，则所以存心养性而事天者在是；推仁孝而有兄弟之恩、夫妇之义、君臣之道、朋友之交，则所以体天地而仁民爱物者在是。人之与天，理气一也；而继之以善，成之以性者，父母之生我，使我有形色以具天性者也。理在气之中，而气为父母之所自分，则即父母而溯之，其德通于天地也，无有间矣。若舍父母而亲天地，虽极其心以扩大而企及之，而非有恻怛不容已之心动于所不可昧。是故于父而知乾元之大也，于母而知坤元之至也，此其诚之必几，禽兽且有觉焉，而况于人乎！故曰“一阴一阳之谓道”，乾、坤之谓也；又曰“继之者善，成之者性”，谁继天而善吾生？谁成我而使有性？则父母之谓矣。继之成之，即一阴一阳之道，则父母之外，天地之高明博厚，非可躐等而与之亲，而父之为乾、母之为坤，不能离此以求天地之德，亦照然矣。张子此篇，补天人相继之理，以孝道尽穷神知化之致，使学者不舍闺庭之爱敬，而尽致中和以位天地、育万物之大用，诚本理之至一者以立言，而辟佛、老之邪迷，挽人心之横流，真孟子以后所未有也。惜乎程、朱二子引而不发，未能洞示来兹也！此篇朱子摘出别行，而张子门人原合于全书，今仍附之篇中，以明张子学之全体。 \\n 乾称父，坤称母； \\n 谓之父母者，亦名也；其心之心不忍忘，必不敢背者，所以生名之实也。惟乾之健，故不敢背，惟坤之顺，故不忍忘，而推致其极，察乎天地，切求之近以念吾之所生成，则太和絪緼，中含健顺之化，诚然而不可昧。故父母之名立，而称天地为父母，迹异而理本同也。朱子曰：“天地者其形体，迹之与父母异者也；乾坤者其性情，理之同者也。” \\n 予兹藐焉，乃混然中处。 \\n 混然，合而无间之谓。合父母之生成于一身，即合天地之性情于一心也。 \\n 故天地之塞，吾其体；天地之帅，吾其性。 \\n 塞者，流行充周；帅，所以主持而行乎秩叙也。塞者，气也，气以成形；帅者，志也，所谓天地之心也。天地之心，性所自出也。父母载乾、坤之德以生成，则天地运行之气，生物之心在是，而吾之形色天性，与父母无二，即天地无二也。 \\n 民，吾同胞；物，吾与也。 \\n 由吾同胞之必友爱，交与之必信睦，则于民必仁，于物必爱之理，亦生心而不容已矣。 \\n 大君者，吾父母宗子；其大臣，宗子之家相也。 \\n 家之有宗子，父母所尊奉，乃天之秩叙，在人心理，必奉此而安者。唯其必有是心，必有是理，故“三月无君则皇皇如也”，“居是邦则事其大夫之贤者”，皆不容已之诚，而人道之所自立也。 \\n 尊高年，所以长其长；慈孤弱，所以幼其幼。 \\n 家之有长幼，必敬而慈之，故心从其类，有触必感。此理人皆有之，最为明切。 \\n 圣，其合德；贤，其秀也。 \\n 合德，谓与父母之德合；秀者，父母所矜爱之贤子孙也。希圣友贤，成身以顺亲，即所以顺天。 \\n 凡天下疲癃残疾茕独鳏寡，皆吾兄弟之颠连而无告者也。 \\n 颠连无告而无恻隐之心，则兄弟亦可不恤，故曰“苟能充之，足以保四海，苟不充之，不足以保妻子”，生理之明昧而已。 \\n “于时保之”，子之翼也；“乐且不忧”，纯乎孝者也。 \\n 守身以敬亲而事天，则悦亲而乐天，无小大之异也。 \\n 违曰悖德，害仁曰贼，济恶者不才；其践形，惟肖者也。 \\n 父母继健顺之理以生成，吾所求肖者此也。亲志以从而无违为顺，然有可从、不可从之异，而理则唯其善而从之者为顺。不从其善而从其不善，或至于残害天理，则贼所生之理矣。济恶而不能干蛊，父母成乎恶而为天之蠹矣；故必践形斯为肖子，肖乾坤而后肖父母，为父母之肖子，则可肖天地矣。故舜所践者瞽瞍之形，而与天合德。 \\n 知化则善述其事，穷神则善继其志。 \\n 化者，天地生物之事；父母之必教育其子，亦此事也。善述者，必至于知化，而引伸之以陶成乎万物。神者，天地生物之心理，父母所生气中之理，亦即此也善继者，必神无不存，而合撰于乾坤以全至德。 \\n 不愧屋漏为无忝，存心养性为匪懈。 \\n 止恶于几微，存诚于不息，圣功之至，亦止以敬亲之身而即以昭事上帝矣。 \\n 恶旨酒，崇伯子之顾养；育英才，颖封人之锡类。 \\n 惟遏欲可以养亲，可以奉天；惟与人为善，则广吾爱而弘天地之仁。 \\n 不弛劳而底豫，舜其功也； \\n 不可逆者亲，而有时不能顺，舜尽诚而终于大顺，以此知天地之变化剥复无恒，而大人拨乱反治，惟正己立诚而可挽气化之偏。 \\n 无所逃而待烹，申生其恭也。 \\n 道尽则安命，而不以死为忧，盖生我者乾、坤之大德，非己自有生而天夺之。故身为父母之身，杀之生之无可逃之义；德未至于圣，无如自靖以俟命。 \\n 体其受而归全者，参乎； \\n 全形以归父母，全性以归天地，而形色天性初不相离，全性乃可以全形。 \\n 勇于从而顺令者，伯奇也。 \\n 勇于从，不畏难也。乾坤之德，易简而已，而险阻该焉。故父母无不爱之子而不无苦难之令，勇于从则皆顺矣。 \\n 富贵福泽，将厚吾之生也；贫贱忧戚，庸玉汝于成也。 \\n 乾坤之德至矣，或厚其生，或玉于成，皆所以成吾之德；父母之爱与劳，体此者也。无往而不体生成之德，何骄怨之有！ \\n 存，吾顺事；没，吾宁也。 \\n 有一日之生，则受父母之生于一日，即受天地之化于一日，顺事以没，事亲之事毕，而无扰阴阳之和以善所归，则适得吾常而化自正矣。 \\n 此章切言君于修身立命存心养性之功，皆吾生所不容已之事，而即心以体之，则莫切于事亲，故曰“仁之实，事亲是也”。事亲之中，天德存焉，则精义以存诚，诚有不容自诿者。若其负父母之生我，即负天地之大德。学者诚服膺焉，非徒扩其量之弘，而日乾夕惕之心，常有父母以临之，惟恐或蔽于私，以悖德而贼仁，则成身之功，不待警而自笃矣。程、朱二子发明其体之至大，而未极其用之至切，盖欲使学者自求之，而非可以论说穷其蕴也。 \\n 乾称篇下 \\n 此篇张子书之东牖以示学者，名曰砭愚，盖以砭二氏之愚而明圣道之要，程子改曰东铭。旧说唯“戏言出于思也”以下为东铭，今按十七篇之数，则此二篇合为一篇明矣，正之。 \\n 凡可状，皆有也； \\n 实有其体，故可状。 \\n 凡有，皆象也； \\n 天地之间所有者，形质虽殊而各肖其所生，皆天之所垂象者也。 \\n 凡象，皆气也。 \\n 使之各成其象者，皆气所聚也，故有阴有阳，有柔有刚，而声色、臭味、性情、功效之象著焉。 \\n 气之性本虚而神， \\n 性，谓其自然之良能，未聚则虚，虚而能有，故神。虚则入万象之中而不碍，神则生万变之质而不穷。 \\n 则神与性乃气所固有，自其变化不测，则谓之神；自其化之各成而有其条理，以定志趣而效功能者，则谓之性。气既神矣，神成理而成乎性矣，则气之所至，神必行焉，性必凝焉，故物莫不含神而具性，人得其秀而最灵者尔。耳目官骸亦可状之象，凝滞之质，而良知良能之灵无不贯彻，盖气在而神与性偕也。 \\n 此鬼神所以体物而不遗也。 \\n 鬼神者，气之往来屈伸者也，物以之终，以之始，孰能遗之。此言天下当有之物，皆神之所流行，理之所融结，大而山泽，小而昆虫草木，灵而为人、顽而为物，形形色色，重浊凝滞之质气皆沦浃其中，与为屈伸。盖天包地外而入于地中，重泉确石，天无不彻之化，则即象可以穷神，于形色而见天性，所以辟释氏幻妄起灭，老、庄有生于无之陋说，而示学者不得离皆备之实体以求见性也。 \\n 至诚，天性也； \\n 至诚者，实有之至也。目诚能明，耳诚能聪，思诚能睿，子诚能孝，臣诚能忠，诚有是形则诚有是性，此气之保合太和以为定体者也。 \\n 不息，天命也。 \\n 天之命物，于无而使有，于有而使不穷，屈伸相禅而命之者不已，盖无心而化成，无所倚而有所作止，方来不倦，成功不居；是以聪明可以日益，仁义可以日充。虽在人有学问之事，而所以能然者莫非天命。惟天有不息之命，故人得成其至诚之体；而人能成其至诚之体，则可以受天不息之命。不然，二气之妙合自流行于两间，而时雨不能润槁木，白日不能炤幽谷，命自不息而非其命，唯其有形不践而失吾性也。 \\n 人能至诚，则性尽而神可穷矣； \\n 有至诚之性在形中而尽之，则知神之妙万物也。凡吾身之形，天下之物，形质嗜欲之粗滞，皆神之所不遗者。 \\n 不息，则命行而化可知矣。 \\n 天命不息，而人能瞬存息养，晨乾夕惕，以顺天行，则刻刻皆与天相陟降，而受天之命，无有所遗，于凡万物变化，万事险阻，皆有百顺至当之理，随喜怒哀乐而合于太和，所以感人心于和平而赞天地之化育者，自无间矣。 \\n 学未至知化，非真得也。自注：舍气，有象否？非象，有意否？ \\n 既言“学必至于知化”，又云舍气无象、非象无意，以见知化之学，非索之于虚空变幻之中，即此形形色色庶物人伦之理，无一义之不精，无一物之不体，则极尽乎气之良能而化即在是，此至诚之所以无息。彼不诚无物者，以介然之悟，立幻妄之教，指休歇为究竟，事至物迁而不能继，性之不尽而欲至于命，其狂愚甚矣。 \\n 有无虚实通为一物者，性也； \\n 此理体验乃知之，于有而可不碍其未有，于未有而可以为有，非见见闻闻之所能逮。惟性则无无不有，无虚不实，有而不拘，实而不滞。故仁义礼智，求其形体，皆无也，虚也；而定为体，发为用，则皆有也，实也。耳之聪，目之明，心之睿，丽于事物者，皆有也，实也；而用之不测，则无也，虚也。至诚者，无而有，虚而实者也，此性之体撰为然也。 \\n 不能为一，非尽性也。 \\n 视之而见，听之而闻，则谓之有；目穷于视，耳穷于德，则谓之无；功效可居，则谓之实；顽然寂静，则谓之虚，故老氏以两间为橐龠，释氏以法界为梦幻，知有之有，而不知无之有；知虚之虚，而不知虚之实，因谓实不可居而有为妄。此正彼所谓徇耳目、内通而外于心知，捏目生花，自迷其头者，而谓之尽性，可乎？ \\n 饮食男女皆性也， \\n 理皆行乎其中也。 \\n 是乌可灭！ \\n 释、老亦非能灭之，姑为之说尔。 \\n 然则有无皆性也，是岂无对！ \\n 老、释以无在有外，夐然无对之孤光为性，惟不知神之与气，气之与形，相沦贯而为一体，虚者乃实之藏，而特闻见之所不逮尔。 \\n 庄、老、浮屠为此说久矣，果畅真理乎？ \\n 庄、老言虚无，言体之无也；浮屠言寂灭，言用之无也；而浮屠所云真空者，则亦销用以归于无体。盖晋、宋间人缘饰浮屠以庄、老之论，故教虽异而实同，其以饮食男女为妄，而广徒众以聚食，天理终不可灭。唯以孩提之爱为贪痴，父母为爱惑所感，毁人伦，灭天理，同于盗贼禽兽尔。 \\n 天包载万物于内，所感所性，乾坤、阴阳二端而已； \\n 阴阳实体，乾坤其德也。体立于未形之中，而德各效焉，所性也。有阴则必顺以感乎阳，有阳则必健以感乎阴，相感以动而生生不息，因使各得阴阳之撰以成体而又生其感。 \\n 无内外之合，无耳目之引取，与人物蕞然异矣。 \\n 人物各成其蕞然之形，性藏不著而感以其畛，故见物为外，见己为内，色引其目而目蔽于色，声引其耳而耳蔽于声，因以所见闻者为有，不可见闻者为无，不能如天地之阴阳浑合，包万物之屈伸而无所蔽也。 \\n 人能尽性知天，不为蕞然起见，则几矣。 \\n 知其性之无不有而感以其动，感则明，不感则幽，未尝无也，此不为耳目蕞然之见闻所域者也。 \\n 有无一，内外合。自注：庸圣同 \\n 虽愚不肖，苟非二氏之徒愚于所不见，则于见闻之外，亦不昧其有理，人伦庶物之中，亦不昧其有不可见之理而不可灭，此有无之一，庸之同于圣也。既已为人，则感必因乎其类，目合于色，口合于食，苟非如二氏之愚，欲闭内而灭外，使不得合，则虽圣人不能舍此而生其知觉，但即此而得其理尔。此内外之合，圣之同于庸也。 \\n 此人心之所自来也。 \\n 内心合外物以启觉，心乃生焉，而于未有者知其有也；故人于所未见未闻者不能生其心。 \\n 若圣人则不专以闻见为心，故能不专以闻见为用。 \\n 流俗以逐闻见为用，释、老以灭闻见为用，皆以闻见为心故也。昧其有无通一之性，则不知无之本有，而有者正所以载太虚之理。此尽心存神之功，唯圣人能纯体之，超乎闻见，而闻见皆资以备道也。 \\n 此章旧连下节为一，今分之。 \\n 无所不感者，虚也；感即合也，咸也。 \\n 至虚之中，阴阳之撰具焉，絪緼不息，必无止机。故一物去而一物生，一事已而一事兴，一念息而一念起，以生生无穷，而尽天下之理，皆太虚之和气必动之几也。阴阳合而后仁义行，伦物正，感之效也；无所不合，感之周遍者也，故谓之咸。然则莫妙于感，而大经之正，百顺之理在焉，二氏欲灭之，愚矣。 \\n 以万物本一，故一能合异；以其能合异，故谓之感；若非有异则无合。 \\n 天下之物，皆天命所流行，太和所屈伸之化，既有形而又各成其阴阳刚柔之体，故一而异，惟其本一，故能合；惟其异，故必相须以成而有合。然则感而合者，所以化物之异而适于太和者也；非合人伦庶物之异而统于无异，则仁义不行。资天下之有以用吾之虚，咸之彖辞曰：“观其所感而天地万物之情见矣。”见其情乃得其理，则尽性以合天者，必利用此几而不容灭矣。 \\n 天性，乾坤、阴阳也， \\n 我之性，乾坤之性，皆不越阴阳健顺之二端，纯驳、良楛、灵蠢，随其质而皆兼体。 \\n 二端，故有感；本一，故能合。 \\n 健顺刚柔，相须以济，必感于物以生其用，而二端本太和，感之斯合矣。以知声色、臭味、君臣、父子、宾主、贤愚，皆吾性相须以合一之诚，不容灭也。 \\n 天地生万物，所受虽不同，皆无须臾之不感，所谓性即天道也。 \\n 天地之寒暑雨旸、风雷霜露、生长收藏，皆阴阳相感以为大用，万物之所自生，即此动几之成也。故万物之情，无一念之间，无一刻之不与物交；嗜欲之所自兴，即天理之所自出。耽嗜欲者迷于一往，感以其蕞然之闻见而不咸尔，非果感之为害也。若君子瞬有存，息有养，晨乾夕惕，以趋时而应物，则即所感以见天地万物之情，无物非性所皆备，即无感而非天道之流行矣。盖万物即天道以为性，阴阳具于中，故不穷于感，非阴阳相感之外，别有寂然空窅者以为性。释氏欲却感以护其蕞然之灵，违天害性甚矣。 \\n 感者，性之神；性者，感之体。自注：在人在天，其究一也 \\n 健顺，性也；动静，感也；阴阳合于太和而相容，为物不贰，然而阴阳已自成乎其体性，待感而后合以起用。天之生物，人之成能，非有阴阳之体，感无从生，非乘乎感以动静，则体中槁而不能起无穷之体。体生神，神复立体，由神之复立体，说者遂谓初无阴阳，静乃生阴，动乃生阳，是徒知感后之体，而不知性在动静之先本有其体也。 \\n 惟屈伸动静终始之能一也，故所以妙万物而谓之神，通万物而谓之道，体万物而谓之性。 \\n 屈伸动静，感也，感者，因与物相对而始生，而万物之静躁、刚柔、吉凶、顺逆，皆太和絪緼之所固有，以始于异而终于大同，则感虽乘乎异而要协于一也。是以神无不妙，道无不通，皆原于性之无不体；在天者本然，而人能尽性体道以穷神，亦惟不失其感之正尔。 \\n 至虚之实，实而不固；至静之动，动而不穷。 \\n 在天者和气絪緼于太虚，充塞无间，中涵神妙，随形赋牛而不滞。在圣人无私而虚，虚以体理，无理不实；无欲而静，静以应感，无感不通。 \\n 实而不固，则一而散； \\n 天以之并育不害，圣人以之与时偕行。 \\n 动而不穷，则往且来。 \\n 天以之运行不息，圣人以之屈伸合一，是穷神尽性，合天之道，惟在至虚之实，至静之动而已。流俗滞于物以为实，逐于动而不反，异端虚则丧实，静则废动，皆违性而失其神也。 \\n 性通极于无，气其一物尔。 \\n 无，谓气未聚，形未成，在天之神理。此所言气，谓成形以后形中之气，足以有为者也。气亦受之于天，而神为之御，理为之宰，非气之即为性也。 \\n 命禀同于性，遇乃适然焉。 \\n 天命之以生，即命之以性，性善而无恶，命亦吉而无凶；若否泰、利钝，因乎时之所遇，天化之屈伸，不以一人而设，遇之者吉凶殊尔。 \\n 人一己百，人十己千，然有不至，犹难语性，可以言气。 \\n 在气则有愚明、柔强之异，而性不异。故善学者存神而气可变化，若恃气之清刚，则终有所限。 \\n 行同报异，犹难语命，可以言遇。 \\n 比干之死，孔、孟之穷，非天命之使然，所遇之时然也。故君子言知命、立命而不言安命，所安者遇也。以遇为命者，不知命者也。 \\n 浮屠明鬼，谓有识之死，受生循环，遂厌苦求免，可谓知鬼乎？ \\n 鬼者，归也，归于太虚之絪緼也。 \\n 以人生为妄，可谓知人乎？ \\n 人者，阴阳合德之神所聚，而相阴阳以协天地万物之居者也。 \\n 天人一物，辄生取舍，可谓知天乎？ \\n 天之用在人，人之体无非天，天至虚而实，人实而含虚，声色、臭味、父子、君臣、宾主、贤愚，皆天理之所显现而流行，非空之而别有天也。 \\n 孔、孟所谓天，彼所谓道。 \\n 道一也，在天则为天道，在人则有人道。人之所谓道，人道也。人道不违于天，然强求同于天之虚静，则必不可得，而终归于无道。 \\n 惑者指“游魂为变”为轮回，未之思也。 \\n 《易》言“游魂为变”，谓魂返于天，唯天所变化，而非人之所能与。儒之驳者，惑于浮屠，谓死而魂不散，游于两间为中阴，身复随因而变四生之果，诬圣教以助邪说，愚矣！ \\n 大学当先知天德，知天德则知圣人，知鬼神。 \\n 天之所以为天而化生万物者，太和也，阴阳也，聚散之神也。圣人，体此者也；鬼神，其聚散之几也。 \\n 今浮屠极论要归，必谓死生转流，非得道不免，谓之悟道，可乎？自注：悟则有义有命，均死生一天人，惟知昼夜，通阴阳，体之不二 \\n 死生流转，无蕞然之形以限之，安得复即一人之神识还为一人，若屈伸乘时，则天德之固然，必不能免；假令能免，亦复何为？生而人，死而天，人尽人道而天还天德，其以合于阴阳之正者，一也。 \\n 自其说炽传中国，儒者未容窥圣学门墙，已为引取，沦胥其间，指为大道。 \\n 由其不窥圣学，乍于流俗利欲之中闻清脱之说，意为歆动，或遂讥圣学为卑近，或诬圣学为一致，皆所必然。 \\n 其俗达之天下，致善恶、知愚、男女、臧获，人人著信。 \\n 天下岂有男女、臧获、淫坊、屠肆而可与语上之理？士君子不以为辱而指之为大道，愚矣哉！ \\n 使英才閒气，生则溺耳目恬习之事，长则师世儒宗尚之言，遂冥然被驱， \\n 如李习之、赵阅道、张子韶，皆英才也，被其驱而陷于邪，惜哉！ \\n 因谓圣人可不修而至，大道可不学而知。故未识圣人心，已谓不必求其迹；未见君子志，已谓不必事其文。 \\n 近世王氏良知之说正若此，一以浮屠言语道断、心行路绝、迥脱根尘、不立知见为宗。 \\n 此人伦所以不察，庶物所以不明，治所以忽，德所以乱，异言满耳，上无礼以防其伪，下无学以稽其弊。 \\n 王氏之学，一传而为王畿，再传而为李贽，无忌惮之教立，而廉耻丧、盗贼兴，中国沦没，皆惟怠于明伦察物而求逸获，故君父可以不恤，名义可以不顾。陆子静出而宋亡，其流祸一也。 \\n 自古诐淫邪遁之词，翕然并兴，一出于佛氏之门者千五百年，自非独立不惧，精一自信，有大过人之才，何以正立其间，与之较是非、计得失？ \\n 精者研几精求，必求止于至善，惟精而后能一。 \\n 释氏语实际，乃知道者所谓诚也，天德也。 \\n 既谓之实际，则必实有之而为事理之所自出，唯诚与天德可以当之。空则不实，莽荡虚枵则无际。 \\n 其语到实际，则以人生为幻妄，有为为疣赘，以世界为阴浊，遂厌而不有，遗而弗存；就使得之，乃诚而恶明者也。 \\n 释氏之实际，大率以耳目之穷，疑其无有者也。生而与世相感，虽厌之，安能离之，虽遗之，安能使之无存！自欺而谓有得，信为实而自谓诚，于人伦庶物不明矣，则固伪而不诚矣。安有诚而恶明者哉！ \\n 儒者则因明致诚，因诚致明，故天人合一，致学而可以成圣，得天而未始遗人，《易》所谓不遗、不流、不过者也。 \\n 诚者，天之实理；明者，性之良能。性之良能出于天之实理，故交相致，而明诚合一。必于人伦庶物，研几、精义、力行以推致其极，驯致于穷神，则天下之理得，而成位乎其中矣。 \\n 彼语虽似是，观其发本要归，与吾儒二本殊归矣。 \\n 其发本也，下愚厌苦求乐之情；其要归则求必不可得之真空而已。语似是者，谓戒邪淫、杀、盗之类。 \\n 道一而已，此是则彼非，此非则彼是，固不当同日而语。 \\n 后世陆子静、王伯安必欲同之。 \\n 其言流遁失守， \\n 始以白骨微尘为观，不可行则转曰事事无碍。 \\n 穷大则淫， \\n 无量无边，凭空为猖狂之语。 \\n 推行则诐， \\n 为人之所不为，不为人之所为。 \\n 致曲则邪， \\n 下而以金银琉璃诱贪夫，以地狱饿鬼怖懦夫，以因果诱布施，不耕坐食。 \\n 求之一卷之中，此弊数数有之。 \\n 欲自回互，成其妄说故也。 \\n 大率知昼夜阴阳，则能一性命；能知性命，则能知圣人，知鬼神。彼欲直语太虚，不以昼夜阴阳暴其心，则是未始见易； \\n 西域愚陋之民，本不足以知性命。中国之儒者，抑不能深研而体验之，而淫于邪说。故闻太虚之名，则以为空无所有而已，明则谓之有，幽则谓之无，岂知错综往来，易之神乎！ \\n 未始见易，则虽欲免阴阳昼夜之累，末由也已。 \\n 彼欲免累者，怖死而已，故欲无生。阴阳昼夜，本非累也；见为累，安能免乎！ \\n 易且不见，又乌能更语真际！ \\n 易，感之神也。真际，性之体也。 \\n 舍真际而谈鬼神，妄也。 \\n 其言鬼神也，无异于淫巫之陋。 \\n 所谓实际，彼徒能语之而已，未始心解也。 \\n 正蒙一编，所以发实际之藏也。 \\n 《易》谓“原始反终故知死生之说”者，谓原始而知生，则求其终而知死必矣，此夫子所以直子路之问而不隐也。 \\n 始终，非有无之谓也；始者聚之始，日增而生以盛，终者聚之终，数盈则日退而息于幽。非有则无以始，终而无则亦不谓之终矣，所自始者即所自终。故夫子令子路原始以知终，非拒其问之不切而不告也。 \\n 体不偏滞，乃可谓无方无体。偏滞于昼夜阴阳者，物也； \\n 滞于有者不知死，滞于无者不知生。流俗异端，皆执物之滞于阴阳昼夜以为有无。 \\n 若道，则兼体而无累也。 \\n 为主于无声无臭之中而不累于无，流行于人伦庶物之繁而不累于有，能明太虚之有实，乃可知万象之皆神。 \\n 以其兼体，故曰“一阴一阳”， \\n 言阴阳之均有也。此以静生阴、动生阳言之。 \\n 又曰“阴阳不测”， \\n 静而生阴，非无阳；动而生阳，非无阴。 \\n 又曰“一阖一辟”， \\n 阴受阳施而阖，阳施于阴而辟。 \\n 又曰“通乎昼夜”。 \\n 阖辟阴阳虽迭相为用，而道贯其中，昼夜一也。语其推行故曰“道”，在天为推行之理，在人则率之以行。 \\n 语其不测故曰“神”， \\n 道为神所著之迹，神乃道之妙也。 \\n 语其生生故曰“易”， \\n 不滞于一端而贯通乎终始，故变易而皆以顺乎大经，易所著，其错综化生之象。 \\n 其实一物，指事异名尔。 \\n 道函神而神成乎道，易于此生焉，则以明夫聚散死生皆在道之中，而非灭尽无馀，幻妄又起，别有出离之道也。 \\n 大率天之为德，虚而善应， \\n 吉凶无成心，故曰虚。 \\n 其应非思虑聪明可求，故谓之神。 \\n 理有其定，合则应，或求而不得，或不求而得，人见其不测，不知其有定而谓之神。 \\n 老氏况诸谷，以此。 \\n 老氏见其自然之应，而以谷之应声比之，亦相似矣。而谷无声之实，天有应之理，则非老氏所知也。 \\n 太虚者，气之体。 \\n 太虚之为体，气也。气未成象，人见其虚，充周无间者皆气也。 \\n 气有阴阳。敔按：此二句指阴阳合于太和之气 \\n 此动静之先，阴阳之本体也。 \\n 屈伸相感之无穷，故神之应也无穷； \\n 气有阴阳二殊，故以异而相感，其感者即其神也。无所不感，故神不息而应无穷。 \\n 其散无数，故神之应也无数。 \\n 既感而成象，渐以成形，灵蠢、大小、流峙、死生之散殊，虽各肖其所生而各自为体，不可以数计，而神皆行乎其间。无数者，不可纪之辞。性情、形象、色声、臭味，无相肖者，人事之得失、悔吝亦如之。但此阴阳之变化屈伸，无有乖越，而欲分类自言之，则终不可得。邵子以数限之，愚所未详。 \\n 虽无穷，其实湛然； \\n 非逐物而应之，虚静而含至理则自应。 \\n 虽无数，其实一而已。 \\n 无数者，不出阴阳之二端；阴阳之合于太和者，一也。 \\n 阴阳之气，散则万殊，人莫知其一也； \\n 有形有象之后，执形执象之异而不知其本一。 \\n 合则混然，人不见其殊也。 \\n 象未著，形未成，人但见太虚之同于一色，而不知其有阴阳自有无穷之应。 \\n 形聚为物， \\n 神在形中。 \\n 形溃反原。 \\n 形散而气不损。 \\n 反原者，其游魂为变与！ \\n 游于太虚以听天之变化。 \\n 所谓变者，对聚散、存亡为文， \\n 聚而散，散而聚，故时存时亡。 \\n 非如萤雀之化，指前后身而为说也。 \\n 散而反原，无复有形之蕞然者以拘之。即前身为后身，释氏之陋说也。 \\n 益物必诚，如天之生物，日进日息； \\n 息，长也。诚者，如其应得之理而予之，不计功，不谋利，自见为不容已，无所吝而不倦也。诚，故于物无所矫强，而因材之笃不妄，此天之所以神也。至诚之教育而物自化亦如之，惟诚斯感而神。 \\n 自益必诚，如川之方至，日增日得。 \\n 以实理为学，贞于一而通于万，则学问思辨皆逢其原，非少有得而自恃以止也。自益益人，皆唯尽其诚，而非在闻见作为之间，此存神之所以百顺也。 \\n 施之妄，学之不勤， \\n 恃聪明闻见，而不存神以体实理，其教人必抑人从己，其自为学必矜妙悟而不求贯通，怠于精义，必成乎妄也。 \\n 欲自益且益人，难矣哉！ \\n 异端之教学以之。 \\n 《易》曰：“益长裕而不设。”信夫！ \\n 设者，非理所固有，随意所见，立科范以求益于其中也。小有所觉，大有所迷，妾而已矣，惟求速获而倦勤故也。盖诚原不息，息则不诚。张子之言天道、圣学，皆上达之旨，而要归于不妄而勤，所以体自强不息之天德，为下学处心用力之实功，示学有以企及，至深切矣。 \\n 将修己，必先厚重以自持；厚重知学，德乃进而不固矣。 \\n 妄而不勤者，必轻佻而骄吝，诚之不存，神去之矣。 \\n 忠信进德，惟尚友而急贤；欲胜己者亲，无如改过之不吝。 \\n 过之成也，成于徇迹而妄动；徇物欲，徇意气，皆妾感之迹也。改过不吝，反而求之于心之安，则贤者乐与之亲而气不妄动，神乃可存，所学皆天德之实矣。静专动直，气正而不息，作圣之功，反求诸身心而已也。敔按：此章释《论语》“君子不重”章之旨，为下东铭所元本 \\n 戏言出于思也，戏动作于谋也。 \\n 言动虽无大咎，而非理所以应然，任一时之适者，皆戏也。心无游泆之情，则戏言何自而生；不谋非所当为之事，则戏动何自而成？凝神正气，则二者之失亡矣。敔按：此“思”字犹《易》“朋从尔思”之思 \\n 发乎声，见乎四支，谓非己心，不明也；欲人无己疑，不能也。 \\n 见于身则已动其心，加于人则人见其妄，而谓偶然言动，无关得失乎！苏子瞻之所以淫昵而召祸也。 \\n 过言非心也，过动非诚也。 \\n 非物理之应得，任闻见之小辨以言动，虽始非不善而终成乎恶，谓之过。非心者，非其初心，非诚者，非心之实得。敔按：心者，自尽之心；诚者，实有之理，忠信是也 \\n 失于声，缪迷其四体，谓己当然，自诬也；欲他人己从，诬人也。 \\n 始亦有意于善，而过则终成乎恶矣。不存诚精义以求至当，自恃其初心之近道自诬，则未有能强人者也。王介甫之所以怙过而取之于天下也。 \\n 或者以出于心者归咎为己戏，失于思者自诬为己诚；敔按：出于实心者必不戏，失于浮思者必不诚 \\n 谓为戏，无伤于大义；诬为诚，谓可不怍于天人；自命为君子而成乎妄人。 \\n 不知戒其出汝者，归咎其不出汝者，长傲且遂非，不知孰甚焉！敔按：戒其出汝者，谓戒其朋从之思；归咎其不出汝者，谓心不自尽，归咎于偶戏 \\n 谓己戏而人何疑之已甚，谓偶有过而人不相谅以信从，则怨天尤人，而不知下学之不立其基也。重则无戏，改则无过，瞬有存，息有养，何暇至于戏！过岂有不知，知岂有复行者乎！合天存神之学，切于身心者如此，下学而作圣之功在矣，尽己而化物之道存矣，故正蒙以此终焉。 \\n  \\n 　"}
{"章节": "自叙", "正文": "　 \\n 自叙 \\n 　 \\n 境识生则患不得，熟则患失之。与其失之也，宁不得，此予所知而自惧者也。五十以前不得者多矣，五十以后，未敢谓得。一往每几于失，中间不无力为檠括，而檠括之难，予自知之，抑自提之。 \\n 诗言志，又曰诗以道性情。赋亦诗之一也。人苟有志，死生以之，性亦自定，情不能不因时尔。楚人之谓叶公子高，一曰君胡胄，一曰君胡不胄，云胄云不胄，皆情之至者也。叶公子高处此，殆有难言者。甲寅以还，不期身遇之。或谓予胡胄，或谓予胡不胄，皆爱我者，谁知予情。予且不能自言，况望知者哉！ \\n 此十年中，别有《柳岸吟》，欲遇一峰白沙定山，于流连骀宕中学诗，几四十年。自应舍旃，以求适于柳风桐月，则与马班颜谢了不相应，固其所已。彼体自张子寿《感遇》开之先，朱文公遂大振金玉。窃谓使彭泽能早知此，当不仅为彭泽矣；阮步兵仿佛此意，而自然别为酒人。故和阮和陶，各如其量，止于阮陶之边际，不能欺也。庚申上巳湘西草堂记。 \\n  \\n 　"}
