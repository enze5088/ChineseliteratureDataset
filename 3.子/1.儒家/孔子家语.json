{"章节": "卷第一", "正文": "  \\n 卷第一 \\n 　 \\n  \\n 相魯第一 \\n 孔子初仕為中都宰，制為養生送死之節，長幼異食、強弱異任、男女別塗、路無拾遺、器不雕偽，為四寸之棺，五寸之槨，因丘陵為墳，不封、不樹，行之一年，而西方之諸侯則焉．定公謂孔子曰：「學子此法，以治魯國何如？」孔子對曰：「雖天下可乎，何但魯國而已哉．於是二年，定公以為司空．乃別五土之性，而物各得其所生之宜，咸得厥所．先時季氏葬昭公于墓道之南，孔子溝而合諸墓焉．謂季桓子曰：「貶君以彰己罪，非禮也，今合之，所以揜夫子之不臣．」由司空為魯大司寇．設法而不用，無姦民． \\n 定公與齊侯會于夾谷，孔子攝相事，曰：「臣聞有文事者，必有武備．有武事者，必有文備，古者諸侯並出疆，必具官以從，請具左右司馬．」定公從之．至會所，為壇位土階三等，以遇禮相見，揖讓而登，獻酢既畢，齊使萊人以兵鼓謲劫定公．孔子歷階而進，以公退曰：「士以兵之，吾兩君為好，裔夷之俘，敢以兵亂之，非齊君所以命諸侯也，裔不謀夏、夷不亂華、俘不干盟、兵不偪好、於神為不祥、於德為愆義、於人為失禮，君必不然．」齊侯心怍，麾而避之．有頃，齊奏宮中之樂，俳優侏儒戲於前．孔子趨進歷階而上，不盡一等，曰：「匹夫熒侮諸侯者，罪應誅，請右司馬速刑焉．」於是斬侏儒，手足異處．齊侯懼，有慚色．將盟，齊人加載書曰：「齊師出境，而不以兵車三百乘從我者，有如此盟．」孔子使茲無還對曰：「而不返我汶陽之田，吾以供命者，亦如之．」齊侯將設享禮，孔子謂梁丘據曰：「齊魯之故，吾子何不聞焉？」事既成矣，而又享之，是勤執事，且犧象不出門，嘉樂不野合，享而既具是棄禮，若其不具，是用秕粺，用秕粺君辱，棄禮名惡，子盍圖之．夫享，所以昭德也，不昭，不如其已．」乃不果享．齊侯歸，責其群臣曰：「魯以君子道輔其君，而子獨以夷狄道教寡人，使得罪．」於是乃歸所侵魯之四邑，及汶陽之田． \\n 孔子言於定公曰：「家不藏甲，邑無百雉之城，古之制也．今三家過制，請皆損之．」乃使季氏宰仲由隳三都．叔孫不得意於季氏，因費宰公山弗擾率費人以襲魯．孔子以公與季孫叔孫孟孫，入于費氏之宮，登武子之臺；費人攻之，及臺側，孔子命申句須樂頎勒士眾下伐之，費人北，遂隳三都之城．強公室，弱私家，尊君卑臣，政化大行． \\n 初，魯之販羊有沈猶氏者，常朝飲其羊以詐．市人有公慎氏者，妻淫不制．有慎潰氏，奢侈踰法．魯之鬻六畜者，飾之以儲價．及孔子之為政也，則沈猶氏不敢朝飲其羊．公慎氏出其妻．慎潰氏越境而徙．三月，則鬻牛馬者不儲價，賣羊豚者不加飾．男女行者，別其塗，道不拾遺．男尚忠信，女尚貞順．四方客至於邑，不求有司，皆如歸焉． \\n 始誅第二 \\n 孔子為魯司寇，攝行相事，有喜色．仲由問曰：「由聞君子禍至不懼，福至不喜，今夫子得位而喜，何也？」孔子曰：「然，有是言也．不曰樂以貴下人乎？」於是朝政，七日而誅亂政大夫少正卯，戮之于兩觀之下，尸於朝．三日，子貢進曰：「夫少正卯，魯之聞人也，今夫子為政，而始誅之，或者為失乎？」孔子曰：「居，吾語汝以其故．天下有大惡者五，而竊盜不與焉．一曰心逆而險，二曰行僻而堅，三曰言偽而辯，四曰記醜而博，五曰順非而澤，此五者有一於人，則不免君子之誅，而少正卯皆兼有之．其居處足以撮徒成黨，其談說足以飾褒榮眾，其強禦足以反是獨立，此乃人之姦雄者也，不可以不除．夫殷湯誅尹諧、文王誅潘正、周公誅管蔡、太公誅華士、管仲誅付乙、子產誅史何，是此七子，皆異世而同誅者，以七子異世而同惡，故不可赦也．詩云：『憂心悄悄，慍于群小，小人成群，斯足憂矣．』」 \\n 孔子為魯大司寇，有父子訟者，夫子同狴執之，三月不別，其父請止．夫子赦之焉．季孫聞之，不悅曰：「司寇欺余，曩告余曰，國家必先以孝，余今戮一不孝以教民孝，不亦可乎？而又赦，何哉？」冉有以告孔子，子喟然歎曰：「嗚呼！上失其道，而殺其下，非理也．不教以孝，而聽其獄，是殺不辜．三軍大敗，不可斬也．獄犴不治，不可刑也．何者？上教之不行，罪不在民故也．夫慢令謹誅，賊也．徵斂無時，暴也．不試責成，虐也．政無此三者，然後刑可即也．書云：『義刑義殺勿庸，以即汝心，惟曰未有慎事，言必教而後刑也．』既陳道德以先服之，而猶不可，尚賢以勸之，又不可，即廢之，又不可，而後以威憚之，若是三年，而百姓正矣．其有邪民不從化者，然後待之以刑，則民咸知罪矣．詩云：『天子是毗，俾民不迷．』是以威厲而不試，刑錯而不用．今世則不然，亂其教，繁其刑，使民迷惑而陷焉，又從而制之，故刑彌繁，而盜不勝也．夫三尺之限，空車不能登者，何哉？峻故也．百仞之山，重載陟焉，何哉？陵遲故也．今世俗之陵遲久矣，雖有刑法，民能勿踰乎？」 \\n 王言解第三 \\n 孔子閒居，曾參侍．孔子曰：「參乎，今之君子，唯士與大夫之言可聞也．至於君子之言者，希也．於乎，吾以王言之，其不出戶牖而化天下．」曾子起，下席而對曰：「敢問何謂王之言？」孔子不應，曾子曰：「侍夫子之閒也，難對，是以敢問．」孔子又不應．曾子肅然而懼，摳衣而退，負席而立．有頃，孔子歎息，顧謂曾子曰：「參，汝可語明王之道與？」曾子曰：「非敢以為足也，請因所聞而學焉．」子曰：「居，吾語汝．夫道者，所以明德也．德者，所以尊道也．是以非德道不尊，非道德不明．雖有國之良馬，不以其道服乘之，不可以道里．雖有博地眾民，不以其道治之，不可以致霸王．是故昔者明王內修七教，外行三至，七教修然後可以守，三至行然後可以征．明王之道，其守也則必折衝千里之外，其征則必還師衽席之上．故曰內修七教，而上不勞；外行三至，而財不費．此之謂明王之道也．」曾子曰：「不勞不費之謂明王，可得聞乎？」孔子曰：「昔者帝舜左禹而右皋陶，不下席而天下治，夫如此，何上之勞乎．政之不平，君之患也，令之不行，臣之罪也．若乃十一而稅，用民之力，歲不過三日，入山澤以其時，而無征，關譏市鄽，皆不收賦，此則生財之路，而明王節之，何財之費乎？」曾子曰：「敢問何謂七教？」孔子曰：「上敬老則下益孝，上尊齒則下益悌，上樂施則下益寬，上親賢則下擇友，上好德則下不隱，上惡貪則下恥爭，上廉讓則下恥節，此之謂七教．七教者，治民之本也．政教定，則本正也．凡上者，民之表也，表正則何物不正．是故人君先立仁於己，然後大夫忠而士信，民敦俗璞，男愨而女貞，六者，教之致也．布諸天下四方而不怨，納諸尋常之室而不塞，等之以禮，立之以義，行之以順，則民之棄惡，如湯之灌雪焉．」曾子曰：「道則至矣，弟子不足以明之．」孔子曰：「參以為姑止乎？又有焉．昔者明王之治民也，法必裂地以封之，分屬以理之，然後賢民無所隱，暴民無所伏．使有司日省而時考之，進用賢良，退貶不肖，然則賢者悅而不肖者懼．哀鰥寡、養孤獨、恤貧窮、誘孝悌、選才能．此七者修，則四海之內，無刑民矣．上之親下也，如手足之於腹心．下之親上也，如幼子之於慈母矣．上下相親如此，故令則從，施則行，民懷其德，近者悅服，遠者來附，政之致也．夫布指知寸，布手知尺，舒肘知尋，斯不遠之則也．周制，三百步為里，千步為井，三井而埒，埒三而矩，五十里而都封，百里而有國，乃為福積資求焉，恤行者有亡．是以蠻夷諸夏，雖衣冠不同，言語不合，莫不來賓．故曰無市而民不乏，無刑而民不亂．田獵罩弋，非以盈宮室也．徵斂百姓，非以盈府庫也．慘怛以補不足，禮節以損有餘，多信而寡貌．其禮可守，其言可覆，其跡可履．如飢而食，如渴而飲．民之信之，如寒暑之必驗．故視遠若邇，非道邇也，見明德也．是故兵革不動而威，用利不施而親，萬民懷其惠，此之謂明王之守，折衝千里之外者也．」曾子曰：「敢問何謂三至？」孔子曰：「至禮不讓而天下治，至賞不費而天下士悅，至樂無聲而天下民和．明王篤行三至，故天下之君，可得而知，天下之士，可得而臣，天下之民，可得而用．」曾子曰：「敢問此義何謂？」孔子曰：「古者明王，必盡知天下良士之名，既知其名，又知其實，又知其數，及其所在焉．然後因天下之爵以尊之，此之謂至禮不讓而天下治．因天下之祿以富天下之士，此之謂至賞不費而天下之士悅．如此，則天下之民，名譽興焉，此之謂至樂無聲而天下之民和．故曰：『所謂天下之至仁者，能合天下之至親也．所謂天下之至明者，能舉天下之至賢者也．』此三者咸通，然後可以征．是故仁者莫大乎愛人，智者莫大乎知賢，賢政者莫大乎官能．有土之君，修此三者，則四海之內，供命而已矣．夫明王之所征，必道之所廢者也，是故誅其君而改其政，弔其民而不奪其財．故明王之政，猶時雨之降，降至則民悅矣．是故行施彌博，得親彌眾此之謂還師衽席之上．」 \\n 大婚解第四 \\n 孔子侍坐於哀公．公問曰：「敢問人道孰為大？」孔子愀然作色而對曰：「君及此言也，百姓之惠也，固臣敢無辭而對．人道，政為大．夫政者，正也．君為正，則百姓從而正矣．君之所為，百姓之所從．君不為正，百姓何所從乎！」公曰：「敢問為政如之何？」孔子對曰：「夫婦別、男女親、君臣信，三者正，則庶物從之．」公曰：「寡人雖無能也，願知所以行三者之道，可得聞乎？」孔子對曰：「古之政愛人為大，所以治．愛人禮為大，所以治．禮，敬為大．敬之至矣，大婚為大．大婚至矣，冕而親迎，親迎者，敬之也．是故君子興敬為親，捨敬則是遺親也．弗親弗敬，弗尊也．愛與敬，其政之本與．」公曰：「寡人願有言也．然冕而親迎，不已重乎？」孔子愀然作色而對曰：「合二姓之好，以繼先聖之後，以為天下宗廟社稷之主，君何謂已重焉」？公曰：「寡人實固，不固安得聞此言乎！寡人欲問，不能為辭，請少進．」孔子曰：「天地不合，萬物不生，大婚，萬世之嗣也，君何謂已重焉？」孔子遂言曰：「內以治宗廟之禮，足以配天地之神，出以治直言之禮，以立上下之敬，物恥、則足以振之，國恥、足以興之，故為政先乎禮，禮其政之本與．」孔子遂言曰：「昔三代明王，必敬妻子也，蓋有道焉．妻也者，親之主也，子也者，親之後也，敢不敬與．是故君子無不敬，敬也者，敬身為大．身也者，親之支也，敢不敬與．不敬其身，是傷其親．傷其親，是傷本也．傷其本，則支從之而亡．三者，百姓之象也．身以及身，子以及子，妃以及妃，君以修此三者，則大化愾乎天下矣．昔太王之道也，如此國家順矣．」公曰：「敢問何謂敬身？」孔子對曰：「君子過言則民作辭，過行則民作則，言不過辭，動不過則，百姓恭敬以從命，若是，則可謂能敬其身，則能成其親矣．」公曰：「何謂成其親？」孔子對曰：「君子者也，人之成名也，百姓與名，謂之君子，則是成其親，為君而為其子也．」孔子遂言曰：「愛政而不能愛人，則不能成其身．不能成其身，則不能安其土．不能安其土，則不能樂天．」公曰：「敢問何能成身？」孔子對曰：「夫其行已不過乎物，謂之成身，不過乎，合天道也．」公曰：「君子何貴乎天道也？」孔子曰：「貴其不已也．如日月東西相從而不已也，是天道也．不閉而能久，是天道也．無為而物成，是天道也．已成而明之，是天道也．」公曰：「寡人且愚冥，幸煩子之於心．」孔子蹴然避席而對曰：「仁人不過乎物，孝子不過乎親．是故仁人之事親也如事天，事天如事親，此謂孝子成身．」公曰：「寡人既聞如此言，無如後罪何？」孔子對曰：「君子及此言，是臣之福也．」 \\n 儒行解第五 \\n 孔子在衛，冉求言於季孫曰：「國有聖人而不能用，欲以求治，是猶卻步而欲求及前人，不可得已．今孔子在衛，衛將用之．己有才而以資鄰國，難以言智也，請以重幣迎之．季孫以告哀公，公從之．孔子既至，舍哀公館焉．公自阼階，孔子賓階升堂立侍．公曰：「夫子之服，其儒服與？」孔子對曰：「丘少居魯，衣逢掖之衣．長居宋，冠章甫之冠．丘聞之，君子之學也，博其服以鄉，丘未知其為儒服也．」公曰：「敢問儒行？」孔子曰：「略言之則不能終其物，悉數之則留僕未可以對．」哀公命席，孔子侍坐曰：「儒有席上之珍以待聘，夙夜強學以待問，懷忠信以待舉，力行以待取，其自立有如此者．儒有衣冠，中動作順，其大讓如慢，小讓如偽，大則如威，小則如媿，難進而易退，粥粥若無能也，其容貌有如此者．儒有居處齊難，其起坐恭敬，言必誠信，行必忠正，道塗不爭險易之利，冬夏不爭陰陽之和；愛其死以有待也，養其身以有為也，其備預有如此者．儒有不寶金玉，而忠信以為寶，不祈土地，而仁義以為土地；不求多積多文以為富；難得而易祿也，易祿而難畜也；非時不見，不亦難得乎？非義不合，不亦難畜乎？先勞而後祿，不亦易祿乎？其近人情，有如此者．儒有委之以財貨而不貪，淹之以樂好而不淫，劫之以眾而不懼，阻之以兵而不懾；見利不虧其義，見死不更其守；徃者不悔，來者不豫；過言不再，流言不極；不斷其威，不習其謀；其特立有如此者．儒有可親而不可劫，可近而不可迫，可殺而不可辱；其居處不過，其飲食不溽；其過失可徵辯，而不可面數也；其剛毅有如此者．儒有忠信以為甲冑，禮義以為干櫓；戴仁而行，抱德而處；雖有暴政，不更其所；其自立有如此者．儒有一畝之宮，環堵之室，蓽門圭窬，蓬戶甕牖，易衣而出，并日而食；上答之，不敢以疑，上不答之，不敢以諂；其為士有如此者．儒有今人以居，古人以｛尤旨｝，今世行之，後世以為楷，若不逢世，上所不受，下所不推；詭諂之民，有比黨而危之，身可危也，其志，不可奪也；雖危起居，猶竟信其志，乃不忘百姓之病也；其憂思有如此者．儒有博學而不窮，篤行而不倦，幽居而不淫，上通而不困；禮必以和，優游以法；慕賢而容眾，毀方而瓦合；其寬裕有如此者．儒有內稱不避親，外舉不避怨；程功積事，不求厚祿，推賢達能，不望其報；君得其志，民賴其德，苟利國家，不求富貴；其舉賢援能，有如此者．儒有澡身浴德，陳言而伏；靜言而正之，而上下不知也；默而翹之，又不急為也；不臨深而為高，不加少而為多；世治不輕，世亂不沮；同己不與，異己不非；其特立獨行，有如此者．儒有上不臣天子，下不事諸侯，慎靜尚寬，底厲廉隅，強毅以與人，博學以知服；雖以分國，視之如錙銖，弗肯臣仕；其規為有如此者．儒有合志同方，營道同術，並立則樂，相下不厭；久別則聞，流言不信，義同而進，不同而退，其交有如此者．夫溫良者，仁之本也；慎敬者，仁之地也；寬裕者，仁之作也；遜接者，仁之能也；禮節者，仁之貌也；言談者，仁之文也；歌樂者，仁之和也；分散者，仁之施也；儒皆兼此而有之，猶且不敢言仁也；其尊讓有如此者．儒有不隕穫於貧賤，不充詘於富貴；不溷君王，不累長上，不閔有司，故曰儒．今人之名儒也，忘常以儒相詬疾．」哀公既得聞此言也，言加信，行加敬．曰：「終歿吾世，弗敢復以儒為戲矣．」 \\n 問禮第六 \\n 哀公問於孔子曰：「大禮何如？子之言禮，何其尊也．」孔子對曰：「丘也鄙人，不足以知大禮也．」公曰：「吾子言焉．」孔子曰：「丘聞之民之所以生者，禮為大．非禮則無以節事天地之神焉；非禮則無以辯君臣上下長幼之位焉；非禮則無以別男女父子兄弟婚姻親族疏數之交焉；是故君子此之為尊敬，然後以其所能教順百姓，不廢其會節．既有成事，而後治其文章黼黻，以別尊卑上下之等．其順之也，而後言其喪祭之紀，宗廟之序，品其犧牲，設其豕腊，修其歲時，以敬其祭祀，別其親疏，序其昭穆，而後宗族會醼，即安其居，以綴恩義．卑其宮室，節其服御，車不雕璣，器不彤鏤，食不二味，心不淫志，以與萬民同利，古之明王行禮也如此．」公曰：「今之君子，胡莫之行也．」孔子對曰：「今之君子，好利無厭，淫行不倦，荒怠慢遊，固民是盡，以遂其心，以怨其政，忤其眾以伐有道．求得當欲不以其所，虐殺刑誅，不以其治．夫昔之用民者由前，今之用民者由後，是即今之君子，莫能為禮也．」言偃問曰：「夫子之極言禮也，可得而聞乎？」孔子言：「我欲觀夏，是故之杞，而不足徵也，吾得夏時焉；我欲觀殷道，是故之宋，而不足徵也，吾得乾坤焉；乾坤之義，夏時之等，吾以此觀之．夫禮，初也始於飲食，太古之時，燔黍擘豚，汙罇杯飲，蕢桴土鼓，猶可以致敬鬼神，及其死也，升屋而號告曰，高某復然後飲腥苴熟，形體則降，魂氣則上，是謂天望而地藏也．故生者南嚮，死者北首，皆從其初也．昔之王者，未有宮室，冬則居營窟，夏則居櫓巢；未有火化，食草木之實，鳥獸之肉，飲其血，茹其毛，未有絲麻，衣其羽皮．後聖有作，然後修火之利，範金合土，以為宮室戶牖；以炮以燔，以烹以炙，以為醴酪；治其絲麻，以為布帛，以養生送死，以事鬼神．故玄酒在室，醴醆在戶，粢醍在堂，澄酒在下，陳其犧牲，備其鼎俎，列其琴瑟，管磬鐘鼓，以降上神，與其先祖，以正君臣，以篤父子，以睦兄弟，以齊上下，夫婦有所，是謂承天之祐．作其祝號，玄酒以祭，薦其血毛，腥其俎，熟其殽，越席以坐．疏布以羃，衣其浣帛，醴醆以獻，薦其燔炙，君與夫人，交獻以嘉魂魄，然後退而合烹，體其犬豕牛羊，實其簠簋，籩豆鉶羹，祝以孝告，嘏以慈告，是為大祥，此禮之大成也．」 \\n 五儀解第七 \\n 哀公問於孔子曰：「寡人欲論魯國之士，與之為治，敢問如何取之？」孔子對曰：「生今之世，志古之道，居今之俗，服古之服，舍此而為非者，不亦鮮乎？」曰：「然則章甫絇履，紳帶縉笏者，皆賢人也．」孔子曰：「不必然也．丘之所言，非此之謂也．夫端衣玄裳，冕而乘軒者，則志不在於食焄；斬衰管菲，杖而歠粥者，則志不在於酒肉．生今之世，志古之道，居今之俗，服古之服，謂此類也．」公曰：「善哉！盡此而已乎？」孔子曰：「人有五儀，有庸人、有士人、有君子、有賢人、有聖人，審此五者，則治道畢矣．」公曰：「敢問何如斯可謂之庸人？」孔子曰：「所謂庸人者，心不存慎終之規，口不吐訓格之言，不擇賢以託其身，不力行以自定；見小闇大，而不知所務，從物如流，不知其所執；此則庸人也．」公曰：「何謂士人？」孔子曰：「所謂士人者，心有所定，計有所守，雖不能盡道術之本，必有率也；雖不能備百善之美，必有處也．是故知不務多，必審其所知；言不務多，必審其所謂；行不務多，必審其所由．智既知之，言既道之，行既由之，則若性命之形骸之不可易也．富貴不足以益，貧賤不足以損．此則士人也．」公曰：「何謂君子？」孔子曰：「所謂君子者，言必忠信而心不怨，仁義在身而色無伐，思慮通明而辭不專；篤行信道，自強不息，油然若將可越而終不可及者．此則君子也．」公曰：「何謂賢人？」孔子曰：「所謂賢人者，德不踰閑，行中規繩，言足以法於天下，而不傷於身，道足以化於百姓，而不傷於本；富則天下無宛財，施則天下不病貧．此則賢者也．」公曰：「何謂聖人？」孔子曰：「所謂聖者，德合於天地，變通無方，窮萬事之終始，協庶品之自然，敷其大道而遂成情性；明並日月，化行若神，下民不知其德，睹者不識其鄰．此謂聖人也．」公曰：「善哉！非子之賢，則寡人不得聞此言也．雖然，寡人生於深宮之內，長於婦人之手，未嘗知哀，未嘗知憂，未嘗知勞，未嘗知懼，未嘗知危，恐不足以行五儀之教若何？」孔子對曰：「如君之言已知之矣，則丘亦無所聞焉．」公曰：「非吾子，寡人無以啟其心，吾子言也．」孔子曰：「君子入廟，如右，登自阼階，仰視榱桷，俯察机筵，其器皆存，而不睹其人，君以此思哀，則哀可知矣．昧爽夙興，正其衣冠，平旦視朝，慮其危難，一物失理，亂亡之端，君以此思憂，則憂可知矣．日出聽政，至于中冥，諸侯子孫，徃來為賓，行禮揖讓，慎其威儀，君以此思勞，則勞亦可知矣．緬然長思，出於四門，周章遠望，睹亡國之墟，必將有數焉，君以此思懼，則懼可知矣．夫君者，舟也；庶人者，水也；水所以載舟，亦所以覆舟，君以此思危，則危可知矣．君既明此五者，又少留意於五儀之事，則於政治，何有失矣．」 \\n 哀公問於孔子曰：「請問取人之法．」孔子對曰：「事任於官，無取捷捷，無取鉗鉗，無取啍啍，捷捷貪也，鉗鉗亂也，啍啍誕也．故弓調而後求勁焉，馬服而後求良焉，士必愨而後求智能者焉，不愨而多能，譬之豺狼不可邇．」 \\n 哀公問於孔子曰：「寡人欲吾國小而能守，大則攻，其道如何？」孔子對曰：「使君朝廷有禮，上下相親，天下百姓皆君之民，將誰攻之？苟為此道，民畔如歸，皆君之讎也，將與誰守？」公曰：「善哉！於是廢山澤之禁，弛關市之稅，以惠百姓．」 \\n 哀公問於孔子曰：「吾聞君子不博，有之乎？」孔子曰：「有之．」公曰：「何為？」對曰：「為其二乘．」公曰：「有二乘，則何為不博？」子曰：「為其兼行惡道也．」哀公懼焉，有間，復問曰：「若是乎君之惡惡道至甚也？」孔子曰：「君子之惡惡道不甚，則好善道亦不甚；好善道不甚，則百姓之親上亦不甚．詩云：『未見君子，憂心惙惙，亦既見止，亦既覯止，我心則悅．』詩之好善道甚也如此．」公曰：「美哉！夫君子成人之善，不成人之惡，微吾子言焉，吾弗之聞也．」 \\n 哀公問於孔子曰：「夫國家之存亡禍福，信有天命，非唯人也．」孔子對曰：「存亡禍福，皆己而已，天災地妖，不能加也．」公曰：「善！吾子之言，豈有其事乎？」孔子曰：「昔者殷王帝辛之世，有雀生大鳥於城隅焉，占之曰：『凡以小生大，則國家必王而名必昌．』於是帝辛介雀之德，不修國政，亢暴無極，朝臣莫救，外寇乃至殷國以亡，此即以己逆天時，詭福反為禍者也．又其先世殷王太戊之時，道缺法圮，以致夭櫱、桑榖于朝，七日大拱，占之者曰：『桑榖野木而不合生朝，意者國亡乎！』太戊恐駭，側身修行，思先王之政，明養民之道，三年之後，遠方慕義重譯至者，十有六國，此即以己逆天時，得禍為福者也．故天災地妖，所以儆人主者也；寤夢徵恠，所以儆人臣者也；災妖不勝善政，寤夢不勝善行，能知此者，至治之極也，唯明王達此．」公曰：「寡人不鄙固此，亦不得聞君子之教也．」 \\n 哀公問於孔子曰：「智者壽乎？仁者壽乎？」孔子對曰：「然，人有三死，而非其命也，行己自取也．夫寢處不時，飲食不節，逸勞過度者，疾共殺之；居下位而上干其君，嗜慾無厭而求不止者，刑共殺之；以少犯眾，以弱侮強，忿怒不類，動不量力者，兵共殺之．此三者死非命也，人自取之．若夫智士仁人，將身有節，動靜以義，喜怒以時，無害其性，雖得壽焉，不亦可乎？」 \\n  \\n   \\n  "}
{"章节": "卷第二", "正文": "  \\n 卷第二 \\n 　 \\n  \\n 致思第八 \\n 孔子北遊於農山，子路子貢顏淵侍側．孔子四望，喟然而嘆曰：「於斯致思，無所不至矣．二三子各言爾志，吾將擇焉．子路進曰：「由願得白羽若月，赤羽若日，鍾鼓之音，上震於天，旍旗繽紛，下蟠于地，由當一隊而敵之，必也攘地千里，搴旗執聝，唯由能之，使二子者從我焉．」夫子曰：「勇哉．」子貢復進曰：「賜願使齊楚合戰於漭瀁之野，兩壘相望，塵埃相接，挺刃交兵，賜著縞衣白冠，陳說其間，推論利害，釋國之患，唯賜能之，使夫二子者從我焉．」夫子曰：「辯哉．」顏回退而不對．孔子曰：「回來，汝奚獨無願乎？」顏回對曰：「文武之事，則二子者，既言之矣，回何云焉．」孔子曰：「雖然，各言爾志也，小子言之．」對曰：「回聞薰蕕不同器而藏，堯桀不共國而治，以其類異也，回願得明王聖主輔相之，敷其五教，導之以禮樂，使民城郭不修，溝池不越，鑄劍戟以為農器，放牛馬於原藪，室家無離曠之思，千歲無戰鬥之患，則由無所施其勇，而賜無所用其辯矣．」夫子凜然曰：「美哉！德也．」子路抗手而對曰：「夫子何選焉？」孔子曰：「不傷財，不害民，不繁詞，則顏氏之子有矣．」 \\n 魯有儉嗇者，瓦鬲煮食，食之，自謂其美，盛之土型之器，以進孔子．孔子受之，歡然而悅，如受大牢之饋．子路曰：「瓦甂，陋器也，煮食，薄膳也，夫子何喜之如此乎？」子曰：「夫好諫者思其君，食美者念其親．吾非以饌具之為厚，以其食厚而我思焉．」孔子之楚，而有漁者，而獻魚焉，孔子不受．漁者曰：「天暑市遠，無所鬻也，思慮棄之糞壤，不如獻之君子，故敢以進焉．」於是夫子再拜受之，使弟子掃地將以享祭．門人曰：「彼將棄之，而夫子以祭之，何也？」孔子曰：「吾聞諸惜其腐〈食念〉，而欲以務施者，仁人之偶也，惡有受仁人之饋，而無祭者乎？」 \\n 季羔為衛之士師，刖人之足，俄而衛有蒯聵之亂，季羔逃之，走郭門，刖者守門焉．謂季羔曰：「彼有竇．」季羔曰：「君子不踰．」又曰：「彼有竇．」季羔曰：「君子不隧．」又曰：「於此有室．」季羔乃入焉．既而追者罷，季羔將去，謂刖者：「吾不能虧主之法而親刖子之足矣，今吾在難，此正子之報怨之時，而逃我者三，何故哉？」刖者曰：「斷足固我之罪，無可奈何，曩者君治臣以法令，先人後臣，欲臣之免也，臣知獄決罪定，臨當論刑，君愀然不樂，見君顏色，臣又知之，君豈私臣哉？天生君子，其道固然，此臣之所以悅君也．」孔子聞之曰：「善哉為吏，其用法一也．思仁恕則樹德，加嚴暴則樹怨，公以行之，其子羔乎．」 \\n 孔子曰：「季孫之賜我粟千鍾也，而交益親，自南宮敬叔之乘我車也，而道加行．故道雖貴，必有時而後重，有勢而後行，微夫二子之貺財，則丘之道，殆將廢矣．」 \\n 孔子曰：「王者有似乎春秋，文王以王季為父，以太任為母，以太姒為妃，以武王周公為子，以太顛閎天為臣，其本美矣．武王正其身以正其國，正其國以正天下，伐無道，刑有罪，一動而天下正，其事成矣．春秋致其時而萬物皆及，王者致其道而萬民皆治，周公載己行化，而天下順之，其誠至矣．」 \\n 曾子曰：「入是國也，言信於群臣，而留可也；見忠於卿大夫，則仕可也；澤施於百姓，則富可也．」孔子曰：「參之言此可謂善安身矣．」子路為蒲宰，為水備，與其民修溝瀆，以民之勞煩苦也，人與之一簞食一壺漿．孔子聞之，使子貢止之．子路忿不悅，徃見孔子，曰：「由也以暴雨將至，恐有水災，故與民修溝洫以備之，而民多匱餓者，是以簞食壺漿而與之．夫子使賜止之，是夫子止由之行仁也．夫子以仁教而禁其行，由不受也．」孔子曰：「汝以民為餓也，何不白於君，發倉廩以賑之，而私以爾食饋之，是汝明君之無惠，而見己之德美矣．汝速已則可，不則汝之見罪必矣．」 \\n 子路問於孔子曰：「管仲之為人何如？」子曰：「仁也．」子路曰：「昔管仲說襄公，公不受，是不辯也；欲立公子糾而不能，是不智也；家殘於齊，而無憂色，是不慈也；桎梏而居檻車，無慚心，是無醜也；事所射之君，是不貞也；召忽死之，管仲不死，是不忠也．仁人之道，固若是乎？」孔子曰：「管仲說襄公，襄公不受，公之闇也；欲立子糾而不能，不遇時也；家殘於齊而無憂色，是知權命也；桎梏而無慚心，自裁審也；事所射之君，通於變也；不死子糾，量輕重也．夫子糾未成君，管仲未成臣，管仲才度義，管仲不死束縛，而立功名，未可非也．召忽雖死，過與取仁，未足多也．」 \\n 孔子適齊，中路聞哭者之聲，其音甚哀．孔子謂其僕曰：「此哭哀則哀矣，然非喪者之哀矣．」驅而前，少進，見有異人焉，擁鐮帶素，哭者不哀．孔子下車，追而問曰：「子何人也？」對曰：「吾丘吾子也．」曰：「子今非喪之所，奚哭之悲也？」丘吾子曰：「吾有三失，晚而自覺，悔之何及．」曰：「三失可得聞乎？願子告吾，無隱也．」丘吾子曰：「吾少時好學，周遍天下，後還喪吾親，是一失也；長事齊君，君驕奢失士，臣節不遂，是二失也；吾平生厚交，而今皆離絕，是三失也．夫樹欲靜而風不停，子欲養而親不待，徃而不來者年也，不可再見者親也，請從此辭，遂投水而死．」孔子曰：「小子識之，斯足為戒矣．自是弟子辭歸養親者十有三．」 \\n 孔子謂伯魚曰：「鯉乎，吾聞可以與人終日不倦者，其唯學焉．其容體不足觀也，其勇力不足憚也，其先祖不足稱也，其族姓不足道也．終而有大名，以顯聞四方，流聲後裔者，豈非學之效也．故君子不可以不學．其容不可以不飭，不飭無類，無類失親，失親不忠，不忠失禮，失禮不立．夫遠而有光者，飭也；近而愈明者，學也．譬之汙池，水潦注焉，雚葦生焉，雖或以觀之，孰知其源乎．」 \\n 子路見於孔子曰：「負重涉遠，不擇地而休，家貧親老，不擇祿而仕．昔者由也，事二親之時，常食藜藿之實，為親負米百里之外．親歿之後，南遊於楚，從車百乘，積粟萬鍾，累茵而坐，列鼎而食，願欲食藜藿，為親負米，不可復得也．枯魚銜索，幾何不蠹，二親之壽，忽若過隙．」孔子曰：「由也事親，可謂生事盡力，死事盡思者也．」 \\n 孔子之郯，遭程子於塗，傾蓋而語，終日，甚相親．顧謂子路曰：「取束帛以贈先生．」子路屑然對曰：「由聞之士不中間見，女嫁無媒，君子不以交禮也．」有間，又顧謂子路．子路又對如初．孔子曰：「由，詩不云乎：『有美一人，清揚宛兮，邂逅相遇，適我願兮．』今程子，天下賢士也，於斯不贈，則終身弗能見也，小子行之．」 \\n 孔子自衛反魯，息駕于河梁而觀焉．有懸水三十仞，圜流九十里，魚鱉不能導，黿鼉不能居．有一丈夫方將厲之，孔子使人並涯止之曰：「此懸水三十仞，圜流九十里，魚鱉黿鼉不能居也，意者難可濟也．」丈夫不以措意，遂渡而出．孔子問之，曰：「子乎有道術乎，所以能入而出者，何也？」丈夫對曰：「始吾之入也，先以忠信，及吾之出也，又從以忠信，忠信措吾軀於波流，而吾不敢以用私，所以能入而復出也．」孔子謂弟子曰：「二三子識之，水且猶可以忠信成身親之，而況於人乎！」 \\n 孔子將行，雨而無蓋．門人曰：「商也有之．」孔子曰：「商之為人也，甚恡於財，吾聞與人交，推其長者，違其短者故能久也．」楚王渡江，江中有物大如斗，圓而赤，直觸王舟，舟人取之，王大怪之，遍問群臣，莫之能識．王使使聘于魯，問於孔子．子曰：「此所謂萍實者也，可剖而食也，吉祥也，唯霸者為能獲焉．」使者反，王遂食之，大美．久之使來以告魯大夫，大夫因子游問曰：「夫子何以知其然乎？」曰：「吾昔之鄭，過乎陳之野，聞童謠曰：『楚王渡江得萍實，大如斗，赤如日，剖而食之甜如蜜．』此是楚王之應也．吾是以知之．」 \\n 子貢問於孔子曰：「死者有知乎？將無知乎？」子曰：「吾欲言死之有知，將恐孝子順孫妨生以送死；吾欲言死之無知，將恐不孝之子棄其親而不葬．賜不欲知死者有知與無知，非今之急，後自知之．」 \\n 子貢問治民於孔子．子曰：「懍懍焉若持腐索之扞馬．」子貢曰：「何其畏也？」孔子曰：「夫通達御皆人也，以道導之，則吾畜也；不以道導之，則吾讎也．如之何其無畏也．」 \\n 魯國之法，贖人臣妾于諸侯者，皆取金於府，子貢贖之，辭而不取金．孔子聞之曰：「賜失之矣．夫聖人之舉事也，可以移風易俗，而教導可以施之於百姓，非獨適身之行也，今魯國富者寡而貧者眾，贖人受金則為不廉，則何以相贖乎？自今以後，魯人不復贖人於諸侯．」 \\n 子路治蒲，請見於孔子曰：「由願受教於夫子．」子曰：「蒲其如何？」對曰：「邑多壯士，又難治也．」子曰：「然，吾語爾，恭而敬，可以攝勇；寬而正，可以懷強；愛而恕，可以容困；溫而斷，可以抑姦．如此而加之，則正不難矣．」 \\n 三恕第九 \\n 孔子曰：「君子有三恕，有君不能事，有臣而求其使，非恕也；有親不能孝，有子而求其報，非恕也；有兄不能敬，有弟而求其順，非恕也．士能明於三恕之本，則可謂端身矣．」孔子曰：「君子有三思，不可不察也．少而不學，長無能也；老而不教，死莫之思也；有而不施，窮莫之救也．故君子少思其長則務學，老思其死則務教，有思其窮則務施．」 \\n 伯常騫問於孔子曰：「騫固周國之賤吏也，不自以不肖，將北面以事君子，敢問正道宜行，不容於世，隱道宜行，然亦不忍，今欲身亦不窮，道亦不隱，為之有道乎？」孔子曰：「善哉子之問也．自丘之聞，未有若吾子所問辯且說也．丘嘗聞君子之言道矣，聽者無察，則道不入，奇偉不稽，則道不信．又嘗聞君子之言事矣，制無度量，則事不成，其政曉察，則民不保．又嘗聞君子之言志矣，〈罡寸〉折者不終，徑易者則數傷，浩倨者則不親，就利者則無不弊．又嘗聞養世之君子矣，從輕勿為先，從重勿為後，見像而勿強，陳道而勿怫．此四者，丘之所聞也．」 \\n 孔子觀於魯桓公之廟，有欹器焉．夫子問於守廟者曰：「此謂何器？」對曰：「此蓋為宥坐之器．」孔子曰：「吾聞宥坐之器，虛則欹，中則正，滿則覆，明君以為至誡，故常置之於坐側．」顧謂弟子曰：「試注水焉．」乃注之，水中則正，滿則覆．夫子喟然歎曰：「嗚呼！夫物惡有滿而不覆哉？」子路進曰：「敢問持滿有道乎？」子曰：「聰明睿智，守之以愚；功被天下，守之以讓；勇力振世，守之以怯；富有四海，守之以謙．此所謂損之又損之之道也．」 \\n 孔子觀於東流之水．子貢問曰：「君子所見大水，必觀焉何也？」孔子對曰：「以其不息，且遍與諸生而不為也．夫水似乎德，其流也則卑下，倨邑必修，其理似義；浩浩乎無屈盡之期，此似道；流行赴百仞之嵠而不懼，此似勇；至量必平之，此似法；盛而不求概，此似正；綽約微達，此似察；發源必東，此似志；以出以入，萬物就以化絜，此似善化也．水之德有若此，是故君子見，必觀焉．」 \\n 子貢觀於魯廟之北堂，出而問於孔子曰：「向也賜觀於太廟之堂，未既輟，還瞻北蓋，皆斷焉，彼將有說耶？匠過之也．」孔子曰：「太廟之堂宮，致良工之匠，匠致良材，盡其功巧，蓋貴久矣，尚有說也．」 \\n 孔子曰：「吾有所齒，有所鄙，有所殆．夫幼而不能強學，老而無以教，吾恥之；去其鄉事君而達，卒遇故人，曾無舊言，吾鄙之；與小人處而不能親賢，吾殆之．」 \\n 子路見於孔子．孔子曰：「智者若何？仁者若何？」子路對曰：「智者使人知己，仁者使人愛己．」子曰：「可謂士矣．」子路出，子貢入，問亦如之．子貢對曰：「智者知人，仁者愛人．」子曰：「可謂士矣．」子貢出，顏回入，問亦如之．對曰：「智者自知，仁者自愛．」子曰：「可謂士君子矣．」 \\n 子貢問於孔子曰：「子從父命孝，臣從君命貞乎？奚疑焉．」孔子曰：「鄙哉賜，汝不識也．昔者明王萬乘之國，有爭臣七人，則主無過舉；千乘之國，有爭臣五人，則社稷不危也；百乘之家，有爭臣三人，則祿位不替；父有爭子，不陷無禮；士有爭友，不行不義．故子從父命，奚詎為孝？臣從君命，奚詎為貞？夫能審其所從，之謂孝，之謂貞矣．」 \\n 子路盛服見於孔子．子曰：「由是倨倨者何也？夫江始出於岷山，其源可以濫觴，及其至于江津，不舫舟不避風則不可以涉，非唯下流水多耶？今爾衣服既盛，顏色充盈，天下且孰肯以非告汝乎？」子路趨而出，改服而入，蓋自若也．子曰：「由志之，吾告汝，奮於言者華，奮於行者伐，夫色智而有能者，小人也．故君子知之曰智，言之要也，不能曰不能，行之至也．言要則智，行至則仁，既仁且智，惡不足哉！」 \\n 子路問於孔子曰：「有人於此，披褐而懷玉，何如？」子曰：「國無道，隱之可也；國有道，則袞冕而執玉．」 \\n 好生第十 \\n 魯哀公問於孔子曰：「昔者舜冠何冠乎？」孔子不對．公曰：「寡人有問於子而子無言，何也？」對曰：「以君之問不先其大者，故方思所以為對．」公曰：「其大何乎？」孔子曰：「舜之為君也，其政好生而惡殺，其任授賢而替不肖，德若天地而靜虛，化若四時而變物，是以四海承風，暢於異類，鳳翔麟至，鳥獸馴德，無他也，好生故也．君舍此道，而冠冕是問，是以緩對．」 \\n 孔子讀史至楚復陳，喟然歎曰：「賢哉楚王！輕千乘之國，而重一言之信，匪申叔之信，不能達其義，匪莊王之賢，不能受其訓．」 \\n 孔子常自筮其卦，得賁焉，愀然有不平之狀．子張進曰：「師聞卜者得賁卦，吉也，而夫子之色有不平，何也？」孔子對曰：「以其離耶！在周易，山下有火謂之賁，非正色之卦也．夫質也黑白宜正焉，今得賁，非吾兆也．吾聞丹漆不文，白玉不雕，何也？質有餘不受飾故也．」孔子曰：「吾於甘棠，見宗廟之敬甚矣，思其人必愛其樹，尊其人必敬其位，道也．」 \\n 子路戎服見於孔子，拔劍而舞之，曰：「古之君子，以劍自衛乎？」孔子曰：「古之君子忠以為質，仁以為衛，不出環堵之室，而知千里之外，有不善則以忠化之，侵暴則以仁固之，何持劍乎？」子路曰：「由乃今聞此言，請攝齊以受教．」 \\n 楚王出遊，亡弓，左右請求之．王曰：「止，楚王失弓，楚人得之，又何求之！」孔子聞之，惜乎其不大也，不曰人遺弓，人得之而已，何必楚也． \\n 孔子為魯司寇，斷獄訟皆進眾議者而問之，曰：「子以為奚若？某以為何若？」皆曰云云如是，然後夫子曰：「當從某子幾是．」 \\n 孔子問漆雕憑曰：「子事臧文仲武仲及孺子容，此三大夫孰賢？」對曰：「臧氏家有守龜焉，名曰蔡，文仲三年而為一兆，武仲三年而為二兆，孺子容三年而為三兆，憑從此之見，若問三人之賢與不賢，所未敢識也．」孔子曰：「君子哉漆雕氏之子，其言人之美也，隱而顯；言人之過也，微而著．智而不能及，明而不能見，孰克如此．」 \\n 魯公索氏，將祭而亡其牲．孔子聞之曰：「公索氏不及二年將亡，後一年而亡．」門人問曰：「昔公索氏亡其祭牲，而夫子曰，不及二年必亡，今過期而亡，夫子何以知其然？」孔子曰：「夫祭者，孝子所以自盡於其親，將祭而亡其牲，則其餘所亡者多矣．若此而不亡者，未之有也．」 \\n 虛芮二國爭田而訟，連年不決，乃相謂曰：「西伯仁也，盍徃質之．」入其境則耕者讓畔，行者讓路；入其朝士讓為大夫，大夫讓于卿．虛芮之君曰：「嘻！吾儕小人也，不可以入君子之朝．」遠自相與而退，咸以所爭之田為閒田也．孔子曰：「以此觀之，文王之道，其不可加焉，不令而從，不教而聽，至矣哉．」 \\n 曾子曰：「狎甚則相簡，莊甚則不親，是故君子之狎足以交歡，其莊足以成禮．」孔子聞斯言也，曰：「二三子志之，孰謂參也不知禮乎！」 \\n 哀公問曰：「紳委章甫，有益於仁乎？」孔子作色而對曰：「君胡然焉，衰麻苴杖者，志不存乎樂，非耳弗聞，服使然也；黼黻袞冕者，容不襲慢，非性矜莊，服使然也；介胃執戈者，無退懦之氣，非體純猛，服使然也．且臣聞之，好肆不守折，而長者不為市，竊夫其有益與無益，君子所以知．」孔子謂子路曰：「見長者而不盡其辭，雖有風雨，吾不能入其門矣．故君子以其所能敬人，小人反是．」 \\n 孔子謂子路曰：「君子以心導耳目，立義以為勇；小人以耳目導心，不愻以為勇．故曰退之而不怨，先之斯可從已．」 \\n 孔子曰：「君子三患，未之聞，患不得聞；既得聞之，患弗得學；既得學之，患弗能行．有其德而無其言，君子恥之；有其言而無其行，君子恥之；既得之，而又失之，君子恥之；地有餘民不足，君子恥之；眾寡均而人功倍己焉，君子恥之．」 \\n 魯人有獨處室者，鄰之釐婦，亦獨處一室．夜暴風雨至，釐婦室壞，趨而託焉，魯人閉戶而不納，釐婦自牖與之言：「何不仁而不納我乎？」魯人曰：「吾聞男女不六十不同居，今子幼吾亦幼，是以不敢納爾也．」婦人曰：「子何不如柳下惠？然嫗不建門之女，國人不稱其亂．」魯人曰：「柳下惠則可，吾固不可．吾將以吾之不可，學柳下惠之可．」孔子聞之曰：「善哉！欲學柳下惠者，未有似於此者，期於至善而不襲其為，可謂智乎！」 \\n 孔子曰：「小辯害義，小言破道，關睢興于鳥而君子美之，取其雄雌之有別；鹿鳴興於獸，而君子大之，取其得食而相呼．若以鳥獸之名嫌之，固不可行也．」 \\n 孔子謂子路曰：「君子而強氣，而不得其死；小人而強氣，則刑戮荐蓁．豳詩曰：『殆天之未陰雨，徹彼桑土，綢繆牖戶，今汝下民，或敢侮余．』」孔子曰：「能治國家之如此，雖欲侮之，豈可得乎？周自后稷積行累功，以有爵土，公劉重之以仁，及至大王亶甫，敦以德讓，其樹根置本，備豫遠矣．初，大王都豳，翟人侵之，事之以皮幣，不得免焉，事之以珠玉，不得免焉，於是屬耆老而告之，所欲吾土地．吾聞之君子不以所養而害人，二三子何患乎無君？遂獨與大姜去之，踰梁山，邑于岐山之下．豳人曰：『仁人之君，不可失也，從之如歸市焉．』天之與周，民之去殷久矣，若此而不能天下，未之有也，武庚惡能侮．鄁詩曰：『執轡如組，兩驂如儛．』」孔子曰：「為此詩者，其知政乎！夫為組者，＜禾忽＞紕於此，成文於彼，言其動於近，行於遠也．執此法以御民，豈不化乎！竿旄之忠告至矣哉！」 \\n  \\n   \\n  "}
{"章节": "卷第三", "正文": "  \\n 卷第三 \\n 　 \\n  \\n 觀周第十一 \\n 孔子謂南宮敬叔曰：「吾聞老聃博古知今，通禮樂之原，明道德之歸，則吾師也，今將徃矣．」對曰：「謹受命．」遂言於魯君曰：「臣受先臣之命，云孔子聖人之後也，滅於宋，其祖弗父何，始有國而授厲公，及正考父佐戴武宣，三命茲益恭．故其鼎銘曰：『一命而僂，再命而傴，三命而俯，循牆而走，亦莫余敢侮，饘於是，粥於是，以餬其口，其恭儉也，若此．』」臧孫紇有言：「聖人之後，若不當世，則必有明君而達者焉，孔子少而好禮，其將在矣．」屬臣曰：「汝必師之，今孔子將適周，觀先王之遺制，考禮樂之所極，斯大業也，君盍以乘資之，臣請與徃．」公曰：「諾．」與孔子車一乘，馬二疋，堅其侍御．敬叔與俱至周，問禮於老聃，訪樂於萇弘，歷郊社之所，考明堂之則，察廟朝之度．於是喟然曰：「吾乃今知周公之聖，與周之所以王也．」及去周，老子送之曰：「吾聞富貴者送人以財，仁者送人以言，吾雖不能富貴，而竊仁者之號，請送子以言乎．凡當今之士，聰明深察而近於死者，好譏議人者也；博辯閎達而危其身，好發人之惡者也；無以有己為人子者，無以惡己為人臣者．」孔子曰：「敬奉教．」自周反魯，道彌尊矣．遠方弟子之進，蓋三千焉． \\n 孔子觀乎明堂，睹四門墉有堯舜之容，桀紂之象，而各有善惡之狀，興廢之誡焉．又有周公相成王，抱之負斧扆，南面以朝諸侯之圖焉，孔子徘徊而望之，謂從者曰：「此周之所以盛也．夫明鏡所以察形，徃古者所以知今，人主不務襲跡於其所以安存，而忽怠所以危亡，是猶未有以異於卻走而欲求及前人也，豈不惑哉．」 \\n 孔子觀周，遂入太祖后稷之廟，廟堂右階之前，有金人焉，三緘其口，而銘其背曰：「古之慎言人也，戒之哉．無多言，多言多敗．無多事，多事多患．安樂必戒，無所行悔．勿謂何傷，其禍將長．勿謂何害，其禍將大．勿喟不聞，神將伺人．焰焰不滅，炎炎若何．涓涓不壅，終為江河．綿綿不絕，或成網羅．毫末不札，將尋斧柯．誠能慎之，福之根也．口是何傷，禍之門也．強梁者不得其死，好勝者必遇其敵．盜憎主人，民怨其上，君子知天下之不可上也，故下之．知眾人之不可先也，故後之．溫恭慎德，使人慕之．執雌持下，人莫踰之．人皆趨彼，我獨守此．人皆或之，我獨不徙．內藏我智，不示人技，我雖尊高，人弗我害，誰能於此．江海雖左，長於百川，以其卑也．天道無親，而能下人，戒之哉！」孔子既讀斯文也，顧謂弟子曰：「小人識之，此言實而中，情而信．詩曰：『戰戰兢兢，如臨深淵，如履薄冰．』行身如此，豈以口過患哉？」孔子見老聃而問焉，曰：「甚矣道之於今難行也，吾比執道，而今委質以求當世之君而弗受也，道於今難行也．」老子曰：「夫說者流於辯，聽者亂於辭，如此二者，則道不可以忘也．」 \\n 弟子行第十二 \\n 衛將軍文子，問於子貢曰：「吾聞孔子之施教也，先之以詩書，而道之以孝悌，說之以仁義，觀之以禮樂，然後成之以文德，蓋入室升堂者，七十有餘人，其孰為賢？」子貢對以不知．文子曰：「以吾子常與學賢者也，不知何謂？」子貢對曰：「賢人無妄，知賢即難，故君子之言曰：『智莫難於知人，是以難對也．』」文子曰：「若夫知賢莫不難，今吾子親遊焉，是以敢問．」子貢曰：「夫子之門人蓋有三千就焉，賜有逮及焉，未逮及焉，故不得遍知以告也．」文子曰：「吾子所及者，請問其行．」子貢對曰：「夫能夙興夜寐，諷誦崇禮，行不貳過，稱言不苟，是顏回之行也．孔子說之以詩曰：『媚茲一人，應侯慎德，永言孝思，孝思惟則．』若逢有德之君，世受顯命，不失厥名，以御于天子，則王者之相也．在貧如客，使其臣如借，不遷怒，不深怨，不錄舊罪，是冉雍之行也．孔子論其材曰：『有土之君子也，有眾使也，有刑用也，然後稱怒焉．』孔子告之以詩曰：『靡不有初，鮮克有終，疋夫不怒，唯以亡其身．』不畏強禦，不侮矜寡，其言循性，其都以富，材任治戎，是仲由之行也．孔子和之以文，說之以詩曰：『受小拱大拱而為下國駿龐，荷天子之龍，不戁不悚，敷奏其勇．』強乎武哉，文不勝其質，恭老卹幼，不忘賓旅，好學博藝，省物而勤也，是冉求之行也．孔子因而語之曰：『好學則智，卹孤則惠，恭則近禮，勤則有繼，堯舜篤恭以王天下，其稱之也，曰宜為國老．』齊莊而能肅，志通而好禮，擯相兩君之事，篤雅有節，是公西赤之行也．子曰：『禮經三百，可勉能也，』威儀三千則難也．公西赤問曰：『何謂也？』子曰：『貌以儐禮，禮以儐辭，是謂難焉．』眾人聞之，以為成也．孔子語人曰：『當賓客之事，則達矣．」謂門人曰：『二三子之欲學賓客之禮者，其於赤也，滿而不盈，實而如虛，過之如不及，先王難之．』博無不學，其貌恭，其德敦，其言於人也，無所不信，其驕於人也，常以浩浩，是以眉壽，是曾參之行也．孔子曰：『孝，德之始也；悌，德之序也；信，德之厚也；忠，德之正也．參中夫四德者也，以此稱之．』美功不伐，貴位不善，不侮不佚不傲無告，是顓孫師之行也．孔子言之曰：『其不伐，則猶可能也，其不弊百姓，則仁也，詩云：愷悌君子，民之父母．夫子以其仁為大學之深．』送迎必敬上交下接若截焉，是卜商之行也．孔子說之以詩曰：『式夷式已，無小人殆，若商也，其可謂不險矣．』貴之不喜，賤之不怒，苟利於民矣，廉於行己，其事上也以佑其下，是澹臺滅明之行也．孔子曰：『獨貴獨富，君子助之，夫也中之矣．』先成其慮，及事而用之，故動則不妄，是言偃之行也．孔子曰：『欲能則學，欲知則問，欲善則詳，欲給則豫，當是而行，偃也得之矣．』獨居思仁，公言仁義，其於詩也，則一日三覆白圭之玷，是宮縚之行也．孔子信其能仁，以為異士．自見孔子，出入於戶，未嘗越禮，徃來過之，足不履影，啟蟄不殺，方長不折，執親之喪，未嘗見齒，是高柴之行也．孔子曰：『柴於親喪，則難能也，啟蟄不殺，則順人道，方長不折，則恕仁也，成湯恭而以恕，是以日隮．』凡此諸子，賜之所親睹者也，吾子有命而訊賜，賜也固不足以知賢．」文子曰：「吾聞之也，國有道則賢人興焉，中人用焉乃百姓歸之，若吾子之論，既富茂矣，壹諸侯之相也，抑世未有明君，所以不遇也．」子貢既與衛將軍文子言，適魯見孔子曰：「衛將軍文子問二三子之於賜，不壹而三焉，賜也辭不獲命，以所見者對矣，未知中否，請以告．」孔子曰：「言之乎．」子貢以其辭狀告孔子．子聞而笑曰：「賜，汝次焉人矣．」子貢對曰：「賜也何敢知人，此以賜之所睹也．」孔子然：「吾亦語汝耳之所未聞，目之所未見者，豈思之所不至，智之所未及哉．」子貢曰：「賜願得聞之．」孔子曰：「不克不忌，不念舊怨，蓋伯夷叔齊之行也；思天而敬人，服義而行信，孝於父母，恭於兄弟，從善而不教，蓋趙文子之行也；其事君也，不敢愛其死，然亦不敢忘其身，謀其身不遺其友，君陳則進而用之，不陳則行而退，蓋隨武子之行也；其為人之淵源也，多聞而難誕，內植足以沒其世，國家有道，其言足以治，無道，其默足以生，蓋銅鍉伯華之行也；外寬而內正，自極於隱括之中，直己而不直人，汲汲於仁，以善自終，蓋蘧伯玉之行也；孝恭慈仁，允德義圖，約貨去怨，輕財不匱，蓋柳下惠之行也；其言曰，君雖不量於其身，臣不可以不忠於其君，是故君擇臣而任之，臣亦擇君而事之，有道順命，無道衡命，蓋晏平仲之行也；蹈忠而行信，終日言不在尤之內，國無道，處賤不悶，貧而能樂，蓋老子之行也；易行以俟天命，居下不援其上，其親觀於四方也，不忘其親，不盡其樂，以不能則學，不為己終身之憂，蓋介子山之行也．」子貢曰：「敢問夫子之所知者，蓋盡於此而已乎？」孔子曰：「何謂其然？亦略舉耳目之所及而矣．昔晉平公問祁奚曰：『羊舌大夫，晉之良大夫也，其行如何？』祁奚辭以不知．公曰：『吾聞子少長乎其所，今子掩之，何也？』祁奚對曰：『其少也恭而順，心有恥而不使其過宿；其為大夫，悉善而謙其端；其為輿尉也，信而好直其功，言其功直，至於其為容也，溫良而好禮，博聞而時出其志．』公曰：『曩者問子，子奚曰不知也？』祁奚曰：『每位改變，未知所止，是以不敢得知也，此又羊舌大夫之行也．』」子貢跪曰：「請退而記之．」 \\n 賢君第十三 \\n 哀公問於孔子曰：「當今之君，孰為最賢？」孔子對曰：「丘未之見也，抑有衛靈公乎？」公曰：「吾聞其閨門之內無別，而子次之賢，何也？」孔子曰：「臣語其朝廷行事，不論其私家之際也．」公曰：「其事何如？」孔子對曰：「靈公之弟曰，靈公弟子渠牟，其智足以治千乘，其信足以守之，靈公愛而任之．又有士林國者，見賢必進之，而退與分其祿，是以靈公無遊放之士，靈公賢而尊之．又有士曰慶足者，衛國有大事則必起而治之，國無事則退而容賢，靈公悅而敬之．又有大夫史?，以道去衛，而靈公郊舍三日，琴瑟不御，必待史?之入，而後敢入．臣以此取之，雖次之賢，不亦可乎．」 \\n 子貢問於孔子曰：「今之人臣，孰為賢？」子曰：「吾未識也，徃者齊有鮑叔，鄭有子皮，則賢者矣．」子貢曰：「齊無管仲，鄭無子產．」子曰：「賜，汝徒知其一，未知其二也．汝聞用力為賢乎？進賢為賢乎？」子貢曰：「進賢賢哉．」子曰：「然，吾聞鮑叔達管仲，子皮達子產，未聞二子之達賢己之才者也．」 \\n 哀公問於孔子曰：「寡人聞忘之甚者，徙而忘其妻，有諸？」孔子對曰：「此猶未甚者也．甚者乃忘其身．」公曰：「可得而聞乎？」孔子曰：「昔者夏桀，貴為天子，富有四海，忘其聖祖之道，壞其典法，廢其世祀，荒於淫樂，耽湎於酒，佞臣諂諛，窺導其心，忠士折口，逃罪不言，天下誅桀．而有其國，此謂忘其身之甚矣．」 \\n 顏淵將西遊於宋，問於孔子曰：「何以為身？」子曰：「恭敬忠信而已矣．恭則遠於患，敬則人愛之，忠則和於眾，信則人任之，勤斯四者，可以政國，豈特一身者哉．故夫不比於數，而比於踈，不亦遠乎；不修其中，而修外者，不亦反乎；慮不先定，臨事而謀，不亦晚乎．」 \\n 孔子讀詩于正月六章，惕焉如懼，曰：「彼不達之君子，豈不殆哉．從上依世則道廢，違上離俗則身危，時不興善，己獨由之，則曰非妖即妄也．故賢也既不遇天，恐不終其命焉，桀殺龍逢，紂殺比干，皆類是也．詩曰：『謂天蓋高，不敢不局，謂地蓋厚，不敢不蹐．』此言上下畏罪，無所自容也．」 \\n 子路問於孔子曰：「賢君治國，所先者何？」孔子曰：「在於尊賢而賤不肖．」子路曰：「由聞晉中行氏尊賢而賤不肖矣，其亡何也？」孔子曰：「中行氏尊賢而不能用，賤不肖而不能去，賢者知其不用而怨之，不肖者知其必己賤而讎之，怨讎並存於國，鄰敵構兵於郊，中行氏雖欲無亡，豈可得乎．」 \\n 孔子閒處，喟然而歎曰：「嚮使銅鞮伯華無死，則天下其有定矣．」子路曰：「由願聞其人也．」子曰：「其幼也敏而好學，其壯也有勇而不屈，其老也有道而能下人，有此三者，以定天下也，何難乎哉！」子路曰：「幼而好學，壯而有勇，則可也．若夫有道下人，又誰下哉？」子曰：「由不知，吾聞以眾攻寡，無不克也，以貴下賤，無不得也．昔者周公居冢宰之尊，制天下之政，而猶下白屋之士，日見百七十人，斯豈以無道也，欲得士之用也．惡有道而無下天下君子哉？」 \\n 齊景公來適魯，舍于公館，使晏嬰迎孔子，孔子至，景公問政焉．孔子答曰：「政在節財．」公悅，又問曰：「秦穆公國小處僻而霸，何也？」孔子曰：「其國雖小其志大，處雖僻而政其中，其舉也果，其謀也和，法無私而令不愉，首拔五羖，爵之大夫，與語三日而授之以政，此取之雖王可，其霸少矣．」景公曰：「善哉．」 \\n 哀公問政於孔子．孔子對曰：「政之急者，莫大乎使民富且壽也．」公曰：「為之奈何？」孔子曰：「省力役，薄賦斂，則民富矣；敦禮教，遠罪疾，則民壽矣．」公曰：「寡人欲行夫子之言，恐吾國貧矣．」孔子曰：「詩云：『愷悌君子，民之父母．』未有子富而父母貧者也．」 \\n 衛靈公問於孔子曰：「有語寡人有國家者，計之於廟堂之上，則政治矣，何如？」孔子曰：「其可也，愛人者則人愛之，惡人者則人惡之，知得之己者則知得之，人所謂不出環堵之室而知天下者，知反己之謂也．」 \\n 孔子見宋君，君問孔子曰：「吾欲使長有國，而列都得之，吾欲使民無惑，吾欲使士竭力，吾欲使日月當時，吾欲使聖人自來，吾欲使官府治理，為之奈何？」孔子對曰：「千乘之君，問丘者多矣，而未有若主君之問，問之悉也．然主君所欲者，盡可得也．丘聞之，鄰國相親，則長有國；君惠臣忠，則列都得之；不殺無辜，無釋罪人，則民不惑；士益之祿，則皆竭力；尊天敬鬼，則日月當時；崇道貴德，則聖人自來；任能黜否，則官府治理．」宋君曰：「善哉！豈不然乎！寡人不佞，不足以致之也．」孔子曰：「此事非難，唯欲行之云耳．」 \\n 辯政第十四 \\n 子貢問於孔子曰：「昔者齊君問政於夫子，夫子曰：『政在節財．』魯君問政於夫子，子曰：『政在諭臣．』葉公問政於夫子，夫子曰：『政在悅近而遠來．』三者之問一也，而夫子應之不同，然政在異端乎？」孔子曰：「各因其事也．齊君為國，奢乎臺榭，淫于苑囿，五官伎樂，不解於時，一旦而賜人以千乘之家者三，故曰政在節財．魯君有臣三人，內比周以愚其君，外距諸侯之賓，以蔽其明，故曰政在諭臣．夫荊之地廣而都狹，民有離心，莫安其居，故曰政在悅近而來遠．此三者所以為政殊矣．詩云：『喪亂蔑資，曾不惠我師，』此傷奢侈不節，以為亂者也；又曰：『匪其止共，惟王之邛．』此傷姦臣蔽主以為亂也；又曰：『亂離瘼矣，奚其適歸．』此傷離散以為亂者也．察此三者，政之所欲，豈同乎哉！」 \\n 孔子曰：「忠臣之諫君，有五義焉．一曰譎諫，二曰戇諫，三曰降諫，四曰直諫，五曰風諫．唯度主而行之，吾從其風諫乎．」 \\n 子曰：夫道不可不貴也．中行文子倍道失義，以亡其國，而能禮賢，以活其身，聖人轉禍為福，此謂是與．」 \\n 楚王將遊荊臺，司馬子祺諫，王怒之，令尹子西賀於殿下，諫曰：「今荊臺之觀，不可失也．」王喜拊子西之背曰：「與子共樂之矣．」子西步馬十里，引轡而止，曰：「臣願言有道，王肯聽之乎？」王曰：「子其言之．」子西曰：「臣聞為人臣而忠其君者，爵祿不足以賞也；諛其君者，刑罰不足以誅也．夫子祺者，忠臣也，而臣者，諛臣也，願王賞忠而誅諛焉．」王曰：「我今聽司馬之諫，是獨能禁我耳，若後世遊之，何也？」子西曰：「禁後世易耳，大王萬歲之後，起山陵於荊臺之上，則子孫必不忍遊於父祖之墓，以為歡樂也．」王曰：「善．」乃還．孔子聞之曰：「至哉子西之諫也，入之於千里之上，抑之於百世之後者也．」 \\n 子貢聞於孔子曰：「夫子之於子產晏子，可為至矣．敢問二大夫之所為，目夫子之所以與之者．」孔子曰：「夫子產於民為惠主，於學為博物；晏子於君為忠臣，而行為恭敏．故吾皆以兄事之，而加愛敬．」 \\n 齊有一足之鳥，飛集於宮朝，下止于殿前，舒翅而跳，齊侯大怪之，使使聘魯，問孔子．孔子曰：「此鳥名曰商羊，水祥也．昔童兒有屈其一腳，振訊兩眉而跳且謠曰：『天將大雨，商羊鼓舞．今齊有之，其應至矣．』急告民趨治溝渠，修隄防，將有大水為災，頃之大霖雨，水溢泛諸國，傷害民人，唯齊有備，不敗．」景公曰：「聖人之言，信而徵矣．」 \\n 孔子謂宓子賤曰：「子治單父眾悅，子何施而得之也？子語丘所以為之者．」對曰：「不齊之治也，父恤其子，其子卹諸孤，而哀喪紀．」孔子曰：「善小節也，小民附矣，猶未足也．」曰：「不齊所父事者三人，所兄事者五人，所友事者十一人．」孔子曰：「父事三人，可以教孝矣；兄事五人，可以教悌矣；友事十一人，可以舉善矣．中節也，中人附矣，猶未足也．」曰：「此地民有賢於不齊者五人，不齊事之而稟度焉，皆教不齊之道．」孔子歎曰：「其大者，乃於此乎，有矣．昔堯舜聽天下，務求賢以自輔．夫賢者，百福之宗也，神明之主也，惜乎不齊之以所治者，小也．」 \\n 子貢為信陽宰，將行，辭於孔子．孔子曰：「勤之慎之，奉天子之時，無奪無伐，無暴無盜．」子貢曰：「賜也少而事君子，豈以盜為累哉？」孔子曰：「汝未之詳也，夫以賢代賢，是謂之奪；以不肖代賢，是謂之伐；緩令急誅，是謂之暴；取善自與，謂之盜．盜非竊財之謂也．吾聞之知為吏者，奉法以利民，不知為吏者，枉法以侵民，此怨之所由也．治官莫若平，臨財莫如廉，廉平之守，不可改也．匿人之善，斯謂蔽賢．揚人之惡，斯為小人．內不相訓，而外相謗，非親睦也．言人之善，若己有之，言人之惡，若己受之，故君子無所不慎焉．」 \\n 子路治蒲三年，孔子過之，入其境曰：「善哉由也，恭敬以信矣．」入其邑曰：「善哉由也，忠信而寬矣．」至廷曰：「善哉由也，明察以斷矣．」子貢執轡而問曰：「夫子未見由之政，而三稱其善，其善可得聞乎？」孔子曰：「吾見其政矣．入其境，田疇盡易，草萊甚辟，溝洫深治，此其恭敬以信，故其民盡力也；入其邑，牆屋完固，樹木甚茂，此其忠信以寬，故其民不偷也；至其庭，庭甚清閒，諸下用命，此其言明察以斷，故其政不擾也．以此觀之，雖三稱其善，庸盡其美乎！」 \\n  \\n   \\n  "}
{"章节": "卷第四", "正文": "  \\n 卷第四 \\n 　 \\n  \\n 六本第十五 \\n 孔子曰：「行己有六本焉，然後為君子也．立身有義矣，而孝為本；喪紀有禮矣，而哀為本；戰陣有列矣，而勇為本；治政有理矣，而農為本；居國有道矣，而嗣為本；生財有時矣，而力為本．置本不固，無務農桑；親戚不悅，無務外交；事不終始，無務多業；記聞而言，無務多說；比近不安，無務求遠．是故反本修邇，君子之道也．」 \\n 孔子曰：「良藥苦於口而利於病，忠言逆於耳而利於行．湯武以諤諤而昌，桀紂以唯唯而亡．君無爭臣，父無爭子，兄無爭弟，士無爭友，無其過者，未之有也．故曰：『君失之，臣得之．父失之，子得之．兄失之，弟得之．己失之，友得之．』是以國無危亡之兆，家無悖亂之惡，父子兄弟無失，而交友無絕也．」 \\n 孔子見齊景公，公悅焉，請置廩丘之邑以為養．孔子辭而不受．入謂弟子曰：「吾聞君子賞功受賞，今吾言於齊君，君未之有行，而賜吾邑，其不知丘亦甚矣．」於是遂行． \\n 孔子在齊，舍於外館，景公造焉．賓主之辭既接，而左右白曰：「周使適至，言先王廟災．」景公覆問災何王之廟也．孔子曰：「此必釐王之廟．」公曰：「何以知之？」孔子曰：「『詩云：皇皇上天，其命不忒，天之以善，必報其德．』禍亦如之．夫釐王變文武之制，而作玄黃華麗之飾，宮室崇峻，輿馬奢侈，而弗可振也，故天殃所宜加其廟焉，以是占之為然．」公曰：「天何不殃其身，而加罰其廟也？」孔子曰：「蓋以文武故也．若殃其身，則文武之嗣，無乃殄平，故當殃其廟，以彰其過．」俄頃，左右報曰：「所災者，釐王廟也．」景公驚起，再拜曰：「善哉！聖人之智，過人遠矣．」子貢三年之喪畢，見於孔子．子曰：「與之琴，使之絃，侃侃而樂，作而曰：『先王制禮，弗敢過也．』」子曰：『君子也．』子貢曰：『閔子哀未盡．』夫子曰：『君子也．』子夏哀已盡，又曰：『君子也．』二者殊情而俱曰君子，賜也或敢問之．」孔子曰：「閔子哀未忘，能斷之以禮；子夏哀已盡，能引之及禮．雖均之君子，不亦可乎．」 \\n 孔子曰：「無體之禮，敬也；無服之喪，哀也；無聲之樂，歡也．不言而信，不動而威，不施而仁．志夫鐘之音，怒而擊之則武，憂而擊之則悲，其志變者，聲亦隨之．故志誠感之，通於金石，而況人乎！」 \\n 孔子見羅雀者所得，皆黃口小雀．夫子問之曰：「大雀獨不得，何也？」羅者曰：「大雀善驚而難得，黃口貪食而易得．黃口從大雀則不得，大雀從黃口亦不得．」孔子顧謂弟子曰：「善驚以遠害，利食而忘患，自其心矣，而以所從為禍福．故君子慎其所從，以長者之慮，則有全身之階，隨小者之戇，而有危亡之敗也．」 \\n 孔子讀易至於損益，喟然而嘆．子夏避席問曰：「夫子何歎焉？」孔子曰：「夫自損者必有益之，自益者必有決之，吾是以歎也．」子曰：「然則學者不可以益乎？」子曰：「非道益之謂也．道彌益而身彌損．夫學者損其自多，以虛受人，故能成其滿博哉．天道成而必變，凡持滿而能久者，未嘗有也．故曰：『自賢者，天下之善言不得聞於耳矣．』昔堯治天下之位，猶允恭以持之，克讓以接下，是以千歲而益盛，迄今而逾彰；夏桀昆吾，自滿而極，亢意而不節，斬刈黎民如草芥焉，天下討之，如誅匹夫，是以千載而惡著，迄今而不滅．觀此，如行則讓長，不疾先，如在輿遇三人則下之，遇二人則式之，調其盈虛，不令自滿，所以能久也．」子夏曰：「商請志之，而終身奉行焉．」 \\n 子路問於孔子曰：「請釋古之道，而行由之意可乎？」子曰：「不可．昔東夷之子，慕諸夏之禮，有女而寡，為內私婿．終身不嫁，嫁則不嫁矣，亦有貞節之義也．蒼梧嬈娶妻而美，讓與其兄，讓則讓矣，然非禮之讓矣．不慎其初，而悔其後，何嗟及矣．今汝欲舍古之道，行子之意，庸知子意不以是為非，以非為是乎？後雖欲悔，難哉．」 \\n 曾子耘瓜，誤斬其根．曾皙怒建大杖以擊其背，曾子仆地而不知人，久之有頃，乃蘇，欣然而起，進於曾皙曰：「嚮也參得罪於大人，大人用力教，參得無疾乎．」退而就房，援琴而歌，欲令曾皙而聞之，知其體康也．孔子聞之而怒，告門弟子曰：「參來勿內．」曾參自以為無罪，使人請於孔子．子曰：「汝不聞乎，昔瞽瞍有子曰舜，舜之事瞽瞍，欲使之未嘗不在於側，索而殺之，未嘗可得，小棰則待過，大杖則逃走，故瞽瞍不犯不父之罪，而舜不失烝烝之孝，今參事父委身以待暴怒，殪而不避，既身死而陷父於不義，其不孝孰大焉？汝非天子之民也，殺天子之民，其罪奚若？」曾參聞之曰：「參罪大矣．」遂造孔子而謝過． \\n 荊公子行年十五而攝荊相事，孔子聞之，使人徃觀其為政焉．使者反曰：「視其朝清淨而少事，其堂上有五老焉，其廊下有二十壯士焉．」孔子曰：「合二十五人之智，以治天下，其固免矣，況荊乎？」 \\n 子夏問於孔子曰：「顏回之為人奚若？」子曰：「回之信賢於丘．」曰：「子貢之為人奚若？」子曰：「賜之敏賢於丘．」曰：「子路之為人奚若？」子曰：「由之勇賢於丘．」曰：「子張之為人奚若？」子曰：「師之莊賢於丘．」子夏避席而問曰：「然則四子何為事先生？」子曰：「居，吾語汝，夫回能信而不能反，賜能敏而不能詘，由能勇而不能怯，師能莊而不能同，兼四子者之有以易吾弗與也，此其所以事吾而弗貳也．」 \\n 孔子遊於泰山，見榮聲期，行乎郕之野，鹿裘帶索，瑟瑟而歌．孔子問曰：「先生所以為樂者，何也？」期對曰：「吾樂甚多，而至者三．天生萬物，唯人為貴，吾既得為人，是一樂也；男女之別，男尊女卑，故人以男為貴，吾既得為男，是二樂也；人生有不見日月，不免襁褓者，吾既以行年九十五矣，是三樂也．貧者士之常，死者人之終，處常得終，當何憂哉．」孔子曰：「善哉！能自寬者也．」 \\n 孔子曰：「回有君子之道四焉，強於行義、弱於受諫、怵於待祿、慎於治身．史?有男子之道三焉，不仕而敬上、不祀而敬鬼、直己而曲人．」曾子侍曰：「參昔常聞夫子三言而未之能行也，夫子見人之一善而忘其百非，是夫子之易事也；見人之有善若己有之，是夫子之不爭也；聞善必躬行之，然後導之，是夫子之能勞也．學夫子之三言而未能行，以自知終不及二子者也．」 \\n 孔子曰：「吾死之後，則商也日益，賜也日損．」曾子曰：「何謂也？」子曰：「商也好與賢己者處，賜也好說不若己者．不知其子視其父，不知其人視其友，不知其君視其所使，不知其地視其草木．故曰與善人居，如入芝蘭之室，久而不聞其香，即與之化矣．與不善人居，如入鮑魚之肆，久而不聞其臭，亦與之化矣．丹之所藏者赤，漆之所藏者黑，是以君子必慎其所與處者焉．」 \\n 曾子從孔子之齊，齊景公以下卿之禮聘曾子，曾子固辭．將行，晏子送之曰：「吾聞之君子遺人以財不若善言，今夫蘭本三年湛之以鹿酳，既成噉之，則易之匹馬，非蘭之本性也，所以湛者美矣，願子詳其所湛者，夫君子居必擇處，遊必擇方，仕必擇君，擇君所以求仕，擇方所以修道，遷風移俗者嗜慾移性，可不慎乎．」孔子聞之曰：「晏子之言，君子哉！依賢者固不困，依富者固不窮，馬蚿斬足而復行，何也？以其輔之者眾．」孔子曰：「與富貴而下人，何人不尊；以富貴而愛人，何人不親．發言不逆，可謂知言矣；言而眾嚮之，可謂知時矣．是故以富而能富人者，欲貧不可得也．以貴而能貴人者，欲賤不可得也；以達而能達人者，欲窮不可得也．」 \\n 孔子曰：「中人之情也，有餘則侈，不足則儉，無禁則淫，無度則逸，從欲則敗．是故鞭朴之子，不從父之教，刑戮之民，不從君之令，此言疾之難忍，急之難行也．故君子不急斷，不急制，使飲食有量，衣服有節，宮室有度，畜積有數，車器有限，所以防亂之原也．夫度量不可明，是中人所由之令．」 \\n 孔子曰：「巧而好度，必攻；勇而好問，必勝；智而好謀，必成．以愚者反之，是以非其人告之弗聽．非其地，樹之弗生．得其人，如聚砂而雨之；非其人，如會聾而鼓之．夫處重擅寵，專事妒賢，愚者之情也，位高則危，任重則崩，可立而待．」 \\n 孔子曰：「舟非水不行，水入舟則沒；君非民不治，民犯上則傾．是故君子不可不嚴也，小人不可不整一也．」 \\n 齊高庭問於孔子曰：「庭不曠山，不直地，衣穰而提贄，精氣以問事君子之道，願夫子告之．」孔子曰：「貞以幹之，敬以輔之，施仁無倦，見君子則舉之，見小人則退之．去汝惡心而忠與之，效其行，修其禮，千里之外，親如兄弟．行不效，禮不修，則對門不汝通矣，夫終日言，不遺己之憂，終日行不遺己之患，唯智者能之．故自修者必恐懼以除患，恭儉以避難者也．終身為善，一言則敗之，可不慎乎．」 \\n 辯物第十六 \\n 季桓子穿井，獲如玉缶，其中有羊焉，使使問孔子曰：「吾穿井於費，而於井中得一狗，何也？」孔子曰：「丘之所聞者，羊也，丘聞之木石之怪夔蝄蜽，水之怪龍罔象，土之怪羵羊也．」 \\n 吳伐越，隳會稽，獲巨骨一節，專車焉．吳子使來聘於魯，且問之孔子，命使者曰：「無以吾命也．」賓既將事，乃發幣於大夫及孔子，孔子爵之，既徹俎而燕客，執骨而問曰：「敢問骨何如為大？」孔子曰：「丘聞之昔禹致群臣於會稽之山，防風後至，禹殺而戮之，其骨專車焉，此為大矣．」客曰：「敢問誰守為神？」孔子曰：「山川之靈，足以紀綱天下者，其守為神．諸侯社稷之守為公侯，山川之祀者為諸侯，皆屬於王．」客曰：「防風何守？」孔子曰：「汪芒氏之君守封嵎山者，為添姓，在虞夏商為汪芒氏，於周為長瞿氏，今曰大人．」有客曰：「人長之極，幾何？」孔子曰：「焦僥氏長三尺，短之至也，長者不過十，數之極也．」 \\n 孔子在陳，陳惠公賓之于上館，時有隼集陳侯之庭而死，楛矢貫之石砮，其長尺有咫，惠公使人持隼如孔子館而問焉．孔子曰：「隼之來遠矣，此肅慎氏之矢，昔武王克商，通道于九夷百蠻，使各以其方賄來貢，而無忘職業，於是肅慎氏貢楛矢石砮，其長尺有咫．先王欲昭其令德之致遠物也，以示後人，使永鑒焉，故銘其栝曰：『肅慎氏貢楛矢，以分大姬，配胡公而封諸陳．』古者分同姓以珍玉，所以展親親也，分異姓以遠方之職貢，所以無忘服也，故分陳以肅慎氏貢焉．君若使有司求諸故府，其可得也，公使人求得之，金牘如之．」 \\n 郯子朝魯，魯人問曰：「少昊氏以鳥名官，何也？」對曰：「吾祖也，我知之，昔黃帝以雲紀官，故為雲師而雲名．炎帝以火，共工以水，大昊以龍，其義一也．我高祖，少昊摯之立也，鳳鳥適至，是以紀之於鳥，故為鳥師而鳥名．自顓頊氏以來，不能紀遠，乃紀於近，為民師而命以民事，則不能故也．」孔子聞之，遂見郯子而學焉．既而告人曰：「吾聞之天子失官，學在四夷猶信．」 \\n 邾隱公朝于魯，子貢觀焉．邾子執玉，高其容仰，定公受玉，卑其容俯．子貢曰：「以禮觀之，二君者將有死亡焉．夫禮生死存亡之體，將左右周旋，進退俯仰，於是乎取之，朝祀喪戎，於是乎觀之，今正月相朝，而皆不度，心以亡矣．嘉事不體，何以能久，高仰驕，卑俯替，驕近亂，替近疾，若為主，其先亡乎？」夏五月，公薨，又邾子出奔．孔子曰：「賜不幸而言中，是賜多言．」 \\n 孔子在陳，陳侯就之燕遊焉．行路之人云：「魯司鐸災及宗廟．」以告孔子．子曰：「所及者，其桓僖之廟．」陳侯曰：「何以知之？」子曰：「禮祖有功而宗有德，故不毀其廟焉．今桓僖之親盡矣，又功德不足以存其廟，而魯不毀，是以天災加之．」三日，魯使至，問焉則桓僖也．陳侯謂子貢曰：「吾乃今知聖人之可貴．」對曰：「君之知之可矣，未若專其道而行其化之善也．」 \\n 陽虎既奔齊，自齊奔晉，適趙氏，孔子聞之，謂子路曰：「趙氏其世有亂乎．」子路曰：「權不在焉，豈不為亂．」孔子曰：「非汝所知．夫陽虎親富而不親仁，有寵於季孫，又將殺之，不克而奔，求容於齊，齊人囚之，乃亡歸晉，是齊魯二國，已去其疾，趙簡子好利而多信，必溺其說而從其謀，禍敗所終，非一世可知也．」 \\n 季康子問於孔子曰：「今周十二月，夏之十月，而猶有螽，何也？」孔子對曰：「丘聞之火伏而後蟄者畢，今火猶西流，司歷過也．」季康子曰：「所失者，幾月也？」孔子曰：「於夏十月，火既沒矣，今火見再，失閏也．」 \\n 吳王夫差將與哀公見晉侯，子服景伯對使者曰：「王合諸侯，則伯率侯牧以見於王，伯合諸侯，則侯率子男以見於伯，今諸侯會而君與寡君見晉君，則晉成為伯也．且執事以伯召諸侯，而以侯終之，何利之有焉？」吳人乃止，既而悔之，遂囚景伯．伯謂大宰嚭曰：「魯將以十月上辛，有事於上帝，先王季辛而畢，何也世有職焉，自襄已來之改之，若其不會，則祝宗將曰吳實然，嚭言於夫差，歸之．」子貢聞之，見於孔子曰：「子服氏之子拙於說矣，以實獲囚，以詐得免．」孔子曰：「吳子為夷德可欺而不可以實，是聽者之蔽，非說者之拙也．」 \\n 叔孫氏之車士曰子鉏商，採薪於大野，獲麟焉，折其前左足，載以歸，叔孫以為不祥，棄之於郭外．使人告孔子曰：「有麏而角者，何也？」孔子徃觀之，曰：「麟也．胡為來哉？胡為來哉？」反袂拭面，涕泣沾衿．叔孫聞之，然後取之．子貢問曰：「夫子何泣爾？」孔子曰：「麟之至，為明王也，出非其時而害，吾是以傷焉．」 \\n 哀公問政第十七 \\n 哀公問政於孔子．孔子對曰：「文武之政，布在方策，其人存則其政舉，其人亡則其政息．天道敏生，人道敏政，地道敏樹，夫政者，猶蒲盧也，待化以成，故為政在於得人，取人以身，修道以仁．仁者，人也，親親為大；義者，宜也，尊賢為大．親親之殺，尊賢之等，禮所以生也．禮者，政之本也，是以君子不可以不修身．思修身，不可以不事親；思事親，不可以不知人；思知人，不可以不知天．天下之達道有五，其所以行之者三，曰，君臣也、父子也、夫婦也、昆弟也、朋友也．五者，天下之達道，智仁勇三者，天下之達德也．所以行之者，一也．或生而知之，或學而知之，或困而知之，及其知之，一也．或安而行之，或利而行之，或勉強而行之，及其成功，一也．」公曰：「子之言美矣至矣，寡人實固，不足以成之也．」孔子曰：「好學近乎智，力行近乎仁，知恥近乎勇，知斯三者，則知所以修身；知所以修身，則知所以治人；知所以治人，則能成天下國家者矣．」公曰：「政其盡此而已乎？」孔子曰：「凡為天下國家有九經，曰修身也、尊賢也、親親也、敬大臣也、體群臣也、子庶民也、來百工也、柔遠人也、懷諸侯也．夫修身則道立，尊賢則不惑，親親則諸父兄弟不怨，敬大臣則不眩，體群臣則士之報禮重，子庶民則百姓勸，來百工則財用足，柔遠人則四方歸之，懷諸侯則天下畏之．」公曰：「為之奈何？」孔子曰：「齊潔盛服，非禮不動，所以修身也；去讒遠色，賤財而貴德，所以尊賢也；爵其能，重其祿，同其好惡，所以篤親親也；官盛任使，所以敬大臣也；忠信重祿，所以勸士也；時使薄歛，所以子百姓也；日省月考，既廩稱事，所以來百工也；送徃迎來，嘉善而矜不能，所以綏遠人也；繼絕世，舉廢邦，治亂持危，朝聘以時，厚徃而薄來，所以懷諸侯也．治天下國家有九經，其所以行之者，一也．凡事豫則立，不豫則廢，言前定則不跲，事前定則不困，行前定則不疚，道前定則不窮．在下位不獲于上，民弗可得而治矣；獲于上有道，不信于友，不獲于上矣；信于友有道，不順于親，不信于友矣；順于親有道，反諸身不誠，不順于親矣；誠身有道，不明于善，不誠于身矣．誠者，天之至道也；誠之者，人之道也．夫誠弗勉而中，不思而得，從容中道，聖人之所以體定也；誠之者，擇善而固執之者也．」公曰：「子之教寡人備矣，敢問行之所始．」孔子曰：「立愛自親始，教民睦也；立敬自長始，教民順也；教之慈睦，而民貴有親；教以敬，而民貴用命．民既孝於親，又順以聽命，措諸天下無所不可．」公曰：「寡人既得聞此言也，懼不能果行而獲罪咎．」 \\n 宰我問於孔子曰：「吾聞鬼神之名，而不知所謂，敢問焉．」孔子曰：「人生有氣有魂，氣者，人之盛也，夫生必死，死必歸土，此謂鬼，魂氣歸天此謂神，合鬼與神而享之，教之至也．骨肉弊於下，化為野土，其氣發揚于上者，此神之著也．聖人因物之精，制為之極，明命鬼神，以為民之則，而猶以是為未足也，故築為宮室，設為宗祧，春秋祭祀，以別親疏，教民反古復始，不敢忘其所由生也．眾人服自此聽且速焉，教以二端，二端既立，報以二禮，建設朝事，燔燎羶薌，所以報魄也．此教民修本，反始崇愛，上下用情，禮之至也．君子反古復始，不忘其所由生，是以致其敬，發其情，竭力從事，不敢不自盡也．此之謂大教．昔者文王之祭也，事死如事生，思死而不欲生，忌日則必哀，稱諱則如見，親祀之忠也，思之深如見親之所愛，祭欲見親顏色者，其唯文王與．詩云：『明發不寐，有懷二人，則文王之謂與．』祭之明日，明發不寐，有懷二人，敬而致之，又從而思之，祭之日樂與哀半，饗之必樂，已至必哀，孝子之情也，文王為能得之矣．」 \\n  \\n   \\n  "}
{"章节": "卷第五", "正文": "  \\n 卷第五 \\n 　 \\n  \\n 顏回第十八 \\n 魯定公問於顏回曰：「子亦聞東野畢之善御乎？」對曰：「善則善矣，雖然，其馬將必佚．」定公色不悅，謂左右曰：「君子固有誣人也．」顏回退後三日，牧來訴之曰：「東野畢之馬佚，兩驂曳兩服入于廄．」公聞之，越席而起，促駕召顏回．回至，公曰：「前日寡人問吾子以東野畢之御，而子曰善則善矣，其馬將佚，不識吾子奚以知之？」顏回對曰：「以政知之．昔者帝舜巧於使民，造父巧於使馬，舜不窮其民力，造父不窮其馬力，是以舜無佚民，造父無佚馬．今東野畢之御也，升馬執轡，御體正矣，步驟馳騁，朝禮畢矣，歷險致遠，馬力盡矣，然而猶乃求馬不已，臣以此知之．」公曰：「善！誠若吾子之言也，吾子之言，其義大矣，願少進乎．」顏回曰：「臣聞之鳥窮則啄，獸窮則攫，人窮則詐，馬窮則佚，自古及今，未有窮其下而能無危者也．」公悅，遂以告孔子．孔子對曰：「夫其所以為顏回者，此之類也，豈足多哉．」 \\n 孔子在衛，昧旦晨興，顏回侍側，聞哭者之聲甚哀．子曰：「回，汝知此何所哭乎？」對曰：「回以此哭聲非但為死者而已，又有生離別者也．」子曰：「何以知之？」對曰：「回聞桓山之鳥，生四子焉，羽翼既成，將分于四海，其母悲鳴而送之，哀聲有似於此，謂其徃而不返也，回竊以音類知之．」孔子使人問哭者，果曰：「父死家貧，賣子以葬，與之長決．」子曰：「回也，善於識音矣．」 \\n 顏回問於孔子曰：「成人之行，若何？」子曰：「達于情性之理，通於物類之變，知幽明之故，睹游氣之原，若此可謂成人矣．既能成人，而又加之以仁義禮樂，成人之行也，若乃窮神知禮，德之盛也．」 \\n 顏回問於孔子曰：「臧文仲武仲孰賢？」孔子曰：「武仲賢哉．」顏回曰：「武仲世稱聖人而身不免於罪，是智不足稱也；好言兵討，而挫銳於邾，是智不足名也．夫文仲其身雖歿，而言不杇，惡有未賢？」孔子曰：「身歿言立，所以為文仲也．然猶有不仁者三，不智者三，是則不及武仲也．」回曰：「可得聞乎？」孔子曰：「下展禽，置六關，妾織蒲，三不仁；設虛器，縱逆祀，祠海鳥，三不智．武仲在齊，齊將有禍，不受其田，以避其難，是智之難也．夫臧文仲之智而不容於魯，抑有由焉，作而不順，施而不恕也夫．夏書曰：『念茲在茲，順事恕施．』 \\n 顏回問於君子．孔子曰：「愛近仁，度近智，為己不重，為人不輕，君子也夫．」回曰：「敢問其次．」子曰：「弗學而行，弗思而得，小子勉之．」 \\n 仲孫何忌問於顏回曰：「仁者一言而必有益於仁智，可得聞乎？」回曰：「一言而有益於智，莫如預；一言而有益於仁，莫如恕．夫知其所不可由，斯知所由矣．」 \\n 顏回問小人．孔子曰：「毀人之善以為辯，狡訐懷詐以為智，幸人之有過，恥學而羞不能，小人也．」 \\n 顏回問子路曰：「力猛於德而得其死者，鮮矣，盍慎諸焉．」孔子謂顏回曰：「人莫不知此道之美，而莫之御也，莫之為也，何居為聞者，盍日思也夫．」 \\n 顏回問於孔子曰：「小人之言有同乎？君子者不可不察也．」孔子曰：「君子以行言，小人以舌言，故君子為義之上相疾也，退而相愛；小人於為亂之上相愛也，退而相惡．」 \\n 顏回問朋友之際，如何．孔子曰：「君子之於朋友也，心必有非焉而弗能謂，吾不知其仁人也，不忘久德，不思久怨，仁矣夫．」 \\n 叔孫武叔見未仕於顏回，回曰：「賓之，武叔多稱人之過，而己評論之．」顏回曰：「固子之來辱也，宜有得於回焉，吾聞知諸孔子曰：『言人之惡，非所以美己；言人之枉，非所以正己．』故君子攻其惡，無攻人惡．」 \\n 顏回謂子貢曰：「吾聞諸夫子身不用禮，而望禮於人，身不用德，而望德於人，亂也．夫子之言，不可不思也．」 \\n 子路初見第十九 \\n 子路見孔子，子曰：「汝何好樂？」對曰：「好長劍．」孔子曰：「吾非此之問也，徒謂以子之所能，而加之以學問，豈可及乎．」子路曰：「學豈益哉也？」孔子曰：「夫人君而無諫臣則失正，士而無教友則失聽．御狂馬不釋策，操弓不反檠．木受繩則直，人受諫則聖，受學重問，孰不順哉．毀仁惡仕，必近於刑．君子不可不學．」子路曰：「南山有竹，不柔自直，斬而用之，達于犀革．以此言之，何學之有？」孔子曰：「括而羽之，鏃而礪之，其入之不亦深乎．」子路再拜曰：「敬而受教．」 \\n 子路將行，辭於孔子．子曰：「贈汝以車乎？贈汝以言乎？」子路曰：「請以言．」孔子曰：「不強不達，不勞無功，不忠無親，不信無復，不恭失禮，慎此五者而矣．」子路曰：「由請終身奉之．敢問親交取親若何？言寡可行若何？長為善士而無犯若何？」孔子曰：「汝所問苞在五者中矣．親交取親，其忠也；言寡可行，其信乎；長為善士，而無犯於禮也．」 \\n 孔子為魯司寇，見季康子，康子不悅．孔子又見之．宰予進曰：「昔予也常聞諸夫子曰，王公不我聘則弗動，今夫子之於司寇也日少，而屈節數矣，不可以已乎？」孔子曰：「然，魯國以眾相陵，以兵相暴之日久矣，而有司不治，則將亂也，其聘我者，孰大於是哉．」魯人聞之曰：「聖人將治，何不先自遠刑罰，自此之後，國無爭者．」孔子謂宰予曰：「違山十里，蟪蛄之聲，猶在於耳，故政事莫如應之．」 \\n 孔子兄子有孔篾者，與宓子賤偕仕．孔子徃過孔篾，而問之曰：「自汝之仕，何得何亡？」對曰：「未有所得，而所亡者三，王事若龍，學焉得習，是學不得明也；俸祿少饘粥，不及親戚，是以骨肉益疏也；公事多急，不得弔死問疾，是朋友之道闕也．其所亡者三，即謂此也．」孔子不悅，徃過子賤，問如孔篾．對曰：「自來仕者無所亡，其有所得者三，始誦之，今得而行之，是學益明也；俸祿所供，被及親戚，是骨肉益親也；雖有公事，而兼以弔死問疾，是朋友篤也．」孔子喟然，謂子賤曰：「君子哉若人．魯無君子者，則子賤焉取此．」 \\n 孔子侍坐於哀公，賜之桃與黍焉．哀公曰：「請食．」孔子先食黍而後食桃，左右皆掩口而笑．公曰：「黍者所以雪桃，非為食之也．」孔子對曰：「丘知之矣，然夫黍者，五穀之長，郊禮宗廟以為上盛，屬有六而桃為下，祭祀不用，不登郊廟，丘聞之君子以賤雪貴，不聞以貴雪賤，今以五穀之長，雪之下者，是從上雪下，臣以為妨於教，害於義，故不敢．」公曰：「善哉．」 \\n 子貢曰：「陳靈公宣婬於朝，泄治正諫而殺之，是與比干諫而死同，可謂仁乎？」子曰：「比干於紂，親則諸父，官則少師，忠報之心在於宗廟而已，固必以死爭之，冀身死之後，紂將悔寤其本志，情在於仁者也；泄治之於靈公，位在大夫，無骨肉之親，懷寵不去，仕於亂朝，以區區之一身，欲正一國之婬昏，死而無益，可謂捐矣．詩云：『民之多辟，無自立辟．』其泄治之謂乎．」 \\n 孔子相魯，齊人患其將霸，欲敗其政，乃選好女子八十人，衣以文飾而舞容璣，及文馬四十駟，以遺魯君，陳女樂，列文馬于魯城南高門外，季桓子微服徃觀之再三，將受焉，告魯君為周道遊觀，觀之終日，怠於政事．子路言於孔子曰：「夫子可以行矣．」孔子曰：「魯今且郊，若致膰於大夫，是則未廢其常，吾猶可以止也．」桓子既受女樂，君臣淫荒，三日不聽國政，郊又不致膰俎，孔子遂行．宿於郭，屯師以送曰：「夫子非罪也．」孔子曰：「吾歌可乎？歌曰：『彼婦人之口，可以出走，彼婦人之請，可以死敗．優哉游哉，聊以卒歲．』」 \\n 澹臺子羽有君子之容，而行不勝其貌，宰我有文雅之辭，而智不充其辯．孔子曰：「里語云：『相馬以輿，相士以居，弗可廢矣．』以容取人，則失之子羽；以辭取人，則失之宰予．」孔子曰：「君子以其所不能畏人，小人以其所不能不信人．故君子長人之才，小人抑人而取勝焉．」 \\n 孔篾問行己之道．子曰：「知而弗為，莫如勿知；親而弗信，莫如勿親．樂之方至，樂而勿驕；患之將至，思而勿憂．」孔篾曰：「行己乎？」子曰：「攻其所不能，補其所不備．毋以其所不能疑人，毋以其所能驕人．終日言，無遺己之憂，終日行，不遺己患，唯智者有之．」 \\n 在厄第二十 \\n 楚昭王聘孔子，孔子徃拜禮焉，路出于陳蔡．陳蔡大夫相與謀曰：「孔子聖賢，其所刺譏皆中諸侯之病，若用於楚，則陳蔡危矣．」遂使徒兵距孔子．孔子不得行，絕糧七日，外無所通，藜羹不充，從者皆病．孔子愈慷慨，講絃歌不衰，乃召子路而問焉，曰：「詩云：『匪兕匪虎，率彼曠野．』吾道非乎，奚為至於此？」子路慍，作色而對曰：「君子無所困，意者夫子未仁與，人之弗吾信也；意者夫子未智與，人之弗吾行也．且由也，昔者聞諸夫子，為善者天報之以福，為不善者天報之以禍，今夫子積德懷義，行之久矣，奚居之窮也．」子曰：「由未之識也，吾語汝，汝以仁者為必信也，則伯夷叔齊，不餓死首陽；汝以智者為必用也，則王子比干，不見剖心；汝以忠者為必報也，則關龍逢不見刑；汝以諫者為必聽也，則伍子胥不見殺．夫遇不遇者，時也，賢不肖者，才也．君子博學深謀而不遇時者，眾矣，何獨丘哉．且芝蘭生於深林，不以無人而不芳，君子修道立德，不謂窮困而改節．為之者人也，生死者，命也．是以晉重耳之有霸心，生於曹衛，越王勾踐之有霸心，生於會稽．故居下而無憂者，則思不遠，處身而常逸者，則志不廣，庸知其終始乎？」子路出，召子貢，告如子路．子貢曰：「夫子之道至大，故天下莫能容夫子，夫子盍少貶焉？」子曰：「賜，良農能稼，不必能穡，良工能巧，不能為順，君子能修其道，綱而紀之，不必其能容．今不修其道，而求其容，賜，爾志不廣矣，思不遠矣．」子貢出，顏回入，問亦如之．顏回曰：「夫子之道至大，天下莫能容，雖然，夫子推而行之，世不我用，有國者之醜也，夫子何病焉？不容，然後見君子．」孔子欣然歎曰：「有是哉，顏氏之子，吾亦使爾多財，吾為爾宰．」 \\n 子路問於孔子曰：「君子亦有憂乎？」子曰：「無也．君子之修行也，其未得之，則樂其意，既得之，又樂其治，是以有終身之樂，無一日之憂．小人則不然，其未得也，患弗得之，既得之，又恐失之，是以有終身之憂，無一日之樂也．」 \\n 曾子弊衣而耕於魯，魯君聞之而致邑焉，曾子固辭不受．或曰：「非子之求，君自致之，奚固辭也？」曾子曰：「吾聞受人施者常畏人，與人者常驕人，縱君有賜，不我驕也，吾豈能勿畏乎？」孔子聞之曰：「參之言足以全其節也．」 \\n 孔子厄於陳蔡，從者七日不食．子貢以所齎貨，竊犯圍而出，告糴於野人，得米一石焉，顏回仲由炊之於壤屋之下，有埃墨墮飯中，顏回取而食之，子貢自井望見之，不悅，以為竊食也．入問孔子曰：「仁人廉士，窮改節乎？」孔子曰：「改節即何稱於仁義哉？」子貢曰：「若回也，其不改節乎？」子曰：「然．」子貢以所飯告孔子．子曰：「吾信回之為仁久矣，雖汝有云，弗以疑也，其或者必有故乎．汝止，吾將問之．」召顏回曰：「疇昔予夢見先人，豈或啟祐我哉？子炊而進飯，吾將進焉．」對曰：「向有埃墨墮飯中，欲置之則不潔，欲棄之則可惜，回即食之，不可祭也．」孔子曰：「然乎，吾亦食之．」顏回出，孔子顧謂二三子曰：「吾之信回也，非待今日也．」二三子由此乃服之． \\n 入官第二十一 \\n 子張問入官於孔子．孔子曰：「安身取譽為難．」子張曰：「為之如何？」孔子曰：「己有善勿專，教不能勿怠，已過勿發，失言勿掎，不善勿遂，行事勿留，君子入官，有此六者，則身安譽至而政從矣．且夫忿數者，官獄所由生也；距諫者，慮之所以塞也；慢易者，禮之所以失也；怠惰者，時之所以後也；奢侈者，財之所以不足也；專獨者，事之所以不成也．君子入官，除此六者，則身安譽至而政從矣．故君子南面臨官，大域之中而公治之，精智而略行之，合是忠信，考是大倫，存是美惡，進是利而除是害，無求其報焉，而民之情可得也．夫臨之無抗民之惡，勝之無犯民之言，量之無佼民之辭，養之無擾於其時，愛之無寬於刑法，若此，則身安譽至而民得也．君子以臨官所見則邇，故明不可蔽也，所求於邇，故不勞而得也，所以治者約，故不用眾而譽立，凡法象在內，故法不遠而源泉不竭．是以天下積而本不寡，短長得其量，人志治而不亂，政德貫乎心，藏乎志，形乎色，發乎聲，若此而身安譽至民咸自治矣．是故臨官不治則亂，亂生則爭之者至，爭之至又於亂，明君必寬裕以容其民，慈愛優柔之，而民自得矣．行者，政之始也，說者，情之導也，善政行易而民不怨，言調說和則民不變，法在身則民象，明在己則民顯之．若乃供己而不節，則財利之生者微矣，貪以不得，則善政必簡矣，苟以亂之，則善言必不聽也．詳以納之，則規諫日至，言之善者，在所日聞，行之善者，在所能為．故君上者，民之儀也，有司執政者，民之表也，邇臣便僻者，群僕之倫也．故儀不正則民失，表不端則百姓亂，邇臣便僻，則群臣汙矣．是以人主不可不敬乎三倫，君子修身反道，察里言而服之，則身安譽至，終始在焉．故夫女子必自擇絲麻，良工必自擇貌材，賢君必自擇左右，勞於取人，佚於治事，君子欲譽，則必謹其左右．為上者譬如緣木焉，務高而畏下滋甚，六馬之乖離，必於四達之交衢，萬民之叛道，必於君上之失政．上者尊嚴而危，民者卑賤而神，愛之則存，惡之則亡，長民者必明此之要．故南面臨官，貴而不驕，富而能供，有本而能圖末，修事而能建業，久居而不滯，情近而暢乎遠，察一物而貫乎多，治一物而萬物不能亂者，以身本者也．君子蒞民，不可以不知民之性，而達諸民之情，既知其性，又習其情，然後民乃從命矣．故世舉則民親之，政均則民無怨，故君子蒞民，不臨以高，不導以遠，不責民之所不為，不強民之所不能．以明王之功，不因其情，則民嚴而不迎，篤之以累年之業，不因其力，則民引而不從，若責民所不為，強民所不能，則民疾，疾則僻矣．古者聖主冕而前旒，所以蔽明也，紘紞充耳，所以掩聰也，水至清則無魚，人至察則無徒，枉而直之，使自得之，優而柔之，使自求之，揆而度之，使自索之，民有小罪，必求其善，以赦其過，民有大罪，必原其故，以仁輔化，如有死罪，其使之生，則善也．是以上下親而不離，道化流而不蘊，故德者政之始也，政不和則民不從其教矣，不從教，則民不習，不習則不可得而使也．君子欲言之見信也，莫善乎先虛其內，欲政之速行也，莫善乎以身先之，欲民之速服也，莫善乎以道御之．故雖服必強，自非忠信，則無可以取親於百姓者矣，內外不相應，則無已取信於庶民者矣．此治民之至道矣，入官之大統矣．」子張既聞孔子斯言，遂退而記之． \\n 困誓第二十二 \\n 子貢問於孔子曰：「賜倦於學，困於道矣，願息於事君，可乎？」孔子曰：「詩云：『溫恭朝夕，執事有恪．』事君之難也，焉可息哉！」曰：「然則賜願息而事親．」孔子曰：「詩云：『孝子不匱，永錫爾類．』事親之難也，焉可以息哉！」曰：「然賜請願息於妻子．」孔子曰：「詩云：『刑于寡妻，至于兄弟，以御于家邦．』妻子之難也，焉可以息哉！」曰：「然賜願息於朋友．」孔子曰：「詩云：『朋友攸攝，攝以威儀．』朋友之難也，焉可以息哉！」曰：「然則賜願息於耕矣．」孔子曰：「詩云：『晝爾于茅，宵爾索綯，亟其乘屋，其始播百穀．』耕之難也，焉可以息哉！」曰：「然則賜將無所息者也．」孔子曰：「有焉，自望其廣，則睪如也，視其高，則填如也，察其從，則隔如也，此其所以息也矣．」子貢曰：「大哉乎死也！君子息焉，小人休焉，大哉乎死也！」 \\n 孔子自衛將入晉，至河，聞趙簡子殺竇，犨鳴犢，及舜華，乃臨河而歎曰：「美哉水，洋洋乎，丘之不濟，此命也夫．」子貢趍而進曰：「敢問何謂也？」孔子曰：「竇犨鳴犢，舜華，晉之賢大夫也，趙簡子未得志之時，須此二人而後從政，及其已得志也，而殺之．丘聞之刳胎殺夭，則麒麟不至其郊；竭澤而漁，則蛟龍不處其淵；覆巢破卵，則凰凰不翔其邑，何則？君子違傷其類者也．鳥獸之於不義，尚知避之，況於人乎．」遂還息於鄒，作槃琴以哀之? \\n 子路問於孔子曰：「有人於此，夙興夜寐，耕芸樹藝，手足胼胝，以養其親，然而名不稱孝，何也？」孔子曰：「意者身不敬與，辭不順與，色不悅與．古之人有言曰，人與己與不汝欺，今盡力養親而無三者之闕，何謂無孝之名乎．」孔子曰：「由，汝志之，吾語汝，雖有國士之力，而不能自舉其身，非力之少，勢不可矣．夫內行不修，身之罪也，行修而名不彰，友之罪也，行修而名自立．故君子入則篤行，出則交賢，何謂無孝名乎．」 \\n 孔子遭厄於陳蔡之間，絕糧七日，弟子餒病，孔子絃歌．子路入見曰：「夫子之歌，禮乎？」孔子弗應，曲終而曰：「由來，吾語汝，君子好樂，為無驕也，小人好樂，為無懾也，其誰之子，不我知而從我者乎？」子路悅，援戚而舞，三終而出，明日免於厄．子貢執轡曰：「二三子從夫子而遭此難也，其弗忘矣．」孔子曰：「善，惡何也？夫陳蔡之間，丘之幸也，二三子從丘者，皆幸也．吾聞之，君不困不成王，烈士不困行不彰，庸知其非激憤厲志之始，於是乎在？」 \\n 孔子之宋，匡人簡子以甲士圍之．子路怒，奮戟將與戰．孔子止之曰：「惡有修仁義而不免世俗之惡者乎？夫詩書之不講，禮樂之不習，是丘之過也，若以述先王，好古法而為咎者，則非丘之罪也．命之夫．歌，予和汝．」子路彈琴而歌，孔子和之，曲三終，匡人解甲而罷．孔子曰：「不觀高崖，何以知顛墜之患；不臨深泉，何以知沒溺之患；不觀巨海，何以知風波之患，失之者其在此乎？士慎此三者，則無累於身矣．」 \\n 子貢問於孔子曰：「賜既為人下矣，而未知為人下之道，敢問之．」子曰：「為人下者，其猶土乎．汨之之深則出泉，樹其壤則百穀滋焉，草木植焉，禽獸育焉，生則出焉，死則入焉，多其功而不意，＜弓几＞其志而無不容，為人下者以此也．」 \\n 孔子適鄭，與弟子相失，獨立東郭門外．或人謂子貢曰：「東門外有一人焉，其長九尺有六寸，河目隆顙，其頭似堯，其頸似皋繇，其肩似子產，然自腰已下，不及禹者三寸，纍然如喪家之狗．」子貢以告，孔子欣然而歎曰：「形狀永也，如喪家之狗，然乎哉！然乎哉！」 \\n 孔子適衛，路出于蒲，會公叔氏以蒲叛衛而止之．孔子弟子有公良儒者，為人賢長有勇力，以私車五乘從夫子行，喟然曰：「昔吾從夫子遇難于匡，又伐樹於宋，今遇困於此，命也夫，與其見夫子仍遇於難，寧我鬥死．」挺劍而合眾，將與之戰．蒲人懼，曰：「苟無適衛，吾則出子以盟．」孔子而出之東門，孔子遂適衛．子貢曰：「盟可負乎？」孔子曰：「要我以盟，非義也．」衛侯聞孔子之來，喜而於郊迎之．問伐蒲，對曰：「可哉？」公曰：「吾大夫以為蒲者，衛之所以恃晉楚也，伐之，無乃不可乎？」孔子曰：「其男子有死之志，吾之所伐者，不過四五人矣．」公曰：「善！卒不果伐．」他日，靈公又與夫子語，見飛鴈過而仰視之，色不悅．孔子乃逝．衛蘧伯玉賢而靈公不用，彌子瑕不肖反任之，史魚驟諫而不從，史魚病將卒，命其子曰：「吾在衛朝不能進蘧伯玉，退彌子瑕，是吾為臣不能正君也，生而不能正君，則死無以成禮，我死，汝置屍牖下，於我畢矣．」其子從之．靈公弔焉，怪而問焉，其子以其父言告公，公愕然失容曰：「是寡人之過也．」於是命之殯於客位．進蘧伯玉而用之，退彌子瑕而遠之．孔子聞之曰：「古之列諫之者，死則已矣，未有若史魚死而屍諫，忠感其君者也，不可謂直乎．」 \\n 五帝德第二十三 \\n 宰我問於孔子曰：「昔者吾聞諸榮伊曰：『黃帝三百年．』請問黃帝者，人也，抑非人也，何以能至三百年乎？」孔子曰：「禹湯文武周公，不可勝以觀也，而上世黃帝之問，將謂先生難言之故乎．」宰我曰：「上世之傳，隱微之說，卒采之辯，闇忽之意，非君子之道者，則予之問也固矣．」孔子曰：「可也，吾略聞其說．黃帝者，少昊之子，曰軒轅，生而神靈，弱而能言，幼齊叡，莊敦敏誠信，長聰明，治五氣，設五量，撫萬民，度四方，服牛乘馬，擾馴猛獸，以與炎帝戰于阪泉之野，三戰而後剋之．始垂衣裳，作為黼黻，治民以順天地之紀，知幽明之故，達生死存亡之說，播時百穀，嘗味草木，仁厚及於鳥獸昆蟲，考日月星辰，勞耳目，勤心力，用水火財物以生民．民賴其利，百年而死；民畏其神，百年而亡；民用其教，百年而移，故曰黃帝三百年．」 \\n 宰我曰：「請問帝顓頊．」孔子曰：「五帝用說，三王有度，汝欲一日遍聞遠古之說，躁哉予也．」宰我曰：「昔予也聞諸夫子曰：『小子毋或宿．』故敢問．」 \\n 孔子曰：「顓頊，黃帝之孫，昌意之子，曰高陽，淵而有謀，疏通以知遠，養財以任地，履時以象天，依鬼神而制義，治氣性以教眾，潔誠以祭祀，巡四海以寧民，北至幽陵，南暨交趾，西抵流沙，東極蟠木，動靜之神，小大之物，日月所照，莫不底屬．」宰我曰：「請問帝嚳．」孔子曰：「玄枵之孫，喬極之子，曰高辛，生而神異，自言其名，博施厚利，不於其身，聰以知遠，明以察微，仁以威，惠而信，以順天地之義，知民所急，修身而天下服，取地之財而節用焉，撫教萬民而誨利之，歷日月之生朔而迎送之，明鬼神而敬事之，其色也和，其德也重，其動也時，其服也哀，春夏秋冬育護天下，日月所照，風雨所至，莫不從化．」 \\n 宰我曰：「請問帝堯．」孔子曰：「高辛氏之子，曰陶唐，其仁如天，其智如神，就之如日，望之如雲，富而不驕，貴而能降，伯夷典禮，夔龍典樂，舜時而仕，趨視四時，務元民始之，流四凶而天下服，其言不忒，其德不回，四海之內，舟輿所及，莫不夷說．」 \\n 宰我曰：「請問帝舜．」孔子曰：「喬牛之孫，瞽瞍之子也，曰有虞，舜孝友聞於四方，陶漁事親，寬裕而溫良，敦敏而知時，畏天而愛民，恤遠而親近，承受大命，依于二女，叡明智通，為天下帝，命二十二臣率堯舊職，躬己而已，天平地成，巡狩四海，五載一始，三十年在位，嗣帝五十載，陟方岳，死于蒼梧之野而葬焉．」宰我曰：「請問禹．」孔子曰：「高陽之孫，鯀之子也，曰夏后，敏給克齊，其德不爽，其仁可親，其吾可信，聲為律，身為度，亹亹穆穆，為紀為綱，其功為百神之主，其惠為民父母，左準繩，右規矩，履四時，據四海，任皋繇伯益，以贊其治，興六師以征不序，四極之民，莫敢不服．」孔子曰：「予大者如天，小者如言，民悅至矣，予也，非其人也．」宰我曰：「予也不足以戒，敬承矣．」他日，宰我以語子貢，子貢以復孔子，子曰：「吾欲以顏狀取人也，則於滅明改矣；吾欲以言辭取人也，則於宰我改之矣；吾欲以容貌取人也，則於子張改之矣．」宰我聞之，懼，弗敢見焉． \\n  \\n   \\n  "}
{"章节": "卷第六", "正文": "  \\n 卷第六 \\n 　 \\n  \\n 五帝第二十四 \\n 季康子問於孔子曰：「舊聞五帝之名，而不知其實，請問何謂五帝？」孔子曰：「昔丘也聞諸老聃曰：『天有五行，水火金木土，分時化育，以成萬物．』其神謂之五帝．古之王者，易代而改號，取法五行，五行更王，終始相生，亦象其義．故其為明王者而死配五行，是以太皞配木，炎帝配火，黃帝配土，少皞配金，顓頊配水．」康子曰：「太皞氏其始之木何如？」孔子曰：「五行用事，先起於木，木東方萬物之初皆出焉，是故王者則之，而首以木德王天下，其次則以所生之行，轉相承也．」康子曰：「吾聞勾芒為木正，祝融為火正，蓐收為金正，玄冥為水正，后土為土正，此五行之主而不亂稱曰帝者，何也？」孔子曰：「凡五正者，五行之官名，五行佐成上帝而稱五帝，太皞之屬配焉，亦云帝，從其號．昔少皞氏之子有四叔，曰重、曰該、曰脩、曰熙，實能金木及水，使重為勾芒，該為蓐收，脩及熙為玄冥，顓頊氏之子曰黎為祝融，共工氏之子曰勾龍為后土，此五者，各以其所能業為官職．生為上公，死為貴神，別稱五祀，不得同帝．」康子曰：「如此之言，帝王改號於五行之德，各有所統，則其所以相變者，皆主何事？」孔子曰：「所尚則各從其所王之德次焉．夏后氏以金德王，色尚黑，大事歛用昏，戎事乘驪，牲用玄；殷人用水德王，色尚白，大事歛用日中，戎事乘翰，牲用白；周人以木德王，色尚赤，大事歛用日出，戎事乘騵，牲用騂．此三代之所以不同．」康子曰：「唐虞二帝，其所尚者何色？」孔子曰：「堯以火德王，色尚黃，舜以土德王，色尚青．」康子曰：「陶唐有虞夏后，殷周獨不配五帝，意者德不及上古耶，將有限乎？」孔子曰：「古之平治水土，及播殖百穀者眾矣，唯勾龍氏兼食於社，而棄為稷神，易代奉之，無敢益者，明不可與等．故自太皞以降，逮于顓頊，其應五行，而王數非徒五而配五帝，是其德不可以多也．」 \\n 執轡第二十五 \\n 閔子騫為費宰，問政於孔子．子曰：「以德以法．夫德法者，御民之具，猶御馬之有銜勒也．君者，人也，吏者，轡也，刑者，策也，夫人君之政，執其轡策而已．」子騫曰：「敢問古之為政．」孔子曰：「古者天子以內史為左右手，以德法為銜勒，以百官為轡，以刑罰為策，以萬民為馬，故御天下數百年而不失．善御馬正銜勒，齊轡策，均馬力，和馬心，故口無聲而馬應轡，策不舉而極千里；善御民，壹其德法，正其百官，以均齊民力，和安民心，故令不再而民順從，刑不用而天下治．是以天地德之，而兆民懷之，夫天地之所德，兆民之所懷，其政美，其民而眾稱之．今人言五帝三王者，其盛無偶，威察若存，其故何也？其法盛，其德厚，故思其德，必稱其人，朝夕祝之，升聞於天，上帝俱歆用永厥世而豐其年．不能御民者，棄其德法，專用刑辟，譬猶御馬，棄其銜勒而專用箠策，其不制也，可必矣．夫無銜勒而用箠策，馬必傷，車必敗；無德法而用刑，民必流，國必亡．治國而無德法，則民無脩，民無脩則迷惑失道，如此上帝必以其為亂天道也．苟亂天道，則刑罰暴，上下相諛，莫知念忠，俱無道故也．今人言惡者，必比之於桀紂，其故何也？其法不聽，其德不厚，故民惡其殘虐，莫不吁嗟，朝夕祝之，升聞于天，上帝不蠲，降之以禍罰，災害並生，用殄厥世．故曰德法者御民之本．古之御天下者，以六官總治焉，冢宰之官以成道，司徒之官以成德，宗伯之官以成仁，司馬之官以成聖，司寇之官以成義，司空之官以成禮．六官在手以為轡，均仁以為納，故曰御四馬者執六轡，御天下者正六官．是故善御馬者正身以總轡，均馬力，齊馬心，回旋曲折，唯其所之，故可以取長道，可赴急疾，此聖人所以御天地與人事之法則也．天子以內史為左右手，以六官為轡，已而與三公為執六官，均五教，齊五法．故亦唯其所引，無不如志，以之道則國治，以之德則國安，以之仁則國和，以之聖則國平，以之禮則國安，以之義則國義，此御政之術．過失人之情，莫不有焉，過而改之，是為不過．故官屬不理，分職不明，法政不一，百事失紀曰亂，亂則飭冢宰；地而不殖，財物不蕃，萬民饑寒，教訓不行，風俗淫僻，人民流散曰危，危則飭司徒；父子不親，長幼失序，君臣上下，乖離異志曰不和，不和則飭宗伯；賢能而失官爵，功勞而失賞祿，士卒疾怨，兵弱不用曰不平，不平則飭司馬；刑罰暴亂，姦邪不勝曰不義，不義則飭司寇；度量不審，舉事失理，都鄙不脩，財物失所曰貧，貧則飭司空．故御者同是車馬，或以取千里，或不及數百里，其所謂進退緩急，異也．夫治者同是官法，或以致平，或以致亂者，亦其所以為進退緩急異也．古者天子常以季冬考德正法，以觀治亂，德盛者治也，德薄者亂也．故天子考德，則天下之治亂，可坐廟堂之上而知之，夫德盛則法修，德不盛則飭，法與政咸德而不衰．故曰王者又以孟春論之德及功能．能德法者為有德，能行德法者為有行，能成德法者為有功，能治德法者為有智．故天子論吏而德法行，事治而功成，夫季冬正法，孟春論吏，治國之要．」 \\n 子夏問於孔子曰：「商聞易之生人及萬物，鳥獸昆蟲，各有奇耦，氣分不同，而凡人莫知其情，唯達德者能原其本焉．天一，地二，人三，三如九，九九八十一，一主日，日數十，故人十月而生；八九七十二，偶以從奇，奇主辰，辰為月，月主馬，故馬十二月而生；七九六十三，三主斗，斗主狗，故狗三月而生；六九五十四，四主時，時主豕，故豕四月而生；四九三十六，六為律，律主鹿，故鹿六月而生；三九二十七，七主星，星主虎，故虎七月而生；二九一十八，八主風，風為蟲，故蟲八月而生；其餘各從其類矣．鳥魚生陰而屬於陽，故皆卵生．魚遊於水，鳥遊於雲，故立冬則燕雀入海化為蛤．蠶食而不飲，蟬飲而不食，蜉蝣不飲不食，萬物之所以不同．介鱗夏食而冬蟄，齕吞者八竅而卵生，齟＜齒爵＞者九竅而胎生，四足者無羽翼，戴角者無上齒，無角無前齒者膏，無角無後齒者脂，晝生者類父，夜生者似母，是以至陰主牝，至陽主牡．敢問其然乎？」孔子曰：「然，吾昔聞老聃亦如汝之言．」子夏曰：「商聞山書曰：『地東西為緯，南北為經，山為積德，川為積刑，高者為生，下者為死，丘陵為牡，谿谷為牝，蚌蛤龜珠，與日月而盛虛．是故堅土之人剛，弱土之人柔，墟土之人大，沙土之人細，息土之人美，＜土毛＞土之人醜．食水者善遊而耐寒，食土者無心而不息，食木者多力而不治，食草者善走而愚，食桑者有緒而蛾，食肉者勇毅而捍，食氣者神明而壽，食穀者智惠而巧，不食者不死而神．故曰羽蟲三百有六十，而鳳為之長；毛蟲三百有六十，而麟為之長；甲蟲三百有六十，而龜為之長；鱗蟲三百有六十而龍為之長；倮蟲三百有六十而人為之長．此乾巛之美也．』殊形異類之數，王者動必以道動，靜必以道靜，必順理以奉天地之性，而不害其所主，謂之仁聖焉？」子夏言終而出，子貢進曰：「商之論也何如？」孔子曰：「汝謂何也？」對曰：「微則微矣，然則非治世之待也．」孔子曰：「然，各其所能．」 \\n 本命解第二十六 \\n 魯哀公問於孔子曰：「人之命與性何謂也？」孔子對曰：「分於道謂之命，形於一謂之性，化於陰陽，象形而發謂之生，化窮數盡謂之死．故命者，性之始也，死者，生之終也，有始則必有終矣．人始生而有不具者五焉，目無見、不能食、不能行、不能言、不能化．及生三月而微煦，然後有見，八月生齒，然後能食，三年顋合，然後能言，十有六而精通，然後能化．陰窮反陽，故陰以陽變，陽窮反陰，故陽以陰化．是以男子八月生齒，八歲而齔，女子七月生齒，七歲而齔，十有四而化，一陽一陰，奇偶相配，然後道合化成，性命之端，形於此也．」公曰：「男子十六精通，女子十四而化，是則可以生民矣．而禮男子三十而有室，女子二十而有夫也，豈不晚哉？」孔子曰：「夫禮言其極，不是過也．男子二十而冠，有為人父之端，女子十五許嫁，有適人之道，於此而徃，則自婚矣．群生閑藏乎陰，而為化育之始，故聖人因時以合偶，男子窮天數也．極霜降而婦功成，嫁娶者行焉．冰泮而農桑起，婚禮而殺於此．男子者，任天道而長萬物者也，知可為，知不可為，知可言，知不可言，知可行，知不可行者，是故審其倫而明其別謂之知，所以效匹夫之聽也．女子者，順男子之教而長其理者也，是故無專制之義，而有三從之道，幼從父兄，既嫁從夫，夫死從子，言無再醮之端，教令不出於閨門，事在供酒食而已，無閫外之非儀也，不越境而奔喪，事無擅為，行無獨成，參知而後動，可驗而後言，晝不遊庭，夜行以火，所以效匹婦之德也．」孔子遂言曰：「女有五不取：逆家子者，亂家子者，世有刑人子者，有惡疾子者，喪父長子．婦有七出，三不去．七出者：不順父母出者，無子者，淫僻者，嫉妒者，惡疾者，多口舌者，竊盜者；三不去者：謂有所取無所歸，與共更三年之喪，先貧賤，後富貴．凡此聖人所以順男女之際，重婚姻之始也．」 \\n 孔子曰：「禮之所以象五行也，其義四時也，故喪禮有舉焉，有恩有義，有節有權．其恩厚者其服重，故為父母斬衰三年，以恩制者也；門內之治恩掩義，門外之治義掩恩，資於事父以事君而敬同，尊尊貴貴，義之大也，故為君亦服衰三年，以義制者也；三日而食，三月而沐，期而練，毀不滅性，不以死傷生，喪不過三年，齊衰不補，墳墓不修，除服之日，鼓素琴，示民有終也，凡此以節制者也；資於事父以事母而愛同，天無二日，國無二君，家無二尊，以治之，故父在為母齊衰期者，見無二尊也；百官備，百物具，不言而事行者，扶而起，言而後事行者，杖而起，身自執事行者，面垢而已，此以權制者也．親始死三日不怠，三月不懈，期悲號，三年憂哀之殺也，聖人因殺以制節也．」 \\n 論禮第二十七 \\n 孔子閒居，子張子貢言游侍，論及於禮．孔子曰：「居，汝三人者，吾語汝以禮，周流無不遍也．」子貢越席而對曰：「敢問如何？」子曰：「敬而不中禮謂之野，恭而不中禮謂之給，勇而不中禮謂之逆．」子曰：「給奪慈仁．」子貢曰：「敢問將何以為此中禮者？」子曰：「禮乎，夫禮所以制中也．」子貢退，言游進曰：「敢問禮也，領惡而全好者與？」子曰：「然．」子貢問何也？子曰：「郊社之禮，所以仁鬼神也；禘嘗之禮，所以仁昭穆也饋奠之禮，所以仁死喪也；射饗之禮，所以仁鄉黨也；食饗之禮，所以仁賓客也．明乎郊社之義，禘嘗之禮，治國其如指諸掌而已．是故居家有禮，故長幼辨以之；閨門有禮，故三族和以之；朝廷有禮，故官爵序以之；田獵有禮，故戎事閑以之；軍旅有禮，故武功成．是以宮室得其度，鼎俎得其象，物得其時，樂得其節，車得其軾，鬼神得其享，喪紀得其哀，辯說得其黨，百官得其體，政事得其施，加於身而措於前，凡眾之動，得其宜也．」言游退，子張進曰：「敢問禮何謂也？」子曰：「禮者，即事之治也，君子有其事必有其治，治國而無禮，譬猶瞽之無相，倀倀乎何所之，譬猶終夜有求於幽室之中，非燭何以見．故無禮則手足無所措，耳目無所加，進退揖讓無所制．是故以其居處長幼失其別，閨門三族失其和，朝廷官爵失其序，田獵戎事失其策，軍旅武功失其勢，宮室失其度，鼎俎失其象，物失其時，樂失其節，車失其軾，鬼神失其享，喪紀失其哀，辯說失其黨，百官失其體，政事失其施，加於身而措於前，凡動之眾失其宜，如此則無以祖洽四海．」子曰：「慎聽之，汝三人者，吾語汝，禮猶有九焉，大饗有四焉，苟知此矣，雖在畎畝之中，事之聖人矣．兩軍相見，揖讓而入門，入門而懸興，揖讓而升堂，升堂而樂闋，下管象舞，夏籥序興，陳其薦俎，序其禮樂，備其百官，如此而後君子知仁焉．行中規，旋中矩，鑾和中采薺，客出以雍，徹以振羽．是故君子無物而不在於禮焉，入門而金作，示情也；升歌清廟，示德也；下管象舞，示事也．是故古之君子，不必親相與言也，以禮樂相示而已．夫禮者，理也，樂者，節也，無禮不動，無節不作，不能詩，於禮謬，不能樂，於禮素，於德薄，於禮虛．」子貢作而問曰：「然則夔其窮與？」子曰：「古之人與上古之人也，達於禮而不達於樂謂之素，達於樂而不達於禮謂之偏，夫夔達於樂而不達於禮，是以傳於此名也，古之人也．凡制度在禮，文為在禮，行之其在人乎．」三子者既得聞此論於夫子也，煥若發矇焉． \\n 子夏侍坐於孔子曰：「敢問詩云愷悌君子，民之父母，何如斯可謂民之父母？」孔子曰：「夫民之父母，必達於禮樂之源，以致五至而行三無，以橫於天下，四方有敗，必先知之，此之謂民之父母．」子夏曰：「敢問何謂五至？」孔子曰：「志之所至，詩亦至焉；詩之所至，禮亦至焉；禮之所至，樂亦至焉；樂之所至，哀亦至焉．詩禮相成，哀樂相生，是以正明目而視之，不可得而見，傾耳而聽之，不可得而聞，志氣塞于天地，行之克於四海，此之謂五至矣．」子貢曰：「敢問何謂三無？」孔子曰：「無聲之樂，無體之禮，無服之喪，此之謂三無．」子夏曰：「敢問三無何詩近之？」孔子曰：「夙夜基命宥密，無聲之樂也；威儀逮逮，不可選也，無體之禮也；凡民有喪，扶伏救之，無服之喪也．」子夏曰：「言則美矣，大矣，言盡於此而已？」孔子曰：「何謂其然？吾語汝，其義猶有五起焉．」子貢曰：「何如？」孔子曰：「無聲之樂，氣志不違；無體之禮，威儀遲遲；無服之喪，內恕孔悲．無聲之樂，所願必從；無體之禮，上下和同；無服之喪，施及萬邦．既然而又奉之以三無私，而勞天下，此之謂五起．」子夏曰：「何謂三無私？」孔子曰：「天無私覆，地無私載，日月無私照．其在詩曰：『帝命不違，至于湯齊，湯降不遲，聖敬日躋，昭假遲遲，上帝是祇．』帝命式于九圍，是湯之德也．」子夏蹶然而起，負牆而立曰：「弟子敢不志之．」 \\n  \\n   \\n  "}
{"章节": "卷第七", "正文": "  \\n 卷第七 \\n 　 \\n  \\n 觀鄉射第二十八 \\n 孔子觀於鄉射，喟然歎曰：「射之以禮樂也，何以射，何以聽，修身而發，而不失正鵠者，其唯賢者乎？若夫不肖之人，則將安能以求飲？詩云：『發彼有的，以祈爾爵．』祈，求也，求所中以辭爵．酒者，所以養老，所以養病也．求中以辭爵，辭其養也，是故士使之射而弗能，則辭以病，懸弧之義．」於是退而與門人習射於矍相之圃，蓋觀者如堵牆焉．射至於司馬，使子路執弓矢出列延，謂射之者曰：「奔軍之將，亡國之大夫，與為人後者不得入，其餘皆入，蓋去者半．」又使公罔之裘序點，揚觶而語曰：「幼壯孝悌，耆老好禮，不從流俗，修身以俟死者在此位，蓋去者半．」序點揚觶而語曰：「好學不倦，好禮不變，耄期稱道而不亂者，在此位，蓋僅有存焉．」射既闋，子路進曰：「由與二三子者之為司馬，何如？」孔子曰：「能用命矣．」 \\n 孔子曰：「吾觀於鄉而知王道之易易也．主人親速賓及介，而眾賓從之，至於正門之外，主人拜賓及介，而眾自入，貴賤之義別矣，三揖至於階，三讓以賓升，拜至獻酬辭讓之節繁，及介升則省矣，至于眾賓升而受爵，坐祭立飲，不酢而降，殺之義辯矣．工入升歌三終，主人獻賓，笙入三終，主人又獻之，間歌三終，合樂三闋，工告樂備而遂出，一人揚觶，乃立司正焉．知其能和，樂而不流，賓酬主人，主人酬介，介酬眾賓，賓少長以齒，終於沃洗者焉，知其能弟長而無遺矣．降脫屨，升坐修爵無算，飲酒之節，旰不廢朝，暮不廢夕，賓出主人迎送，節文終遂焉．知其能安燕而不亂也．貴賤既明，降殺既辯，和樂而不流，弟長而無遺，安燕而不亂，此五者足以正身安國矣，彼國安而天下安矣．故曰：『吾觀於鄉，而知王道之易易也．』」 \\n 子貢觀於蜡．孔子曰：「賜也，樂乎？」對曰：「一國之人皆若狂，賜未知其為樂也．」孔子曰：「百日之勞，一日之樂，一日之澤，非爾所知也．張而不弛，文武弗能，弛而不張，文武弗為．一張一弛，文武之道也．」 \\n 郊問第二十九 \\n 定公問於孔子曰：「古之帝王必郊祀其祖以配天，何也？」孔子對曰：「萬物本於天，人本乎祖，郊之祭也，大報本反始也，故以配上帝．天垂象，聖人則之，郊所以明天道也．」公曰：「寡人郊而莫同，何也？」孔子曰：「郊之祭也，迎長日之至也，大報天而主日配以月，故周之始郊，其月以日至，其日用上辛，至於啟蟄之月，則又祈穀于上帝，此二者天子之禮也．魯無冬至，大郊之事降殺於天子，是以不同也．」公曰：「其言郊，何也？」孔子曰：「兆丘於南，所以就陽位也，於郊，故謂之郊焉．」曰：「其牲器何如？」孔子曰：「上帝之牛角璽栗，必在滌三月，后稷之牛唯具，所以別事天神與人鬼也，牲用騂，尚赤也，用犢，貴誠也，掃地而祭於其質也，器用陶匏，以象天地之性也，萬物無可稱之者，故因其自然之體也．」公曰：「天子之郊，其禮儀可得聞乎？」孔子對曰：「臣聞天子卜郊，則受命于祖廟，而作龜于禰宮，尊祖親考之義也．卜之日，王親立于澤宮，以聽誓命，受教諫之義也，既卜，獻命庫門之內，所以誡百官也．將郊，則天子皮弁以聽報，示民嚴上也．郊之日，喪者不敢哭，凶服者不敢入國門，汜掃清路，行者必止，弗命而民聽，敬之至也．天子大裘以黼之，被袞象天，乘素車，貴其質也，旂十有二旒，龍章而設以日月，所以法天也，既至泰壇，王脫裘矣，服袞以臨，燔柴戴冕，璪十有二旒，則天數也．臣聞之誦詩三百，不足以一獻，一獻之禮，不足以大饗，大饗之禮，不足以大旅，大旅具矣，不足以饗帝，是以君子無敢輕議於禮者也．」 \\n 五刑解第三十 \\n 冉有問於孔子曰：「古者三皇五帝不用五刑，信乎？」孔子曰：「聖人之設防，貴其不犯也，制五刑而不用，所以為至治也．凡夫之為姦邪竊盜，靡法妄行者，生於不足，不足生於無度，無度則小者偷盜，大者侈靡，各不知節．是以上有制度，則民知所止，民知所止，則不犯．故雖有姦邪賊盜，靡法妄行之獄，而無陷刑之民．不孝者生於不仁，不仁者生於喪祭之禮明，喪祭之禮所以教仁愛也，能教仁愛，則喪思慕祭祀，不解人子饋養之道，喪祭之禮明，則民孝矣．故雖有不孝之獄，而無陷刑之民．殺上者生於不義，義所以別貴賤，明尊卑也，貴賤有別，尊卑有序，則民莫不尊上而敬長．朝聘之禮者，所以明義也，義必明則民不犯，故雖有殺上之獄，而無陷刑之民．鬥變者生於相陵，相陵者生於長幼無序，而遺敬讓，鄉飲酒之禮者，所以明長幼之序，而崇敬讓也，長幼必序，民懷敬讓，故雖有鬥變之獄，而無陷刑之民．淫亂者生於男女無別，男女無別，則夫婦失義，禮聘享者所以別男女，明夫婦之義也，男女既別，夫婦既明，故雖有淫亂之獄，而無陷刑之民．此五者，刑罰之所以生，各有源焉．不豫塞其源，而輒繩之以刑，是謂為民設阱而陷之．刑罰之源，生於嗜慾不節，失禮度者，所以禦民之嗜慾，而明好惡順天之道，禮度既陳，五教畢修，而民猶或未化，尚必明其法典以申固之．其犯姦邪靡法妄行之獄者，則飭制量之度；有犯不孝之獄者，則飭喪祭之禮；有犯殺上之獄者，則飭朝覲之禮；有犯鬥變之獄者，則飭鄉飲酒之禮；有犯淫亂之獄者，則飭婚聘之禮．三皇五帝之所化民者如此，雖有五刑之用，不亦可乎！」孔子曰：「大罪有五，而殺人為下，逆天地者罪及五世，誣文武者罪及四世，逆人倫者罪及三世，謀鬼神者罪及二世，手殺人者罪及其身，故曰大罪有五，而殺人為下矣．」 \\n 冉有問於孔子曰：「先王制法，使刑不上於大夫，禮不下於庶人，然則大夫犯罪，不可以加刑，庶人之行事，不可以治於禮乎？」孔子曰：「不然，凡治君子以禮御其心，所以屬之以廉恥之節也，故古之大夫，其有坐不廉汙穢而退放之者，不謂之不廉汙穢而退放，則曰簠簋不飭；有坐淫亂男女無別者，不謂之淫亂男女無別，則曰帷幕不修也；有坐罔上不忠者，不謂之罔上不忠，則曰臣節未著；有坐罷軟不勝任者，不謂之罷軟不勝任，則曰下官不職；有坐干國之紀者，不謂之干國之紀，則曰行事不請．此五者，大夫既自定有罪名矣，而猶不忍斥，然正以呼之也，既而為之諱，所以愧恥之，是故大夫之罪，其在五刑之域者，聞而譴發，則白冠釐纓，盤水加劍，造乎闕而自請罪，君不使有司執縳牽掣而加之也．其有大罪者，聞命則北面再拜，跪而自裁，君不使人捽引而刑殺．曰：『子大夫自取之耳，吾遇子有禮矣，以刑不上大夫而大夫亦不失其罪者，教使然也．』所謂禮不下庶人者，以庶人遽其事而不能充禮，故不責之以備禮也．」冉有跪然免席曰：「言則美矣，求未之聞，退而記之．」 \\n 刑政第三十一 \\n 仲弓問於孔子曰：「雍聞至刑無所用政，至政無所用刑．至刑無所用政，桀紂之世是也；至政無所用刑，成康之世是也．信乎？」孔子曰：「聖人之治化也，必刑政相參焉，太上以德教民，而以禮齊之．其次以政焉導民，以刑禁之，刑不刑也．化之弗變，導之弗從，傷義以敗俗，於是乎用刑矣．顓五刑必即天倫．行刑罰則輕無赦，刑侀也，侀成也，壹成而不可更，故君子盡心焉．」仲弓曰：「古之聽訟尤罰麗於事，不以其心，可得聞乎？」孔子曰：「凡聽五刑之訟，必原父子之情，立君臣之義以權之，意論輕重之序，慎測淺深之量以別之，悉其聰明，正其忠愛以盡之．大司寇正刑明辟以察獄，獄必三訊焉，有指無簡，則不聽也，附從輕，赦從重，疑獄則泛與眾共之，疑則赦之，皆以小大之比成也．是故爵人必於朝，與眾共之也，刑人必於市，與眾棄之也．古者公家不畜刑人，大夫弗養也，士遇之塗，以弗與之言，屏諸四方，唯其所之，不及與政，弗欲生之也．」仲弓曰：「聽獄，獄之成成何官？」孔子曰：「成獄成於吏，吏以獄成告於正，正既聽之，乃告大司寇聽之，乃奉於王，王命三公卿士參聽棘木之下，然後乃以獄之成疑于王，王三宥之以聽命，而制刑焉，所以重之也．」仲弓曰：「其禁何禁？」孔子曰：「巧言破律，遁名改作，執左道與亂政者殺；作淫聲，造異服，設伎奇器，以蕩上心者殺；行偽而堅，言詐而辯，學非而博，順非而澤，以惑眾者殺；假於鬼神，時日卜筮，以疑眾者殺．此四誅者不以聽．」仲弓曰：「其禁盡於此而已？」孔子曰：「此其急者，其餘禁者十有四焉．命服命車，不粥於市；珪璋璧琮，不粥於市；宗廟之器，不粥於市；兵車旍旗，不粥於市；犧牲秬鬯，不粥於市；戎器兵甲，不粥於市；用器不中度，不粥於市；布帛精麤，不中數，廣狹不中量，不粥於市；姦色亂正色，不粥於市；文錦珠玉之器，雕飾靡麗，不粥於市；衣服飲食，不粥於市；實不時，不粥於市；五木不中伐，不粥於市；鳥獸魚鱉不中殺，不粥於市．凡執此禁以齊眾者，不赦過也．」 \\n 禮運第三十二 \\n 孔子為魯司寇，與於蜡，既賓事畢，乃出遊於觀之上，喟然而嘆．言偃侍曰：「夫子何嘆也？」孔子曰：「昔大道之行，與三代之英，吾未之逮也，而有記焉．大道之行，天下為公，選賢與能，講信修睦．故人不獨親其親，不獨子其子，老有所終，壯有所用，矜寡孤疾，皆有所養．貨惡其棄於地，不必藏於己．力惡其不出於身，不必為人．是以姦謀閉而不興，盜竊亂賊不作．故外戶而不閉，謂之大同．今大道既隱，天下為家，各親其親，各子其子，貨則為己，力則為人．大人世及以為常，城郭溝池以為固．禹湯文武，成王周公，由此而選，未有不謹於禮，禮之所興，與天地並，如有不由禮而在位者，則以為殃．」言偃復問曰：「如此乎，禮之急也．」孔子曰：「夫禮，先王所以承天之道，以治人之情，列其鬼神，達於喪祭鄉射冠婚朝聘．故聖人以禮示之，則天下國家可得以禮正矣．」言偃曰：「今之在位，莫知由禮，何也？」孔子曰：「嗚呼哀哉！我觀周道，幽厲傷也，吾捨魯何適？夫魯之郊及禘皆非禮，周公其已衰矣．杞之郊也禹，宋之郊也契，是天子之事守也，天子以杞宋二王之後，周公攝政致太平，而與天子同是禮也．諸侯祭社稷宗廟，上下皆奉其典，而祝嘏莫敢易其常法，是謂大嘉．今使祝嘏辭說，徒藏於宗祝巫史，非禮也，是謂幽國；醆斝及尸君，非禮也，是謂僭君；冕弁兵車，藏於私家，非禮也，是謂脅君；大夫具官，祭器不假，聲樂皆具，非禮也，是為亂國．故仕於公曰臣，仕於家曰僕．三年之喪，與新有婚者，期不使也．以衰嘗入朝，與家僕雜居齊齒，非禮也，是謂臣與君共國；天子有田，以處其子孫，諸侯有國，以處其子孫，大夫有采，以處其子孫，是謂制度；天子適諸侯，必舍其宗廟，而不禮籍入，是謂天子壞法亂紀；諸侯非問疾弔喪，而入諸臣之家，是謂君臣為謔．夫禮者，君之柄，所以別嫌明微，儐鬼神，考制度，列仁義，立政教，安君臣上下也．故政不正則君位危，君位危則大臣倍，小臣竊，刑肅而俗弊則法無常，法無常則禮無別，禮無別則士不仕，民不歸，是謂疵國．是故夫政者，君之所以藏身也，必本之天效以降命，命降於社，之謂教地，降於祖廟，之謂仁義，降於山川，之謂興作，降于五祀，之謂制度，此聖人所以藏身之固也．聖人參於天地，並於鬼神以治政也．處其所存，禮之序也，翫其所樂，民之治也．天生時，地生財，人其父生而師教之，四者君以政用之，所以立於無過之地．君者，人所明，非明人者也；人所養，非養人者也；人所事，非事人者也．夫君者，明人則有過，故養人則不足，事人則失位，故百姓明君以自治，養君以自安，事君以自顯，是以禮達而分定．人皆愛其死，而患其生，是故用人之智去其詐，用人之勇去其怒，用人之仁去其貪．國有患，君死社稷為之義，大夫死宗廟為之變．凡聖人能以天下為一家，以中國為一人，非意之，必知其情，從於其義，明於其利，達於其患，然後為之．何謂人情？喜怒哀懼愛惡欲，七者弗學而能；何謂人義？父慈子孝，兄良弟悌，夫義婦聽，長惠幼順，君仁臣忠，十者謂之人義；講信修睦，謂之人利，爭奪相殺，謂之人患；聖人之所以治人七情，脩十義，講信脩睦，尚辭讓，去爭奪，舍禮何以治之；飲食男女，人之大欲存焉，死亡貧苦，人之大惡存焉．欲惡者，人之大端，人藏其心，不可測度，美惡皆在其心，不見其色，欲一以窮之，舍禮何以哉？故人者，天地之德，陰陽之交，鬼神之會，五行之秀．天秉陽，垂日星，地秉陰，載於山川，播五行於四時，和四氣而後月生，是以三五而盈，三五而缺，五行之動，共相竭也．五行四氣十二月，還相為本；五聲五律十二管，還相為宮；五味六和十二食，還相為質；五色六章十二衣，還相為主．故人者，天地之心，而五行之端，食味別聲被色而生者．聖人作則，必以天地為本，以陰陽為端，以四時為柄，以日星為紀，月以為量，鬼神以為徒，五行以為質，禮義以為器，人情以為田，四靈以為畜．以天地為本，故物可舉；以陰陽為端，故情可睹；以四時為柄，故事可勸；以日星為紀，故業可別；月以為量，故功有藝；鬼神以為徒，故事有守；五行以為質，故事可復也；禮義以為器，故事行有考；人情以為田，四靈以為畜．何謂四靈？麟鳳龜龍謂之四靈．故龍以為畜，而魚鮪不諗；鳳以為畜，而鳥不＜羽氐＞；麟以為畜，而獸不＜犭越＞；龜以為畜，而人情不失．先王秉蓍龜，列祭祀，瘞，繒，宣，祝嘏，設制度，祝嘏辭說．故國有禮，官有御，職有序，先王患禮之不達於下，故饗帝于郊，所以定天位也；祀社於國，所以列地利也；禘祖廟，所以本仁也；旅山川，所以儐鬼神也；祭五祀，所以本事也．故宗祝在廟，三公在朝，三老在學，王前巫而後史，卜蓍瞽侑，皆在左右，王中心無為也，以守至正．是以禮行于郊，而百神受職，禮行於社，而百貨可極，禮行於祖廟，而孝慈服焉，禮行於五祀，而正法則焉．故郊社宗廟山川五祀，義之脩而禮之藏．夫禮必本於太一，分而為天地，轉而為陰陽，變而為四時，列而為鬼神，其降曰命，其官於天也，協於分藝，其居於人也，曰養．所以講信修睦，而固人之肌膚之會，筋骸之束者；所以養生送死，事鬼神之大端；所以達天道，順人情之大竇．唯聖人為知禮之不可以已也，故破國喪家亡人，必先去其禮，禮之於人，猶酒之有糱也，君子以厚，小人以薄．聖人脩義之柄，禮之序，以治人情．人情者，聖王之田也，修禮以耕之，陳義以種之，講學以耨之，本仁以聚之，播樂以安之．故禮者，義之實也，協諸義而協則禮，雖先王未有可以義起焉；義者藝之分，仁之節，協於藝，講於仁，得之者強，失之者喪；仁者義之本，順之體，得之者尊．故治國不以禮，猶無耜而耕；為禮而不本於義，猶耕之而弗種；為而不講於學，猶種而弗耨；講之以學，而不合以仁，猶耨而不穫；合之以仁，而不安之以樂，猶穫而弗食；安之以樂，而不達於順，猶食而不肥．四體既正，膚革充盈，人之肥也；父子篤，兄弟睦，夫婦和，家之肥也；大臣法，小臣廉，官職相序，君臣相正，國之肥也；天子以德為車，以樂為御，諸侯以禮相與，大夫以法相序，士以信相考，百姓以睦相守，天下之肥也．是謂大順．順者，所以養生送死，事鬼神之常也．故事大積焉而不苑，並行而不謬，細行而不失，深而通，茂而有間，連而不相及，動而不相害，此順之至也．明於順，然後乃能守危．夫禮之不同不豐殺，所以持情而合危也，山者不使居川，渚者不使居原，用水火金木，飲食必時，冬合男女，春頒爵位，必當年德，皆所順也．用民必順，故無水旱昆蟲之災，民無凶饑妖孽之疾．天不愛其道，地不愛其寶，人不愛其情，是以天降甘露，地出醴泉，山出器車，河出馬圖，鳳凰麒麟，皆在郊掫，龜龍在宮沼，其餘鳥獸及卵胎，皆可俯而窺也．則是無故，先王能循禮以達義，體信以達順，此順之實也．」 \\n  \\n   \\n  "}
{"章节": "卷第八", "正文": "  \\n 卷第八 \\n 　 \\n  \\n 冠頌第三十三 \\n 邾隱公既即位，將冠，使大夫因孟懿子問禮於孔子．子曰：「其禮如世子之冠．冠於阼者，以著代也，醮於客位，加其有成，三加彌尊，導喻其志，冠而字之，敬其名也．雖天子之元子，猶士也，其禮無變，天下無生而貴者故也．行冠事必於祖廟，以祼享之，禮以將之，以金石之樂節之，所以自卑而尊先祖，示不敢擅．」懿子曰：「天子未冠即位，長亦冠也．」孔子曰：「古者王世子雖幼，其即位則尊為人君，人君治成人之事者，何冠之有．」懿子曰：「然則諸侯之冠，異天子與？」孔子曰：「君薨而世子主喪，是亦冠也已，人君無所殊也．」懿子曰：「今邾君之冠，非禮也．」孔子曰：「諸侯之有冠禮也，夏之末造也，有自來矣，今無譏焉．天子冠者，武王崩，成王年十有三而嗣立，周公居冢宰，攝政以治天下，明年夏六月，既葬，冠成王而朝于祖，以見諸侯，亦有君也．周公命祝雍作頌曰：『祝王達而未幼．』祝雍辭曰：『使王近於民，遠於年，嗇於時，惠於財，親賢而任能．』其頌曰：『令月吉日，王始加元服，去王幼志，服袞職，欽若昊命，六合是式，率爾祖考，永永無極．』此周公之制也．」懿子曰：「諸侯之冠，其所以為賓主，何也？」孔子曰：「公冠則以卿為賓，無介公自為主，迎賓揖升自阼，立于席北，其醴也則如士，饗之以三獻之禮，既醴，降自阼階．諸侯非公而自為主者，其所以異，皆降自西階，玄端與皮弁，異朝服素畢，公冠四，加玄冕祭，其酬幣于賓，則束帛乘馬，王太子庶子之冠擬焉，皆天子自為三，其禮與士無變，饗食賓也，皆同．」懿子曰：「始冠必加緇布之冠，何也？」孔子曰：「示不忘古，太古冠布齋則緇之，其緌也吾未之聞，今則冠而幣之，可也．」懿子曰：「三王之冠，其異何也？」孔子曰：「周弁，殷哻，夏收，一也．三王共皮弁，素緌委貌，周道也；章甫，殷道也；母追，夏后氏之道也．」 \\n 廟制第三十四 \\n 衛將軍文子將立三軍之廟於其家，使子羔訪於孔子．子曰：「公廟設於私家，非古禮之所及，吾弗知．」子羔曰：「敢問尊卑上下立廟之制，可得而聞乎？」孔子曰：「天下有王，分地建國設祖宗，乃為親疏貴賤多少之數．是故天子立七廟，三昭三穆，與太祖之廟七，太祖近廟，皆月祭之，遠廟為祧，有二祧焉，享嘗乃止；諸侯立五廟，二昭二穆，與太祖之廟而五，曰祖考廟，享嘗乃止；大夫立三廟，一昭一穆，與太廟而三，曰皇考廟，享嘗乃止；士立一廟，曰考廟，王考無廟，合而享嘗乃止；庶人無廟，四時祭於寢．此自有虞以至于周之所不變也．凡四代帝王之所謂郊者，皆以配天，其所謂禘者，皆五年大祭之所及也．應為太祖者，則其廟不毀，不及太祖，雖在禘郊，其廟則毀矣．古者祖有功而宗有德，謂之祖宗者，其廟皆不毀．」 \\n 子羔問曰：「祭典云：『昔有虞氏祖顓頊而宗堯，夏后氏亦祖顓頊而宗禹，殷人祖契而宗湯，周人祖文王而宗武王．』此四祖四宗，或乃異代，或其考祖之有功德，其廟可也．』若有虞宗堯，夏祖顓頊，皆異代之有功德者也，亦可以存其廟乎？」孔子曰：「善，如汝所聞也．如殷周之祖宗，其廟可以不毀，其他祖宗者，功德不殊，雖在殊代，亦可以無疑矣．詩云：『蔽芾甘棠，勿翦勿伐，邵伯所憩．』周人之於邵公也，愛其人猶敬其所舍之樹，況祖宗其功德而可以不尊奉其廟焉．」 \\n 辯樂解第三十五 \\n 孔子學琴於師襄子．襄子曰：「吾雖以擊磬為官，然能於琴，今子於琴已習，可以益矣．」孔子曰：「丘未得其數也．」有間，曰：「已習其數，可以益矣．」孔子曰：「丘未得其志也．」有間，曰：「已習其志，可以益矣．」孔子曰：「丘未得其為人也．」有間，曰：「孔子有所謬然思焉，有所睪然高望而遠眺．」曰：「丘迨得其為人矣，近黮而黑，頎然長，曠如望羊，奄有四方，非文王其孰能為此．」師襄子避席葉拱而對曰：「君子聖人也，其傳曰文王操．」 \\n 子路鼓琴，孔子聞之，謂冉有曰：「甚矣由之不才也．夫先王之制音也，奏中聲以為節，流入於南，不歸於北．夫南者，生育之鄉，北者，殺伐之城．故君子之音溫柔居中以養生育之氣，憂愁之感不加于心也，暴厲之動，不在于體也．夫然者，乃所謂治安之風也．小人之音則不然，亢麗微末，以象殺伐之氣，中和之感，不載於心，溫和之動，不存于體，夫然者乃所以為亂之風．昔者舜彈五絃之琴，造南風之詩，其詩曰：『南風之薰兮，可以解吾民之慍兮，南風之時兮，可以阜吾民之財兮．』唯脩此化，故其興也勃焉，德如泉流，至于今王公大人述而弗忘．殷紂好為北鄙之聲，其廢也忽焉，至于今王公大人舉以為誡．夫舜起布衣，積德含和而終以帝，紂為天子，荒淫暴亂而終以亡，非各所修之致乎．由今也匹夫之徒，曾無意于先王之制，而習亡國之聲，豈能保其六七尺之體哉？」冉有以告子路，子路懼而自悔，靜思不食，以至骨立．夫子曰：「過而能改，其進矣乎．」 \\n 周賓牟賈侍坐於孔子，孔子與之言及樂曰：「夫武之備誡之以久，何也？」對曰：「病疾不得其眾．」「詠歎之，淫液之，何也？」對曰：「恐不逮事．」「發揚蹈厲之已蚤，何也？」對曰：「及時事．」「武坐致右而軒左，何也？」對曰：「非武坐．」「聲淫及商，何也？」對曰：「非武音也．」孔子曰：「若非武音，則何音也？」對曰：「有司失其傳也．」孔子曰：「唯，丘聞諸萇弘，若非吾子之言是也，若非有司失其傳，則武王之志荒矣．」賓牟賈起，免席而請曰：「夫武之備誡之以久，則既聞命矣．敢問遲矣而又久立於綴，何也？」子曰：「居，吾語爾．夫樂者，象成者也．總干而山立，武王之事也；發揚蹈厲，太公之志也；武亂皆坐，周邵之治也．且夫武始成而北出，再成而滅商，三成而南反，四成而南國是疆，五成而分陝，周公左，邵公右，六成而復綴，以崇其天子焉．眾夾振焉而四伐，所以盛威於中國；分陝而進，所以事蚤濟；久立於綴，所以待諸侯之至也．今汝獨未聞牧野之語乎，武王克殷而反商之政，未及下車，則封黃帝之後於薊，封帝堯之後於祝，封帝舜之後於陳．下車又封夏后氏之後於杞，封殷之後於宋，封王子比干之墓，釋箕子之囚，使人行商容之舊，以復其位，庶民弛政，庶士倍祿．既濟河西，馬散之華山之陽而弗復乘，牛散之桃林之野而弗復服．車甲則釁之，而藏之諸府庫，以示弗復用．倒載干戈而包之以虎皮，將率之士，使為諸侯，命之曰鞬橐，然後天下知武王之不復用兵也．散軍而修郊射，左射以貍首，右射以騶虞，而貫革之射息也；裨冕搢笏，而虎賁之士脫劍；郊祀后稷，而民知尊父焉；配明堂而民知孝焉；朝覲然後諸侯知所以臣；耕籍然後民知所以敬親．六者天下之大教也．食三老五更於太學，天子袒而割牲，執醬而饋，執爵而酳，冕而總干，所以教諸侯之弟也．如此則周道四達，禮樂交通．夫武之遲久，不亦宜乎．」 \\n 問玉第三十六 \\n 子貢問於孔子曰：「敢問君子貴玉而賤珉何也？為玉之寡而珉多歟？」孔子曰：「非為玉之寡故貴之，珉之多故賤之．夫昔者君子比德於玉，溫潤而澤，仁也；縝密以栗，智也；廉而不劌，義也；垂之如墜，禮也．叩之，其聲清越而長，其終則詘然樂矣．瑕不掩瑜，瑜不掩瑕，忠也；孚尹旁達，信也；氣如白虹，天也；精神見于山川，地也；珪璋特達，德也；天下莫不貴者，道也．詩云：『言念君子，溫其如玉．』故君子貴之也．」 \\n 孔子曰：「入其國，其教可知也．其為人也，溫柔敦厚，詩教也；疏通知遠，書教也；廣博易良，樂教也；潔靜精微，易教也；恭儉莊敬，禮教也；屬辭比事，春秋教也．故詩之失愚，書之失誣，樂之失奢，易之失賊，禮之失煩，春秋之失亂．其為人也，溫柔敦厚而不愚，則深於詩者矣；疏通知遠而不誣，則深於書者矣；廣博易良而不奢，則深於樂者矣；潔靜精微而不賊，則深於易者矣；恭儉莊敬而不煩，則深於禮者；屬辭比事而不亂，則深於春秋者矣．天有四時者，春夏秋冬，風雨霜露，無非教也；地載神氣，吐納雷霆，流形庶物，無非教也．清明在躬，氣志如神，有物將至，其兆必先．是故天地之教，與聖人相參．其在詩曰：『嵩高惟嶽，峻極于天，惟嶽降神，生甫及申，惟申及甫，惟周之翰．』四國于蕃，四方于宣，此文武之德；矢其文德，協此四國，此文王之德也．凡三代之王，必先其令問．詩云：『明明天子，令問不已，三代之德也．』」 \\n 子張問聖人之所以教．孔子曰：「師乎，吾語汝，聖人明於禮樂，舉而措之而已．」子張又問，孔子曰：「師，爾以為必布几筵，揖讓升降，酌獻酬酢，然後謂之禮乎？爾以必行綴兆，執羽籥，作鐘鼓，然後謂之樂乎？言而可履，禮也；行而可樂，樂也．聖人力此二者，以躬己南面，是故天下太平，萬民順伏，百官承事，上下有禮也．夫禮之所以興，眾之所以治也；禮之所以廢，眾之所以亂也．目巧之室，則有隩阼，席則有上下，車則有左右，行則並隨，立則有列序，古之義也．室而無隩阼，則亂於堂室矣；席而無上下，則亂於席次矣；車而無左右，則亂於車上矣；行而無並隨，則亂於階塗矣；列而無次序，則亂於著矣．昔者明王聖人，辯貴賤長幼，正男女內外，序親疏遠近，而莫敢相踰越者，皆由此塗出也．」 \\n 屈節解第三十七 \\n 子路問於孔子曰：「由聞丈夫居世，富貴不能有益於物，處貧賤之地，而不能屈節以求伸，則不足以論乎人之域矣．」孔子曰：「君子之行己，期於必達於己．可以屈則屈，可以伸則伸．故屈節者，所以有待，求伸者，所以及時．是以雖受屈而不毀其節，志達而不犯於義．」孔子在衛，聞齊國田常將欲為亂，而憚鮑晏，因欲移其兵以伐魯．孔子會諸弟子而告之曰：「魯父母之國，不可不救，不忍視其受敵，今吾欲屈節於田常以救魯，二三子誰為使？」於是子路曰：「請往齊．」孔子弗許．子張請徃，又弗許．子石請徃，又弗許．三子退謂子貢曰：「今夫子欲屈節以救父母之國，吾三人請使而不獲徃，此則吾子用辯之時也，吾子盍請行焉？」子貢請使，夫子許之．遂如齊，說田常曰：「今子欲收功於魯實難，不若移兵於吳則易．」田常不悅，子貢曰：「夫憂在內者攻強，憂在外者攻弱，吾聞子三封而三不成，是則大臣不聽令，戰勝以驕主，破國以尊臣，而子之功不與焉，則交日疏於主，而與大臣爭，如此則子之位危矣．」田常曰：「善，然兵甲已加魯矣，不可更，如何？」子貢曰：「緩師，吾請於吳，令救魯而伐齊，子因以兵迎之．」田常許諾．子貢遂南說吳王曰：「王者不滅國，霸者無強敵，千鈞之重，加銖兩而移，今以齊國而私千乘之魯，與吾爭強，甚為王患之．且夫救魯以顯名，以撫泗上諸侯，誅暴齊以服晉，利莫大焉，名存亡魯，實困強齊，智者不疑．」吳王曰：「善，然吳常困越，越王今苦身養士，有報吳之心，子待我先越，然後乃可．」子貢曰：「越之勁不過魯，吳之彊不過齊，而王置齊而伐越，則齊必私魯矣，王方以存亡繼絕之名，棄齊而伐小越，非勇也，勇而不計難，仁者不窮約，智者不失時，義者不絕世，今存越示天下以仁，救魯伐齊，威加晉國，諸侯必相率而朝，霸業盛矣．且王必惡越，臣請見越君，令出兵以從，此則實害越而名從諸侯以伐齊．」吳王悅，乃遣子貢之越．越王郊迎，而自為子貢御，曰：「此蠻夷之國，大夫何足儼然辱而臨之？」子貢曰：「今者吾說吳王以救魯伐齊，其志欲之，而心畏越，曰：『待我伐越而後可，則破越必矣．』且無報人之志，而令人疑之，拙矣，有報人之意，而使人知之，殆乎，事未發而先聞者，危矣，三者舉事之患矣．」勾踐頓首曰：「孤嘗不料力，而興吳難，受困會稽，痛於骨髓，日夜焦脣乾舌，徒欲與吳王接踵而死，孤之願也，今大夫幸告以利害．」子貢曰：「吳王為人猛暴，群臣不堪，國家疲弊，百姓怨上，大臣內變，申胥以諫死，大宰嚭用事，此則報吳之時也．王誠能發卒佐之，以邀射其志，而重寶以悅其心，卑辭以尊其禮，則其伐齊必矣，此聖人所謂屈節求其達者也．彼戰不勝王之福，若勝，則必以兵臨晉，臣還北請見晉君共攻之，其弱吳必矣．銳兵盡於齊，重甲困於晉，而王制其弊焉．」越王頓首，許諾．子貢返五日，越使大夫文種，頓首言於吳王曰：「越悉境內之士三千人以事吳．」吳王告子貢曰：「越王欲身從寡人，可乎？」子貢曰：「悉人之率眾，又從其君，非義也．」吳王乃受越王卒，謝留勾踐．遂自發國內之兵以伐齊，敗之．子貢遂北見晉君，令承其弊，吳晉遂遇於黃池，越王襲吳之國，吳王歸與越戰，滅焉．孔子曰：「夫其亂齊存魯，吾之始願，若能強晉以弊吳，使吳亡而越霸者，賜之說之也．美言傷信，慎言哉．」 \\n 孔子弟子有宓子賤者，仕於魯為單父宰，恐魯君聽讒言，使己不得行其政，於是辭行，故請君之近史二人與之俱至官，宓子戒其邑吏，令二史書，方書輒掣其肘，書不善，則從而怒之，二史患之，辭請歸魯．宓子曰：「子之書甚不善，子勉而歸矣．」二史歸報於君曰：「宓子使臣書而掣肘，書惡而又怒臣，邑吏皆笑之，此臣所以去之而來也．」魯君以問孔子．子曰：「宓不齊，君子也，其才任霸王之佐，屈節治單父，將以自試也，意者以此為諫乎？」公寤，太息而歎曰：「此寡人之不肖，寡人亂宓子之政，而責其善者，非矣，微二史，寡人無以知其過，微夫子，寡人無以自寤．」遽發所愛之使告宓子曰：「自今已徃，單父非吾有也，從子之制，有便於民者，子決為之，五年一言其要．」宓子敬奉詔，遂得行其政，於是單父治焉．躬敦厚，明親親，尚篤敬，施至仁，加懇誠，致忠信，百姓化之．齊人攻魯，道由單父，單父之老請曰：「麥已熟矣，今齊寇至，不及人人自收其麥，請放民出，皆穫傳郭之麥，可以益糧，且不資於寇．」三請而宓子不聽．俄而齊寇逮于麥，季孫聞之怒，使人以讓宓子曰：「民寒耕熱耘，曾不得食，豈不哀哉？不知猶可，以告者而子不聽，非所以為民也．」宓子蹴然曰：「今茲無麥，明年可樹，若使不耕者穫，是使民樂有寇，且得單父一歲之麥，於魯不加強，喪之不加弱，若使民有自取之心，其創必數世不息．」季孫聞之，赧然而愧曰：「地若可入，吾豈忍見宓子哉．」三年，孔子使巫馬期遠觀政焉．巫馬期陰免衣，衣弊裘，入單父界，見夜漁者得魚輒舍之．巫馬期問焉，曰：「凡漁者為得，何以得魚即舍之？」漁者曰：「魚之大者名為＜魚壽＞，吾大夫愛之，其小者名為鱦，吾大夫欲長之，是以得二者，輒舍之．」巫馬期返，以告孔子曰：「宓子之德，至使民闇行，若有嚴刑於旁，敢問宓子何行而得於是？」孔子曰：「吾嘗與之言曰：『誠於此者刑乎彼．』宓子行此術於單父也．」 \\n 孔子之舊曰原壤，其母死，夫子將助之以沐槨．子路曰：「由也，昔者聞諸夫子曰：『無友不如己者，過則勿憚改．』夫子憚矣，姑已若何？」孔子曰：「凡民有喪，匍匐救之，況故舊乎非友也，吾其徃．」及為槨，原壤登木曰：「久矣予之不託於音也．」遂歌曰：「狸首之班然，執女手之卷然．夫子為之隱，佯不聞以過之．」子路曰：「夫子屈節而極於此，失其與矣，豈未可以已乎？」孔子曰：「吾聞之親者不失其為親也，故者不失其為故也．」 \\n  \\n   \\n  "}
{"章节": "卷第九", "正文": "  \\n 卷第九 \\n 　 \\n  \\n 七十二弟子解第三十八 \\n 顏回，魯人，字子淵，年二十九而髮白，三十一早死．孔子曰：「自吾有回，門人日益親．」回之德行著名，孔子稱其仁焉． \\n 閔損，魯人，字子騫，以德行著名，孔子稱其孝焉． \\n 冉耕，魯人，字伯牛，以德行著名，有惡疾，孔子曰：「命也夫．」 \\n 冉雍，字仲弓，伯牛之宗族，生於不肖之父，以德行著名． \\n 宰予，字子我，魯人，有口才著名． \\n 端木賜，字子貢，衛人，有口才著名． \\n 冉求，字子有，仲弓之族，有才藝，以政事著名． \\n 仲由，弁人，字子路，有勇力才藝，以政事著名． \\n 言偃，魯人，字子游，以文學著名． \\n 卜商衛人，無以尚之，嘗返衛見讀史志者云：「晉師伐秦，三豕渡河．」子夏曰：「非也，己亥耳．」讀史志曰：「問諸晉史果曰己亥．」於是衛以子夏為聖．孔子卒後，教於西河之上，魏文侯師事之，而諮國政焉． \\n 顓孫師，陳人，字子張，少孔子四十八歲．為人有容貌，資質寬冲，博接從容自務居，不務立於仁義之行，孔子門人友之而弗敬． \\n 曾參，南武城人，字子輿，少孔子四十六歲．志存孝道，故孔子因之以作孝經．齊嘗聘欲與為卿而不就，曰：「吾父母老，食人之祿，則憂人之事，故吾不忍遠親而為人役．」參後母遇之無恩，而供養不衰，及其妻以藜烝不熟，因出之．人曰：「非七出也．」參曰：「藜烝小物耳，吾欲使熟而不用吾命，況大事乎．」遂出之，終身不取妻．其子元請焉，告其子曰：「高宗以後妻殺孝已，尹吉甫以後妻放伯奇，吾上不及高宗，中不比吉甫，庸知其得免於非乎．」 \\n 澹臺滅明，武城人，字子羽，少孔子四十九歲，有君子之姿．孔子嘗以容貌望其才，其才不充孔子之望．然其為人，公正無私，以取與去就，以諾為名，仕魯為大夫也． \\n 高柴，齊人，高氏之別族，字子羔，少孔子四十歲，長不過六尺，狀貌甚惡．為人篤孝而有法正，少居魯，見知名於孔子之門，仕為武城宰． \\n 宓不齊，魯人，字子賤，少孔子四十九歲．仕為單父宰，有才智，仁愛百姓不忍欺，孔子大之． \\n 樊須，魯人，字子遲，少孔子四十六歲，弱仕於季氏． \\n 有若，魯人，字子有，少孔子三十六歲．為人強識，好古道也． \\n 公西赤，魯人，字子華，少孔子四十二歲．束帶立朝，閑賓主之儀． \\n 原憲，宋人，字子思，少孔子三十六歲．清淨守節，貧而樂道，孔子為魯司寇，原憲嘗為孔子宰．孔子卒後，原憲退隱，居于衛． \\n 公冶長，魯人，字子長，為人能忍恥，孔子以女妻之． \\n 南宮韜，魯人，字子容，以智自將，世清不廢，世濁不洿，孔子以兄子妻之． \\n 公析哀，齊人，字季沉，鄙天下多仕於大夫家者，是故未嘗屈節人臣．孔子特歎貴之． \\n 曾點，曾參父，字子皙，疾時禮教不行，欲修之，孔子善焉．論語所謂浴乎沂，風平舞雩之下． \\n 顏由，顏回父，字季路，孔子始教學於闕里而受學，少孔子六歲． \\n 商瞿，魯人，字子木，少孔子二十九歲．特好易，孔子傳之志焉． \\n 漆雕開，蔡人，字子若，少孔子十一歲，習尚書，不樂仕．孔子曰：「子之齒可以仕矣，時將過．」子若報其書曰：「吾斯之未能信．」孔子悅焉． \\n 公良儒，陳人，字子正，賢而有勇．孔子周行，常以家車五乘從． \\n 秦商，魯人，字不慈，少孔子四歲．其父菫父，與孔子父叔梁紇俱力聞． \\n 顏刻，魯人，字子驕，少孔子五十歲．孔子適衛，子驕為僕，衛靈公與夫人南子同車出，而令宦者雍梁參乘，使孔子為次乘，遊過市，孔子恥之．顏刻曰：「夫子何恥之？」孔子曰：「詩云：『覯爾新婚，以慰我心．』」乃歎曰：「吾未見好德如好色者也．」 \\n 司馬黎耕，宋人，字子牛．牛為性躁，好言語，見兄桓魋行惡，牛常憂之． \\n 巫馬期，陳人，字子期，少孔子三十歲．孔子將近行，命從者皆持蓋，已而果雨．巫馬期問曰：「旦無雲，既日出，而夫子命持雨具，敢問何以知之？」孔子曰：「昨暮月宿畢，詩不云乎：『月離於畢俾滂沱矣．』以此知之．」 \\n 梁鱣，齊人，字叔魚，少孔子三十九歲．年三十未有子，欲出其妻．商瞿謂曰：「子未也，昔吾年三十八無子，吾母為吾更取室，夫子使吾之齊，母欲請留吾，夫子曰：『無憂也，瞿過四十，當有五丈夫．』今果然，吾恐子自晚生耳，未必妻之過．」從之，二年而有子． \\n 琴牢，衛人，字子開，一字張．與宗魯友，聞宗魯死，欲徃弔焉，孔子弗許，曰：「非義也．」 \\n 冉儒，魯人，字子魚，少孔子五十歲． \\n 顏辛，魯人，字子柳，少孔子四十六歲． \\n 伯虔，字楷，少孔子五十歲． \\n 公孫寵，衛人，字子石，少孔子五十三歲． \\n 曹卹，少孔子五十歲． \\n 陳亢，陳人，字子亢，一字子禽，少孔子四十歲． \\n 叔仲會，魯人，字子期，少孔子五十歲，與孔琁年相比，每孺子之執筆記事於夫子，二人迭侍左右．孟武伯見孔子而問曰：「此二孺子之幼也，於學豈能識於壯哉？」孔子曰：「然少成則若性也，習慣若自然也．」 \\n 秦祖，字子南． \\n 奚蒧，字子偕． \\n 公祖茲，字子之． \\n 廉潔，字子曹． \\n 公西與，字子上． \\n 宰父黑，字子黑． \\n 公西減，字子尚． \\n 穰駟赤，字子從． \\n 冉季，字子產． \\n 薛邦，字子從． \\n 石處，字里之． \\n 懸亶，字子象． \\n 左郢，字子行． \\n 狄黑，字哲之． \\n 商澤，字子秀． \\n 任不齊，字子選． \\n 榮祈，字子祺． \\n 顏噲，字子聲． \\n 原桃，字子籍． \\n 公肩，字子仲． \\n 秦非，字子之． \\n 漆雕從，字子文． \\n 燕級，字子思． \\n 公夏守，字子乘． \\n 勾井疆，字子疆． \\n 步叔乘，字子車． \\n 石子蜀，字子明． \\n 邽選，字子飲． \\n 施之常，字子常． \\n 申績，字子周． \\n 樂欣，字子聲． \\n 顏之僕，字子叔． \\n 孔弗，字子蔑． \\n 漆雕侈，字子歛． \\n 懸成，字子橫． \\n 顏相，字子襄． \\n 右件夫子七十二人，弟子皆升堂入室者． \\n 本姓解第三十九 \\n 孔子之先，宋之後也，微子啟帝乙之元子，紂之庶兄，以圻內諸侯入為王卿士．微國名，子爵．初武王克殷，封紂之子武庚於朝歌，使奉湯祀．武王崩而與管蔡霍三叔作難，周公相成王東征之，二年，罪人斯得，乃命微子於殷．後作微子之命，由之與國于宋，徙殷之子孫，唯微子先徃仕周，故封之賢．其弟曰仲思，名衍，或名泄，嗣微之後，故號微仲，生宋公稽冑子，雖遷爵易位，而班級不及其故者，得以故官為稱，故二微雖為宋公，而猶以微之號自終，至于稽乃稱公焉．宋公生丁公申，申公生緡公共，及襄公熙，熙生弗父何，及厲公方祀，方祀以下，世為宋卿．弗父何生宋父周，周生世子勝，勝生正考甫，考甫生孔父嘉，五世親盡，別為公族，故後以孔為氏焉．一曰孔父者，生時所賜號也，是以子孫遂以氏族．孔父生子木金父，金父生睪夷，睪夷生防叔，避華氏之禍而奔魯．方叔生伯夏，伯夏生叔梁紇，曰雖有九女，是無子．其妾生孟皮，孟皮一字伯尼，有足病，於是乃求婚於顏氏．顏氏有三女，其小曰徵在，顏父問三女曰：「陬大夫雖父祖為士，然其先聖王之裔，今其人身長十尺，武力絕倫，吾甚貪之，雖年長性嚴，不足為疑，三子孰能為之妻？」二女莫對，徵在進曰：「從父所制，將何問焉．」父曰：「即爾能矣．」遂以妻之．徵在既徃廟見，以夫之年大，懼不時有勇，而私禱尼丘之山以祈焉，生孔子，故名丘，字仲尼．孔子三歲而叔梁紇卒，葬於防．至十九，娶于宋之亓官氏，一歲而生伯魚，魚之生也，魯昭公以鯉魚賜孔子，榮君之貺，故因以名曰鯉，而字伯魚，魚年五十，先孔子卒． \\n 齊太史子與適魯，見孔子，孔子與之言道．子與悅曰：「吾鄙人也，聞子之名，不睹子之形久矣，而求知之寶貴也，乃今而後知泰山之為高，淵海之為大，惜乎夫子之不逢明王，道德不加于民，而將垂寶以貽後世．」遂退而謂南宮敬叔曰：「今孔子先聖之嗣，自弗父何以來，世有德讓，天所祚也．成湯以武德王天下，其配在文，殷宗以下，未始有也，孔子生於衰周，先王典籍，錯亂無紀，而乃論百家之遺記，考正其義，祖述堯舜，憲章文武，刪詩述書，定禮理樂，制作春秋，讚明易道，垂訓後嗣，以為法式，其文德著矣．然凡所教誨，束脩已上，三千餘人，或者天將欲與素王之乎，夫何其盛也．」敬叔曰：「殆如吾子之言，夫物莫能兩大，吾聞聖人之後，而非繼世之統，其必有興者焉．今夫子之道至矣，乃將施之無窮，雖欲辭天之祚，故未得耳．」子貢聞之，以二子之言告孔子．子曰：「豈若是哉？亂而治之，滯而起之，自吾志，天何與焉．」 \\n 終記解第四十 \\n 孔子蚤晨作，負手曳杖，逍遙於門，而歌曰：「泰山其頹乎！梁木其壞乎！喆人其萎乎！」既歌而入，當戶而坐．子貢聞之曰：「泰山其頹，則吾將安仰；梁木其壞，吾將安杖；喆人其萎，吾將安放．夫子殆將病也．」遂趨而入．夫子歎而言曰：「賜，汝來何遲．予疇昔夢坐奠於兩楹之間，夏后氏殯於東階之上，則猶在阼，殷人殯於兩楹之間，即與賓主夾之，殯於西階之上，則猶賓之，而丘也即殷人，夫明王不興，則天下其孰能宗余，余逮將死．」遂寢病，七日而終，時年七十二矣．哀公誄曰：「昊天不弔，不憖遺一老，俾屏余一人以在位，煢煢余在疚，於乎哀哉！尼父無自律．」子貢曰：「公其不沒於魯乎？夫子有言曰『禮失則昏，名失則愆，失志為昏，失所為愆，生不能用，死而誄之，非禮也．稱一人非名，君兩失之矣．』」既卒，門人所以服夫子者，子貢曰：「昔夫子之喪顏回也，若喪其子而無服，喪子路亦然，今請喪夫子如喪父而無服．」於是弟子皆弔服而加麻，出有所之，則由絰．子夏曰：「入宜絰可居，出則不絰．」子游曰：「吾聞諸夫子喪朋友，居則絰，出則否，喪所尊雖絰，而出可也．」孔子之喪，公西掌殯葬焉，唅以疏米三貝，襲衣十有一稱，加朝服一，冠章甫之冠，珮象環，徑五寸而綨組綬，桐棺四寸，柏棺五寸，飭廟置翣，設披周也，設崇殷也，綢練設旐夏也，兼用三王禮，所以尊師且備古也，葬於魯城北泗水上，藏入地，不及泉而封，為偃斧之形，高四尺，樹松柏為志焉．弟子皆家于墓，行心喪之禮．既葬，有自燕來觀者，舍於子夏氏，子貢謂之曰：「吾亦人之葬，聖人非聖人之葬，人子奚觀焉．昔夫子言曰：『見吾封若夏屋者，見若斧矣，從若斧者也，馬｛髟葛｝，封之謂也．』今徒一日三斬板而以封，尚行夫子之志而已，何觀乎哉？」二三子三年喪畢，或留或去，惟子貢廬於墓六年．自後群弟子及魯人處於墓如家者百有餘家，因名其居曰孔里焉． \\n 正論解第四十一 \\n 孔子在齊，齊侯出田，招虞人以旌不進，公使執之對曰：「昔先君之田也，旌以招大夫，弓以招士，皮冠以招虞人，臣不見皮冠，故不敢進，乃舍之．」孔子聞之曰：「善哉守道不如守官，君子韙之．」 \\n 齊國師伐魯，季康子使冉求率左師禦之，樊遲為右，非不能也，不信子，請三刻而踰之，如之，眾從之，師入齊軍，齊軍遁，冉有用戈，故能入焉．孔子聞之曰：「義也．」既戰，季孫謂冉有曰：「子之於戰，學之乎？性達之乎？」對曰：「學之．」季孫曰：「從事孔子，惡乎學？」冉有曰：「即學之孔子也．夫孔子者，大聖無不該，文武並用、兼通，求也適聞其戰法，猶未之詳也．」季孫悅，樊遲以告孔子．孔子曰：「季孫於是乎可謂悅人之有能矣．」 \\n 南容說仲孫何忌既除喪，而昭公在外，未之命也．定公即位，乃命之，辭曰：「先臣有遺命焉，曰：『夫禮，人之幹也，非禮則無以立．』囑家老使命二臣，必事孔子而學禮，以定其位．」公許之．二子學於孔子．孔子曰：「能補過者，君子也．詩云，君子是則是傚，孟僖子可則傚矣，懲己所病，以誨其嗣，大雅所謂詒厥孫謀，以燕翼子，是類也夫．」 \\n 衛孫文子得罪於獻公，居戚，公卒未葬，文子擊鐘焉．延陵季子適晉，過戚聞之曰：「異哉！夫子之在此，猶燕子巢于幕也，懼猶未也，又何樂焉？君又在殯，可乎？」文子於是終身不聽琴瑟．孔子聞之曰：「季子能以義正人，文子能克己服義，可謂善改矣．」 \\n 孔子覽晉志，晉趙穿殺靈公，趙盾亡，未及山而還，史書趙盾弒君．盾曰：「不然．」史曰：「子為正卿，亡不出境，返不討賊，非子而誰．」盾曰：「嗚呼！我之懷矣，自詒伊戚，其我之謂乎！」孔子嘆曰：「董狐，古之良史也，書法不隱．趙宣子，古之良大夫也，為法受惡，惜也越境乃免．」 \\n 鄭伐陳，入之，使子產獻捷于晉，晉人問陳之罪焉．子產對曰：「陳亡周之大德，介恃楚眾，馮陵弊邑，是以有徃年之告．未獲命，則又有東門之役．當陳隧者，井h木刊，弊邑大懼，天誘其裏，啟弊邑心，知其罪，校首於我，用敢獻功．」晉人曰：「何故侵小？」對曰：「先王之命，惟罪所在，各致其辟，且昔天子一圻，列國一同，自是以衰，周之制也．今大國多數圻矣，若無侵小，何以至焉．」晉人曰：「其辭順．」孔子聞之，謂子貢曰：「志有之，言以足志，文以足言，不言誰知其志，言之無文，行之不遠．晉為鄭伯入陳，非文辭不為功，小子慎哉．」 \\n 楚靈王汰侈，右尹子革侍坐，左史倚相趨而過，王曰：「是良史也，子善視之，是能讀三墳五典，八索九丘．」對曰：「夫良史者，記君之過，揚君之善，而此子以潤辭為官，不可為良史．」曰：「臣又乃嘗聞焉，昔周穆王欲肆其心，將過行天下，使皆有車轍，並馬跡焉，祭公謀父作祚昭，以止王心，王是以獲殆於文官，臣聞其詩焉，而弗知，若問遠焉，其焉能知．」王曰：「子能乎？」對曰：「能，其詩曰：『祈昭之愔愔乎，式昭德音，思我王度，式如玉，式如金，刑民之力，而無有醉飽之心．』」靈王揖而入，饋不食，寢不寐，數日則固不能勝其情，以及於難．孔子讀其志曰：「古者有志，克己復禮為仁，信善哉，楚靈王若能如是，豈期辱於乾谿，子革之非左史，所以風也，稱詩以諫，順哉．」 \\n 叔孫穆子，避難奔齊，宿於庚宗之邑，庚宗寡婦通焉而生牛，穆子返魯，以牛為內豎，相家，牛讒叔孫二人殺之，叔孫有病，牛不通其饋，不食而死，牛遂輔叔孫庶子昭而立之．昭子既立朝，其家眾曰：「豎牛禍叔孫氏，使亂大從，殺適立庶，又被其邑，以求舍罪，罪莫大焉，必速殺之．」遂殺豎牛．孔子曰：「叔孫昭子不勞，不可能也．周任有言曰：『為政者不賞私勞，不罰私怨．』詩云：『有覺德行，四國順之．』昭子有焉．」 \\n 晉邢侯與雍子爭田，叔魚攝理，罪在雍子，雍子納其女於叔魚，叔魚弊獄邢侯，邢侯怒殺叔魚與雍子於朝．韓宣子問罪於叔向，叔向曰：「三姦同坐，施生戮死可也．雍子自知其罪，而賂以置直鮒也，鬻獄邢侯專殺其罪一也．己惡而掠美為昏，貪以敗官為默，殺人不忌為賊．夏書曰：『昏默賊，殺，咎陶之刑也．』請從之．」乃施邢侯，而尸雍子叔魚於市．孔子曰：「叔向古之遺直也．治國制刑，不隱於親，三數叔魚之罪不為末，或曰義，可謂直矣．平丘之會，數其賄也，以寬衛國，晉不為暴；歸魯季孫，稱其詐也，以寬魯國，晉不為虐；邢侯之獄，言其貪也，以正刑書，晉不為頗．三言而除三惡，加三利，殺親益榮，由義也夫．」 \\n 鄭有鄉校，鄉校之士，非論執政，鬷明欲毀鄉校．子產曰：「何以毀為也？夫人朝夕退而遊焉，以議執政之善否，其所善者，吾則行之；其所否者，吾則改之．若之何其毀也．我聞忠言以損怨，不聞立威以防怨，防怨猶防水也，大決所犯，傷人必多，吾弗克救也，不如小決使導之，不如吾所聞而藥之．」孔子聞是言也，曰：「吾以是觀之，人謂子產不仁，吾不信也．」 \\n 晉平公會諸侯于平丘，齊侯及盟，鄭子產爭貢賦之所承，曰：「昔日天子班貢輕重，以列尊卑，貢，周之制也，卑而貢重者甸服，鄭伯男南也，而使從公侯之貢，懼弗給也，敢以為請，自日中爭之，以至于昏．」晉人許之．孔子曰：「子產於是行也，是以為國基也．詩云：『樂只君子，邦家之基．』子產，君子之於樂者，且曰合諸侯而藝貢事，禮也．」 \\n 鄭子產有疾，謂子太叔曰：「我死，子必為政，唯有德者能以寬服民，其次莫如猛．夫火烈民望而畏之，故鮮死焉；水濡弱，民狎而翫之，則多死焉，故寬難．」子產卒，子太叔為政，不忍猛而寬，鄭國多掠盜．太叔悔之曰：「吾早從夫子，必不及此．」孔子聞之曰：「善哉！政寬則民慢，慢則糾於猛，猛則民殘，民殘則施之以寬，寬以濟猛，猛以濟寬，寬猛相濟，政是以和．詩曰：『民亦勞止，汔可小康，惠此中國，以綏四方．』施之以寬，毋縱詭隨，以謹無良，式遏寇虐，慘不畏明，糾之以猛也，柔遠能邇，以定我王，平之以和也．」又曰：「不競不絿，不剛不柔，布政優優，百祿是遒，和之至也．」子產之卒也，孔子聞之，出涕曰：「古之遺愛．」 \\n 孔子適齊，過泰山之側，有婦人哭於野者而哀，夫子式而聽之曰：「此哀一似重有憂者．」使子貢徃問之．而曰：「昔舅死於虎，吾夫又死焉，今吾子又死焉．」子貢曰：「何不去乎？」婦人曰：「無苛政．」子貢以告孔子．子曰：「小子識之，苛政猛於暴虎．」 \\n 晉魏獻子為政，分祁氏及羊舌氏之田，荀櫟滅，以賞諸大夫，及其子成，皆以賢舉也．又將賈辛曰：「今汝有力於王室，吾是以舉汝，行乎敬之哉，毋墮乃力．」孔子聞之曰：「魏子之舉也，近不失親，遠不失舉，可謂美矣．」又聞其命賈辛以為忠．詩云：「永言配命，自求多福．」忠也．魏子之舉也，義其命也．忠其長有後於晉國乎． \\n 趙簡子賦晉國一鼓鐘，以鑄刑鼎，著范宣子所為刑書．孔子曰：「晉其亡乎，失其度矣．夫晉國將守唐叔之所受法度，以經緯其民者也．卿大夫以序守之，民是以能遵其道而守其業，貴賤不愆，所謂度也．文公是以作執秩之官，為被廬之法，以為盟主．今棄此度也，而為刑鼎，銘在鼎矣，何以尊貴？何業之守也？貴賤無序，何以為國？且夫宣子之刑，夷之蒐也，晉國亂制，若之何其為法乎．」 \\n 楚昭王有疾，卜曰：「河神為祟．」王弗祭，大夫請祭諸郊．王曰：「三代命祀，祭不越望，江漢沮漳，楚之望也，禍福之至，不是過乎，不穀雖不德，河非所獲罪也．」遂不祭．孔子曰：「楚昭王知大道矣，其不失國也宜哉．夏書曰：『維彼陶唐，率彼天常，在此冀方，今失厥道，亂其紀綱，乃滅而亡．』」又曰：「允出茲在茲，由己率常可矣．」 \\n 衛孔文子使太叔疾出其妻，而以其女妻之，疾誘其初妻之娣，為之立宮，與文子女，如二妻之禮．文子怒將攻之．孔子舍璩伯玉之家，文子就而訪焉．孔子曰：「簠簋之事，則嘗聞學之矣，兵甲之事，未之聞也．」退而命駕而行曰：「鳥則擇木，木豈能擇鳥乎？」文子遽自止之曰：「圉也豈敢度其私哉？亦訪衛國之難也．」將止，會季康子問冉求之戰，冉求既對之，又曰：「夫子播之百姓，質諸鬼神，而無憾，用之則有名．」康子言於哀公，以幣迎孔子曰：「人之於冉求信之矣，將大用之．」 \\n 齊陳恆弒其簡公，孔子聞之，三日沐浴而適朝，告於哀公曰：「陳恆弒其君，請伐之．」公弗許，三請，公曰：「魯為齊弱久矣，子之伐也，將若之何？」對曰：「陳恆弒其君，民之不與者半，以魯之眾，加齊之半，可克也．」公曰：「子告季氏．」孔子辭，退而告人曰：「以吾從大夫之後，吾不敢不告也．」 \\n 子張問曰：「書云，高宗三年不言，言乃雍，有諸？」孔子曰：「胡為其不然也．古者天子崩，則世子委政於冢宰三年，成湯既沒，太甲聽於伊尹，武王既喪，成王聽於周公，其義一也．」 \\n 衛孫桓子侵齊，遇敗焉，齊人乘之，執新築大夫，仲叔于奚以其眾救桓子，桓子乃免．衛人以邑賞仲叔于奚，于奚辭，請曲懸之樂，繁纓以朝，許之，書在三官．子路仕衛，見其故，以訪孔子．孔子曰：「惜也不如多與之邑，惟器與名，不可以假人，君之所司，名以出信，信以守器，器以藏禮，禮以行義，義以生利，利以平民，政之大節也．若以假人，與人政也，政亡，則國家從之，不可止也．」 \\n 公父文伯之母，紡績不解．文伯諫焉．其母曰：「古者王后親織玄紞，公侯之夫人加之紘綖，卿之內子為大帶，命婦成祭服，列士之妻，加之以朝服，自庶士已下，各衣其夫，社而賦事，烝而獻功，男女紡績，愆則有辟，聖王之制也，今我寡也，爾又在位，朝夕恪勤，猶恐忘先人之業，況有怠墮，其何以避辟？」孔子聞之曰：「弟子志之，季氏之婦，可謂不過矣．」 \\n 樊遲問於孔子曰：「鮑牽事齊君，執政不撓，可謂忠矣，而君刖之，其為至闇乎？」孔子曰：「古之士者，國有道則盡忠以輔之，國無道則退身以避之．今鮑疾子食於淫亂之朝，不量主之明暗，以受大刖，是智之不如葵，葵猶能衛其足．」 \\n 季康子欲以一井田出法賦焉，使訪孔子．子曰：「丘弗識也．」冉有三發卒曰：「子為國老，待子而行，若之何子之不言？」孔子不對而私於冉有曰：「求，汝來，汝弗聞乎，先王制土，藉田以力，而底其遠近；賦里以入，而量其無有；任力以夫，而議其老幼．於是鰥寡孤疾老者，軍旅之出，則徵之，無則已．其歲收，田一井出獲禾秉，缶米芻藁不是過，先王以為之足，君子之行，必度於禮，施取其厚，事舉其中，歛從其薄，若是其已，丘亦足矣．不度於禮，而貪冒無厭，則雖賦田，將有不足．且子孫若以行之而取法，則有周公之典在．若欲犯法，則苟行之，又何訪焉．」 \\n 子游問於孔子曰：「夫子之極言子產之惠也，可得聞乎？」孔子曰：「惠在愛民而已矣．」子游曰：「愛民謂之德教，何翅施惠哉？」孔子曰：「夫子產者，猶眾人之母也，能食之，弗能教也．」子游曰：「其事可言乎？」孔子曰：「子產以所乘之輿濟冬涉者，是愛無教也．」 \\n 哀公問於孔子曰：「二三大夫皆勸寡人使隆敬於高年，何也？」孔子對曰：「君之及此言，將天下實賴之，豈唯魯哉．」公曰：「何也？其義可得聞乎？」孔子曰：「昔者有虞氏貴德而尚齒，夏后氏貴爵而尚齒，殷人貴富而尚齒，周人貴親而尚齒，虞夏殷周，天下之盛王也，未有遺年者焉．年者貴於天下久矣，次于事親，是故朝廷同爵而尚齒，七十杖於朝，君問則席，八十則不仕朝，君問則就之，而悌達乎朝廷矣；其行也肩而不並，不錯則隨，斑白者不以其任於道路，而悌達乎道路矣；居鄉以齒而老窮不匱，強不犯弱，眾不暴寡，而悌達乎州巷矣；古之道，五十不為甸役，頒禽隆之長者，而悌達乎蒐狩矣；軍旅什伍，同爵則尚齒，而悌達乎軍旅矣．夫聖王之教，孝悌發諸朝廷，行於道路，至於州巷，放於蒐狩，循於軍旅，則眾感以義，死之而弗敢犯．」公曰：「善哉，寡人雖聞之，弗能成．」 \\n 哀公問於孔子曰：「寡人聞東益不祥，信有之乎？」孔子曰：「不祥有五，而東益不與焉．夫損人自益，身之不祥；棄老而取幼，家之不祥；擇賢而任不肖，國之不祥；老者不教，幼者不學，俗之不祥；聖人伏匿，愚者擅權，天下不祥．不祥有五，東益不與焉．」 \\n 孔子適季孫，季孫之宰謁曰：「君使求假於田，特與之乎？」季孫未言．孔子曰：「吾聞之君取於臣謂之取，與於臣謂之賜，臣取於君謂之假，與於君謂之獻．」季孫色然悟曰：「吾誠未達此義．」遂命其宰曰：「自今已徃，君有取之，一切不得復言假也．」 \\n  \\n   \\n  "}
{"章节": "卷第十", "正文": "  \\n 卷第十 \\n 　 \\n  \\n 曲禮子貢問第四十二 \\n 子貢問於孔子曰：「晉文公實召天子而使諸侯朝焉．夫子作春秋，云天王狩于河陽，何也？」孔子曰：「以臣召君，不可以訓，亦書其率諸侯事天子而已．」 \\n 孔子在宋，見桓魋自為石槨，三年而不成，工匠皆病．夫子愀然曰：「若是其靡也．死不如朽之速愈．」冉子僕曰：「禮，凶事不豫，此何謂也？」夫子曰：「既死而議謚，謚定而卜葬，既葬而立廟，皆臣子之事，非所豫屬也，況自為之哉．」南宮敬叔以富得罪於定公，奔衛，衛侯請復之，載其寶以朝．夫子聞之曰：「若是其貨也，喪不若速貧之愈．」子游侍曰：「敢問何謂如此？」孔子曰：「富而不好禮，殃也，敬叔以富喪矣，而又弗改，吾懼其將有後患也．」敬叔聞之，驟如孔氏，而後循禮施散焉． \\n 孔子在齊，齊大旱，春饑．景公問於孔子曰：「如之何？」孔子曰：「凶年則乘駑馬，力役不興，馳道不修，祈以幣玉，祭祀不懸，祀以下牲，此賢君自貶以救民之禮也．」 \\n 孔子適季氏，康子晝居內寢．孔子問其所疾．康子出見之．言終，孔子退，子貢問曰：「季孫不疾而問諸疾，禮與？」孔子曰：「夫禮，君子不有大故，則不宿於外．非致齊也，非疾也，則不晝處於內，是故夜居外，雖弔之，可也．晝居於內，雖問其疾，可也．」 \\n 孔子為大司寇，國廄焚，子退朝而之火所，鄉人有自為火來者，則拜之，士一，大夫再．子貢曰：「敢問何也？」孔子曰：「其來者亦相弔之道也．吾為有司，故拜之．」 \\n 子貢問曰：「管仲失於奢，晏子失於儉，與其俱失矣，二者孰賢？」孔子曰：「管仲鏤簋而朱紘，旅樹而反坫，山節藻梲，賢大夫也，而難為上．晏平仲祀其先祖，而豚肩不揜豆，一狐裘三十年，賢大夫也，而難為下．君子上不僭下，下不偪上．」 \\n 冉求曰：「昔文仲知魯國之政，立言垂法，于今不亡，可謂知禮矣？」孔子曰：「昔臧文仲安知禮，夏父弗綦逆祀而不止，燔柴於灶以祀焉，夫灶者，老婦之所祭，盛於甕，尊於瓶，非所柴也．故曰禮也者，由體也，體不備謂之不成，人設之不當，猶不備也．」 \\n 子路問於孔子曰：「臧武仲率師與邾人戰于狐鮐，遇敗焉，師人多喪而無罰，古之道然與？」孔子曰：「凡謀人之軍，師敗則死之；謀人之國，邑危則亡之，古之正也．其君在焉者，有詔則無討．」 \\n 晉將伐宋，使人覘之，宋陽門之介夫死，司城子罕哭之哀．覘之反言於晉侯曰：「陽門之介夫死，而子罕哭之哀，民咸悅宋，殆未可伐也．」孔子聞之曰：「善哉！覘國乎．詩云：『凡民有喪，匍匐救之．』子罕有焉，雖非晉國，其天下孰能當之．是以周任有言曰：『民悅其愛者，弗可敵也．』」 \\n 楚伐吳，工尹商陽與陳棄疾追吳師，及之，棄疾曰：「王事也，子手弓而可．」商陽手弓．棄疾曰：「子射諸．」射之，弊一人，韔其弓．又及，棄疾謂之，又及，棄疾復謂之，斃二人，每斃一人，輒掩其目，止其御曰：「吾朝不坐，燕不與，殺三人亦足以反命矣．」孔子聞之曰：「殺人之中，又有禮焉．」子路怫然進曰：「人臣之節，當君大事，唯力所及，死而後已，夫子何善此？」子曰：「然，如汝言也，吾取其有不忍殺人之心而已．」 \\n 孔子在衛，司徒敬之卒，夫子弔焉，主人不哀，夫子哭不盡聲而退．璩伯玉請曰：「衛鄙俗不習喪禮，煩吾子辱相焉．」孔子許之，掘中霤而浴，毀灶而綴，足襲於床，及葬，毀宗而＜足葛＞行也，出于大門，及墓，男子西面，婦人東面，既封而歸，殷道也．孔子行之．子游問曰：「君子行禮，不求變俗，夫子變之矣．」孔子曰：「非此之謂也，喪事則從其質而已矣．」 \\n 宣公八年六月辛巳，有事于太廟，而東門襄仲卒，壬午猶繹，子游見其故，以問孔子曰：「禮與？」孔子曰：「非禮也，卿卒不繹．」 \\n 季桓子喪，康子練而無衰，子游問於孔子曰：「既服練，服可以除衰乎？」孔子曰：「無衰衣者，不以見賓，何以除焉？」 \\n 邾人以同母異父之昆弟死，將為之服，因顏克而問禮於孔子．子曰：「繼父同居者，則異父昆弟，從為之服；不同居，繼父且猶不服，況其子乎．」 \\n 齊師侵魯，公叔務人，遇人入保，負杖而息．務人泣曰：「使之雖病，任之雖重，君子弗能謀，士弗能死，不可也，我則既言之矣，敢不勉乎．」與其鄰嬖童汪錡，乘徃奔敵死焉，皆殯，魯人欲勿殤童汪錡，問於孔子曰：「能執干戈以衛社稷，可無殤乎？」魯昭公夫人吳孟子卒，不赴于諸侯，孔子既致仕，而徃弔焉，適于季氏，季氏不絰，孔子投絰而不拜．子游問曰：「禮與？」孔子曰：「主人未成服，則吊者不絰焉，禮也．」 \\n 公父穆伯之喪，敬姜晝哭，文伯之喪，晝夜哭．孔子曰：「季氏之婦，可謂知禮矣．愛而無上下有章．」 \\n 南宮縚之妻，孔子兄之女，喪其姑而誨之髽曰：「爾毋從從爾，毋扈扈爾．」蓋榛以為笄，長尺而總八寸． \\n 子張有父之喪，公明儀相焉，問啟顙於孔子．孔子曰：「拜而後啟顙，頹乎其順，啟顙而後拜，頎乎其至也．三年之喪，吾從其至也．」孔子在衛，衛之人有送葬者，而夫子觀之曰：「善哉為喪乎，足以為法也，小子識之．」子貢問曰：「夫子何善爾，其徃也如慕，其返也如疑．」子貢曰：「豈若速返而虞哉．」子曰：「此情之至者也，小子識之，我未之能也．」 \\n 卞人有母死而孺子之泣者，孔子曰：「哀則哀矣，而難繼也．夫禮為可傳也，為可繼也，故哭踊有節，而變除有期．」 \\n 孟獻子禫懸而不樂，可御而處內．子游問於孔子曰：「若是則過禮也？」孔子曰：「獻子可謂加於人一等矣．」 \\n 魯人有朝祥而暮歌者，子路笑之．孔子曰：「由，爾責於人終無已，夫三年之喪，亦以久矣．」子路出，孔子曰：「又多乎哉，踰月則其善也．」 \\n 子路問於孔子曰：「傷哉貧也，生而無以供養，死則無以為禮也．」孔子曰：「啜菽飲水，盡其歡也，斯為之孝乎．斂手足形，旋葬而無槨，稱其財，為之禮，貧何傷乎．」 \\n 吳延陵季子聘于上國，適齊，於其返也，其長子死於嬴博之間．孔子聞之曰：「延陵季子，吳之習於禮者也，徃而觀其葬焉．」其歛，以時服而已；其壙，掩坎深不至於泉；其葬，無盟器之贈．既葬，其封廣輪揜坎，其高可時隱也；既封，則季子乃左袒右還其封，且號者三，曰，骨肉歸于土，命也，若魂氣則無所不之，則無所不之而遂行．孔子曰：「延陵季子之禮其合矣．」 \\n 子游問喪之具．孔子曰：「稱家之有亡焉．」子游曰：「有亡惡於齊？」孔子曰：「有也，則無過禮．苟亡矣，則歛手足形，還葬懸棺而封，人豈有非之者哉．故夫喪亡，與其哀不足而禮有餘，不若禮不足而哀有餘也；祭祀，與其敬不足而禮有餘，不若禮不足而敬有餘也．」 \\n 伯高死於衛，赴於孔子．子曰：「吾惡乎哭諸，兄弟吾哭諸廟，父之友吾哭諸廟門之外，師吾哭之寢，朋友吾哭之寢門之外，所知吾哭之諸野，今於野則已疏，於寖則已重，夫由賜也而見我吾哭於賜氏．」遂命子貢為之主．曰：「為爾哭也，來者汝拜之．知伯高而來者，汝勿拜．」既哭，使子張往弔焉，未至，冉求在衛，攝束帛乘馬而以將之．孔子聞之曰：「異哉！徒使我不成禮於伯高者，是冉求也．」 \\n 子路有姊之喪，可以除之矣，而弗除．孔子曰：「何不除也？」子路曰：「吾寡兄弟而弗忍也．」孔子曰：「行道之人皆弗忍，先王制禮，過之者俯而就之，不至者企而及之．」子路聞之，遂除之． \\n 伯魚之喪母也，期而猶哭．夫子聞之曰：「誰也？」門人曰：「鯉也．」孔子曰：「嘻其甚也，非禮也．」伯魚聞之遂除之． \\n 衛公使其大夫求婚於季氏，桓子問禮於孔子．子曰：「同姓為宗，有合族之義，故繫之以姓而弗別，綴之以食而弗殊，雖百世婚姻不得通，周道然也．」桓子曰：「魯衛之先雖寡兄弟，今已絕遠矣，可乎？」孔子曰：「固非禮也，夫上治祖禰以尊尊之，下治子孫以親親之，旁治昆弟所以教睦也，此先王不易之教也．」 \\n 有若問於孔子曰：「國君之於百姓，如之何？」孔子曰：「皆有宗道焉，故雖國君之尊，猶百姓不廢其親，所以崇愛也．雖以族人之親，而不敢戚君，所以謙也．」 \\n 曲禮子夏問第四十三 \\n 子夏問於孔子曰：「居父母之仇如之何？」孔子曰：「寢苫枕干，不仕弗與共天下也．遇於朝市，不返兵而鬥．」曰：「請問居昆弟之仇如之何？」孔子曰：「仕，弗與同國，銜君命而使，雖遇之不鬥．」曰：「請問從昆弟之仇如之何？」曰：「不為魁，主人能報之，則執兵而陪其後．」 \\n 子夏問：「三年之喪既卒哭，金革之事無避，禮與，初有司為之乎？」孔子曰：「夏后氏之喪，三年既殯，而致仕，殷人既葬而致事，周人既卒哭而致事．記曰：『君子不奪人之親，亦不奪故也．』」子夏曰：「金革之事無避，非與？」孔子曰：「吾聞諸老聃曰：『魯公伯禽有為為之也．』公以三年之喪從利者，吾弗知也．」 \\n 子夏問於孔子曰：「記云，周公相成王，教之以世子之禮，有諸？」孔子曰：「昔者成王嗣立，幼未能蒞阼，周公攝政而治，抗世子之法於伯禽，欲王之知父子君臣之道，所以善成王也．夫知為人子者，然後可以為人父；知為人臣者，然後可以為人君；知事人者，然後可以使人．是故抗世子法於伯禽，使成王知父子君臣長幼之義焉．凡君之於世子，親則父也，尊則君也，有父之親，有君之尊，然後兼天下而有之，不可不慎也．行一物而三善皆得，唯世子齒於學之謂也，世子齒於學，則國人觀之．曰：『此將君我而與我齒讓，何也？』曰：『有父在則禮然，然而眾知父子之道矣．』其一曰：『此將君我而與我齒讓何也？』曰：『有臣在，則禮然，而眾知君臣之義矣．』其三曰：『此將君我而與我齒讓，何也？』曰：『長長也，則禮然，然而眾知長幼之節矣．』故父在斯為子，君在斯為臣，君子與臣之位，所以尊君而親親也．在學，學之為父子焉，學之為君臣焉，學之為長幼焉，父子君臣長幼之道得，而後國治．語曰：『樂正司業，父師司成，一有元良，萬國以貞，世子之謂．』聞之曰：『為人臣者，殺其身而有益於君則為之，況于其身，以善其君乎，周公優為也．」 \\n 子夏問於孔子曰：「居君之母與妻之喪，如之何？」孔子曰：「居處言語飲食衎爾於喪所，則稱其服而已．」「敢問伯母之喪，如之何？」孔子曰：「伯母叔母，疏衰期而踊不絕地，姑姊妹之大功踊絕於地，若知此者，由文矣哉．」 \\n 子夏問於夫子曰：「凡喪小功已上，虞祔練祥之祭皆沐浴．於三年之喪，子則盡其情矣．」孔子曰：「豈徒祭而已哉．三年之喪，身有瘍則浴，首有瘡則沐，病則飲酒食肉，毀瘠而病，君子不為也，毀則死者，君子為之，無子則祭之，沐浴為齊潔也，非為飾也．」 \\n 子夏問於孔子曰：「客至無所舍，而夫子曰：『生於我乎館，客死無所殯矣．』夫子曰，於我乎殯，敢問禮與？仁者之心與？」孔子曰：「吾聞諸老聃曰：『館人使若有之惡有之，惡有之而不得殯乎．』夫仁者制禮者也，故禮者不可不省也，禮不同不異，不豐不殺，稱其義以為之宜，故曰我戰則剋，祭則受福，蓋得其道矣．」 \\n 孔子食於季氏，食祭，主人不辭不食，亦不飲而餐，子夏問曰：「禮也？」孔子曰：「非禮也，從主人也．吾食於少施氏而飽，少施氏食我以禮，吾食祭，作而辭曰：『疏食不足祭也．』吾餐而作辭曰：『疏食不敢以傷吾子之性．』主人不以禮，客不敢盡禮，主人盡禮，則客不敢不盡禮也．」 \\n 子夏問曰：「官於大夫，既升於公，而反為之服，禮與？」孔子曰：「管仲遇盜，取二人焉上之為公臣，曰：『所以遊僻者，可人也．』公許，管仲卒，桓公使為之官於大夫者為之服，自管仲始也，有君命焉．」 \\n 子貢問居父母喪．孔子曰：「敬為上，哀次之，瘠為下，顏色稱情，戚容稱服．」曰：「請問居兄弟之喪．」孔子曰：「則存乎書筴已．」 \\n 子貢問於孔子曰：「殷人既定而弔於壙，周人反哭而弔於家，如之何？」孔子曰：「反哭之弔也，喪之至也，反而亡矣，失之矣，於斯為甚，故弔之，死，人卒事也，殷以愨，吾從周．殷人既練之，明日，而祔于祖，周人既卒哭之明日，祔于祖，祔，祭神之始事也，周以戚，吾從殷．」 \\n 子貢問曰：「聞諸晏子，少連大連善居喪，其有異稱乎？」孔子曰：「父母之喪，三日不怠，三月不解，期悲哀，三年憂，東夷之子，達於禮者也．」 \\n 子游問曰：「諸侯之世子，喪慈母如母，禮與？」孔子曰：「非禮也．古者男子外有傅父，內有慈母，君命所使教子者也，何服之有．昔魯孝公少喪其母，其慈母良，及其死也，公弗忍，欲喪之．有司曰：『禮，國君慈母無服，今也君為之服，是逆古之禮，而亂國法也．若終行之，則有司將書之，以示後世，無乃不可乎．』公曰：『古者天子喪慈母，練冠以燕居．』遂練以喪慈母．喪慈母如母，始則魯孝公之為也．」 \\n 孔子適衛，遇舊館人之喪，入而哭之哀．出使子貢脫驂以贈之．子貢曰：『所於識之喪，不能有所贈，贈於舊館，不已多乎？」孔子曰：「吾向入哭之，遇一哀而出涕，吾惡夫涕而無以將之，小子行焉．」 \\n 子路問於孔子曰：「魯大夫練而杖，禮也？」孔子曰：「吾不知也．」子路出，謂子貢曰：「吾以為夫子無所不知，夫子亦徒有所不知也．」子貢曰：「子所問何哉？」子路曰：「止，吾將為子問之．」遂趨而進曰：「練而杖，禮與？」孔子曰：「非禮也．」子貢出，謂子路曰：「子謂夫子而弗知之乎，夫子徒無所不知也，子問，非也，禮，居是邦則不非其大夫．」 \\n 叔孫母叔之母死，既小歛，舉尸者出戶，武孫從之出戶，乃袒投其冠而括髮．子路歎之，孔子曰：「是禮也．」子路問曰：「將小歛則變服，今乃出戶，而夫子以為知禮，何也？」孔子曰：「由，汝問非也．君子不舉人以質士．」齊晏桓子卒，平仲麤衰斬苴絰帶，杖以菅屨，食粥居傍廬，寢苫枕草，其老曰：「非大夫喪父之禮也．」晏子曰：「唯卿大夫．」曾子以問孔子．孔子曰：「晏平仲可謂能遠害矣．不以己知是駮人之非，愻辭以避咎，義也夫．」怪也 \\n 季平子卒，將以君之璵璠歛，贈以珠玉．孔子初為中都宰，聞之歷級而救焉，曰：「送而以寶玉，是猶曝尸於中原也，其示民以姦利之端，而有害於死者，安用之．且孝子不順情以危親，忠臣不兆姦以陷君．」乃止． \\n 孔子之弟子琴張與宗友衛齊豹，見宗魯於公子孟縶，孟縶以為參乘焉，及齊豹將殺孟縶，告宗魯，使行．宗魯曰：「吾由子而事之，今聞難而逃，是僭子也．子行事乎，吾將死以事周子，而歸死於公孟可也．」齊氏用戈擊公孟，宗以背蔽之，斷肱中，公孟、宗魯皆死．琴張聞宗魯死，將徃弔之．孔子曰：「齊豹之盜，孟縶之賊也，汝何弔焉？君不食姦，不受亂，不為利病於回，不以回事人，不蓋非義，不犯非禮，汝何弔焉？」琴張乃止． \\n 郕人子革卒，哭之呼滅．子游曰：「若是哭也，其野哉．孔子惡野哭者．」哭者聞之遂改之． \\n 公父文伯卒，其妻妾皆行哭失聲，敬姜戒之曰：「吾聞好外者士死之，好內者女死之，今吾子早殀，吾惡其以好內聞也，二三婦人之欲供先祀者，請無瘠色，無揮涕，無拊膺，無哀容，無加服，有降從禮而靜，是昭吾子也．」孔子聞之曰：「女智無若婦，男智莫若夫，公文氏之婦智矣，剖情損禮，欲以明其子為令德也．」 \\n 子路與子羔仕於衛，衛有蒯聵之難．孔子在魯，聞之曰：「柴也其來，由也死矣．」既而衛使至，曰：「子路死焉．」夫子哭之於中庭，有人弔者，而夫子拜之，已哭，進使者而問故，使者曰：「醢之矣．」遂令左右皆覆醢，曰：「吾何忍食此．」 \\n 季桓子死，魯大夫朝服而弔．子游問於孔子曰：「禮乎？」夫子不答．他日，又問墓而不墳．孔子曰：「今丘也，東西南北之人，不可以弗識也，吾見封之若堂者矣，又見若坊者矣，又見履夏屋者矣，又見若斧形者矣，吾從斧者焉．」於是封之，崇四尺．孔子先反虞，門人後．雨甚，至墓崩，修之而歸．孔子問焉，曰：「爾來何遲？」對曰：「防墓崩．」孔子不應，三云，孔子泫然而流涕曰：「吾聞之，古不修墓及二十五月而大祥，五日而彈琴不成聲，十日過禫而成笙歌．」 \\n 孔子有母之喪，既練，陽虎弔焉，私於孔子曰：「今季氏將大饗境內之士，子聞諸？」孔子答曰：「丘弗聞也．若聞之，雖在衰絰，亦欲與徃．」陽虎曰：「子謂不然乎，季氏饗士，不及子也．」陽虎出，曾點問曰：「吾之何謂也？」孔子曰：「己則衰服，猶應其言，示所以不非也．」 \\n 顏回死，魯定公弔焉，使人訪於孔子．孔子對曰：「凡在封內，皆臣子也，禮，君弔其臣，升自東階，向尸而哭，其恩賜之，施不有笇也．」 \\n 原思言於曾子曰：「夏后氏之送葬也，用盟器，示民無知也；殷人用祭器，示民有知也；周人兼而用之，示民疑也．」曾子曰：「其不然矣，夫以盟器，鬼器也，祭器，人器也，古之人胡為而死其親也．」子游問於孔子曰：「之死而致死乎，不仁，不可為也；之死而致生乎，不智，不可為也．凡為盟器者，知喪道也．夫子始死則矣，羔裘玄冠者，易之而已，汝何疑焉． \\n 子罕問於孔子曰：「始死之設重也，何為？」孔子曰：「重主道也，殷主綴重焉，周人徹重焉．請問喪朝．」子曰：「喪之朝也，順死者之孝心，故至於祖者，廟而後行．殷朝而後殯於祖，周朝而後遂葬．」 \\n 孔子之守狗死，謂子貢曰：「路馬死，則藏之以帷，狗則藏之以蓋，汝徃埋之．吾聞弊幃不棄，為埋馬也，弊蓋不棄，為埋狗也．今吾貧無蓋，於其封也與之蓆，無使其首陷於土焉．」 \\n 曲禮公西赤問第四十四 \\n 公西赤問於孔子曰：「大夫以罪免卒，其葬也如之何？」孔子曰：「大夫廢其事，終身不仕，死則葬之以士禮，老而政仕者，死則從其列．」 \\n 公儀仲子嫡子死，而立其弟，檀弓問子服伯子曰：「何居？我未之前聞也．」子服伯子曰：「仲子亦猶行古人之道，昔者文王拾伯邑考，而立武王，微子捨其孫腯，立其弟衍．」子游以聞諸孔子，子曰：「否，周制立孫．」 \\n 孔子之母既葬，將立葬焉，曰：「古者不祔葬，為不忍先死者之復見也．詩云：『死則同穴．』自周公已來祔葬矣．故衛人之祔也，離之，有以聞焉；魯人之祔也，合之，美夫，吾從魯．」遂合葬於防曰：「吾聞之有備物而不可用也，是故竹不成用，而瓦不成膝，琴瑟張而不平，笙竽備而不和，有鐘磬而無簨虡．其曰盟器，神明之也，哀哉，死者而用生者之器，不殆而用殉也．」 \\n 子游問於孔子曰：「葬者塗車芻靈，自古有之，然今人或有偶，是無益於喪．」孔子曰：「為芻靈者善矣，為偶者不仁，不殆於用人乎．」 \\n 顏淵之喪既祥，顏路饋祥肉於孔子．孔子自出而受之，入彈琴以散情，而後乃食之．孔子嘗奉薦而進，其親也愨，其行也趨，趨以數．已祭，子貢問曰：「夫子之言祭也，濟濟漆漆焉，今夫子路為季氏宰，季氏祭逮昏而奠，終日不足，繼以燭，雖有彊力之容，肅敬之心，皆倦怠矣．有司跛倚以臨，其為不敬也大矣．」他日，子路與焉，室事交于戶，堂事當于階，質明而始行事，晏朝而徹．孔子聞之曰：「孰為士也而不知禮．」 \\n  \\n   \\n  "}
