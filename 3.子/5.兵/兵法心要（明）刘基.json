{"章节": "兵法心要（明）刘基", "正文": "  \\n 兵法心要 \\n 　 \\n  \\n  \\n （明）劉基 \\n 內集 \\n 陣法總說 \\n 夫善師者不陣，善陣者不戰。此言伐謀制變，先聲後實。《軍志》素定，奪敵人之心，不待旗壘之相麾，兵矢之相接，而勝負之勢決於前矣。其次則立部曲，度權謀，先偏後伍，彌縫其闕，用以乘機而佐勝，千古以來未之或改。大要在士卒訓練，兵器堅良，號令以申之，賞罰以督之。因山川形勢之宜，講步騎離合之要。不囂不隘，常以按陣而居，常以我逸而待彼勞，常以我治而待彼亂，常以我近而待彼遠，常以我飽而待彼饑。故其疾如風，其徐如林，不動如山，難知如陰，振動如雷，侵掠如火，此則制勝之道也。 \\n 兵法曰：「以正合，以奇勝。」然則正者，陣也；奇者，無方以用變也。奇不得正，雖銳而無恃；正不得奇，雖整而無功。故必相交用，而後能百戰百勝矣。故曰：「治眾如治寡」，非令教不能；「鬥眾如鬥寡」，非刑名不輯。三軍之眾，可使受敵而無敗兵，非奇正不能成功。故有天陣、地陣、人陣，以象三才。有直陣、銳陣、曲陣、方陣、圓陣，以法五行。則其體易明，其習易成。古之兵法云：「言不相聞，故為金鼓；視不相見，故為旌旗。金鼓、旌旗，所以一人之耳目。耳目既一，則勇者不得獨進，怯者不得獨退。」勇怯並用，出生入死，誰與我敵哉？ \\n 若夫金鼓、旌旗，將之指揮，軍之號令。若鳴一鼓，舉黑旗，則為曲陣。鳴二鼓，舉赤旗，則為銳陣。鳴三鼓，舉青旗，則為直陣。鳴四鼓，舉白旗，則為方陣。鳴五鼓，舉黃旗，則為圓陣。此號令之略也。 \\n 凡卒一人居地廣縱各二步。以十人為列，十列為隊，則廣縱各二十步。陣間容陣，隊間容隊，曲間容曲，此為行列之法也。前禦其前，後禦其後，左防其左，右防其右。行必魚貫，立必雁行，長以參短，短以參長。回軍轉陣，以後為前，以前為後。進無速奔，退無趨走。四頭八尾，觸處為首。敵衝其中，兩頭俱救。此則教習之詳也。然則陳兵誓眾者，何可忽而不務耶？或曰：武夫介士，出於閭井，非有明達之資，強敏之性，而令心存進退，耳聽金鼓，手知擊刺，足趨眼視，隨旗變陣，焱馳電發，俄頃之際，事目繁多，則心迷意亂，勞而無暇。安能乘便奮銳、獵敵爭勝哉？若但使聞鼓而知進，聞金而知退，辨旌旗之指麾，習器械之便利，詳明三四，不必遍知，亦足勒兵示法，殺敵致果。玆誠一端之論，但可施於妄戰之人、市人之合。若乃提卒十萬，深入賊境，大軍在前，堅城未下，欲戰則勝負未決，欲攻則利害難知。自非整飾車徒，部分營壘，或先据地之要害，或先扼敵之襟喉，蛇盤月偃，中權後勁，疇能收萬全之勝？至如平原大野，深林險道，前丘後澤，乘高趨下，領兵擁眾，呼吸俟命，若無施設，敢問何以處之？然知議者之言粗而不精也。或曰：唐．李筌有言號能嚴兵者。其說曰：「兵，猶水也。水因器以制形，兵因敵以制勝。若能與敵變化而取勝者謂之神。則戰陣無圖而自明矣。而庸將自以教習之法，為戰敵之陣，不亦謬夫是乎？」不然。李筌之八陣法者，合一離八，則染而無章；四正四奇，則定而不變，自膠其柱，而謂瑟無五音，其愚而妄決矣。昔諸葛忠武侯，推演八陣，得其新意。以巴蜀弱卒數萬，東屯渭水，天下振動，司馬宣王以眾抗之，堅壁不敢出。會亮死，僅能取勝。馬隆以步卒三千人，按八陣之法，轉戰千里，破數萬之眾，以復涼州。今謂二人為庸將可乎？謂不為戰陣之陣可乎？此筌之不足為准也。爰有古今陣法，另繪其圖，以存梗概，俾將帥度宜而行之。若沿古以便今，聞一而悟十，觸類以長，此又當審之明哲。要之，與孫、吳暗合為極致耳。歷代陣法沿襲者各殊，蓋施於古者也。黃石公曰：「國之利器，不可示人。」兵家之法，不可妄傳。用兵之術，防身之寶，萬金勿傳。宜藏秘之，始有靈應焉。 \\n 行軍體要 \\n 黃石公曰：夫欲行軍，先令五騎在前二、三里，各持一色旗號。主將或前或後，不令士卒知處。若遇草木深暗，則舉青旗。若遇丘陵險阻，則舉紅旗。若遇城邑窄狹，則舉紫旗。若遇伏兵，則舉白旗。若遇坡塘泥水，則舉黑旗。蓋令後人知之，可預備也。 \\n 夫山林之戰，勿涉其高；草木之戰，勿涉其深；水中之戰，勿涉其流；平地之戰，勿備其虛。此則將軍之略備矣。 \\n 守營軍士，不許肆意求安，擅自釋兵卸甲。倘有警急，卒難措手。務要披執器械，面外而坐，遞相食息。遇夜巡更，以防不測也。 \\n 太公曰：善為將者，莫若獨為神謀，語奸不入。 \\n 邇來諸將觀其風色、氣象，可戰則戰，不可戰則偃旗息鼓，堅壁守之，奚以陣為？殊不知用陣以速其部伍，用眾如用一。使其勇者不得獨進，怯者不得獨退，以求萬全之議也。 \\n 下營擇地 \\n 夫下營之法，擇地為先。地之善者，左有草澤，右有流泉，背山險，向易平，通達樵牧，謂之四備。大約軍之所居，就高去下，向陽背陰，養生處實，無以水火為慮。居山在陽，居水避卑，不居惡地，謂天井、天牢之類。不居無障塞，謂四通八達之道，受敵益多。不居深草，恐有潛襲，或被火燒。不居水衝，恐有漲溢，或被決壅。不居無水及死水，恐渴飲致病。不居無出路，謂四面地隘，恐被圍難解，及運糧阻絕。不居無草萊，恐軍乏薪。不居下濕，恐人多疫病，軍馬不利。不居廢軍故城，久無人居者，急疾無因守。不居冢墓間，與鬼神共處。春夏居高，以防暴水；秋冬不居清澗深阜，慮有延潦。兵法亦曰：山中之高，謂之天柱。澤中之高，謂之地柱。高中之下，謂之天獄。下中之下，謂之地獄。斥鹵之地，草木不生，謂之飛鋒。故村墟落，荒城古寨，謂之虛耗。大谷之口，謂之天灶。祜涸之處，謂之洞泉。穹窿鰲背，四面平坦，謂之沃焦，亦名龜背。神祠社木，謂之天社。丘陵之上，大山之口，謂之死地。大山之端，謂之龍頭。葦深林密，謂之天羅。地空闊處，謂之天陣。立墓之處，謂之宿屍。無藏五谷之處，謂之天空。凡遇此地，并去無留。常令我遠敵近，我近敵背，則此利而彼害矣。 \\n 夫軍欲交戰，必擇地。前平後高，土實草淺，寬平去處，須用馬軍；山川險阻，則宜步軍。春則背東，夏則背南，秋則背西，冬則背北，此取其風順也。早不向東，午不向南，晚不向西，取其避日也。夫兵之情形，疾速乘人之不意，游不虞之道，遠之如近，近之如遠，或出或沒，乍舒乍卷，或青或黑，乍隱乍出。形不可測，勢變非一。易則尚騎，險則徒行，明於斥堠機埋。勇者一決而勝，懦者猶豫而敗。所謂「疾雷不及掩耳，卒電不可假目，起之若驚，用之若狂。如坐漏船之中，伏於燒屋之下。使智者不及謀，勇者不及怒。」陣長者擊其中，大方而厚者擊其兩傍。銳氣宜避，惰歸可乘。敵眾晚捕，敵少早攻。捕、攻如何決勝？經曰：如風發走輪，破竹衝裂，若狼驅羊，如湯潑雪。兵形象木，木方則止，木圓則行。機動輒隨，伺其變生。高陵勿向，背丘勿逆，佯北勿從，銳卒勿攻，餌兵勿食，歸師勿遏，圍師必闕，窮寇勿迫。後背生神，前衝死氣。 \\n 太公曰：夫置兵於眾山之高，為軍所捷；眾澤之下，為敵所用。凡軍背高臨下，面向清流，不絕糧道，則兵士全也。處下流而迎上流，恐其決灌投毒。委曲無挂，艱難窄狹，皆不可以停兵者也。 \\n 下營法 \\n 《軍志》曰：「止則為營，行則為陣。」言營陣同制也。法云：「陣中容陣。」謂隊伍布列有廣狹之制。欲其回轉離合，無相奪倫。營中有營，謂部分次序有疏疏密密之法。疏密者，欲其左右救援，不相奸亂。卒有外寇侵軼，皆堅整全備，莫得而動也。苟非規模素定，其孰能與此乎？故司馬宣王觀武侯營壘處所而嘆曰：「天下奇才！」美其法制精妙也。昔衛青出塞，以武剛自環，蓋今之車營也。充國屯田，則枝聯不絕，蓋今之木柵營也。其來尚矣。今采諸家之法著於篇云。 \\n 凡置營，先計人數，列營幾重，配地多少。隨師眾寡，一人一步。使隊間容隊，而寧使剩隊，不得少隊。已住便定，不得移易。如一廂有剩，所剩之隊，有配守御，不使士卒煩擾。如久住暫時，各量其宜。咸立表於十二辰。立五旗，長二丈八尺，審子、午、卯、酉地，勿令邪僻。以朱雀旗立於午地，白虎旗立酉地，玄武旗立子地，青龍旗立卯地，招搖旗立中央。其樵牧汲飲，不得出表外。凡軍營，將下之時當營。跳蕩、奇兵、馬軍并戰，鋒駐隊各令嚴備，持伏一准發。兵法：待當營卓幕訖，方可立隊。釋伏各於本隊下安置。若有警急，隨方捍御。其馬軍下營訖，聽總管進止，其馬合群牧放。 \\n 築城營法 \\n 凡築城為營，其城身高五尺，闊八尺，女嬙高四尺，闊二尺。每百步置一戰樓，五十步置旋風炮一具，每三尺置連枷棒一具。每鋪硬板并架城內，去城五十步卓幕。城中置望杆高七十尺，城外置羊馬城一重，其外掘濠一重，其外闊三步立木柵一重。柵外更布棘城一重，棘外陷馬坑一重，以防外寇衝越。 \\n 備夜戰法 \\n 兵法曰：「晝戰多旌旗，夜戰多火鼓，所以變人之耳目也。」或曰：黑夜之候，必無與敵列陣克期而戰。若但襲敵之營，鳴鼓燃火，適足以助敵人之耳目，於我反害，其義安在？曰：此孫武之微旨也。 \\n 凡夜戰者，多為敵來襲我軍壘，不得已而與之戰。其法在於立營，立營之法與陣法同。故《軍志》曰：「止則為營，行則為陣。」蓋大陣之中必包小陣，大營之內必包小營。前、後、左、右之軍，各自有營。大將營居中央，諸營環之。隅落鉤連，曲折相去，遠不過百步，近不過五十步。道徑通達，足以出入部隊。壁壘相望，足以弓弩相救。凡路口必立小堡，上置柴薪，穴為暗道，以胡梯上之，令人守望。夜聞鼓聲，四處即令燔燎。賊人夜入營門，四顧屹然，皆有小營各自堅守，未知所攻。大將營中或諸小營，先覺賊至者，當按兵勿動。敵賊盡入然後擊鼓，諸營皆應，眾堡齊起燃火，內照諸營。兵士悉閉門登壘，下瞰敵人。勁弩強弓，四面俱發。若奸人潛入一營，斫營殺士，即諸營舉火，出兵四面繞之，號令營中不得輒動，須臾之際，善惡自分。若或出走，皆有羅網矣。 \\n 八陣法 \\n 太公曰：昔黃帝說八：車箱、洞當，金也。車釭、中黃，土也。鳥雲、鳥翔，火也。折衝，木也。龍騰、卻月，水也。雁行、鵝鸛，天也。車輪，地也。虎翼、罘罝，巽也。《握奇經》曰：「四為正，四為奇，餘奇為握奇。」後人解云：天、地、風、雲為四正；龍、虎、鳥、蛇為四奇。或總稱之先出游軍定兩端，天有衝，地有軸，前後為風雲。風輔於天，雲輔於地。衝重列各四隊，前後之衝各三隊。風居四維，故以圓。軸單列各三隊，前後之軸各三隊。雲居四角，故以方。天居兩端，地居中間。總有八陣。陣訖，游軍從右躡其敵，或警左右。聽音望麾，以出四奇。天前衝為虎翼、為風、為蛇盤、為主之義也。虎居於中，張翼而爭。蛇居兩端，向敵而盤，以應之天也。地後軸為飛龍、為雲、為鳥翔，突擊之義也。龍居於中，張翼而進。鳥掖兩端而應之。於是而三軍皆遂。天文、氣侯、向背山川利害，隨時而進。以正合，以奇勝。 \\n 說奇正者多戾。而《握奇》云：「四為正，四為奇，餘奇為握奇。」或總稱之先出游軍定兩端者。此為奇偶之奇。陣數有九，而中心奇零之者，以大將握之，以應副八陣之急處也。 \\n 旗法有八，附用金革法制 \\n 一曰天玄，二曰地黃，三曰風赤，四曰雲青，五曰天前上黑下赤，六曰天後上黑下白，七曰地前上黃下青，八曰地後上黃下赤。此乃八陣中之旗色也。兵制曰：二革二金為天，三革三金為地，二革三金為風，三革二金為雲，四革三金為龍，三革四金為虎，四革五金為鳥，五革四金為蛇。此八陣各用金鼓之制也。其金革之間加一角音者，在天為兼風，在地為兼雲，在龍為兼鳥，在虎為兼蛇。加二角音者會師進東，加三角音者全師進西，加四角音者全師進南，加五角音者全師進北，鞉音不止者，行伍不整。金革既息而角不止者，師并旋。 \\n 天或圓布，不動，前為左，後為右，天地四望之屬是也。風象天居兩端，其次雲，其次雲，左右相向是也。地為靜，乃方布。風雲各在後衝之前。天居兩端，其次地居中間，兩地為比是也。地為動，為從天陣變為地陣，或即張形布勢，破敵攻圍，不定其形，故為動也。雲象龍，縱布兩天，兩天次之；縱布四地，四地次之。於天後縱布四風，挾天地之左右。天前衝居其右，後衝居其左，雲居其兩端耳。 \\n 風后握奇壘篇 \\n 書曰：自風后至於太公，俱用是法。古之《握奇文》者，文不滿千，理隱難明。范蠡、樂毅、張良、項籍、韓信、英布，亦用是法，得其糟粕。而霍光、公孫弘、崔浩，亦采其華，未盡其實。今以八陣握其人數為壘，班布守地闊狹頃畝，列之於後。 \\n 握奇外壘篇 \\n 握奇法曰：一軍一萬二千五百人。以十人為一火，一隊二百五十火。幕亦如之。幕長一丈六尺，舍十人。人守地一尺六寸。十以三為奇，以三千七百五十人為奇兵，餘八千七百五十人分為八陣。陣有一千九十三人、七分五銖，守地一千七百五十尺。八陣積率為地一萬四千尺，率城三百三十六步餘二尺，積率城六里餘一百七十三步二尺。以壘四面乘之，一面得地一里餘二百二十三步一尺。壘內得地一十四頃一十七畝餘一百九十七步四尺六寸六分。以為外壘，每三百六十步為一里。 \\n 天陣居乾為天門，地陣居坤為地門。 \\n 風陣居巽為風門，雲陣居艮為雲門。 \\n 飛龍陣居震為飛龍門，虎翼陣居兌為虎翼門。 \\n 鳥翔陣居離為鳥翔門，蛇盤陣居坎為蛇盤門。 \\n 以天、地、風、雲為四正，以龍、虎、鳥、蛇為四奇。 \\n 乾、坤、艮、巽為闔門，坎、離、震、兌為開門。門首有牙旗、游隊列左右。偏將軍居壘門，禁出入，察奸邪。壘外有游軍入兩端，前有衝，後有軸，四隅有輔，以備非常。中壘以奇兵三千七百五十人為中壘，守地六千尺，積地二餘里。 \\n 合而為一篇 \\n 經曰：以一陣之中分而為八陣，聽音望麾，以出四奇。飛龍、虎翼、鳥翔、蛇盤為四奇，天、地、風、雲為四正。夫善戰者，以奇勝，以正合，相生如環之無端，孰能窮之？奇為陽，正為陰，陰陽相薄而四時行焉。奇為剛，正為柔，剛柔相濟而萬物成焉。奇正之用，萬物無所不勝焉。所謂合者，即合奇正八陣而為一也。 \\n 分而為八篇 \\n 經曰：風后演握奇圖，自一陣之中分而為八陣。 \\n 天有衝，或圓布。黃帝曰：「少則圓利。」為主，色尚玄，而為乾。 \\n 地主靜，故方。色尚黃，而為坤。 \\n 風附於天陣，象其形銳首利。為客，色尚赤，而為巽。 \\n 雲附於地上。太公曰：「左右相向是也。」其形亦銳首而利。為客，色尚上黃下黑，而為艮。 \\n 飛龍陣屈曲似龍利。為主，色尚上玄下赤，而為震。 \\n 虎翼陣居中，法翼而進宜利。為主，色尚白，而為兌。 \\n 鳥翔陣，太公曰：「突擊之義也。」是其形迅亟利。為客，色尚上黃下赤，而為離。 \\n 蛇蟠陣，太公曰：「圍之義也。」是其形宛轉利，為主，色尚上玄下白，而為坎。 \\n 平戎萬全陣法 \\n 萬全陣，凡九圍共成一陣。內三為方陣，一為前鋒，一為後殿，二為左翼，二為右翼。 \\n 凡中心連排方陣三，每陣各將一人主之。其陣各方五里，人相去一里，東西占一十七里。每陣周圍二十里，計七千二百步，每五百步為一地分。每一地分用戰車一乘，兵士二十二人。三人在車上，四人掌拒馬四，小牌四，槍四，劍六，四人掌床子弩二，四人掌步弩二，四人掌掉刀二、小牌二，三人掌弓三、團牌三面。一陣計一千四百四十地分。戰車一千四百四十乘。地分士卒三萬一千六百八十人，無地分兵士五千人。以三十人為一隊，計一百六十六隊，餘二十人。其士兵於陣內列行，拒馬五千七百六十，大杆槍五千七百六十根，床子弩二千八百八十張，步弩五千七百六十張，掉刀二千八百八十口，小牌八千六百四十面，步刀四千三百二十口，團牌四千三百二十面。望樓八座，每座望子十人，計八十人。凡陣之四面列戰車、榜牌及諸兵器。皆持滿外向。車中貯糗糧、軍中所用之物。又每面門一，以門為臨時啟閉之節。東西稍陣，各用騎兵萬人，解鐙分為兩行。前行配五十騎為一隊，計一百二十五隊。每隊并隊眼占地五十步，計六千二百五十步，計一十七里一百三十步。後行配三十騎為一隊，計一百二十五隊。每隊并隊眼占地五十步，東西占地十七里九十步。三路探馬計三十隊，每路各浮圖子排列，計一百六十五騎。輕騎七千五百人，騎槍七千五百條，牌七千五百面。劍三千七百五十口，東西陣各劍一千八百七十五口，骨朵三千七百五十條，東西稍陣骨朵各一千八百七十五條。前後陣各用騎兵五千人，解鐙分為兩行。前行配五十騎為一隊，計六十二隊。每隊并隊眼占地六十五步，計四千三十步，計一十一里七十步。後行配三十騎為一隊，計六十二隊餘十八人。每隊并隊眼占地六十五步，計四千九十五步，計十一里三十五步。五路探馬計五十隊，後陣減兩路牌。每路各浮圖子排列，計二百七十五騎。輕騎三千八百人，騎槍三千八百條，團牌三千八百面，劍一千九百口，前後陣各劍九百五十口，骨朵一千九百條，前後陣各骨朵九百五十條。三陣凡用兵士一十四萬九百三十人。十一萬二百八十人步，內二百四十人充望子；三萬六百五十人騎，內六百五十人充探馬。數內騎軍及無地分兵士共四萬五千六百五十人；三萬六百五十人騎，一萬五千人步也。 \\n 平戎萬全陣圖 \\n 每隊計一千四百四十地分，方五里。每地分車一，兵士二十二。并十地分為一點。 \\n 常山蛇陣法 \\n 常山蛇陣，步卒五部，凡四千人。其中、前、後、左、右等軍，量山川土地之形，按陣而居，可以逸待勞，以飽待饑。其揚、奇、備、伏，皆馬騎。分而為八，凡二千人。逐便而居，以應權也。六鼓舉龍旗，則為常山之蛇陣矣。 \\n 《戰國策》曰：「常山之蛇，擊其尾則首救之，擊其首則尾救之，擊其腹則首尾皆救。」此其義也。 \\n 洞當陣法 \\n 方陣者，乃黃帝五行之金陣也。於卦屬兌宮，於五音屬商，為白獸。則孫子之方陣，吳起之車箱，武侯之洞當陣。以其行伍洞徹而相當也。其揚、奇、備、伏，兵後八陣，皆效常山之法。布之恐煩多，不重敘也。法曰：舉白旗，聞鼓音，左部居左，右部居右，前部居前，後部居後，中部居中。部皆各置校尉，左、右、中央司馬。各按部以前後曲相次，曲以左右官相當，官以前後隊相隨，隊以百人為列，列以十人為對，對以五人為伍，各按其處無動。隊分為團，合為隊，謂之分合。卒一人居地二步，一隊方十步。廣二十步，隊間容隊。曲廣十步，曲間容曲。部袤一百八十步，部間容部。陣廣四百六十步，陣間容陣。凡設方者，所以弛張也。高平利洞當陣，洞當利變也。 \\n 中黃陣法 \\n 夫圓陣者，黃帝五行之土陣也。於卦屬艮，於五音屬宮，為勾陣。則孫子之圓陣，吳起之車釭，武侯之中黃，以居其中位者土也。法曰：舉黃旗，聞二鼓，其前部前曲出其前，前部後曲出與之。并後部後曲出其後，後部前曲出與之。并左右部及中部，各旋向左右，衛騎隨之。校尉、司馬部後居地如法。四方高，利中黃陣，中黃能利守也。 \\n 鳥翔陣法 \\n 鳥翔陣圖者，乃黃帝五行之火陣也。於卦則屬離宮，於五音屬徵，而為朱雀。於太公名為鳥雲陣，孫子為牡陣，吳起為銳陣，武侯則謂之鳥翔陣。其名鳥翔者，取其輕銳如鳥之飛翔也。法曰：舉朱旗，聞四鼓音，右部前曲出在後部前，左部前曲出在前部前，相去二十步，左右官各前進二十步為嘴。中部前曲左右隊前次之，校尉、司馬部後居地如法。後高前下，利鳥翔陣，鳥翔利潰也。 \\n 握機陣法 \\n 握機者，昔太公三才之地陣也。於卦屬坤宮。則孫子之車輪陣，吳起之衡陣，武侯之握機陣。以其進止機巧為名。法曰：舉熊旗，聞六鼓音，則以左部前曲後隊左右官各右移，後曲前隊左右官各左移，出二十步。其右部亦如之。相近如鼓翼狀。而校尉、司馬部後居地如法。地勢平易利握機陣，握機以利進耳。 \\n 虎翼陣法 \\n 昔太公三才人陣，今罘罝陣也。一曰飛龍陣。卦屬巽宮。則孫子之罘罝陣，吳起之八卦陣，武侯之虎翼陣，以游騎於兩傍而舒翼也。或名魚麗陣，又曰魚貫陣。《左傳》曰：「原繁、高渠彌以中軍奉鄭公，為魚麗之陣。」即此也。法曰：舉鶡旗，聞七鼓音，左右部前曲左右官居前橫列，後曲居後，亦如之。中部及前後部曲等，布地如法。斥澤利虎翼陣，虎翼利救援耳。 \\n 衡陣法 \\n 昔太公三才之天陣，於卦屬乾宮。則孫子之雁行陣，吳起之鵝鸛陣，武侯之衡陣。取其連接如秤衡故名。《左傳》曰：「鄭翩願為鸛，其御願為鵝。」是也。法曰：舉雕旗，聞八鼓音，以中部前曲進前，出為首。其後曲次之，與前部前曲、後部前曲并出前。前部後曲左斜，官曲相隨；後部後曲右斜，官曲相隨。右部卻次後部後曲，皆右斜，亦官曲相隨；左部卻次前部後曲，皆左斜，亦官曲相隨。校尉、司馬部後居地如法。城丘之所利於衡陣，衡陣利繞也。 \\n 方營圖法 \\n 法曰：諸軍逢平原廣澤，無險可恃，即作方營。兵既有二萬人，已分為七軍。中軍四千人，左、右四軍各二千六百人。虞侯兩軍各二千八百人。左、右軍及左、右虞侯軍別三營，六軍分為十八營，中軍作一大營。如其不在賊境，田土寬平，每營中間使容一營。如地狹則不得使容一營地。中軍在中央，六軍總管在四畔，象六出之花軍。出入右虞侯引其前營，在中央右廂向南，左軍虞侯押後，在中央後左廂近北結角。兩軍虞侯相當狀同明。若左虞侯在前即右虞侯在後。諸軍并卻轉其左右兩廂，營在四面。各聽令依本營卓幕，得相統攝，緩急須相救援。若欲得放馬其外，營幕即狹長布列，務取其營內寬廣，不使街巷狹窄，營外仍置拓隊效此法。 \\n 偃月營篇 \\n 書曰：偃月營形，象背山岡，面陂澤，輪逐山勢，隨勢置形。地形下狹之所，不宜置營。 \\n 按：偃月營，以四分幕。一萬人以六千人守地九千六百尺，積得一千六百步，積步四里餘一百六步為營。輪四千人守地六千四百尺，積尺得一千六百步餘四尺，積步得二里餘三百四十六步四尺，為弦。弦置三門，每門相去三百五十五步一尺五寸五分。營內有地十八項八十畝餘五十八步四尺。右置上弦門，中置偃月門，左置下弦門。置偃月中營，以二千五百人守地四千尺，積尺得六百六十步餘四尺，積步得一里三百步餘四尺。每幕加地四尺五寸四分。每幕中兩廂上馬十二匹，大小如常。馬俱鞍，土俱甲，左右上下以習射騎之方焉。 \\n 偃月營法 \\n 凡地帶半險，須作月營。其營軍列面平背險，兩翅向險，如月初生。每營相去疏密及安置隊伍准前法。其門則臨時計之。至若兵馬多少，幕次所設，此大約也。如有警急，畜牧并於營後安置。 \\n 一說安營法與圓陣相侔。每一大營有四十子營。營各四十幕為一部。其一子營皆空，其內八關，關三徑，十三旗，十六鼓。左矛右戟，前楯後弩，旗鼓中央大將之所。餘法准上同。 \\n 裴緒營法 \\n 凡大小軍營，擬於城郭營室，必須牢固，不可得而犯亂也。其古法多依九宮、六甲、太乙、天門、地戶之法，皆為疑惑，不便於事。今則但取山川地形，利便水草，隨其險易為之禦。平地則方列，臨水則圓圍，山路則盤回，川流則屈曲。務於適時便用耳。法曰：凡下營，非賊境，地土寬平，即布大方陣。營內有一十七小營，中間相去使容一營。如有賊境，即須窄狹不得使容一營。其營四角編入，仿佛使圓，圓則易守。其一十七小營，計一萬七千人，古制一萬二千五百人為軍，今加四千五百人為奇、伏、揚、備，則軍中之手足以應時用。其非正門不得輒出入，犯者論如軍律。 \\n 諸家軍營九說 \\n 凡安營部分之法已載前說。其周營須設界限，立藩蔽，以捍外寇。舊法有九種，大約軍不久駐，則為立槍營、櫳槍、車營、拒馬之類。若兵久駐，則用柴營、掘壕城營、木柵之類。符彥卿曰：在賊境，宿用槍營，行用方陣，惟大將度宜而處之。令御軍者皆可約此為制也。 \\n 立槍營法 \\n 凡軍不久駐，可立槍為營，槍頭間架令均。黃昏擂鼓，各著下槍，鼓聲絕，刺槍訖。兵士更不得出白繩，斷煙火。營外置約鋪，其則更著一人伏聽。營外有警，當鋪不得高聲，敲槍傳過，四面即知警，預作堤防。 \\n 櫳槍營法 \\n 凡櫳槍為營者，其槍如鴉巢，櫳幕外七尺，櫳槍之外造土壕一重，槍去幕七步，衣甲器械，每人一堆，如有警急，易著衣甲。車馬在傍橫排。 \\n 柴營法 \\n 凡柴營，其柴須密排，六使通過。其間釘橛，仍著下壓之。其車橫排須間，間架勻，急疾轉車，便可為城（或作炮）。若久住，營中置一望杆。 \\n 掘壕營法 \\n 凡掘壕立槍，用白繩取定其壕，底闊一丈二尺，深一丈，口闊一丈五尺。其土向裏拍作土岸，高四尺五寸，令實勿至摧塌。裏面削成，其上通人行。立壕門掘徹，即權施浮橋，急疾拆去。當界二十步置一戰樓，以門扇及他板木權造。壕唇外掘陷馬坑一重，闊二十五步。每坑鹿角槍三根，鐵頭入土令堅。近壕布棘城一重，闊二十五步。 \\n 車營法 \\n 凡車營法，車每五十步一乘，每百步取一乘為戰車。車中出戰隊。其車子營及外營橫排，牛在當中，拒馬槍在外。仍連車轅為左右廂和門。 \\n 木柵法 \\n 凡木柵，因敵所逼，不及築城壘，或因山河險勢，多石少土，不任版築，乃建木為柵。方圓高下，隨勢深埋，木根重復，彌縫其闕。內重短為閣道。外柱一重長出四尺為女墻，皆泥涂之。柵外掘壕闊二丈，深一丈。木柵裏每百步造戰樓一具，置望樓以遠探望。 \\n 太白營篇 \\n 經曰：參七星，伐三星。連肩足十星，為十將軍。西方白虎之宿也，主殺伐。此星明而軍起。秋冬草木搖落，有如軍威，故兵出而法嚴。 \\n 凡一將守一千人，十將守一萬人，每幕十人。守地一萬六千尺，積尺得二千六百六十六步餘四尺，積步得七里餘一百四十六步四尺。營內有地一十八頃七十畝餘一百四十三步五尺三寸三分。 \\n 地主居坎為地主門，和德居艮為和德門。 \\n 高叢居震為高叢門，大炅居巽為大炅門。 \\n 大威居離為大威門，大武居坤為大武門。 \\n 大簇居兌為大簇門，陰德居乾為陰德門。 \\n 四種為開門，四維為闔門。 \\n 門處置牙旗游隊，四維門置鋪。偏將居壘門內，以禁出入、察奸邪。 \\n 十將旗幡圖禽五色五行例 \\n 右一將，行得水，黑幡幟旗，圖熊，額白腳青。右二將，行得火，赤幡幟旗，圖鴞，額白腳黃。右三將，行得木，青幡幟旗，圖熊，額白腳青。右四將，行得金，白幡幟旗，圖狼，額白腳黑。右五將，行得土，黃幡幟旗，圖虎，額白腳青。左一將，行得水，黑幡幟旗，圖熊，額青腳白。左二將，行得火，赤幡幟旗，圖鴞，額青腳黃。左三將，行得木，青幡幟旗，圖熊，額青腳赤。左四將，行得金，白幡幟旗，圖狼，額赤腳黑。左五將，行得土，黃幡幟旗，圖虎，額赤腳白。 \\n 中營二千人為左右決勝軍，大將衛五百。為幕二百五十人。守地四千尺，積尺得六百六十步四尺，積步得一里三百六十步四尺。以營四面乘之，一面得地一百六十八步餘四尺。其中營小營每面加四十三步一尺三寸三分，通成二百二十二步一尺三寸三分。每幕相去五尺四寸四分。營內有地二頃四畝，餘一百五十七步一尺五寸九分。 \\n 休門主一居子，生門主八居艮。 \\n 傷門主三居卯，杜門主四居巽。 \\n 景門主九居午，死門主二居坤。 \\n 驚門主七居酉，開門主六居乾。 \\n 陰陽隊篇 \\n 經曰：陽隊起，一至九；陰隊起，九至一。隊有五十人，五人為火長。一隊九人，不失四十五人之數。卒間容卒，相去二步。隊間容隊，相去一十八步，前後一十步。其隊前後亦如之。所謂隊間容隊，陣間容陣，曲間容曲者是也。凡一隊布地三十六步，一陣二十二隊，布陣地九百九十三步。方圓、曲斜、長短皆如之。火長不預教習，其技器械亦在分數之內。甲三十領六分，戰袍二十領四分，槍五十根十分，牌十具二分，弩十張二分，陌刀十張二分，箭四十副八分，佩刀四十口八分，棓十具二分。 \\n 天勝草教法 \\n 凡教兵者，兩面門旗，紅旗一口，青、白、皂旗各一口。須從陣隊展去四十步，每一隊相合，地分兩間各六十步，去五旗各八十步，兩隊相合一十八步。此六甲營隊。中軍隊四角置大鼓一面，打三下，獲獸，陣鼓前納交便打一下。 \\n 經曰：古之諸侯畋獵者，上以供祭祀，下以習武事。太古之時，人食鳥獸之肉，衣鳥獸之皮。後世人民眾多，禽獸寡少，衣食不足，於是神農教其播植，導其紡績，以代禽獸之命。自此以後禽獸盈山林，害禾稼，人民苦之。於是王公秋冬無事，萬物畢成，蟄虫已伏，乃具卒乘從，禽於山澤，以教兵令。庶知部分、進退之儀耳。 \\n 一人守圍地三尺，一十二將守地三萬六千尺，得步六千。五里餘六十步圍中徑，闊得地五里餘二十步。以左、右決勝將教其決左、右將，各主士卒隊伍為行列，皆以金鼓、旌旗為節制也。共初起圍張翼，隨山林地勢，不管遠近、部分，其合圍地。虞侯先擇地訖。以善弧矢者為圍中騎，其步卒槍幡守圍。有漏禽獸者坐。守圍使大獸公之，小獸私之，以觀進止。 \\n 教旗篇 \\n 經曰：春秋末，并為戰國。增進武之禮，以為戲樂，用相誇競。而秦更名曰角觝。故國雖大，好戰必亡；天下雖安，忘戰為危。故春蒐、夏苗、秋獮、冬狩，振旅理兵，所以不忘戰也。宣父曰：「以不教民戰，是謂棄之。」今邊軍更名曰教旗，使士卒識金鼓、別旗幟、知行列、諳部分，乃一軍之節制也。 \\n 凡教旗於平原曠野，登高遠視處，以大將居其上，南向，左右置鼓一十二面，角一二十具，左右豎立五色旗，大纛居前，列旗次之。而監軍使、御史、裨將、左右衙官，隊如偃月形為後騎。下臨平野，使士卒目見旗旌、耳聞金鼓、心存號令。乃命十將、左右決勝將，總十二將，一萬二千人。兵刃精新，甲馬幡旗分為左右廂，各以兵馬使為長，班布其次。陣間容陣，隊間容隊，曲間容曲。以長參短，以短參長。回軍轉陣，以前為後，以後為前。進無奔進，退無趨走。孫子所謂「紛紛紜紜，鬥亂不可亂；混混沌沌，形圓而不可敗」者，奇正是也。以正合，以奇勝。聽音視麾，乍合而乍離。於是三令五申，白旗點鼓音，如動則左右廂徐合。 \\n 教弩篇 \\n 經曰：弩者，怒也。言其聲勢威向如怒，故以名其弩也。其穿則洞堅，自近攻遠。古有黃連、百竹、八檐、雙弓之名。今有絞車弩射七百步，攻城拔壘用之。擘張弩射三百步，步戰用之。馬弩射二百步，馬戰用之。張弩遲，臨敵不過一二放，所以戰陣不便於弩。非弩不利於戰，而將不明於弩也。夫弩不離於短兵，當別為隊，攢箭注射，則前無列兵，後無橫陣。以陣中張，陣外射，番次轉回，張而復出射，射而復入也。 \\n 凡張弓，後左廂丁字立，當弩八字立。高抬手，垂衫襟，左手承撞，右手迎上，當心看張，張有闊狹，左■[月坒]右轉，還復當心，安箭高舉射。賊若遠，高抬弩頭；賊若近，平身放。若左右有賊，回身放。賊在高處，抬頭放。若依此法，射乃百發百中。 \\n  \\n   \\n   \\n  "}
