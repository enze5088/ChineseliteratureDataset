{"章节": "司馬法逸文", "正文": "　《司馬法》逸文 \\n  \\n  \\n 春不東征，秋不西伐。月食班師，所以省戰。（註：謂春生成，秋不伐熟。夫兵，陰象也。月食，則陰毀故息戰也。）〔《御覽》二十〕 \\n 軍中之樂，鼓笛為上，使聞者壯勇而樂和，細絲豪竹不可用也。〔《樂纂》〕（雪寒案：《御覽》卷五八零引「用也」後尚有「慮悲聲感人，士卒思歸之故也」或係注文。） \\n 夏后氏謂輦曰余車，殷曰胡奴車，周曰輜輦。輦有一斧、一斤、一鑿、一梩、一鋤，周輦加二版、二築。夏后氏二十人而輦，殷十八人而輦，周十五人而輦。說者以為：夏出師不踰時，殷踰時，周歷時，故前世輦少，後世輦多。（案：「說者以為」二十五字，《玉海》引〈周禮．鄉師〉注無有字。〈詩．車攻〉正義引自「輦有」起無「一鋤」二字，版作板。〈何草不黃〉正義有作「車梩」誤作「種」無「一鋤」二字，築下有「又曰」二字。〈左氏．宣十二年傳〉正義無「有」字，築下有「又曰」二字。〈爾雅．釋訓〉疏無「一鋤」二字。又案《御覽》七百七十三引云「夏曰子車，殷曰胡奴車，周曰輜車，三代之輦」，疑即此文，以意損減耳。） \\n 夏執元戉，殷執白戉，周左杖黃戉，右秉白旄，所以示不進者，審察，斬殺之。戉也，有司背執殳戈，示諸鞭朴之辱。（注：甌使不行不進者也。）〔〈史記．周本紀〉集解。案：〈後漢．輿服志〉注「戉」亦作「鉞」。《御覽》一百五十三「鉞」偽「　」，「秉」作「執」，自所以下及注皆《御覽》引。〈說文．□部〉「白戉」作「白戚」。〕 \\n 六尺為步，步百為畝，畝百為夫，夫三為屋，屋三為井，四井為邑，四邑為丘，丘有戎馬一匹，牛三頭，是曰匹馬丘牛，四丘為甸，甸六十四井出長轂一、乘馬四匹、牛十二頭、甲士三人、步卒七人二人。戈楯具，謂之乘馬。〔〈詩．信南山〉正義。案〈左氏．成元年傳〉正義、〈左．成元年傳〉服注無上五句，「具」下有「備」字。〈左．哀十一年傳〉正義，引作「方里為井」，始有字作出，無「是曰」云云六字，四丘為甸，下作「甸乃有馬四匹，牛十二頭，是為革車一乘。」。〈左．昭四年傳〉正義引「丘十六井當出馬一匹，牛三頭，八里有戎馬四匹，長轂一乘。」。〈匠人〉疏同作「一甸之田方八里」又引鄭注亦同，無「方八里」三字，〈書．牧誓〉正義引「一車步卒七十二人」，〈詩．采芑〉箋、〈閟宮〉正義、〈論語．學而〉疏引同，無「有」字。〈書．牧誓〉正義引「六十四井為甸，計有五百七十六夫，共出長轂一乘、甲士三人、步卒七十二人。」。〈周禮．小司徒〉疏引〈論語．鄭注〉作「革車一乘，甲士三人，步卒七十二人。」〈文選．荅東阿王書〉注引「六尺曰步」。〈廣韻．四十五厚〉及〈楚辭．離騷〉經補注引「六尺為步」二句。〈後漢書．仲長統傳注引「步百為畝」云云四句。〈公羊．成元年傳〉疏引「四井為邑」二句。〈詩．十畝之閒〉正義引「畝百為夫」句。〕 \\n 成方十里，出革一秉。〔鄭康成注《論語》引。案有脫偽字。〕 \\n 六尺為步，步百為畝，畝百為夫，夫三為屋，屋三為井，井十為通，通為匹馬三十，家士一人，徒二人。通十為成，成百井，三百家革車一乘，士十人，徒二十人。十成為終，終千井，三百家革車十乘，士百人，徒二百人。十終為同，同方百里，萬井，三萬家革車百乘，士千人，徒二千人。〔〈周禮．小司徒〉注。案〈禮記．王制〉正義引自「井十為通」起至「二十人」止，「匹」作「四」。〈論語．學而〉章馬注引「通十為成」下即云「成出革車一乘」，〈孟子．盡心下〉疏引同，無「成出」云云六字。〈孟子．梁惠王〉疏引「井十為通」下作「通十為成，成方十里，成十為終，終十為同，同方百里，同十為封，封十為畿，畿方千里。」〈詩．甫田〉正義引作「夫三為屋，屋三為井，井十為通，通十為成」四句。〈左．哀元年傳〉正義引「方十里為成」。〈詩．閟宮〉正義、〈左．襄廿年傳〉正義、〈穀梁．哀十二年傳〉疏、〈論語．公冶〉疏引「成方十里，出革車一乘」。〈周禮．考工．匠人〉疏引作「成方十里，出長轂一乘」。〕 \\n 春以禮朝諸侯，圖同事。夏以禮宗諸侯，陳同謀。秋以禮覲諸侯，比同功。冬以禮遇諸侯，圖同慮。時以禮會諸侯，施同政。殷以禮見諸侯，發同禁。〔〈周禮．大行人〉注〕 \\n 五人為伍，十伍為隊，一軍凡二百五十隊，餘奇為握奇。故一軍以三千七百五十人為奇兵，隊七十有五以為中壘，守地六千尺，積尺得四里，以中壘四面乘之，一面得地三百步。壘內有地三頃，餘百八十步。正門為握奇，大將軍居之，六纛、五麾，金鼓、府藏、輜積，皆中壘外。餘八千七百五十人，隊百七十五，分為八陳。六陳各有千九百十四人，六陳各減一人，以為一陳之部署，舉一軍則千軍可知。（注：凡兵者有四正四奇。或合而為一，或離而為八，是曰八陳。故以正合，以奇勝也。）〔《通典》一百四十八。案《御覽》二百九十八引作「二百五十人，隊無餘奇」云云十八字，下作「餘其兵隊」云云，又「頃餘」作「頊　」，「握奇」作「屋奇」，「大將」下無「軍」字，「藏」作「臧」，「輜」作「資」，「百」作「一」，「陳」皆作「陣」，「各有一千」作「有一千各」，「減」作緘」，「一陳」作「二陳」，注「四奇」作「四部」，「首」或字作「武」，無「是曰八」三字，「陳」作「或」，末句作「故以正合而奇勝」。〕 \\n 一車甲士三人，步卒七十二人，炊（一作[火多]）家子十人，固守衣裝五人，廄養五人，樵汲五人，輕車七十五人，重車二十五人，故二乘兼一百人為一隊，舉十萬之眾則革車千乘，校其費用支計，則百萬之眾皆可知也。〔《困學紀聞》、〈孫子．軍爭篇〉杜牧注〕 \\n 五人為伍，五伍為隊，萬二千五百人為隊，二百五十，十取三焉，而為其餘，七以為正，四奇四正而八陳生焉。〔《玉海》一百四十引蘇氏〕 \\n 王國百里為郊，五十里為近郊，百里為遠郊。〔《一切經音義》十七，案〈爾雅．釋地〉疏引作「王國百里為遠郊」。〈禮記．玉制〉正義引作「百里郊，天子畿內方千里、百里為郊。」，〈儀禮．聘禮〉疏引作「遠郊百里」。〈周禮．士師〉疏引作「去國百里曰郊」。〈周禮．鄉師序官〉疏引作「王城百里為遠郊」。〈書．洛誥〉正義引「百里為郊」。〕 \\n 王國百里為郊，二百里為州，三百里為野，四百里為縣，五百里為都。〔〈周禮．載師〉注、〈孟子．梁惠王〉疏。案《一切經音義》廿一引無下二句。〕 \\n 二百里、三百里，其上大夫如州長；四百里、五百里，其下大夫如縣正。〔〈周禮．載師〉疏。案〈大司馬〉疏引作「二百里如州長，四百里、五百里如縣正。」〕 \\n 大都，五百里為都。〔〈華嚴經音義．下〉〕 \\n 百人為卒，二十五人為兩，車九乘為小偏，十五乘為大偏。〔〈左氏．成七年傳〉注。案《急就篇》三注引「車十五乘曰偏」。陳祥道引「二十五人」句在上，又云「卒兩皆人也，偏則車也」似注文。〕 \\n 五十乘為兩，百二十五乘為伍。（注：伍重故百二十五乘。）〔〈周禮．司右〉疏。〕 \\n 八十一乘為專，二十九乘為偏。〔〈左．昭元年傳〉正義。案〈周禮．司右〉疏引「二十五乘為偏」又引「百二十五乘為伍」。〈左．隱二年傳〉注引「車戰二十五乘為偏」又〈漢揚雄傳〉蕭氏音義引亦同，無「戰」字。〕 \\n 萬二千五百人為軍。〔〈書．費誓〉正義。案〈孫子．謀攻第三〉魏武帝注、杜牧注，彼文「萬」上有「一」字。〕 \\n 十人之師（《玉海》引作「長」）執鈴，百人之帥（引作師下同）執鐸，千人之帥執鼓，萬人之將執大鼓。〔〈左氏．襄十三年傳〉正義。案〈周禮．大司馬〉疏引「鈴」作「鉦」，上「鼓」字作「鼙」，「將」作「主」。〕 \\n 〈謀帥〉篇曰：「大前驅，啟乘車。大晨，倅車屬焉。」〔〈左．襄廿三年傳〉正義。案〈論語．雍也〉疏引同，「大」作「夫」，「晨」作「震」。〕 \\n 天子之園方百里，公侯十里，伯七里，子、男五里，皆取一也。〔〈左氏．成十八年傳〉正義〕 \\n 周制畿內，用夏之貢法，稅去無公田。〔〈周禮．考工．匠人〉正義〕 \\n 鼓聲不過閶，鼙聲不過闒，鐸聲不過琅。〔〈周禮．大司馬〉注。案〈詩．擊鼓其堂〉正義引首句。〕 \\n 或起甲兵以征不義，廢貢職則討，不朝會則誅，亂嫡庶則縶，變禮刑則放。〔〈晉書．刑法志〉〕 \\n 將軍死綏。（注：綏，卻也。有前一尺，無卻一寸。）〔〈文選．奏彈曹景宗〉注。案〈魏志〉引有「前一尺」二句，即正文非注。〕 \\n 明不寶咫尺之玉，而愛寸陰之旬。〔〈文選．魏都賦〉注〕 \\n 昏鼓四通為大[鼓上蚤下]，夜半三通為晨戒，旦明五通為發晌。〔〈周禮．鼓人〉注〕 \\n 其有損命以行禮，如會所用儀也。若損命則左結旗，司馬授飲，右持苞壺，左承飲，以進。〔〈左．成二年〉正義〕 \\n 上謀下鬥，圍其三面，闕其一面，所以示生路也。〔案〈孫子．軍爭第七〉魏武帝注本無首四字，據《通典》補，又《通典》「闕」作「開」。又《孫子》杜佑注「下」作「不」。〕 \\n 兵者，詭道。故能而示之不能。〔〈文選．關中詩〉注。〕（雪寒案：此是誤引〈孫子．計〉，非出《司馬法》也。） \\n 善守者藏於九地之下，善攻者動於九天之上。〔〈文選．馬汧督誄〉注。案〈弔魏武帝文〉注引下句。〕（雪寒案：此是誤引〈孫子．形〉，且係後世文本之語。） \\n 登車不式，遭喪不服。振旅撫師，以征不服。率三軍之心，同戰士之力，故怒形則千里竦，威振則萬物伏。是以，名聲暴于夷貉，威棱憺于鄰國。〔〈漢書．李廣傳〉〕 \\n 見敵作誓，瞻功作賞。〔《長短經》九。案〈孫子．九地第十一〉魏武帝注同，王皙、張預注下「作」字作「行」。〕 \\n 一師五旅，一旅五卒。〔《玉海》百四十引《李靖問對》〕 \\n 上卜下謀，是謂參之。〔〈周禮．大司馬〉注〕 \\n 血于鼙鼓者，神戎器也。〔〈史記．高祖紀〉索隱〕 \\n 從遯不過三舍。〔〈史記．晉世家〉集解〕 \\n 上多前虜。〔〈周禮．司勳〉注〕 \\n 閫外之事，將軍裁之。〔〈左．襄十九年傳〉正義〕 \\n 斬以[彳旬]。〔〈說文．彳部〉。案〈漢書．高帝紀〉一注「　」作「徇」。〕 \\n 師多則人[言貴]。〔〈說文．言部〉。案〈廣韻．十八．隊〉引「人」作「民」，〈文選．魏都賦〉注無「人」字。〕 \\n 載獻聝，聝者耳。〔〈說文．耳部〉〕 \\n 善者，忻民之善，閉民之惡。〔〈說文．心部〉〕 \\n 小罪[耳矢]，中罪刖，大罪剄。〔〈說文．耳部〉。案〈繫傳〉有「之」字。〈廣韻．十七．薛〉引首句無「之」字。〕 \\n 晨夜內鈀車。〔〈說文．金部〉〕 \\n 騛衛斯輿。〔〈說文．馬部〉〕 \\n 執羽從杸。〔〈說文．殳部〉。案〈廣韻．十．虞〉「[人人]」作「從」，《急救篇》十七注亦作「從」。〕 \\n 窮寇勿追，歸眾勿迫。〔〈後漢書．皇甫嵩傳〉注〕（雪寒案：此是誤引〈孫子．軍爭〉，非出《司馬法》。） \\n 進退維時，無曰寡人。〔〈長短經．出軍第一〉、〈孫子．謀攻第三〉魏武帝注、杜佑注。案《御覽》一百七十一引《孫子》注「曰」作「白」，非，三百廿二仍作「曰」。〕 \\n 火攻有五。〔〈文選．馬汧督誄〉注〕（雪寒案：此是誤引〈孫子．火攻〉，且係後世文本之語。） \\n 始如處女。〔〈文選．射雉賦〉注〕 \\n [由上革下]。〔〈說文．月部〉。案即「冑」字。〕 \\n 人故殺人，殺之可也。〔曹操〈孫子（注）．序〉引見《太平御覽》。案《路史》引注云「故為故殺」。〕 \\n 新氣勝舊氣。〔〈孫子．軍爭〉篇孟氏注〕 \\n 攻城者，攻其所產。〔〈左氏．僖六年傳〉正義引「攻城者，攻其所產」。案《字典》引「產城，攻其所產」，誤。〕 \\n 攻城者，攻其所傃。〔〈禮記．中庸〉正義〕 \\n 雪寒補遺： \\n 天子雕弓，諸侯彤弓，大夫嬰弓，士盧弓。〔〈公羊傳．定公四年〉注〕 \\n 軍禮：無干車，無自後射。〔〈周禮．秋官．士師〉注〕 \\n 不會朝，過聘，則劉。廢貢職，擅稱兵，相侵削，廢天子之命，則黜。改歷史、衣服、文章，易禮變刑，則放。娶同姓，以妾為妻，變太子，專罪，大夫擅立，關絕降交，則幽。慢神省哀，奪民之時，重稅粟，畜貨重罰，暴虐自佚，宮室過度，宮婦過數，則削地損爵。〔《御覽》卷六三六引。〕 \\n 凡一人舉足曰跬；跬，三尺也。兩舉足曰步；步，六尺也。〔《集韻》跬字〕 \\n 輦車所載二畚。〔〈左傳．宣公十一年〉疏〕"}
