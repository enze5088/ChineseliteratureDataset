{"章节": "群書治要六韜", "正文": "　群書治要六韜 \\n  \\n  \\n 【註】： \\n 《群書治要六韜》中缺〈豹韜〉但有〈陰謀〉，收錄在本網《太公陰謀》之中。 \\n 〈文韜〉 \\n 文王問於太公曰：「賢君治國何如？」 \\n 對曰：「賢君之治國，其政平，吏不苛，其賦斂節，其自奉薄，不以私善害公法；賞賜不加於無功，刑罰不施於無罪；不因喜而賞，不因怒而誅；害民者有罪，進賢者有賞；後宮不荒，女謁不聽；上無淫匿，下無陰害；不供宮室以費財，不多游觀台池以罷民，不雕文刻鏤以逞耳目；官無腐蠹之藏，國無流餓之民也。」文王曰：「善哉！」 \\n 文王問太公曰：「願聞治國之所貴。」太公曰：「貴法令之必行，必行則治道通，通則民大利，大利則君德彰矣。君不法天地而隨世俗之所善以為法，故令出必亂，亂則復更為法，是以法令數變，則群邪成俗，而君沈於世，是以國不免危亡矣。」 \\n 文王曰：「願聞為國之大失。」太公曰：「為國之大失，作而不法法，國君不悟，是為大失。」 \\n 文王曰：「願聞不法法、國君不悟。」太公曰：「不法法則令不行，令不行則主威傷。不法法則邪不止，邪不止則禍亂起矣。不法法則刑妄行，刑妄行則賞無功。不法法則國昏亂，國昏亂則臣為變。不法法則水旱發，水旱發則萬民病。不法法則兵革起，兵革起則失天下也。」 \\n 文王問太公曰：「人主動作舉事善惡，有福殃之應、鬼神之福無？」太公曰：「有之。主動作舉事，惡則天應之以刑，善則地應之以德，逆則人備之以力，順則神授之以職。故人主好重賦斂，大宮室，多游台，則民多病溫，霜露殺，五穀、絲麻不成。人主好田獵罼弋，不避時禁，則歲多大風，禾穀不實。人主好破壞名山，雍塞大川，決通名水，則歲多大水，傷民，五穀不滋。人主好武事，兵革不息，則日月薄蝕，太白失行。故人主動作舉事，善則天應之以德，惡則人備之以力，神奪之以職。如響之應聲，如影之隨形。」文王曰：「誠哉！」 \\n 武王問太公曰：「桀紂之時，獨無忠臣良士乎？」太公曰：「忠臣良士，天地之所生，何為無有？」 \\n 武王曰：「為人臣而令其主殘虐，為後世笑，可謂忠臣良士乎？」太公曰：「是諫者不必聽，賢者不必用。」 \\n 武王曰：「諫不聽，是不忠；賢而不用，是不賢也。」太公曰：「不然。諫有六不聽、強諫有四必亡，賢者有七不用。」 \\n 武王曰：「願聞六不聽、四必亡、七不用。」太公曰：「主好作宮室臺池，諫者不聽。主好忿怒，妄誅殺人，諫者不聽。主好所愛，無功德而富貴者，諫者不聽。主好財利，巧奪萬民，諫者不聽。主好珠玉、奇怪異物，諫者不聽。是謂六不聽。四必亡：一曰：強諫不可止，必亡。二曰：強諫知而不肯用，必亡。三曰：以寡正強、正眾邪，必亡。四曰：以直強正眾曲，必亡。七不用：一曰：主弱親強，賢者不用。二曰：主不明，正者少，邪者眾，賢者不用。三曰：賊臣在外，奸臣在內，賢者不用。四曰：法政阿宗族，賢者不用。五曰：以欺為忠，賢者不用。六曰：忠諫者死，賢者不用。七曰：貨財上流，賢者不用。」 \\n 武王伐殷，得二大夫，而問之曰：「殷之將亡，亦有妖乎？」其一人曰：「有。殷國嘗雨血、雨灰、雨石，小者如椎，大者如箕。六月雨雪深尺餘。」其一人曰：「是非國之大妖也。殷君喜以人餧虎，喜割人心，喜殺孕婦，喜殺人父、孤人之子喜奪，喜誣，以信為欺、欺者為真，以忠為不忠，忠諫者死，阿諛者賞，以君子為下、小人為上，急令暴政，好田獵，出入不時，喜治宮室、脩池臺，日夜無已，喜為酒池肉林糟丘，而牛飲者三千餘人，無長幼之序、貴賤之禮，喜聽讒用舉，無功者賞，無德者富，所愛專利而擅令，無禮義，無忠信，無聖人，無賢士，無法度，無升斛，無尺丈，無稱衡。此殷國之大妖也。」 \\n 〈武韜〉 \\n 文王在岐周，召太公曰：「爭權於天下者，何先？」太公曰：「先人。人與地稱，則萬物備矣。今君之位尊矣，待天下之賢士，勿臣而友之，則君以得天下矣。」 \\n 文王曰：「吾地小而民寡，將何以得之？」太公曰：「可。天下有地，賢者得之；天下有粟，賢者食之；天下有民，賢者收之。天下者，非一人之天下也，莫常有之，唯賢者取之。夫以賢而為人下，何人不與？以貴從人曲直，何人不得？屈一人之下，則申萬人之上者，唯聖人而後能為之。」文王曰：「善。請著之金版。於是文王所就而見者七十人，所呼而友者千人。」 \\n 〈龍韜〉 \\n 武王曰：「士高下豈有差乎？」太公曰：「有九差。」 \\n 武王曰：「願聞之。」太公曰：「人才參差大小，猶斗不以盛石，滿則棄矣。非其人而使之，安得不殆，多言多語，惡口惡舌，終日言惡，寢臥不絕，為眾所憎，為人所疾，此可使要問閭里。察奸伺猾，權數好事，夜臥早起，雖遽不悔，此妻子將也。先語察事，實長希言，賦物平均，此人之將也。切切截截，不用諫言，數行刑戮，不避親戚，此百人之將也。訟辨好勝，疾賊侵陵，斥人以刑，欲正一眾，此千人之將也。外貌咋咋，言語切切，知人飢飽，習人劇易，此萬人之將也。戰戰栗栗，日慎一日，近賢進謀，使人以節，言語不慢，忠心誠必，此十萬之將也。溫良實長，用心無兩，見賢進之，行法不枉，此百萬之將也。動動紛紛，鄰國皆聞，出入居處，百姓所親，誠信緩大，明於領世，能教成事，又能救敗，上知天文，下知地理，四海之內，皆如妻子，此英雄之率，乃天下之主也。」 \\n 武王問太公曰：「凡用兵之極，天道、地利、人事，三者孰先？」太公曰：「天道難見，地利、人事易得。天道在上，地利在下，人事以飢飽、勞逸、文武也。故順天道不必有吉，違之不必有害；失地之利，則士卒迷惑；人事不和，則不可以戰矣。故戰不必任天道，飢飽、勞逸、文武最急，地利為寶。」 \\n 王曰：「天道鬼神，順之者存，逆之者亡，何以獨不貴天道？」太公曰：「此聖人之所生也。欲以止後世，故作為譎書而寄勝於天道，無益於兵勝，而眾將所拘者九。」 \\n 王曰：「敢問九者奈何？」太公曰：「法令不行而任侵誅。無德厚而用日月之數。不順敵之強弱，幸於天道。無智慮而候氛氣。少勇力而望天福。不知地形而歸過敵人。怯弗敢擊而待龜筮。士卒不募（勇）而法鬼神。設伏不巧而任背向之道。凡天道鬼神，視之不見，聽之不聞，索之不得，不可以治勝敗，不能制死生，故明將不法也。」 \\n 〈虎韜〉 \\n 武王勝殷，召太公問曰：「今殷民不安其處，奈何使天下安乎？」太公曰：「夫民之所利，譬之如冬日之陽，夏日之陰，冬日之從陽，夏日之從陰，不召自來。故生民之道，先定其所利，而民自至。民有三幾，不可數動，動之有凶：明賞則不足，不足則民怨生；明罰則民懾畏，民懾畏則變故出；民察則民擾，民擾則不安其處，易以成變。故明王之民，不知所好，不知所惡；不知所從，不知所去。使民各安其所生，而天下靜矣。樂哉！聖人與天下之人，皆安樂也。」 \\n 武王曰：「為之奈何？」太公曰：「聖人守無窮之府，用無窮之財，而天下仰之。天下仰之，而天下治矣。神農之禁，春夏之所生，不傷不害，謹修地利，以成萬物。無奪民之所利，而農順其時矣。任賢使能而官有材，而賢者歸之矣。故賞在於成民之生，罰在於使人無罪，是以賞罰施民，而天下化矣。」 \\n 〈犬韜〉 \\n 武王至殷，將戰。紂之嗾握炭流湯者十八人，以牛為禮以朝者三千人，舉百石重沙者二十四人，趨行五百里而矯矛殺百步之外者五千人，介士億有八萬。 \\n 武王懼，曰：「夫天下以紂為大，以周為細；以紂為眾，以周為寡；以周為弱，以紂為強；以周為危，以紂為安；以周為諸侯，以紂為天子。今日之事，以諸侯擊天子，以細擊大，以少擊多，以若擊強，以危擊安；以此五短，擊此五長，其可以濟功成事乎？」 \\n 太公曰：「審天子不可擊，審大不可擊，審強不可擊，審安不可擊。」王大恐以懼。太公曰：「王無恐且懼。所謂大者，盡得天下之民。所謂眾者，盡得天下之眾。所謂強者，盡用天下之力。所謂安者，能得天下之所欲。所謂天子者，天下相愛如父子，比之謂天子。今日之事，為天下除殘去賊也。周雖細，曾殘賊一人之不當乎？」 \\n 王大喜，曰：「何謂殘賊？」太公曰：「所謂殘者，收天下珠玉美女、金錢彩帛、狗馬穀粟，藏之不休，此謂殘也。所謂賊者，收暴虐之吏，殺天下之民，無貴無賤，非以法度，此謂賊也。」 \\n 武王問太公曰：「欲與兵深謀，進必斬敵，退必克全，其略云何？」 \\n 太公曰：「主以禮使將，將以忠受命。國有難，君召將而詔曰：『見其虛則進，見其實則避；勿以三軍為貴而輕敵，勿以授命為重而苟進，勿以貴而賤人，勿以獨見而違眾，勿以謀簡於人，勿以謀後於人。士未坐，勿坐；士未食，勿食；寒暑必同。敵可勝也。」"}
