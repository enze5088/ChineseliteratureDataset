{"章节": "孫子略解（魏）曹操", "正文": "　孫子略解 \\n  \\n  \\n （魏）曹操 \\n 〈序〉 \\n 操聞上古有弧矢之利，《論語》曰：「足食，足兵。」《尚書》：「八政曰師。」《易》曰：「師貞，丈人吉。」《詩》曰：「王赫斯怒，爰征其旅。」黃帝、湯、武咸用干戚以濟世也。《司馬法》曰：「人故殺人，殺之可也。」恃武者滅，恃文者亡。夫差、偃王是也。聖人之用兵，戢而時動，不得已而用之。吾觀兵書戰策多矣，孫武所著深矣。孫子者，齊人也，名武；為吳王闔閭作兵法一十三篇；試之婦人，卒以為將；西破強楚，入郢，北威齊、晉。後百餘歲有孫臏，是武之後也。審計重舉，明畫深圖，不可相誣，而但世人未之深亮訓說，況文煩富行於世者，失其旨要，故撰為《略解》焉。 \\n 〈計篇〉 \\n 〔曹操曰：計者，選將、量敵、度地、料卒，計於廟堂也。〕 \\n 孫子曰： \\n 兵者，國之大事也；死生之地，存亡之道，不可不察也。 \\n 故經之以五，校之以計，以索其情。 \\n 〔曹操曰：謂下五事七計，求彼我之情也。〕 \\n 一曰道， \\n 〔曹操曰：謂導之以教令。〕 \\n 二曰天，三曰地，四曰將，五曰法。道者：令民與上同意者也；故可與之死，可與之 \\n 生，民弗詭也。 \\n 〔曹操曰：危者，危疑也。〕 \\n 天者：陰陽、寒暑，時制也；順逆，兵勝也。 \\n 〔曹操曰：順天行誅，因陰陽四時之制。故《司馬法》曰：『冬夏不興師，所以兼愛吾民 \\n 也。』〕 \\n 地者：高下、廣狹、遠近、險易、死生也。 \\n 〔曹操曰：言以九地形勢不同，因時制利也。論在〈九地〉篇中。〕 \\n 將者：智、信、仁、勇、嚴也。 \\n 〔曹操曰：將宜五德備也。〕 \\n 法者：曲制、官道、主用也。 \\n 〔曹操曰：曲制者，部曲、旗幟、金鼓之制也。官者，五官之分也。道者，糧路也。主用 \\n 者，主軍費用也。〕 \\n 凡此五者，將莫不聞；知之者勝，不知者不勝。 \\n 故校之以計，以索其情。 \\n 〔曹操曰：同聞五者，將知其變極，則勝也。索其情者，勝負之情。〕 \\n 曰：主孰賢？將孰能？ \\n 〔曹操曰：道德、智能。〕 \\n 天地孰得？ \\n 〔曹操曰：天時、地利。〕 \\n 法令孰行？ \\n 〔曹操曰：設而不犯，犯而必誅。〕 \\n 兵眾孰強？士卒孰練？賞罰孰明？吾以此知勝負矣。 \\n 〔曹操曰：以七事計之，知勝負矣。〕 \\n 將聽吾計，用之必勝，留之；將不聽吾計，用之必敗，去之。 \\n 〔曹操曰：不能定計，則退去之。〕 \\n 計利以聽，乃為之勢，以佐其外； \\n 〔曹操曰：常法之外也。〕 \\n 勢者，因利而制權也。 \\n 〔曹操曰：制由權也，權因事制也。〕 \\n 兵者，詭道也。 \\n 〔曹操曰：兵無常形，以詭詐為道。〕 \\n 故能而示之不能，用而示之不用； \\n 近而示之遠，遠而示之近。 \\n 〔曹操曰：欲進而治去道，若韓信之襲安邑，陳舟臨晉而渡於夏陽也。〕 \\n 故利而誘之，亂而取之，實而備之， \\n 〔曹操曰：敵治實，須備之也。〕 \\n 強而避之， \\n 〔曹操曰：避其所長也。〕 \\n 怒而橈之； \\n 〔曹操曰：待其衰懈也。〕 \\n （卑而驕之） \\n （佚而勞之） \\n 〔曹操曰：以利勞之。〕 \\n （親而離之） \\n 〔曹操曰：以間離之。〕 \\n 攻其無備，出其不意。 \\n 〔曹操曰：擊其懈怠，出其空虛。〕 \\n 此兵家之勝，不可預傳也。 \\n 〔曹操曰：傳，猶泄也。兵無常勢，水無常形，臨敵變化，不可先傳也。故料敵在心，察 \\n 機在目也。〕 \\n 夫未戰而廟算勝者，得算多也；未戰而廟算不勝者，得算少也。多算勝，少算敗，況 \\n 無算乎！吾以此觀之，勝負見矣。 \\n 〔曹操曰：以吾道觀之矣。〕 \\n 〈作戰篇〉 \\n 〔曹操曰：欲戰必先算其費，務因糧於敵也。〕 \\n 孫子曰： \\n 凡用兵之法：馳車千駟，革車千乘，帶甲十萬。 \\n 〔曹操曰：馳車，輕車也，駕駟馬；革車，重車也，言萬騎之重。車駕四馬，率三萬軍， \\n 養二人主炊家子，一人主保固守衣裝，廄二人主養馬，凡五人。步兵十人，重以大車駕牛 \\n 。養二人主炊家子，一人主守衣裝，凡三人也。帶甲十萬，士卒數也。〕 \\n 千里而饋糧， \\n 〔曹操曰：越境千里。〕 \\n 則外內之費，賓客之用，膠漆之財，車甲之奉：費日千金，然後十萬之師舉矣。 \\n 〔曹操曰：謂購賞猶在外之也。〕 \\n 其用戰：勝久則鈍兵挫銳，攻城則屈力，久暴師則國用不足。 \\n 〔曹操曰：鈍，弊也；屈，盡也。〕 \\n 夫鈍兵挫銳、屈力、殫貨，則諸侯乘其弊而起，雖智者，不能善其後矣。 \\n 故兵聞拙速，未睹巧久。 \\n 〔曹操曰：雖拙，有以速勝。未睹者，言無也。〕 \\n 夫兵久而國利者，未之有也。 \\n 故不盡知用兵之害，則不能得用兵之利矣。 \\n 故善用兵者，役不再籍，糧不再載； \\n 〔曹操曰：籍，猶賦也。言初賦民，便取勝，不復歸國發兵也。始用糧，後遂因食於敵， \\n 還兵入國，不復以糧迎之也。〕 \\n 取用於國，因糧於敵：故軍食可足也。 \\n 〔曹操曰：兵甲戰具，取用於國中，糧食則因敵也。〕 \\n 國之貧於師者：遠者遠輸，遠輸則百姓貧； \\n 近師者貴賣，貴賣則百姓財竭， \\n 〔曹操曰：軍行已出界，近於師者貪財，皆貴賣，則百姓虛竭也。〕 \\n 財竭則急於丘役。屈力中原，內虛於家，百姓之費，十去其六。 \\n 〔曹操曰：丘，十六井也。百姓財殫盡而兵不解，則運糧盡力於原野也。十去其七者，所 \\n 破費也。〕 \\n 公家之用：破車疲馬，甲冑矢弩，戟楯矛櫓，丘牛大車，十去其七。 \\n 〔曹操曰：丘牛，謂丘邑之牛；大車，乃長轂車也。〕 \\n 故智將務食於敵，食敵一鍾，當吾二十鍾；[上艸下忌][上艸下干]一石，當吾二十石 \\n 。 \\n 〔曹操曰：[艸忌]，豆[禾皆]也；[禾干]，禾槁也。石，百二十斤也。轉輸之法，費二十 \\n 石乃得一石。〕 \\n 故殺敵者，怒也； \\n 〔曹操曰：威怒以致敵。〕 \\n 取敵者，貨也。 \\n 〔曹操曰：軍無財，士不來；軍無賞，士不往。〕 \\n 車戰：得車十乘以上，賞其先得者， \\n 〔曹操曰：以車戰能得敵車十乘已上，賞賜之。不言車戰得車十乘已上者賞之，而言賞得 \\n 者何？言欲開示賞其所得車之卒也。陳車之法：五車為隊，僕射一人；十軍為官，卒長一 \\n 人；車滿十乘，將吏二人。因而用之，故別言賜之，欲使將恩下及也。或曰：言使自有車 \\n 十乘已上與敵戰，但取其有功者賞之，其十乘已下，雖一乘獨得，餘九乘皆賞之，所以率 \\n 進勵士也。〕 \\n 而更其旌旗； \\n 〔曹操曰：與吾同也。〕 \\n 車雜而乘之， \\n 〔曹操曰：不獨任也。〕 \\n 卒共而養之，是謂勝敵而益強。 \\n 〔曹操曰：益己之強。〕 \\n 故兵貴速，不貴久。 \\n 〔曹操曰：久則不利。兵猶火也，不戢將自焚也。〕 \\n 故知兵之將，民之司命，而國安危之主也。 \\n 〔曹操曰：將賢則國安也。〕 \\n 〈謀攻篇〉 \\n 〔曹操曰：欲攻敵，必先謀。〕 \\n 孫子曰： \\n 凡用兵之法：全國為上，破國次之。 \\n 〔曹操曰：興師深入長驅，拒其都邑，絕其內外，敵舉國來服，為上；以兵擊破得之，為 \\n 次也。〕 \\n 全軍為上，破軍次之。 \\n 〔曹操曰：《司馬法》曰：「萬二千五百人為軍。」〕 \\n 全旅為上，破旅次之。 \\n 〔曹操曰：五百人為旅。〕 \\n 全卒為上，破卒次之。 \\n 〔曹操曰：自校以上至百人也。〕 \\n 全伍為上，破伍次之。 \\n 〔曹操曰：百人以下至五人。〕 \\n 是故，百戰百勝，非善之善者也； \\n 不戰而勝，善之善者也。 \\n 〔曹操曰：未戰而敵自屈服。〕 \\n 故上兵伐謀， \\n 〔曹操曰：敵始有謀，伐之易也。〕 \\n 其次伐交， \\n 〔曹操曰：交，將合也。〕 \\n 其次伐兵， \\n 〔曹操曰：兵形成也。〕 \\n 其下攻城。 \\n 〔曹操曰：敵國已收其外糧城守，攻之為下也。〕 \\n 攻城之法：修櫓、轒轀，其器械，三月而止也；距、闉，又三月然後已。 \\n 〔曹操曰：修，治也。櫓，大楯也。轒轀者，轒床也；轒床其下四輪，從中推之至城下也 \\n 。具，備也。器械者，機關攻守之總名，飛樓雲梯之屬。距闉者，踊土積高而前，以附其 \\n 城也。〕 \\n 將不勝心之忿，而蟻附之；殺士卒三分之一，而城不拔者，此攻之災也。 \\n 〔曹操曰：將忿不待攻器成，而使士卒緣城而上，如蟻之緣牆，必殺傷士卒也。〕 \\n 故善用兵者，屈人之兵而非戰也， \\n 拔人之城而非攻也， \\n 破人之國而非久也， \\n 〔曹操曰：毀滅人國，不久露師也。〕 \\n 必以全爭於天下。故兵不鈍而利可全，此謀攻之法也。 \\n 〔曹操曰：不與敵戰，而必完全得之，立勝於天下，則不頓兵挫銳也。〕 \\n 用兵之法：十則圍之， \\n 〔曹操曰：以十敵一，則圍之，是謂將智勇等而兵利鈍均也。若主弱客強，操所以倍兵圍 \\n 下邳，生擒呂布也。〕 \\n 五則攻之， \\n 〔曹操曰：以五敵一，則三術為正，二術為奇。〕 \\n 倍則分之， \\n 〔曹操曰：以二敵一，則一術為正，一術為奇。〕 \\n 敵則能戰之， \\n 〔曹操曰：己與敵人眾等，善者猶當設奇伏以勝之。〕 \\n 少則能守之， \\n 〔曹操曰：高壁堅壘，勿與戰也。〕 \\n 不若則能避之。 \\n 〔曹操曰：引兵避之也。〕 \\n 故小敵之堅，大敵之擒也。 \\n 〔曹操曰：小不能當大也。〕 \\n 夫將者，國之輔也。輔周則國強， \\n 〔曹操曰：將周密，謀不泄也。〕 \\n 輔隙則國弱。 \\n 〔曹操曰：形見於外也。〕 \\n 故君之所以患軍者三：不知軍之不可以進，而謂之進；不知軍之不可以退，而謂之退 \\n ，是謂縻軍。 \\n 〔曹操曰：縻，御也。〕 \\n 不知軍中之事，而同軍中之政，則軍士惑矣。 \\n 〔曹操曰：軍容不入國，國容不入軍，禮不可以治兵也。〕 \\n 不知三軍之任，而同三軍之權，則軍士疑矣。 \\n 〔曹操曰：不得其人也。〕 \\n 軍士既惑既疑，則諸侯之難至矣！是謂亂軍引勝。 \\n 〔曹操曰：引，奪也。〕 \\n 故知勝有五： \\n 知可以戰與不可以戰，勝。 \\n 知眾寡之用，勝。 \\n 上下同欲，勝。 \\n 〔曹操曰：君臣同欲。〕 \\n 以虞待不虞，勝。 \\n 將能而君不御，勝。 \\n 〔曹操曰：《司馬法》曰：「進退惟時，無曰寡人」。〕 \\n 此五者，勝之道也。 \\n 〔曹操曰：此上五事也〕 \\n 故兵知彼知己，百戰不殆； \\n 不知彼而知己，一勝一負； \\n 不知彼不知己，每戰必殆。 \\n 〈形篇〉 \\n 〔曹操曰：軍之形也。我動彼應，兩敵相察情也。〕 \\n 孫子曰： \\n 昔善者，先為不可勝，以待敵之可勝；不可勝在己， \\n 〔曹操曰：守，固備也。〕 \\n 可勝在敵。 \\n 〔曹操曰：自修治，以待敵之虛懈也。〕 \\n 故善者，能為不可勝，不能使敵可勝。故曰：勝可知， \\n 〔曹操曰：見成形也。〕 \\n 而不可為也。 \\n 〔曹操曰：敵有備故也。〕 \\n 不可勝，守； \\n 〔曹操曰：藏形也。〕 \\n 可勝，攻也。 \\n 〔曹操曰：敵攻己，乃可勝。〕 \\n 守則有餘，攻則不足。 \\n 〔曹操曰：吾所以守者，力不足所以攻者，力有餘。〕 \\n 昔善守者，藏於九地之下，動於九天之上，故能自保全勝也。 \\n 〔曹操曰：喻其深微。〕 \\n 見勝，不過眾人之所知，非善者也； \\n 〔曹操曰：當見未萌。〕 \\n 戰勝，而天下曰善，非善者也。 \\n 〔曹操曰：爭鋒者也。〕 \\n 故舉秋毫不為多力，視日月不為明目，聞雷霆不為聰耳。 \\n 〔曹操曰：易見聞也。〕 \\n 所謂善者，勝易勝者也。 \\n 〔曹操曰：原微易勝，攻其可勝，不攻其不可勝也。〕 \\n 故善者之戰，無奇勝，無智名，無勇功。 \\n 〔曹操曰：敵兵形未成，勝之無赫赫之功也。〕 \\n 故其勝不殆， \\n 不殆者，其所措勝，勝敗者也。 \\n 〔曹操曰：察敵必可敗，不差忒也。〕 \\n 故善者，立於不敗之地，而不失敵之敗也。 \\n 是故，勝兵先勝，而後戰；敗兵先戰，而後求勝。 \\n 〔曹操曰：有謀與無慮也。〕 \\n 故善者，修道而保法，故能為勝敗正。 \\n 〔曹操曰：善用兵者，先修治為不可勝之道，保法度不失敵之敗亂也。〕 \\n 法：一曰度，二曰量，三曰數，四曰稱，五曰勝。 \\n 〔曹操曰：勝敗之政，用兵之法，當以此五事稱量，知敵之情。〕 \\n 地生度， \\n 〔曹操曰：因地形勢而度之。〕 \\n 度生量，量生數， \\n 〔曹操曰：知其遠近廣狹，知其人數也。〕 \\n 數生稱， \\n 〔曹操曰：稱量己與敵孰愈也。〕 \\n 稱生勝。 \\n 〔曹操曰：稱量之故，知其勝負所在也。〕 \\n 故勝兵如以鎰稱銖，敗兵如以銖稱鎰。 \\n 〔曹操曰：輕不能舉重也。〕 \\n 稱勝者戰民也，如決積水於千仞之隙，形也。 \\n 〔曹操曰：八尺曰仞。決水千仞，其勢疾也。〕 \\n 〈勢篇〉 \\n 〔曹操曰：用兵任勢也。〕 \\n 孫子曰： \\n 凡治眾如治寡，分術是也。 \\n 〔曹操曰：部曲為分，什伍為數。〕 \\n 鬥眾如鬥寡，形名是也。 \\n 〔曹操曰：旌旗曰形，金鼓曰名。〕 \\n 三軍之眾，可使畢受敵而無敗，奇正是也。 \\n 〔曹操曰：先出合戰為正，後出為奇。〕 \\n 兵之所加，如以碫投卵，實虛是也。 \\n 〔曹操曰：以至實擊至虛也。〕 \\n 凡戰者，以正合，以奇勝。 \\n 〔曹操曰：正者當敵，奇兵擊不備。〕 \\n 故善出奇者，無窮如天地， \\n 無竭如河海。 \\n 終而復始，日月是也；死而復生，四時是也。 \\n 聲不過五， \\n 五聲之變，不可勝聽也； \\n 色不過五， \\n 五色之變，不可勝觀也；味不過五， \\n 五味之變，不可勝嘗也； \\n 〔曹操曰：自無窮如天地已下，皆以喻奇正之無窮也。〕 \\n 戰勢不過奇正，奇正之變，不可勝窮也。 \\n 奇正還相生，如環之無端，孰能窮之？ \\n 水之疾，至於漂石者，勢也；鷙鳥之擊，至於毀折者，節也。 \\n 〔曹操曰：發起擊敵也。〕 \\n 故善戰者，其勢險， \\n 〔曹操曰：險，疾也。〕 \\n 其節短： \\n 〔曹操曰：短，近也。〕 \\n 勢如[弓廣]弩，節如發機。 \\n 〔曹操曰：在度不遠，發則中也。〕 \\n 紛紛紜紜，鬥亂而不可亂； \\n 〔曹操曰：亂旌旗以示敵，以金鼓齊之也。〕 \\n 渾渾沌沌，形圓而不可敗。 \\n 〔曹操曰：車騎轉也。形圓者，出入有道，齊整也。〕 \\n 亂生於治，怯生於勇，弱生於強。 \\n 〔曹操曰：皆毀形匿情也。〕 \\n 治亂，術也； \\n 〔曹操曰：以部曲分名數為之，故不可亂也。〕 \\n 勇怯，勢也； \\n 強弱，形也。 \\n 〔曹操曰：形勢所宜。〕 \\n 善動敵者：形之，敵必從之； \\n 〔曹操曰：見羸形也。〕 \\n 予之，敵必取之。 \\n 〔曹操曰：以利誘敵，敵遠離其壘，而以便勢擊其空虛孤特也。〕 \\n 以正動之，以奇待之。 \\n 〔曹操曰：以利動敵也。〕 \\n 故善戰者，求之於勢，弗責於民，故能釋民而任勢。 \\n 〔曹操曰：求之於勢者，專任權也。不責於人者，權變明也。〕 \\n 任勢者，其戰民也，如轉木石。木石之性：安則靜，危則動；方則止，圓則行。 \\n 〔曹操曰：任自然勢也。〕 \\n 故善戰者戰民也，如轉圓石於千仞之山，勢也。 \\n 〈實虛篇〉 \\n 〔曹操曰：能虛實彼己也。〕 \\n 孫子曰： \\n 凡先處戰地而待戰者佚， \\n 〔曹操曰：力有餘也。〕 \\n 後處戰地而趨戰者勞。 \\n 故善戰者，致人而不致於人。 \\n 能使敵自至者，利之也； \\n 〔曹操曰：誘之以利也。〕 \\n 能使敵不得至者，害之也。 \\n 〔曹操曰：出其所必趨，攻其所必救。〕 \\n 故敵佚能勞之， \\n 〔曹操曰：以事煩之。〕 \\n 飽能飢之者， \\n 〔曹操曰：絕其糧道。〕 \\n （安能動之） \\n 〔曹操曰：攻其所愛，出其必趨，使敵不得不救也。〕 \\n 出於其所必趨也； \\n 行千里而不畏，行無人之地也。 \\n 〔曹操曰：出空擊虛，避其所守，擊其不意。〕 \\n 攻而必取，攻其所不守也； \\n 守而必固，守其所必攻也。故善攻者，敵不知所守；善守者，敵不知所攻。 \\n 〔曹操曰：情不泄也。〕 \\n 微乎微乎，故能隱於常形；神乎神乎，故能為敵司命。 \\n 進不可迎者，衝其虛也；退不可止者，遠而不可及也。 \\n 〔曹操曰：卒往進攻其虛懈，退又疾也。〕 \\n 故我欲戰，敵雖高壘深溝，不得不與我戰者，攻其所必救也； \\n 〔曹操曰：絕其糧道，守其歸路，攻其君主也。〕 \\n 我不欲戰，畫地而守之， \\n 〔曹操曰：軍不欲煩也。〕 \\n 敵不得與我戰者，乖其所之也。 \\n 〔曹操曰：乖，戾也。戾其道，示以利害，使敵疑也。〕 \\n 故善將者，形人而無形，則我專而敵分。我專而為一，敵分而為十，是以十擊一也。 \\n 我寡而敵眾：能以寡擊眾，則吾所與戰之地不可知，則敵之所備者多；所備者多，則所戰 \\n 者寡矣。 \\n 備前者後寡，備後者前寡；備左者右寡，備右者左寡；無不備者無不寡。寡者，備人 \\n 者也；眾者，使人備己者也。 \\n 〔曹操曰：形藏敵疑，則分離其眾以備我也。〕 \\n 知戰之日，知戰之地，千里而戰； \\n 〔曹操曰：以度量知空虛會戰之日。〕 \\n 不知戰之日，不知戰之地，則前不能救後，後不能救前，左不能救右，右不能救左； \\n 況遠者數十里，近者數里乎？以吾度之，越人之兵雖多，亦奚益於勝哉！ \\n 〔曹操曰：越人相聚，紛然無知也。或曰：吳越，讎國也。〕 \\n 故曰：勝，可擅也；敵雖眾，可無鬥也。故積之而知動靜之理， \\n 形之而知死生之地， \\n 計之而知得失之策， \\n 角之而知有餘不足之處。 \\n 〔曹操曰：角，量也。〕 \\n 形兵之極，至於無形；則深間弗能窺也，智者弗能謀也。 \\n 因形而措勝於眾，眾不能知， \\n 〔曹操曰：因敵形而立勝。〕 \\n 人皆知我所以勝之形，而莫知吾所以制勝之形。 \\n 〔曹操曰：不以一形勝萬形。或曰：不備知也。制勝者，人皆知吾所以勝，莫知吾因敵形 \\n 而制勝也。〕 \\n 故其戰勝不復，而應形於無窮。 \\n 〔曹操曰：不重復動而應之也。〕 \\n 夫兵形象水：水行，避高而走下；兵勝，避實而擊虛。故水因地而制行，兵因敵而制 \\n 勝。 \\n 兵無成勢，無恒形，能與敵化，之謂神。 \\n 〔曹操曰：勢盛必衰，形露必敗，故能因敵變化，取勝若神。〕 \\n 五行無恒勝，四時無常立；日有短長，月有死生。 \\n 〔曹操曰：兵常無勢，盈縮隨敵。〕 \\n 〈軍爭篇〉 \\n 〔曹操曰：兩軍爭勝。〕 \\n 孫子曰： \\n 凡用兵之法：將受命於君， \\n 合軍聚眾， \\n 〔曹操曰：聚國人，結行伍，選部曲，起營陳也。〕 \\n 交和而舍， \\n 〔曹操曰：軍門為和門，左右門為旗門，以車為營曰轅門，以人為營曰人門，兩軍相對為 \\n 交和。〕 \\n 莫難於軍爭。 \\n 〔曹操曰：從始受命，至於交和，軍爭為難也。〕 \\n 軍爭之難者，以迂為直，以患為利。 \\n 〔曹操曰：示以遠，邇其道里，先敵至也。〕 \\n 故迂其途，而誘之以利；後人發，先人至者：知迂直之計者也。 \\n 〔曹操曰：迂其途者，示之遠也。後人發，先人至者，明於度數，先知遠近之計也。〕 \\n 軍爭為利，軍爭為危。 \\n 〔曹操曰：善者則以利，不善者則以危。〕 \\n 舉軍而爭利，則不及； \\n 〔曹操曰：遲不及也。〕 \\n 委軍而爭利，則輜重捐。 \\n 〔曹操曰：置輜重，則恐捐棄也。〕 \\n 是故，絭甲而趨利，則日夜不處， \\n 〔曹操曰：不得休息。〕 \\n 倍道兼行。百里而爭利，則擒上將；勁者先，疲者後，則十一以至。 \\n 〔曹操曰：百里爭利，非也；三將軍皆以為擒。〕 \\n 五十里而爭利，則蹶上將，法以半至。 \\n 〔曹操曰：蹶，猶挫也。〕 \\n 三十里而爭利，則三分之二至。 \\n 〔曹操曰：道近至者多，故無死敗也。〕 \\n 是故，軍無輜重則亡，無糧食則亡，無委積則亡。 \\n 〔曹操曰：無此三者，亡之道也。〕 \\n 是故，不知諸侯之謀者，不能預交； \\n 〔曹操曰：不知敵情者，不能結交也。〕 \\n 不知山林、險阻、沮澤之形者，不能行軍； \\n 〔曹操曰：高而崇者為山，眾樹所聚者為林，坑塹者為險，一高一下者為阻，水草漸洳者 \\n 為沮，眾水所歸而不流者為澤。不先知軍之所據及山川之形者，則不能行師也。〕 \\n 不用鄉導者，不能得地利。 \\n 故兵以詐立，以利動，以分合變者也。 \\n 〔曹操曰：兵一分一合，以敵為變也。〕 \\n 故其疾如風， \\n 〔曹操曰：擊空虛也。〕 \\n 其徐如林； \\n 〔曹操曰：不見利也。〕 \\n 侵掠如火， \\n 〔曹操曰：疾也。〕 \\n 不動如山； \\n 〔曹操曰：守也。〕 \\n 難知如陰， \\n 動如雷霆； \\n 指向分眾， \\n 〔曹操曰：因敵而制勝也。〕 \\n 廓地分利； \\n 〔曹操曰：廣地以分敵利也。〕 \\n 懸權而動， \\n 〔曹操曰：量敵而動也。〕 \\n 先知迂直之道者勝：此軍爭之法也。 \\n 是故，《軍政》曰：「言不相聞，故為鼓金；視不相見，故為旌旗。」是故，晝戰多 \\n 旌旗，夜戰多鼓金。 \\n 鼓金旌旗者，所以一民之耳目也。 \\n 民既已專，則勇者不得獨進，怯者不得獨退：此用眾之法也。 \\n 三軍可奪氣， \\n 〔曹操曰：左氏言一鼓作氣，再而衰，三而竭。〕 \\n 將軍可奪心。 \\n 是故，朝氣銳，晝氣惰，暮氣潰。故善用兵者，避其銳氣，擊其惰潰，此治氣者也。 \\n 以治待亂，以靜待譁，此治心者也。 \\n 以近待遠，以佚待勞，以飽待飢，此治力者也。 \\n 無邀整整之旗，無擊堂堂之陣，此治變者也。 \\n 〔曹操曰：正正，整齊也；堂堂，大也。〕 \\n 故用兵：高陵勿向，餌兵勿食，窮寇勿迫，銳卒勿攻； \\n 背丘勿迎，佯北勿從，圍師遺闕， \\n 〔曹操曰：《司馬法》曰：「圍其三面，闕其一面，所以示生路也。」〕 \\n 歸師勿遏，此用眾之法也。 \\n 〈九變篇〉 \\n 〔曹操曰：變其正，得其所用有九也。〕 \\n 孫子曰： \\n 凡用兵之法：絕地無留， \\n 〔曹操曰：無久止也。〕 \\n 衢地合交， \\n 〔曹操曰：結諸候也。衢地，四通之地。〕 \\n 覆地無舍， \\n 〔曹操曰：無所依也。水毀曰圯。〕 \\n 圍地則謀， \\n 〔曹操曰：發奇謀也。〕 \\n 死地則戰。 \\n 〔曹操曰：殊死戰也。〕 \\n 途有所不由， \\n 〔曹操曰：隘難之地，所不當從；不得已從之，故為變。〕 \\n 軍有所不擊， \\n 〔曹操曰：軍雖可擊，以地險難久留之，失前利，若得之則利薄，困窮之兵，必死戰也。 \\n 〕 \\n 城有所不攻， \\n 〔曹操曰：城小而固，糧饒，不可攻也。操所以置華費而深入徐州，得十四縣也。〕 \\n 地有所不爭， \\n 〔曹操曰：小利之地，方爭得而失之，則不爭也。〕 \\n 君令有所不行。 \\n 〔曹操曰：苟便於事，不拘於君命也。〕 \\n 故將通於九變之利，知用兵矣。 \\n 將不通於九變之利，雖知地形，不能得地之利矣。治兵不知九變之術，雖知五利，不 \\n 能得人之用矣。 \\n 〔曹操曰：謂下五事也。九變，一云五變。〕 \\n 是故，智者之慮，必雜於利害。 \\n 〔曹操曰：在利思害，在害思利，當難行權也。〕 \\n 雜於利，故務可伸； \\n 〔曹操曰：計敵不能依五地為我害，所務可信也。〕 \\n 雜於害，故患可解也。 \\n 〔曹操曰：既參於利，則亦計於害，雖有患可解也。〕 \\n 是故，屈諸侯以害， \\n 〔曹操曰：害其所惡也。〕 \\n 役諸侯以業， \\n 〔曹操曰：業，事也，使其煩勞，若彼入我出，彼出我入也。〕 \\n 趨諸侯以利。 \\n 〔曹操曰：令自來也。〕 \\n 故用兵之法：無恃其不來，恃吾有以待之；無恃其不攻，恃吾不可攻也。 \\n 〔曹操曰：安不忘危，常設備也。〕 \\n 故將有五危： \\n 必死可殺， \\n 〔曹操曰：勇而無慮，必欲死鬥，不可曲撓，可以奇伏中之。〕 \\n 必生可虜， \\n 〔曹操曰：見利畏怯不進也。〕 \\n 忿速可侮， \\n 〔曹操曰：疾急之人，可忿怒侮而致之也。〕 \\n 潔廉可辱， \\n 〔曹操曰：廉潔之人，可汙辱致之也。〕 \\n 愛民可煩。 \\n 〔曹操曰：出其所必趨，愛民者，必倍道兼行以救之，救之則煩勞也。〕 \\n 凡此五者，將之過也，用兵之災也。覆軍殺將，必以五危，不可不察也。 \\n 〈行軍篇〉 \\n 〔曹操曰：擇便利而行也。〕 \\n 孫子曰： \\n 凡處軍相敵：絕山依谷， \\n 〔曹操曰：近水草，便利也。〕 \\n 視生處高， \\n 〔曹操曰：生者，陽也。〕 \\n 戰降無登： \\n 〔曹操曰：無迎高也。〕 \\n 此處山之軍也。敵若絕水，必遠水； \\n 〔曹操曰：引敵使渡。〕 \\n 客絕水而來，勿迎之於水汭，令半渡而擊之，利。 \\n 〔曹操曰：半渡，勢不可併，故可敗。〕 \\n 欲戰，無附水而迎客； \\n 〔曹操曰：附，近也。〕 \\n 視生處高， \\n 〔曹操曰：水上當處其高，前向水、後當依高而處。〕 \\n 無迎水流： \\n 〔曹操曰：恐溉我也。〕 \\n 此處水上之軍也。絕斥澤，唯亟去無留；交軍斥澤之中，依水草而背眾樹： \\n 〔曹操曰：不得已與敵會於斥澤之中。〕 \\n 此處斥澤之軍也。平陸處易， \\n 〔曹操曰：車騎之利也。〕 \\n 而右背高，前死後生： \\n 〔曹操曰：戰便也。〕 \\n 此處陸上之軍也。凡四軍之利， \\n 黃帝之所以勝四帝也。 \\n 〔曹操曰：黃帝始立，四方諸侯亦稱帝，以此四地勝之也。〕 \\n 凡軍好高而惡下，貴陽而賤陰。養生處實， \\n 〔曹操曰：恃滿實也。養生，向水草，可放牧養畜乘。實，猶高也。〕 \\n 〔一曰：恃實滿，向水草放牧也。〕 \\n 是謂必勝，軍無百疾。 \\n 陵丘隄防，處其陽，而右背之：此兵之利，地之助也。上雨水，水流至；止涉，待其 \\n 定也。 \\n 〔曹操曰：恐半渡而水遽漲也。〕 \\n 絕澗遇：天井、天牢、天羅、天陷、天隙，必亟去之，勿近也。 \\n 〔曹操曰：山深水大者為絕澗，四方高、中央下者為天井，深山所過若蒙籠者為天牢，可 \\n 以羅絕人者為天羅，地形陷者為天陷，澗道迫狹、深數丈者為天隙。〕 \\n 吾遠之，敵近之；吾迎之，敵背之。 \\n 〔曹操曰：用兵常遠六害，令敵近背之，則我利敵凶。〕 \\n 軍旁有險阻、草莽、葭葦、小林、翳澮，可伏匿者，謹復索之，姦之所處也。 \\n 〔曹操曰：險者，一高一下之地；阻者，多水也。潢者，池也；井者，下也。葭葦（蒹葭 \\n ）者，眾草所聚也；林木者，眾木所居也。蘙薈者，可屏蔽之處也。此以上論地形，以下 \\n 相敵情也。〕 \\n 敵近而靜者，恃其險也；敵遠而挑戰，欲人之進者，其所居者易、利也。 \\n 〔曹操曰：所居利也。〕 \\n 眾樹動者，來也； \\n 〔曹操曰：斬伐樹木，除道也。〕 \\n 眾草多障者，疑也。 \\n 〔曹操曰：結草為障，欲使我疑也。〕 \\n 鳥起者，伏也； \\n 〔曹操曰：鳥起其上，下有伏兵。〕 \\n 獸駭者，覆也。 \\n 〔曹操曰：敵廣陳張翼，來覆我也。〕 \\n 塵高而銳者，車來也；卑而廣者，徒來也；散而條達者，採樵者也； \\n 少而往來者，營軍者也。辭卑而備益者，進也； \\n 〔曹操曰：其使來辭卑，使間視之，敵人增備也。〕 \\n 辭強而進驅者，退也。 \\n 〔曹操曰：詭詐也。〕 \\n 輕車先出居側者，陣也； \\n 〔曹操曰：陳兵欲戰也。〕 \\n 無約而請和者，謀也。 \\n 奔走陣兵者，期也； \\n 半進者，誘也。 \\n 杖而立者，飢也； \\n 汲役先飲者，渴也； \\n 見利而不進者，勞也； \\n 〔曹操曰：士卒疲勞也。〕 \\n 鳥集者，虛也。 \\n 夜呼者，恐也； \\n 〔曹操曰：軍士夜呼，將不勇也。〕 \\n 軍擾者，將不重也； \\n 旗動者，亂也；吏怒者，倦也。殺馬肉食者，軍無糧也；軍無懸甀者、不返其舍者， \\n 窮寇也。 \\n 諄諄翕翕，徐言人者，失其眾者也； \\n 〔曹操曰：諄諄，語貌；翕翕，失志貌。〕 \\n 數賞者，窘也； \\n 數罰者，困也。 \\n 先暴而後畏其眾者，不精之至也。 \\n 〔曹操曰：先輕敵，後聞其眾，則心惡之也。〕 \\n 來委謝者，欲休息也。 \\n 兵怒而相近，久而不合，又不相去，必謹察之。 \\n 〔曹操曰：備奇伏也。〕 \\n 兵非多益， \\n 〔曹操曰：權力均也。一云：兵非貴益多。〕 \\n 無武進， \\n 〔曹操曰：未見便也。〕 \\n 足以并力、料敵、取人而已。 \\n 〔曹操曰：廝養足也。〕 \\n 夫唯無慮而易敵者，必擒於人。 \\n 卒未專親而罰之，則不服，不服則難用也；卒已專親而罰不行，則不可用也。 \\n 〔曹操曰：恩信已洽，若無刑罰，則驕惰難用也。〕 \\n 故合之以文，齊之以武， \\n 〔曹操曰：文，仁也；武，法也。〕 \\n 是謂必取。令素行以教其民，則民服；素不行以教其民，則民不服。令素行者，與眾 \\n 相得也。 \\n 〈地形篇〉 \\n 〔曹操曰：欲戰，審地形以立勝也。〕 \\n 孫子曰： \\n 地形：有通者，有挂者，有支者，有隘者，有險者，有遠者。 \\n 〔曹操曰：此六者，地之形也。〕 \\n 我可以往，彼可以來，曰通；通形曰：先居高陽，利糧道，以戰則利。 \\n 〔曹操曰：寧致人，無致於人。〕 \\n 可以往，難以返，曰挂；挂形曰：敵無備，出而勝之；敵有備，出而不勝，難以返， \\n 不利。 \\n 我出而不利，彼出而不利，曰支；支形曰：敵雖利我，我無出也；引而去之，令敵半 \\n 出而擊之，利。 \\n 隘形曰：我先居之，必盈之以待敵；若敵先居之，盈而勿從，不盈而從之。 \\n 〔曹操曰：隘，兩山之間通谷也，敵勢不得撓我也。我先居之，必前齊隘口，陳而守之， \\n 以出奇也。敵若先居此地，齊口陳，勿從也。即半隘陳者從之，而與敵共此利也。〕 \\n 險形曰：我先居之，必居高陽以待敵；若敵先居之，勿從也，引而去之。 \\n 〔曹操曰：地險隘，尤不可致於人。〕 \\n 遠形曰：勢均，難以挑戰，戰而不利。 \\n 〔曹操曰：挑戰者，延敵也。〕 \\n 凡此六者，地之道也；將之至任，不可不察也。 \\n 故兵：有走者，有弛者，有陷者，有崩者，有亂者，有北者。凡此六者，非天之所災 \\n ，將之過也。夫勢均：以一擊十，曰走。 \\n 〔曹操曰：不料力也。〕 \\n 卒強吏弱，曰弛。 \\n 〔曹操曰：吏不能統卒，故弛壞。〕 \\n 吏強卒弱，曰陷。 \\n 〔曹操曰：吏強欲進，卒弱，輒陷敗也。〕 \\n 大吏怒而不服，遇敵懟而自戰，將不知其能，曰崩。 \\n 〔曹操曰：大吏，小將也。大將怒之，心不壓服，忿而赴敵，不量輕重，則必崩壞。〕 \\n 將弱不嚴，教導不明；吏卒無常，陣兵縱橫，曰亂。 \\n 〔曹操曰：為將若此，亂之道也。〕 \\n 將不能料敵，以少合眾，以弱擊強，兵無選鋒，曰北。 \\n 〔曹操曰：其勢若此，必走之兵也。〕 \\n 凡此六者，敗之道也：將之至任，不可不察也。 \\n 夫地形者，兵之助也。料敵制勝，計險阨遠近，上將之道也。知此而用戰者，必勝； \\n 不知此而用戰者，必敗。故戰道必勝，主曰無戰，必戰可也；戰道不勝，主曰必戰，無戰 \\n 可也。 \\n 故進不求名，退不避罪，唯民是保，利合於主，國之寶也。 \\n 視卒如嬰兒，故可與之赴深谿；視卒如愛子，故可與之居死地。 \\n 愛而不能令，厚而不能使，亂而不能治；譬如驕子，不可用也。 \\n 〔曹操曰：恩不可專用，罰不可獨任；若驕子之喜怒對目，還害而不可用也。〕 \\n 知吾卒之可以擊，而不知敵之不可擊，勝之半也。知敵之可擊，而不知吾卒之不可以 \\n 擊，勝之半也。知敵之可擊，知吾卒之可以擊，而不知地形之不可以戰，勝之半也。 \\n 〔曹操曰：勝之半者，未可知也。〕 \\n 故知兵者，動而不困，舉而不窮。故兵知彼知己，勝乃不殆；知天知地，勝乃可全。 \\n 〈九地篇〉 \\n 〔曹操曰：欲戰之地有九。〕 \\n 孫子曰： \\n 地形者，兵之助。故用兵：有散地，有輕地，有爭地，有交地，有衢地，有重地，有 \\n 覆地，有圍地，有死地。 \\n 〔曹操曰：此九地之名也。〕 \\n 諸侯戰其地者，為散。 \\n 〔曹操曰：士卒戀土，道近易散。〕 \\n 入人之地而不深者，為輕。 \\n 〔曹操曰：士卒皆輕返也。〕 \\n 我得則利，彼得亦利者，為爭。 \\n 〔曹操曰：可以少勝眾、弱擊強。〕 \\n 我可以往，彼可以來者，為交。 \\n 〔曹操曰：道正相交錯也。〕 \\n 諸侯之地三屬， \\n 〔曹操曰：我與敵相當，而旁有他國也。〕 \\n 先至而得天下之眾者，為衢。 \\n 〔曹操曰：先至得其國助也。〕 \\n 入人之地深，背城邑多者，為重。 \\n 〔曹操曰：難返之地。〕 \\n 行山林、險阻、沮澤，凡難行之道者，為覆。 \\n 〔曹操曰：少固也。〕 \\n 所由入者隘，所從歸者迂，彼寡可以擊吾眾者，為圍。 \\n 疾則存，不疾則亡者，為死。 \\n 〔曹操曰：前有高山，後有大水；進則不得，退則有礙。〕 \\n 是故，散地則無戰， \\n 輕地則無止， \\n 爭地則無攻， \\n 〔曹操曰：不當攻，當先至為利也。〕 \\n 交地則無絕， \\n 〔曹操曰：相及屬也。〕 \\n 衢地則合交， \\n 〔曹操曰：結諸侯也。〕 \\n 重地則掠， \\n 〔曹操曰：蓄積糧食也。〕 \\n 覆地則行， \\n 〔曹操曰：無稽留也。〕 \\n 圍地則謀， \\n 〔曹操曰：發奇謀也。〕 \\n 死地則戰。 \\n 〔曹操曰：殊死戰也。〕 \\n 所謂古善戰者，能使敵人前後不相及，眾寡不相待，貴賤不相救，上下不相收；卒離 \\n 而不集，兵合而不齊。 \\n 合乎利而用，不合而止。 \\n 〔曹操曰：暴之使離，亂之使不齊，動兵而戰。〕 \\n 敢問：敵眾以整，將來，待之若何？ \\n 〔曹操曰：或人問之。〕 \\n 曰：先奪其所愛，則聽矣。 \\n 〔曹操曰：奪其所恃之利。若先據利地，則我所欲必得也。〕 \\n 兵之情主速，乘人之不給，由不虞之道，攻其所不戒也。 \\n 〔曹操曰：孫子應難以覆陳兵情也。〕 \\n 凡為客之道：深入則專，主人不克； \\n 掠於饒野，三軍足食。謹養而勿勞，并氣積力，運兵計謀，為不可測。 \\n 〔曹操曰：養土氣、并兵力，為不可測度之計。〕 \\n 投之無所往，死且不北， \\n 死焉不得， \\n 〔曹操曰：士死安不得也。〕 \\n 士人盡力。 \\n 〔曹操曰：在難地，心并也。〕 \\n 兵士甚陷則不懼，無所往則固；深入則拘， \\n 〔曹操曰：拘，專也。〕 \\n 無所往則鬥。 \\n 〔曹操曰：人窮則死戰也。〕 \\n 是故，其兵不修而戒，不求而得，不約而親，不令而信； \\n 〔曹操曰：不求索其意，而自得也。〕 \\n 禁祥去疑，至死無所之。 \\n 〔曹操曰：禁妖祥之言，去疑惑之計。一本作至死無所災。〕 \\n 吾士無餘財，非惡貨也；無餘死，非惡壽也。 \\n 〔曹操曰：皆燒焚財物，非惡貨之多也；棄財致死者，不得已也。〕 \\n 令發之日，士坐者涕沾襟，臥者涕交頤。 \\n 〔曹操曰：皆持必死之計。〕 \\n 投之無所往者，諸、劌之勇也。 \\n 故善用軍者，譬如衛然。衛然者，恒山之蛇也。擊其首則尾至，擊其尾則首至，擊其 \\n 中身則首尾俱至。敢問：賊可使若衛然乎？曰：可。夫越人與吳人相惡也，當其同舟而濟 \\n 也，相救若左右手。是故，覆馬埋輪，未足恃也； \\n 〔曹操曰：方馬，縛馬也。埋輪，恃不動也。此言專難不如權巧。故曰：雖方馬埋輪，不 \\n 足恃也。〕 \\n 齊勇若一，整之道也； \\n 剛柔皆得，地之理也。 \\n 〔曹操曰：強弱一勢也。〕 \\n 故善用兵者，攜手若使一人，不得已也。 \\n 〔曹操曰：齊一貌也。〕 \\n 將軍之事，靜以幽，正以治。 \\n 〔曹操曰：謂清淨幽深平正也。〕 \\n 能愚士卒之耳目，使無知； \\n 〔曹操曰：愚，誤也。民可與樂成，不可與慮始。〕 \\n 易其事，革其謀，使民無識； \\n 易其居，迂其途，使民不得慮。 \\n 帥與之登高，去其梯；帥與之深入諸侯之地，發其機。若驅群羊，驅而往，驅而來， \\n 莫知所之。 \\n 〔曹操曰：一其心也。〕 \\n 聚三軍之眾，投之於險，此謂將軍之事也。 \\n 〔曹操曰：險，難也。〕 \\n 九地之變，屈伸之利，人情之理，不可不察也。 \\n 〔曹操曰：人情見利而進，遭害而退。〕 \\n 凡為客：深則專，淺則散。去國越境而師者，絕地也。四徹者，衢地也。入深者，重 \\n 地也；入淺者，輕地也。背固前隘者，圍地也；背固前敵者，死地也。無所往者，窮地也 \\n 。是故，散地，吾將一其志。 \\n 輕地，吾將使之僂。 \\n 〔曹操曰：使相交屬。〕 \\n 爭地，吾將使不留。 \\n 〔曹操曰：地利在前，當速進其後也。〕 \\n 交地，吾將固其結。衢地，吾將謹其恃。重地，吾將趨其後。 \\n 〔曹操曰：掠彼也。〕（按：一作「重地，吾將繼其食」，故曹操有此注。） \\n 覆地，吾將進其途。 \\n 〔曹操曰：疾過也。〕 \\n 圍地，吾將塞其闕。 \\n 〔曹操曰：以一其心也。〕 \\n 死地，吾將示之以不活。 \\n 〔曹操曰：勵士心也。〕 \\n 故諸侯之情，殆則禦， \\n 〔曹操曰：相持禦也。〕 \\n 不得已則鬥， \\n 〔曹操曰：勢有不得已也。〕 \\n 過則從。 \\n 〔曹操曰：陷之甚過，則從計也。〕 \\n 是故，不知諸侯之謀者，不能預交；不知山林、險阻、沮澤之形者，不能行軍；不用 \\n 鄉導者，不能得地利。 \\n 〔曹操曰：上已陳此三事，而復云者，力惡不能用兵，故復言也。〕 \\n 四五者，一不知，非王霸之兵也。 \\n 〔曹操曰：四五者，謂九地之利害。或曰：上四五事也。〕 \\n 彼王霸之兵：伐大國，則其眾不得聚；威加於敵，則其交不得合。 \\n 是故，不養天下之交，不事天下之權；伸己之私，威加於敵： \\n 〔曹操曰：交者，不結成天下諸侯之權也，絕天下之交，奪天下之權，故威得伸而自私。 \\n 〕 \\n 故國可拔也，城可隳也。 \\n 〔曹操曰：言軍法令不豫施懸之，《司馬法》曰：「見敵作誓，瞻功作賞。」 \\n 無法之賞，無政之令。犯三軍之眾，若使一人： \\n 〔曹操曰：犯，用也。言明賞罰，雖用眾，若使一人也。〕 \\n 犯之以事，勿告以言； \\n 〔曹操曰：兵尚詐。〕 \\n 犯之以害，勿告以利。 \\n 〔曹操曰：勿使知害。〕 \\n 投之亡地然後存，陷之死地然後生。 \\n 〔曹操曰：必殊死戰，或在死亡之地，亦有敗者。孫臏曰：「兵恐不投之死地也。」〕 \\n 夫眾陷於害，然後能為敗為勝。故為兵之事，在順詳敵之意， \\n 〔曹操曰：佯，愚也。或曰：彼欲進，設伏而退；彼欲去，開而擊之。〕 \\n 并力一向，千里殺將， \\n 〔曹操曰：先示之以閒空虛弱之處，敵則并向而利之，雖千里可擒其將也。〕 \\n 〔一曰：并兵向敵，雖千里能擒其將也。〕 \\n 此謂巧事。 \\n 〔曹操曰：是成事之巧也。一作是謂巧攻成事。〕 \\n 是故，政舉之日，無通其使； \\n 〔曹操曰：謀定，則閉關梁、絕其符信，勿使通使。〕 \\n 勵於廊上，以誅其事。 \\n 〔曹操曰：誅，治也。〕 \\n 敵人開闠，必亟入之， \\n 〔曹操曰：敵有間隙，當急入之也。〕 \\n 先其所愛， \\n 〔曹操曰：據便利也。〕 \\n 微與之期， \\n 〔曹操曰：後人發，先人至。〕 \\n 踐墨隨敵，以決戰事。 \\n 〔曹操曰：行踐規矩，無常也。〕 \\n 是故，始如處女，敵人開戶；後如脫兔，敵不及拒。 \\n 〔曹操曰：處女示弱，脫兔往疾也。〕 \\n 〈火攻篇〉 \\n 〔曹操曰：以火攻，當擇時日也。〕 \\n 孫子曰： \\n 凡攻火有五：一曰火人，二曰火積，三曰火輜，四曰火庫，五曰火地。 \\n 行火有因， \\n 〔曹操曰：因姦人也。〕 \\n 因必素具。 \\n 〔曹操曰：燒具也。〕 \\n 發火有時，起火有日。時者，天之燥也； \\n 〔曹操曰：燥者，旱也。〕 \\n 日者，月在箕、壁、翼、軫也；凡四者，風之起日也。 \\n 火發於內，則軍應之於外。 \\n 〔曹操曰：以兵應之也。〕 \\n 火發，其兵靜而勿攻，極其火央，可從而從之，不可從而止之。 \\n 〔曹操曰：見可而進，知難而退。〕 \\n 火可發於外，無待於內，以時發之。火發上風，無攻下風。 \\n 〔曹操曰：不便也。〕 \\n 晝風久，夜風止。 \\n 〔曹操曰：數當然也。〕 \\n 凡軍必知五火之變，以術守之。故以火佐攻者明， \\n 〔曹操曰：取勝明也。〕 \\n 以水佐攻者強。水可以絕，不可以奪。 \\n 〔曹操曰：水但能絕敵糧道、分敵軍，不可奪敵蓄積。〕 \\n 夫戰勝攻取，不修其政者，凶！命之曰費留。 \\n 〔曹操曰：若水之留，不復還也。或曰：賞不以時，但留費也，賞善不踰日也。〕 \\n 故曰：明主慮之，良將修之。非利不動， \\n 非得不用，非危不戰。 \\n 〔曹操曰：不得已而用兵。〕 \\n 主不可以怒興軍，將不可以慍用戰；合乎利而用，不合而止。 \\n 〔曹操曰：不以己之喜怒用兵也。〕 \\n 怒可復喜也，慍可復悅也；亡國不可復存也，死者不可復生也。故明主慎之，良將警 \\n 之，此安國之道也。 \\n 〈用間篇〉 \\n 〔曹操曰：戰必先用間，以知敵情也。〕 \\n 孫子曰： \\n 凡興師十萬，出征千里，百姓之費，公家之奉，費日千金。外內騷動，怠於道路，不 \\n 得操事者，七十萬家。 \\n 〔曹操曰：古者，八家為鄰；一家從軍，七家奉之，言十萬之師舉，不事耕稼者七十萬家 \\n 。〕 \\n 相守數年，以爭一日之勝，而愛爵祿百金，不知敵之情者，不仁之至也。 \\n 非民之將也，非主之佐也，非勝之主也。故明主賢將，所以動而勝人，成功出於眾者 \\n ：先知也。 \\n 先知者，不可取於鬼神， \\n 〔曹操曰：不可以禱祀而求。〕 \\n 不可象於事， \\n 〔曹操曰：不可以事類求也。〕 \\n 不可驗於度， \\n 〔曹操曰：不可以事數度也。〕 \\n 必取於人知者。 \\n 〔曹操曰：因間人也。〕 \\n 故用間有五：有鄉間，有內間，有反間，有死間，有生間。五間俱起，莫知其道，是 \\n 謂神紀，人君之寶也。 \\n 〔曹操曰：同時任用五間也。〕 \\n 鄉間者，因其鄉人而用者也。內間者，因其官人而用者也。 \\n 反間者，因其敵間而用者也。 \\n 死間者，為誑事於外，令吾間知之，而得於敵者也。 \\n 生間者，返報者也。 \\n 故三軍之親莫親於間，賞莫厚於間，事莫密於間。非聖不能用間，非仁不能使間。 \\n 非微不能得間之實，非密不能得間之寶。密哉密哉，無所不用間也。間事未發，聞間事者 \\n 與所告者皆死。 \\n 凡軍之所欲擊，城之所欲攻，人之所欲殺：必先知其守將、左右、謁者、門者、舍人 \\n 之姓名。 \\n 令吾間必索敵間之來間我者，因而利之，導而舍之，故反間可得而用也。 \\n 〔曹操曰：舍，居止也。〕 \\n 因是而知之，故鄉間、內間可得而使也。因是而知之，故死間為誑事，可使告敵。因 \\n 是而知之，故生間可使如期。五間之事，必知之， \\n 知之必在於反間，故反間不可不厚也。殷之興也，伊摯在夏； \\n 〔曹操曰：伊尹也。〕 \\n 周之興也，呂牙在殷。 \\n 〔曹操曰：呂望也。〕 \\n 唯明主賢將，能以上智為間者，必成大功。此兵之要，三軍所恃而動也。"}
