{"章节": "太公陰謀", "正文": "　太公陰謀 \\n  \\n  \\n 武王問太公曰：「賢君治國教民，其法何如？」太公對曰：「賢君治國，不以私害公：賞不加於無功，罰不加於無罪，法不廢於仇讎、不避於所愛；不因怒以誅，不因喜以賞；不高臺深池以役下，不雕文刻畫以害農，不極耳目之欲以亂政，是賢君之治國也。不好生而好殺，不好成而好罰；妾孕為政，使內外相疑，君臣不和；拓人田宅，以為臺觀；發人丘墓，以為苑囿；僕媵衣文繡，禽獸犬馬與人同食，而萬民糟糠不厭，裘褐不完；其上不知而重斂，奪民財物，藏之府庫；賢人逃隱於山林，小人任大職；無功而爵，無德而貴，專恣倡樂，男女昏亂，不恤萬民，違陰陽之氣，忠諫不聽，信用邪佞。此亡國之君治國也。」 \\n 武王問太公曰：「吾欲輕罰而重威，少其賞而勸善多，簡其令而眾皆化，為之何如？」太公曰：「殺一人（而）千人懼者，殺之；殺二人而萬人懼者，殺之；殺三人（而）三軍振者，殺之。賞一人而千人喜者，賞之；賞二人而萬人喜者，賞之；賞三人（而）三軍喜者，賞之。令一人（而）千人得者，令之；禁二人而萬人止者，禁之；教三人而三軍正者，教之。殺一以懲萬，賞一而勸眾，此明軍之威福也。」 \\n 武王問太公曰：「吾欲以一言與身相終，再言與天地相永，三言為諸侯雄，四言為海內宗，五言傳之天下無窮，可得聞乎？」太公曰：「一言與身相終者，內寬而外仁也。再言與天地相永者，是言行相副，若天地無私也。三言為諸侯雄者，是敬賢用諫，謙下於士也。四言為海內宗者，敬接不肖，無貧富，無貴賤，無善惡，無憎愛也。五言傳之天下無窮者，通於否泰，順時容養也。」 \\n 武王問尚父曰：「五帝之戒，可聞乎？」尚父曰：「黃帝之時戒曰：吾之居民上也，搖搖恐夕不至朝。堯之居民上，振振如臨深川。舜之居民上，兢兢如履薄冰。禹之居民上，慄慄恐不滿日。湯之居民上，戰戰恐不見旦。」王曰：「寡人今新并殷，居民上，翼翼懼不敢怠。」 \\n 〈補遺〉 \\n 黃帝作巾机之法，孔甲有盤盂之誡。《太公陰謀》曰：「武王衣之銘曰：『桑蠶苦，女工難得新捐，故後必寒。』鏡銘曰：『以鏡自照者見形容，以人自照者見吉凶。』觴銘曰：『樂極則悲，沈湎致非，社稷為危也。』〔〈後漢書．孫穆傳〉：「銘書成敗，以防遺失。」注引〕 \\n 《太公陰謀》：「机之書曰：安不忘危，存不忘亡。」〔〈文選．卷四十八．司馬相如封禪文〉：「故曰於興必慮衰，安必思危。」注引。〕"}
