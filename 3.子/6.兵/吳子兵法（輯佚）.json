{"章节": "吳子兵法（輯佚）", "正文": "　《吳子兵法》輯佚 \\n  \\n  \\n （卫）吴起 \\n 〈通典．兵典．兵二．法制〉： \\n 吳起教戰法：短者持矛戟，長者持弓弩，強者持旌旗，勇者持金鼓，弱者給冢養，智者為謀士。鄉里相比，什伍相保。一鼓整兵，二鼓戰陣，三鼓趣食，四鼓嚴辦，五鼓就行。聞鼓聲合，然後舉旗。 \\n 〈通典．兵典．兵三．料敵制勝〉： \\n 戰國魏武侯問吳起曰：「兵以何勝？」對曰：「以治為勝。」「不在眾乎？」起曰：「法令不明，賞罰不信，聞鼓不進，聞金不止，雖有百萬之師，何益於用！所為治者，居則有禮，動則有威，進不可當，退不可追，前卻有節，左右應麾，雖絕成陣，雖散成行，投之所往，天下莫當。」又曰：「凡敵有不卜而與戰，有不占而避之。疾風大寒，早興冥遷，剖冰濟度；盛夏炎熱，興役無閒，行飢驅渴，務取於遠；師久無糧，士眾怨怒，妖祥疑惑，上不能止；軍資既竭，時多霖注，欲掠無便；師眾不多，地土不利，人馬疾疫；道遠日暮，士卒勞倦，飢未及食，解甲而息；將薄吏輕，士卒無固，三軍數驚，師徒無助；陣而未定，舍而未畢，行阪涉險，半隱半出：諸如此類，擊而勿疑。若土地廣大，人眾富盛；上愛其下，惠施流布；賞信刑察，發止得時；行陣居列，任賢使能；師徒習教，兵甲 \\n 精銳；四鄰有助，大國之援：凡如此類，憚而避之。故曰，見可而進，知難而退。」 \\n 〈通典．兵典．兵八．避銳〉： \\n 戰國魏武侯問吳起曰：「暴寇卒至，掠吾田野，取吾牛馬，則如之何？」 \\n 起曰：「暴寇之來，必精且強。善守勿應，潛伏路傍。暮去必卒，朝乘重裝。驍騎逐擊，勢必莫當。遇我伏內，如雪逢湯。」 \\n 〈通典．兵典．兵九．挑戰〉： \\n 戰國魏武侯問吳起曰：「兩軍相當，不知其將，欲擊何如？」起曰：「令賤而勇者，將而擊銳，交合而北，告而勿罰，觀敵進取，一來一起：其政以理。奔北不追，見利不取：此將有謀。若其眾追北，旗幟離亂，自止自行，或縱或橫，貪利務得：凡若此類，將令不行。」 \\n 〈通典．兵典．兵十．先據要地及水草〉： \\n 戰國吳子曰：「凡行師越境，必審地形，則知主客之向背。地利若不悉知，往必敗矣。故軍有所至，先五十里內山川形勢，使軍士伺其伏兵，將必自行，視地之勢，因而圖之，知其險易也。」 \\n 〈通典．兵典．兵十二．按地形知勝負〉： \\n 戰國魏武侯問吳起曰：「有師甚眾，據險高壘，守以強弩，退如山移，進如風雨，糧食又多，不能長久，則如之何？」 \\n 起曰：「車騎步徒，分軍五衢，敵人必惑，莫知所如。敵若堅守，急行閒諜，以觀計謀。彼聽吾說，解軍而去；不聽吾說，吾軍疾戰，勝而勿追，不勝疾歸。或佯北安行，設伏疾鬥，一結其後，一絕其路，兩軍銜枚，或左或右，而襲其處，吾軍交至，必有其利。」 \\n 又問曰：「谿谷險阻，與敵相逢，彼眾我寡，則如之何？」 \\n 起曰：「息而待之，持弓滿弩，且備且慮，亂則擊之勿疑，理則退後隨之。凡過山谷丘陵，亟行勿留。高山深谷，卒然遇敵，必先鼓譟乘之。」 \\n 又問曰：「左右高山，地甚隘狹，卒逢敵人，擊之不敢，去之不得，為之奈何？」 \\n 起曰：「此為谷戰，勇者雖眾勿用。募吾材士，與敵相當，輕足利刃，以為陣行；分車列騎，退隱四方，且拒且去，乘勢不臧。敵若堅陣，行山列營，應須更圖。」 \\n 又問曰：「敵近而薄我，我無道路，我眾甚懼，為之奈何？」 \\n 對曰：「為此之術，我眾彼寡，參分而裹之；彼眾我寡，合陣從之。」 \\n 又問曰：「若暴寇近薄，驅我馬牛，取我禾稼，為之奈何？」 \\n 對曰：「寇暴之至，善守而勿應。彼將暮去，其裝必重，其心必恐，退還務速，必有不屬，追而擊之，其兵必散，雖眾可破也。」"}
