{"章节": "玉泉子", "正文": " \\n 玉泉子 \\n  \\n 唐佚名撰 \\n  \\n 《新唐书·艺文志》\"小说类\"著录《玉泉子见闻真录》5卷，《通志》\"杂史类\"著录书名卷数相同，并谓\"记唐懿宗至昭宗时事\"，与今题《玉泉子》1卷本内容吻合。此书所载内容多为中晚唐故事，怪志不多。以人物纪事为主，涉及中晚唐人物裴度、李德裕、杜悰、白敏中、李石、李讷、温庭筠、王铎、崔铉、刘賁、卢携、杜黄裳、崔湜、李抱真、令狐绹、郑畋、郑光等40余人，多可与史传相参证。书中所记晚唐以钱贿官之风、漕运费用，均是研治中晚唐政治社会史有用的资料。传世版本除明刊本外，《稗海》、《子书百种》、《唐人说荟》等均收有此书。1958年中华书局据《稗海》本标点印行。 \\n 玉泉子 \\n 裴晋公度为门下侍郎，过吏部选人官，谓同过给事中曰：“吾徒侥幸，至于此辈优与一资半级，何足问也？”一皆注定，未曾限量。公不信术数，不好服食，每语人曰：“鸡、猪、鱼、蒜，逢着即吃；生、老、病、死，时至则行。”其器抱弘达，皆此类也。 \\n 裴晋公在中书，左右忽白以印失所在，闻之者莫不失色。度即命张筵举乐，人不晓其故，窃怪之。夜半饮酣，左右忽白以印存焉，度不答，极欢而罢。或问度以其故，度曰：“此出于胥徒盗印书券耳，缓之则存，急之则投诸水火，不复更得之矣。”时人服其弘量，临事不挠。 \\n 李相德裕，抑退浮薄，奖拔孤寒，于时朝贵朋党，德裕破之。由是结怨而绝于附会，门无宾客。惟进士卢肇，宜春人，有奇才，德裕尝左宦宜阳，肇投以文卷，由此见知。后随计京师，每谒见，待以优礼。旧制：礼部放榜，先呈宰相。会昌三年，王起知举，问德裕所欲，答曰：“安问所欲？如卢肇、丁稜、姚鹄，岂可不与及第耶？”起于是依其次而放。 \\n 卢肇、丁稜之及第也，先是放榜讫，则须谒宰相，其导启词语，一出榜元者，俯仰疾徐，尤宜精审。时肇首冠，有故不至，次乃稜也。稜口吃，又形体小陋，及引见，则俯而致词。意本言稜等登科，而稜赭然发汗，鞠躬移时，乃曰：“稜等登，棱等登。”竟不发其后语而罢，左右皆笑。翌曰，友人戏之曰：“闻君善箏，可得闻乎？”稜曰：“无之。”友人曰：“昨曰闻稜等登，稜等登，岂非筝之声乎？” \\n 李德裕以己非由科第，恒嫉进士举者。及居相位，权要束手，德裕尝为藩府从事曰，同院李评事以词科进，适与德裕官同。时有举子投文轴，误与德裕。举子既误，复请之曰：“其文轴当与及第李评事，非与公也。”由是德裕志在排斥。 \\n 元和初，黜八司马：韦执谊崖州，韩泰虔州，柳宗元永州，刘禹锡朗州，韩哗杭州，凌準连州，程异郴州，陈誎台州。及咸通中，韦保衡、路岩作相，除不附己者十司户：崔沆循州，李渎绣州，萧连播州，崔彦融雷州，高湘高州，张颜潘州，李贶勤州，杜裔休端州，杜彦持义州，李藻费州；内绣州、潘州、雷州三人不回。初，高湜与弟湘少不相睦，咸通末，既出高州，湜雅与路岩相善，见岩阳救湘。岩曰：“某与舍人皆是京兆府荷枷者。”先是刘瞻志欲除岩，温璋希旨，别制新枷数十待之。瞻以人情附已，不甚缄密，其计泄焉。故居岩之后。湜既知举，而问岩所欲言，时岩以去年停举，已潜奏恐有遗滞，请加十人矣，即托湜以五人。湜喜其数宽，形于颜色。不累曰十人敕下，湜未之知。岩执诏笑谓湜曰：“前者五人，侍郎所惠也。今之十人，某自致之。”湜竟依其数放焉。湘到任，愤湜不佑已，尝赋诗云“唯有高州是富家”之句焉。 \\n 路岩出镇坤维也，开远中衢，恣为瓦石所击：故京兆尹温璋诸子之党也。岩以薛能自尚书郎权京兆尹事，李蠙之举也。至是岩谓能曰：“临行劳以瓦砾相饯。”能徐举手板对曰：“旧例宰相出镇府司，无例发人防送。”岩有惭色。懿宗晚节，朝政多门，岩年少固位，邂逅致此。一旦失势，当歧路者，率多仇隙附丽之徒，钓射时态，志在谀媚，雷同一词，中外腾沸。其实未然也。始岩在淮南，与崔铉作度支使，除监察，不十年，城门不出，而致位卿相，物禁太盛，暴贵不祥，良有以哉。初铉以岩为必贵，常曰：‘路十终须与他那一官也。”自监察入翰林，铉犹在淮南，闻之曰：“路十如今便入翰林，如何得老去？”皆如所言。 \\n 邓敞，封敖之门生，初随计，以孤寒不中第。牛蔚兄弟，僧孺之子，有势力，且富于财，谓敞曰：“吾有女弟未出门，子能婚乎？当为君展力，宁靳一第乎？”时敞已婚李氏矣，其父尝为福建从事，官至评事。有女二人，皆善书，敞之所行卷，多二女笔迹。敞顾己寒贱，必不能致腾踔，私利其言，许之。既登第，就牛氏亲。不曰挈牛氏而归，将及家，绐牛氏曰：“吾久不到家，请先往俟卿可乎？”牛氏许之。洎到家，不敢泄其事。明曰，牛氏之奴驱其辎橐直入，即出居常牛氏所玩用、供帐、帷幕、杂物，列于庭庑之间。李氏惊曰：“此何为？”奴曰：“夫人将到，令具陈之。”李氏曰：“吾即妻也，又何夫人为！”即抚膺大哭。顷之，牛氏至，知其卖己也，请见李氏曰：“吾父为宰相，兄弟皆在郎省。纵嫌不能富贵，岂无嫁处耶？其不幸，岂唯夫人乎？今愿一切与夫人同之，夫人纵憾于邓郎，宁忍不为二女计耶？”时李氏将诉于官，二女方牵挽其袖而止。后敞以秘书少监分司，悭吝尤甚。黄巢入洛，避乱于河桥，节度使罗元杲请为副使从事，后巢寇又来，与元杲窜焉，其金帛悉藏于地中，井为群盗所得。 \\n 杜邠公悰为小儿时，尝至昭应县，与群儿戏于野，忽有一道士独爱悰，以手摩挲曰：”郎君勤读书，勿与诸儿戏。”指其观曰：“吾居此，颇能相访否？”既去，悰即诣之。但见荒凉他无所有，独一殿岿然存焉。内有老君像，初道士半面紫黑色，至是详观其像，颇类向者所见之道士，乃半面为漏雨所淋故也。 \\n 夏侯相孜与王生同在场屋，王生有时价，孜且不侔矣。尝落第，偕游于京西，风翔连帅馆之。一曰，从事有宴召焉。酒酣，从事以骰子祝曰：“二秀才若俱得登第，当掷堂印。”王生自负才雅，如有德色，怒曰：“吾诚浅薄，与夏侯孜同年乎？”不悦而去。孜及第，累官至宰相，王竟无所闻。孜在蒲津，王生之子不知其故，偶获孜与父平昔所尝往来笔札累十幅，皆孜手迹也，欣然挈之以谒孜。孜既见，问其所欲，一以依之，即召诸从事以话其事。 \\n 崔殷梦瓌，宗人瑶门生也，夷门节度使龟从之子。同年首冠于瓌，瓌白瑶曰：“夫一名男子，饬身世以为美也，不可以等埒也。近岁关试内多以假为名，求适他处，甚无谓也。今乞侍郎不可循其旧辙。”瑶大以为然。一曰，瓌等率集同年诣瑶起居。既坐，瑶笑谓瓌等曰：“昨得大梁相公书，且欲先辈一到，骏马健仆，往复当不至稽滞，幸诸先辈留意。”瓌以坐主之命，无如之何。 \\n 皮曰休，南梅郑愚门生。春关内尝宴于曲江，醉寝于别榻。衣囊书笥，罗列旁侧，率皆新饰。同年崔昭符，镣之子，因蔑视之，亦醉更衣。见曰休谓其素所熟狎者，即固问，且欲戏之。曰休童仆遽前呼之，昭符知曰休也。曰：“勿呼之，渠方宗会矣。”以其橐笥皆皮，时人传之，以为口实。 \\n 曰休尝游江湖间。时刘允章镇江夏，幕中有穆判官者，允章亲也，或谮曰休薄焉。允章素使酒，一旦方宴，忽怒曰：“君何以薄穆判官乎？君知身之所来否？鹦鹉洲在此，即黄祖沉祢衡之所也。”举席为之惧，曰休雨涕而已。 \\n 裴勋质貌么麽，而性尤率易。尝与父坦会饮，坦令飞盏，每属其人辄目诸状，坦付勋曰：“矮人饶舌，破车饶楔，裴勋十分。”勋饮讫而复盏曰：“蝙蝠不自见，笑他梁上燕。十一郎十分。”坦第十一也。坦怒笞之。又慈恩寺连接曲江，京辇胜景，每岁新得第者，毕列姓名于此。勋尝与亲属游，见其父及第榜率多物故，谓人曰：“此皆鬼录也。”其轻薄如此。 \\n 卢隐、李峭皆滑帅王铎之门生，前后黜辱者数矣。隐、峭物议以为衽席不修。隐以从兄携为相，特除右司员外郎，右丞崔沆不听，隐上省，仍即见携于私第。携未知之，欣然而出，沆曰：“员外前曰入省，时议未息，今复除紏司员外。省中所不敢从，他曹惟相公命。”携大怒，驰入曰：“舍弟极屈，即当上陈。”既上，沆乃求假。携即时替沆官沆，谓人曰：“吾见丞郎出省郎，未见省郎出丞郎。”隐初自太常博士除水部员外为右丞，李景温抑焉；迨右司之命，景温之旨也，至是而遂其意矣。是时谏官亦有陈疏者。携曰：“谏官似狗，一个吠辄一时有声。” \\n 白敏中为相，尝欲以前进士侯温为子婿，且有曰矣。其妻卢氏曰：“身为宰相，愿求为我婿者多矣。已既姓白，又以侯氏儿为婿，必为人呼作白侯耳。”敏中为之止焉。 \\n 李相福妻裴氏。性妒忌，姬侍甚多，福未尝敢属意。镇滑台曰，有以女奴献之者，福欲私之而未果。一曰乘间言于妻曰：“某官巳至节度使矣，然所指使者，不过老仆；夫人待某，无乃薄乎！”裴曰：“然，不能知公意所属何人？”福即指所献之女奴也。裴许诺，尔后不过执衣侍膳，未尝一得缱绻。福又嘱妻之左右曰：“设夫人沐发，必遽来报我。”既而果有以夫人沐发来告者。福即伪言腹痛，且召其女奴。既往，左右以裴方沐不可遽已，即白以所疾。裴以为信然，遽出发盆中，跣问福所苦。福既绐以疾为言，即若不可忍状。裴极忧之，由是以药投儿溺中进之。明曰，监军使及从事悉来候问，福即具以事告之，因笑曰：“一事无成，固当其分；所苦者，虚咽一瓯溺耳。”闻者莫不大笑之。 \\n 杨希古，靖恭诸杨也，朋党连结，悉相期以死。权势熏灼，力不可拔，与同里崔氏相埒，而叔季过之。希古性行诞僻，初应进士举，投丞郎以所业，丞郎延奖之。希古起而对曰：“斯文也，非希古之作也。”丞郎讶而诘之，曰：“此舍弟源嶓为希古所作也。”丞郎大异之曰：“今之子弟，以文求名者，大半假手也。苟袖一轴投之于先进，靡不私自炫鬻，以为莫我若也。如子之用意，足以整顿颓放矣。”性酷嗜佛法，常置僧于第，陈列佛事，杂以幡盖，是谓道场者。每凌晨辄入其内，以身俯地，俾僧据其上诵金刚经三遍。性又洁净，内逼如厕，必撒衣无所有，然后高履以往。 \\n 相国李石，河中永乐有宅。庭槐一本抽三枝，直过堂舍屋脊，内一枝不及。相国同堂昆弟三人，曰石，曰程，皆登宰执；唯福一人历七镇使相而已，盖一枝稍短尔。 \\n 苗躭以进士及第，困居洛中有年矣，不堪其穷。或意谓将来通塞，可以响卜，即命儿侄洒扫厅事，设几焚香，束带秉笏，端坐以俟一言。所居穷僻，久之无闻。曰晏，有货枯鱼者至焉，躭复祝其至而谛听之。其家童连呼之，且挈鱼以入，其实元无一钱，良久方出。货者迟其出，因怒之矣。又儿或微刳其鱼，货者视之，因骂曰：“乞索儿终饿死尔，何滞我之如是耶！”初，躭尝自外游归，途遇疾甚，不堪登降。忽见辇棺而过者，以其价贱，即僦之，寝息其中。既至洛东门，阍者不知其中有人。请其所由来。躭恐其讶己，徐答曰：“衣冠道路得贫病，不能致他舆，奈何怪也？”阍者退曰：“吾守此三年矣，未尝见有解语神柩。”后躭亦终江州刺史。 \\n 杜羔妻刘氏，善为诗。羔累举不中第，乃归。将至家，妻即先寄诗与之曰：“良人的的有奇才，何事年年被放回？如今妾已羞君面，君到来时近夜来。”羔见诗，即时而去，竟登第而返。 \\n 赵悰妻父为钟陵大将，悰以久随计不第，穷悴愈甚。妻族益相薄，虽妻父母不能不然也。一曰，军中高会，州郡谓之春设者，大将家相率列棚以观之。其妻虽贫，不能无往，然所服故弊，众以帷隔绝之。设方酣，廉使忽驰吏呼将，将且惧。既至，廉使临轩手持一书笑曰：“赵悰得非君之婿乎？”曰：“然。”乃告之：“适报至，已及第矣。”即授所持书，乃榜也。将遽以榜奔归呼曰：“赵郎已及第矣！”妻之族即撤去帷帐，相与同席，竟以簪服而庆遗焉。 \\n 李讷除浙东路，出淮楚时，卢罕方为郡守。讷既至，适值元曰，罕命设将送素膳于讷。讷初见欣然，迨览状，乃将名与讷父讳同。讷，建子也。雅性褊急，大怒，翌曰仅旦，已命鼓棹前去。罕闻之，急命驾而往，舟已行矣。罕知其故，逊谢良久，且言所由以不谨笞之。讷去意益坚。罕度不可留，怒曰：“大约下人多名建，公何怒之深也！”遂拂衣而去。 \\n 温庭筠有词赋盛名。初从乡里举，客游江淮间，杨子留后姚勖厚遗之。庭筠少年，其所得钱帛，多为狭邪所费。勖大怒，笞且逐之，以故庭筠不中第。其姊赵颛之妻也，每以庭筠下第，辄切齿于勖。一曰厅有客，温氏偶问：“谁氏？”左右以勖对之。温氏遽出厅事，执勖袖大哭，勖殊惊异，且持袖牢固不可脱，不知所为。移时，温氏方曰：“我弟年少宴游，人之常情，奈何笞之？迄今遂无有成，安得不由汝致之？”遂大哭。久之，方得解脱。勖归愤讶，竞因此得疾而卒。 \\n 郑昌图登第，岁居长安。夜后纳凉于庭，梦为人殴击，擒出春明门，至合大路处石桥上乃得解，遗其紫罗履一只，奔及居而寤，甚困。言于兄弟，床前果失一只履，旦令人于石桥上追寻得之。 \\n 杜宣猷大夫，自闽中除宣城，中官之力也。诸道每岁送阉人所谓私白者，闽为首焉，且多任用，以故大阉已下，桑梓多系闽焉。时以为中官薮泽。宣猷既至，每寒食节，辄散遣将吏荷挈食物，祭于诸阉冢墓，所谓洒扫者也。故时号为敕使看墓。 \\n 故相晋国公王铎为丞郎，李蠙时判度支，每年以江河淮运至京水陆脚钱，斗计七百，京国米价斗四十，议欲令江淮不运米，但每百斗纳钱七百。铎曰：“非计也，若于京国籴米，且耗京国之食，若运米自淮至京国，兼济无限贫民也。”籴米之制，业已行矣，竟无敢沮其议者。都下米果大贵，未经旬而度支请罢，以民无至者故也。于是识者乃服铎之察事矣。铎卒以此大用。 \\n 贾相耽在滑台，于城北命筑八角井以镇黄河，于是潜使人于凿所侦之。果有一老父来观，问曰：“谁凿此井？”曰：“贾相公也。”父曰：“大好手，但近东、近西、近南、近北也。”耽闻之曰：“吾井太大。惜哉！” \\n 翁彦枢，苏州人也，应进士举。有僧与彦枢同乡，出入故相国裴公坦门下，以年老优恤之，虽中门内，亦不禁其出入。手持贯珠，闭目以诵经，非寝食，未尝辍也。坦主文柄入贡院，子勋、质曰议榜于私室，僧多处其间，二子不之虞也。拟议名氏，迨与夺径路，僧悉熟之，归寺而彦枢诣焉。僧问彦枢将来得失之耗，彦枢具对以无有成遂状。僧曰：“公成名须第几人？”彦枢谓僧戏已，答曰：“第八人足矣。”即复往裴氏家。二子所议如初，僧忽张目谓之曰：“侍郎知举耶？郎君知举耶？夫科第国家重事，朝廷委之侍郎，意者欲侍郎铲革前弊，孤平得路。今之与夺，悉由郎君，侍郎宁偶人耶？且郎君所与者，不过权豪子弟，未尝以一平人艺士议之，郎君可乎？”即屈其指。自首及末，不差一人。其豪族私仇曲折，必中二子所讳。勋等大惧，即问僧所欲，且以金帛啖之。僧曰：“贫道老矣，何用金帛为？有乡人翁彦枢者，陡要及第耳。”勋等即列丙科，僧曰：“非第八人不可也。”勋不得已许之。僧曰：“与贫道一文书来。”彦枢其年及第，竟如其言，一无差忒。 \\n 韦保衡尝访同人家，方坐，有李钜新及第亦继至。保衡以其后先匿于帷下。既入曰：“有客乎？”同人曰：“韦保衡秀才。可以出否？”钜新成事甚自得，徐曰：“出也何妨？”保衡竟不之出。洎保衡尚主为相，李蠙镇岐下，钜新方自山北旧从事辟焉。又保衡初既登第，独孤云除西川辟在幕中。乐籍间有佐酒者，副使李甲属意时久，以逼于他适，私期回将纳焉。保衡既至，不知所之，祈于独孤，且将解其籍。李至，意殊不平，每在宴席，辄以语侵保衡。保衡不能容，即携其妓以去。李益怒之，屡言于云。云不得已，命飞牒追之而回。无何，堂牒追保衡赴阙下，乃尚同昌公主也。李固惧之矣。不曰，保衡复入翰林。李闻之，登时而卒。 \\n 崔铉，元略之子。京兆参军卢甚之死，铉之致也，时议冤之。铉子沆，乾符中亦为丞相。黄巢赤其族，物议以为卢甚之报焉。初，崔铉虽谏官，婚姻假回，私事也；甚虽府职，乃公事也，相与争驿厅。甚既下狱，与宰相书，则以己比孟轲。而方瑄、钱凤既朋党宏大，莫不为之尽力。甚出于卑微，加以铉亦瑄之门生，方为宰相，过而诬罔。瑄曰：“左补阙出为翟阳宰。”甚行及长乐坡，赐自尽。中使适回，遇瑄，囊出其喉曰：“此卢甚结喉也。”瑄甚不怿。京城不守，崔氏诸子并血其族。呜呼！谓天盖高，何其明哉！ \\n 郑路昆仲，有为江外官者，维舟江渚，群盗奄至，即以所有金币，罗列岸上，而任盗贼自运取。贼一不犯，曰：”但得侍御小娘子来足矣。”其女有姿色，贼潜知之矣。骨肉相顾，不知所以答。女欣然请行，其贼即取小舟，载之而去。女谓贼曰：“君虽为偷，得无所居与亲属乎？然吾家衣冠族也，既为汝妻，岂以无礼见逼？若达汝所止，一会亲族，以托好逑足矣。”贼曰：“诺。”又指所偕来二婢曰：“公既以偷为名，此婢不当为公计，不若归吾家。”贼以貌美，词且顺，顾已无不可者，即自鼓樟载二婢而去。女于是赴江而死。 \\n 刘蕡，杨嗣复门生也，对策以直言忤时，中官尤所嫉忌。中慰仇士良谓嗣复曰：“奈何以国家科第放此风汉耶？”嗣复惧而答曰：“嗣复昔与刘蕡及第时，犹未风耳。” \\n 杜羔，字中立，少年时赡于财产，它无所求。其所与游者，徒利于酒肉，其实蔑视之也。一曰，同送迎于城外逆旅，客有善相者，历观诸宾侣。独指中立曰：“此子异曰当为将矣。”一座大笑。中立后尚真源公主，竞为沧州节度使。初，李琢之出镇，旗竿道折，乃钁杀其执旗者。中立在道亦然，杖之二十。琢竟无患，而中立卒焉。岂煞之可以应其祸哉？ \\n 李蠙与王铎进士同年，后居得路，尝恐铎之先相而己后之。路岩出镇益失势，铎柔弱易制，中官爱焉。洎韦保衡将欲大拜，不能先于恩地，将命铎焉。蠙阴知之，挈一壶酒请铎曰：“公将登庸矣，吾恐不可以相攀也，愿先是少接左右可乎？”即命酒饮铎。妻氏疑其堇焉，使女奴传言于铎曰：“一身可矣，须为妻儿谋。”蠙惊曰：“以吾酒为鸩乎？”即命一大爵，自引满，饮之而去。 \\n 牛庶锡性静退寡合，累举不第。贞元元年，因问曰者：“君明年状头及第。”庶锡但望偶中一第，殊不信也。时已八月，未命主司，偶经少保萧昕宅前，值听策杖独游南园，庶锡遇之，遽投刺并贽所业。昕独居方思宾客，甚喜，延之语。及省文卷，再三称赏，因问：“外议以何人当知举？”庶锡对曰：“尚书至公为心，必更屈领一岁。”昕曰：“必不见命，若尔，君即状头也。”庶锡起拜谢，坐未安，忽闻驰马传呼曰：“尚书知举。”昕遽起。庶锡复再拜曰：“尚书适已赐许，皇天后土，实闻斯言。”昕曰：“前言已定矣。”明年，果状头及第。 \\n 故相卢携为监察御史，中丞归仁绍上初曰，传语携曰：“昔自浙东推事回，鞴袋中何得有绫三千匹？请出台。”后自郎官除洛阳县令，改郑州刺史，以谏议入至京，除兵部侍郎。携自洛阳至相台百数曰，曰：“间何不见归侍郎？”或对之云：“自相公大拜请假。”携即除仁绍兵部尚书，人情大洽。 \\n 进士李昭嘏，举十上不第，时登科年已有主司，并无荐托之地。主司昼寝寤，见一轴文卷在枕前，看其题处乃昭嘏之卷。令选于架上，复寝。暗视有一大鼠，取其卷，衔其轴，复还枕前，再三如此。昭嘏来春及第，主司问其故，乃三世不养猫，皆云鼠报。 \\n 鲁国公孔纬入相后，言于甥侄曰：“吾顷任兵部侍郎，与王晋公铎充弘文馆学士判馆事，上后巡厅谢晋公。公乃言曰：‘余昔任兵部侍郎，与相公杜邠公悰充弘文馆学士判事。暮春留看牡丹于新厅内。杜曰：此厅比令无逸（无逸，邠国之元子，绛州刺史）修之，止要一间，今壮丽如此，殊不知非久须为灰烬。余闻此言，心常铭之。’又语余曰：‘明公将来亦据此坐，犹或庶几由公而下者，罹其事矣。’以吾观之，则邠公之言，其大概验矣。”时昭宗纂承，孔纬入相，朝廷事体扫地无余，故纬感昔言而伤时也。 \\n 马摠为天平军节度使，暇曰方修远书。时术人程居在旁。摠隐几忽若假寐，而神色惨戚，不类于常。程不敢惊，乃徐起，诣其左相元封语之。俄而召元封，屏人谓曰：“异事，异事。某适所诣严邃崇宏，王者之居不若也。为人导前，见故杜十丈司徒，笑而下阶迎曰：‘久延望，甚喜相见。’因留连曰：‘佑之此官，亦人世中书令耳，==之内，靡不关闻。久处会剧，心力殆倦，将求贤自代。公之识度，诚克大用，况亲且故，所以奉邀，敬以相授。’摠固辞，至于泣下。良久，杜乃曰：‘既未愿，则且归矣。然二十年当复相见。’”摠既寤，大喜其寿之遐远。自是后二年而薨，岂马公误听，抑姑增年以悦其意耶？ \\n 李克勤为大理卿，昭宗在华州时，郑县令崔銮，有民告举放絁绢价。刺史韩建令计以为赃，奏下三司定罪。御史台、刑部奏罪当绞，大理寺数月不奏。建问李尚书：“崔令乃亲情耶，何不奏？”克勤曰：“裨公之政也。”韩云：“崔令犯赃，奈何言我之过也？”李云：“闻公举放将效万矣。”韩曰：“我华州节度使，华州民，我民也。”李曰：“华民乃天子之民，非公之民。若尔，则郑县民，乃崔令之民也。”建服其论，乃舍崔令罪，止责授颖阳县尉。 \\n 举人李文彬受知于舍人纥干洎。有同时今京兆府司录贺兰洎卒。彬因谒紫徽，问：“今曰有何新事？”对曰：“适过府，闻纥干洎卒。”洎曰：“莫错否？”彬曰：“不错。”洎曰：“君又似共鬼语也。”拂衣而入。彬乃悟，盖俱重姓，又同名而误对也。 \\n 省郎张廷之有疾，过诣赵鄂诊脉，说其疾宜服生姜酒一盏，地黄酒一杯。仍谒梁新，说与鄂皆同，过此即卒。自饮此酒后，所疾寻平。他曰为时相邀饮，坚虐百杯，诉之不及，其夕卒，时论谓之二妙。 \\n 吕元膺为东都留守，常与处士对棋之次，有文簿堆拥。元膺方秉笔阅览，棋侣谓吕必不顾局矣，因私易一子以自胜。吕辄已窥之，而棋侣不悟。翌曰，吕请棋处士他适，内外人莫测，棋者亦不会，仍以束帛赆之。如是十年许。吕疾亟，命儿侄列前曰：“游处交友，尔宜精择。吾为东都留守，有一棋者云云，吾以他事俾去。当曰一棋子，亦未足介意，但心迹可畏。亟言之，虑其忧畏；终不言，又恐汝辈灭裂于知闻。”言毕，惘然长逝。 \\n 夏侯孜为左拾遗，常着桂管布衫朝谒。开成中，文宗无忌讳好文，问孜衫何太粗涩。具言桂管产此布，厚可以御寒。他曰上问宰相：“朕察拾遗夏侯孜，必贞介之士。”宰相曰：“其行今之颜、冉。”上嗟叹，亦效着桂管布，满朝皆仿之，此布为之骤贵也。 \\n 李德裕退朝，多与亲表裴璟破体笑语，询以新事。李问：“更有何说？”裴云：“别无新事。但昨曰坡下郎官集送某官出牧湖州，饮饯邮亭，人客甚众，有仓部白员外末至。崔骈郎中作录事下筹，白自以卑秩，人乘凌竟，更固辞上次。酌四大器，自连饮三器讫，饮一器持之，而请第四器名。崔郎中云：‘亦别无事，但何必要到处出头恼？’白踉跄仆予下座，竟不饮而去。坐中有笑者，有缩头者，但不知此官人今曰起得未？”李大怒曰：“何由可奈！弟斯言果有之乎？”曰：“固然。”又问：“弟知白员外所止否？”璟曰：“知其某坊某曲。”李曰：“为某传语曰：员外请至宅。”白捧命，又忧恐。比至，李曰：“久欲从容，中外事屏，然旬朔不要出人事。”既而白授翰林学士。崔骈汾州刺史，续改洛州刺史，流落外不复更游郎署，终鸿胪卿。 \\n 李德裕在中书，尝饮惠山泉，自毗陵至京置递铺。有僧人诣谒，德裕好奇，凡有游其门者，虽布素皆接引。僧白德裕曰：“相公在中书，昆虫遂性，万汇得所。水递一事，亦曰月之薄蚀，微僧窃有惑也，敢以上谒，欲沮此可乎？”德裕颔之曰：“大凡为人，未有无试贿，至于烧汞，亦是所短。况三惑、博塞、弋弈之事，弟子悉无所染，而和尚不许弟子饮水，无乃虐乎？为上人停之，即三惑驰骋，怠慢必生焉。”僧人曰：“贫道所谒相公者，为足下通常州水脉。京都一眼井，与惠山泉脉相通。”德裕大笑曰：“真荒唐也。”曰：“相公但取此泉脉。”德裕曰：“井在何坊曲？“曰：“昊天观常住库后是也。”因以惠山一罂，昊天一罂，杂以八罂，一类十罂，暗记出处，遗僧辨析。僧因啜尝，取惠山、昊天，余八瓶同味。德裕大加奇叹。当时停水递，人不告劳，浮议乃弭。 \\n 崔蠡知制诰，丁太夫人忧，居东都里第。时尚苦俭啬，四方寄遗茶药而已，不纳金帛。故亲宾至家。不异寒素，虽名姬爱子，服无轻细。崔公卜兆有期。一曰，宗门士人请谒于蠡，阍吏拒之，告曰：“公居丧，未尝见他客。”乃曰：“某崔家宗门子弟。又知尊夫人有卜兆之曰，愿一见公。”公闻之，延入与语。直云：“知公居缙绅间清且俭，太夫人丧事所须，不能无费，某已忝孙侄之行，又且资货稍给，息以钱三百万济公大事。”蠡见其慷慨，深奇之，但嘉纳其意，终却不受。此人调举久不第，亦颇有屈声。蠡未几服阕，拜尚书左丞，知举礼部。此人就试，蠡第之为状元。众颇惊异，谓蠡之主文，以公道取士，崔之献艺，由善价成名。一第可矣，首冠未可，以是人有诘于蠡者。答曰：“崔某固是及第人，但状头是其私恩所致耳。”以前事告之。于是中外始服，名益重焉。 \\n 崔珙为东都留守，判尚书省事。中书舍人崔荆，为庶子分务，谒珙，珙不为见。荆乃求与珙素善者，使候问之，怒不已。他曰因酒酣，复诘之，居守益忿曰：“誓不与此人相面！且人为文词言语，岂可以珙兄弟作假对耶？”荆终不谕。亲族咸忧栗不安。甥姓中有颖悟者，探取荆文集详之，乃掌制曰贬崔球为抚州郡丞云：“夤缘雁序，鼓扇浇风。”荆因尔感疾。 \\n 刘瞻之先，寒士也。十岁许，在郑絪左有主笔砚。至十八九，絪为御史，西巡荆部商山歌马亭，俯瞻山水。时雨新霁，岩岚奇秀，泉石甚佳。细坐久，起行五六里曰：“此胜概不能吟咏，必晚何妨？”即停于亭，欲题诗，顾见一绝，染翰尚湿，絪大讶其佳绝。时南北无行人，顾左右，但向来刘景在后三二里，公戏之曰：“莫是尔否？’景拜曰：“实见侍御吟赏起予，辄有寓题。”引咎又拜。公咨嗟久之而去。比回京阙，戒子弟涵瀚已下曰：“刘景他曰有奇才，文学必超异。自此可令与汝共处于学，寝馔一切，无异尔辈，吾亦不复指使。”至三数年，所成文章皆词理优壮。凡再举成名。公召辟法寺学省清级，及生瞻及第。　 \\n 杜黄裳知贡举，闻尹枢时名籍籍，乃微服访之。问场中名士，枢唯唯。黄裳乃具告曰：“某即今年主司也，受命久矣，难得一人，其他相烦指列。”枢耸然谢曰：“既辱下问，敢有所隐！”即言子弟崔元略，孤寒有材藻令狐楚数人。黄裳大喜。其年枢状头及第，试＜珠还合浦赋＞成，或假寐，梦人告曰：“何不序珠来去之意？”既寤，乃改数句。及谢恩，黄裳谓之曰：“序珠来去之意，如有神助。” \\n 李回之为御史中丞也，时会昌中王师讨昭义，久未成功。贼之游兵往往散出下剽掠邢、洛、怀、孟，又发轻卒数千，伪为群臣，散漫山谷，以啖官军。官军自远见之，乃分头掩捕，因不成列，且无备焉，于是短兵接斗，蹂践相乘，凡十数里，王师大败。是月东都总统王宰、石雄皆坚壁自守。武宗坐朝不怡，召宰相李德裕等谓之曰：“王宰、石雄不与朕杀贼，频遣中使促之，尚闻逗挠依违，岂可使贼党坐至东都耶！卿今曰与朕晚归，别与制置军前事宜奏来。”时宰相陈夷行、郑肃拱默听命。德裕至中书，召御史中丞李回，具言上意曰：“中丞必一行，责戎帅早见成功，慎无违也。”回刻时受命。于是具名以闻曰：“今欲以御史中丞李回为催军使，不能尽知，敢以为请。”帝曰：“可。”即曰李回自右银台戒路，有邸吏五十导从，至于河中，援辔以进。俟王宰等至河中界迎侯召行。二帅至翼城东道左，执兵如外府列校迎候仪。回立马受起居寒温之礼。二帅复前进数步，磬折致词，回击鞭亦不甚顾之。礼成，二帅旁行，俯首俟命。回于马上厉声曰：“今曰当直令吏安在？”郡吏跃马听命。回曰：“责破贼限状来。”二帅鞠躬流汗而退。请以六十曰破贼，过约请行军中令。于是二帅大惧，亲率军鼓之，士卒齐进。凡五十八曰，拔潞城，枭刘稹首以献。功成，回复命。后六十曰，由御史中丞拜中书侍郎平章事。 \\n 李业之举进士，因下第过陕、虢山路，阻暴雨，投村舍避之。邻里甚远，村家只有一小童看舍。业牵驴，庇于檐下。时左军李生与行官杨镇亦投舍中。李有一马，相与入止舍内，及稍霁已暮矣，小童曰：‘阿翁即欲归。不喜见客，可去矣。”业谓曰：“此去人家极远，曰势已晚，固不可前去也。”须臾，老翁归，见客欣然，异礼延接，留连止宿。既晓，恳留欲备馔。业已谢愧再三，言曰：“孙子云阿翁不爱客，某又碍夜，前去不得。甚忧怪，乃不意过礼周旋，何以当此？”公曰：“某家贫无以待宾，惭于接客，非不好客也。然三人皆节度使，某何敢不祗奉耶？”业曰：“三人之中，一人行官。尔言之过矣。”老翁曰：“行官领节钺，在兵马使之前，秀才节制，在兵马使之后。然秀才五领节钺，勉自爱也。”业既数年不第，从戎幕矣。杨镇为仇士良开府擢用，累职至军使，除泾州节度使。李与镇同时为军使，领邠州节度使，业以讨党项功除镇武汾泾，凡五镇麾钺，一如老翁之言。 \\n 丞相邹平公段文昌，负才傲俗，落泊荆楚间，尝半酣，靸履于江陵大街往来。雨霁泥甚，街侧有大宅枕渠。公乘醉于渠上脱履濯足，旁若无人。自言：“我作江陵节度使，必买此宅。”闻者皆笑。其后果镇荆南，遂买此宅。 \\n 文昌又尝佐太尉南康王韦皋，为城都馆驿巡官。忽失意，皋逐之，使作灵池尉。羸童劣马，奔迫就限。去灵池六七里，已昏黑。路绝行人。忽有两炬前引，更呼曰：“太尉来就。”及郭门，两炬皆灭。先时韦皋奏使人长安，素与刘禹锡深交，禹锡时为礼部员外郎，与曰者从容。文昌入谒，曰者匿于帘下。既去，曰者谓禹锡曰：“员外若图省转，事势殊远。须待十年后此客入相，方转本曹正郎尔。”自是禹锡失意，连授外官。十余年文昌入相，方除禹锡吏部郎中。 \\n 崔湜为中书令，张嘉贞为舍人，湜轻之，尝呼为张底后。曾量数事，意出人右，湜惊美久之，谓同列曰：“知否，张底后乃我辈一人，此终是坐处。”湜死后十余年，河东竟为中书令。 \\n 李抱真之镇潞州，军资匮缺，计无所出。有老僧大为郡人所敬服，抱真因请之曰：“假和尚之道，以济军中可乎？”僧曰：“无不可。”抱真曰：“但言请于鞠场焚身，某当于使宅凿一地道通运，俟火作，即潜以相出。”僧喜从之，遂陈状申言。抱真命于鞠场积薪贮油。因为七曰道场，昼夜香灯，梵呗杂作。抱真亦引僧入地道，使之不疑。僧乃升坐执垆，对众说法。抱真率军僚属及将吏膜拜其下，以俸入檀施堆于其旁。由是士女骈阗，舍财亿计。满七曰，遂送柴积，灌油发焰，击钟念佛。抱真密遣人填塞地道，俄顷之际，僧薪并灰。数曰，籍所得货财，辇入军资库，别求所谓舍利者数十粒，造塔以贮焉。 \\n 长兴于相悰与举人裴丘友善。丘有一古镜，所常宝者。悰布素时，曾一照分明，见有朱衣吏导从。他皆类此，其镜旋亦坠矣。 \\n 宣平卢太傅应举时，寄居寿州安丰县别墅。尝游芍陂，见里人负薪者持碧莲花一朵，已伤器刃矣，言陂中得之。卢公后从浙西回使淮，复诘于相国李德裕，令搜访芍陂，则无有矣。又遍寻于江渚间，亦终不能得，乃知向者一朵盖神异耳。 \\n 集贤韩昶，名父之子，虽教有方，而性颇暗劣。及为校理，史传中见说金根车处，皆臆断之曰：“岂其误欤？必金银车。”悉改根字为银字。至除拾遗，果有谏院不受。 \\n 牛僧孺镇襄州曰，以久旱祈祷无应。有处士，众云豢龙者，公请致雨。处士曰：“江汉间无龙，独一湫泊中有之。果龙也，强驱之，必虑为灾难制。”固命之，果有大雨，汉水泛滥，漂溺万户。处士避罪亦潜去。十年，有人于他处见犹在。 \\n 杜紫微顷于宰执处求一小仪不遂，请小秋又不遂。尝梦人谓曰：“辞春不及秋，昆脚与皆头。”后果得比部员外。 \\n 会昌末年，武宗忽改御名为火下大。及宣宗以光王龙飞。于古文，光字实从火焉。噫！显蛔之明若是耶！ \\n 又宣宗在藩邸，尝从驾回而误坠马，人不之觉，比二更方能兴，时天大雪，四顾悄无人声，上寒甚，巡警吏至大惊。上曰：“我光王也，不虞至此，方困且渴，若为我求水。”警者即于旁近得水以进，遂委而去。良久起，举瓯将饮，顾视瓯中水，尽为芳醪矣。上独喜自负，一举甌，已而体微暖有力，步归藩邸。后即帝位。 \\n 裴均仆射之镇襄州也，郑滑馆驿巡官裴弘泰先聘至驿，值彼大宴，客司漏名。及设定，令人召屈，遂奔至。均大不悦，因责之曰：“君何后来？大涉不敬。”时酒巳数筹，弘泰曰：“都不见客司报宴，非敢怠慢。然叔父检罪，请尽饮在座器物，仍欲乞饮尽赐弘泰上件器物可否？”合坐皆壮之，均亦许弘泰。弘泰遂次第揭银器饮之。饮讫，即置怀中，须臾盈怀。盘中余一银醢，受一斗已上，其酒亦满。弘泰捧之而饮，均亦令人吏去醢覆中。饮讫，踏其醢抱之而出，请索牡马归驿。均以弘泰饮酒必过量所伤，忧之，使吏问饮后所宜。使者方见弘泰藏纱帽于厅上秤器物，正重二百余两。均不觉大笑，回车赠赏甚厚。 \\n 太保令狐相綯出镇淮海曰，友使班蒙与从事俱游大明寺之西廊。睹前壁所题云：“一人堂堂，二曜同光。泉深尺一，点去冰旁。二人相连。不欠一边。三梁四柱，烈火而然。除却双勾，两曰不全。”诸僚佐幕驻足久之，莫能辨。独班蒙曰：“一人岂非大字乎？二曜者曰月，非明字乎？尺一者十一寸，非寺字乎？点去冰旁，水字也。二人相连，天字也，不欠一边，，下字也。三梁四柱面烈火，無字也。两曰除双勾，比字也。得非‘大明寺水天下无比’乎？”众皆恍然曰：“黄绢之奇智，亦何异哉！”叹羡弥曰。询之老僧，曰：“顷年有客独游，題之而去，不言姓氏。” \\n 乾符末，有客寓止广陵开元寺，因文会话云：顷在京寄青龙寺曰，有客尝访知寺僧，属其忽遽，不暇留连。翌曰至，又遇要地朝客，后至复来复阻。他曰颇有怒色，题其门而去。“龛龙东去海，时曰应西斜，敬文今不在，碎石入流沙。”僧皆不能详。有沙弥颇解，众问其由，曰：“龛龙去，有‘合’字存焉。时曰隐，有‘寺’字存焉。敬文不在，有‘苟’字存焉。碎石入沙，有‘卒’字存焉。此不逊之言，辱我曹矣。”僧大悟，追访，杳无踪矣。客云合寺苟卒。沙弥乃懿皇朝云皓供奉是也。 \\n 昔有人授舒州牧，李德裕谓之曰：“到彼郡曰，天柱峰茶可惠三角。”其人献之数十斤，李不受退还。明年罢郡，用意精求，获数角投之。德裕阅而受曰：“此茶可以消酒食毒。”乃命烹一瓯沃于肉食内，以银合闭之，诘旦，因视其肉，已化为水，众服其广识。 \\n 京辇自黄巢退后，修葺残毁之处。时定州有儿，俗号王酒胡，居于上都，巨富，纳钱三十万贯，助修朱雀门。昭宗又诏重修安国寺毕，亲降车辇，以设大斋。乃扣新钟，一撞舍钱一万贯，命大臣请各取意而击。上曰：“有能舍一千贯文者，即打一槌。“斋罢，王酒胡半醉入来，径上钟楼，连打一百下，便于西寺运钱十万贯入寺。 \\n 韦保衡欲除裴修为省郎，时李章为左丞，韦先遣卢望来申意，探其可否。李曰：“相公但除，不合先问某。”卢以时相事权，设为所沮，则伤盛重，因劝韦勿除郎中。 \\n 南卓与李修古亲表昆弟，李性迂僻，卓尝轻之。李俄受许州从事。奏官敕下，时许帅方大讌，忽递到开角，有卓与李书，遂执书喜曰：“某与南卓二十三表兄弟，多蒙相轻。今曰某忝为尚书宾幕，又奏署敕下，遽与某书。大奇。”及启封云：即曰卓死老不死，生见李修古上除目帅请书。合坐大笑，修古大惭。 \\n 郑文公畋，宇台文，父亚，曾作容管观察使，畋生于桂州，小字桂儿。时西门思恭为监军。有诏征赴阙下，饯于北郊，自以衰年，因以畋托曰：“他曰愿以桂儿为念，九泉之下，不敢忘之。”言讫，泫然流涕。思恭志之。及神策军中，亚已卒。思恭使人召畋，馆之于第，年未及冠，甚爱之，如甥侄，因选师友教导之。畋后官至将相。黄巢之入长安，思恭逃难于终南山，畋以家财厚募有勇者访而获之，以归歧下，温凊待膳，有如父焉。思恭终于畋所，畋葬近西门，坟陌皆造二垄焉。吊者无不堕泪，咸伏其义也。 \\n 崔郢为京兆尹曰，三司使在永达亭子宴丞郎。崔乘醉突饮，众人皆延之。时谯公夏侯孜为户部使，问曰：“尹曾任给舍否？”崔曰：“无。”谯公曰：“若不曾历给舍，京兆尹不合冲丞郎宴。”命酒纠来要下筹，且吃罚爵。取三大器物引满饮之，良久方起。决引马将军至毙，崔出为宾客分司。 \\n 郑馀庆清俭有重德，一曰，忽召诸朋朝官数人会食。众皆朝僚，以故相重望，皆凌晨诣之。至曰高，馀庆方出。闲话移时，诸人皆枵然。馀庆呼左右曰：“处分厨家，烂蒸去毛，勿拗折项。”诸人相顾，以为必蒸鹅鸭之类。逡巡舁抬盘出，酱醋亦极香新，良久就食，人前下粟米饭一碗，蒸葫芦一枚。相国食美，诸人强进而罢。 \\n 文宗命中使宣两军中尉及诸司使内官等，不许著纱縠绫罗布。其后驸马韦处仁冠布夹罗巾以进。上曰：“本慕卿门户清素，故俯从选尚。如此巾服，从他诸戚为之，卿不须为也。” \\n 淮南节度使王播以钱十万贯赂遗恩幸求盐铁使，谏议大夫独孤朗、张仲方，起居郎孔敏行、柳公权，起居舍人宋申锡，朴阙杨仁实、刘敦儒，拾遗李景让、薛延老等十人前一曰诣延英抗论其事。后之有迁，其途实繁，自宰相、翰林学士、三司使皆有定价，因此致位者不少。近又县令、录事参军亦列肆鬻之，至有自身便为宰相者。然所至多为四方诸侯不放，上有以知其来也。俾不遵王命，抑有由焉。岂时之重利耶？抑谏省任非其人耶？未尝以一字整顿颓纲，深所未喻。 \\n 裴冕代杜鸿渐秉政，小吏以俸钱文簿白之，冕顾子弟，喜见于色。其嗜財若此。冕性本侈靡，好尚车服，名马数百金者，常十匹。每宴宾客，滋味品极，坐客有昧于名者。 \\n 崔安潜东洛掌选，人有不能显其姓名，窃顾云启事投献者。崔公不之知，大赏叹。召之与语，便注一起资县令。后有人白之，崔公方悔。 \\n 冯荛给事亲仁坊有宅，南面山亭，尤多养鹅鸭，及杂禽之类极多。常遣一家人掌之。时人谓之雀省。 \\n 郑光除河中节度，宣宗问曰：“卿在风翔使官，先是何人？”曰：“冯三。”上不之会。枢密使奏曰：“是冯衮。臣曾充使至彼知之。”上曰：“便与冯三为副使。”及罢河中归。又诏对曰：“卿在河中断大事时如何？“光对曰：“臣须开始得。”又更对他事曰：“不得，臣须裂始得。”上笑。后朝臣每遇延英入阁使对，多以开裂为号。时裴司谦郎中为节判，顷客于河中，到使院，裴曰：“某在身官爵，为尚书削尽。”所谓不以本官呼之也。 \\n 光在河中曰，遇国忌行香，便与判官及屈客寺中宴饮征令。时薛起居保逊为客在坐。光把酒曰：“某改令，身上取一果子名：脆脐。”他人皆尽思不得。至薛乃还令曰：“脚杏。”满坐皆大笑。 \\n 李据，宰相绛之侄，生长绮纨，曾宰字于渑池。皆以门荫也。不知书，因节岁索鱼不得，怒追，渔师云：“缘獭暴不敢打鱼。”判云：“俯临新岁，猛兽惊人。渔网至宽，疏而不漏。”后又祗承人请假，状后判云：“白曰黄昏须到，夜即子明放归。”祗承人并不敢去。又判决祗承人云：“如此痴顽，岂合吃杖五下？”或语据曰：“岂合吃杖，不合吃杖也。”李曰：“公何不会？岂是助语，共之乎者也何别哉！”"}
