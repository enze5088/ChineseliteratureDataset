{"章节": "提要", "正文": "　 \\n 萍洲可谈 \\n  \\n  \\n   \\n  \\n  \\n  \\n  \\n  \\n 提要提要 \\n  \\n  \\n  \\n 《萍洲可谈》三卷，宋朱彧撰。彧字无惑，乌程人。是书《文献通考》著录三卷，而左圭刻入《百川学海》，陈继儒刻入《秘笈》者，均止五十馀条，不盈一卷。陶宗仪《说郛》所录更属寥寥。盖其本久佚，圭等特於诸书所引，掇拾残文，以存其概，皆未及睹三卷之本也。惟《永乐大典》徵引颇繁，裒而辑之，尚可复得三卷。谨排纂成编，以还其旧。虽散佚之馀，重为缀缉，未必毫发无遗，然较左、陈诸家所刊，几赢四倍。约略核计，已得其十之八九矣。彧之父服，元丰中以直龙图阁历知莱、润诸州，绍圣中尝奉命使辽，后又为广州帅，故彧是书多述其父之所见闻，而於广州蕃坊市舶，言之尤详。考之《宋史》，服虽坐与苏轼交游贬官，然实非元祐之党。尝有隙於苏辙，而比附於舒亶、吕惠卿。故彧作是书，於二苏颇有微词，而於亶与惠卿则往往曲为解释。甚至元祐垂帘，有政由帷箔之语。盖欲回护其父，不得不回护其父党；既回护其父党，遂不得不尊绍圣之政，而薄元祐之人。与蔡绦《铁围山丛谈》同一用意，殊乖是非之公。然自此数条以外，所记土俗民风，朝章国典，皆颇足以资考证。即轶闻琐事，亦往往有裨劝戒。较他小说之侈神怪，肆诙嘲，徒供谈噱之用者，犹有取焉。 \\n  \\n  \\n  \\n 　 \\n  \\n  \\n  \\n  "}
{"章节": "卷一", "正文": "　 \\n 萍洲可谈 \\n  \\n  \\n   \\n  \\n  \\n  \\n  \\n  \\n 卷一卷一 \\n  \\n  \\n  \\n  \\n 元丰间，彧先公为右史，神考遣使治楚州新河，面戒之曰，“东南不惯兴大役，卿且为朕爱惜兵民。”大哉王言，简而有体。 \\n 元丰六年冬祀，先公导驾，既进輦，輦中忘设衾褥，遽取未至。上觉之，乃指顾问他事。少选褥至，遂升輦。以故官吏无罪，圣度如此。 \\n 舅氏胡宗尧，嘉祐初引见改官，举将十七员，仁宗问其家世，或奏枢密使胡宿之子，即有旨“更候一任回改官。”时又有因失入死罪连坐，于条合展举将员改次第等官，上宣諭未令改官，凡三引见，几十余年。大臣或以为官，上曰，“此人曾杀朕百姓，不可改官。” \\n 三省俱在禁中，元丰间移尚书省於大内西，切近西角楼，人呼为“新省”。崇宁间，又移于大内西南，其地遂号“旧省”，以建左右班直。或云，旧省不利宰相，自创省至废，蔡确、王珪、吕公著、司马光、吕大防、刘挚、苏颂、章惇、曾布更九相，唯子容居位日浅，亦謫罢，余不以存没，或贬广南，或贬散官。 \\n 祖宗故事，宰相呼相公，节度使带开府仪同三司，元丰官制前带同中书门下平章事，亦呼相公，谓之使相，三公正眞相之任，呼公相，尚书改令，厅为公相厅。蔡京首以太师为公相，其子攸自淮康军节度使除开府仪同三司，遂父呼公相，子呼相公。时传京父子入侍曲宴，上云，“相公公相子。”京对云，“人主主人翁。”际遇之盛如此。 \\n 宰相礼绝庶官，都堂自京官以上则坐，选人立白事，见于私第，虽选人亦坐，盖客礼也．唯两制以上点茶汤，入脚牀子，寒月有火罏，暑月有扇，谓之“事事有”，庶官只点茶，谓之“事事无”。 \\n 茶见于唐时，味苦而转甘，晩採者为茗。今世俗客至则啜茶，去则啜汤。汤取药材甘香者屑之，或温或凉，未有不用甘草者，此俗遍天下。先公使辽，辽人相见，其俗先点汤，后点茶。至饮会亦先水饮，然后品味以进。但欲与中国相反，本无义理。 \\n 朝，辨色始入，前此集禁门外。宰执以下，皆用白纸糊烛灯一枚，长柄掲之马前，书官位于其上，欲识马所在也。朝时自四鼓，旧城诸门启关放入，都下人谓“四更时，朝马动，朝士至”者，以烛笼相围绕聚首，谓之火城。宰执最后至，至则火城灭烛。大臣自从官及亲王驸马，皆有位次，在皇城外仗舎，谓之待漏院，不与庶官同处。火城毎位有翰林司官给酒果，以供朝臣，酒绝佳，果实皆不可咀嚼，欲其久存。先公与蔡元度尝以寒月至待漏院，卒前白有羊肉酒，探腰间布嚢，取一纸角，视之，臡也。问其故，云“恐寒冻难解，故怀之”。自是止令供清酒。 \\n 本朝置大宗正寺治宗室，濮邸最亲，嗣王最贵，于属籍最尊，世世知大宗正事。自宗晟迄宗汉，皆安懿王子，兄弟相继，宗字行尽死，诸孙仲字行后嗣爵判宗正寺，人人谨厚练敏，宗子率从其教诲。崇宁初，分置敦宗院于三京，以居踈冗，选宗字之贤者蒞治。院中或有尊行，治之者颇以为难。令郯初除南京敦宗院，入对，上问所以治宗子之畧，对曰，“长于臣者以国法治之，幼于臣者以家法治之。”上称善，进职而遣之。令郯既至，宗子率教，未尝扰人，京邑甚有赖焉。 \\n 嗣濮王宗晟，伯仲第十二，英庙亲兄也。元丰间，神考将诣睦亲宅浇尊近亲，嗣王欲邀车驾幸旧邸，会日逼不及造朝。故事，戚里近属，许献时新，即于东华投进。时邸中无新果，求得丁香茘枝数百枚函之，附短奏云，“来日乞诣安懿王影堂烧香。”进入，上果喜曰，“十二自来晓事。”即降处分，曁至濮邸，望见祠貌，下輦去繖，洒泪而入。既已，延见近族，慰劳诸父，加恩各迁使相郡王。 \\n 嘉王顥，裕陵亲弟也，好读书。元丰间，数上疏论政事，记室或谏之曰，“大王为天子弟，无狗马声色之好，游心方册，固是盛徳，而数干廷议，非所以安太后也。”王矍然亦悟。尔后惟求医书，与其僚讲汤液方论而已。朝廷果贤其好古，降诏褒谕。至今医家有《嘉王集方》。 \\n 熙宁间，始命宗室应科举，大观间，内臣有赴殿试者，政和八年，帝子亦赴殿试。宗子及第，始于令鑠，内臣及第，始于梁师成，亲王及第，始于嘉王楷。故事，有官人应举谓之锁厅，例不作廷魁。戊戌榜，嘉王第一人，登仕郎王昴第二人，颜天选第三人，上宣谕，“嘉王楷有司考在第一，不欲以魁天下，以第二人为牓首。”锁厅人作廷魁，自王昴始。 \\n 帝女号公主，壻为驸马都尉，近亲号郡主，县主，而壻俗呼郡马，县马，甚无义理。近世宗女既多，宗正立官媒数十人掌议婚，初不限阀阅。富家多赂宗室求婚，苟求一官，以庇门户，后相引为亲。京师富人如大桶张家，至有三十于县主。 \\n 宣和殿，燕殿也，中贵人官高者皆宣和殿。始置学士命蔡攸，置直学士命蔡翛、蔡儵，置待制命蔡絛，后又置大学士命蔡攸，自盛章，王革，高佑皆相继为学士，班秩比延康殿学士为加优。凡外除则换延康，盖宣和职亲他近，非他比。己亥歳改保和殿。 \\n 本朝五等之爵，自公、侯、伯、子、男，皆带本郡县开国，至封国公者则称某国公。初封小国，次移大国，以为恩数。亦有久不徒封者。文彦博初封潞国公，三十年不徙封。王安石初封舒国公，后徙荆国，既死，追封舒王，凡二国。蔡京初封嘉国，徙卫国，楚国，鲁国，凡四国，復加陈，鲁二国，公辞不拜。何执中初封荣国公，五年不徙封，薨于位，追封清源郡王，此仅事也。元祐初，司马光封温国公，议者以其刚厉，宜济之以温，东坡行麻词，亦云“封国于温，用旌直徳”。崇宁初，曾布自相府以贿贬授廉州司戸参军，议者以其贪墨，故箴之以廉，执笔者果有意乎。 \\n 自元符，绍圣以前，大臣罕有除在京宫观者。两府召还为宫使侍读，甚稀阔。从官左迁，重者外移，轻者易职事。时有八座改枢密承旨，独座改工部侍郎，皆不美也。王震自吏部尚书移知开封府，又除枢密都承旨，王尝语先公曰，“震所谓齐一变至于鲁，鲁一变復至于齐者也。”政和间，近臣罢执政官，即授提举在京官观，既体貌之，而名实相副。以罪去者，固自有法。 \\n 典制，寄禄官三品紫衣金鱼，五品绯衣银鱼，职事官虽高，非特赐不得预，虽特赐而寄禄未至本品，则带赐鱼在衔内，寄禄官已至本品即不入衔，外任官或借衣色者不佩緋鱼，衔内称借色，有赐色者仍称赐色，转运判官，通判州军并借绯。自崇宁初増置提举官不一，惟学事与常平借绯，余衣本色。其合借衣色者，勅上云“候廻日依旧服色”。自朝辞出国门，则衣借色，廻入国门，则衣本色。近制借色仍佩鱼。吕公著曽任知州，借紫，后除转运判官，勅上不带借紫，公著仍衣紫。马餘庆知彭州，借紫，替廻赴部，方理通判资序，惧失借色，不肯受本等官，请宫祠归，仍衣紫。凡勅上不带借衣者，自不合著。 \\n 典制，左降官不追勋赐，虽贬窜，偶恩復官，即依旧勋赐。政和间，方省勋，舒亶在元丰时被擢用，由台州临海县尉改官，骤迁两制，赐金紫，未经郊礼，不得勋．后坐时除名，更沛敍初授官，仍復前台州临海县尉，赐紫金鱼袋。邹浩建中靖国中除通直郎，中书舍人，赐金紫，未经郊礼，不得勋。后贬新州，丙戌赦除党籍，以得罪轻重叙官，或得郡宫祠，或未有差遣，邹降三官敍，乃復承奉郎，赐紫金鱼袋，无差。凡降官与职，并称降授，责散官并称责授，散官如节度副使，团练副使，虽号武官，皆依旧物。顷见元祐臣僚责授副使者，两制已上仍衣紫，从官以下元衣緑者仍衣緑，唯责授长史，别驾已下者，不以旧官高卑并衣緑。故宰相贬岭南司戸参军，衣緑。东坡初责惠州团练副使，再贬儋耳，授琼州别驾。元符末首復朝奉郎，提举玉局观。得报便北归，至广州犹未受告，会先公至，东坡先折简与公曰，“头间生疡妨巾里，欲著帽相见。”盖不欲青衣耳．坡于外物宜不能动，惜其犹以此介胸中。 \\n 故事，节度使初除小鎭，次中鎭，后大鎭。绍圣间，见吕吉甫建节，初除保宁军婺州，移武昌军鄂州，移鎭南军洪州，其序如此。崇宁间，蔡元长自司空左揆建节，初除安远军节度使安州，亦小鎭。政和以来，帝子繁衍，宗室，近戚，大臣，中贵，边将加恩者众，诸路节鎭除祖宗潜藩外，止六十余处，几无虚位。薜昴罢执政，初除彰信军节度使相州，中鎭也。蔡攸自宣和殿大学士初除淮康军节度使蔡州，大鎭也。岂是时小鎭适无闕员乎。刺史，防御，团练使正任则本州繋衔，与知州敍官，毎州止一员，不除则闕。任他官兼领防御，刺史者谓之遥郡，本州不繋衔，往往取美名，如康，荣，雄，吉诸州，一州或有数员，大率边将多带雄州，戚里多带荣州，医官多带康州。著令，朝奉郎至朝请郎致仕，则得任子。疾困及暴卒者，往往旋求致仕，至有匿哀或诈为日前文书，冒法狼狈。大观初，吏部尚书张克恭建言员郎亡即与推恩，遂革此风。 \\n 州县选人，有般家人二名，日给雇钱人二百，往往远指程驿，务多得雇钱。于法须沿路官司批券为验，盖防诈伪，然无不伪为者。余以为不若以官资定钱数给之，听其自便，既免欺诞，且省刑宪，当路者殊不论此。 \\n 在京百官席帽，宰执皇亲用繖，呼为重盖。旧日两制以下至寺监官出入，马后拥大圆扇，用以遮日色。绍圣间，上在角楼望见庶官马后有大扇，因问其名，内侍误云是掌扇，上云，“掌扇非人臣宜用。”遂禁止之。 \\n 政和间，有提举学事官上殿箚子，论庶官或用玉斧，同於斧扆之义，乞革去。勘合得乃是人间所用柱拂子，或名柱斧，以水晶或铜铁为之，制度无僭。言者坐所论不实罢，遂不果禁止。 \\n 狨座，文臣两制，武臣节度使以上许用，毎歳九月乘，至三月彻，无定日，视宰相乘则皆乘，彻亦如之。狨似大猴，生川中，其脊毛最长，色如黄金，取而缝之，数十片成一座，价直钱百千。背用紫綺，縁以簇四金鵰法锦，其制度无殊别。政和中，有久次卿监者，以必迁两制，预置狨座，得躁进乃自，坐此斥罢。或云，狨毛以籍衣不皱。先公使辽时，已作两制，乘狨座，副使武臣，乘紫丝座。故事，使虽非两制，亦乘狨座张繖，金带金鱼，重将命也。大观中，国信以礼部尚书郑允中充使，奉寧节度使童贯充副使，遂倶乘狨座。 \\n 吕嘉问自熙宁中躋要显，徧歴名藩。绍圣末，以杂学士守成都，被诬搆，遂不可辨。狱成，大理寺定断赃罪绞。典制，官吏赃罪笞，已为终身之累。吕以贵品得议，责散官安置。适皇上登极，大沛復官，频更赦令，渐復职，竟符旧物，领宫祠二十年，前后磨勘及八宝特恩转寄禄官，以正议大夫八十餘歳病卒。復以先朝旧臣，高资久次，特赠资政殿学士，视执政官。 \\n 吕吉甫在熙宁时用事，多所建明。元祐初被罪，异意者欲诛之，贬福州，甚危。绍圣復先政，章惇忌其才，以为延安帅，虽除观文殿学士，建节鉞。终不得近京师。在延安六七年，戎人围城六日，城中无备，吉甫设方畧，仅能解围。元符末，乃得知杭州，颇优游。会子渊交狂人，事连吉甫，追捕至国门，贬鄂州。数年復官。平生患难，如此者最大，然有以处之，非所病也。 \\n 章惇性豪恣，忽畧士大夫。绍圣间作相，翰林学士承旨蔡京謁惇，惇道衣见之。蔡上言状，乃立宰相见从官法。王安礼尚气不下人，绍圣初起废，帅太原，过闕许见。时枢府虚位，安礼鋭意，士亦属望。将至京师，答诸公远迎书，自两制而下皆摺角一匾封，语傲礼简。或于上前言其素行，既对，促赴新任，怏怏数月而死。 \\n 曾布当轴，唯自营，于国事殊无可否。季父出其门，因以书切责之，其间有云，“如某事邹浩能言之，相公不言也。”布大沮，竟以此败。 \\n 先公在元祐背驰，与苏辙尤不相好。公知庐州，辙门人吴儔为州学教授，论公延乡人方素于学舎，讲三经义，辙为内应，公坐降知寿州。后在广州，与东坡邂逅，各出诗文相示，既得罪，范致虚行责词云，“諂交轼，辙，密与唱和，媚附安，李，阴求进迁。”或以辙事语范，范曰，“吾固知之，但不欲偏枯却属对。”范学于先公，或疑其背师，盖国事也。范操行非希指下石者。 \\n 元祐初，吕惠卿责建州，苏轼行词有云，“尚寛両観之诛，薄示三危之窜。”其时士论甚骇。闻绍圣初苏軾再责昌化军，林希行词云，“赦尔万死，窜之遐陬。虽軾辩足以惑众，文足以饰非，自绝君亲，又将谁憝。”或谓其已甚，林曰，“聊报东门之役。” \\n 钱遹徳循为侍御史，元符末，攻曾布，章数上，正急。会其子病，明日将对，夜艾子死，徳循即跨马入朝，不復内顾，既归，然后举哀。朝廷颇知之。布败，徳循遂除中丞，训词有云，“方蹇蹇以匪躬，子呱呱而弗恤。”未几，徳循转工部尚书，失言路，其僚颇攻撃，竟论匿哀之事，徳循由是得罪，责词数其躁进，至云“匿哀请对，褻瀆轩墀。”徳循投闲久之，领宫祠而终。 \\n 舒亶为临海尉，弓手醉呼于庭，舒笞之，不受，乃加大杖，益厉声愿杖脊，又大呼“尔不敢斩我”舒即起刃断其头。被劾，案上，朝廷方求人材，颇壮之，令都省审察。舒壮貌甚伟，博学有口辩，王荆公一见大喜，荐对称旨，骤擢，未几至御史中丞，弹撃不少恕。宰相王珪自京尹执政，曽携官浴桶入东府，舒文致以为之罪。后舒败坐狱，以用臺中官烛於私室计赃，神考薄其罪，因言，“亶岂盗此。”或对云，“舒亶不爱蜡烛，王珪岂爱木桶。”乃抵罪除名勒停。居郷里，甚贫，聚徒教授，资束脯以营伏腊，凡十八年。中间元祐政出帷箔，务姑息，置诉理所，湔涤先朝尝得罪者。羣小竞自辨，不逞之人，至於指斥熙，丰滥刑，以迎合国政。舒独无一言辨雪，坐此久废．绍圣復辟，稍还舒官，又为羣怨所沮。庚辰龙飞，始得军垒，会荆蛮作过，乃移南郡帅，除待制，未受而卒。 \\n 慈圣光献皇后尝梦神人语云，“太平宰相项安节。”神宗密求诸朝臣，及遍询吏部，无有是姓名者。久之，吴充为上相，瘰癤生颈间，百药不瘥。一日立朝，项上肿如拳，后见之告上曰，“此眞项安癤也。”蒋之奇既贵，项上大赘，毎忌人视之。为六路大漕，至金山寺．僧了元，滑稽人也，与蒋相善，一日见蒋，手捫其赘，蒋心恶之，了元徐曰，“冲卿在前，頴叔在后。”蒋即大喜。 \\n 故事，宰相薨，驾幸浇奠，褰帷视尸，则所陈尚方金器尽赐其家，不举帷则収去。宰相呉充，元丰间薨於私第，上幸焉，夫人李氏徒跣下堂，叩头曰，“吴充贫，二子官六品，乞依两制例持丧，仍支俸。”诏许之。然仓卒白事，不及褰帷。驾兴，诸司敛器皿而去，计其所直，与二子特支俸颇相当，因谓官物有定分，不可妄得如此。 \\n 京畿士人王庭鲤，尝与边将作门客，得军功，补军将，因诣闕论父祖文臣，及身尝应进士举，乞换文资。当路颇有主之者，得上达。王默念自军将累劳数十年方转使臣，改文资即可权注州县差遣，大喜。洎告下，乃得石州摄助教，不理选限，终身不釐务。大凡爵禄，岂可以计取哉。 \\n 先公素贫，元丰间，久於右史，奉亲甘旨不足，求外补。神考知之，将册贵妃，故事，两制奉册，执政读册，乃躐用先公为奉册官，门下侍郎章惇为读册官。中贵冯宗道密谓公言，“上知公贫，此盛礼也，必有厚赐。”既事，检会无册妃支赐例，止赐酒食而已。 \\n 近岁帝子藩衍，官闈毎有庆事，赐大臣包子银绢各数千匹两。虽师垣尊宠冠廷臣，然自辛巳，乙酉，己丑三次，亦有不预赐者。唯何执中以藩邸旧恩，由承辖为宰相，首尾未尝去位，不问其他锡賚，皇子帝姫六十七人，包子无遗之者，家貲高於诸公。天性节检，未尝妄费一钱，为三公，奉养如平时。 \\n 余表伯父袁应中，博学有时名，以貌寝，诸公莫敢荐。绍圣间，蔡元度引之，乃得对．袁鳶肩，上短下陋，又广顙尖頷，而多黒子，望之如洒墨，声而呉音。哲宗一见，连称大陋，袁错愕不得陈述而退，搢绅目为“表勅陋”。 \\n 朝士王廻，美姿容，有才思。少年时不甚持重，间为狎邪辈所诬，播入乐府，今《六幺》所歌“奇俊王家郎”者，乃廻也。元丰中，蔡持正举之可任监司，神宗忽云，“此乃《奇俊王家郎》乎。” \\n 近制，中外库务，刑狱官，监司，守令，学官，假日许见客及出謁，在京臺諫，侍从官以上，假日许受謁，不许出謁，谓之“謁禁”．士大夫以造请为勤，毎遇休沐日，齎刺自旦至暮，遍走贵人门下。京局多私居，远近不一，极日力只能至数十处，往往计会閽者纳名刺上见客簿，未敢必见也。閽者得之，或弃去，或遗忘上簿，欲人相逢迎，权要之门，则求赂，若稍不俯仰，便能窘人。兴国贾公衮自京师归，余问物价贵贱，贾曰，“百物踊贵，只一味士大夫贱。”盖指奔竞者。尝闻蔡元长因閲门下见客簿，有一朝士，毎日皆第一名到，如此累月。元长异之，召与语，可听，遂荐用至大官。太医学颜天选第三人及第，欲謁元长，未得见，乃随职事官人道史院。元长方对客，将命者觉其非本局官，揖退之，天选不肯出，吏稍掖之，天选抱柱而呼曰，“颜天选见太师。”与吏相持，幘忽堕地，元长命引至前，语之曰，“公少年高科，乃不自爱惜。道史与国史同例，奈何阑入此耶。”天选整幘而出，吏执送开封府鞫罪，特旨除名，送宿州编管，自此士风稍革。 \\n 太学生毎路有茶会，轮日于讲堂集茶，无不毕至者，因以询问乡里消息。 \\n 祖宗时进士殿试，诗，赋，论三题用亲札。熙宁三年，殿试用策，仍誊録，盖糊名之法，以示至公，当防弊于微也。近岁宰执子弟，多占科名。章惇作相，子持，孙佃甲科，许将任门下侍郎，子份甲科，薜昴任尚书左丞，子尚友甲科，郑居中作相，子亿年甲科，或疑糊名之法稍踈，非也。廷试策问朝廷近事，远方士人未能知，宰执子弟，素熟议论，所以輒中尔。 \\n 蔡景蕃与晏元献，倶五六岁以神童侍仁宗于东宫。元献自幼耿介，蔡最柔媚，毎太子过门阑，蔡伏地劾取旨，上识其姓名，必曰“藩邸旧臣，且令转官。”凡更四朝，元符初致仕，已八十歳矣。监司荐之，乞落致仕与宫祠，其辞畧云“蔡某年八十岁，食禄七十五年。”余谓人生名位固可得，罕得绵长如此者。 \\n 政和壬辰牓唱名，有饶州神童赴殿试中第，纔十数岁，又侏儒，既释褐，卫士抱之，于幕上作傀儡戏，中贵人大笑。次日特奏名人唱第，皆引近殿陛，恣其所陈，有自愬病者，出尚药珍剂赐之。 \\n 饶州杜神童释褐，父携之谢政府，纔八九岁，客次中士大夫皆孩之，或戏云，“来学政事文字否。”答曰，“非也，待告相公，求一堂除差遣。”言者大惭。 \\n 元丰间，特奏名陛试，有老生七十许岁，于试卷内书云，“臣老矣，不能为文也，伏愿陛下万歳万万歳。”既闻，上嘉其诚，特给初品官，食俸终其身。 \\n 禁中应奉者多避语忌。大观中，主文柄者专务奉上，于是程文有疑似之禁，虽无明文，犯必黜落，举子靡然成风。如“大哉尧之为君”，“君哉舜也”，皆以与灾字同音，并不用，“反者道之动”，易反为復，“九变而赏罚可信”，易变为更，此类不一。能文者执笔不敢下，捡夫善逢迎，往往在高第。政和初，言者论之，降詔宣諭，“虽暗於大礼者，或以为忠，然爱君果在兹乎。”尝侍先公，闻説元丰时歳歉，流民过国门，闽人郑侠监新城门，图其状以諫。既不可上达，乃作边檄，夜传入禁中。适永乐失律，上常西顾，檄至无敢遏，方秉烛启封，见图画饥民饿殍无数，穷愁寒态不一，罔测何事，良久始知侠所上諫书也。翌日降旨，投侠广南。不识忌讳，又有如此者。 \\n 姚祐元符初为杭州学教授，堂试诸生，《易》题出《乾为金坤亦为金何也》。先是，福建书籍，刊板舛错，“坤为釜”遗二点，故姚误读作金。诸生疑之，因上请，姚復为臆说，而诸生或以诚告，姚取官本视之，果“釜”也，大惭，曰，“祐买著福建本。”升堂自罚一直，其不护短如此。 \\n 先公尝言，昔在修撰经义局，与诸子聚首，介甫见举烛因言，“佛书有日月灯光明佛，灯光岂足以配日月。”吉甫曰，“日煜画，月煜夜，灯煜画夜，日月所不及，其有无差别。”介甫大以为然。吉甫所言中理，歴歴可记类如此。 \\n 杜甫诗虽屡经校正，然从来舛谬相袭者，后人钦其名，更不究义理，如“己公茅屋”诗一联云，“江莲摇白羽，天棘梦青丝。”二语是何情理。摇对梦，轻重不称，读者未闻商摧，亦好古之癖也。余窃谓当作“蔓青丝”，此类亦多，未可徧举。 \\n 东坡自云，尝梦至帝所，见侍女月娥仙，为作裙带诗，其词曰，“百叠漪漪水皱，六銖纚纚云轻。植立广寒深殿，风来环佩微声。” \\n 子瞻曾为先公言，“书传间出叠字，皆作二小画于其下。乐府有《瑟二调歌》，平时读作《瑟瑟》，后到海南，见一黥卒，自云元係教坊瑟二部头，方知当作《瑟二》，非《瑟瑟》也。”子瞻好学，弥老不衰，类皆如此。余尝访坊瑟二事，云毎色以二人，如笛二，箏二，总谓之“色二”，不作“瑟”字，不知果如何。 \\n 姓氏之学，近世不復讲，以名讳改者，多失其旨。钱鏐据吴越，改刘为金，姓谱自有金氏，后世不知其源者，金与刘通婚姻。本朝改殷为商或汤，改敬为文或苟，一姓分为二，后世可通婚姻乎。又不协旧音，如“文苟”为敬，太觉踈脱，盖一时任其自改，所以失之。近制改匡为康，夭为轩，以声音相近为例，且从上令也。政和间有营卒天安，差隷陈彦以闻，乃詔改之。勘会到天安父尚在，未闻此姓所出，岂异种乎。氏族之学久废，小人或妄改，或相传舛繆至於此，亦不可不知也。 \\n 施结大夫，更鄱阳，兴国，庐陵郡守，性好蓄古今人押字。押字自唐以来方有之，盖亦署名之类，但草书不甚谨，故或谓之草字。韦陟署名五朵云，此押字所起也，其后不復与名相类，而阴阳家又生吉凶之论。施所蓄甚多，如唐末藩镇所署，极有奇怪者，跋扈之徒，事事放恣。本朝前辈虽官尊，尤谨小，可以此观人度量。施盖以刻石，毎移徙，用数人负之而行，其癖如此。光州马大夫知彭州还郷，凡私居文书，纸尾皆署“使”字押号．凑州牧孙伟，尝言见太师府掲示，承令寺监官两员以上许见宰相，纸尾皆署“官’字，公相押号。 \\n 吴处厚善属辞，知汉阳军，毎谓鹦鹉洲沔，鄂佳処，欲赋诗未就。一日视事，纲吏来告覆舟，呉问所在，吏曰，“在鸚鷀堰。”吴拊安连唱大奇，徐曰，“吾一年为鹦鹉洲寻一对未得，天庇汝也。”因得末减。王梅运勾，骨立有风味，朋从目之为风流骸骨。崇宁癸未，余在金陵府集，见官妓中有极痩者，府尹朱世英语余曰，“亦识生色髑髏否。”余欣然为王得对。 \\n 元丰间，御史中丞舒亶以罪除名勒停，及僦客舟东归，时有詔召僧慈本住慧林，许驰驛，轻薄者以“中丞赁航船出京，和尚乘递马赴闕”为对，以见异事。 \\n 大观间，翰苑进春帖子，有一学士撰词云，“神祇祖考安乐之，草木鸟兽裕如也。”以鸟兽对祖考，非所宜，竟以是得罪。 \\n ; \\n 蔡持正自左揆责知安州，尝作《安陆十诗》，吴処厚捃摭笺注，蔡坐此贬新州。其诗有云，“睡起莞然成独笑，数声渔笛在沧浪。”処厚注云，“未知蔡确此时独何事。”先公帅广，崇宁元年正月游蒲涧，因越俗也。见游人簪凤尾花，作口号，中一联云，“孤臣正泣龙鬚草，游子空簪凤尾花。”盖以被遇先朝，自伤流落。后监司互论，乃指此句以为罪，其诬注云，“契勘正月十二日，哲宗皇帝已大祥，岂是孤臣正泣之时。”鞫狱竟无他意，谗口可畏如此。 \\n 宣和初，荆州掾见僧房有异花不知名，僧云，“花气酷烈不可近。”掾因题诗云，“山花红与绿，日暮颜色足。无名我不识，有毒君莫触。”后有人譖掾于苏漕，指此诗曰，“湖南漕宪倶衣绯，余皆衣绿，无衣紫者。苏漕最老，又独无出身，数发摘官吏，故掾託意山花，实以嘲漕。”苏大怒，竟捃摭掾。 \\n 王介甫居金陵，作《谢公墩》诗云，“我名公字偶相同，我家公墩在眼中，公去我来墩属我，不应墩姓尚随公。”盖晋谢安故地也，谢字安石，介甫名安石。 \\n 苏子瞻责黄州，居州之东坡，作雪堂，自号“东坡居士”，后人遂目子瞻为东坡，其他今属佛庙。子瞻元祐中知杭州，筑大堤西湖上，人呼为苏公堤，属吏刻石榜名。世俗以富贵相高，以堤音低，颇为语忌。未几，子瞻迁责。时孟氏作后，京师衣饰，画作双蝉。目为孟家蝉，识者谓蝉有禪意，久之后竟废。 \\n 元丰间诏僧慈本住慧林禅院，召见赐茶，以为荣遇。先公侍上，见宣谕慈本云，“京师繁盛，细民逐末，朕要卿来，劝人作善。”别无他语。建中靖国元年，召诣禁中，赐十字师号及御製《僧惟白续灯録叙》。释徒尤以为盛事．其后赐僧楷四字禪师号，楷固不受以钓名，推避之际颇不恭，朝廷正其罪，投之远方，无他异，术穷情露，教遂不振。又狂逆不道，我冢诱畧，多出浮屠中。宣和初乃译正其教，改僧为徳士，復姓氏，完髪肤，正冠裳，尽革其故俗云。 \\n 都下市井辈，谓不循理者为“乖角”，又谓作事无据者为“没雕当”。入声。丧仪间摺发，以一竿掲之，名“乖角”，卫士顺天头有一脚下垂者，其齐呼为“雕当”，不知名义所起，记之以俟识者。 \\n 京师买妾，毎五千钱名一箇，美者售钱三五十箇。近岁贵人，务以声色为得意，妾价腾贵至五千缗，不復论箇数。既成券，父母亲属又诛求，谓之“徧手钱”。本朝贵人家选壻，于科场年，择过省士人，不问阴阳吉凶及其家世，谓之“榜下捉壻。”亦有缗钱，谓之“繋捉钱”，盖与壻为京索之费。近岁富商庸俗与厚藏者嫁女，亦于榜下捉壻，厚捉钱以饵士人，使之俯就，一壻至千余缗。既成婚，其家亦索徧手钱，往往计较装橐，要约束缚如诉牒，如此用心何哉。 \\n  \\n  \\n  \\n 　 \\n  \\n  \\n  \\n  "}
{"章节": "卷二", "正文": "　 \\n 萍洲可谈 \\n  \\n  \\n   \\n  \\n  \\n  \\n  \\n  \\n 卷二卷二 \\n  \\n  \\n  \\n  \\n 广州市舶司旧制，帅臣漕使领提举市舶事，祖宗时谓之市舶使。福建路泉州，两浙路明州，杭州，皆傍海，亦有市舶司禅。崇宁初，三路各置提举市舶官，三方唯广最盛，官吏或侵渔，则商人就易处，故三方亦迭盛衰．朝廷尝併泉州舶船令就广，商人或不便之。 \\n 广州自小海至溽州七百里，溽州有望舶巡检司，谓之一望，稍北又有第二，第三望，过溽州则沧溟矣。商船去时，至溽州少需以诀，然后解去，谓之“放洋”。还至溽州，则相庆贺，寨兵有酒肉之馈，并防护赴广州。既至，泊船市舶亭下，五洲巡检司差兵监视，谓之“编栏”。凡舶至，帅漕与市舶监官莅閲其货而征之，谓之“抽解”，以十分为率，珍珠龙脑凡细色抽一分，玳瑁苏木凡麤色抽三分，抽外官市各有差，然后商人得为己物。象牙重及三十斤并乳香，抽外尽官市，盖麤货也。商人有象牙稍大者，必截为三斤以下，规免官市。凡官市价微，又备他货与之，多折阅，故商人病之。舶至未经抽解，敢私取物货者，虽一毫皆没其余货，科罪有差，故商人莫敢犯。 \\n 广州市舶亭枕水有海山楼，正对五洲，其下谓之小海，中流方丈余，舶船取其水，贮以过海，则不怀。逾此丈许取者并汲井水，皆不可贮，久则生虫，不知此何理也。舶船去以十一月，十二月，就北风，来以五月，六月，就南风。船方正若一木斛，非风不能动。其檣植定而帆侧掛，以一头就檣柱如门扇，帆席谓之“加突”，方言也。海中不唯使顺风，开岸就岸风皆可使，唯风逆则倒退尔，谓之使三面风，逆风尚可用矴石不行。广帅以五月祈风于丰降神。 \\n 甲令，海舶大者数百人，小者百余人，以巨商为纲首，副纲首，杂事，市舶司给朱记，许用笞治其徒，有死亡者籍其财。商人言船大人众则敢往，海外多盗贼，且掠非诣其国者，如诣占城，或失路误入真腊，则尽没其舶货，缚北人卖之，云，“尔本不来此间。”外国虽无商税，而诛求，谓之献送，不论货物多寡，一例责之，故不利小舶也。舶船深阔各数十丈，商人分占贮货，人得数尺许，下以贮物，夜卧其上。货多陶器，大小相套，无少隙地。海中不畏风涛，唯惧靠阁，谓之“凑浅”，则不復可脱。船忽发漏，既不可入治，令鬼奴持刀絮自外补之，鬼奴善游，入水不瞑。舟师识地理，夜则观星，昼则观日，阴晦观指南针，或以十丈绳钩，取海底泥嗅之，便知所至。海中无雨，凡有雨则近山矣。商人言舶船遇无风时，海水如鑑。舟人捕鱼，用大钩如臂，缚一鸡鶩为饵，使大鱼呑之，随其行半日方困，稍近之，又半日，方可取，忽遇风，则弃。或取得大鱼不可食，剖腹求所呑小鱼可食，一腹不下数十枚，枚数十斤。海大鱼毎随船上下，凡投物无不噉。舟人病者忌死于舟中，往往气未绝便卷以重席，投水中，欲其遽沉，用数瓦罐贮水缚席间，纔投入，羣鱼并席呑去，竟不少沉。有锯鯊长百十丈，鼻骨如锯，遇舶船，横截断之如拉朽尔。舶行海中，忽远视枯木山积，舟师疑此处旧无山，则蛟龙也，乃断髪取鱼鳞骨同焚，稍稍投水中。凡此皆危急，多不得脱。商人重番僧，云度海危难祷之，则见於空中，无不获济，至广州饭僧设供，谓之“罗汉斋”。 \\n 北人过海外，是岁不还者，谓之“住蕃”，诸国人至广州，是岁不归者，谓之“住唐”。广人举债总一倍，约舶过廻偿，住蕃虽十年不归，息亦不増。富者乘时畜繒帛陶货，加其直与求债者，计息何啻倍蓰。广州官司受理，有利债负，亦市舶使专敕，欲其流通也。 \\n 广州蕃坊，海外诸国人聚居，置蕃长一人，管勾蕃坊公事，专切招邀蕃商人贡，用蕃官为之，巾袍履笏如华人。蕃人有罪，诣广州鞫实，送蕃坊行遣。缚之木梯上，以藤杖挞之，自踵至顶，毎藤杖三下折大杖一下。盖蕃人不衣褌袴，喜地坐，以杖臂为苦，反不畏杖脊。徒以上罪广州决断。蕃人衣装与华异，饮食与华同。或云其先波巡尝事瞿曇氏，受戒勿食猪肉，至今蕃人但不食猪肉而已。又曰汝必欲食，当自杀自食，意谓使其割己肉自啖，至今蕃人非刃六畜则不食，若鱼鱉则不问生死皆食。其人手指皆带宝石，嵌以金锡，视其贫富，谓之指环子，交阯人尤重之，一环直百金，最上者号猫儿眼睛，乃玉石也，光燄动灼，正如活者，究之无他异，不知佩袭之意如何。有摩娑石者，辟药虫毒，以为指环，遇毒则吮之立愈，此固可以卫生。 \\n 海南诸国，各有酋长，三佛齐最号大国，有文书，善算。商人云，日月蚀亦预知其时，但华人不晓其书尔。地多檀香，乳香，以为华货。三佛齐舶賚乳香至中国，所在市舶司以香係榷货，抽分之外，尽官市。近岁三佛齐国亦榷檀香，令商就其国主售之，直増数倍，蕃民莫敢私鬻，其政亦有术也。是国正在海南，西至大食尚远，华人诣大食，至三佛齐修船，转易货物，远贾幅凑，故号最盛。 \\n 广中富人，多畜鬼奴，绝有力，可负数百斤。言语嗜慾不通，性淳不逃徙，亦谓之野人。色黒如墨，唇红齿白，髪鬈而黄，有牝牡，生海外诸山中。食生物，採得时与火食饲之，累日洞泄，谓之换肠。縁此或病死，若不死，即可蓄。久蓄能晓人言，而自不能言。有一种近海野人，入水眼不贬，谓之昆仑奴。 \\n 广州杂俗，妇人强，男子弱。妇人十八九，戴乌丝髻，衣皂半臂，谓之“游街背子”。 \\n 乐府有“菩萨蛮”，不知何物，在广中见呼蕃妇为“菩萨蛮”，因识之。 \\n 广州蕃坊，见蕃人赌象棋，并无车马之制，只以象牙，犀角，沉檀香数块，于棋局上两两相移，亦自有节度胜败。予以戏事，未尝问也。 \\n 余在广州，尝因犒设，蕃人大集府中。蕃长引一三佛齐人来，云善诵《孔雀明王经》。余思佛书所谓《真言》者，殊不可晓，意其传讹，喜得为证，因令诵之。其人以两手向背，倚柱而呼，声正如瓶中倾沸汤，更无一声似世传《孔雀真言》者。余曰其书已经重译，宜其不同，但流俗以此书荐亡者，不知中国鬼神如何晓会。 \\n 南海庙前有大树，生子如冬瓜，熟时解之，其房如芭蕉，土人呼为波罗蜜，渍之可食。 \\n 英州碧落洞生钟乳，牧羊者多往焉．或云羊食钟乳间水，有全体如乳白者，其肉大补羸，谓之乳羊。活时了不能识，刲之然后见，极难得，或一歳得一二枚，郡守即献广帅，监司。 \\n 汉以神雀改元，书传不言其状。广南人説神雀，或红或白，一羣必备五色，飞集极高树，自十丈以下，皆不肯栖，食露吸风，网罟不能及。余在曹溪寺屡见之，忽来倏去，嘲似雀噪，色鲜明，询诸彼人，自来未尝有捕得者。 \\n 海南诸国有倒掛雀，尾羽备五色，状似鹦鹉，形小如雀，夜则倒悬其身。畜之者以蜜渍栗米、甘蔗。不耐寒，至中州輒以寒死，寻常误食其粪，亦死。元符中，始有携至都城者，一雀售钱五十万，东坡《梅》词云，“倒掛緑毛幺凤。”盖此鸟也。 \\n 余在广州，购得白鹦鹉，译者盛称其能言。试听之，能蕃语耳，嘲唽正似鸟声，可惜枉费教习，一笑而还之。 \\n 南方大龟，长二三尺，介厚而白，造玳瑁器者用以补衬，名曰龟筒。方谚曰，“龟筒夹玳瑁，鬼神不晓会。”初时民间无用，不可售，后縁官市，价踊贵。先公帅广，内侍省牒广州市龟筒数百斤，公不报。僚吏以为言，公曰，“吾专行之，勿累尔矣。”卒不与市，民赖以不扰。 \\n 广右英州清远峡小龙祠，余尝謁之，数间屋当溪山奇绝处。龙乃五虵，其色一如生金，王也，一如红锦，妃也，一青一绿，判官也，一黄，走吏也，又有小者如王色，太子也。蟠曲一漆合中，发视之，或见或隐，甚神异。其状比常虵细目颈而长，横目广顙，不畏人，色皆鲜明，胜于丹青，祀之则出据香炉上，火不能爇，或食所祀酒茗。 \\n 闽、浙人食蛙，湖湘人食蛤蚧，大蛙也。中州人毎笑东南食蛙，有宗子任浙官，取蛙两股脯之，给其族人为鶉腊，既食然后告之，由是东南谤少息。或云蛙变为黄鶬。广南食蛇，市中鬻蛇羹，东坡妾朝云随謫惠州，尝遣老兵买食之，意谓海鲜，问其名，乃蛇也，哇之，病数月，竟死。琼管夷人食动物，凡蝇蚋草虫蚯蚓尽捕之，入截竹中炊熟，破竹而食。顷年在广州，蕃坊献食，多用糖蜜脑麝，有鱼虽甘旨，而腥臭自若也，唯烧笋菹一味可食。先公使辽日，供乳粥一椀甚珍，但沃以生油，不可入口。论之使去油，不听，因紿令以他器贮油，使自酌用之，乃许，自后遂得淡粥。大率南食多盐，北食多酸，四夷及村落人食甘，中州及城市人食淡，五味中唯苦不可食。 \\n 广州医助教王士良，元祐元年死，三日而甦。自言被追至冥府，有衣浅绛衣如仙官者据殿，引问士良尝为人行药杀妻，士良不服。有吏唱言“是熙宁四年始”，即取籍阅，良久云“并无”。仙官拊案曰，“本是黄州，误做广州。”令放士良还。既出，又令引至廡下，有掲示云，“明年广南疫，宣用此药方。”士良读之，乃《博济方》中钩藤散也，本方治疫。士良读之，乃窃询左右，“此何所也。”或言太司真人，治天下医工。时蔡元度守五羊，闻之，召士良审问，令幕客作记。及春，疫癘大作，以钩藤散治之，輒愈。士良又云，“幼习医，至熙宁四年方用药治病，冥冥中已记录，可不慎哉。” \\n 元祐间，广州蕃坊刘姓人娶宗女，官至左班殿直。刘死，宗女无子，其家争分财产，遣人挝登闻院鼓。朝廷方悟宗女嫁夷部，因禁止，三代须一代有官，乃得取宗女。 \\n 邹浩志完，以言事得罪贬新州，媒孽者久犹不已。元符二年冬，有旨付广东提刑鐘正甫就新州鞫问志完事，不下司。是时鐘挈家在广州观上元灯，得旨即行。漕帅方宴集，怪其不至，而已乘传出关矣，众愕然。鐘驰至新，召志完，拘之俗室。适泰陵遗詔至，鐘号泣启封，志完居暗室，不自意得全，又闻使者哭泣，罔测其事，意甚陨穫。良久，鐘遣介传语，止言为国恤不及献茶，且请归宅。志完亦泣而出。其后东坡闻之，戏云，“此茶不烦见示。” \\n 东坡元丰间知湖州，言者以其诽谤时政，必致死地，御史台遣就任摄之，吏部差朝士皇甫朝光管押。东坡方视事，数吏直入上厅事，捽其袂曰，“御史中丞召。”东坡错愕而起，则歩出郡署门，家人号出随之。弟辙适在郡，相逐行及西门，不得与诀，东坡但呼，“子由，以妻子累尔。”郡人为之泣涕。下狱即问五代有无誓书铁券，盖死因则如此，他罪止问三代。东坡为一诗付狱吏，他日寄子由，其诗曰，“圣主如天万物春，小臣愚暗自亡身。百年未满先偿偿，十口无归更累人。是处青山可埋骨，他时夜雨独伤神。与君世世为兄弟，更结来生未了因。”狱吏怜之，颇宽其苦楚。狱成，神考薄其罪，止责散官，安置黄州。元祐中，復起为两制用事。绍圣初，贬惠州，再窜儋耳。元符末，放还，与子过乘月自琼州渡海而北，风静波平，东坡叩舷而歌，过困不得寝，甚苦之，率尔曰，“大人赏此不已，宁当再过一巡。”东坡矍然就寝。余在南海，逢东坡北归，气貌不衰，笑语滑稽无穷，视面多土色，靨耳不润泽。别去数月，仅及阳羡而卒。东坡固有以处忧患，但瘴雾之毒，非所能堪尔。 \\n 孙权破曹操于赤壁，今沔，鄂间皆有之。黄州徙治黄冈，俯大江，与武昌县相对。州治之西距江，名赤鼻磯，俗呼鼻为粥，后人往往以此为赤壁。武昌寒溪，正孙氏故宫，东坡词有“人道是周郎赤壁”之句，指赤鼻磯也。坡非不知自有赤壁，故言“人道是”者，以明俗记尔。 \\n 东坡在黄州，手作菜羹，号为“东坡羹”，自叙其制度，好事者珍奇之。 \\n 宫殿置鴟吻，臣庶不敢用，故作兽头代之，或云以禳火灾。今光州界人家屋皆兽头，黄州界惟官舎神庙用之，私居不用，云恐招回禄之祸。相去百里，风俗便不同。 \\n 三月上巳祓楔，其来亦远。寒食禁火，主介子推，河东之俗也。江浙民间多竞渡，亦有龙舟，率用五月五日，主屈原，湘楚之俗也。二者皆尚贤，而末流则害教，晋人寒食病老幼，楚人竞渡致鬬讼。 \\n 忠洁侯者，屈原也。大观间议开直河，省洞庭迂险，使者沉延嗣总其事，辟属官。有勾当公事卢供奉，过湖溺死。或传旁舟见鬼物出没间，云，“吾血食此，若由直河，则将安仰．”余以忠洁侯当无此言，儻以其兴不可成之功，徒殫民力，则毙之亦三閭遗意也。 \\n 余客沔，鄂，闻人说张乖崖初为崇阳令，至今血食，父老犹能道其政事。尝逢村氓，市菜一束出郭门，问之则近郊农家，乖崖笞之四十，曰，“尔有地而市菜，惰农也。”崇阳民闻之，相尚力田。乖崖一日遗吏尽伐民间茶园，諭令更种桑柘，民失茶利，甚困，然素畏服其政令，不敢慢。乖崖代去数年，会朝廷更榷法，园戸纳茶祖钱，崇阳独无茶园，免输。邑去郡四百里，不通舟楫，歳输，一夫负米至郡，毎斛率得六七斗，富者租百斛，甚为劳费。乖崖使三司建言，高原县分苗米折纳绢，崇阳民遂得轻齎，而先植桑柘已成，蚕丝之利甲于东南，迄今尤盛。 \\n 黄州董助教甚富。大观己丑歳歉，董为饭以食饥者，又为糗饵与小儿辈。方罗列分俵，饥人如墙而进，不復可制，董仆於地，颇被欧践。家人咸咎之，董畧不介意。翌日又为具，但设阑楯，以序进退，或时纷然，迄百餘日无倦也。黄冈村氓閭丘十五，多积穀，毎幸凶歳即腾价，细民苦之。老年病且亟，不復饮食，但餐羊屎。家人怜之，以米饵作羊屎状紿之，入手便投去，唯食眞者。数月方死．此氓媚佛，多施庐山僧供积，亦内惧祸至，冀事佛少道逭责，此尤不可也。 \\n 黄冈民丁生微，稍稍有生事，性桀黠，遂致富，创买田宅。治井得片石，肤脉成字，如其姓名，丁即模刻，令士人作碑记实。未几病死，家施破，余售之，今萍洲是也。田庐似是前定，当有以受之，不尔未见能享者。 \\n 黄鲁直再謫黔中，泊舟武昌，初和甫追钱之。相与处舟中，岸巾危坐，鲁直侧席，意甚恭。犹子无咎与黄士潘观来，不知其为初和甫，忽畧之。潘，黄正论《本草》，反覆良久。鲁直曰，“吾姪前，识初和甫否。”二人缩舌汗背。 \\n 汉威令行于西北，故西北呼中国为汉，唐威令行于东南，故蛮夷呼中国为唐。崇宁间，臣僚上言，“边俗指中国为唐，汉，形于文书，乞并改为床。”谓如用唐装汉法之类。诏从之。余窃谓未宜，不若改作华字，八荒之内，莫不臣妾，特有中外之异尔。 \\n 辽人嗜学中国，先朝建天草，龙图阁以藏祖宗制作，置待制，学士以宠儒官，辽亦立乾文阁，置待制，学士以命其臣。典章文物，倣傚甚多。政和壬辰，朝廷得元圭，肆赦，是冬，辽亦称得孔子履，赦管内。 \\n 先公言使北时，见北使耶律家车马来迓，氊车中有妇人，面涂深黄，谓之“佛妆”，红眉黒吻，正如异物。或説人眉在眼上，设有眉在眼下者，众必骇见。使人人眉在眼下，而忽见眉在眼上者，其骇亦尔。故天下未尝有正论，杂然如此。要之世间事不可立异，且须通俗。 \\n 北地产鹿，有倍大于中国者，鹿角近根实处，刻以为环，肉好相半，内虚可贮物，谓之鹿顶合。 \\n 京师置都亭驿待辽人，都亭西驿待夏人，同文馆待高丽，怀远驿待南蛮。元丰待高丽人最厚，沿路亭传皆名高丽亭。高丽人泛海而明州，则由二浙遡汴至都下，谓之南路，或至密州，则由京东陆行至京师，谓之东路。二路亭传一新。常由南路，未有由东路者，高丽人便於舟楫，多齎輜重故尔。 \\n 高句骊，古箕子之国，虽夷人能文。先公守润，得其使先状云，“远离桑域，近次蔗封．”盖取食蔗渐入佳境之义。崇宁中，遣使贺天宁节，表有“良月就盈”之句，盖谓十月十日，其属辞如此。 \\n 高丽人尝在常州，买民间养鸽放之，鸽识家飞去，常人唯恐不售，使还。又託生辰买鸽放生，人家争出鸽。既售，即笼入舟中，去更数日，方生辰，遂载行，反以为得计。 \\n 九江之下贵池口，属池州，九江之上富池口，属兴国军。富池口有吴将甘宁庙，案《吴志》，甘宁死于当口，或疑其富池口也，又恐自有当口。宁传云，“为西陵太守，以阳新下雉为奉邑。”今永兴县有阳新里下雉村，盖寧故国。庙碑刻甚多，并无説此者。 \\n 东海神庙在莱州府东门外十五里，下瞰海咫尺，东望芙蓉岛，水约四十里。岛之西水色白，东则色碧，与天接．岛上有神庙，一茅屋，渔者至彼则还。屋中有米数斛，凡渔人阻风，则宿岛上，取米以为粮，得归，便载米偿之，不敢欺一粒。稍北与北蕃界相望，渔人云，天晴时夜见北人举火，度之亦不甚远。一在蓬莱阁西，后枕溟海。 \\n 先公守东莱，派买上供绵十万两，诸邑请重禁私市，公曰，“如是将扰而不能辨。”问，“市价几钱。”曰，“毎两百钱。”公命増二十，委掖令田望莅之如私市，贮钱邑门，不问多少，随手交易。十余日，四乡趋利而来，遂足所售数。或谓价外増直，恐亏有司，公曰，“朝廷平价和市之意正如此。” \\n 崇宁初行当十大钱，秤重三小钱。后以币轻物重，令东南改当五钱，轻于东北，私铸盗贩不可禁，乃一切改为当三，轻重适平，然后定。是时内帑藏钱无算，折阅万亿计。京师一旦自凌晨，数骑走出东华门，传呼里巷，当十改为当三，顷刻遍知。故凡富人，无所措手。开封府得旨，民间质库，限五日作当十赎质。细民奔走趋利，质者不堪命，稍或拥遏，有司即以重刑加之。有巨豪善计者，至官限满，自展五日，依旧作当十赎质，大榜其门。朝廷闻而録赏之。余族父炳居湖州仪凤桥西，常贮数百緡钱以射利。会当十法变，子弟先得消息，请速以钱易他货，族父笑而不答，良久云，“钱遂不可用耶。”子弟曰，“然。”族父曰，“我不用，他人亦不可用，又何为。”既失此，后稍不给，终不少悔。 \\n 州郡承唐衰藩镇之弊，颇或僭拟，衙皂有子城使，军中使，教练使等号，近制始革去。先公知润州，値衙校转资，用黄纸写牒，公大惊，吏白旧例，其间尽準敕条。通判州事愼宗杰以为无害，公曰，“岂有庶官而敢押黄纸耶。”自后改用白纸。故事，中书门下侍郎，宰相押黄，后省官押纸背。慎在常调，未尝知此。 \\n 阳翟田望，勤於竿牘，亦善其事，日发数十函不倦，由此自出官移令，改秩出常调，皆自致也。一书用好纸数十幅，近年纸价高，田俸入尽索于此。亲朋间目之为“纸进纳”，盖纳粟得官号“进纳”，故以名之。 \\n 近年拳石之贵，其直不可数计。太平人郭祥正旧蓄一石，广尺余，宛然生九峯，下有如巖谷者，东坡目为“壶中九华”，因此价重，闻今已在御前。东坡集中载《怪石供》，云謫居黄时所得。余寓居其地，屋后有山，名破湖山，乃此石所出处也。毎年潦水退，细民往求之，五色莹彻，中有缠丝者，可琢为环珥玩饰，常苦其细，置斛中渍水养菖蒲，不适他用。 \\n 刘鋹好治宫室，欲购怪石，乃令国中以石赎罪。富人犯法者，航海于二淅买石输之。今城西故苑药洲有九石，皆高数丈，号“九曜石”。 \\n 端州石在深谷中，细而润。初为官封之，已难得，后兴庆建军，以王地禁採石，不復可得。石上有鸜鵒眼，宛若生者，晕多而青緑为贵，磨礱终不可去，俗传透石涎也。端砚藏久无不甈者，以石润，久亦乾，故不平，如溼木乾则不平。 \\n 造笔用兔毫最佳，好事者用栗鼠鬚或猩猩毛以为奇，然不若兔毫便于书也。广南无兔，用杂毛，然毛匾不可书，代匱而已。近世笔工，宣州诸葛氏，常州许氏，皆世其家。安陆成安道，弋阳李展之徒，尚多驰名於时。宣人善治竹管，莹洁可爱，亦有以苇为管者，贵其轻。高丽使过常州市笔，诸许待其解舟，即急售之，半无毛头，以为得计。 \\n 叶涛好弈棋，介甫作诗切责之，终不肯已。弈者多废事，不论贵贱，嗜之率皆失业，故唐人目棋秤为“木野狐”，言其媚惑人如狐也。 \\n 自崇宁復榷茶，法制日严，私贩者因以抵罪，而商贾官券，请纳有限，道路有程，纤悉不如令，则被繋断罪，或没货出告緡，愚者往往不免。其儕乃目茶笼为“草大虫”，言其伤人如虎也。 \\n 江西瑞州府黄蘖絶品，士大夫颇以相餉。所产甚微，寺僧园戸竞取他山茶，冒其名以眩好事者。黄鲁直家正在双井，其自言如此。 \\n 陈州芍药花殊胜，近歳进花，自陈三百里一日一夜驰至都下。其法，初翦花时，用蜜渍蒲黄蘸其疮，微曝之，俟花嫣，乃入笥中，取时刈去所封蒲黄，布溼地上一两时顷，絣绳以花倒悬之，眞如新採者。 \\n 抚州莲花纱，都人以为暑衣，甚珍重。莲花寺尼凡四院造此纱，燃织之妙，外人不可传。一岁毎院纔织近百瑞，市供尚局并数当路，计之已不足用。寺外人家织者甚多，往往取以充数，都人买者，亦自能别寺外纱，其价减寺内纱什二三。 \\n 两川冶金，沿溪取沙，以木槃陶，得之甚微，且费力。登，莱金坑户，止用大木锯剖之，留刃痕，投沙其上，泛以水，沙去，金著锯绞中，甚易得。元祐中，莱州城东刘姓塋地金苗生，官莅取焉。乃发墓，凡砖瓦间金色也。刘葬纔十数年，不知气脉蒸如此之速。累月取尽，地为深穴，得金万亿计，自官抽官市，匠吏窥窃外，刘所得十二三焉。京东诸郡之钱尽券与刘氏，刘氏乃一村氓不分菽麦者，得钱无所用，往来诸郡，恍忽醉饱，岁于亦死，钱竟没官，刘世遂绝。 \\n 崇宁间，邓州南阳县村民发古塚，县尉王儼莅掩之。王为余言其详，云竁中有二瓦棺，已碎其左者，购得一铜印，方寸许，篆文甚古，识之者云“温不禁印”。时方竞访古器，即为中贵人取去，未知温何代人也。仲父久中尚奇，毎倣古物，立怪名，以紿流俗。庐於先塋下，山多巖谷，乃披荆棘求其壮观者，刻取前人题署，姓名，年号，皆诡异，既不可据，真儿戏尔。前人所居与其器用，后世所以爱慕之者，思其人焉。其人无可思而宝其物与地者蔽也。夫冥器儿戏，又乌足以为君子之雅好也歟。 \\n 中官宋用臣，熙宁间备任使，以敏练称上意，性极精巧。元祐时，责官舒州，州将作乐鼓甚巨，饰以金彩。既成，其旁一环脚断，欲剖之，惜工费。宋乃献计为环，其下作锁鬚状，以铁固鼓腹之竁，使甚隘，即钉环入竁中，既入，锁鬚张，遂不復脱。事多似此。 \\n 东南谓乌啼为凶，鹊噪为吉，故或呼为喜鹊。顷在山东，见人闻鹊噪则唾之，乌啼却以为喜，不知风俗所见如何。 \\n 姚祐自言尝任泽州邑尉，郡当太行之喉，官吏有未尝到处，郡将以虎患，遣尉祠之，乃在山巓。姚往宿山下，见居民环屋埋巨木，云以拒虎。稍晩虎出，数十为羣，首尾相衔，睥睨庐舎，人畜倶股栗。旦起登山，姚披练推挽而上，至绝顶，得板屋，有石刻，姚致祭摹墨本以归。 \\n 凑州有虎穴，凡十里许，修谷茂丛斑斕，旁午，南北路口行者相集而度，否则遇害。荆州孙伟奇甫刺凑，亲为予道其详。夫市朝固有此地，人或之致祸，可不慎哉。 \\n 徽宗大观间，京东路民家有牛生麒麟，村人不识，以为怪，撃杀之。有司既闻，验问，真瑞物也。乃上奏，因图其形下诸路，俾民间预识其状，或有生者，即重赏购之。 \\n 元祐间，有携海鱼至京师者，谓之海哥。都人竞观，其人以槛寘鱼，得金钱则呼鱼，应声而出，日获无算。贵人传召不少暇。一日，至州北李駙马园，放入池中，呼之不復出，设网罟百计，竟失之。李园池沼雄胜，或云三殿幸其第爱赏，以为披香，太掖所不及。海哥，盖海豹也，有斑文如豹而无尾，凡四足，前二足如手，后二足与尾相纽如一。登，莱傍海甚多，其皮染绿，可作鞍韉。当时都下以为珍怪，蠢然一物，了无他能，贵人千金求一视唯恐后，岂适丁其时乎？ \\n 沉遘知杭州，号神明之政，吏不能欺。尝以西湖为放生池，禁捕鱼，人无敢取蛙蚓者。 \\n 九宫山有金星银星鱓，不居水中，凿山者於坚土内得之，悬暴乾，久不怀。其背金银星宛如一具秤，斤两稀密，无铁毫差，秤星十五斤，鱓背星二十斤，枚枚如此。土人収以治风气病，《本草》不载。 \\n 孙叔敖杀枳蛇，盖两首蛇也。江南山中蛇，两端皆有头，口目全具，行相牵挽，腹红背黒，长大率如箸。相传是老蚓，两口无舌，不见其开张，正一大蚓尔。恐叔敖所见不如此，或云枳蛇一颈两首，故怪。 \\n  \\n  \\n  \\n 　 \\n  \\n  \\n  \\n  "}
{"章节": "卷三", "正文": "　 \\n 萍洲可谈 \\n  \\n  \\n   \\n  \\n  \\n  \\n  \\n  \\n 卷三卷三 \\n  \\n  \\n  \\n  \\n 先公在讲筵，闻神考言，熊本表章，用印端谨朱色鲜明，前后无小异。由此受知，遂擢用至两制。近世长吏生日，寮佐画寿星为献，例只受文字，其画却回，但为礼数而已。王安礼自执政出知舒州，生日属吏为寿，或无寿星画者，但用他画轴，红繍嚢缄之，必谓退回。王忽令尽启封，掛画於厅事，标所献人名衔於其下。良久，引客爇香，共相瞻礼。其间无寿星者，或用佛像，或用神鬼，唯一兵官所献，乃崔白画二猫，既至前，惭惧失措。或云时有囊缄墓铭者，吏不敢展，此尤失献芹之意，小节不可不戒，古人不欺幽隠，正谓此类。 \\n 滕宗閔知楚州，有监司过境，本州送酒食，书有臣名，即上闻。既鞫狱，乃书吏误用贺月旦表，无他意，滕坐送吏部监当。盖知州细衔字多，书欲谨，吏毎患难写，乘暇用纸写前后衔，谓之空头表牋，用之固已不虔。向宗传为兴国军判官，託士人作与漕使小简，用“金口”，“清光”，“兪允”等字，漕使擧行取勘，宛转自解仅免。士人于书尺多不识体要，往往误人，宜谨用，自不能识者，不若不发书。 \\n 熙宁中，有常州太守召赴闕，其人颇熟时事，将有陈述，所主亦大臣中有力者，（或云介甫。）当无不称上意。既陛见，上首问锡山去郡几远。既非素备，了不能对。盖常州无锡县锡山，俗呼恵山，守不閲图经，故不知也。上因顾近臣曰，“作守臣而不知境内山川，其为政可料。”即罢去，竟不曾开陈一言。 \\n 杨杰次公，留心释教，尝上殿，神考颇问佛法大概，杨并不详答，云佛法实亦助吾教．既归，人咸咎之。或责以圣主难遇，次公平生所学如此，乃唯唯何耶。杨曰，“朝廷端慎明辩，吾惧度作导师，不敢妄对。” \\n 青州王大夫尝守舒，丹二州，为诗极鄙俚，毎投献当路，得之者留以为笑具。季父为青掾，王亦与一轴诗，他日季父见其子，乃谢之。其子曰，“大人九伯乱道，玷瀆高明。”盖俗谓神气不足者为九伯，岂以一千则足数耶。余中表任朝议大夫，以八衮赦恩，转中奉大夫。其子对贺客则曰，“大人转此一官，方始济事，将来有遗表恩泽。”余记此二事，非以为謔，盖所以开悟为人子者。 \\n 司马温公间居西京，一日令老兵卖所乘马，嘱云，“此马夏月有肺病，若售者，先语之。”老兵窃笑其拙，不知其用心也。 \\n 富郑公致政归西都，尝著布直裰，跨驴出郊，逢水南巡检，盖中官也。威仪呵引甚盛，前卒呵“骑者下”，公举鞭促驴，卒声愈厉，又唱言，“不肯下驴，则请官位。”公举鞭称名曰，“弼。”卒不暁所谓，白其将曰，“前有一人，骑驴衝节，请官位不得，口称‘弼’。”将方悟曰，“乃相公也。”下马执鋭，伏謁道左，其候赞曰，“水南巡检唱喏。”公举鞭去。 \\n 世传杜祁公罢相归郷里，不事冠帯。一日在河南府客次，道帽深衣坐席末。会府尹出，衙皂不识其故相，有本路运勾至，年少贵游子弟，怪祁公不起揖，厉声问，“足下前任甚处。”祁公曰，“同中书门下平章事。”客次与坐席间固不能遍识，常宜自处卑下，最不可妄谈事及呼人姓名，恐对人子弟道其父兄名及所短者，或其亲知，必貽怒招祸，俗谓口快，乃是大病。 \\n 王荆公退居金陵，结茅鐘山下，策杖入村落。有老氓张姓，最稔熟。公毎歩至其门，即呼“张公”，张应声呼“相公”。一日公忽大咍曰，“我作宰相许时，止与汝一字不同耳。” \\n 驸马都尉李端愿，居戚里最号恭慎，既失明，犹戒励子弟，故终身无过。时京师竞传州西二郎庙出圣水，治病輒愈。李素不事鬼神，一日，其子舎有病稚，家人窃往请水，李闻大怒，即杖其子，且云，“使尔子果死，二郎岂肯受枉法赃故活之耶。若不能活，又何求。” \\n 张昇杲卿自枢府乞骸，除侍中，河阳三城节度使致仕。幅巾还第，出居阳翟时时来洛中，游嵩少，颇接方外人，绝口不掛时事。有道人者，善谈虚无，杲卿雅爱之。一日，偕游少室山中，左右从者十余人。至大松树下，杲卿坐石上，道人探怀出小嚢茗屑，汲润泉，折枯松煮之。杲卿一盃，道人即以餘沥分饮从者，既渇，人竞啜少许，已而皆僵仆。盖茗中寘毒药，故以困人，唯道人与杲卿饮者无害尔。道人乃前白曰，“欲告侍中，求随行金银器，往乡市药。”即敛入布嚢中，杲卿四顾，左右皆被毒，莫能兴，因大笑遣之携去。至困者醒，药力渐消，始能行，仅至山下，投宿民家。翌日归，乃戒子弟慎交游。 \\n 先公在绍圣初识孟在，盖皇后父也。时泰陵未有嗣，常因景陵宫行香，诸人聚首，孟在忽太息。或询其故，孟曰，“中宫蓐月，満望一皇嗣，乃诞公主。”先公归语所亲曰，“孟在非长守富贵者也。”果如言，后竟废。 \\n 沉起待制诸子，有见荆公者，颇喜之，许以荐擢。一日，沉盛饰出游，过相府，公闻其在门，呼入与共匕箸。先令递帯，沉辞，不得已，公以手褰沉所衣真珠繍直繋，连称“好，好”。自后不得復见，坐此沉废。政和中，臺章言一朝士，有“溼活居士”之目，谓饮不择酒，内不择人。此数事平时人所易犯，一被指斥，则莫脱，故举以为少俊之戒。 \\n 张昇杲卿微时，与程戡倶下第。橐尽，歩出南薫门，至朱仙镇。是日立春，就肆买食，共探怀得数十钱。仅能买汤饼，无钱致肉也，相与摘槐茁荐食而去。后倶在政府，遇立春日，程邀杲卿开宴，水陆毕陈，艶妾环侍，程有骄色。杲卿从容话旧，及朱仙槐角事，程愧其左右，面頳舌咋，终无欢而罢。杲卿归语其内曰，“程三其黜乎。器盈于此矣。”未几，果罢执政。 \\n 先公以庆暦戊子八月十日生，十八岁，请解于广文馆。尝至汴河上，闻瞽者张听声知祸福，公叩焉。纔声欬，张即曰，“吾故人也，二十年不相遇。”公窃笑其诞。再询，知乡里，便曰，“岂朱秘丞郎君乎。”公愕然，张曰，“庆暦八年重阳日，蒙秘丞置酒，次日诣谢，闻公诞弥月，又得预庆宴。秘丞令视公，彼时爱此声，毎不忘，屈指已十七年矣。”因道，“公此举未及第，后六年当魁天下。”皆如其言。至今汴河岸常有“张听声”，盖袭其名也。 \\n 余幼时随母氏在常州，时见钱秀才开图书，知人三世姓，男子知妇姓，女子知夫姓，无不验。吾家之姊，长适吴氏，次适沉氏，钱阅书皆言夫姓吴，当时怪其差繆。后数年，沉姊离婚归宗，嫁吴宽夫，不知图书何为而亿中乃尔。生齿浩繁，岂此数帙文字所能该括。 \\n 熙宁间，蜀中日者费老筮易，以丹青寓吉凶。在十二辰，则画鼠为子，画马为午，各从其属。画牛作二尾则为失，画犬作二口为哭，画十有一口则为吉，其类不一，谓之卦影，亦有繇词，以相发明。其书曰《轨革》，费老筮之无不验。其后转相祖述，不知消息盈虚者，往往冒行此术，盖中否未可知也，求筮者得幅纸画人物，莫测吉凶，待其相符，然后以为妙。卜以决疑，而转生疑，非先王命卜之意也。其画人物不常，鸟或四足，兽或两翼，人或儒冠而僧衣，故为怪以见象。朝士米芾好怪，常戴俗帽，衣深衣而躡朝靴，紺縁纈，朋从目为“活卦影”。又开封李昂作卦影，自云能识倚伏，毎筮得象，则説諭人，亦有理趣。余目撃一事，曾有一卒持百钱来筮，昂探蓍布卦，即画人裹巾，半衣白，半衣绿，以杖荷二妇人头。昂曰，“卜者士人，半衣白似无官，半衣绿似有官，半緑似无出身，半白又似有出身，荷二妇人头，两头阴，以为贵人之首云。”后询知卜者何大正也。何以布衣上书言元祐皇后称旨得官，后又言元符皇后忤旨失官，卜时方被罪。昂术精妙，余毎求筮，或中或否，不能尽如此。或言日者占筮，繋其穷通，所谓术果何如哉。 \\n 文潞公在贝州时，有黄琠者，为公筮。用一幅大綾，写“九十二岁善终”六字，藏于家．考公自二十八岁作两制，知成都，四十二岁平贝州贼，作宰相凡五十余年。平日未尝降官，虽赎铜罚俸亦无。元祐初，平章军国重事，久之以太师，河东节度使，侍中居西京。绍圣元年，公九十二岁，坐异意降太子少保，河南府差通判来取节鉞。月余终。 \\n 何执中第五，微时从人筮穷达，其人云，“公不第五否。”何曰，“然。”其人拊掌大笑，连称奇绝，因云，“公凡遇五，即有喜庆。”何以熙宁五年乡荐余中榜第五人及第，五十五岁随龙，崇宁五年作宰相，毎迁官或生子，非五年即五月或五日，其验如此。 \\n 湖州戚山，嘉祐末梦人书玉旁页字示之，云，“御名，此汝及第时。”戚多与亲旧道之。治平登极，而御名不如所梦，戚谓无验。不数年，神考龙飞，正协其字。乡人素闻其详，尤以为神。是举不预荐，方叹惋，忽有旨展年免解，湖州惟戚山一名预免，来年遂过省登第。 \\n 常州李充，元丰间在太学，梦裸身见舒亶。时舒主学，李意裸身有脱白之兆，甚喜。后太学贿狱起，事连诸生，李亦繋御史臺。舒为中丞，夜閲囚，李正裸身对之，因悟前梦。 \\n 蔡元度子仍悟前身是润州丹阳王家儿，访之果然，妻子尚在，来见之，相语如昔。至八、九岁，渐熟世境，旋忘前事。雍丘李三礼，生女小师，数岁则曰，“我是黄州黄陂典吏雷泽男享甫，年十七岁，病疮卒。”雍丘牛商多在黄陂，寻问如合符契。他日雷泽往视小师，一见便呼为父。政和八年，小师来黄陂，抱其旧母号泣，又数与邑人说其平昔，皆验。 \\n 王震子发，平时人相之云，“五十岁水厄。”绍圣二年，责知袁州，五十岁矣。畏水厄，乃陆行至蕲水，疽发顶上，不可救，遂卒。岂所谓水厄者，厄于蕲水耶。 \\n 湖州安吉朱斋郎，昔游池州，齐山张道人与之一幅白纸，令寻“青眉子”，云，“刺墨为眉，多作丐者”。朱他日在乡閭，见羣丐中有刺青眉者，因叩之。青眉初詬駡，洎朱转与张所寄纸，即笑曰，“张老无恙乎。”先是，涎唾被面，一穷殍耳，既笑，天真粲然，尘不可掩，宛若贵人。良久，谓朱曰，“汝无仙骨，又家富，黄白术不足以相累，有小技可以安乐终天年。”即授之而去。朱自尔大能饮噉，凡四十年无老态。崇宁乙酉，朱病，拏舟入呉兴，将见刘燾。会刘往西安，不能俟，亟呼季父翼中，传其术，语竟引舟归。季父素病，由是康健。不知所谓术者何如也。 \\n 抚州饶珙未第时，遇浮屠子语之曰，“公他日名位，全如今润州崔判官。”饶未之信。后四十年，以朝请郎通判润州，正先公作守时也。到官岁余，因治厅事，得通判题名石刻，见崔判官姓名，注云，“司封员外郎，某年月日到，罢。”饶欣然记前言，乃求得老吏，询崔罢去后事，乃云，“得替至扬州，不讳。”饶心动，即上致仕状，先公闻之，力劝止，然卒不免。 \\n 熙宁初，凌运勾权知桂阳监，坐失入死罪废黜。初，桂阳一僧携二徒游庐山，数岁，独其徒归，颇有金帛，日从博饮。僧之姊讼於官，执其徒鞫问，具得僧度牒，衣鉢其徒云，“未至桂阳三十里，江岸大石，同憩其旁。石忽开，有老人召僧入，石復合。至暮候之不出，遂归。”狱中大笑其诞，峻治，竟伏辜，二徒皆坐斩。数月，僧至桂阳，徒家诉冤，官吏由是抵罪。问僧，果入石壁中，见老人，语良久，从地戸出，乃在鼎州桃源，僧乞食缓行还乡。事有如此者，至今桂阳监现有案牘。 \\n 古传剑侠甚著，近世寂不闻，先令人尝言常州张大卿一事，疑其剑侠也。云张买得婢，年三十余，虽不艳丽，风骨语论，非凡物也。自挈一柳箱缄固，毎戒人勿发。寻常十数日则失之，夜半后復从天窗中来，张心异之，不敢詰。岁余生一女子，张意绸繆，俟其去，乃发箱视之，中藏一短剑及皂半臂，无他物，纔归已觉，大怒曰，“奈何不听吾言。”取半臂披之，挥剑断其女头，倏然飞去，张急挽，已失所在。至今张氏祀于家祠，柳箱存焉。 \\n 古传紫姑神，近世尤甚，宣和初禁之，乃绝。尝观其下神，用两手扶一筲箕，头插一箸，画灰盘作字，加笔于箸上，则能写纸，与人应答，自称“蓬莱大仙”，多女子也，有名字伯仲，作文可观，著棋则人无能敌者。余寓南海，有一假儒衣冠者，能迎致其神，在书室中和余诗云，“古书读尽到今书，不独才餘力有餘。自是丹山真凤子，太平呈瑞只须臾。”其人自不能文，疑有神助。然不识字人致之，则不能书，但以箸宛转画灰盘尔。此何理也。 \\n 江南俗事神，疾病官事专求神，其巫不一，有号“香神”者，祠星辰，不用荤，有号“司徒神”者，“仙帝神”者，用牲，皆以酒为酌，名称甚多。尝於神堂中见仙帝神名位，有柴帝、郭帝、石帝、刘帝之号，盖五代周、晋、汉也，不知何故祀之，祀词并无义理。又以傀儡戏乐神，用禳官事，呼为弄戏。遇有繋者，则许戏几棚。至赛时，张乐弄傀儡，初用楮钱，爇香启祷，犹如祠神。至弄戏，则秽谈羣笑，无所不至。乡人聚观，饮酒醉，又殴撃，往往因此又致讼繋，许赛无已时。 \\n 张昇侍中初监榷务，相传厅事有鬼物，官吏不敢宿直舎。张至，独寝厅上。夜半后，有物捫其足，如冰冷，须臾自足而上，循至顶復下，如此再四。张闭目引手持之，乃一毛臂甚巨，不敢视其状，但坚持之。闻鷄唱，忽作人语，初甚厉，已而渐逊，且言，“公官至侍中，语泄天机，自有阴祸，幸舎我。”张皆不恤，渐觉手中消鑠，至暁都尽，怪遂绝。张毎戒人云，“夜中但不开目，便不怖畏。”仲姊之夫先为张壻，亲为余言不妄。 \\n 熙宁癸丑，先公登第，天子擢居第一，为权臣所轧，故居第二，大父颇不平。湖州道场山有老僧，为大父言，“此非人事。道场山在州南离方，文笔山也，低於他州，故未有魁天下者。”僧乃丐缘，即山背建浮屠，望之如卓一笔。既成，语州人曰，“后三十年出状元。”大观贾安宅，政和莫儔，相继为廷试魁。此吾家事，非诞也。 \\n 琼管四郡在海岛上，士人未尝有登第者。东坡责儋耳，与琼人姜唐佐游，喜其好学，与一联诗云，“沧海何尝断地脉，白袍端合破天荒。”东坡语姜云，“俟他日有验，当续成篇”崇宁兴学，不冒海隅，四郡士人亦向进，虽垦闢已久，恐卤瘠终无嘉穀尔。 \\n 常州诸胡，余外氏，自武平使枢密，宗愈继执政，宗回，宗师，宗炎，奕修皆两制，宗质四子同时作监司，家貲又高，东南号“富贵胡家”。相传祖塋三女山尤美，甚利子壻，余母氏乃尊行，如渭阳诸壻，钱昂，黄辅国，李诗，柳廷俊，张巨，陈擧，蒋存诚，皆为显官，余无不出常调。吕吉甫大尉，自言其家不利女壻，不唯碌碌无用，如长倩余中，成婚二十余年，元祐初观望朝廷，上疏乞诛吕吉甫谢天下，后竟离婚。亦云祖塋三女山风水相刑也。余表姪李熙碬，狂生登第，吉甫以孙女妻之，自延安帅遣人纳吉，礼貌甚盛。熙碬在京师，忽诣开封府投牒，愿离婚。蔡元长尹京，惊问所以，并无违律及不争财物，熙碬但言平生不喜与“福建子”交渉，元长怒叱出，卒成婚。时人谓吕家风水已应。中州人毎为闽人所窘，目为“福建子”，畏而憎之之辞。吉甫，元长皆闽人，故熙碬戏之耳。 \\n 大父居湖州城西，绕宅为园，植果，有一李树实佳。家有姑，自幼时爱食，因佔护，毎李熟，他人莫敢採，家人号为“大姑李”，传其种于外。后数十年，诸父贫不能有祖构，而姑所嫁丁维为中大夫，典郡且富，遂售其地建宅，大姑尚无恙，竟得旧李。 \\n 王荆公妻越国吴夫人，姓好洁成疾，公任真率，毎不相合。自江宁乞骸归私第，有官藤牀，吴假用未还，吏来索，左右莫敢言。公一旦跣而登牀，偃仰良久，吴望见，即命送还。 \\n 荆公吴夫人有洁疾，其意不独恐污己，亦恐污人。长女之出，省之于江宁，夫人欣然裂綺繫製衣，将赠其甥，皆珍异也。忽有猫卧衣笥中，夫人即叱婢掲衣置浴室下，终不肯与人，竟腐败无敢取者。余大父至贫，掛冠月俸折支，得压酒嚢，诸子幼时，用为脛衣．先公痛念兹事，既显，尽以月俸颁昆弟宗族，终身不自吝一钱。诸父仰禄以活，不治生事。晩年迁謫，族人失俸，大有狼狈者，五叔父遂不聊生。余窃谓使荆公与大父易地，吴夫人安得有此疾。 \\n 世传妇人有产鬼形者，不能执而杀之，则飞去，夜復归就乳，多瘁其母，俗呼为“旱魃”。亦分男女，女魃窃其家物以出，儿魃窃外物以归。初虞世和甫，名士善医，公卿争邀致，而性不可驯狎，往往尤急於权贵。毎贵人求治病，则重诛求之，至於不可堪，所得赂旋以旋贫者。最爱山谷黄庭坚，尝言，“山谷孝於亲，吾爱重之。”毎得佳墨精楮奇玩，必归山谷。山谷尝语朝士，“初和甫於余，正是一儿旱魃。”时坐中有素厌苦和甫者，率尔对曰，“到吾家便是女旱魃。” \\n 崇宁铸九鼎，帝鼐居中，八鼎各镇一隅。是时行当十钱，苏州无赖子弟，冒法盗铸。会浙中大水，伶人对御作俳，“今岁东南大水，乞遣彤鼎往镇苏州。”或作鼎神附奏云，“不愿前去，恐一例铸作当十钱。”朝廷因治章綖之狱。 \\n 伶人丁先现者，在教坊数十年，毎对御作俳，颇议正时事。尝在朝门与士大夫语曰，“先现衰老，无补朝廷也。”闻者哂之。 \\n 王徳用为使相，黒色，俗号“黒相”。尝与北使伴射，使已中的，黒相取箭銲头一发破前矢，俗号“劈筈箭”。姚麟亦善射，为殿帅十年，伴射常蒙奬赐。崇宁初，王恩以遭遇处位殿帅，不习弓矢，歳歳以伴射为窘。伶人对御作俳，先一人持一矢入，曰，“黒相劈筈箭，售钱三百万。”又一人持大矢入，曰，“老姚射不轮箭，售钱三百万。”后二人挽箭一车入，曰，“车箭都卖一钱。”或问，“是何人家箭，价贱如此。”答曰，“王恩不及垜箭。” \\n 杨鼎臣大夫尝为余言，绍圣间在成都，见提举茶马官，以课羡赐五品衣鱼。府中开宴，俳优口号有“茶牙人赐緋”之句，当时颇怒其妄发，亦笞之。小人中有冷眼，最不可欺。元符末，广帅柯述除直龙图阁，移知福州，训词有之，“延阁以待该博之士，儻践歴中外，厥有成绩者，亦以命之。”柯无文采，颇不堪此“亦\"字 \\n 熙宁间，王介甫行新法，欲用人材，或以选人为监司。赵济，刘谊皆雄州防御推官，提举常平等事，荐所部官改官，而举将自未改官。盖用才不限资格，又不欲便授品秩，且惜名器也。其时多引人上殿，伶人对上作俳，跨驴直登轩陛，左右止之，其人曰，“将谓有脚者尽上得。”荐者少沮。 \\n 文及甫，潞公子也，二十八岁，以直龙图阁知陕州，士论少之。郡僚戏云，“本州公筵，客将司奉台旨喫炒剥。”当时传以为笑。 \\n 钱遹田家子，高科膴仕，性甚鲁。就帐内荷之以作力。诸方不载此法，但人生恶安逸，喜劳动，惜乎非中庸也。轻薄子以为此出汗方，编入御药院，可一笑，故记之。 \\n 元祐间有大臣，不欲书名氏．父尝贬死朱崖，寓柩不归。既贵，自过海迎取。已更数十年，无识其父柩者，於僧房中有数棺，枯骨无款记，不获已乃挈一棺归，与其母合葬。后竞传误取僧骨来。绍圣初，言者欲萋斐，以无验不敢举。 \\n 杭州繁华，部使者多在州置司，各有公帑。州倅二员，都厅公事分委诸曹，倅号无事，日陪使府外臺宴饮。东坡倅杭，不胜杯酌，诸公钦其才望，朝夕聚首，疲於应接，乃号杭倅为“酒食地狱”。后袁轂倅杭，适与郡将不协，诸司縁此亦相疎，袁语所亲曰，“酒食地狱，正値狱空。”传以为笑。 \\n 苏州李章，以口舌为生计，介甫集有《李章下第》诗，亦才子也。尝游湖州，人皆厌其乞索。曽诣富人曹监簿家，曹方剖嘉鱼，闻其来，遽匿鱼出对之，章已入耳目。既坐，曹与论文，不及他事，冀其速去，谈及介甫《字説》，章因言，“世俗讹谬用字，如本乡苏州，篆文鱼在禾左，隷书鱼在禾右，不知何等小子，移过此鱼。”曹拊掌，共匕著。 \\n 昔有郭巨公进建第，落成日，设诸匠列坐於子弟右。或以为不可，巨公指诸匠曰，“此造屋者。”又指其子弟曰，“此卖屋者，固自有序。”识者以为名言，可为破家子戒。 \\n 常州苏掖，仕至监司，家富甚啬。毎置产，吝不与直，争至失色。尤喜乘人窘急，时以微资取奇货。尝买别墅，与售者反覆甚苦，其子在旁曰，“大人可少増金，我辈他日卖之，亦得善价也。”父愕然，自是少悟。士大夫竞传其语。 \\n 钱塘郎忠厚，游当涂诸公间，颇稔熟，好叙亲旧，见势位无不纳拜者。至人失势，则相疎。时人目之为“富贵亲情”。 \\n 润州一监征，与务胥盗官钱，皆藏之胥家，约曰，“官满分以装我。”胥伪诺之。既代去，卒不与一钱，监征不敢索，悒悒渡扬子江，竟卒於维扬。胥得全贿，遂富，告归治田宅。是年妻孕，如见监征褰幃而入，即诞子，甚慧。长喜书，胥使之就学。二十岁登第，胥大喜，尽鬻其产，挈家至京师，为桂玉费。其子调官南下，已匱乏，至维扬病亡。胥无所归，贫索无聊，悔悟而卒。 \\n 赵廷臣故渝州洞蛮，与诸酋约降朝廷。至洞，赵乃率诸酋杀之，扬言众叛，掩以为己功，又尽得其财物。故廷臣世貲高，筮仕被擢用。生子諗，少年及第，几为殿魁，未三十岁，陞朝为国子博士，忽以狂逆伏法。廷臣自河东提刑配琼州，母，妻，妹分配岭外，家貲没官。识者谓諗等乃诸洞酋后身。 \\n 沉括存中，入翰苑，出塞垣，为闻人。晩娶张氏，悍虐，存中不能制，时被箠骂，捽鬚堕地，儿女号泣而拾之，鬚上有血肉者，又相与号慟，张终不恕。余仲姊嫁其子清直，张出也。存中长子博毅，前妻儿，张逐出之。存中时往賙给，张知輒怒，因诬长子凶逆暗昧事，存中责安置秀州。张时时歩入府中，诉其夫子，家人辈徒跣从劝於道。先公闻之，颇怜仲姊，乃夺之归宗。存中投闲十余年，绍圣初復官，领宫祠。张忽病死，入皆为存中贺，而存中恍惚不安。船过扬子江，遂欲投水，左右挽持之，得无患，未几不禄。或疑平日为张所苦，又在患难，方幸相脱，乃尔何耶。余以为此妇妬暴，非碌碌者，虽死魂魄犹有凭籍。 \\n 胡宗甫妻张氏，极妬。元丰中官京局，母氏常过其家。有小婢云英行酒，与主人相顾而笑，张见而嫌之。婢亦觉，是夕，自缢于庙。家人警告，张饮嚼自如。母氏不遑处，乃归。明年，张之爱女病，作婢语责张曰，“我由尔死，尚未足道，既闻之，饮食笑乐安忍耶。必令主死，尔诸子继之，使尔孑然无聊，以偿我昔痛。”未几，宗甫捐馆，张遽出京还常州，三子尽亡，姑妇四人孀居。张晩年病发，宛转哀鸣，求诸婢餔饲扶掖，或责以前事，则流涕无语，如是十余年乃卒。 \\n 王韶在熙河，多杀伐。晩年知洪州，学佛，一日问长老祖心曰，“昔未闻道，罪障固多，今闻道矣，罪障灭乎。”心曰，“今有人，贫负债，及富贵而债主至，还否。”韶曰，“必还。”曰，“然则闻道矣，奈债主不相放何耶。”未几，疽发于脑卒。 \\n 倡妇，州郡隷狱官以伴女囚。近世择姿容，习歌舞，迎送使客，侍宴好，谓之弟子，其魁谓之行首。 \\n 书传载弥子瑕，閎，籍孺以色媚世，至今京师与郡邑无赖男子，用以图衣食。旧未尝正名禁止，政和间始立法告捕，男子为媚，杖一百，告者赏钱五十贯。 \\n  \\n  \\n  \\n 　 \\n  \\n  \\n  \\n  "}
{"章节": "佚文", "正文": "　 \\n 萍洲可谈 \\n  \\n  \\n   \\n  \\n  \\n  \\n  \\n  \\n 佚文佚文 \\n  \\n  \\n  \\n  \\n 《永乐大典》巻一〇八一三，题“积俸葬母” \\n 锦州杨鼎臣，年十于歳，所生母死，殯菜园中。后十年登第，调官，欲积俸营葬，凡两任，不能辧。后改官知彭州九陇县，升朝为安倅，追赠所生邑号，方获襄事。杨毎惧微时草率，棺衾不如法。既彻面衣若生，衣装儼然，盖已三十年。杨抱持慟绝，奉尸易衣而葬，观者感叹，诚孝之报如此。 \\n 《宋会要辑稿》礼二四之七七 \\n 崇宁初，姚舜仁献明堂议，以秘书少监修建明堂，专掌制度。姚议太室用茅覆，尊尧制也，竟不成。政和初，睿断天成，遂建合宫之制，不用茅，可见姚论之迂。亲祠北郊，自祖宗以来不得定议，议者多曰，“天子祭天地，大裘而冕。”传云，“大裘，黒羔裘也。”夏至极暑，至尊御羔裘不便，遂中輟。政和初，始定夏祭之礼。圣人之于天道，宜自得之。 \\n  \\n  \\n  \\n 　 \\n  \\n  \\n  \\n  "}
