{"章节": " 南窗记谈", "正文": "　 \\n 　南窗记谈 \\n   \\n  \\n  \\n 提要 \\n  \\n 《南窗记谈》一卷，不著撰人名氏。多记北宋盛时事。淳熙中袁文作《瓮牖闲评》，已引其书，则作於孝宗以前。而中有叶梦得问章惇济一条，又有近傅崧卿给事馈冰云云。梦得为绍圣四年进士，高宗时终於知福州。崧卿为政和五年进士，高宗时终於中书舍人给事中。则是书当在南北宋间也。中载叶景修述延祐戊午开元宫立虞集碑一条，乃元仁宗五年事，殊不可解。检核别本，此条独低二格书之。乃知上一条记蔡宽夫在金陵，凿地丈馀，得灶灰及朱漆匕箸事，元人读是书者，因记王眉叟掘地丈馀，得花台鱼池事，批於其旁，故称与此事相同云云。此事即指蔡宽夫事也。曹溶所藏之本，因传写者不究文义，一概录作正文，故致是讹异耳。其书凡二十三条。袁文所引卫大夫一条，此本不载，盖已非完书。然所记多名臣言行，及订正典故，颇足以资考证。惟袁州女子登仙一条，庞籍见天书一条，颇涉语怪。然籍见天书一事，《曲洧旧闻》已载之。盖宋人说部之通例，固无庸深诘者矣。  \\n  \\n 　 \\n 　 \\n 南窗记谈 \\n  \\n 士大夫要不可有所好，一为所蔽未有不为害者。房次律平生自视为何等人，是岂逢君之欲托贱役以自售者哉？史称，天宝中，明皇有逸志，数巡幸广温泉，为华清宫，环宫所置百司区署，以琯资机算，时方为给事中，诏总经度骊山，疏剔岩薮，为天子游观。此等事在当时韦坚、王珙、杨慎矜之徒乃当任之，琯顾安而不为耻，考其平素，未必不出于本心，殆适中其所好耳。可不慎哉！徽宗朝，有建言请毁艮岳，以其地还民，方议其请，内出图本宣示，宰执吴相元中观至其间佳处，失声称善，上顾笑曰：“卿亦好此乎？”元中一时失言，出于无心，于义固未有所伤，然使在天宝间，不知果能不为房琯耶？ \\n  \\n  \\n 蔡宽夫侍郎在金陵凿地为池，既去土，寻丈之下便得一灶，甚大，相连如设数釜者，灶间有灰，又有朱漆匕箸，其旁皆甓甃，初不甚损，莫测其故也。后见诸郡兵火之后，瓦砾堆积不能尽去，因葺以为基址者甚多。金陵盖故都，自昔兵乱多矣，瓦砾之积不知几何，则寻丈之下安知非昔日平地也。（叶景修曰，近延祐戊午年，王眉叟真人于清湖开元宫殿前立虞伯生所撰碑，先用木桩打入地，然后于上立石，及木桩入地丈余不复可打，匠人掘示之，下有地面及花台鱼池，则与此事相同也。） \\n  \\n  \\n 欧阳文忠公虽作一二十字小柬亦必属稿，其不轻易如此，今集中所见乃明白平易若未尝经意者，而自然尔雅非常所及。东坡大抵相类，初不过为文采尔。至黄鲁直始专集取古人才语以叙事，虽造次间必期于工，遂以名家，士大夫翕然效之。方古文未行时，虽小柬亦用四六，世传宋景文公《刀笔集》虽平文亦务奇险，至或作三字韵语。近传崧卿给事以冰馈同舍，其柬辞云：蓬莱道山，群仙所游，清异人境，不风自凉，火云腾空，莫之能炎，饷以冰雪，是谓附益。读者莫解。或曰：此灵棋也。一坐大笑，而不知其渊源亦有自也。 \\n  \\n  \\n 唐以身言书判设科，故士皆习书，有晋宋余风，今有得唐人遗迹，虽不知名亦往往可观。宋朝此科废，书遂无用于世，非自好之者不习，故工者亦少，亦势使之然也。欧阳文集载《与石公操推官书》言：尝见其二石刻书字之怪，讥其欲为异以自高。公操即守道，今《徂徕集》中犹见其答书，大略皆谰辞自解，至谓书乃六艺之一，虽善如钟王虞柳不过一艺而已，吾之所学尧舜周孔之道，不必善书也。欧公复之曰：《周礼·六艺》有六书之学，其点画曲直皆有其说，今以其直者为斜，方者为圆，而曰我第行尧舜周孔之道，此甚不可也。譬如设馔于案，加帽于首，正襟而坐然后食者，此世人之常尔。若其纳足于帽，反衣而衣，坐于案上，以饭实酒卮而食，曰我行尧舜周孔之道，可乎？不可乎？此言诚中其病。守道字画世不复见，既尝被之金石，必非率尔而为者，即答书之辞观之，其强项不服下，又设为高论以文过，拒人之态犹可想见也。 \\n  \\n  \\n 叶石林问于徐惇济曰：自坡翁名思无邪斋、德有邻堂，而世争以三字名堂，宇公知前此固尝有是否？答曰：非狮子吼寺乎？叶公笑曰：是也。盖吴兴城南射村有寺号狮子吼，本钱氏赐名，宋因之。石林公既为《春秋书》，其别有四解：释音义曰传，订证事实曰考，掊击三传曰谳，其编排凡例曰例。又问曰：吾之为此名，前古之所未有也？惇济曰：已尝有之。石林曰：何也？曰：吴程秉逮事郑玄，著书三万余言，曰《周易摘》、《尚书驳》、《论语弼》，得无近是乎？石林大喜。 \\n  \\n  \\n 韩玉汝丞相喜事口腹，每食必殚极精侈，性嗜鸽，必白者而后食，或以他色绐之，辄能辨其非，世以为异。然此事古人固已有之，晋苻坚从兄子朗国破归晋，司马道子为设盛馔，极江左精肴，食讫，问曰：关中之食孰若此？答曰：皆好，惟盐味小生耳。既问宰夫，皆如其言。或人杀鸡以食之，朗曰：此鸡栖尝半露。检之皆验。又食鹅肉知黑白之处，人不信，乃记而试之，无毫厘差，咸以为知味。与韩相白鸽事同，此非有法可传，盖独得于心，故能默契如此。 \\n  \\n  \\n 丈人本父友之称，不必妇翁也。汉匈奴传曰：汉天子我丈人行也。唐人尤喜称之，杜甫上韦左丞诗：丈人试静听。又有：丈人屋上鸟。而不闻杜公为韦之婿也。如此甚多，柳子厚记先友韩退之一也，至与之书乃称退之十八丈。父友而字之者，以其齿相近乎？近来不问行辈年齿，泛相称呼必曰丈，不知起自何时。至于侪类相狎，则又冠以其名姓曰某丈某丈，乃反近于轻侮（一本姓上无名字）。 \\n  \\n  \\n 为帅守而踵父祖尝所居，自昔以为盛事。李文饶《献替记》称：开成二年，自浙西观察授淮南节度，本朝二百余年未尝有自润州迁扬州者，况两地皆是旧封，倍怀荣感。盖其父吉甫亦尝领扬、润故也。本朝如此比者亦有之，多见于谢上表启。绍圣中，欧阳叔弼棐知蔡州，其父文忠公之旧治也。谢宰执启云：惟近辅之名邦，实先人之旧治。高城不改，自疑华表之归；老吏几稀，尚守朱门之旧。追怀今昔，倍剧悲欣。靖康中，翟公巽自翰苑出守会稽，其父思之旧治也，谢表云：惟昔先臣，再临东越，岂其暮齿，乃踵前修，朱邑世祠，犹有奉尝之旧，恬侯家法，自怜孝谨之衰，敢不慰问耆年，览观谣俗，无忘遗爱之厚，永念教忠之余。皆谓是也。 \\n  \\n  \\n 李文定公以故相守兖州，有嫠妇为其里人以伪券诬讨田产，诉于官凡十余年，皆不得直。及文定公未去郡，而傅求龙图初中甲科，以廷尉评事知仙源县，初至官，嫠妇又讼于县，求逮所讼与书券者，验其书迹不类，因穷治，尽得奸状，里人既伏辜，而归其田产与嫠妇焉，一郡惊为神明。李公闻之叹曰：吾为政于此，不能使枉者直，而又罪其嫠妇，吾甚愧之。乃以粟帛谢罪于妇，而盛荐傅公于朝。议者谓傅公发嫠奸伏固过人矣，而文定公之不讳其失，不掩人善，尤人之所难也（盛荐一作盛称）。 \\n  \\n  \\n 凡以节度使兼中书令、侍中、同平章事，并谓之使相，唐制皆佥敕，五代以来不预政事，敕尾存其衔而不佥，但注使字。汉初有假左相，曹参之徒尝为之，皆以将军有功无以复赏故，假以宰相之名，而不得居其位，是亦唐以来使相之比也。汉殇帝延平元年，以邓骘为车骑将军仪同三司，仪同之名起于此。魏黄权以车骑将军开府仪同三司，开府之名起于此。盖亦姑使其仪秩得视三公而已，是亦假丞相之类。然晋以来，左右光禄大夫开府者为文官，骠骑车骑将尉军与四征四镇及诸大将军开府者皆为武官。宋齐以后，循之不改。初唐以为文散阶，虽三公三师亦必冠以此号，李涪著刊误常非之。宋因唐无所革，元丰官制既罢同平章事，遂以节度使加开府为使相，正合创名之意，而文臣寄禄官亦存之，然无生为之者，惟以为赠官。 \\n  \\n  \\n 特进起于西汉，凡诸侯功优，朝廷敬异，乃赐之位特进，位在三公下，故曰特进。成都侯王商以特进领城门兵，置幕府，得举吏如将军。后汉邓禹列侯就第特进奉朝请，是特引见之称，无官秩，定礼。魏晋以后皆有之，唐以为文散阶，元丰官制以为寄禄官，亚开府。 \\n  \\n  \\n 汉武帝元朔三年，诏曰：夫刑罚所以防奸也，内长文所以见爱也，以百姓之未洽于教化，朕嘉与士大夫日新厥业。只而不解其赦天下“内长文”之语，了不可解。张晏曰：长文，长文德也。师古曰：诏言有文德者，即亲内而崇长，之所以见仁爱之道，见谓显示也。颜氏之说虽比张晏为详，然终不能服人意。许少伊右丞言往年江南旧本，乃以“内”为“而”文，为史传写之误，容或有此，而其义通矣。近见一士人言，前辈校正本乃以内为而，长为肆，文为赦，而肆赦所以见爱，其于下文尤为贯穿，但改字太多，不知果有所据否？欧公云：读书有不通因改易本文而附会之，最为解经者之蔽。此言盖讥郑氏也，近世学者多或不免如此。 \\n  \\n  \\n 吕文穆参政（余庆）与其弟正惠丞相皆晋兵部侍郎琦之子也，自五代至宋至道中，父子兄弟相继居显位，而家无余财，居无别业，平日俸赐多以赈施中外，随手而尽故也。家人尝诉日用乏绝，正惠公曰：过得三日，则更营三日，生计如是足矣。 \\n  \\n  \\n 秦汉以来，方士言神仙莫不白日上升，后世小说所载往往而是，然人未尝有日见之者，难以必其有无，惟韩文公诗叙谢自然事曰：一朝坐空室，云雾生其间，如聆笙箫韵，来自冥冥天。白日变幽晦，萧萧风景寒，檐楹气明灭，五色光属联。观者徒倾骇，踯躅讵敢前，须臾自轻举，飘若风中烟。据此等语，则其自幼学仙而致轻举，众所共见者，昭然不诬。近吴兴陈汤求大夫提举江西茶盐，回言数年前，袁州一村民女子自幼乐静默，常独处一室中，然初无他异，至十八九，一旦，其家闻空中笙箫之声，女子已在室中阖户而坐，须臾，采云四合蓊郁其舍，家人与观者皆莫敢前，经半日方散，开户视之，已不见女子，久之犹闻笙箫声在半空。其事与谢自然相类。 \\n  \\n  \\n 饮茶或云始于梁天监中，事见《洛阳伽蓝记》，非也。按《吴志·韦曜传》，孙皓时每晏飨，无不竟日坐席，无能否饮酒率以七升为限，虽不悉入口，皆浇灌取尽，曜所饮不过二升，初见礼异时，或为裁减，或赐茶荈以当酒。如此言则三国时已知饮茶，但未能如后世之盛耳。逮唐中世，榷利遂与煮酒相抗，迄今国计赖此为多。唐人所饮不过草茶，但以旗枪为贵，多取之阳羡，犹未有所谓腊茶者，今建州制造日新岁异，其品之精绝者，一饼直四十千，盖一时所尚，故豪贵竞市以相夸也。 \\n  \\n  \\n 吕申公为颍州通判，欧公为守，素不以文靖为然，及与其子为僚，见其学识，已改观矣。时刘原甫、王深甫皆寓居都下，四人日相从讲学为事，情好款密，一日，分题赋诗，申公得瘿木壶，其辞曰：天地产众材，任材谓之智，梁桷与楹代，小大无有弃，方者以矩度，圆者中规制。嗟尔木之瘿，何异肉有赘，生成拥肿姿，赋象难取类，隐括所不施，钩绳为尔废。大匠睨而往，恻然乃有意，孰非造化功，而终不朽器，刳剔虚其中，朱漆为之伪。■〈奭斗〉浆挹酒醴，施用惟其利，牺象非不珍，金罍岂不贵，幸因左右容，反见谓奇异。人之才与性，未直远于是，性虽有不善，在教之操砺，才无不可用，在上所错置。饰陋就其长，皆得为良士，执一以废百，众工何由备，是惟圣人心，绝通天下志。欧阳称赏，以为有宰相器（案《宋文鉴》“岂不贵”下有“设之于楹阶，十目肯注视”句）。 \\n  \\n  \\n 钱唐关注，字子东，家世以文雅称，喜为诗，有唐人之风。尝赋《松声》一篇云：梦破松声枕上闻，睡魔夜半战吟魂，初疑秋雨连江岸，乍觉寒潮上海门。招引好风来古寺，追随月色下前村，晚行欲问声来处，郁郁苍波漫不分。 \\n  \\n  \\n 王文正公遗事：公幼时见天门开，中有公姓名，弟旭乘间问之，公曰：要待死后墓志写上吾不知此。言虽云拒之，亦可见其实有是事矣。庞庄敏公帅延安日，因冬至奉祠家庙斋居，中夜恍忽间见天象成文，云：庞某后十年作相，当以仁佐天下。凡十三字，注视久之方灭，公因作诗记之云：冬至子时阳已生，道随阳长物将萌，星辰赐告铭心骨，愿以宽章辅至平。手械之，题曰《斋诚密记》。其诗藏其曾孙益孺处，用小粉笺，字札极草草。按实录，自庆历元年初，分陕西四路，公与韩忠献、范文正、卫圣源三公俱为帅，至皇祐三年登庸，适十年。夫天道远矣，而告人谆谆如此，理固有之，不可尽诘。 \\n  \\n  \\n 彭资器尚书（汝砺）、熊伯通舍人（本）皆鄱阳人，其父并为郡吏，两公少从学。彭公既魁天下，闻报之日，太守即喻其父，使罢役，且以己所乘马及导从并命郡吏送还家，乡闾以为荣，其徒相与言曰：彭孔目之子既已为状元矣，熊孔目之子当如何？次举，伯通亦擢上第，时前守已替去，后守悉用前例送熊之父还家，自是一郡歆艳，家学益众。 \\n  \\n  \\n 仁宗朝，京东有剧贼执濮州通判并渊纵掠，时蔡子正尚为小官，建言宜如汉高元不以劫质开奸路，急捕系之，朝廷从其言，贼党遂坏散，自是以才能显。其后，江西广东福建路盗贼稍起，至千百为群，公然被铠甲拥旗鼓肆为剽掠，吏莫能禁，子正复建言，请严敕所属其除民患，时执政者记其前言，因就付以其事，遂除江西提点刑狱。子正至部，首下令民有器甲者，与期限，俾首纳，原其罪，于是竞自归纳，前后得六万余，择其精者给巡捕吏兵，贼气已夺。先是，群盗常恃众恃兵仗以贩鱼为名挟盐以卖，子正复令贩鱼者赍盐不及二十斤，众不至五人，不持兵，皆为良民，吏毋得问，自是人情大安，盗亦消弭，子正迄为名帅。 \\n  \\n  \\n 傅献简公事仁英两朝居言路，榻前论事，是是非非正色抗议，未尝少有苟容姑息之言，退而与人道之，亦未尝少有骄矜自负之色。及出为郡，循循然遵奉诏条惟谨，所亲或问之曰：公以直节闻天下，今虽为郡，谓当时有所纵舍以自表见，奈何俯首奉法如此，何以自别于常人乎？公曰：不然，君子素其位而行，言官行言事之职，牧守行守土之任，此古人所以安分而明守也。闻者叹服。 \\n  \\n  \\n 司马温公尝与邵康节论近代人物曰：清、直、勇三者，人所难能也，吾于钦之畏焉。康节曰：钦之清而不耀，直而不激，勇而不愠，亦为难矣。世以为知言。 \\n  \\n  \\n 魏郑公言，君臣同心，是谓一体，岂有置至公而事形迹，若上下共由兹路，邦之兴丧未可知也。予尝爱此言最切于治道。夫事形迹者，本以示公，然考其实未有不出于私其身者也。宋盛时士大夫立朝论事往往信道任诚，粲然如骨肉之相与，识者以为美谈。予闻故老道一二事，太宗平晋之初，以并州交城县地势险阻，可以控扼山外，且有金铁之饶，建以为大通监领交城，绵上二邑。大中祥符中，复废为县，吕献可尝宰交城，以为宜复为监，即具利害奏闻，而自请就为知监，任兴复之事。且言臣于审官院差除已是合入通判资序，若朝廷允从所请，即于臣别无侥幸。 \\n  \\n  \\n 客至则设茶，欲去则设汤，不知起于何时，然上自官府，下至闲里，莫之或废。有武臣杨应诚独曰：客至设汤是饮人以药也，非是。故其家每客至，多以蜜渍橙木瓜之类为汤饮客，或者效之。予谓不然，盖客坐既久，恐其语多伤气，故其欲去，则饮之以汤。前人之意必出于此，不足为嫌也。 \\n  \\n 　 \\n *取自钱建文制作电子书 \\n  \\n 　"}
