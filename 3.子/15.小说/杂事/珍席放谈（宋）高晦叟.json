{"章节": "珍席放谈（宋）高晦叟", "正文": "　 \\n 　珍席放谈　 \\n   \\n  \\n 提要 \\n  \\n 《珍席放谈》二卷，宋高晦叟撰。晦叟仕履无可考。所纪上自太祖，下及哲宗时事，则崇宁以後人也。是书《宋史·艺文志》不著录，惟《文渊阁书目》载有一册，世无传本。今散见於《永乐大典》者，尚可裒辑成编。谨采集排缀，厘为上、下二卷。书中於朝廷典章制度沿革损益及士大夫言行可为法鉴者，随所闻见，分条录载。如王旦之友悌，吕夷简之识度，富弼之避嫌，韩琦之折佞，其事皆本传所未详，可补史文之阙。特间加评论，是非轩轾，往往不能持平。又当王氏学术盛行之时，於安石多曲加回护，颇乖公议。然一代掌故，犹藉以考见大凡。所谓识小之流，於史学固不无裨助也。  \\n  \\n 　 \\n  \\n 卷上 \\n  \\n 宋初循旧制，节度使班缀在卿监之下，太祖命升于龙墀内。今官至观察使则礼秩与待制等，而元戎位列六曹尚书之次，居翰林学士之上，得其宜矣。唐制，文武杂任作节度使，还朝为省监长贰者间有，如颜鲁公自江西回充刑部侍郎，段成公泾原还领司农卿之类是已，亦一时之良矩也。初，外戚罕有建节者，太祖时杜审进以元舅之尊穷老才得节度使。宋朝之制，节度州为三品，刺史州为五品。盖五品州则军事也，而命官乃为防御使，则以防御团练使领刺史州，盖本唐制。至节度州则非赐旄钺不以命之，若观察使盖与节度使相须观察系州，节度系军，节度可以兼观察，观察视节度则降杀矣。 \\n  \\n  \\n 神宗鼎新官制，建尚书，分六曹以莅事。制落成之日，命左右仆射赴都省礼，上依唐制，百官致恭以见。王禹玉、蔡持正为二揆尚书，拜于副阶之上而答拜。御史中丞诸行侍郎以下拜于庭中而跪于堂上以受其参。上即闻之，翌日登对语及，讶不如仪也。厥后登庸者，亦不复沿袭矣。 \\n  \\n  \\n 故事，知制诰待制权发遣三司使事赐金带。韩玉汝以待制分画河东地界事毕，陈睦以校理使高丽还进职修撰，亦各被赐。近时梁材叔、胡师文、黄师是之徒皆待制并赐杂学士带，亦优礼也。 \\n  \\n 旧制，公卿士大夫引年者随其品秩高下例进散官致仕。内外制杂学士前执政官带职名，前宰相带使弼致仕，自熙宁、元丰始也。 \\n  \\n 石表之以前参知政事自资政殿大学士吏部侍郎太子少傅致仕。田宣简后以枢使罢事观文殿学士尚书左丞乞致仕，亦除太子少傅，职仕虽殊而恩秩一等。前后失于比凝耶？轻重系于当时耶？ \\n  \\n  \\n 神宗朝王公带观文殿大学士在金陵府，及生日，有旨契勘有无所赐礼物。枢密院具到，宰臣枢密使带平章事并使相，生日则赐进呈特令依在外使相例赐。昔赵献拜守太师，西京养疾，国朝故事，非带同平章事无生辰赐物例。太宗以普故相，特示异数，遣使就赐。是时自当举此以闻，不知何以遗忘之也。本朝旧相不带平章事，生日锡之以礼物，唯二公尔。本朝小使臣供奉官而下，皆隶宣徽院，院使之□□礼遂同二府而班在枢密副使之上。至雍熙中置三班院，专领小使臣授任，而宣徽使如旧，其后班缀下榻副矣。为使者不胜计赐重金笏带，唯王君贶尔。 \\n  \\n 旧令，郡守监司通判随其服色借紫或绯而不垂鱼。按，唐制借绯即佩银鱼，借紫即佩金鱼，亦人衔位书之，其法似可袭矣。 \\n  \\n 哲宗未亲政日，宰相吕大防委更先朝官制，事极不经，以左右字分有无出身人，则右职者分当赃污而不足怪责矣。何其不思之甚也！朝廷之士弗闻一言论其疏舛，出于畏附而然耶？果以为中理而无说耶？至上独揽权纲，方命有司复行故典而斥去谬举，天下韪之。班固谓霍光曰：不学无术。大防岂非其俦乎？凡诏书德音，立后建储，行大诛讨，拜免三公宰相枢密使，命将日，制并用白麻纸，不使印，百官立班宣读，故谓之白麻，亦曰宣麻。杜子美有诗云：“紫诰追三代，黄麻似六经。”（按，杜甫《赠张垍》诗：“紫诰仍兼绾，黄麻似六经。”此作“追三代”，未详所本。）黄麻不睹所出，盖唐贞观以诏敕多蠹，始用黄麻纸书写尔。名与白麻相类，而事则殊矣。 \\n  \\n  \\n 公式，旧唯中书门下，今唯尚书省发敕书曰故牒，诸州出补牒亦称故牒，自馀省台寺监支移皆云谨牒，不易之制也。独夔州路转运司公牒辄书故字，诸道监司文檄未尝有类是者也。前后主者但相承行无顾条理而更革者。 \\n  \\n 近时上官复谒属僚，刺字多云起居某官，避参之卑也。夫参辞上下通行之制，所为起居者，其礼至重。嫌轻而增重，诚为倒置，得非循袭其常弗之思乎？ \\n  \\n  \\n 唐京师钱陌八十五，自河而南八十五。燕代皆以八十为陌。汉王章建言官司出钱陌减其三。今则凡官私出入悉用七十七陌，谓之省陌者是已。独封赠钱输官帑陌犹用八十，乃唐时馀制也。 \\n  \\n  \\n 太祖召陈图南对便殿，恩礼甚渥，问曰：“昔尧舜之为天下，今可至否？”对曰：“尧舜土阶三尺，茅茨不剪，其迹似不可及。然能以清净为治，则今之尧舜也。”上善其对。清净之言起于老庄，世多以为道家虚元之说，其源盖出于乾坤易简之道。尧舜繇之，修己以安百姓者也。希夷举之以答睿问，可为仁人之言，其利溥也。岂高引远遁方外，泛泛之流可攀企哉？太祖嘉纳，帝道日隆，圣政日跻，偃武修文，函夏奠枕视唐虞无间然矣。 \\n  \\n 太祖尝下诏：“吏员繁而求事之治，俸禄薄而责人以廉，甚无谓也。与其冗员而重费，不若省官以益俸。”非独垂一时之训，足以为万世之制。 \\n  \\n 仁宗临轩清问贤良之士，苏辙策略曰：“陛下近岁以来，宫中贵妃已至千数，歌舞饮酒欢乐失节，坐朝不闻谘议，便殿无所顾问。”从官奏曰：“陛下恭俭，未尝若是。辙言狂诞，恐累盛德，乞行黜落。”帝曰：“设制科本求直言，苏辙小官，敢言，特命收选。夫人主言动，辙虽妄说，果能诳天下之人哉？”置而不论，仍嘉其能贲以恩宠。容谏纳善，尧舜禹汤无以过也。 \\n  \\n  \\n 章圣尝谓辅弼曰：“诸州长吏或廉而肆虚，或察而滋扰，或掊敛以为公，或旷职以为恕，此何由致治？四者世人不独不非，而反获休誉多矣。安得廉而弗厉，察而弗扰，公而弗优，恕而弗废之士与上共理邪？” \\n  \\n  \\n 田宣简昔有言，“士君子修身起家易，始终尽善难；始终尽善易，世德相继难。”噫！士当穷时艰勤自奋，往往能之，暨其志得欲充，丧其素操，盖亦弗稀。或己克终而子孙殒家声者多是，公语足以为士大夫之良规也。 \\n  \\n 杨文公尝云，“人之操履无若诚实。”此曾子平日三省其身之道，而孟子所谓仰不愧于天，俯不怍于人者也。君子允蹈，其可后乎？ \\n  \\n 王沂公尝云，“是非曲直在听断之审。请以药物喻之，医方谓药物有相使相反者，如甘草为国老，以性能和众药，放汤齐中，不论寒温多用之。而斑猫有毒，相反，若用之则致害人。”时以为名论。噫！攻疾者投药相反，患止一身。经国者用人相反，弊及天下，弗可忽也。李谷有言，壮年仕宦，忌于太速，肌体患于太丰。早速早丰，莫能致远，物礼自然也。而斯乃分定，匪系乎人。虽不速丰有可得耶？若谓爵禄用巧心强力必能驶取则误矣。盖有经营而即如其意者，是亦命也。适与幸会焉。 \\n  \\n  \\n 苏文忠有言，“人之仕宦，但只作郎官典郡，自无患害也。盖位高贵重，常近颠踬，理自然耳。正人居要路则忘身许国，知其必为群小侧目乘伺间隙，邪人知重权则营私罔上，言者抵罪。贯盈难掩，终致发扬，邪正不类，皆所以贻祸也。”公言约而旨深矣。 \\n  \\n  \\n 庞颍公尝云，“大臣尤当只畏绳墨，岂可自恃贵重乱天子法？”此谈足以为钜人药石也。尝思法非为君子设，世之君子冒而弗惮，将何以御中人之下者哉？士大夫有审顾宪章不少逾闲者，人或嗤以为拘出矩度，以肆放而无所恤者。或推以为才，果其然乎？若人知法之可虞，则世无招尤速累者矣。若举皆勿避于法，则世无能保厥躬者矣，系所自处也。先贤云，上顺公法，下顺人情，故称循吏。可不谓之才乎？ \\n  \\n  \\n 赵中令举官训，人有见其故藁但云，“某当公事如私事，爱惜官物如己物。”诚简切也。世之从仕者，多汲汲然营私谋己，心惟恐后，治公事岂婴思虑，主官物弗人顾盻，第务因循，苟且以度岁。时而侥幸，袭以成风，恬莫怪也。能如公所举，则州邑必无稽违，帑廪宁有侵蠹矣！推士者往往为过情溢美之谈，曲相藻饰，是非可否，未免失真，视中令得无愧乎？ \\n  \\n  \\n 孙宣公一代之名儒也。久在经筵，尝取《无逸》篇绘图以进德庙，援唐明皇时故事尔。夫《无逸》，周公所以戒成王，欲知先业之艰难而罔可怠豫。王道之持盈，守成而致长久，安宁之道也。宜其常置左右，起居出入观瞻念虑焉。寇莱公以将相穹崇，历镇方，面谕摈绍者。遇有过客造请，常以同年小录与参状俱呈，若其人联榜而年在己上者，虽州县小官亦展茵席以叙拜礼，惇旧如此。近时同年事分一空，得公之彷佛者，可以厚浮俗而为佳语矣。冠莱公当国，契丹入境，河朔戒严，朝论二三，未知适从，独公劝上亲幸澶渊，得以振士气。章圣面谕擘画边事及驾起与不起至何处者，准条四事以对，曲尽机要，其状右语奏云：“陛下睿智渊深，圣猷宏远，固以坐筹而决胜，尚犹虚己以询谋。兼彼契丹颇乏粮糗，虽恃甲兵之众，必怀首尾之忧，岂敢不顾大军乃图深入？然亦虑其凶狡，须至过有防虞。”由是宸衷决从其策不惑，銮舆顺动，敌兵北归。议者以寇公之公烈崛然第一，信不诬矣！ \\n  \\n  \\n 寇公性尚华侈，夏英公亦然。夏尝语门下客曰：“莱公自奉豪奢，而世弗非者。至某则云云者多，何也？”客对曰：“旧传寇公在镇，暇日与僚属出郊园，坐席上，闻驮铎声，遣介问之，乃一县令代还行李经由。公即召同席，从容宴，赏侍中。今待入京士大夫与出都之人礼数已自加损，况其他欤！宜乎物论之不同矣。”竦默然久之。夫虚心下士，弗论高卑疏昵者，无贤不肖悉皆推尚，曲意轻重，欲收人情者誉未必至，而毁亦莫可逃也。 \\n  \\n 李文定年四十方登第。陈康肃守鄞时，犹在场屋，多与之游，每题壁则书布衣李迪捧砚。其后李相国，而陈方建节，升沉淹滞盖叵测也。 \\n  \\n 刘温叟，岳之子也。以父名岳，终身不听乐。李文正一代之贤人也，尝云：“礼不讳嫌名。”二名不偏讳，刘不登嵩华诸岳则可矣。而讳岳不听乐，无乃过矣。夫岳与乐比其他嫌名异矣。耳闻管弦愉乐之音，冒父之嫌名而弗顾，人子安乎？礼以义起，岂必须典制显禁，然后避也？缘人情论之，未为过尔。 \\n  \\n  \\n 杨文公在翰林，母处外被疾。请告，不待报即去。上遣中使赐御封药洎金帛以赐，谓辅臣曰：“亿，侍从官，安得如此自便？”王文正对曰：“亿，本寒士，先帝赏其词学，置在馆殿，陛下矜容，不然颠踬久矣。然近职不当居外地，遂除太常少卿分司。”夫近侍轻事而圣君优假，大臣又善为之地，真幸遇矣。 \\n  \\n  \\n 王文正公宇量鸿旷绝伦，在相府日未还等间。上遣中使锡御酒十器，方逾阃内，厥兄亟令人诣国封首取二壶。其妇云：“此上赐也，俟相公归视即持去。”兄怒，挈挺击壶皆碎，酝流盈地。夫人恶之，不令却扫，公归见之，问其故，左右具道所以然。徐语国封曰：“人生光景几许时，其间何用校计。”余无他言。兄与国封默愧也。 \\n  \\n  \\n 张文定守江陵，岁大旱，田稼将败，民忧艰食。公自府宇率僚佐炎日中拖绅端笏彻盖徒步至承天寺弗舍匄雨，升殿焚香，祀拜才终，甘泽飘零，霈然霑足。邦人舞泳，遂获有秋。故老尚能传道其事以相语，至诚感格如是之駚也。王沂公罢政柄，以相节守西都，属县两簿尉同诣府参，公见之，将命者喝放。参讫，请升阶啜茶，二人皆新第经生，不闲仪，遂拜于堂上。既去，左右申举非仪，公卷其状，语之曰：“人拜有甚恶？”噫！大臣包荒固非浅丈夫之可望也。吕文靖当国，一日归自中书，欲发奏牍，令子弟开堂，印莫知所在，家人骇顾，公默然，但命缄扃如故而已。翌日至政事堂用印，印在如故，盖主吏时或窃用，自是防察谨严，奸勿能措。若即暴扬穷治，则非惟贻中外讯笑，而牵连抵罪者亦多矣。世皆服公之识度绝人远甚也。 \\n  \\n  \\n 吕文靖庆历在相府久病，昭陵手诏云：“古人言髭可疗疾。虽无痊验，今朕剪髭与夷简合汤药，表予意也。”昔白傅咏唐太宗剪髭烧药赐功臣李勣，呜咽思杀身，其渥俪矣。君臣之间至恩如此，虽杀身讵足以报？况勣之阿谀但为谋身之地哉！白傅之言不亦过欤？ \\n  \\n  \\n 范文正公贤高一代，践更贵仕，至登政府，常务周赈宗族以逮孤远。薨之日家无馀赀，窀穸有期，素相厚善者韩、富、田、裴诸公各出金帛之助。狄武襄常在麾下，早被知鉴，时位枢席，赙赠倍腆于诸公，敻然有古风概，悠悠之交非其比也。 \\n  \\n  \\n 范文正公，王佐才，世所高仰弗逾，大用未究所蕴而亡，时论怅惜。后三十余年，子纯仁自同知枢密院事拜相，搢绅多以为宜，非如前辈英声茂实，实在人耳目中属望以相天下者也。盖文正位弗称才，公议未契。一旦嗣续登庸舆情慰厌尔，与鲁人欲臧孙达之有后几矣。  \\n  \\n  \\n 卷下 \\n  \\n 哲宗嗣统，宣仁权同听断。蔡持正以故相典安陆。暇日偶作小诗数篇。朝散郎吴处厚守汉阳，邻封也。平日深嫌蔡秉政，时不相推引，购得诗本，辄以己意曲加注释，以为意在怨讪，如其私说飞驿上闻。祸起不测，遂窜岭外。时上相吕大防等居辅弼之地，皆缄默顾忌，无所论辩，奉行而已。惟右揆范尧夫奏疏理列，又与王正仲帘前再三为之辩解，不克，回已行之制。而二公亦各罢去，天下士论靡不贤其人也。噫！人臣效情与夫俞合者临事则可见矣，可弗察哉！ \\n  \\n  \\n 范文正殿余杭时，有一近臣同路宴公于堂，以其家声乐相娱，继出俳优，男女纷揉，褒语交至。怪而问其男女谁何，主人答云：“儿曹尔。”公不怿，避席即去。王荆公具书其事于策，真可谓直笔矣。 \\n  \\n  \\n 富文忠、杨隐甫皆晏元献公婿也。公在二府日，二人已升贵仕。富每诣谒，则书室中会话竟日，家膳而去。杨或来见，坐堂上置酒从容，出姬侍奏弦管、按歌舞以相娱乐。人以是知公待二婿之重轻也。二婿之功名年位亦自不相伦矣。 \\n  \\n  \\n 富文忠公以累朝旧相出镇河阳，龙图韩贽自西京被召孟洛，相去不及百里。虽非入都。正驿而迂行止一舍尔。韩未戒行，驰书于公，欲因而假道三城以通典谒。公报拒之，意谓侍从被召不当曲程，先展私觌，虑招物议。大臣于事避慎如此，飞谤其能及乎？ \\n  \\n  \\n 富文忠卜宅洛阳，胜伟寇于西都王君贶相继起第，又复过之也。然而富公年七十即上印绶乞骸致政，优佚自善，家居十期。太原公虽尝暂止其间，老犹任事，拥节旄殿方，面亟匄归甚切，未俞而终于镇，名圃广厦，虚设尔。有而不知足，失其所以有者也。 \\n  \\n  \\n 韩忠献、富文忠立朝杰然无出其右，真社稷之卫，邦家之光也。仁宗虽任之政府，未几皆出，久流于外，四海士民系望以为相者久矣。上亦终谅其贤，嘉祐间相继秉钧轴，簪緌列辟林麓潜夫拭目延颈竞欲观听弛张，迟迟未有闻见。或切语而私怪，逾年行祫享大礼，于赦文中列废置者数十事，皆兴利蠲害之端，人同庆幸，视其措画可知其故也。世方知二公不即变更，盖有待焉。因肆赦而推惠者，非独使编氓比户晓然归恩于上，又免郡县数数遵承之烦，莫不叹诵其德业不群也。岂非君子之道昭然日彰而宰相自有体者乎？ \\n  \\n  \\n 韩魏公未相时，自政府出，更历方而久之。建节判相州，邺台，公松楸所在也。上谢表云：“铺排牛酒，燕故老于里中；罗列旌幢，拜先臣于墓下。”一时之盛事也。人子致位若斯来临乡社，所谓以显父母者也。 \\n  \\n  \\n 韩魏公在相府。嘉祐中畿邑多蝗，朝廷遣使分行督捕。时一朝士还阙见公，面白县虽有蝗，全不食稼。公识其言之佞也，遂问有遗种否，佞者不期问此，遽对遗种不无。公曰：“但恐来年令嗣不及尊君。”其人惭而退。 \\n  \\n  \\n 韩魏公秉钧时，王陶游其门，公亦素器之。累历从官，及为中丞，未登二府，怏怏有望于公。因抚细故奏疏诋公，由此出守转郡。谢上表，尤肆狂讦，词皆浮实，至举丁朱崖以况公，悖妄弗顾于理甚矣。忿欲攻人失其所御，一旦至于是也，由此大失望公。后虽复用于朝为计相，竟不跻丞弼之列，足为躁人鉴矣。 \\n  \\n  \\n 潞公嘉佑中位元台时，上偶违豫二府，同宿于内。一夕，有人款禁闼告变，公即命砻墨于盎，呼其人至前，浓涂面目，驱出斩东华门外。翌日，都下帖然，虽左右亦莫知其上变者谁何也。仓卒之间处非常之事，如是足镇服中外，绝人远甚，诚社稷之卫也。 \\n  \\n 程康穆帅高阳，北使过部称疾，遣人白公欲著帽以见，公拒之。报曰：“疾则可无相见，见当如礼。”使人沮伏莫能为辞，深得镇御之方也。 \\n  \\n 范蜀公皇祐中知谏院。陈恭公为相，嬖妾笞杀一婢，御史奏论排斥不知所谓，遂诬公私其女。景仁上言朝廷设台谏官，使除谗慝，非使为谗，果如其言。执中可斩，不然则言者亦可斩。御史怒，共劾其阿宰相，范弗顾，力论其不然。熙宁初，欧文忠在政府，言官亦诬其私子妇吴氏，惟冲乡以己女尝辨于文疏，馀无一言为明其罔蔑。景仁之心岂持私于相国，盖欲为朝廷别枉直、惜事体尔，何其似之者鲜焉！ \\n  \\n 苏子美年二十一，上疏极为切至，后以祠会弃踬不振，未五十沦亡，良可叹惋。然而是亦韩文公所谓柳子厚少时不自贵重顾惜者也。 \\n  \\n 侍郎郎廉叔清风峻节，闻于一代。尝师朱頔沈天锡，既显皆均俸及之，每置书不称官，上云门生。二人既没，又周其子为毕婚嫁，告老还乡未有居第，渐治园庐，号“武林居士”。其贤高矣。 \\n  \\n  \\n 宋莒公再入政府，景文时以端明殿学士守成都，辄系金方团笏头带，言者上闻。朝论欲究然否，公白上云：“臣久备位二府，累蒙赐带，曾寄遗祁。兄弟之心，觊其早被进用，不期遂佩服尔。”事即中寝，可谓善为辞也。 \\n  \\n  \\n 宋莒公晚年，景文奄谢诸侄成服，公恶其缞缕太粗，命易去。有一门客自言素辱恩遇，愿请以衣，当日都下人多传笑。近时有相国诞辰，驰至宾次荐绅，跪笼放生祝寿之人相埒矣。噫！士迷深利，丧失廉耻，莫知自贱者何独斯焉！古传为要人或特溺器，或验便液，盖不诬矣！ \\n  \\n  \\n 夏文庄豪俊之流也，然操行多疵，清论寡与。庆历中，自前执政拜枢密使，言者排之不已。即罢，时石守道进《圣德颂》，其序云，皇帝命得象，殊为丞相，竦枢密使。次云用御史谏官十一疏追竦白麻，又除襄为谏官，天地人神昆虫草木无不喜跃。皇帝退奸进贤发于至诚，奋于睿断，见于刚克。公怏怏衔之，深岁设水陆斋，常旁设一位立牌，书曰：“夙世冤家石介。”人以谓益彰石之谠言劲节而重自暴其丑也。岂非忿懑内怀勿能制而未之思乎？ \\n  \\n 神宗在御，李端愿纳节以少师致仕，特给节度使俸之半。曹佾拜中书令，特赠公使钱一万贯，朱衣双引。皆近朝待戚里之殊礼也。 \\n  \\n 曾子宣、吕吉甫同为内相，与客啜茶注汤者颇数。客云：“尔为翰林司，何故不解点茶？”吉甫即云：“翰林司若尽会点茶，则翰林学士须尽工文章也。”意讥子宣，缘此遂相失矣。与武元衡在院中食瓜驱蝇事颇不远焉。哲宗绍隆丕构拓大提封刘舜卿帅熙河出兵塞外，破戎垒，擒囚领鬼章，至庭下，倨悍不拜，竟弗能屈，反善遇之。识者以谓若因其慢，即时出于不测，斩首以徇，扬威示武则类必沮势丧气，乘机足以扫荡也。此正阃外之事，专之可也。虽罪擅诛何避焉？舜卿庸才，不能建伟然之事，区区畏首畏尾图全之策，执俘以烦朝廷，谬矣。人君何赖焉？魏文帝云：“文人相轻自古而然。”翰墨之流，贵己忽人，其源久矣。无深怪。惟自视有余裕者不然，如韩退之未尝弗推子厚，杜子美未尝弗称太白，岂区区务取胜也。 \\n  \\n  \\n 江南李后主善词章，能书画，尽皆臻妙绝。是时纸笔之类亦极精致，世传尤好玉屑笺。于蜀主求笺匠造之，唯六合水最宜于用，即其地制作，今本土所出麻纸无异玉屑，盖所造遗范也。 \\n  \\n  \\n 王元之词学器识度越当代。大宗深所器异，而天资忠劲。知无不言，言无所徇，殆以知制诰坐事贬商州团练副使。还朝，上曰：“王文章俊颖，人罕偕者，但性刚直，不甚容物。”命宰相召戒之后，又继被贬斥，皆以论议也。尝为《三黜赋》云：“一生几日，八年三黜。始贬商於，亲老且疾，儿未免乳，呱呱拥树。六百里之穷山，唯毒蛇与贙虎。历二稔而生还，幸举族而无苦。再谪滁上，吾亲已丧；几筵未收，旅衬未葬。泣血就路，痛彼苍穹安仰，移郡印于淮海，信靡监而鞅掌。旋号赴于国哀，亦事居而送往。明四人于液垣，何宠禄之便蕃。今去齐安，发白目昏。吾子有孙，始笑未言。去无骑乘，留无田园。羝羊蠲藩，老鹤乘轩。不我知者犹谓乎郎官贵而郡守尊也。于戏！令尹无愠，吾之所师。下惠不耻，吾其庶几卞和之刖，吾乃完肌曹沫之败。吾非舆尸，缄金人之口，复白圭之诗。细不宥兮过可补，思而行兮悔可追。慕康侯之昼接兮苟无所施，徒锡马而胡为？效仲尼之日省兮苟无所为，虽叹凤而奚悲？夫如是屈于身兮不屈其道，任百谪而何亏？吾当守正直兮佩仁义，期终身以行之。”公之志斯可识矣，然而直之为行而悔而弗可恃。皋陶所谓直而温，叔向以直及难是已。 \\n  \\n  \\n 元之表启精致，如：“诸县丰登，全无公事。一家饱暖，尽荷君恩。三神山上，曾陪鹤驾之游；六学士中，独有渔父之叹。”人多传诵。知制诰被谪，未几复职。谢牍“阶前。药树重吟谢客之诗，观里桃花免动刘郎之叹”，比句尤微婉也。田宣简公天资宽明忠厚，海□□□帅平凉日置洒与僚属相集，路分都监雍元规者酌饮逾常，言色失度，曳裾离席而游，诘旦方悟。愧畏不胜，即驰诣公，深自咎谢。公温然软语以存慰之。既去尚虑其内，弗安也。后数日谕副帅范恪宴兵官于西池，席半赠以诗曰：“醒时莫忆醉时事，今日休言昨日非。池上风光宜共釂，劝君不要半酣归。”元规几于感泣方宁处矣。论者莫不叹公之德量足以容物大过人也。宣简尝过箕山，望颍水有诗云：“先生尝此傲明时，绿岫清波万古奇。应有好名心未息，滩头洗耳欲人知。”帝以天下让，若自得而无待于外，则逊避而已，乌用“洗耳”哉！“洗耳”乃欲暴扬其高风于四方万世也。公能探其情矣。 \\n  \\n  \\n 宣简初登大科，通守金陵日，有李琵琶者本建康伶人，国除时十余岁，逮兹近八十。因宴席呼出，犹能饮巨觥。陈叙平昔，历历可听，辞容不甚追怆，若无情人。又云后主喜音艺，选教坊之尤者号“别敕都知”。日夕侍宴，自称父喜琵琶，名冠别选。王帅围城未陷间，后主犹未辍乐，但云甚述。公有诗卒章曰：“曲终甚喜询前事，自言本是都知子。当时此地最繁华，酒酣不觉恣矜夸。若使斯人解感伤，岂能终老爱琵琶。”诚如所谓矣。以其无情所以道往事奏旧曲而不悲，沦落泥涂而长年也。古诗云：“寡欲罕所关，味薄真自幸。”又曰：“多情真薄命，容易即回肠。”噫！于物味浓而情勿迁者，未尝不为身之累焉！亦贱分致然，己莫能而取舍尔。若李琵琶在人间，幸未必不多而命未必不厚也。 \\n  \\n  \\n 杨文公入省校试，天下士既出，真庙问云：“闻卿都堂帘中哄笑何故？”对曰：“有举人上请尧舜是几事。臣答以有疑时不要使，因此同僚皆以为笑。”上为之动容。范蜀公尝书于简，在南唐时已著斯事矣。侍郎杨銮乃国相汤悦之妹婿，问悦曰：“尧舜不知几件事？”答云：“如此疑事不要使。”噫！荒唐之流多矣，何独子耶？ \\n  \\n  \\n 富文忠当轴，殿帅阙，进拟除授。上谓公曰：“张茂实久次何不与选？”对曰：“茂实虽可任，曾同臣北使，恐致物议，故不敢引用。”上曰：“朝廷公举何恤人言？”遂被擢御史中丞。韩绛不知所以，奏论其事，果如文忠之说，弹其非公。丞相即日家居拜章，引咎云：“观绛所言皆中臣病，无路可逃于斧钺，胡颜再觐于宸旒？”盖上自知本末不假剖析尔。终由是请去，犹坚乞出。又欧阳永叔时为内制，批答云：“事缘暖昧，语涉中伤，遽罢宪司以释群惑。虽朕之不明不敏，能为卿而辨之。而卿亦何嫌何疑，遂将去朕而不顾。避辞已确，敦喻亦勤，其体予于怀，复安厥位，使天下晓然知朕任贤而无贰也。”君臣相与至矣，然而非欧之笔，亦莫能发挥人主之诚意如此之著切，而使大臣释然感通也。 \\n  \\n  \\n 韩、富二公功与夫当世人望，不啻古之王佐也。天下无贤不肖称韩富二公亦素相厚，韩尝寄诗文忠云：“二州连结子孙契，十载同驰忠义名。”治平间，韩位元台，富为枢相，举错之间事有矛盾，由是失欢而弗顾，相继而去位。音问庆吊亦皆阔略。所谓势疑则隙生，力侔则乱起。岂虚言乎？名贤尚尔，况庸人哉！ \\n  \\n  \\n 冯当时为举子时，卷中《咏温泉》云“他如冰雪尔如汤，他学安流尔沸扬。人事如今贵和合，莫将寒暑苦参商。”（平生多可少怪，于物无忤志，见于良篇矣） \\n  \\n  \\n 文潞公守成都，献灯笼锦于温成宫中，都下传其新异。代还辅政，继而宰国。唐子方为言官举贡锦事，廷斥其奸，词甚鲠，忤天子震怒而不慑。左右之人靡不为之惴惴，坐是窜逐岭外。李师中有诗送行云：“真诚自许时不与，独立敢言人所难。去国一身轻似叶，高名千载重如山。并游英俊颜何厚，未死奸谀骨已寒。天意若思安社稷，肯教夫子不生还。”人有易未字作尚者，盖有所谓尔。当时义夫志士非独钦唐之孤节劲气，而亦重李之锐然乐善成美矣。日后子方声问寝扬，禄位益显，为御史中丞，俛默以养誉望而无所建明，不若前时之国尔忘家也。李遂贻书诮其故，索取昔年所送之诗，可谓直谅之友焉。噫！士之微时以忠义自处奋振身名，一旦践更要地冒荣固宠为私己之谋，勿变其操者鲜，可责止于唐欤！王荆公《登庸谢表》云：“念善俗之方姑务徐徐而改革，思爱日之义又将汲汲以施为。”公之志于是可见矣。世之言者谓公得君专天下之政，施张庶务峻切而弗以渐，致异论蜂起，果知公乎？ \\n  \\n  \\n 荆公在政府鼎新百度，真大有为也。有小诗云：“金明池道柳参天，投老归来听管弦。饱食大官犹昔日，夕阳流水思茫然。”此乃失意无聊者语也。公方君臣相遇，谋合计从，不应有此句，识者颇怪之也。其后去国久居闲地，遂如所咏尔。荆公深知吕吉甫，力荐于上，遽位要津。不数年同在政府，势焰相轧，遂致嫌隙。吕并不安，谓人曰，惠卿读儒书只知仲尼之可尊，看外典只知佛之可贵，今之世只知介甫之可师。不意为人谗，失平日之欢，且容惠卿善去。”人有达其言于公者，公闻之，语其子元泽曰：“吕六却如此使人不忍。”其子答云：“公虽不忍，人将忍公矣。”公默然。夫父子天资厚薄相僚，宜其道之至妙莫能相传授也。 \\n  \\n  \\n 五代僭乱之国十，窃帝号而不奉正朔者七，江南杨溥、李昪，蜀王建、孟知祥，南汉刘陟，闽中王延钧，河东刘崇耳。宋元宪、欧文忠皆言得钱镠时封落星石为宝，应山制称宝正六年。疑钱氏亦尝改元称帝而后讳之也。欧公又云：“阅吴越与诸国往来书多，皆无称帝事，切意当时称帝改元独施于境内，不见于四方焉。不然则安得全无旁见之迹也？” \\n  \\n  \\n 太原刘氏旧城虽已残废，而余址岿然，形势山耸。当时匝合及四十里，气概雄壮可想也。周世宗征之不克，祖宗相继亲御六师方絷顽童，以区区一隅之力抗中原全盛之锋，非恃金汤雄壮，安能迁延岁月耶？关陲要地，今虽壁垒整固，或寝增大能与彼相类，则非惟足以待寇之来，寇亦自潜戢矣。 \\n  \\n  \\n 章圣卜地建玉清昭应宫，望气者密，以语人其地当出二天子，人未然之。不久宫灾，鞠为残烬，即其废址作睦亲宅，以居宗室。永厚、永裕二帝降生邸中，相继潜跃以福苍生，术士往日所占，果不妄矣。 \\n  \\n  \\n 文靖长于知人，世能道其事者。王仲仪，故相子，待制年未四十，一日谒公，簪绅骑从华奕，公二子窥之，相与羡慕，公知而语曰：“汝辈何爱王某？”对云：“以其少年荣达耳。”又告之曰：“尔曹皆当远过斯人。”二子者，晦叔、宝臣，一宰相，一枢密使。鉴裁之精如此。 \\n  \\n  \\n 丁晋公窜朱崖到海上，遇异人颇道严生，休咎有验。又云：“公但无虑，非久当复北归，以寿终。”公叩其由，答曰：“公食料中尚有羊数口，食之未既尔。”后果来，旋以正卿分司，然后逝。人之饮醊可肆心而越分乎？ \\n  \\n  \\n 王逵为湖南转运使。永州何仙姑者曾遇异人，得道术，迹甚奇怪，士大夫多访其居。王行部至永，要诣舟中留宿数夕。魏瓘帅长沙与之不协，遂闻诸朝，云：逵取无夫妇人宿于船。由是罢。魏所言虽险妄，而逵为使者，举措殊弗远嫌，取人指目亦未得无罪焉。古人于寡妇之子非见焉，不与之友可弗念哉？ \\n  \\n  \\n 贾文元未及诞弥之月，母梦人遗之一冠。既寤犹记其形制，绘以示人，乃貂蝉冠也。后公位跻侍中，告薨。王荆公作《挽词》云：“天上貂蝉曾梦赐，归魂应侍紫阳宫。”述其事也。 \\n  \\n 张邓公在相位丧闺女，几上书薄福字。赵悦道止一子守成都，日化去，得讣，写冤家字于书背，制服哀恸。已而无复悲思，兹亦近时宗工中之达者也。 \\n  \\n  \\n 王元之淳化中在禁从，八月晦日梦赋诗上前。既悟，惟记一句云：“九日山中见菊花”，莫喻其然也。翌日，授商州团练副使，孟冬初抵官所，菊纷盈于目，神先告乎？竟淹徊于翰林，坎坷于外，弗逾大用而亡。亦诗谶尔，岂偶然哉？ \\n  \\n  \\n 富文忠甲辰年丙寅月丙午日癸巳时生，韩忠献戊申年庚申月庚申日庚辰时生。昔有善术者云：“富命可及九分，韩不及一二分，功名禄位弗相上下。”论者莫以为然。厥后忠献薨时才年六十，文忠还政优游自适，十年方捐馆，寿八十。始信术之精微也。  \\n  \\n  \\n *取自钱建文制作电子书 \\n 　"}
