{"章节": "●序", "正文": "●序 \\n  \\n  \\n 古者有亡书，无亡言。南人之言，孔子取之。夏谚之言，晏子诵焉。而孔子非南人，晏子非夏人也。南北异地，夏周殊时，而其言犹传，未必垂之策书也，口传焉而已矣。故秦人之火能及漆简，而不能及伏生之口。然则言与书孰坚乎哉？虽然，言则怪矣，而言者有在亡也，言者亡则言亦有时而不坚也。书又可废乎。书存则人诵，人诵则言存，言存则书可亡而不亡矣，书与言其交相存者欤。庐陵浮云居士曾达臣，少刻意于问学，慨然有志于当世，非素隐者也。尝与当世之士商略古今文章，前代之豪杰，知光武不任功臣，而知其有大事得论谏。知武侯终身无成，而知司马仲达实非其对。知邓禹之师无敌，而知其短于驭众。知孙权之兵不勤远略，而知其度力之所能。若夫以兵车为活城，以纸鸢为本于兵器，谈者初笑之，中折之，卒服之。古之人固有生不用于时，而没则有传于后，夫岂必皆以功名之卓著哉!一行之淑，一言之臧，而传者多矣，其不传者亦不少也，岂有司之者欤？抑有幸不幸欤？抑其后世之传不传，亦如当时之用不用，皆出于适然欤？是未可知也。若达臣之志而不用世，是可叹也。既不用世，岂遂不传世欤？达臣既没，吾得其书，所谓《独醒杂志》十卷。于其子三聘，盖人物之淑慝，议论之予夺，事功之成败，其载之无谀笔也。下至谑浪之语，细琐之汇，可喜可笑可骇可悲咸在焉。是皆近世贤士大夫之言，或州里故老之所传也，盖有予之所见闻者矣，亦有予之所不知者矣。以予所见闻者无不信，知予之所不知者无不信也。后之览者，岂无取于此书乎？ \\n 郭熙乙巳十月十七日诚斋野客杨万里序。"}
{"章节": "●卷一", "正文": "●卷一 \\n  \\n  \\n 蔡端明事母至孝，尝步行遇一妪，貌甚龙钟，问其年，曰百单二矣。端明再拜，曰：“愿吾母之寿如妪。”后果符其言。（蔡襄） \\n 包孝肃公尹京，人莫敢犯者。一日，闾巷火作。救焚方急，有无赖子，相约乘变调公。亟走，声喏于前曰：“取水于甜水巷耶？于苦水巷耶？”公勿省，亟命斩之。由是人益畏服。（包拯） \\n 向文简公为庐陵倅时，人未有知者。安城士人彭仲元，能以星历知人祸福，文简召问之，仲元曰：“通判不必他问，不出十年位至公相。”文简自庐陵罢官，阅数年即大拜。仲元之术不吝于告人，吉凶寿夭不差毫发，时人即之者如市，后官于京师而卒，惜其术无传焉。 \\n 皇祐元年，何正臣与毛君卿俱以七岁应童子科。君卿之慧差不及正臣，时皇嗣后未生，上见二人年甚幼而颖悟过人，特爱之，留居禁中数日。正臣能作大字，宫人有以裙带求书者，正臣书曰：“《关雎》，后妃之德也。”上尝以梨一颗令二人分食之，君卿逡巡不应，上怪问其故。对曰：“父母在上，不敢分离。”上大喜，以为皆能知其大义。翌日，御便殿，俱赐童子出身。正臣字君表，新淦洲上人，后仕至宝文阁待制。君卿字公弼，吉水龙城人，终于朝散大夫。 \\n 刘丞相名景宏，南唐时为吉州牙将，刺史彭玕以吉州叛，攻陷郡县，杀略吏民，协景宏以从。景宏度势不敌，乃佯许之，随之往来，故吉之城邑独不被残毁。玕既败，景宏以兵归南唐，遂家吉之永新县。尝谓人曰：“我伪从彭玕之协，可活万人。吾虽不偶于时，后必有兴者。”因号所居后山曰后隆。景宏既没，越三世而生丞相沆。沆之子孙皆荣显，至今世禄不绝。（刘沆） \\n 杨文公大年，美须髯。一日早朝罢，至都堂，丁晋公时在政府，戏谓之曰：“内翰拜时须扫地。”公应声曰：“相公坐处幕漫天。”晋公知其讥已，而喜其敏捷，大称赏之。天禧末，寇公诸人皆贬远方，文公实预谋，而晋公爱其才，终不忍害也。 \\n 蔡元长尝论荐毛友龙，召对，上问曰：“龙者，君之象，卿何得而友之？”友龙不能对，遂不称旨。退，语元长。元长曰：“是不难对，何不曰‘尧舜在上，臣愿与夔龙为友’？”他日再荐之，复召对，上问大晟乐。友龙曰：“讹。”上不谕其何谓也。已而元长入见，上以问答语之，对曰：“江南人唤和为讹，友龙谓大晟乐主和尔。”上颔之，友龙乃得美除。（蔡京） \\n 刘丞相沆冲之守陈州时，尝梦登谯楼，抱鼓而寝。既觉，家人告曰：“夜漏不闻四鼓，何也？”明日，丞相问故，更吏对曰：“夜将四鼓，有蜈蚣长三尺许，旋辟鼓上，惴恐莫敢近，遂不报四更。”丞相因悟昨梦，乃不之责。此与欧阳公闻榆荚香而悟身为瞿鸽者何异。（刘沆） \\n 刘伟明弇，少以才学自负，擢高第，中词科，意气自得，下视同辈。绍圣初，因游一禅刹，时东坡谪岭南，道庐陵，亦来游，因相遇，互问爵里姓氏。伟明遽对曰：“庐陵刘弇。”盖伟明初不知其为东坡。自谓名不下人，欲以折服之也。乃复问东坡所从来。公徐应曰：“罪人苏轼。”伟明始大惊，逡巡致敬曰：“不意乃见所畏。”东坡亦嘉其才气，相与剧谈而去。 \\n 江南呼蜜为蜂糖，盖避杨行密名也。行密在时，能以恩信结人，身死之日，国人皆为之流涕。予里中有僧寺曰南华，藏杨、李二氏税贴，今尚无恙。予观行密时所征产钱，较之李氏轻数倍。故老相传云，煜在位时纵侈无度，故增赋至是。欧阳谓行密为盗亦有道，岂非以其宽厚爱人乎。（李煜） \\n 祖宗时，堂吏官止朝请郎。蔡元长为相，多更改祖宗制度，恐其议已，遂许至中奉大夫。宣和间，朝奉大夫以上至中奉大夫者凡五十余人，虽有诏汰之而不能复旧，至今遂为定制。（蔡京） \\n 王冀公，新喻人，微时往观社求祭肉。众问尔为谁，曰：“我，秀才也。”众曰：“何所能？”曰：“能诗。”时无纸笔，即取炭画猪皮上，曰“龙带晚烟归洞府，雁拖秋色入衡阳”。后之人谓此句有宰相气象。（王钦若） \\n 汪圣锡幼年与群儿聚学，有谒其师，因问能属对者，师指圣锡，客因举对云：“马蹄踏破青青草。”圣锡应对曰：“龙爪拏开淡淡云。”客大惊曰：“此子有魁天下之志。”圣锡年未冠，果廷试第一。 \\n 李仁甫《通鉴长编·仁宗皇帝纪》景祐二年三月丁巳，赐故镇东军节推毛洵家帛五十匹，米五十斛。洵，吉州人，进士及第，又中书判拔萃科。其父国子博士应佺，与其母卒于窦州。洵徒跣护丧归里中，负土成坟，毁瘠而卒。特恤之，即予同里毛子仁父子也。应佺与洵墓铭，皆余襄公靖所撰。应佺字子真，罢窦州回，尚历虔、筠、太平三州通判，以明道二年三月丁丑终于当涂官署。其配高氏寿春县君，终于池阳之舟次。次子溥，以毁卒。故余公铭之有曰：哀殒庭兰，悲摧舞鸾。洵与兄渐奉丧归葬于华原，结庐墓所，凡二十一月，毁瘠如初丧之仪，舆疾归家，数日而卒。以孝行闻，诏赐粟帛以旌显之。则子真非卒于窦州。意者仁甫未尝考余公墓铭耳。 \\n 天圣八年，应书判拔萃科者凡八人。仁宗皇帝御崇政殿试之，中选者六人，余襄公，尹师鲁，毛子仁，李敦裕，其二则失其姓名。问题十通，一问：戊不学孙吴，丁诘之，曰顾方略如何尔。二问：丙为令长，无治声，丁言其非百里才。壬曰君子不器，岂以小大为异哉。三问：私有甲弩，乃首云止槊一张，重轻不同，若为科处。四问：丁出见癸缧系于路，解左骖赎之，归不谢而入，癸请绝。五问：甲与乙隔水将战，有司请逮其未半济而击之，甲曰不可。及阵，甲大败，或让之，甲不服。六问：应受复除而不给，不应受而给者，及其小徭役者，各当何罪？七问：乙用牛衅钟，牵引过堂下，甲见其觳觫，以羊易之。或谓之曰：见牛不见羊。八问：官物有印封，不请所由官司，而主典擅开者，合当何罪？九问：庚请复乡饮酒之礼，辛曰古礼不相沿袭。庚曰澄源则流清。十问：死罪囚，家无周亲，上请，敕许充侍。若逢恩赦，合免死否？时襄公除将作监丞，知海阳县，师鲁武胜军掌书记，知河阳县，子仁镇东军推官，知宣城县，敦裕大理寺丞，知华亭县，皆以民事试之也。 \\n 毛子仁博学能文，年十九登进士，二十六中书判拔萃，时誉翕然。陈恭公，余襄公，杜祁公，王伯中，胥安道，李献臣，王总之十二人，各为诗以饯其归。杜公诗有曰：“判就十题彰敏妙，学穷千古见兼该。”其推重如此。子仁孝于其亲，初为抚州司法，以亲养在远乞罢。后知宣城县，丁父忧，哀毁成疾。前死之夕，梦一绛袍童子持玉函，中有丹书，谓子仁曰：“帝命召妆，使掌文籍。”觉而异之，次日疾甚，自谓必不能起。援笔为赞曰：“生为幻人，死为天真，改幻从真，无根无尘。”书毕而逝。 \\n 故事，进士第一人，初命官以将作监丞，迁著作郎，次迁右正言。熙宁中，许冲元将以磨勘当迁，王荆公为相，欲抑甲科三名前恩例拟令转太常博士，太常博士与右正言同为一等，然祖宗分别流品，以太常博士为有出身人迁转，非以待第一人也。荆公方下笔作太守，时堂吏以手约笔，具陈祖宗之制，荆公乃改“太”字右笔作“口”字，冲元遂迁右正言。（许将，字冲元） \\n 李氏建国，国中无马，岁与刘鋹市易。太祖既下岭南，市易遂罢，马益艰得。惟每岁入贡，得赐马百余匹耳。朝廷未悉其有无也。王师南伐，煜遣兵出战，骑兵才三百，至瓜州，尽为曹彬之裨将所获。验其马，尚有印文，然后知其为朝廷所赐也。（李煜） \\n 王荆公《诗经义》成书，神宗令以进呈，阅其序篇未毕，谓荆公曰：“卿谓朕比德文王，朕不敢当也。”公曰：“陛下进德不倦，从谏弗咈，于文王何愧？”上曰：“诗称陟降庭止之类，岂朕所能？”公曰：“人皆可以为尧舜，陛下何自谦如此？”上摇首曰：“不若改之。” \\n 庐山圆通寺在马耳峰下，江左之名刹也。南唐时赐田千顷，其从数百众，养之极其丰厚。王师渡江，寺僧相率为前锋以抗。未几，金陵城陷，其众乃遁去。使李煜爱民如僧，则其民亦皆知报国矣。 \\n 马正惠公尝珍其所藏戴嵩《斗牛图》，暇日展曝于厅前，有输租氓见而窃笑，公疑之，问其故。对曰：“农非知画，乃识真牛。方其斗时，夹尾于髀间，虽壮夫膂力不能出之。此图皆举其尾，似不类矣。”公为之叹服。 \\n 谢民师名举廉，新淦人，博学工词章，远近从之者尝数百人。民师于其家置讲席，每日登座讲书一通。既毕，诸生各以所疑来问，民师随问应答，未尝少倦。日办时果两盘，讲罢，诸生啜茶食果而退。东坡自岭南归，民师袖书及旧作遮谒，东坡览之，大见称赏。谓民师曰：“子之文，正如上等紫磨黄金，须还子十七贯五百。”遂留语终日。民师著述极多，今其族摘坡语名曰《上金集》者，盖其一也。尝有稿本数册，在其婿陈良器处，予省从良器学，屡获观焉。 \\n 王文康公晦叔，性严毅，见僚属未尝解颜。知河南日，梅圣俞时为县主簿，一日袖所为诗文呈公。公览毕，次日对坐客谓圣俞曰：“子之诗有晋宋遗风，自杜子美没后二百余年不见此作。”由是礼貌有加，不以寻常待圣俞矣。（王曙，字晦叔，谥文康） \\n 元祐初，后山在京师，闻徐仲车之孝行，遂致书以通殷勤，托其门人江季共端礼持以往。季共见仲车言曰：“友人陈师道好贤乐善，介然不群于流俗，闻先生之风，因愿纳交于下执。有书，托端礼以致于左右。”公欣然发缄，读已，谓季共曰：“陈君真贤者，某虽未之见，子谓不群于流俗，今读其书辞，敢以为信。然某年来未尝以诗文入京，故不能为谢，子其为我谢之。”季共以告，后山曰：“仲车之介，当于古人中求。他日扫门，未晚也。”闻者两贤之。（徐积，字仲车） \\n 今之风筝，古之纸鸢也，创始于韩淮阴。方是时，陈豨反于代，高祖自将征之，淮阴与豨约从中应，作纸鸢以为期，谋败身戮。而纸鸢之制，今为儿戏。使木罂渡军，沙囊壅水，皆如纸鸢之无成，则何以助汉王成业也。（韩信） \\n 新淦县道士何得一者，常人也。徽宗尝梦有道士曰何得一者来见，遂以姓名及状貌图像求之。守令以其姓名之同，遂以闻，上大喜，即令送至阙下。既召见，山野龌龊，不能应对，甚不称上意。时方集道流于宝录宫作醮，因命得一预焉。建醮毕，授丹林郎遣归。初，得一之有是命也，守令意其形于帝梦，必有所得，因问其有何技能。得一以为昔浴于江中，得杖子状如龙，又尝噀水于壁间，成罨画山水，守亦信之，具以表闻。后人诘其故，杖乃木根，初无他异。而噀水成画者，因醉后呕吐成沥耳。至今人传以为笑。 \\n 徽宗初建宝录宫设醮，车驾尝临幸。迄事之夕，道士以章疏俯伏奏之，逾时不起，其徒与旁观者皆怪而不敢近。又久之，方起。上宣问其故，对曰：“臣章疏未上时，偶值奎宿星官入奏，故少候其退。”上曰：“奎宿何神？”对曰：“主文章之星，今乃本朝从臣苏轼为之。”上默然。"}
{"章节": "●卷二", "正文": "●卷二 \\n  \\n  \\n 绍兴甲戌，省试别院，以“中和节”为诗题。举人上请，主司答云：“元宵已过，寒食未来。”盖谓此二月节也。然按后汉《周举传》，太原郡旧俗，以介子推焚骸，有龙忌之禁，在其七月，咸言神灵不乐举火，由是士民每中冬辄皆寒食，莫敢烟爨。老少不堪，间或寒死，故因谓寒食为禁烟节。举既为刺史，作吊书以解民之惑。则所谓寒食者，果何与于清明耶？今人以清明前三日为寒食，不知又何据也。 \\n 刘丞相沆为士人时，携一仆赴礼部。夜卧，忽惊起哭，丞相怪问，仆曰：“不祥殊甚，不敢言。”再三诘之，曰：“梦主君为人斫去头。”丞相曰：“此乃吉证，斫去头，留得项，我当为第二人。”果于王拱辰榜第二人赐第。”（刘沆） \\n 坡、谷同游凤池寺。坡公举对云：“张丞相之佳篇，昔曾三到。”山谷即答云：“柳屯田之妙句，那更重来。”时称名对。张丞相诗云：“八十老翁无品秩，昔曾三到凤池来。”坡公盖取此也。 \\n 汉博士选三科，高为尚书郎，次为刺史，其不通政事者以久次补诸侯太博，此制最合人情。予尝欲依仿汉制，以处今之特奏名进士。盖特奏第五等人，皆以为诸州助教，士人晚境至此，亦疲矣。然犹或至于纳敕不愿受者，辞其名而冀其禄也。 \\n 夫市井、巫医、祝卜、技艺之流，孰不以助教自名，士人役役于科目而与之无别，宜其不乐闻也。予谓不若因补为本贯州县学职，以名次次第授之，自上而下，由州而邑，三岁而易，新故相代，盖以州县学职言之，则其名正，予之以三年之禄，则其礼优。况今居是职者，往往多后生新进，躐取而强处之，人多不服，倘举以授旧人，亦得尚齿之义。 \\n 范忠宣公寓居永州东山寺时，诸孙尚幼。一日戏狎，言语少拂寺僧之意，僧大怒，叱骂不已。公坐于堂上，僧诵言过之，语颇侵公，公不之顾。家人闻之，或以告，公亦不应。翌日，僧悔悟大惭，遂诣公致谢，公慰藉之，待之如初，若未尝闻也。（范纯仁，范仲淹子） \\n 宣和中，太白见，甚高。尚书刘公才邵时在中秘，见而叹曰：“是兵象也，国家其有外患乎？”因与僚友同观，忧形颜色。未几，敌犯畿甸。后周芑秀实来倅庐陵，赠诗云：刘郎校书天禄阁，太白下观光昭灼。心知汉祀厄中天，夜半瞻星涕零落。尚书字美中。 \\n 王荆公在相位，子妇之亲萧氏子至京师，因谒公，公约之饭。翌日，萧氏子盛服而往，意谓公必盛馔。日过午，觉饥甚而不敢去，又久之，方命坐，果蔬皆不具，其人已心怪之。酒三行，初供胡饼两枚，次供彘脔数四，顷即供饭，旁置菜羹而已。萧氏子颇骄纵，不复下箸，惟啖胡饼中间少许，留其四旁。公顾取自食之，其人愧甚而退。人言公在相位，自奉类不过如此。（王安石） \\n 两府例得坟院，欧阳公既参大政，以素恶释氏，久而不请。韩公为言之，乃请泷冈之道观。又以崇公之讳，因奏改为西阳宫，今隶吉之永丰。后公罢政，出守青社，自为阡表，刻碑以归。江行过采石，舟裂碑沉，舟人曰：“神如有知，石将出。”有顷，石果见，遂得以归，立于其宫。绍兴乙卯宫焚，不余一瓦，碑亭独无恙，信有神物护持云。 \\n 毛文捷，字长卿，吉水人，淳化三年进士及第。王冀公与之为同年生，雅相友善。文捷豪放不羁，冀公素奇之。景德中，知舒州望江县，冀公时知枢密院，荐知名士四十二人，文捷在其中，独以韬略许之。真宗召至阙下，亲御便殿，试以平西夏方略。文捷对极详明，上大喜，除秘书省校书郎。其制词云：毛文捷，通经典礼，廷对方谋，兹谓硕材，可宜旌劝。 \\n 夏英公帅江西日，时豫章大疫，公命医制药分给居民。医请曰：“药虽付之，恐亦虚设。”公曰：“何故？”医曰：“江西之俗，尚鬼信巫，每有疾病，未尝亲药饵也。”公曰：“如此则居死于非命者多矣，不可以不禁止。”遂下令捕为巫者杖之，其著闻者黥隶他州。一岁，部内共治一千九百余家。江西自此淫巫遂息。（夏竦） \\n 范忠宣公谪永州，年七十余矣。每朔望日，必陈列其家所藏四朝宸翰，及宣赐器皿于堂上，率其子孙罗拜其下。拜毕，缄藏如初。然后长幼相拜，啜茶而退。自始至及北归，未尝或辍。先君官零陵时，与公之去相望才二十余年。士人多有识公者，具言如此。 \\n 国初，江西亦用铁钱。尝见玉笥山玉梁观所藏经卷，尾有题字云：太平兴国三年太岁戊寅，新淦县扬名乡胡某，使铁钱一百二十贯足陌，写经六十卷。玉梁观后改为承天宫。 \\n 徽宗尝内宴，顾问梁师成曰：“先王乐以天下，忧以天下。今西北既宾服，天下幸无事，朕因得游宴耳。”师成对曰：“臣闻圣人先天下之忧而忧，后天下之乐而乐。”上问蔡京曰：“师成之言如何？”京曰：“乐不可极尔。”上喜曰：“京之言是也。” \\n 寇莱公谪居道州，初至，不谙风土，欲得楼居以御岚瘴之气，而力不能举。一日，与客言之，客曰：“此易事。”乃以语郡人，于是争为出力营建，不日落成。及公薨，道之人绘公像祠于楼上，至今奉事唯谨。（寇准） \\n 吕丞相大防微仲，罢相，以大观文出知颖昌府。制有曰：“改元而后，与政历九年之间。有国以来，首相踵三人之久。”盖自国初至元祐，为首相者，居位多止七八年耳。 \\n 大观四年五月，彗星出于奎娄之间。又自三月不雨至五月，上颇焦劳。台官吴执中等屡上章言蔡京罪恶，上亦浸薄京之所为，遂降授太子少保致仕。给事中何昌言奏言：“大臣被降责，须有章疏。及所得圣语文字，俱合过门下省。今京降官罢相，乃止有麻制。又录黄各一道，并无事因。乞依自来体例，备今来行遣过门下省，作定本关报，庶使四方明知京之罪状。”上从之，遂以章疏付外。何给事，字忠孺。 \\n 国朝自章圣，始命致仕者给半俸，然非得旨者不与，遵唐制也。唐人致仕，非有敕不给俸。今致仕者例给其半，与旧制异矣。 \\n 仁宗皇帝尝闲步禁中，闻庑外有哗者，稍逼听之，乃二卫士。甲曰：“人生富贵在命有无。”乙曰：“不然，今日为宰相，明日有贬削为匹夫者。今日为富家，明日有官藉而没之者。其权正在官家耳。”因相与诘难，未服，故争辨不已。帝因密识其人。一日，出金奁，封缄甚密，特呼乙送往内东门。行将达，忽心腹痛作，不堪忍，惧愆其期，偶与甲遇，令代捧以先。门司启奁，乃得御批云：“去人给事有劳，可保明补官。”乙随至，则辨曰：“已得旨送奁，及门疾作，令甲代之尔。”门司覆奏，帝命与持至者，甲遂补官。 \\n 唐子西《内前行》，为张天觉作也。天觉自中书侍郎除右仆射，蔡京以少保致仕，四海欢呼，善类增气。时彗星见而遽没，旱甚而雨，人皆以为天觉拜相感召所致。上大喜，书“商霖”二字以赐之，且谓之曰：“高宗得传说，以为用汝作霜雨。今朕相卿，非是之谓耶？”故子西之诗具言之，其诗云：内前车马拨不开，文德殿下听麻回。紫微侍郎拜右相，中使押赴文昌台。旄头昨夜光照牖，是夕收芒如秃帚。明日化为甘雨来，官家唤作调元手。周公礼乐未要作，致身姚宋也不恶。乡来两公当国年，民间斗米三四钱。 \\n 张楚僭伪，遣快行亲事往庐州省视其家，经由淮南。向公子諲伯恭时为发运使，因拘囚之，验其文券，见南京副总管尝资给其人甚厚，伯恭遂檄使勤王，有“不可污张巡，许远之地”等语。后达上听，深嘉伯恭之慷慨忠节也。 \\n 蔡绦约之，好学知趋向。为徽猷阁待制时，作《西清诗话》一编，多载元祐诸公诗词。未几，臣寮论列，以为绦所撰私文，专以苏轼、黄庭坚为本，有误天下学术。遂落职勒停。 \\n 祖宗官制，同是一官，而迁转凡数等。自将作监主簿至秘书监，其迁秩各视其品。若卿列馆职，则为一等。出身人，则为一等。荫补人，则为一等。杂流，则为一等。所以甄别流品，为至严密也。自谏议大夫至吏部尚书，其迁除则为一等。盖两制，两省官，皆极天下之选，论思献纳，号为侍从，故不复分等级。然其超等而迁，则惟宰相执政而已。 \\n 湖湘官道，穷日之力仅能尽两驿。父老相传，以为寇莱公为丁、曹所诬蔑，谪为道州司马，欲以忧困杀之，阴令于衡湘间，十里则去一堠，以为五里，故道里之长如是。公既居道，一日宴客，忽报中人传敕来，且有持剑前行者，坐客皆失色，公不为动。中人既至，公谓曰：“愿先见敕。”中人出敕示，乃贬雷州司户。因就郡僚假绿绶拜命，终宴而罢。 \\n 江西自国初以来，士人未有以状元及第者。绍圣四年，何忠孺昌言始以对策居第一，里人传以为盛事。故谢民师有诗寄忠孺云：“万里一时开骥足，百年今始破天荒。”盖记时人之语也。 \\n 东坡还至庾岭上，少憩村店。有一老翁出问从者曰：“官为谁？”曰：“苏尚书。”翁曰：“是苏子瞻欤？”曰：“是也。”乃前揖坡曰：“我闻人害公者百端，今日北归，是天佑善人也。”东坡笑而谢之，因题一诗于壁间云：“鹤骨霜髯心已灰，青松夹道手亲栽。问翁大庾岭头往，曾见南迁几个回。” \\n 徐公师川尝言东坡长短句有云：“山下兰芽短浸溪，松间沙路净无泥。”白乐天诗云：“柳桥晴有絮，沙路润无泥。”净润两字，当有能辩之者。 \\n 刘公仲偃自河东河北宣抚使召归，除京城四壁守御使。与时相议不合，镌官落职奉祠。京城既失守，敌欲得公，用事者诒公以割地遣诣敌营。敌得公喜甚，即馆于僧寺，遣人为言国相知公名，将欲大用。公曰：“偷生以事二姓，有死不可！”国相盖谓粘罕，公守真定时，敌人攻城不能下。再入寇而公已去，真定遂陷，故以此知公也。车驾既北狩，敌复遣人谓公曰：“请以家属北去，取富贵，无徒死。”公仰天大呼曰：“有是乎？”召其指使陈灌谓曰：“国破主迁，乃欲用我，我宁死耳！”即手书片纸付灌持归报其子，以衣绦自缢死。粘罕闻而叹曰：“是忠臣也。”令葬之。公薨八十日，其子始克具棺敛，颜色如生，人以为忠节之气所致云。朝廷褒其死节，谥忠显，又赐碑额为“旌忠褒节”之碑。公名韐，建安人。 \\n 元祐初，山谷与东坡，钱穆父同游京师宝梵寺。饭罢，山谷作草书数纸，东坡甚称赏之。穆父从旁观曰：“鲁直之字近于俗。”山谷曰：“何故？”穆父曰：“无他，但未见怀素真迹尔。”山谷心颇疑之，自后不肯为人作草书。绍圣中，谪居涪陵，始见怀素自叙于石扬休家，因借之以归，摹临累日，几度寝食，自此顿悟草法，下笔飞动，与元祐已前所书大异。始信穆父之言为不诬，而穆父死已久矣。故山谷尝自谓得草法于涪陵，恨穆父不及见也。 \\n 米元章有嗜古书画之癖，每见他人所藏，临写逼真。尝与蔡攸在舟中共观王衍字，元章即卷轴入怀，起欲赴水。攸惊问何为，元章曰：“生平所蓄未尝有此，故宁死耳。”攸不得已，遂以赠之。 \\n 豫章晷漏，乃曾南仲所造。南仲自少年通天文之学，宣和初登进士第，授南昌县尉。时龙图孙公为帅，深加爱重。南仲因请更定晷漏，帅大喜，命南仲召匠制之。遂范金为壶，刻木为箭，壶后置四盆一斛，壶之水资于盆，盆之水资于斛，其注水则为铜虬张口而吐之。箭之旁为二木偶，左者昼司刻，夜司点，其前设铁板，每一刻一点，则击板以告。右者昼司辰，夜司更，其前设铜钲，每一辰一更，则鸣钲以告。又为二木图，其一用木，荐之以测日景。其一用水，转之以法天运。制器甚精，为法甚密，皆前所未有。南仲夜观乾象，每预言其迁移躔次。尝言有某星某夜当过某分，时穷冬盛寒，仰卧床上，彻其屋瓦以观之。偶睡著霜下，遂为寒气所侵而死。其学惜无传焉。独晷漏之制，其子尝闻其大概，今江乡诸县亦有令造之者。南仲名民瞻，庐陵睦陂人也。 \\n 南仲尝谓：古人揆景之法，载之经传杂说者不一，然止皆较景之短长，实与刻漏未尝相应也。其在豫章为晷景图，以木为规，四分其广而杀其一，状如缺月，书辰刻于其帝为基以荐之，缺上而圆下，南高而北低，当规之中植针以为表，表之两端，一指北极，一指南极。春分已后，视北极之表。秋分已后，视南极之表。所得晷景与刻漏相应。自负此图以为得古人所未至。予尝以其制为之，其最异者，二分之日，南北之表皆无景，独其侧有景，以其侧应赤道，春分已后日入赤道内，秋分已后日出赤道外，二分日行赤道，故南北皆无景也。其制作穷赜如此。"}
{"章节": "●卷三", "正文": "●卷三 \\n  \\n  \\n 东坡北归至岭下，偶肩舆折杠，求竹于龙光寺。僧惠两大竿，且廷东坡饭。时寺无主僧，州郡方令往南华招请。未至，公遂留诗以寄之，诗云：“斫得龙光竹两竿，持归岭北万人看。竹中一滴曹溪水，涨起江西十八滩。”谓赣石也。东坡至赣，留数日，将发舟，一夕江水大涨，赣石无一见。越日而至庐陵，舟中见谢民师，因谓曰：“舟行江涨，遂不知有赣石，此吾龙光寺谶也。”民师问其故，东坡因举以诗之本末。 \\n 秦少游，驾方回，相继以歌词知名。少游有词云：“醉卧古藤阴下，了不知南北。”其后迁谪，卒于藤州光华亭上。方回亦有词云：“当年曾到王陵铺，鼓角悲风。千岁辽东，回首人间万事空。”后卒于北门，门外有王陵铺。人皆以为词谶云。 \\n 秦少游之子湛，自古藤护丧北归，其婿范温候于零陵，同至长沙，适与山谷相遇。温，淳夫之子也。淳夫既没，山谷亦未吊其子，至是，与二子者执手大哭，遂以银二十两为赙。湛曰：“公方为远役，安能有力相及。且某归计亦粗办，愿复归之。”山谷曰：“尔父，吾同门友也。相与之义几犹骨肉。今死不得预敛，葬不得往送，负尔父多矣。是姑见吾不忘之意，非以贿也。”湛不敢辞，既别，以诗寄二子，有曰：“昔在秦少游，许我同门友。”又曰：“范公太史僚，山立乃先达。”又曰：“秦郎水江汉，范郎器鼎鼐。逝者不可寻，犹喜二子在。”又曰：“往时高交友，宰木已枞枞。今我二三子，事业在灯窗。”今集中载《晚泊长沙走笔寄秦处度范元实》五诗是也。前辈于死生交友之义如此。 \\n 绍兴庚辰殿试，上取特奏名进士试卷阅之。一日御小殿，召对读问云：“鹤鸣却写作鹤呜，呜呼却写作鸣呼。何也？”临川人李德远浩，时以删定官充对读，即启云：“臣读至此，亦窃疑之。然以其本正如此，不敢改易。尝以针穿记其侧，乞宣正本审验。”上令取视之，果如其言，称叹德远之精审者久之。 \\n 客舍中有题诗一联云：水向石边流处冷，风从花里过来香。或云唐人诗，亦妙句也。 \\n 杜少陵卒于荆楚，归葬于陕，此元微之墓志所载。而衡之耒阳有少陵墓，史氏因以为聂令具牛酒迎之，一夕大醉而卒，故聂令因为之藁葬。微之之志云：“旅殡岳阳，其孙元和中改葬于巩，请志其墓。”当以是为正，史氏未详本末也。陶母不知终于何地，而今陶母墓在在有之，新淦闤阓中亦有陶母墓。李太白世传乘醉捉月溺死于水，今日墓在采石，又在州东青山，一所而有二墓。耒阳少陵墓，殆此类耳。 \\n 梅圣俞《送欧阳辟晦夫诗》有曰：“我家无梧桐，安可久栖。凤巢在桂林，乌哺不得共。”晦夫，桂林人，尝从圣俞学，及其南归，故以是诗赠之。苏明允初至京师时，东坡与子由年甚少，人鲜有知者。圣俞独奇之，故赠明允诗有云：“岁月不知老，家有雏凤凰。百鸟戢羽翼，不敢呈文章。”后东坡谪海南，过合浦，始识晦夫。谈论累月，晦夫因出圣俞赠行之诗。东坡读毕，执晦夫手笑曰：“君年六十六，余虽少一而白发苍颜，大略相似，困穷亦不甚相远，圣俞所谓凤例如此。天下皆言圣俞以诗穷，吾二人又穷于圣俞之诗，可不大笑乎。” \\n 东坡尝与山谷论书，东坡曰：“鲁直近字虽清劲而笔势有时太瘦，几如树梢桂蛇。”山谷曰：“公之字固不敢轻议，然间觉褊浅，亦甚似石压虾蟆。”二公大笑，以为深中其病。 \\n 玉笥飚御庙，乃西狱之别祠，初为云腾庙。许觉之书三大字，后改赐今名。唐之神多唐衣冠，传闻其像皆唐所塑，帝像不冕而冠，盖章圣东封后始册帝号。土人屡欲更像，迄不得。 \\n 卜水旱疾疫，有祷辄应。远近数百里举子当秋赋，亦皆往谒。如因刘公美中尝致祷，神降之梦，有诗云：“来年三月春盛时，骅骝稳步金街西。”刘公自是举进士，中词科，出入中外，终于兵部尚书，显谟阁学士，故皆以为梦之符如是。外舅谢公世林方舍法盛时，再贡不第，其居距祠下不数里，岁时奉祠惟谨。一日，以科目祷焉，梦中亦得诗句云：“欲留年少待富贵，富贵不来年少去。”乃乐天诗也。外舅自是不复南宫大廷之试，寻以疾终。 \\n 玉笥山清真宫，乃太秀法乐洞天。两山回合，涧水横陈，门外三峰如削玉，古木寿藤，幽森清峭。环此山十里无居人，道书谓九天司命真君在焉。辄以血食入宫，中夜必有光怪，或自外茹之而来宿者，夜亦惊魇不能寐。凡病于宫中垂死必不可生者，气厌厌不绝，必舁出十里外乃绝。相传云山中不容有死气，此最异也。 \\n 范信中名寥，为士人时慷慨好侠，故山谷诗《寄校理范寥》有“黄犬苍鹰伐孤兔”之句。舒州张怀素以幻术游公卿间，号落魄野人，与朝士吴安诗子侄吴侔、吴储等结连，信中以其谋为不靖也，欲入京告变，而无其资。汤东野实资送之，朝廷逮捕怀素等，穷竟其事，大观元年狱成，坐累者余百数，而侔、储十数人皆处极刑，虽其父母亦皆窜贬。信中获赏赍甚厚，乃推以与东野，故东野由监簿积累至从官，寥亦以供备库副使累迁诸路戎钤，晚年终于闽中。 \\n 丁晋公家，书画填委。南迁之日，藉其所藏，得李成山水寒林九十余轴，他物往往称是。初，晋公自两制出守金陵，陛辞之日，章圣以八幅袁安《卧雪图》赐之，帝题云：“臣黄居寀定到神品。”盖不知为谁笔也。其所画林石庐舍之所，人物苦寒之态，无不逼真。侈上之赐，于金陵城西北隅筑堂曰赏心，施此图于巨屏，观者惊异，乃知公之嗜画，上且时有以增益之也。（丁谓） \\n 往有从官典藩，数与贼战不利。既召还，一日于朝路中戏同列曰：“衣冠佩玉而旋，舍人给事。”盖其人欲溲溺，而时适兼二职耳。未及对，熊叔雅应声曰：“弃甲曳兵而走，安抚尚书。”闻者以为善对，而被诮者不堪。 \\n 祖宗时，知开封府多以翰林学士为之，若除知制诰给谏待制卿列，则为权发遣，然须用天下之望，且有政术者。姜公遵谓之姜擦子，薛公奎谓之薛出油，皆以为政清严公正，使人爱而畏之。若包孝肃之政，至今人以为称说。然知府事者，亦未有不为执政也。 \\n “崇宁”钱文，徽宗尝令蔡京书之，笔画从省，“崇”字中以一笔上下相贯，“宁”字中不从心。当时识者谓京有意破宗，无心宁国，后乃更之。 \\n 徽宗初改元曰建中靖国，本谓建大中之道，无熙宁元祐之分也。将令学士撰诏，曾子宣言建中乃唐德宗幸奉天时年号，不若更之。上曰：“太平亦梁末帝禅位年号，太宗用之，初何嫌焉。”遂下诏不疑。蔡京复用，尽变初元之政，改元曰崇宁。崇宁者，谓崇熙宁也。 \\n 永州士人有登第者，范忠宣公实识之。一日问客曰：“某人何故未归？”对曰：“将试教官。”公不悦，曰：“初登第，当勤吏事。若为教官，是自惰也。”叹惜久之。 \\n 胡安定居湖学，建治道斋，俾讲政事者居之。刘彝以论治水见称，后治郡，率能兴水利。彝守章贡，州城东西濒江，每春夏水潦入城，民尝病浸，水退则人多疾死，前后太守莫能治。彝至，乃令城门各造水窗，凡十有三间，水至则闭，水退则启，启闭以时，水患遂息。 \\n 东坡守徐州，作《燕子楼》乐章，方具稿，人未知之。一日，忽哄传于城中，东坡讶焉。诘其所从来，乃谓发端于逻卒，东坡召而问之，对曰：“某稍知音律，尝夜宿张建封庙，闻有歌声，细听乃此词也。记而传之，初不知何谓。”东坡笑而遣之。 \\n 杜镐在江南时，待试于有司。一日，旅邸方昼寝，忽有鼠衔文一卷，自门窦而入。镐寤而逐之，鼠不惊走，以书置之床前而去。取其书而观之，乃《孝经注疏》也。镐心异其事，遂取读数过。既入试，问题正出疏中。镐遂中选。 \\n 章伯益名友直，郇公之族子也。郇公尝欲以郊恩奏补，辞不愿受。皇祐中，廷臣以文行论荐，召试玉堂，亦以疾辞，时有诏太学篆石经，廷臣复荐之，伯益不得已，遂至阙下。篆毕，除将作监簿，伯益固辞，朝廷知其不愿仕，亦不之强。伯益书画今皆名世，惟词章不多见焉。 \\n 欧阳公之父崇公，与母韩国太夫人，皆葬于沙溪泷冈。胥、杨两夫人之丧，亦归祔葬。公辞政日，屡乞豫章，欲归省坟墓，竟不得请，里中父老至今相传云：公葬太夫人时，尝指其山之中，曰：“此处他日当葬老夫。”后葬于新郑，非公意也。 \\n 斫琴贵孙枝，或谓桐本已伐旁有蘖者为孙枝，或谓自本而岐者为子干，自子干而岐者为孙枝。凡桐遇伐去，随其萌蘖，不三年可材矣。而自子干岐生者，虽大不能拱把。唐人有百衲琴，虽未详其取材，然以百衲之意推之，似谓众材皆小，缀葺乃成，故意其取自子干而岐生者为孙枝也。孙枝既难得，纵有，非久藏未可用。今人求之老屋间，得其材，当试于水中，没入数尺，徐观其浮，取其阳者用之，此亦古人遗意。若僧寺木鱼，岁年虽久，而扣击之余，声散质伤，不足用也。 \\n 世宝雷琴，乡人董时亮蓄一琴，以为雷氏旧物。予尝见之，顾莫能辩也。绍兴中，偶一部使者闻之，因愿得以供上方。时亮未许，则借观而固留之，以白金五百两为谢，即日以献内府。辨之，曰：“琴古且异，以为雷琴则欺矣。”却不纳。献者念费之博，返琴而索银，更谓时亮曰：“倘以为无虚辱，则请留百金。”时亮闻之，喜曰：“以琴归我，正所欲也，银何用之。”尽举而复之，封识尚存，闻者莫不叹服。时亮名正工，官至朝议大夫，而家无生理，后其子仕岭表死，不知琴今归谁氏。 \\n 广南风土不佳，人多死于瘴疠。其俗又好巫尚鬼，疾病不进药饵，惟与巫祝从事，至死而后已。方书，药材未始见也。 \\n 景德中，邵晔出为西帅，兼领漕事，始请于朝，愿赐圣惠方与材之费，以幸一路。真宗皆从其请，岁给钱五百缗，今每岁夏至前，漕臣制药以赐一路之官吏，盖自晔始。 \\n 岐山西北十余里有周公祠，祠后山下泉涌出，甘冽特异于他所，土人谓之润德泉。相传云有大变则涸而不流。崇宁中，泉脉忽竭，山下人浚而深之，始得涓滴，终不能复旧也。 \\n 兴国富池庙碑神，乃三国吴将甘宁也。绍兴初，巨盗李成既渡江，破江州，欲入豫章大掠江西诸郡，来祷于庙以决所向，持环珓掷之，几及地，忽跃起高丈余，坠神所坐之后。贼惊曰：“神不我与矣。”遂转战而之湖南。江西不被李成之虐者，皆神之赐也。后郡守以闻于朝，加封王爵，敞大祠宇，龛藏环珓，而表之曰灵珓。 \\n 东坡《水龙吟》笛词，高云翔云：“后之笺释者，独谓楚山修竹如云，是蕲州出笛竹。至异材秀出千林表之语，不知是东坡叙取材法也。凡竹林生，后长者必过前竹。其不能过者多死。一林内特一竹可材，远而望之，或伐取数十百竿，错乱终不可识。蔡邕仰视柯亮屋椽，得奇材，不待如此求之。而邕后无至鉴，独有此法可求耳。”云翔尝赴礼部，与仲兄及诸乡人饮于酒肆，有数老乐工相近，谈论音律，云翔微笑。其人乃前致敬曰：“某辈大晟府旧人，适有所谈而诸学士发笑，必某言不协理也。”云翔时已酒酣，乃取其笛弄之，诸工骇听失色，设拜而去。次日，诣云翔之馆求教，云翔辞之。云翔洞晓音律，能移宫转羽，子弟朋友间无能授其法。再举不第而死。云翔名骧，吉水人。 \\n 刘执中彝，知虔州，以其地近岭下，偏在东南，阳气多而节候偏，其民多疫，民俗不知，因信巫祈鬼，乃集医作《正俗方》，专论伤寒之疾。尽藉管下巫师，得三千七百余人，勒之，各授方一本，以医为业。楚俗大抵尚巫，若州郡皆仿执中此举，亦政术之一端也。 \\n 孔毅甫为举子时，尝梦有以五色线系角黍来馈者，毅甫食之既。其年试于南宫，遂中选。 \\n 大观中，士人李彪久留太学，慷慨好直言。睹时政之弊，欲上书论其事。蔡氏之党知之，乃密以告。元长大怒，付狱推治，且谓开封尹曰：“李彪狂妄，死有余责。”人惧，莫敢救者。会张天觉代相，彪得从末减。后元长复位，欲竟其事，遂流彪于海外。"}
{"章节": "●卷四", "正文": "●卷四 \\n  \\n  \\n 岳将军既死，部下多奇才。时既寝兵，稍稍引去。有何宗元者，积功至修武郎。一日，弃官竟入玉笥山，结屋数椽于山之三会峰上，盖樵牧所不至，居五年，往来宫观间，与道流颇相善。一日忽谓之曰：“来日我居庵作少事，子来访我，则先击石，若庵中有声相应则不须来。”道流如其言。数日后，乃始访之。击石数四，寂无应者，惧而退。又数日，率众再往，启其户视之，则何被发而逝。时方秋暑，不知其死已几日，而面貌如生，亦可谓之不凡矣。 \\n 花光仁老作墨花，陈去非与义题五绝句，其一云：含章檐下春风面，造化功成秋兔毫。意足不求颜色似，前身相马九方皋。徽庙见而喜之，召对擢用。画因诗重，人遂为此画。绍兴初，花光寺僧来居清江慧力寺，士人杨补之、谭逢原与之往来，遂得其传，补之所作，后益超出，格韵尤高。然觞次醉余，虽娼优墙壁肯为之，他有求者往往作难。逢原每不乐补之所为，而墨花实不逮，唯长于平远，遇志同气合者始为作之。若以游艺请，则牢辞固拒，如不愿闻。故其画亦不多见，人亦不知其名也。 \\n 古者四时变新火，今人苟简，家所用火不知何从来，亦不计其岁年也。儿时在湖湘，见一僧舍有长明灯，众云灯有神异，其焰不热。试以指炙之，信然。后加考究，凡道宫佛屋神祠中多置此灯，有数百年者，焰青而昏，往往皆不甚热。盖久则力尽尔。今人但知择水，初亦非深知水味，独以清浑甘寒有易晓者，如火齐烹饪，气焰着人，与水功用一等，苟不必变，古人何苦多事。 \\n 汪彦章为豫章幕官。一日，会徐师川于南楼，问师川曰：“作诗法门当如何入。”师川答曰：“即此席间杯柈果蔬，使令以至，目力所及，皆诗也。君但以意剪财之，驰骤约束，触类而长，皆当如人意。切不可闭门合目，作镌空妄实之想也。”彦章颔之。逾月，复见师川曰：“自受教后，准此程度，一字亦道不成。”师川喜谓之曰：“君此后当能诗矣。”故彦章每谓人曰：“某作诗句法，得之师川。” \\n 丰中丞相之名稷，绍圣间数任言责，有正直之声。与章质夫友善，而不乐章子厚。与曾子固友善，而不乐曾子宣。其论子厚、子宣章疏，皆直指陈不少恕。初不以质夫、子固之故，而为之掩覆也。 \\n 政和三年，蔡京自杭召还，三入相矣。时大柄多归北司，京求为固宠禄，保富贵之计。于是内兴大役，外招强敌，改定太宰、少宰之制，更立帝姬，命妇之号，欲绝天下之议已，尽假御笔以行之。 \\n 孔经甫文仲为台州司户日，范蜀公举应制科。经甫对策，极言青苗，免役之害，语大忤。直宋次道为初考，以入三等。王禹玉覆考，降一等。韩特国详定，从初考。王荆公见而恶之，密启于上，以御批点之，遂下诏发还本任。孙给事固封还制书，极言其不可。经甫将归，往见蜀公，公叹息其不遇。经甫曰：“苟不负科目及公知人之鉴，足矣。不敢以穷达为念也。”公甚壮之，谓曰：“君气节如此，无替古人。惟不替今日之志，则某之所愿也。”经甫元祐中为谏议大夫，果以抗直为时所推重云。 \\n 孔经甫年六七岁能作诗，其父司封君尝对客，召经甫侍立，客命经甫为《莲实诗》，经甫立成。记其一联云：“一茎青竹初出水，数个黄蜂占作窠。”语虽未工，而比类亲切，客大奇之。经甫自此知名。 \\n 毛公弼守泗洲，病泄痢，久不愈。及罢官归，遂谒庞安常求医。安常诊之，曰：“此丹石毒作，非痢也。”乃煮葵菜一釜，命公弼食之，且云：“当有所下。”明日，安常视之，曰：“毒未去。”问食几何才进两盂。安常曰：“某煮此药，升合铢两自有制度，不尽不可。”于是再煮，强令进之。已乃洞泄斓斑五色，安常视之，曰：“此丹毒也，疾去矣。但年高人久痢，又乍去丹毒，脚当弱，不可复饵他药。”因赠牛膝酒两瓶，饮习，遂强如初。公弼有一女，尝苦呕吐，亦就求医。安常与之药，曰：“呕吐疾易愈，但此女子能不嫁，则此病不作。若有娠而呕作，不可为矣。”公弼既还家，以其女归沙溪张氏。年余而孕，果以呕疾死。世传安常医甚神，余耳目所接如此，所传当不诬矣。 \\n 柳耆卿风流俊迈，闻于一时。既死，葬于枣阳县花山。远近之人每遇清明日，多载酒肴，饮于耆卿墓侧，谓之吊柳会。 \\n 江州德化县楚城乡，乃陶渊明所居之地，诗中所谓柴桑者。宣和初，部刺史即其地立陶渊明祠，洪刍驹甫为之记。祠前横小溪，溪中盘屹一石人，谓渊明醉石也。土人遇重九日即携酒撷菊酹奠祠下，岁以为常。 \\n 里中有峻岭，号曰王岭，相传彭玕反于吉州，僭号称王，南唐遣兵征之，彭玕数败，遂退保于此以死守。余尝登岭，上可置数万人，仓廪府库皆有遗址。至有一所，曰相公平，足见玕之僭也。旁有山，视王岭为卑小，曰张钦寨，以为南唐遣钦来讨之，驻兵其上。玕有谋土曰刘守真，挟邪术，能呼风噀雨，故钦与战辄不利。距岭三十里有山曰云火峡，玕之先垅在焉。后守真死，钦复遣人发其先垅，棺上有小赤蛇，蛇两旁有蚁，运土为弓剑形，已而玕败。今循驿道而上有刘仙堠，其旁有刘仙师坛，皆刘之遗迹。土人遇旱祷于坛下，间亦雨应。 \\n 湖湘岩窦中多石燕，附石而生，状如海物中瓦垅。每天雨，则迸出堕地。采以入药，以左右顾分雌雄，性太热。时有虞都巡者，先君同僚也，自言服之，其法每取雄者十枚，煅之以火，透红则出而渍酒中，候冷复煅，既锻复渍，如是者无算度。干酒一升，乃取屑之。每早作，以二钱七擦齿上，漱咽以酒。虞时年五十，服此药二年，肤发甚泽，才如三十许人，自谓服药之功。一日，忽觉热气贯两目，睛突出，痛不堪忍而死。因思人服金石药，鲜有不为其所毒者。 \\n 零陵淡山有石岩，中空，可容千人。东南有石窗，眺望甚远。相传以为其地宜淡竹，而山因得名。或云旧有淡姓人居之，故曰淡山。秦时有隐者曰周贞实，尝隐于岩中。始皇好神仙方士，或荐贞实，始皇召之，使凡三往，贞实不起，遂化为石岩。去州二十余里，旁有寺观，往来者无虚日。土人谓岩之幽胜，当与浯溪朝阳等。元次山居是邦而独无品题，甚可怪也。山谷谪宜州时尝至岩下，今其诗之卒章曰：“惜哉次山世未显，不得雄文镵翠珉。”盖纪永人之语。 \\n 神宗尝对执政言：“吕诲墓志是司马光撰，刘航书，航亦无所顾忌耶？”韩绛子华不知上意，因解曰：“航初许光为书石，后欲悔之而不敢食言，亦甚恐惧也。”上曰：“苟恐惧，则不为书矣。”子华不能对。 \\n 王荆公退居金陵。一日，与门人山行，少憩松下。公忽回顾周种，曰：“司马十二，君子人也。”种默不对。公复前行，言之再四，人莫知其意。公此时岂深悔为惠卿辈所误耶？ \\n 东坡自惠迁儋耳，子由自筠迁旱，二公相遇于藤，因同行。将至雷之境，郡守张逢以书通殷勤，逮至郡，延入馆舍，礼遇有加。东坡将渡海，逢出送于郊。复官出钱僦居以馆子由。帅臣段讽闻之大怒，劾逢馆留党人苏轼，及为苏辙赁屋等事，逢坐除名，勒停。子由移循州。 \\n 东坡知贡举时，得章贡孙勰之文于黜籍中，见而异之，擢置第五。榜贴既传，诽议藉藉，以勰尝游公之门也。会廷试，勰复中第五，舆论始服文章之定从。勰，即坡公所赠《刚说》孙介夫之子也。 \\n 政和间，置大晟乐府，建立长属。时晃冲之叔用作《梅词》以见蔡攸，攸持以白其父，曰：“今日于乐府中得一人。”元长览之，即除大晟丞。词中云：无情燕子，怕春寒常失佳期。惟有南来塞雁，年年长占开时。以为燕、雁与梅不相关而挽入，故见笔力。 \\n 赵谂，元祐九年擢进士第二名，时第一名毕渐，当时榜贴，偶然脱去渐字旁点水，天下遂传名云毕斩赵谂。谂后谋不轨伏诛，果符其谶。 \\n 何仙姑，永州民女子也。因放牧野中，遇人啖以枣，因遂绝粒，而能前知人事。独居一阁，往来士大夫率致敬焉。狄武襄征南侬出永州，以兵事问之。对曰：“公必不见贼，贼败且走。”初亦未之信。武襄至邕境之归仁铺，先锋与贼战。贼大败，智高遁走入大理国，其言有证类如此。阁中有遗像，尝往观之。 \\n 西融守陆济子楫遗黄钢剑，且云惟融人能作之，盖子楫未详黄钢之说矣。予居湘时，见徭人岁来谒象庙，各佩一刀，乃所谓黄钢者，惟诸蛮能作之。其俗，举子，姻族来劳视者，各持铁投其家水中。逮子长，授室，大具牛酒，会其所尝往来者，出铁百炼，尽其铁以取精钢，具一刀，不使有铢两之羡。如其初偶得铁多者，刀成，銛利绝世，一挥能断牛腰，其次亦非汉人所能作，终身宝佩之。汉人愿得者，非杀之不能取也，往往旁郡多作赝者。予尝访之老冶，谓之到钢，言精炼之所到也。今人才以生，熟二铁杂和为钢，何炼之有，融剑殆是耶。 \\n 东坡坐诏狱，御史上其寄黄门之诗，神宗见之，即薄其罪，谪居黄州。郑介夫既下吏，狱官得介夫所厚者往还诗文，悉以奏闻，上见晏叔原所赠绝句，亦从而释之。神宗爱惜人才，不忍终弃如此。晏诗有云：小白长红又满枝，筑球场外独支颐。春风自是人间客，主掌繁华得几时。 \\n 曹子建《七启》云：寒芳莲之巢龟，鲙西海之飞鳞。注云：今之耻寒也。古乐府名都篇，亦有“寒鳖炙熊膰”之句。因知今人食品有所谓蒸汗假鳖者，夫岂承其舛而讹其语耶？ \\n 琵琶词《绿头鸭》云：路漫漫，汉妃出塞。夜悄悄，商妇移船。徐师川云：“非是当云‘路漫漫汉妃马上，夜悄悄商妇江边’？”出塞愁思，移船感恨，乃当时语。 \\n 王荆公作《字说》。一日，踌躇徘徊，若有所思而不得。子妇适侍，见，因请其故。公曰：“解飞字未得。”妇曰：“鸟反爪而升也。”公以为然。 \\n 天圣中，毛应佺守窦州。朝廷《赐虑囚敕书》云：“敕毛应佺，朕念三圣之爱育蒸黔，垂著典法，申戒宫吏，简恤刑章，深切丁宁，斯为至矣。方郡守长，如能刻意遵奉，与我共此，何患不臻于讼息而治平哉。今歊燠戒时，动植咸茂，而圜墙幽圄，犹有系缧，愀然以思，当食兴叹，汝宜体是忧侧，加于抚循，无使狴犴之间，重有沦胥之困。躬勤省察，称朕意焉。《敕书》到日，汝可速指挥泥饰洒扫，狱房尝须净洁，每五日一度，差人就狱内监逐人力刷汤枷杻，及逐日供给水浆。兼罪人内如有疾病者，立便差人看承医疗，其委无骨肉者，支与吃食。有人供送茶饭者，亦须画时转送，不得邀难减克。无使罪人或至饥渴。所有合归法者，候处断之时，给与酒饭。如小可罪犯，便须逐旋决遣。若是大段刑禁，事关人命，亦须尽理速行勘断，不待淹廷。仍散下管内，汝宜尝切提举，无令旷慢。及候依此逐件施行，讫，闻奏。故兹示谕，想宜知悉。夏热，汝比好否遣书指不多及。”又《赐衣敕书》云：“敕毛应佺，汝外分忧寄，善布化条。眷言守土之良，适及颁裘之候。特申渥赐，用洽朝仪。今赐汝紫干色大陵绵旋襕衫一领，至可领也，故兹示谕，想宜知悉。冬寒，汝比好否遣书指不多及。”时应佺官止太子中舍。祖宗重郡守之寄，虽远方小郡，敕书亦且遍赐，今帅守皆无之，不知自何时废也。"}
{"章节": "●卷五", "正文": "●卷五 \\n  \\n  \\n 刘丞相在位时，族人偶有逋负官租数十万，丞相不知也，前后官吏望风不敢问。程公珦为庐陵县尉，主赋事，追逮囚系，责令尽偿而后已。或以告丞相，丞相曰：“赋入不时，吾家之罪，县官安可屈法也。”乃致书谢之。后珦罢官至京师，丞相廷见，礼貌有加。珦出，谓人曰：“刘公伟量，非他人能及，真宰相也。” \\n 江之神，今封安济顺泽王。凡江行，有水族登舟，舟人以为神见。王荆公尝泛江归金陵，或见于舟，状稍异，舟人请公致礼，公从容至前，炷香揖之，曰：“朝廷班爵，公无拜侯之礼。”俄顷不见，盖其时未封王爵也。 \\n 南昌潘兴嗣延之，号清逸居士，五岁受官。既长，不仕进。赵清献，唐质肃荐之于朝，除校书郎，固辞不就。绍兴中，赵丞相元镇帅豫章，奏言兴嗣廉退自守，足以风化有位。元符中，尝官其孙淳。蔡京当国，乃追夺其官。今兴嗣孙涛尚在，乞赐推恩以旌善人。涛遂补初品官。 \\n 客有谓东坡曰：“章子厚日临《兰亭》一本。”坡笑云：“工摹临者，非自得。章七，终不高尔。”予尝见子厚在三司北轩所写《兰亭》两本，诚如坡公之言。 \\n 范忠宣在永时，苦目疾，不复观书。有来谒者，亦时举诸经大义告之，然未尝以为己出。每举一说终，则曰：“此先公之训也。”或曰：“此翼之先生之语也，此明复先生之语也。”公尝言：“学者当有所宗，某自受教于翼之先生，不敢有非僻之心。” \\n 林灵素，以方士得幸徽庙，跨一青牛，出入禁卫，号曰金门羽客。一日，有客来谒，门者难之，客曰：“予温人，第入报。”灵素与乡人厚，即延见焉。入，灵素问曰：“见我何为？”客曰：“有小术，愿试之。”即捻土炷炉中，且求杯水噀案上，覆之以杯。忽报车驾来幸道院，灵素仓皇出迎，不及辞别而其人去。上至院中，闻香郁然，异之。问灵素何香，对曰：“素所焚香。”上命取香再焚，殊不类，屡易之而益非。上疑之，究诘颇力。灵素不能隐，遂以实对，且言噀水覆杯事。上命取杯来，牢不可举，灵素自往取，愈牢。上亲往取之，应手而举，仍得片纸，纸间有诗云：“捻土为香事有因，如今宜假不宜真。三朝宰相张天觉，四海闲人吕洞宾。”灵素自是眷衰，未几，放归温州而死。 \\n 秦少游谪古藤，意忽忽不乐。过衡阳，孔毅甫为守，与之厚，延留待遇有加。一日，饮于郡斋。少游作《千秋岁》词，毅甫览至“镜里朱颜改”之句，遽惊曰：“少游盛年，何为言语悲怆如此？”遂赓其韵以解之。居数日，别去，毅甫送之于郊，复相语终日。归，谓所亲曰：“秦少游气貌大不类平时，殆不久于世矣。”未几，是卒。 \\n 秦少游所赋《浯溪中兴诗》，过崖下时盖未曾题石也。既行次永州，因纵步入市中，见一士人家门户稍修洁，遂直造焉。谓其主人曰：“我，秦少游也。子以纸笔借我，当写诗以赠。”主人仓卒未能具，时廊庑间有一木机莹然，少游即笔书于其上，题曰张耒文潜作，而以其名书之。宣和间，其木机尚存。今此诗亦勒崖下矣。 \\n 欧阳公自南京留守，奉母丧归葬于泷冈。将兴役，忽阴雨弥月，公念襄事愆期，日夕忧惧。里之父甲往告公曰：“乡有沙山之神，乃吾郡太守也，庙祀于此，里人遇水旱祷之必应，盍以告焉。”公乃为文，斋洁而谒于神，曰：“修扶护母丧，归祔先域，大事有日，阴云屡兴，今即事矣，幸神宽之，假三日之不雨，则终始之赐，报德何穷。”翌日，开宇开霁，始克举事。公后在政府，一夕忽梦如坐官府，门外列旗帜甚众，视其名号，皆曰沙山。公困感悟前事，遂以神之嘉惠其民者闻于朝。沙山，今在祀典。 \\n 道乡邹公志完《论立刘后疏》有曰：“若曰有子可以立为后，则永平中贵人马氏未尝有子。所以立为后者，以冠德后宫故也，祥符中，德后刘氏亦未尝有子，所以立为后者，以钟英甲族故也。今若贤妃德冠后宫亦如贵人，钟英甲族亦如德后，则何不于孟氏罪废之初，用立慈圣光献故事便立之。必迁延四年以侍今日，果何意耶？必欲以示信天下，天下之人果信之耶？”上怒甚，内批贬志完新州。疏留中不降出，时人亦不知有何说也。元符末，崇庆眷方盛，时相欲媒孽志完以固位，乃伪为志完之疏，传之中外。其间有云：“杀卓氏而夺之子，欺人可也，距可欺天耶？卓氏何辜哉。废孟后而立刘后，快陛下之意可也，奈天下耳目何!刘氏何德哉。”因指摘此语，谓不可不明白下新州取索元本，志完不知索之之由，复申元稿不存。诸人遂诬志完以为实有此说，诏令应天尹孙橐，以槛车往新州收赴京师。至泗上，哲宗升遐，其事遂寝。崇宁初，将再贬志完。乃先下诏曰：“朕仰惟哲宗皇帝，严恭寅畏，克勤祗德。元符之末，是生越王。奸人造言，谓非后出。比阅臣僚旧疏，适见椒房诉章，载加考详，咸有显证。其时两宫亲临抚视，嫔御执事在旁，何缘外人得入宫禁，杀母取子实为不根。为人之弟，继体承祧，岂使沽名之贼臣，重害友恭之大义。诋诬欺罔，罪莫大焉。其邹浩可重行黜责，以戒为臣之不忠者。庶称朕昭显前人之意。如有更言及者，亦依此施行。”志完遂以衡州别驾永州安置。 \\n 建炎二年，庐陵城颓圯，太守杨渊兴役修治之，掘土数尺，得一石函，中有朽骨，旁有一镜。役工方聚观，或以告渊。渊令取镜，洗而视之，其背有文曰：“唐兴元之初，仲春中巳日，吾季爱子役筑于庐陵，殒于西垒之垠。未卜窆于他所，就瘗于西垒之巅。吾卜斯土，后当火德九五之间，世衰道败，丧乱之时，浙梁相继章贡邦昌之日，吾子亦复出于是邦。东平鸠工，决使吾季爱子听命于水府矣。京兆逸公深甫记。”渊览而异之，急遣问石函所在，则役夫以为不祥，弃之于江矣。 \\n 宣和六年，山后将入版图，大农告乏，蔡、李诸人遂建免夫钱之议。江西一道，凡赋钱一百五十七万，而漕运之费不预焉。令下之日，州县莫知所措，乃令税一千者输一万，约日而集，督责加峻。时赋敛遽起，民间嗟怨，守令有观望风旨者，建皂纛以令曰：“稍愆期，即以乏军兴论。”人益皇惧，小民往往去而为盗。后夫钱之纲将至淮甸，而敌骑已及郊，钱皆为船人所私矣。 \\n 太祖时，或诣司天官苗光裔问卜。光裔布算成封，谓曰：“当迁徙。”其人问：“不损人口否？”光裔曰：“无害。”既去，又一人至，其占如前。又顷之，又一人来占，亦同仍有前问。光裔疑之，熟视其人，容貌亦相肖，差有老少之间。光裔起，曳其裾，诘曰：“尔为谁？”其人不得已，对曰：“我，金明池龟也，前二人乃父祖。朝廷令欲广池，且及我穴，恐见杀，故来问卜，幸哀我垂救。”光裔释之，即以奏闻。已而凿池，果得龟十数万，下令不得伤一龟，尽辇送水中。 \\n 王枢密伦初使金归，一行官吏恩数甚厚。暨再使，争愿随往。伦至金，留不得还。欲发一官属归报，纷然请归，伦于是皆不遣。方再使时，请云到金有表归，书伦名引笔出钩外则可归，不出则不归矣。惟秦丞相知之，其家人皆不知也。伦时以佥书出使，其家人仍在府第。伦死于金，朝廷秘其事，所以礼遇其家者如初。后其子弟因游观作乐，秦相适闻之，呼枢密使府目，谓曰：枢密死矣。本欲更迁延以厚恩数，今已不可，须即日发哀云。 \\n 秦丞相、董参政同执政，二府之夫人俱入见，参政戒其夫人无妄奏对，惟丞相夫人是从。退归，丞相果问参政夫人有何言，夫人曰：“无所言。”丞相喜，于是待参政益亲。 \\n 洪忠宣公皓，绍兴初以礼部尚书使金，留之十五年。既归，母太硕人董氏年八十余矣。请补外以便养，秦丞相桧素不乐公，乃以徽猷阁学士出守乡郡。明年大水时，内侍白锷从慈宁太后北归，负恃旧恩，宣言燮理乖盩，洪尚书名闻远近，顾及不以为相。语闻，秦相大怒，付锷于理。谏官承风旨，遂谓公与锷为刎颈交，更相誉说，由是罢郡，锷遂髡流岭表。言者复谓公睥睨钧衡，谋为不靖，遂贬英州。居九年，不及内徙而薨。公，饶州人，字光弼。 \\n 先君尝言，宣和间客京师时，街巷鄙人多歌蕃曲，名曰异国朝，四国朝，六国朝，蛮牌序，蓬蓬花等，其言至俚，一时士大夫亦皆歌之。又相国寺货杂物处，凡物稍异者皆以番名之，有两刀相并而鞘，曰番刀。有笛皆寻常，差长大，曰番笛。及市井间多以绢画番国士马以博塞。先君以为不至京师才三四年，而气习一旦顿觉改变。当时招致降人，杂处都城，初与女真使命往来所致耳。 \\n 燕山招纳之举，多出于蔡攸。攸父子晚年争权相忌，至以茶汤相见，不交他语。王师败于白沟河，元长尝以诗寄攸曰：老懒身心不自由，封书寄与泪横流。百年信誓当深念，三伏征涂盍少休。目送旌旗如昨梦，心存关塞起新愁。缁衣堂下清风满，早早归来醉一瓯。诗稍传入禁中，徽宗命京以进呈。上阅毕，曰：“三伏征涂，不若改作六月王师。”诗复以还。观此诗，则知是举非惟当时人知其非，虽其父亦知之矣。 \\n 余乡民有烧畲于山岗，每晨往，必见人憩于阴树之石，望之仿佛如释教所谓观音像者。稍逼近，则不见矣。一日再往，所见如前，即石求之，莹然如玉，其中隐隐有观音像，类今之绘者。民以石归龛而祠之，自是生理日饶，家用大昌。民既死，其二子析居，兄请尽以家财与弟，而唯求其石，弟亦愿得石而尽举家财以逊其兄，争之不已。诉于郡，太守取石藏之公帑而析其财，由是争息。经兵火，帑藏皆毁，石失所在。老吏执事其时者尝见之，为言如是。 \\n 有方外士，为言蜀道永康军城外崇德庙，乃祠李太守父子也。太守名冰，秦时人，尝守其地。有龙为孽，太守捕之，且凿崖中断，分江水一派入永康，锁孽龙于离堆之下，有功于蜀，人至今德之，祠祭甚盛。每岁用羊至四万余，凡买羊以祭，偶产羔者亦不敢留，永康藉羊税以充郡计。江乡人今亦祠之，号曰：“灌口二郎，每祭但烹一膻，不设他物，盖有自也。” \\n 予藏章伯益草虫九便面，笔势飞动，几夺造化，后有孔毅甫、周元翁、米元章诸公题识。有谓伯益以篆名世，何为善面复如此不多见也。予观《修水集》，有题伯益飞歧图，亦嘉其游艺之精。则伯益之墨戏，当亦有藏之者矣。 \\n 东坡多雅谑，尝与许冲元、顾子敦、钱穆父同舍。一日，冲元自窗外往来，东坡问何为。冲元曰：“绥来。”东坡曰：“可谓奉大福以来绥。”盖冲元登科时赋句也。冲元曰：“敲门瓦砾，公尚记忆耶？”子敦肥硕，当暑袒裼，据案而寐，东坡书四大字于其侧，曰“顾屠肉案”。穆父眉目秀雅，而时有九子，东坡曰：“穆父可谓之九子母丈人。”同舍皆大笑。 \\n 米元章尝写其诗一卷，投许冲元，云：“芾自会道言语，不袭古人。年三十，为长沙掾，尽焚毁己前所作，平生不录一篇投王公贵人。遇知己，索一二篇则以往。元丰中至金陵，识王介甫。过黄州，识苏子瞻。皆不执弟子礼，特敬前辈而已。”其高自誉道如此。至评章伯益书，乃云：“如宫女插花，嫔嫱对镜，自有一般态度，继其后者谁欤，襄阳米芾。”则元章于字画间乃有所推重。世谓元章学罗让书，盖其少时，非得法于让也。 \\n 董公敦逸，永丰人，元祐中立朝为侍御史，弹击不避贵近，不畏惮之，京师呼为白须御史。元符厌诅事起，皇城司具狱，哲宗御批令公录问，中书不预知也。公入狱引问，见宫官奴婢十数人肢体皆毁折，至有无眼耳鼻者，气息仅属，言语亦不可晓。问之，只点头，不复能对。公大惊，阁笔不敢下。内侍郝随传旨促之，且以言语胁公。公不得已，以其案上。翌日，上疏，言中宫之废，事有所因，情有可察，诏下之日，天为之阴翳，是天不欲废之也。人亦为之流涕，是人不欲废之也。臣尝录问，知其非辜，倘或不言，诚恐得罪于天下后世。上大怒，将议贬斥，廷臣皆不敢言。曾子宣徐奏曰：“陛下以皇城之狱出于近侍，故特命敦逸录问，今又贬敦逸，臣恐天下疑惑矣。”上意始解。未几，竟出之。"}
{"章节": "●卷六", "正文": "●卷六 \\n  \\n  \\n 胡邦衡《春秋》之学，受教于萧子荆。子荆名楚，庐陵人。绍圣间，贡于乡，不第，因留太学。时方尚词赋，子荆独崇经术，尤深于《春秋》，从其学者尝百余人。会蔡京当国，黜《春秋》之学，子井然引还。移书谓冯澥曰：“蔡氏废麟经，忘尊王之义矣。是将为宋王莽。吾不愿仕。”澥得书，不敢答。澥亦尝受《春秋》大义。邦衡擢进士甲科而归，子荆尚无恙，谓邦衡曰：“学者非但拾一科而止，身可杀，学不可辱，无祸吾《春秋》。”子荆建炎四年卒，以未尝娶，故无子，门人私谥曰清节先生。有《春秋经辩》，行于庐陵。 \\n 曾外祖严府君颢，举进士，皇祐方平治时，四为县宰，所居称职，廉介自持，不求闻达。祖母为余言，府君为惠州河源令三年余，禄不足以养，而丝毫无扰于吏民。罢归，人惜其去，争饯以海错。舟行十里余，家人发缶，得黄金以告，府君亟命掩缶，召馈者还之。其清谨视古廉吏，惜名不闻于太史氏云。 \\n 米元章以书名，而词章亦豪放不群。东坡尝言自海南归，舟中闻诸子诵其所作《古赋》，始恨知之之晚。徽宗朝，以廷臣论荐，除太常博士。时内史吴拭行词，多所褒奖。元章喜，作诗以谢之，其末章有云：“中间有一萧间伯，学道登仙初应格。朝元明日拜五光，玉皇应怪须眉白。”盖自谓也。未入谢，言者谓其倾邪险怪，诡诈不近人情，人谓之颠，不加以登朝藉，命遂寝。元章大不平，即上章政府，诉其事，以为在官十五任，荐者四五十人，此岂颠者之所能。竟不报。后四年，始得召，复归班。元章喜服唐衣冠，宽袖博带，人多怪之。又有洁疾，器用不肯令人执持。尝衣冠出谒，帽檐高不可以乘肩舆，乃撤其盖，见者莫不惊笑。所为类多如此。 \\n 东坡谪岭南，元符末始北还。舟次新淦，时人方础石为桥，闻东坡之至，父老儿童二三千人，聚立舟侧，请名其桥。东坡将登舟，谒县宰，众人填拥不容出，遂就舟中书“惠政桥”字与之，邑人始退。然字画差褊小，不似晚年所书，盖当时仓卒迫促而然尔。 \\n 范忠宣公居于永，太守观望时政。与公相忘，岁时亦不可礼。建中靖国初，朝廷将起公，遣中使宣赐茶药，问劳甚至。官吏遂生新敬。及公将行，皆出送于四五十里外。公辞之，不可，乃一一延见，慰藉有加。或进谓公曰：“时事一变，朝廷将复用公矣。”公谢曰：“某罪大责薄，蒙恩内徙，若得正邱首，幸矣。他非所愿也。”言者惭谢而退。 \\n 永丰董体仁德元，少年魁乡举，士林中亦知名，后累试礼部不第，流落困踬，竟就特奏名补文学。初任道州宁远簿，尚待次。其生徒富家刘氏子，邀与俱试漕司，复预荐，试礼部合格，廷对遂为天下第一。遣书报其家人，有诗云：“御笔题封墨未干，君恩重许拜金銮。故乡若问登科事，便是当初老榜官。” \\n 庐陵之俗，谓特奏名为老榜。初，体仁既预漕举，谒一达官，干东上之费。达官语坐客有老榜之语，体仁颇不能平，故其诗及之。时绍兴戊辰，体仁年五十三矣。秦丞相当国，雅器重之，援引登朝，不十年参知政事。秦相死，体仁以言章罢，归于庐陵。 \\n 文潞公，汾州人，年九十二薨，更事四朝，洊历二府，七换节钺，位将相五十余年，平章事四十二年。历任侍中、司空、司徒、太保、太尉，再知秦州、大名、永兴，五判河南府，两以太师致仕，为本朝名臣福禄之冠。 \\n 李布梦祥言成都合江园乃孟蜀故苑，在成都西南十五六里外芳华楼。前后植梅极多。故事，腊月赏燕其中。管界巡检营其侧，花时日以报府，至开及五分，府坐领监司来燕，游人亦竞集。有两大树，夭矫若龙，相传谓之梅龙。余尝闻山阴有古梅，极低矮，一枝才三四花，枝干皆苔藓。每一窠至都下，贵家争取之，又以小为贵者。梅花见重于世，盖多寡大小，皆有风韵耳。 \\n 江彦明，吉之永新人，喜作诗，事母极孝。母尝有疾，彦明携笔砚坐床下，进药之余，吟诗自遣，遂以诗名。尝记其《晚春诗》云：“斗草事空犹昨日，惜花心在又明年。”词意婉美如此。新淦人俞师郝，与彦明相友善，俱有诗声，酬倡甚多。师郝有诗云：“叫月子规喉舌冷，宿花蝴蝶梦魂香。”尤为彦明所称赏。彦明名暐，崇观间，吉守尝以八行荐于朝，不报。自号尞阳居士。师郝名处俊，登建炎龙飞乙科，不及禄而卒。人甚惜之。二人诗今多传于江西。 \\n 俞师郝尝因重九日赋长短句云：“残蝉断雁政西风，萧索夕阳流水，落木无边幽眺处，云拥登山屐齿。岁月如驰，古今同梦，惟有悲欢异。绿尊空对，故人相望千里，追念淮海当年，五云行殿，咫尺天颜喜。清晓胪传仙仗里，衣染玉龙香细。今日天涯黄花零乱，满眼重阳泪。艰难多病，□陵无奈秋思。”词既出，邑人争歌之。或曰：“词固佳，然其言太酸辛。”何故师郝明年竟卒。其登科时在维扬，以重九日唱名，故词中及之。 \\n 先君官零陵，山谷之从弟吏部叔豹为守，政事有体，识度甚高，遇僚属严重。先君从之逾年，一日袖出荐章，其辞云：“检身清慎，率职公勤。”时一同僚迫于代满，望公合尖而公不与，先君愿推以授之。公曰：“君之举削，可推以及人。而吾之举辞，不可妄以许人。”其相知如此。 \\n 鱼知丙穴，燕避戊方。丙穴，左太冲赋所谓嘉鱼出于丙穴。杜诗云：鱼知丙穴由来美是也。赋注云：丙，地名，在汉中沔阳县北。有鱼穴二所，尝以三八日取之。郦善长云：丙穴之鱼不独汉中有之，柏枝山有丙穴，方数丈，尝有嘉鱼。或以为鱼以丙日出穴者，非也。鱼何能择日出入耶？戊方，则所谓燕避戊己，鹊避太岁，是也。 \\n 清江孔端中，三孔之族也。绍兴间，为淳安令。邑近行都，凡邑之舟，皆自托于贵要，其肯应公家之漕者仅得一舟耳。端中集而喻之，曰：“凡为贵家之舟者勿役，第贵家虑有不时之用，当谨伺之，辄以他运则有罪。”召其一舟之肯应公家者，假以资费，俾多造舟，令于众曰：“商贾往来，惟许用某人之舟。”令一下，舟人争愿听役，自是贵要护舟之挠自戢。其为政多此类，时誉翕然。都下酒家至为之语曰：“酒似淳安知县彻底清。”语达上听，召见，与郡，未几而卒。尝记《南史》顾宪之为建康令，有清政，都人饮酒醇旨，辄号顾建康，与端中事相似。 \\n 尹商老，博B闻W强Q记，与先君同仕湘中，以乡里故相友善。靖康之难，商老以江华令同部民兵勤王。至淮，偕谒提举曾吉甫，吉甫因出示关报，先君欲假以付吏缮录，商老耳语曰：“吾已识之，不用录也。”迨至馆，索笔为书数百言，不遗一字。其登科时年甚少，复中法科，继闻以法科进者不大拜，悔之，不受省札。尝宰一二壮县，皆有能称。在新喻时，每治事，听吏民坐两庑纵观，逋疑滞讼，剖析如流，庑下之人抚掌称赞。然性狷介，寡与少合，人罕知之者。仕止于倅。商老名躬，永新人。 \\n 番阳董氏，藏怀素草书千文一卷，盖江南李主之物也。建炎己酉，董公逌从驾在维扬，适敌人至，逌尽弃所有金帛，惟袖千文南渡。其子弅尤极珍藏。一日朱丞相奏事毕，上顾谓曰：“闻怀素千文真迹在董弅处，卿可令进来。”丞相谕旨，弅遂以进。 \\n 赵君贶为吉水宰，清澹醇古，有古循吏风，百姓呼为赵佛子。方赣卒之忧，王师出征，往返皆道其境，供亿不周。而卒将闻其为人，无所需求而去。其母卒于官，贫无以殓，囊中之绵不能具一衣。守遗金十两以为归资，君贶谋之妇，妇曰：“君所受金才十两，他日郡帑之藉，数宁止是君奈何冒其名。”遂却不受，后得旧俸百余千，乃归。道茶陵，为盗所邀，君贶曰：“我无他物，仅有银数两以献，幸容我护丧归葬。”盗熟视之，惊曰：“乃赵军使耶？”罗拜谢罪，且曰：“我辈知军使名，前有他盗，恐终不免。”送之出其境，君贶往尝宰茶陵，其所至能感人如此。君贶，名锡。 \\n 吉水有南华院者，在山谷之穷绝处，山行可十里，院傍石溪，冬夏潺湲，溪中皆巨石，方流圆折，宛然曲水流觞之胜。石上有履痕，土人呼为仙人迹。院有白云堂，在最高处。刘伟明未达时，馆于山前之富家，亦尝寓书剑于此堂。有二诗曰：“紫翠浮浮夺晓昏，生涯谷汲与松焚。⊥尘一点自应少，终日到门惟白云。”又云：“野兴由来惬杖藜，层峦影里见荤飞。虚堂一炷起凝碧，化作九天云染衣。”老僧云原题字壁间，幼尝见之，兵火之后，始失去矣。今寺僧于堂之坎建阁，榜曰浮翠。阁之下为堂，曰云到。盖摘其诗语也。 \\n 玉笥山旧多隐君子，皆梁、宋以来避乱者也。最著者孔邱明、杜昙永、萧子云，皆当时禁从，其居今悉为宫观。山谷诗曰：“郁木坑头春鸟呼，云迷帝子在时居。风流扫地无人问，惟有寒藤学草书。”即题萧子云宅也。子云善草书，其题郁木洞诗云：“伐我万古石，纪我千载名。欲知古人处，白云中相寻。”又诗云：“千载云霞一径通，暖烟迟日锁溶溶。鸟啼春昼桃花拆，独步溪头采碧茸。”山谷之诗本此。此山幽深盘曲，延袤百余里，泉石水竹之胜概固无恙，道宫虽环据，而其流反役于衣食，不能标白之，多为蓬藋瓦砾之场，亦可惜也。 \\n 王德升名崈，新淦人，困踬场屋，遂入玉笥山，依道士潘与龄，独居白云斋十余年。予闻其名久矣，因与诸子入山设醮，德升来相访，时年六十余，论诗谈理，亹亹不倦。予问居山久，保所述答以止作绝句纪玉笥之胜。因得其一编，其《{殹石}山道中诗》曰：“溅石韵寒泉，依稀言语处。回头觉无人，又上前溪去。”又《山樵诗》曰：“山樵竹里居，略彴才堪渡。落日澹平畴，牛羊点寒莫。”语意萧散，皆此类。非远外声利者不能也。 \\n 康伯可予之题慧力寺松风亭六言云：“天涯芳草尽绿，路旁柳絮争飞。啼鸟一声春晚，落花满坐人归。”予尝以语王德升，德升曰：“造语固佳，尚有病，如芳草柳絮，未经点化。啼鸟一声，落花满地。几乎犯重，不如各更一字，作烟草风絮，幽鸟残花，则一诗无可议者。” \\n 绍兴中有于吴江长桥上题《水调歌头》云：“平生太湖上，来往几经过，如今重到，何事愁与水云多。拟把匣中长剑，换取扁舟一叶，归去老渔蓑。银艾非吾事，邱壑谩蹉跎。鲙新鲈，斟碧酒，起悲歌。太平生长，不谓今日识兵戈。欲卷三江雪浪，静洗胡尘千里，不用挽天河。回首望霄汉，双泪堕清波。”不题姓氏，后其词传入禁中，上命询访其人甚力。秦丞相乃请降黄榜招之，其人意不至。或曰：隐者也，自谓银艾非吾事，可见其泥涂轩冕之意，秦丞相请招以黄榜，非求之，乃拒之也。 \\n 张子韶廷对时，欲写至“竖刁闻于齐而齐乱，伊戾闻于宋而宋危”等语，诸珰在殿下者来窃窥之，子韶卷卷，正色谓曰：“方欲言，诸君幸勿观也。”皆惭恚而退。 \\n 子韶又论刘豫事，云：“彼刘豫者，何为者耶？素无勋德，殊乏声称，天下徒见其背叛君亲，委身夷狄耳。黠雏经营，有同儿戏，何足虑哉!\"间牒得之，传以示豫，豫大不平，会其左右，出其文，令榜于汴京通衢，召刺客欲刺子韶。或人以告，子韶未尝为之动。其事达上听，他日子韶陛对，上语之曰：“刘豫榜卿廷策，谋以致害，非卿有守，岂能独立不惧乎？”褒嘉久之。 \\n 罗钦若，李东尹与胡邦衡同在学舍，甚相得。他日同就试，钦若见邦衡试卷，问曰：“此欲何为？”邦衡曰：“觅官也。”钦若因抚邦衡背，指示卷中一讳字，谓曰：“与汝一官。”邦衡改之，是榜遂中选。故邦衡有启谢钦若，具述与一官之语。胡公既为侍从，东尹亦仕至中大夫，钦若止正郎。尝谓余曰：“顷在学舍，偶乏仆供庖，同舍不免自执烹饪，邦衡能操刀，东尹能和面，某无能，但然火而已，今之官职小大已定于此。”钦若名棐恭，东尹名孝恭。 \\n 世传烧炼点化之术，有干汞死朱砂，雌雄黄，硫黄之法，因鏖为金银，诬诞欺人者甚多，然不可谓无此术。余族祖少尝好之，挟是伎者日至，卒不能得其传，资用以此而匮，而好之未厌也。一日，遣一仆入城市水银，道遇一客，亦旧尝至其家者。呼仆来前，问其主翁之无恙，且问所携何物，对曰：“市水银归也。”客开壶，捻少土投之，笑遣仆曰：“为我谢主翁，水银若容易干，得无处著钱矣。”仆归以告，族祖惘然，视壶中水银，则皆凝而为银矣。自是始悟，不复留意。"}
{"章节": "●卷七", "正文": "●卷七 \\n  \\n  \\n 南丰之曾，曰巩，曰牟，曰宰，曰布，曰肇。章贡之曾，曰弼，曰懋，曰班，曰开，曰几。皆以伯仲取科第，致位通显，南丰之最著者子固、子开，而子宣遂登相位。章贡之最著者叔夏、天猷，若吉甫虽晚遇，亦终次对。此二族盖甲于江西也。 \\n 泉南之曾，自丞相鲁公一传而有枢密孝宽，再传而为秘监诚，传而为今丞相怀，又曾氏之最著者也。按《千姓篇》，曾氏望出庐陵，自孔门点、参、元、西之后，至汉才有尚书郎伟一人耳。而江西之曾居庐陵，尤多散在诸邑，若太和，若安福，若何原，若松江，若睦陵，派别枝分，不可尽纪。予家在吉，吉水自为一族。六世之祖幼孤，莫知族系之所自。独相传以为自金陵而宜春而吉水而已。江南龙君章野史列传，曾氏有讳崇范者，庐陵人，献书李唐，遂家金陵。李氏归朝，而其子乃以丧归。则知曾氏自金陵归庐陵，初非自金陵徙庐陵也。予家有坟墓在赣之宁都，疑与章贡之族通。而自南丰来，言者以为吉赣抚三郡，本江西之一族，亦未见谱牒，莫可推寻。然庐陵之族讳干度者，在本朝首举进士，终于卿监。其诸族相继登科，无虑数十人，视章贡南丰终无显者。睦陂之族，如晦运干，讳彦明，登宣和甲辰乙科，与诸父相弟兄。尝言尚书之后，历及唐五六百年，曾氏无闻人。而本朝居相位，登禁从者如是。盖本朝以火德兴，曾氏以火音合，言虽附会，未为无验也。 \\n 涪陵谯定字天授，幼学释氏，伊川之贬涪也，始尽弃其学而学焉。伊川教以中庸诸书，多有颖悟，后伊川得归，天授送至洛中而返。靖炎间，兵戈扰攘，天授尚无恙。一日，忽弃家隐于青城山，莫知所终。方士为余言，今或有见之山中者，不知天授之年又几何矣。伊川尝谓道家白日飞升之类，则无若山林间保形炼气，以延年益寿则有之。审如是，则天授诚不死矣。 \\n 许知可尝梦有客来谒，知可延见，坐定，客问知可曰：“汝平生亦知恨乎？”知可曰：“我恨有三，父母之死皆为医者所误，今不及致菽水之养，一也。自束发读书而今年逾五十，不得一官以立门户，二也。后嗣未位，三也。”其人又曰：“亦有功于人乎？”知可曰：“某幼失怙恃，以乡无良医，某既长立，因刻意方书，期以活人。建炎初，真州城中疾疠大作，某不以贫贱，家至户到，察脉观色，给药付之。其间有无归者，某舆置于家，亲为疗治，似有微功，人颇相传。”其人曰：“天政以此将命汝官及与汝子，若父母则不可见矣。”因复取书一通示之，知可略记其间语曰：“药市收功，陈楼间阻。殿上呼卢，喝六作五。”既觉，异其事而不知其何祥也。绍兴二年，策进士第六，升作五，乃在陈祖言、楼材之间。其年仍举子，始知梦中之言无不合。知可名叔微，真州人，有《普济本事方》，今行于世。 \\n 祥符中，汀人王捷有烧金之术，因曾绘以见刘承珪，承珪荐之王冀公，遂得召见，时人谓之王烧金。捷能使人随所思想，一一有见，人故惑之。大抵皆南法，以野狐涎与人食而如此。其法，以肉置小口罂中，埋之野外，狐见而欲食，喙不得入，馋涎流堕罂内，渍入肉中。乃取其肉曝为脯末，而置人饮食间。又闻以狐涎和水颒面，即照见头目，变为异形。今江乡吃菜事魔者多有此术。尝有一人往从之，以水令颒面，其人但颒其半，颒处变为异，未颒处乃如初，因知水中有异也。 \\n 绍兴九年，金人归河南之地，欲讲和罢兵，朝廷许之。明年春，蓝公佐使金回，和议颇变，朝廷遂命骑帅刘锜信叔为东京副留守，节制军马。锜至顺昌，方与郡守陈规相见，忽报金师入寇，已抵泰和县。警书还至，锜会诸将议曰：“吾军方自远来，曾未苏息，而敌人压境，策将安出？”诸将或欲迎战，或欲固守，或欲顺流而下。锜伏兵于城下以待，有余骑渡颖河而来，伏兵起袭之，无一还者。翌日，敌将韩、翟两将军兵至，去城三十余里而砦。锜夜遣人袭击。明旦，复与战，败之，杀伤千余人。敌复增兵来援，直逼城下。锜于城上以破敌弓射中敌将，敌稍退。乃以步兵邀击，复大败之。敌归砦固守，锜复出精骑五百夜劫敌砦，乘胜直至中军，杀其酋长，死者不可胜数。敌自此，一夕尝四五惊。时方六月盛暑，皆被甲不敢下马，得间谍，谓求援于兀术甚急。或劝锜曰：“今已屡胜，不如全师而归。”锜不听。兀术果自将至，遣数骑直来索战，谓城上人曰：“你只活得一个日头。”战既合，兀术自将牙兵三千往来策应，锜出军五千接战，自西而南，转战四门，往来驰逐，自辰至戌，金师大败，退走，归砦不出。声言造炮架桥，必欲破城。越三日，兀术乃引军北归。获降人，言其军中自谓南侵十五年，未尝少衄，惟和尚原以失地利败于吴玠，今又数败于此，他朝莫是外国借得兵来。自后遂决意求和矣。 \\n 岳公飞之破固石洞也，贼砦据山之巅，悬崖百仞，登者跻攀而上，不胜其劳。官军每登山，贼辄凭高据险，投刃转石，士卒皆重伤而却。公既至，直入洞中，与贼砦相对，而营贼畏公威名，坚守不复下山。公一日令曰：来日当破贼。军中不知所谓。明日凌晨，令诸军陈于山下，与贼砦相距甚近。既成列，公临后登高以望之，贼在上见官军逼近，亦整顿以待战。其酋长乃一女子，号廖小姑，持刃叫呼曰：“今日官军要破我砦，除是飞来。”公闻其言，顾左右曰：“飞，即我也。”击鼓进师，鼓声方合，有众先登，公望其旗曰：“此前军第三队也，当作奇功。”诸军竞进，遂破贼砦，生擒其酋以归。 \\n 绍兴六帅，皆果毅忠勇，视古名将。岳公飞独后出，而一时名声，几冠诸公。身死之日，武昌之屯至十万九百人，皆一可以当百。余尝访其士卒，以为勤惰必分，功过有别，故能得人心。异时尝见其提兵征赣之固石洞，军行之地秋毫无扰，至今父老语其名，辄感泣焉。盖其每驻军，必自从十数骑周遭巡历，惟恐有一不如纪律者。时裨将杨贵怒一卒擅离队伍，遂脔而尸之，卒尚未死，飞见之，问其故，以为不应死，顾左右求其生，不可，则绝之，而解衣以殓焉。召贵，诘曰：“擅离队伍，罪未至是，汝当以死偿之。”贵皇惧不敢对，诸将罗拜祈免乃已。犹以豫章境上有逋逃者，责使招降焉。不然，复其罪。贵后能致其人者，始获免。 \\n 方腊之变，经制使陈公亨伯馆先君于幕府，时洪尚书光弼以南京国子博士被檄主饷事，因与定交。先君与尚书同年同月生，故极友善。寇平论功，先君补初官，尚书迁京秩。后更兵戈，音问浸疏。先君既勤王而归，即扫轨朝市，尚书亦以使事见执于绝域者，累年而后归，卒莫能申叙，先君每切恨叹。 \\n 方腊家有漆林之饶，时苏杭置造作局，岁下州县征漆千万斤，官吏科率无艺，腊又为里胥，县令不许其雇募。腊数被困辱，因不胜其愤，聚众作乱。先诱杀县令，兵吏无与抗者，遂陷睦州。江浙亡命相率从之，众至数十万。是时，天下晏安久，州县士卒皆不习于兵，望风奔溃，腊声势益张。复陷婺、歙等州，乃入钱唐，观灯饮犒连日，因遣人发掘蔡氏父祖坟墓，露其骸骨，加以唾骂。王师既至，相拒累月，不能少挫其锋。后腊以食少人众，势稍窘促，遂独从千余人入剡溪洞，死拒不出，童贯不能谁何。乃命部将伪为朝廷招降者，诱之以官。既出，则絷之，父子皆槛送京师，戮死于市，余党遂平。初，腊之入杭也，有太学生吕将者为之画策，以为不如直据金陵，因传檄尽下东南郡县，收其税赋，先立根本，徐议攻取之计，可以为百世之业。若止于屠略城邑，是乃盗尔。腊不以为然，曰：“吾家本中产，无他意，第州县征剑无度，故起兵，愿得贼臣而甘心耳。”先君尝谓天下无叛民，其或至于此者，必有所不得已也。 \\n 童贯之讨方腊也，尽檄东南诸路兵凡数十万，贯独总之。既累月无功，朝廷颇加督责，贯惧无以为计，乃出令，与贼战而不能生获者，许斩首以献，亦议推赏，辄欺者抵罪。诸军自后每出战，或夜劫贼寨，凡力所能加者，皆杀之，以其首来，贯即授赏，不问其是贼与否也。军士因大为欺罔，偶出遇往来人，亦皆杀之，因告其主将曰：道逢贼众，因与斗敌，遂斩其首。主将纵知其非，亦不敢言。陈公亨伯尝见贯。谓曰：“闻诸军每战多杀平民，要须禁止。且治盗与治夷狄不同，彼夷狄状貌与中国大异，故可以级论功。今平民与盗初无别。军士利于得赏，何惮而不杀平民乎。”贯不听，既而腊招降，余党溃散，军士追奔，或入民居，全家杀之，以其首献。贯欲张大其功，亦不问也。 \\n 靖康改元冬十一月，金人渡河。朝廷下诏，应天下方镇郡县，各率师募众，勤王捍边。湖南师郭公三益独起民兵，命县宰各统所部，犒劳甚厚。时先君为永州东安簿，零陵令丞不任事，郡守贰以先君易之，会有是举，守以属先君。或劝曰：“邑固有令，君独何为。”先君挥之曰：“此岂臣子辞难之时。”即日治兵以行。部署整肃，一路莫能及。既至淮甸，闻京城失守，蔡亳有叛卒，肆剽于道路，兵至是多引归。先君独与二三公勒兵趋南京，时光尧未即尊位，留守乃朱丞相胜非。其时官吏多逃散，朝班无几，共表劝进，乃筑坛于州治仪门外东南隅上，登坛受宝，北向痛哭，班立者无不感泣。越日，乃命勤王师罢归，官吏各推赏有差。先君谓是行也勤劳有之，功效则无，岂忍受赏。既以兵归零陵，尚余犒赏银千两，悉上送官。自举兵至讫事，文移数箧，崎岖兵火，毁失殆尽，仅存印历，至勤王事，止见之差出条耳。 \\n 衣冠南渡，刘发运宁止来自真州治所，舟行至新淦，适遇金骑，一时行舟皆为所焚，发运仅以身脱。顾无所归，问之乡之长者，得外大父刘公仪仲，徒步归之。外大父因授馆，且为收其散亡，得一婢子，衣橐三四，吏卒十数，舟焚。余其底，尚得钱数百千。时方俶扰，虽山谷间一日亦四五惊，卒有长吁于外者，刘闻之诘曰：“天步方艰，吾身不敢自爱，尔曹乃嗟怨耶？”立命斩之。先君时留外氏，因与游处。先君少为治乱之学，当崇观间，以策干当路，辄不受。逮浙江盗作，诸公方思硕画，由是勉出为世用，而志已倦游矣。刘一见先君，以为伟人，语及零陵勤王始末，叹曰：“世不无义士，顾勇于义如君者，人所未知耳。”邀与俱趋章贡隆佑在所，先君辞以久出远归，不忍复去亲旁。临分，谓先君曰：“观君不乐仕进，殆将隐矣，后会无期。”因以驼裘识别而去。先君既不复出，而刘后为吏部侍郎，不久亦罢，卒不复相闻。 \\n 张孝纯守太原，敌人攻城甚力，孝纯遣蜡丸求救者凡十有八。朝廷初遣种师中往援，师中兵败于榆次。复欲命李公伯纪为宣抚，帅师救之。伯纪辞以不知兵，朝廷不许。御史陈过庭率其属陈公辅等言曰：“李纲儒者，不习军旅。若师出再衄，则太原失守，遗忧近甸，祸实不测，非计之善也。”疏亦不报。既而解潜等果失利，孝纯以粮尽城陷，敌人长驱而来，无复后顾矣。 \\n 胡文定公廷试，考官初欲以魁多士，继以其引经皆古义，不用王氏说，降为第三人。为荆南教官，与杨龟山中立交承，遂相与讲学。及为提学官，与谢上蔡显道从游亦厚。崇观间，尝为太学官，虽当时禁习元祐学术，而公独留意《正蒙》诸书，与杨、谢诸公通问不绝。故绍兴以来，论伊洛之学者，胡氏为得其传。而公尝自言：谢、游、杨三公，皆义兼师友，实尊信之。公名安国，字康侯，有《春秋解》，《武夷集》行于世。 \\n 刘尚书美中，兄弟终鲜，父大中极怜之。大观初，贡于乡，将赴南宫试，大中令一老仆从行。至中涂，尚书一夕忽暴病而死，仆惊，救甚至。越半日，未苏，逆旅主人皆劝之具棺敛。仆曰：“我主翁子五六人，死亡殆尽，今惟此尔。若又死，则是无天地也，且我何面归见主翁。”于是以席藉地，置尚书于上，坐于其旁曰：“若是三日而不活，则诚死矣。”越再夕，尚书手足复动，医救数日，疾平，遂入京师。次年，中进士第。"}
{"章节": "●卷八", "正文": "●卷八 \\n  \\n  \\n 欧阳在政府日，台官以闺阃诬讪之，公上章力乞辨明。神宗手诏赐公曰：“春寒安否？前辈，朕已累次亲批出诘问，因依从来，要卿知。”又诏曰：“春暖，久不相见，安否？数日来以言者污卿以大恶，朕晓夕在怀，未尝舒释，故累次批出，再三诘问其从来事状，讫无以报。前日见卿文字，要辨明，遂自引过，今日已令降出，仍出榜朝堂，使中外知其虚妄。事理既明，人疑亦塞，卿直起视事如初，毋恤前言。”又涂去塞字，改作释字。宸翰今藏公家。 \\n 董侍郎敦逸仕于朝，招一乡人在太学者训其诸子。暇曰，课其习业不加进，侍郎责之曰：“吾年二十八入学，甘齑盐者凡几载，仅得一第。今汝若此，何以有成耶？”乡人曰：“公言过矣，侍郎乃董十郎儿，贤郎乃董侍郎儿，其好学之心自不侔矣。”侍郎之父行第十，其人故云。 \\n 建炎三年，伪四太子入金陵，府官相率迎降。独通判庐陵杨公邦义毅然不屈，先自书其衣裾曰：“宁为赵氏鬼，不作他邦臣。”以授其仆，曰：“吾即死矣。”敌居数日，其酋帅有张太师者，置酒召公立庭下，以纸书死活二字，使示公曰：“无多言，欲不降，书死字下。若归于我，书活字下。”公视吏有傍簪笔者，即夺笔书死字下。敌知其不可屈，命引去。又数日，囚公以见四太子，公大骂不绝口，敌怒甚，杀之，剖其腹，取其心。明年，敌去，州白其事于朝，褒录死节，初赠直秘阁，继又赠次对，谥忠襄。赐官田，官其诸子，令立庙于金陵。赠告云：“懦夫每生，名不称于没世。烈士砥节，死有重于泰山。汝禀性刚方，值时艰危，介胄之士望风而速奔，城郭之臣蒙耻以求活，独汝能明事君之义，抗死节之忠，誓不屈于番酋。宁自甘于血刃，口不绝詈，言不忍闻。绰有张御史之风，无愧颜常山之节。肆颁恩典，庸慰忠魂。粲然阁直之华，昭哉庙食之远。并推宠秩，以及遗孤。非止往居之荣，实是臣工之劝。尚祈不昧，知享止哉。” \\n 欧阳全美名珣，庐陵人，登崇宁进士第。靖康初，全美调官京师。时金人欲求三镇，全美行次閞山，以乐府寄其内曰：“雁字成行，角声悲送，无端又作长安梦。青衫小帽这回来，安仁两鬓秋霜重。孤馆灯残，小楼钟动，马蹄踏破前村冻。平生牵系为浮名，各垂万古知何用。”全美至京，有诏许上封事，论御戎之策。全美应诏陈利害，时有九人同召对，全美奏曰：“割地，敌亦来。不割，亦来。特迟速有间。今日之策，惟有战耳。”时宰执有主弃地之议者，不悦，即除将作监丞。使金，竟不复还。朝廷录其节而官其婿，乃从兄叔谦也。 \\n 叔谦为余言，绍兴十一年夏客临安。一日，有客垢衣破笈，若远至者，来同邸。即一室闭之，遽指尚书省，自言明日召见，已而命之官。后询其人姓李名微，邵武人。是时尚书洪公留绝域，得皇太后书，遂遣微以蜡丸致之。上得书大喜，谓侍臣曰：“朕不得皇太后安问且十五年，虽遣使百辈。不如此一书。”遂命微以官。尚书公以使命见执于金，其间遭罹危辱者屡矣，而能仗汉节，誓死不变。间关万里，遣致皇太后书以宽天子孝思，可不为忠乎! \\n 李忠愍公若水为大名府元城县尉日，有村民持书一封，公得书，读竟即火之。诘其人何所从来，对曰：“夜梦金甲将军告某曰：‘汝来日往县西，逢着铁冠道士，索取关大王书，下与李县尉。'既而如梦中所见，故不敢隐。”公以其事涉诡怪，遂纵其人弗治。因作绝句记之曰：金甲将军传好梦，铁冠道士寄新书。我与云长隔异代，翻疑此事太空虚。公初以书付火之时，母妻子弟惊讶，求观弗获，独见其末曰：“靖康祸有端，公卒践之。”之语。其后二圣北狞，公抗节金营，将死而口不绝骂。则知天生忠义，为神物者已预知其先矣。 \\n 国家初与金人结好，遣马政自登州泛海而往。归，朝廷复选其子扩为使。宣和末，金人败盟，举兵入寇。扩尚以使事留金，后得脱归。未至太原，而敌骑已长驱南下矣。扩乃舍使事，说童贯，愿招集忠勇以遏贼锋，贯许之。扩过真定，时刘公韐为帅，公以扩屡使于金，知金之情伪，心颇疑之，遂留不遣。一日，扩潜遣一卒之保州，为逻者所获，刘公益疑而未有所处也。公之子子羽谓公曰：“马扩首尾计议边事，不以虚实告朝廷，遂使戎马深入，震惊京师，且复潜遣兵士，焉保心腹。不若声其罪而诛之，庶绝后患。”公以为然，遂召扩立于庭下，责其误国，令拽出斩之。扩叫呼不服，乃以付狱推治。未几，刘公召还，金人陷真定，扩得免死。 \\n 契丹为金人攻击，穷蹙无计，萧后遣其臣韩昉来见童贯，蔡攸于军中，愿除岁币，复结和亲。且言女真本远小部落，贪婪无厌，蚕食种类五六十国，今若大辽不存，则必为南朝忧。唇亡齿寒，不可不虑。贯与攸叱出之，昉大言于庭曰：“辽宋结好百年，誓书具存。汝能欺国，独能欺天耶？”昉去，贯亦不以闻于朝。辽既亡，金人果背约。 \\n 靖康初，召种师道赴京师，才入国门，即日引见。上殿，渊圣起迎之，曰：“朕久望卿来，何其迟也，涂中跋涉不易。”师道谢毕，上赐坐，问曰：“国步多艰，敌人深入，卿何以御之？”师道曰：“兵事难预料，容臣登城观敌势如何，却得奏闻。但敌若在三十里外顿砦，则难退。如逼近，则易耳。”明日，敌移军三十里外。师道因得于城上修饬备御之具，敌屡进攻，皆却，遂结盟解围而去。师道其初所言，盖知有间谍，乃欲误之尔。敌人果中其计，但禁庭密议，不知何从知也。 \\n 朝廷之召种师道也，使者促之，项背相望。师道老矣，或劝之弗行。师道谓其子曰：“朝廷近来议论不一，吾纵有谋画，未必得用。然世受国恩，今而辞难，天地且不容我矣。”遂随诏使，日夜疾驰，至阙下，画策以退敌，人赖少安。金兵北还，师道请邀击之，李邦彦等不许。师道谓何曰：“敌深入吾地，止邀金帛而还。彼非惟惧春深死伤士马，盖虑三镇之议其后也。吾观敌衅未已，今既不用吾计，吾不复言。然切料敌必再来，要当先为之备也。”朝廷不听，其冬，金人果再犯京师。 \\n 京师戒严，金人发炮攻城甚力。有献策欲结索网以障之，其人归自太原围城中，具见张孝纯，王禀等设此而炮无所施。朝廷反以为迂，不肯试一为之。盖不知吴越将孙琰守苏州城，尝用此拒炮而淮南不能攻，时号为孙百计也。 \\n 崇宁四年，中书奉行御笔。时蔡京欲行其私意，恐三省台谏多有驳难，故请直以御笔付有司。其或阻格，则以违制罪之。自是中外事无大小，惟其意之所欲，不复敢有异议者。祖宗以来，凡军国大事，三省、枢密院议定，面奏画旨；差除官吏，宰相以熟状进入，画可，始下中书造命，门下审读。或有未当，中书则舍人封缴之，门下则给事封驳之，尚书方得奉行。犹恐未惬舆议，则又许侍从论思，台谏奏劾。自御笔既行，三省台谏官无所举职，但摘纸尾书姓名而已。 \\n 大观中，吴执中子权为御史，上言乞遵祖宗成宪，不许直牒差官，及论轻赐予以蠹邦用，捐爵禄以市私恩等事。蔡京以少保致仕，何给事昌言封驳麻制，乞以罪状宣布四方，时人以为盛事。 \\n 何忠孺昌言，新淦人，绍圣四年进士第一。徽宗朝，累迁为给事中。张商英罢，蔡京复用，遂以散官出，居闲十有余年，物论归之。渊圣即位，复召用，除兵部侍郎，太子詹事。未几，金人再犯京师，二圣北狞，太子、诸王、宰职、侍从皆从，而昌言逃匿太子宫沟中，偶得不行。张邦昌僭号，因更其名。及隆佑垂帘，始欲复旧，而人言已不可掩，恚愤成疾而死。 \\n 李仲谦大有，新喻人，靖康初为赣守。京城戒严，即调赣卒勤王。诸郡以承平之久，士卒懵不知兵。及当调发，间有冠葛巾扶杖而行者，观者寞不窃笑。惟赣卒独勇锐，器械亦精明，仲谦号令整肃，师行秋毫无犯。人谓仲谦既知兵，而赣卒亦闲习纪律，度必可用。及至京师，亦无及矣。 \\n 仲谦绍兴初尝立朝，即上书言兵事，以为用兵当有机有权，明于此而后可以决胜。光尧皇帝览之大喜，即降付中书。时赵元镇丞相当国，一日奏事毕，上谓丞相曰：“李大有书涉兵机，故不欲付外看详。昔张齐贤上取河东之策，太祖裂其奏掷之于地，及左右既退，乃取其奏。归，以授太宗，曰：‘他日取河东，当用齐贤策。'太宗后平河东，用齐贤为相。二祖沈几先物，朕当以为法。”观圣语如此，则将大用之矣。未几而殁，终于检正。 \\n 绍兴戊午冬，奏使王伦与金使来和，欲天子授伪诏。国论未定，朝士无敢言者。胡邦衡铨时为枢密院编修官，上书请羁留金使，斩主议者之首，以谢天下。语大愤直，上怒其讦，将褫官窜昭州。时御史中丞郑刚中，谏议大夫李谊，吏部尚书晏敦复，户部侍郎李弥逊、向子諲，礼部侍郎曾开、张九成入对便坐，引救甚力。时丞相秦桧，参政孙近亦迫于公论，请从台谏侍从议，谪广州监盐仓御史。再以为言，乃以为福州签判云。 \\n 胡邦衡自福唐贬新州，王民瞻以诗送之，有曰：“百辟动容观奏牍，几入回首愧朝班。”又曰：“痴儿不了公家事，男子要为天下奇。”民瞻，安福人，名庭珪，登科，尝为茶陵县丞，累年不调。居乡里，以诗名家。二诗既传，或以为讪，由是亦坐谪辰州。 \\n 邦衡在新州，偶有“万古嗟无尽，千生笑有穷”之句。新守亦讦其诗，云无尽指宰相，盖张天觉自号无尽居士。有穷，则古所谓有穷后羿也。于是再迁儋耳。其后邦衡还朝，尝以诗人荐民瞻，凡再召见，初除国子监簿，后除直敷文阁，终于家。 \\n 禅家合众而不哗，无怒而有制。执事者不辞其劳，居安者不愧其逸。入其门，升其堂，整整截截，动有条理。明道先生尝见其会食，因叹以为得三代之礼乐。吾人族姻并居同室，未必如其众多，而不能若是之整肃者，往往女子、童稚实始之。此禅家所以至于屏妻绝子也。 \\n 卢文纪与崔协不平，协子举进士，文纪谓知贡举王延曰：“吾尝誉子于朝，今子历士，当求实效，无取虚名。昔越人善汩，其子方晬，其母浮之水上。人怪之，对曰：‘其父善汩，其子必能之。'若是可乎？”延退而笑曰：“卢公之言，谓崔协也。恨其父，遂及其子也。”明年选协子颀甲科，人以为公举。异时，公卿有以子孙魁天下者，其父祖盖自谓善汩者也。使延为主司，吾知其与选颀者反矣。 \\n 予尝传《登瀛图》本，规模布置，气象旷雅，每思创始者必非俗笔。又有石本，皆书名氏。后有李丞相伯纪赞跋，乃钦庙在东宫，得阎立本此画，亲为题识以赐詹事李诗。二本绝不同。尝见郑昺尚明所赋长句云：“阎公十八学士图，当时妙笔分锱铢。惜哉名胜不题别，但可以意推形模。十二匹马一匹驴，五士无马应直庐。五鞍施狨乃禁从，长孙房杜王魏徒。一人醉起小史扶，一人欠伸若挽弧。一人观鹅凭栏立，一人运笔无乃虞。树下乐工鸣琴竽，八士环列按四隅。笑谈散漫若饮彻，盘盂杯勺一物无。坐中题笔清而癯，似是率更闲论书。其中一着道士服，又一道士倚枯株。三人傍树各相语，一人系带行徐徐。后有一人丰而胡，独吟芭蕉立踟蹰。一时登瀛客若是，贞观治效真不诬。书林我曾昔曳裾，三局腕脱几百儒。雄文大笔亦何有，餐钱但日麋公厨。邦家治乱一无补，正论出口遭非辜。时危王石一焚扫，览画思古为嗟吁。”其所序列意，郑必为画本赋之。然长孙、王、魏元不在其中，不知郑诗何为及之耶？按《翰林盛事记》，开元中张燕公等十八人为集贤学士，于东都含象亭图写其貌，意二本必居其一，而后人皆以为贞观学士耳。 \\n 今人制陶砚，惟武昌万道人所制以为极精。余初未信也。庐陵有刘生者，自言传万之法，然最佳者不能十年辄败，至有三五年遂刓泐不可用者。余顷因歉岁，有野人持一风字样求售，易以斗米，涤濯视之，亦陶砚也。其底有万字篆文，意其为万所制，用之今余三十年，受墨如初，虽高要歙溪之佳石，不是过也。闻武昌今尚有制者，乃万之后。 \\n 里中士人胡卓明，父祖好棋，挟此艺者日至。其母夜卧忽惊起，问其故，云梦吞一枯棋也。初意日所尝见，是以形于梦寐。已而生卓明。年至七八岁，厥祖与客对弈而败，卓明忽从旁指曰：“公公误此一着耳。”其祖败而不平，怒谓曰：“小子何知？”推局付之。卓明布数着，果胜，厥祖大惊，因与对棋，其布置初若无法度，既合，则皆是。数日间，遽能与厥祖为敌。迨十余岁，遂以棋名，四方之挟艺者才争先耳。往岁，有客以棋求见，朋友因共招卓明与较之，卓明连胜，客曰：“胡秀才野战自得，而某以教习不离规模，是以不胜。” \\n 凡学书，当先学偏旁，上下左右，与其近似者皆不相远。熟一偏旁，则数十字易作矣。凡作字，宜和墨调笔，使毫墨相受，燥润适宜，厚墨则藏锋，纸平身正，腕定指固，则结字有准矣。 \\n 庐山王元甫有诗名，隐居山中，不与士大夫相接。东坡自岭南归，过九江，因道士胡洞微欲求见之，元甫辞曰：“吾不见士大夫五十年矣，不用复从宾赞，幸为我谢之。”东坡叹赏而退。 \\n 刘尚书美中尝夜梦与一方士谈禅，往复辨论宗乘中事甚详。美中因问之曰：“仙家亦谈佛耶？”方士曰：“仙佛虽二，理岂有二哉？”美中既寤，颇异其事，遂纪之以诗云：“北风吹云肃天宇，蕙帐寒生月当户。颓然就枕睡思浓，梦魂悠悠迷处所。仙君胜士肯见临，促席从容款陪语。自言本事清灵君，学佛求仙两无阻。云軿白日降瑶空，天衣飘飘就轻举。方诸宫深云海阔，金碧禅房隔烟雨。与君粗有香火缘，聊复东来相劳苦。方游昆阆还无期，君住世间须善为。尘劳足厌何足厌，等是实相夫何疑。前身似是尘外人，端为世缘縻此身。重闻妙语发深省，若更离尘佛亦尘。方平羽节何时来，道宫佛殿随尘埃。未须苦说扬尘事，东海波声政似雷。”美中以为诗中皆纪其问答之语，故尽录之。 \\n 董体仁之祖名扆，生前尝自卜地以为寿藏。既死，而其子易之。将葬，扶护适过其地，柩忽重不可举，子始惊异，因欲就葬。掘地丈余，忽遇大石，其上有扆字，乃其名也。人益信其不偶。"}
{"章节": "●卷九", "正文": "●卷九 \\n  \\n  \\n 建炎末，吕丞相颐浩以勤王复辟之功进登相位，尝在中书怒一堂吏，命去其巾帻，吏对祖宗以来，宰相无去堂吏巾帻法。公曰：“去堂吏巾帻，当自我始。”吏不能对。 \\n 苗刘之变，张魏公自平江兴兵讨贼，二人惧甚，朱丞相胜非因说之曰：“兵至，则不必战，战而不胜则汝危矣。不若先次复辟以赎罪。”故魏公兵及境而复辟。初，魏公之起兵也，先遣士人冯轓入奏，因以好词谕二人，欲款其谋。轓与二人之幕客马柔吉相善，因令宿于柔吉之所，以觇军情。轓至而事略定，胜非因奏补轓京官，除郎中。其后乃谓人曰：“轓，蜀人，德远遣之来，不过欲成就之耳。”似未知魏公之意也。 \\n 绍兴讲解既成，上自执政大臣，下至台谏侍从，以为非是者稍稍引去，于是登显位，据要途者，皆阿附时宰以为悦。外之监司、郡守，或倾陷正人以希进。流入，逐客之落南者，其迹益危。潮守则劾奏赵丞相，湖南帅则阴中张魏公，儋耳则睥睨李大参，舂陵则诬治王枢密，其他纷纷，不可胜数。 \\n 蔡元长为相日，置讲议司官吏数百人，俸给优异，费用不赀。一日，集僚属会议，因留饮，命作蟹黄馒头。饮罢，吏略计其费，馒头一味为钱一千三百余缗。又尝有客集其家，酒酣，京顾库吏曰：“取江西官员所送咸豉来。”吏以十瓶进。分食之，乃黄雀肫也。元长问尚有几何，吏对以犹余八十有奇。 \\n 龙德宫出辛，童贯自太原窜归，时廷议欲请渊圣亲征，命贯留守。贯闻之，心不自安，乃将胜捷军三千余人追从龙德之驾。继而朝廷论贯不告而逃，及首祸罪恶，请诛之。而贯在外领兵以扈从为名，恐复生事，遂诏聂山为江淮发运使，密图其事。山既陛辞，将出国门，左丞李纲言于上曰：“贯之罪恶虽已著明，然今在上皇左右，投鼠不可不忌器，若欲诛斥，明出一诏书足矣，何用诡秘如此。”上深然之，遂贬贯池阳，继有岭南之命。 \\n 范公宗尹廷对讦直，人所难言，绍兴以来，鄙夫贱隶犹能诵之。渊圣在东宫时知其名，及即位，遂以兵部侍郎召。宗尹既立朝，首论崇宁以来上下欺罔，复论蔡京、童贯、朱腼等罪恶，物望太耸。及金人犯阙，耿南仲主和义，宗尹力附其说。时廷臣有进言金不可和者，宗尹在殿上厉声叱曰：“朝廷大论已定，小臣不敢有异论。”议者始非之。 \\n 建炎中，宗尹以盛年执政，裂江北之地，或五七郡，或三四郡，使数大将镇抚之。又于沿江易置帅藩，创立安抚大使，但约每帅相去七百里，不问形势如何，虽池州僻陋小邦，亦置江东大帅。其后，李成以蕲、黄、舒、光四州叛，乃镇抚之人也。 \\n 余居之西背驿道，有地曰金牛驿，意古之邮亭也。驿旁有长沙王墓，远望如邱阜。故老相传曰：“此汉长沙王墓也。”长沙王在汉固多，特未知其为谁。余游赣，闻有金精山者，始因吴芮将兵征南越尉陀，闻此山有美玉。凿石求之，遂通山路。或者吴芮尝至江西，而史不及也，此墓恐芮军所营尔。建炎叛卒尝发之，劚地寻丈见石椁，皆锢以铁，卒不能启。其下有饮酒湖，地洼以深，可坐百人，俗传为奠酹成池。若非军旅中，恐不能如是也。 \\n 北苑产茶有四十六所，广袤三十余里，分内外园。江南李氏初置使，本朝丁晋公行漕事，始制龙凤团以进，然岁不过四十饼。庆历中，蔡端明为漕，复有增益。元丰中，神宗有旨造密云龙，其品又高于小龙团。今岁贡三等十有二纲，四万九千余銙。 \\n 赣之雩都尉，厅后旧有灌婴庙，临其池上。庙毁，往往瓴甓堕池中。岁年不可计矣，因刀镊工，取半瓦为砺石。人见而异之，遂求其瓦为砚，于是有灌瓦之名。求者既多，今罕得全瓦。好事者以铜雀瓦不复有，亦谩蓄之。 \\n 南粤俗尚蛊毒诅咒，可以杀人，亦可以救人，以之杀人而不中者，或至自毙。往有客游南中，暑行憩林下，见一青蛇长二尺许，戏以杖击之，蛇即逝去。旋觉体中不佳，夜宿于逆旅，主人怪问曰：“君何从有毒气在面也？”客惘然不能对。主人曰：“试语今日所见。”客告之故。主人曰：“是所谓报冤蛇，人有触之，不远百里袭迹而至，必噬人之心乃已，此蛇今夕当至。”客惧求救，主人许诺，即出龛中所供一竹筒，祝之，以授客曰：“不必省，第置枕旁，通夕张灯尸寝以俟，闻声即启之。”客如戒。夜分，有声在屋瓦间，俄有物堕几上，筒中亦窣窣响应，举之，乃蜈蚣，长尺许，盘跚而出，绕客之身三匝，径至几上，有顷，复归筒中。即觉体力醒然。逮旦视之，则前所见蛇毙焉。始信主人之不妄，重谢而去。又一客，亦以暮夜投宿，舍翁与其子睥睨客所携，客疑之，乃物色翁所为。觇见其父子出猕猴绘像，祷之甚谨。乃戒仆终夕不寐，仗剑以伺。已乃有推户而入者，即一猕猴，人身而长，挥剑逐之，逡巡失去。有顷，闻哭声，则舍翁之子死矣。 \\n 陈忠肃公居南康日，一夕急梦中得六言绝句，云：“静坐一川烟雨，未辨雷音起处。夜深风作轻寒，清晓月明归去。”既觉，语其子弟，且令记之。次年，徙居山阳，见历日于壁间，忽点头曰：“此其时矣。”以笔点清明日，曰：“是日佳也。”人莫知何谓，乃以其年清明日卒。 \\n 刘宽夫僴，丞相沆之孙也。崇观中，为次对。靖炎间，废罢。尝得旨叙夏秘阁修撰，臣僚论列，以为其所历差遣，则为大晟府按协声律及提举道箓院管干文字。其所转官，则缘按乐精熟，及修道箓院，与管干明节皇后园陵。其所赐带，则因撰《祥应记》。其所被遣，则以臣僚论其交结附会。宽夫由是终身不复职名。 \\n 宣和甲辰，廷试进士，以气数为问。周表卿执羔素通此学，对策极该博，自谓当魁多士。或告之沈元用从貂珰假筹布算，而后答问。表卿惊曰：“果尔，吾当少逊之矣，然亦不在他人下也。”翌日，胪唱，元用居第一，表卿次之。 \\n 泗州浮屠下有僧伽像，徽宗时，改僧为德士，僧皆顶冠，泗州太守亦令以冠加于像上。忽天地晦冥，风雨骤至，冠裂为两，飞坠于门外，举城惊怖，莫知所为。守遽诣拜曰：“僧伽有神，吾不敢强。”遂止。 \\n 徽宗时，边事大兴，程邻于西广置隆、兑二州，又置大观州，湖北又置靖州，建官分职，与内地等，费不可胜计。靖州初无赋入，岁于湖广拨钱七八万以养官兵，有损无益。绍兴中，朱子发内翰，尝奏欲废为一县，以御边徼。上颇许之，且曰：“前朝开拓土疆，似此等处，尤为无益，首议之臣深为可罪。”既而事亦寝而不行。乡人李秀实尝守是郡，为余言州虽无益于朝廷，然屯驻重兵，非假之事权，则不足以镇抚。倘并归辰、沅，一州而置军使则亦足矣。 \\n 维扬后土庙，有花洁白而香，号为琼花。宣和间，起花石纲，因取至御苑，逾年不花，乃杖之，遣还其地，花开如故。是殆风气土地使然，抑果有神司之耶？ \\n 东安一士人善画，作鼠一轴献之邑令。令初不知爱，谩县于壁。旦而过之，轴必坠地，屡悬屡坠，令怪之。黎明物色，轴在地而猫蹲其旁。逮举轴，则踉跄逐之。以试群猫，莫不然者。于是始知其画为逼真。其作《八景图》，亦殊有幽致。如洞庭秋月则不见月，江天暮雪则不见雪，第状其清朗苦寒之态耳。若潇湘夜雨尤难形容，常画者至作行人张盖以别之，渠但作渔舟吹火于津渡，以火明仿佛有见，则危亭在岸，连樯在步耳。潇湘旧有故人亭，往来舣舟其下，故藉此以见也。米元章谓《八景图》为宋迪得意之笔，意其如此。 \\n 吉水元潭观临大江上，江中有旋涡，相传云有舟没于此，久而不见踪迹，乃出于豫章吴城山下。以为江有别道，由旋涡而入。晋时有蛟为害，尝出没涡中，许旌阳捕逐至其处，旁有巨石，裂而为二，其痕如削，云是旌阳试剑石。且云：旌阳铸铁作盖覆涡上，今水泛时，其涡乃见。 \\n 大观四年，张天觉商英为相，蔡元长致仕时，忽有伪诏传布天下，其间谓元长公行狡诈，行迹谄谀，复云今后州县有蔡京踪迹，尽皆削除。有蔡京朋党，悉皆贬削。陈州守臣以闻。朝廷诏诸路以五百千为赏，捕撰造者，其罪不以赦原。竟不能获。 \\n 张怀素、吴储、吴侔等谋反事觉，中外缙绅多与交结，而蔡元度与储、侔之父安诗为僚婿，故元长父子与怀素书问往来尤密。惧其根株牵连，罪且相及，遂讽中丞余深，知开封府林摅曰：“若能使不见累，他日当有以报。”深等会其意。翌日，索中外所与怀素、储、侔往来书礼，置案上，问狱吏曰：“此何文也？”对曰：“与怀素等交通之书也。”深诟曰：“怀素等罪状明白，人与往来书问，不过通寒暄耳，岂尽从之反耶。存之徒增案牍。”令悉焚之。事遂不及蔡氏，因之而幸免者甚众。未几，摅迁中书侍郎，深左丞。 \\n 何执中居相位时，京师童谣曰：“杀了穜蒿割了菜，吃了羔儿荷叶在。”说者谓指童贯、蔡京、高俅三人及执中也。 \\n 崇宁二年，铸大钱，蔡元长建议俾为折十，民间不便之。优人因内宴，为卖浆者，或投一大钱，饮一杯而索偿其余，卖浆者对以方出市，未有钱，可更饮浆，乃连饮至于五六。其人鼓腹曰：“使相公改作折百钱，奈何？”上为之动，法由是改。 \\n 又大农告乏时，有献廪俸减半之议。优人乃为衣冠之士，自冠带衣裾被身之物辄除其半，众怪而问之，则曰：“减半。”已则两足共穿半裤，{轻足}而来前。复问之，则又曰：“减半。”问者乃长叹曰：“但知减半，岂料难行。”语传禁中，亦遂罢议。 \\n 童贯窜岭南，言者谓贯奸凶，不宜置之远地。且其误国之罪，当正典刑。渊圣以为然，乃命临察御史张澄乘驿斩之。既出国门，复得御札三字“速密全”，即昼夜兼行，追至南安驿舍。斩之，函首京师，枭于东市。 \\n 邵武人黄南强，字应南，与先君俱调官都下，倾盖定交。时仲兄侍侧，应南与先君齐年。一日，谓先君曰：“初意二君为兄弟，不敢以为父子也。君有子如此，而吾方娶，不已晚乎？”先君后数年弃诸孤，又十余年而应南来守庐陵，求访先君，则宰木已拱矣。应南晚得子而康强寿考，及见其成人。因知人患无寿，不患无子也。应南当官持廉，所至见称云。 \\n 车战之法，既不尽传于后世。兵车之制，亦不复见于南方。在春秋时，申公巫臣奔吴，教之乘车，教子射御，则江之南亦可用矣。江乡有一等车，只轮，两臂以一人推之，随所欲运，别以竹为篰，载两旁，束之以绳，几能胜三人之力，登高度险，亦觉稳捷，虽羊肠之路可行。余谓兵家可仿其制而造之，行以运粮，止以卫阵，战以拒马。若凿池筑城，非仓卒可办，得此车周遭连比，则人马皆不能越。或进或退，惟我所用。欲名之曰活城。 \\n 柳公度云：不以气海熟生物，暖冷物。时号善养生者。余异时数蹈之，未知悔也。年逾五十，老形具见，因诵少陵诗云：衰年关膈冷，味暖并无忧。特书坐间以自警。 \\n 三孔之先本田家翁，尝步行入岩谷间。少憩，觉和气燠然，心甚爱之。已而忘归，迨暮，家人寻至其地。问故，翁曰：“我觉此山中气暖与他处异，若我死，当葬于此。”逾年而殁，其家从其言，后遂生司封君，再世而生经甫伯仲，其地今在新淦县之西冈。 \\n 江西人遇元夕，多以人静时微行，听人言语，以占一岁之所为通塞。新喻李仲谦为举子时，是夕行于溪上，见渔者炬火捕鱼，其一连呼曰：“里大有，里大有。”仲谦闻而异之。其年秋试，更名大有，遂中选。 \\n 刘殿院次庄，长沙人，自幼喜书，尝寓于新淦，所居民屋墙壁窗户，题写殆遍。临江郡庠有法贴十卷，释以小楷，他法贴之所无也。所善毛公弼、何君表，皆里中先达，两家碑志，多其所书者。"}
{"章节": "●卷十", "正文": "●卷十 \\n  \\n  \\n 近年大魁多齐年，木待问、赵汝愚皆生于庚申，郑侨、黄定皆生于癸丑，王佐、萧国梁皆生于丙午，沈晦、李易皆生于甲子。推而上之，吕蒙正、冯京皆生于甲寅，蔡薿、何昌言皆生于丁未，徐奭、梁固皆生于乙酉，王曾、张师德皆生于戊寅，吕溱、杨置皆生于甲寅，贾黯、郑獬皆生于壬戌，彭汝砺、许安世皆生于辛巳，陈尧咨、王整皆生于庚午。所传其生庚者如此，意其他尚有之。 \\n 汪圣锡本名洋，集英胪唱赐第，御笔更名应辰，或谓取王拱辰十八岁作大魁之义。 \\n 赣之龙南、安远，岚瘴甚于岭外。龙南之北境有地，曰安宁头，言自县而北，达此地，则瘴雾解而人向安矣。欧公记至喜亭，以为道岷江之险者至亭下而后喜，皆调入其地者垂于死亡，出境乃免也。 \\n 宣和四年，朝廷信童、蔡之言，欲招纳北人，因命泾原经略招讨使种公师道为河东、河北、陕西路宣抚司，都统制王禀、杨可世副之。有旨令便道径赴本司，师道既至高阳，见宣抚使童贯，问出师之日，因极论其不可，曰：“前议某皆不敢与闻，今此招纳事，恐不可以轻举。苟失便利，谁执其咎。”贯曰：“都统不用多言，贯来时面奉圣训，不得擅杀北人。王师过界，彼当箪食壶浆来迎，又安用战。今特藉公威名以压众望耳。”遂作黄旗，大书圣语，立于军中以誓众。督师道行甚亟，师道不得已，遂调军过界河。师道未济，已有北人来迎敌，我师既不敢与之交兵，惟整阵避之而已，杨可世与麾下皆重伤，士卒死者甚众。复还界河之南。北人隔河来问违背誓书，师出何名。师道遣其属康随，具以河北宣司所申北人陈乞事答之。众哗然，曰：“安得此事。”遂薄我军，箭发如雨。师道于是遣康随诣宣司，告以北人之语，且问进退之策。宣司不知所为，乃令移兵暂回，北人追袭，直至城下。属大风雨，士卒惊走，自相蹂践，兵甲填满山谷。知真定府沈积中，以其事闻于朝，上怒甚，遂罢师道兵柄，责授右卫将军致仕。师道上表称谢云：“总戎失律，误国宜诛。厚恩宽垂尽之年，薄责屈黜幽之典。孤根有托，危涕自零，伏念臣西海名家，南山旧族，读皂囊之遗策，知黄石之奇书。妄意功名，以传门户，荏苒星霜之五纪，始终文武之两涂。缓带轻裘，自愧以儒而为将。高牙大纛，人惊投老而得侯。属兴六月之师，仰奉万全之策。众谓燕然之可勒，共知颉利之就擒。而臣智昧乘时，才非应变，筋力疲于衰残之后，聪明耗于昏瞀之余，顿成不武之资，乃有罔功之实。何止败乎国事，盖有玷乎祖风。深念平生，大负今日。岂意至仁之度，不加既耄之刑，俾上节旄，亟归田里。乾坤施大，蝼蚁命轻。皇帝陛下，睿智有临，神武不杀，得驾驭英雄之要道，明制服夷狄之大方。察臣临敌失机，不出求全之过计。念臣守边积岁，尝收可录之微劳。许免窜投，获安闲散。臣敢不拊赤心而自誓，擢白发以数衍。烟阁图形，既已乖于素望。灞陵射猎，将遂毕于余生。” \\n 岳公飞微时，尝于长安道中遇一相者曰舒翁。飞时贫甚，翁熟视之，曰：“子异日当贵显，总重兵，然死非其命。”飞曰：“何谓也？”翁曰：“第识之，子，猪精也，猪硕大而必受害，子贵显则睥睨者众矣。”飞，靖炎间起偏裨为大将，位至三孤，竟为谗邪所害。 \\n 建炎初，里中有狂者，自称为毛道人，往来诸大姓家，人不以为甚异。一日，江涨，不解衣而涉。未登岸，人疑其溺。既济，衣裾皆不濡，人始异之。尝馆于马田胡氏，夜半忽举火焚其门。主人惊救，毛升屋大笑，众怒，以戈逐之。不见所在，有顷，乃闻其声在米斛中。欲启钥殴之，赖救获免。明早，遂顾之他，于其门上书字曰“胡某九十”，某人未几而卒。毛莫知所然。《玉笥实录》以为隐于山中云。 \\n 路真官为儿童时，有一道人谓曰：“能办二十千来，用当授子以一术。”路信之，然尚为儿童，累时营求，然后能具。道人者持钱去。数日，邀路往一屋回闲，屋中有油与蜜数瓮，令食之，久而后尽，大泻血秽几死。乃刻符印，乃授以文书治鬼之法。其父知之，则尽举其符印文书藏去。寻又得之，父意其窃取，诘责，对曰：“非窃也，不知又何从来耳。”其父怒，破其符印，焚其文书。有顷，符印、文书复具。父乃知其有异，不复禁其所为。路能作太阳丹，置蒸饼面果粒于掌，望太阳嘘呵，揉而成丹，其色微红，以授病者，服之良愈。崇观间，有宫婢病狂邪，如有所凭。召路入禁中，令作丹而不能成。左右哗曰：“不曾带得厢王家药料来耳。”盖京师厢王家卖胭脂也。路曰：“适被召，迫促而来，神气不定，故丹不成，乞赐盥漱再造。”有旨赐之，已而成丹，以授病者，下咽而愈。路之捕治鬼物，其术甚神，人多能言之。其子孙尝为人言，其得术之初如此。 \\n 里中有富家翁，喜啖鳖，其家厮役争求供之。一日，有庄氓馈巨鳖，翁喜，亟付之庖。庖人解其甲，则见肉理盘旋，与常鳖殊不类，亟以告翁。呼馈者诘之，对曰：“前三日过溪上，见一蛇于草间吐吞涎沫，蟠缩不动。后再过此，不复见蛇，而鳖殆蛇之变，尚新甲，虽鳖而身尚蛇也。”翁自是不复食鳖。 \\n 又《道士传》得一言，儿时捕鱼溪中，尝获一鳜，而尾有二足，细视之，则老蟆也，由是知老蟆亦能变而为鱼。今思老蟆与鳜鱼之形亦相肖，世常言蛇化为龙，不知亦有化鳖者。经云雀化为蛤，而不知蟆或变为鱼也。 \\n 禅僧问话，语几于俳。尝记一禅寺，每主僧开尝，辄为一伶官所窘。后遇易僧，必先致赂，乃始委折听服。盖旁观者以其人之应酬，卜主僧之能否也。他日又易僧，左右复以为请，僧曰：“是何能为，至则语我。”明日果来，僧望见之，遽曰：“衣冠济济，仪貌锵锵，彼何人斯？”其人已耻为僧发其故习，乃袖出一白石，问曰：“请献药石。”僧应曰：“吾年耄矣，齿牙动摇，不能进是，烦贤细抹将来。”观者大笑，其人愧服。 \\n 又一僧本屠家子，既为僧，颇以禅学自负，家欲折之，伺其升堂，教其徒往问曰：“卖肉床头也有禅。”其僧就答云：“精底斫二斤来。”问者初未授教下句，仓猝无言，乃笑谓僧曰：“汝欲吃耶？”闻者绝倒。 \\n 舍法之后，诸州解额多未复其旧，庐陵解六十八名。至绍兴癸酉，其数亦未足。时郑少卿作肃为守，既拆号书榜毕，谓诸考官曰：“解额未尽复，诸公尚有试卷可取者否？”曰：“有。”遂令再取一名以足其数。诸试官因将所留卷择之，添取一名，乃刘廷隽，廷隽遂擢第。 \\n 维扬有石塔院者，特以塔之制作精妙得名。龙德幸维扬时，尝欲往观，先遣人排办供奉，诸珰环视之，叹赏曰：“京师无此制作。”有一僧从旁厉声曰：“何不取充花石纲。”众愕然，龙德寻闻之，遂罢幸。 \\n 朱腼，本一巨商，与其父杀人抵罪，以贿得免死。因遁迹入京师，交结童、蔡，援引得官，以至通显。欲假事归以报复仇怨，先搜奇石异卉以献。探知上意，因说曰：“东南富有此物，可访求。”受旨而出，即以御前供奉为名，多破官舟，强占民船，往来商贩于淮浙间。凡官吏、居民旧有睚眦之怨者，无不生事害之，或以藏匿花石破家。越州有一大姓家有数石，腼求之不得，即遣兵卒彻其屋庐而取之。惠山有柏数株在人家坟墓畔，腼令掘之，欲尽其根，遂及棺椁。若是之类不可胜数。故陈朝老以谓，东南之人，欲食其肉。 \\n 蔡京诸孙生长膏粱，不知稼穑。一日，京戏问之曰：“汝曹日啖饭，试为我言米从何处出。”其一人遽对曰：“从臼子里出。”京大笑。其一从旁应曰：“不是，我见在席子里出。”盖京师运米，以席囊盛之故云。 \\n 陈忠肃公在宣政间，尝大书杜少陵《哀江头》一诗，人莫有知其意者。盖公明于数学，逆知国家靖康之变，而不欲言之尔。 \\n 王覆道安中初学东坡书，后仕于崇观，宣政间，颇更少习。南渡以来，复还其旧。尝见其晚年所书，真得东坡笔法者。 \\n 东湖先生尝会棋于湖山堂，食罢偃息，倏起，疾言曰：“予作诗数十年矣，适于床头得《少陵集》，试阅之，忽有听见，元来诗当如此作。遂有‘不知何处雨，已觉此间凉'之句。自是落笔皆平易。”自然之妙，人不能学。 \\n 少陵古诗，有歌行吟叹之异名，每与能诗者求其别，讫未尝犁然当于心也。尝观《宋书·乐志》以为诗之流有八：曰行，曰引，曰歌，曰谣，曰吟，曰咏，曰怨，曰叹，少陵其必有所祖述矣。世岂无能别之者，恨余之未遇也。 \\n 旧闻京师一知数者将死，谓其妻与子曰：“我死之后，汝母子必大穷困，无以自活，然无轻鬻此屋。某年某月某日雨作，可候于门，有避雨者至，可迎拜之求哀，当有所济。”其人既死，妻子果不能自立，欲货其居者屡矣，念其父死时之言，迁延及期，亦既雨作，母子候门。有客亦至，如所教迎拜恳祈之，其人始不答其请，徐诘其所以，具道父言。乃笑谓曰：“汝父之术亦异矣。”指示其东厢下，俾劚地求之，得银数百两。惜不传二人之姓氏也。 \\n 秦丞相与翟参政汝文同在政府，一日于都堂议事不合，秦据案叱翟曰：“狂生。”翟亦应声骂曰：“浊气。”二公大不相能。翟怒一堂吏，面奏乞究治其不法。秦欲以此逐之，遂前奏曰：“翟某擅以私意治吏，事伤国体，不可施行。”翟因力陈其故，且乞罢政。退复上疏，以为秦桧私植党与，谗害善良，臣若不早乞回避，必为睚眦中伤。疏犹留中，而台章遽言翟与宰相不协，因防秋托事求去。汝文遂罢政，依旧政仕。 \\n 里谚有张果老撑铁船之语，以为难遇，不复可见也。乡人杨元皋为举子时，尝梦人告之曰：“子欲及第，除是撞着张果老撑铁船。”元皋心甚疑之。绍兴初，以乡举就吉州类试，一禅刹为试院，元皋试毕，忽回顾壁间有画一老人撑船，旁题云：此是张果老撑铁船处。元皋喜，以为符梦中之言。榜揭，吉州之士中者六七人，元皋预其一。元皋，名迈。 \\n 董体仁参政少时乡举对策，其篇首曰：“圣人序卦，噬嗑之后继之以贲，习坎之后继之以离。噬嗑者，有物为间之象也。习坎者，乘时覆险之象也。为我之间者，不可以不去。既已去矣，用文之时也。故贲之彖曰：观乎人文以化成天下，为我之险者，不可以不除。既已除矣，用明之时也。故离之彖曰：重明以丽乎正，乃化成天下。”其说云云。后遂为举首。晚年就乙丑特奏名，廷试复用其说，策入四等，补文学出宫。继获漕举，复试礼部合格，廷试仍以此说为对。时圣策以汉光武为问，体仁申其说曰：“光武取诸新室，则去间除险之时也。又恢一代之规模，则观文重明之时也。”遂为天下第一。后数年登朝籍，兼崇政殿说书。讲《易卦》偶至噬嗑，体仁仍用去问观文之说，甚称上意，秦丞相又器重之。自御史一再迁，遂参知政事。 \\n 庐陵商人彭氏子，市于五羊，折阅不能归，偶知旧以舶舟浮海，邀彭与俱。彭适有数千钱，谩以市石蜜。发舟弥日，小憩岛屿，舟人冒骤暑，多酌水以饮。彭特发奁，出蜜遍授饮水者。忽有蜑丁十数跃出海波间，引手若有求，彭漫以蜜覆其掌，皆欣然舐之，探怀出珠贝为答。彭因出蜜纵嗜，群蜑属餍，报谢不一，得珠贝盈斗。 \\n 又某氏忘其姓，亦随舶舟至蕃部，偶携陶瓷犬鸡提孩之属，皆小儿戏具者。登市，群儿争贺，一儿出珠相与贸易，色径与常珠不类，亦漫取之，初不知其珍也。舶既归，忽然风雾昼晦，雷霆轰吼，波涛汹涌，覆溺之变在顷刻。主船者曰：“吾老于遵海，未尝遇此变，是必同舟有异物，宜速弃以厌之。”相与诘其所有，往往皆常物。某氏曰：“吾昨珠差异，其或是也。”急启箧视之，光彩眩目，投之于波间，隐隐见虬龙攫拿以去，须臾变息。暨舶至止，主者谕其众曰：“某氏若秘所藏，吾曹皆葬鱼腹矣，更生之惠不可忘。”客各称所携以谢之，于是舶之凡货皆获焉。"}
