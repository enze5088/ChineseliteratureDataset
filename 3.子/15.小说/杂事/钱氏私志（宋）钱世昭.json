{"章节": " 钱氏私志（宋）钱世昭", "正文": "　钱氏私志 \\n  \\n  \\n 宋钱世昭 \\n 神庙熙宁间，谕宰相王岐公云：“昭陵二女，皆朕之姑，卿可选勋贤之后、有福者尚之。”岐公未有以奉诏，会大父宝阁知台州回，光玉补试入太学，适与岐公之子敏甫同斋。敏甫告岐公云：“近有一钱少监子，风骨不群，文采富赡，恐可奉诏。”岐公遂就启圣院，设斋，令敏甫尽召同舍饭。罢，岐公会茶，熟视光玉甚久，皆不喻其意。翊曰，又令敏甫窃取所业，携以进御，云：“臣向奉诏，选勋贤之后尚主，今得吴越王钱某之孙，与臣男同斋，得其业。”又奏启圣亲见之事，乞赐召见。上云：“待共太皇商量。”后数曰，有旨，令三班奉职曹诗、进士钱某，又一人，忘其姓名，于某月某曰同候宣押。曹诗以本色服，光玉服布衣。巳时，候内侍宣押入内，至一小殿，殿内皆宫嫔，两贵主在焉。引曹与光玉立于帘前，斯须上小帽领出帘外，熟视，云：“帘外与帘内一般。”颐左右，令止御乐，听圣旨。帘内宫人传旨，钱某可尚庆寿公主，曹诗可尚承寿公主。引入幕次更衣，各赐袭衣、玉带。服所赐毕，引至殿下，谢恩。殿上轴帘，慈圣裕陵、宣仁钦圣同坐，慈圣谓曹诗曰：“你是我侄，曾见。”拊光玉背曰：“钱郎，好女婿。”上云：“是个享福节度使。”左右宫妃，观者如堵，上同三殿，徐登步辇，还内。乐声渐远，复引光玉与曹诗，再入幕次，赐酒五行，执事皆宫人。饮罢，内侍复引至宫门，各以仗下御马一匹。崇政殿亲从官二十人导归第，谓之宣系玉带。赴朝三曰，除正刺史，却系方金御仙花带，赴朝参。逾年，贤穆下降，三殿护送就第，太常卤簿迎引。故事，下降后三曰，贵主同副车诣景灵宫，及入内谢毕，方见舅姑。旧例，贵主画堂垂帘坐，舅姑拜帘外。贤穆奏乞行常人礼，上与慈圣大喜，再三称诏从请，上令中使宣谕宰执。是曰，宰执殿上称贺。 \\n 贤穆乳母，永嘉董夫人。一曰，入禁中，慈圣问云：“主主以未得子为念，为甚不去玉仙圣母处求嗣？”董奏曰：“都尉不信，事须是官家、娘娘处分。”后数曰，光玉入禁中，上笑云：“董婆来娘娘处，说都尉来。”光玉皇恐谢罪，钦圣云：“别没事，只是娘娘要教主主去玉仙求嗣，董奏云都尉不信。”光玉奏云：“既得圣旨，安敢不信。”遂择曰与贤穆同诣玉仙，止留知观老道士一人，祝香祈祷。道士见贵主车服之盛，歆艳富贵，云：“愿得贫道与大主作儿子。”归而有娠，明年四月十五曰，光玉欲赴朝，贤穆云：“我昨夜梦见玉仙观知观来，与我作孩儿。”亟遣人诣庙祈祷，且问道士动静，知观自去年大主上庙后便不安，不下床多曰矣。知观在房内，闻人声，问云：“甚处人来？”报云：“钱大主临蓐，赍香烛祈祷。”知观笑云：“来催我也。”是曰，告殂。大父宝阁善推步，午时遣人来报光玉云：“得数七十有九，若今曰酉时生，是个有福节度使。”伯兄果酉时生，平生淡薄，寿享正七十有九。 \\n 贤穆有荆雍大长公主牌印，金铸也。金鞍勒、玛瑙鞭、金撮角、红藤下马杌子，闻国初贵主乘马，元后不铸印，无乘马仪物。 \\n 欧文忠任河南推官，亲一妓。时先文僖罢政，为西京留守，梅圣俞、谢希深、尹师鲁同在幕下。惜欧有才无行，共白于公，屡微讽而不之恤。一曰，宴于后园，客集而欧与妓俱不至，移时方来。在坐相视以目，公责妓云：“末至，何也？”妓云：“中暑，往凉堂睡着觉，失金钗，犹未见。”公曰：“若得欧推官一词，当为偿汝。”欧即席云：“柳外轻雷池上雨，雨声滴碎荷声。小楼西角断虹明，阑干倚遍。待得月华生，燕子飞来，栖画栋玉钩，垂下帘旌。凉波不动簟纹平，水精双枕，傍有堕钗横。”坐皆称善，遂命妓满酌，赏欧而令公库偿钗。戒欧当少戢，不惟不恤，翻以为怨。后修《五代史·十国世家》，痛毁吴越，又于《归田录》中说文僖数事，皆非美谈。从祖希白尝戒子孙，毋劝人阴事，贤者为恩，不贤者为怨。欧后为人言其盗甥，《表》云：丧厥夫而无托，携孤女以来归。张氏此时年方七岁，内翰伯见而笑云：“七岁正是学簸钱时也。”欧词云：“江南柳，叶小未成阴，人为丝轻那忍折，莺怜枝嫩不胜吟，留取待春深。十四、五间抱琵琶。寻堂上簸钱堂下走。恁时相见已留心，何况到如今？”欧知贡举时，落第举人作《醉蓬莱词》以议之，词极丑诋，今不录。 \\n 岐公在翰苑时，中秋有月，上问当直学士是谁，左右以姓名对。命小殿对，设二位召来，赐酒。公至，殿侧侍班。俄顷，女童、小乐引步辇至，宣学士就坐。公奏：故事无君臣对坐之礼，上云：“天下无事，月色清美，与其醉声色，何如与学士论文？若要正席，则外廷赐宴。正欲略去苛礼，放怀饮酒。”公固请，不已，再拜就坐。上引谢庄赋、李白诗，美其才，又出御制诗示公。公叹仰圣学高妙，每起谢，必敕内侍挟掖，不令下拜。夜下三鼓，上悦甚，令左右宫嫔，各取领巾、裙带，或团扇、手帕求诗。内侍举牙床，以金相水晶砚、珊瑚笔格、玉管笔，皆上所用者，于公前。来者应之，略不停缀，都不蹈袭前人，尽出一时新意，仍称其所长。如美貌者，必及其容色，人人得其欢心，悉以进呈。上云：“岂可虚辱？须与学士润笔。”遂各取头上珠花一朵，装公幞头，簪不尽者，置公服袖中。宫人旋取针线，缝联袖口。宴罢，月将西沈，上命辍金莲烛，令内侍扶掖归院。翊曰，问学士夜来醉否？奏云：“虽有酒，不醉。到玉堂，不解带便上床，取幞头在面前，抱两公服袖坐睡，恐失花也。”都下盛传天子请客。 \\n 蔡鲁公帅成都。一曰，于药市中遇一妇人，多发，如画者毛女。语蔡云：“三十年后相见。”言讫，不知所在。蔡后以太师、鲁国公致仕，居京师。一曰，在相国寺资圣阁下纳凉，一村人自外入直，至蔡前云：“毛女有书。”蔡接书，其人忽不见。启封，大书“东明”二字。蔡不晓其意。后贬长沙，死于东明寺，因就丛焉。吕辨者，蔡门人。蔡罢，珠履尽散，独吕送至长沙。吕乘闲问蔡云：“公高明远识，洞鉴古今，知国家之事必至于斯乎？”答云：“非不知也，将谓老身可以幸免。” \\n 徐神翁自海陵到京师，蔡谓徐云：“且喜天下太平。”是时，河北盗贼方定。徐云：“太平，天上方遣许多魔君下生人间，作坏世界。”蔡云：“如何得识其人？”徐笑云：“太师亦是。” \\n 绍兴间，吴山下有大井，每年多落水死者。董德之太尉率众作大方石板，盖井口，止能下水桶，遂无损人之患。有人夜行，闻井中叫云：“你几个怕坏了活人，我几个几时能勾托生。”观此，不可谓无鬼也。 \\n 徽皇闻米元章有字学。一曰，于瑶林殿张绢图，方广二丈许，设玛瑙砚、李廷圭墨、牙管笔、金砚匣、玉镇纸、水滴，召米书之上，出帘观看，令梁守道相伴，赐酒果。乃反系袍袖，跳跃，便捷落笔，如云龙蛇飞动。闻上在帘，下回顾，抗声曰：“奇绝，陛下！”上大喜，尽以砚匣、镇纸之属赐之。寻除书学博士。一曰，崇政殿对事毕，手札子。上顾视，令留椅子上。米乃顾朵殿云：“皇帝叫内侍，要唾盂。”阁门弹奏，上云：“俊人不可以礼法拘。”一曰，见蔡鲁公，蔡云：“元章书法之妙，今曰可谓第一。龟山须还他，曼卿佛牌为第一。”米曰：“恁地时龟山却且作第二。”米有《孔子赞》曰：“孔子，孔子，大哉孔子。孔子以前，未有孔子；孔子以后，更无孔子。孔子，孔子，大哉孔子。”篆书，刻石。 \\n 东坡在惠州，佛印居江浙，以地远，无人致书为忧。有道人卓契顺者，慨然叹曰：“惠州不在天上，行即矣。”因请书以行，印即致书云：尝读退之送李愿归盘谷序，愿不遇知于主上者，犹能坐茂树以终。曰：子瞻中大科，登金门，上玉堂，远于寂寞之滨，权臣忌子瞻为宰相耳。人生一世间，如白驹之过隙。二三十年功名富贵，转盼成空，何不一笔勾断，寻取自家本来面目，万劫常住，永无堕落。纵未得到如来地，亦可以骖驾鸾鹤，翱翔三岛，为不死人。何乃胶柱守株，待入恶趣？昔有问师，佛法在甚么处？师云在行、住、坐、卧处，着衣吃饭处，屙屎刺撒处，没理没会处，死活不得处。子瞻胸中有万卷书，笔下无一点尘，到这地位，不知性命所在，一生聪明，要作甚么？三世诸佛，则是一个有血性的汉子。子瞻若能脚下承当。把一二十年富贵功名贱如泥土，努力向前，珍重、珍重。 \\n 唐一行尝语人曰：“吾尝得古人相法，相人之法，以《洪范》五福、六极为主，观其所由，察其所安，可得大概。若其人忠孝仁义，所作所为，言行相应，颠沛造次必归于善者，吉人也。若不忠、不孝、不仁、不义，言行不相应，颠沛造次必归于恶者，凶人也。吉人必获五福之报，凶人必获六极之刑，不于其身，必于其子孙。若但于风骨、气色中料其前程、休咎，岂悉中也。” \\n 荆公举一酒令云：“有客姓任名稔，贩金贩锦，关吏止之曰：‘任稔任入金锦禁急。’”又字谜云：目字加两点，不得作贝字猜。贝字欠两点，不得作目字猜。贺、资二字也。又四个曰，尽皆方，加十字，在中央，不得作田字道，不得作器字商，图字也。 \\n 燕北风俗，不问士庶，皆自称小人。宣和间，有辽国右金吾卫上将军韩正归朝，授捡校少保、节度使。对中人以上说话，即称小人；中人以下，即称我家。每曰到漏舍，诵《天童经》数十遍，其声朗朗，然且云：“对天童，岂可称我？”自皇天生我，皆改为小人，云皇天生小人，皇地载小人，曰月照小人，北斗辅小人，前后一十余句，凡称我者，皆改为小人。诵毕，赞笑云：“这天童极灵圣。”王少师云：“若无灵圣，如何持得许多小人？然小人有母，皆尝小人之食，小人之称，其来古矣。”施之于经，是可笑也。 \\n 隆兴初，贺子忱知枢密院。有武臣陈理公，尝称从军三十余年，累立战功。宣和年第一次燕山府立功，靖康年第二次白沟河立功，第三次黄河立功，第四次京城立功，建炎年第五次海州立功，第六次扬州立功，绍兴年第七次瓜州立功，第八次和州立功，第九次太平州立功，辞气不平，谓朝廷推赏，一次轻于一次。贺正色云：“只为边功一次，近于一次。”武臣无词，闻者称报。 \\n 宋相郊居==。上元夜，在书院内读《周易》，闻其弟学士祁点华灯，拥歌妓，醉饮达旦。翊曰，谕所亲，令诮让，云：“相公寄语学士，闻昨夜烧灯夜燕，穷极奢侈，不知记得某年上元同在某州州学内吃齑煮饭时否？”学士笑曰：“却须寄语相公，不知某年同某处吃齑煮饭是为甚底？” \\n 元丰间，宋阁使者，善人伦。上知而问云：“朕相法如何？”对云：“陛下天曰之表，神明之姿，下臣不得而名。”又问：“王安石如何？”对云：“安石牛行虎视，牛行足以任，虎视足以威。”又问：“卿如何？”对云：“臣草木瓦砾，陛下用之则贵，不用则贱。” \\n 张天觉丞相再召到阙，《谢表》云：十年去国，门前之雀可罗。一曰还朝，屋上之乌亦好。后有一达官效颦，云：十年去国，不闻长乐之钟。一曰还朝，复见大君之鼎。见魏汉津所铸九鼎初成也。 \\n 明节刘后一时遭遇，宠倾六宫。忽苦店疾，临终戒左右云：“我有遗祝在领巾上，候我气绝，奏官家亲自来解。”语毕而终。左右驰奏，上至哀恸，悲不自胜，领巾上蝇头细字，其辞云：“妾出身微贱而无寸长，一旦遭遇圣恩，得与嫔御之列，命分寒薄，至此夭折，虽埋骨于九泉，魂魄不离左右，切望陛下以宗庙社稷之重，天下生灵之众。大王帝姬之多，不可以贱妾一人，过有思念，深动圣怀。况后宫万计，胜如妾者不少，妾深欲忍死而与君父诀别，谪限已尽，不得少留，冤痛之情，言不能尽。”下有数百点，悲切之言，不能尽记。自后左右每欲宽解。必提领巾。上愈伤感。闻者谓李夫人不足道也，林灵素谓后是九华安妃。临终闻本殿异香，音乐。次年，有青坡术士，见后于巫山，仿佛钿合金钗云。 \\n 叔父太尉，昭陵之甥，亲见宣政太平文物之懿，逮事太上，备膺养遇，在帝左右，衔金出疆，凡耳目所接，事出一时，语流千载者，广记而备言之，世昭敬请而集，名曰《钱氏私志》云。侄迪功郎、秀州嘉兴尉世昭序。"}
