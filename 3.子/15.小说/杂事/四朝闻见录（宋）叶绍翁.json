{"章节": "作者简介", "正文": "作者简介 \\n  \\n  \\n 叶绍翁，字嗣宗，号靖逸，龙泉人。约南宋嘉定十七年（1224）前后在世。曾任朝廷小官，其学出自哲学家叶适。擅长七言绝句诗，属江湖派。主要作品《四朝闻见录》，属笔记体小说，记述高宗、孝宗、光宗、宁宗四朝轶闻趣事。著有诗集《靖逸小集》，游园不值一诗为其代表作之一。诗曰：“应怜屐齿印苍苔，小扣柴扉久不开。春色满园关不住，一枝红杏出墙来。”　"}
{"章节": "甲集", "正文": "甲集 \\n  \\n  \\n 恭孝仪王大节恭孝仪王，讳仲。王之生也，有紫光照室，及视则肉块，以刃剖块，遂得婴儿。先两月，母梦文殊而孕动。二帝北狩，六军欲推王而立之。仗剑以却黄袍，晓其徒曰：“自有真主。”其徒犹未退，则以所仗剑自断其发。其徒又未退，则欲自伏剑以死。六军与王约，以逾月而真主不出，则王当即大位。王阳许而阴实款其期。未几，高宗即位于应天，王间关渡南，上屡嘉叹。王祭濮园，尝自赞其容，曰：“熙宁六载，岁在癸丑，月当孟夏，二十有九，予乃始生，濮祖之后。性比山麇，貌同野叟；随圆就方，似无惟有。惟忠惟孝，不污不苟；皓月清风，良朋益友。湛然灵台，确乎不朽。”“不污不苟”，盖自叙其推戴事也。尝游天竺，有“山禽忽惊起，冲落半岩花”之句（按，二句是刘禹锡《甘棠馆诗》）。葬西湖显明寺。子孙视诸邸最为繁衍，盖恭孝之报云。 \\n ○潘阆不与先贤祠潘阆居钱塘，今太学前有潘阆巷（原注：俗呼为潘郎）。阆工唐风，归自富春，有“渔浦风波恶，钱塘灯火微”（一作“渔浦风浪急，龙山灯火微”）之句，识者称之。唯落魄不检。为秦王记室参军，王坐罪下狱，捕阆急甚。阆自髡其发，易缁衣，持磬出南薰门。上怒既怠，有为阆说上者曰：“阆不南走粤，则北走胡尔。惟上招安之。”上旋悟。时阆已再入京，敕授四门助教。阆以老懒不任朝谒为辞，自封还敕命。时文法疏简犹若此。未几，论者谓阆终秦党，语多怨望，编置信上。至信上，勺道旁圣泉，题诗柱《上，曰：“炎天□□热如焚，恰恨都无一点云。不得此泉□□□，几乎渴杀老参军。”（按，《后村诗话》云：“信州道旁有泉一泓，甚清，有诗牌云：‘炎炎亭午暑如焚，却恨都无一点云。六月骑驴来到晚，几乎渴杀老参军。’潘逍遥诗也。”《能改斋漫录》云：“潘阆题资福院石井：‘炎炎畏日树将焚，却恨都无一点云。强跨蹇驴来到得，皆疑渴杀老参军。’”诗俱小异。又按宋刻《咸淳临安志》引此条，潘诗亦脱五字，知此书在当时已无善本矣。）犹称记室旧衔也。先是，卢多逊与潘善，故有四门之命。多逊谮赵普不行，普相，多逊罢，故阆终不免。嘉定间，临安守建先贤祠（一作“堂”）于西湖，欲祀阆于列。有风不宜预者，遂黜阆。事见（祠记）（原注：进德行而退文艺，先节义而后功名）。 \\n ○东莱南轩书说考亭先生尝观《书说》，语门人曰：“伯恭（［原注）东莱字）真是说得《书》好，但《周诰》中有解说不通处，只须阙疑，熹亦不敢强解，伯恭却一向解去，故微有尖巧之病也。是伯恭天资高处，却是太高，所以不肯阙疑。”又谓：“南轩《酒诰》一段解天降命、天降威处，诚千百年儒者所不及。”今备载南轩之说：“酒之为物，本以奉祭祀、供宾客，此即天之降命也。而人以酒之故，至于失德丧身，即天之降威也。释氏本恶天降威者，乃并与天之降命者去之。吾儒则不然，去其降威者而已。降威者去而天之降命者自在。如饮食而至于暴殄天物，释氏恶之，而必欲食蔬茹，吾儒则不至于暴殄而已；衣服而至于穷极奢侈，释氏恶之，必欲衣坏色之衣，吾儒则去其奢侈而已；至于恶淫慝而绝夫妇，吾儒则去其淫慝而已。释氏本恶人欲，并与天理之公者而去之，吾儒去人欲，所谓天理者昭然矣。譬如水焉，释氏恶其泥沙之浊而窒之以土，不知土既窒则无水可饮矣；吾儒不然，澄其沙泥而水之澄清者可酌。此儒释之分也。” \\n ○考亭解中庸考亭解《中庸》“天命之谓性，率性之谓道，修道之谓教”，曰：“命犹令也，性即理也。天以阴阳五行化生万物，气以成形，而理亦赋焉，犹命令也。于是人物之生，因各得其所赋之理，以为健顺五常之德，所谓性也。率，循也；道，犹路也。人物各循其性之自然，则其日用事物之间，莫不各有当行之路，是则所谓道也。修，品节之也。性道虽同而气禀或异，故不能无过不及之差。圣人因人物之当行者而品节之，以为法于天下，则谓之教，若礼乐刑政之属是也。盖人之所以为人，道之所以为道，圣人之所以为教，原其所自，无一不本于天而备载（一无“载”字）于我矣。”真文忠公（原注：德秀）观考亭之解，以为：“生我者太极也，成我者先生也（原注：谓考亭），吾其敢忘先生乎！”考亭之门人刘黻，字季文，号静春，与文忠为友而辈行过之，乃大不取其师之说。其自为论，则曰：“维天之命，于穆不已，惟人受天地之中以生，故谓之性，而贵于物焉。《汤诰》曰：‘惟皇上帝，降衷于下民，若有常性。’吾夫子曰：‘天地之性人为贵。’是则人之性，岂物之所得而拟哉？或疑万物通谓之性，奚独人？愚曰：是固然矣。然此既曰性，则有气质矣。又安可合人物而言，以自汩乱其本原也？凡混人物而为一者，必非识性者也。今皆不取。至如孟子道性善，亦只谓人而已。”文忠公与静春辨，各主其说。或当燕饮旅酬之顷，静春必与公辨极而争起，公引觞命静春曰：“某窃笑汉儒聚讼，吾侪岂可又为后世所笑？姑各行所学而已。”刘犹力持其说不已，著为《就正录》云：“昔子思作《中庸》，篇端有曰：‘天命之谓性，率性之谓道。’是专言乎人而不杂乎物也，其发明性命，开悟天下后世至矣。而或者必曰此两句兼人物而言，嗟夫，言之似是而差也！尝考古先圣贤，凡言性命，有兼人物而言者，有专以人言而不杂乎物者。《易》之《乾彖》曰‘各正性命’，《乐记》亦曰‘则性命不同矣’，是乃兼人物而言。然既曰各有不同，则人物之分亦自昭昭。假如‘天命之谓性，率性之谓道’或兼人物而言，则犬之性犹牛之性，牛之性犹人之性，当如告子之见。告子，孟子之高弟。彼其杞柳、湍水之喻，食色无善无不善之说，纵横缪戾，固无足取。至于生之谓性，孟子辨焉而未详，得无近是而犹有可取者耶？”善乎朱文公辟之曰：“告子徒知知觉运动之蠢然者，人与物同；而不知仁义礼智之粹然者，人与物异。”此其一言破千古之惑，我文公真有大功于性善如此。文忠已不及登文公之门，闻而知之者也，其读《中庸》，默与文公合。静春见而知之者，乃终不以先生之说《中庸》为是，何欤？予尝闻陆象山门人彭（原注：不记名）谓予曰：“告子不是孟子弟子，弟子俱姓名之，告子独称子者，亦是与孟子同时著书之人。”象山于告子之说，亦未尝深非之，而或有省处。象山之学杂乎禅，考亭谓陆子静满腔子都是禅，盖以此。然告子决非孟子门人，尝风静春去“高弟”二字。 \\n ○慈湖疑大学考亭先生解《大学·诚意章》曰：“意者，心之所发也。实其心之所发，欲一于善而毋自欺也。一有私欲实乎其中，而为善去恶或有未实，则心为所累，虽欲勉强以正之，亦不可得。故正心者必诚其意。”慈湖杨氏读《论语》有毋意之说，以为夫子本欲毋意，而《大学》乃欲诚意，深疑《大学》出于子思子之自为，非夫子之本旨。此朱陆之学所以分也。然夫子之传，子思之论，考亭先生之解，是已于意上添一诚字，是正虑意之为心累也。杨氏应接门人，著撰碑志，俱欲去意，其虑意之为心累者，无异于夫子、子思、考亭先生，而欲尽去意则不可。心不可无，则意不容去。故考亭先生谓：“意者，心之所发。实其心之所发，欲一于善而已。”既曰诚意矣，则与《论语》之毋意者相为发明，又何疑于《大学》之书也？故考亭先生以陆学都是禅，头领俱差；而陆氏则谓考亭先生失之支离。鹅湖之会，考亭有诗，其略云：“旧学商量加邃密，新知培养转深沉。”陆复斋云：“留情传注翻荆棘，著意精微转陆沉。”象山云：“易简工夫终久大，支离事业转浮沉。”盖二氏之学可见矣。慈湖第进士，主富阳簿，象山陆氏犹以举子上南宫，舟泊富阳。杨宿闻其名，至舟次迎之，留厅舍。晨起，揖象山而出，摄治邑事。象山于□□有自信处否（按，文义，此处脱落似不止二宇）？学者曰：“只是信几个‘子曰’。”象山徐语之曰：“汉儒几个杜撰‘子曰’，足下信得过否？”学者不能对，却问象山曰：“先生所信者，信个什么？”象山曰：“九渊只是信此心。”骊塘谓予曰：“那学子应得也自好，只是象山又高一著。此老极是机辨，然亦禅也。”慈湖又改周子《太极图》为［TX08］，以为周子之说详。简之说《易》，其意盖不取无极之说，以为道始于太极而已，亦源流于象山云。○赐宴涤爵赐酒群臣，无涤爵之文。孝宗赐宴内朝，丞相王淮涕流于酒，已则复缩涕入鼻。时吴公琚兄弟亦预宴，上见其饮酒辄有难色，微扣左右知其故，后有诏涤爵。涤爵自淮始。 \\n ○大臣衩衣见百官大臣见百官，主宾皆用朝服。时伏暑甚，丞相淮体弱不能胜，至闷绝。上亟召医疾，有间，复有诏，许百官以衩衣见丞相，自淮始。 \\n ○庆元六君子赵忠定横遭迁谪，去国之日，天为雨血，京城人以盆盎贮之，殷殷然。太学诸生上封事，叩麓正甚急，胄欲斩其为首者，宁皇只从听读。当时同衔上者六人，世号为“六君子”：曰周端朝，曰张衡，曰徐范，曰蒋傅、林仲麟、杨宏中。皆并出，惟周受祸略备（原注：后至不能嗣，韩亦惨矣）。初自廷尉听读衢州，已次半道，有旨再赴廷尉，周始自分必死。时宪圣在上，韩犹不敢杀士，故欲以计杀之。周竟不死，复听读永州，杜门教授生徒。后以韩诛放还，复籍于学，为南宫第一人，自外入为国子录。以女妻富阳令李氏子。亲迎之夕，有老兵持诸生刺以入，周曰：“正用此时来见耶？为我传语，来日相见于崇化堂矣。”诸生不肯退，曰：“我为国录身上事来，有书在此。”书入，乃备述李为史氏云云，“恐他时先生官职，天下以为出于李氏。”周愕甚，入则已奏乐行酒。周亟起，告女以故。女以疾遽，冀展日定情。李氏子惘然登车去。富阳令大怒，诉于台，因劾周去。复入为太学博士。自文忠公去国，时犹有楼公（）、危公（稹）、萧公（舜咨）、陈公（宓）、斋袁公（燮）、慈湖杨公（简），相与直言于朝，俱以次引去。周由博士，不十年至从列。庚辰，京城灾，论事者众，周语予曰：“子可以披腹呈琅矣。”予戏对之曰：“先生在，绍翁何敢言。” \\n ○卫魁廷尉卫公泾，字清叔，吴门石浦人，先五世俱第进士，至公为廷唱第一人。策中力陈添差赘员之弊，上敕授添差州佥幕。公即入札庙堂，以为“身自言而自为可乎”？有旨待诏与佥幕正阙。公已赴越任，闲会亲友玩牡丹，谓“第一花人尚贵之，吾亦宜自贵重可也”。先是廷唱一人任佥幕垂满，必通书宰相为谢，然后遇次榜廷唱召命，以某日降旨入修门。公以通书宰相非是，唯任其迟速可也。时王淮当国，殊以不通书为讶，虽已降召命，而不与降入国门引入见指挥。公翱翔于江上六合塔下，几三月不得见。适郑公侨以吏郎召，与公遇塔下，郑寒暄毕，即问曰：“清叔何为在此？”公语之故。郑引见毕，即直诣都省门面诘丞相。丞相情见词屈，曰：“某几乎忘了。”翌日，降旨趣公见。公既俱史相诛韩，旋用故智又欲去史。史为景宪太子旧学，太子知其谋于内，遂以告史。御史中丞章良能弹公。良能，公所厚也。疏入犹未报，章用台吏语，缄副疏以示公。公车至太庙下，得章所缄语，谓使云：“传语中丞，我今即出北关矣。”史以公宿望，不敢贬置，唯秩以大阃，不复召矣。钱召文象祖以史故，于广坐中及公云：“初谓卫清叔一世人望，身为大臣，顾售韩胄螺钿髹器。”然则公之罪亦微矣。其客于有成尝授经于公。初于犹为士时，公已罢政，提举洞霄宫，遗于以书，外缄题“书拜上省元”，下惟具衔，至幅内则称拜覆不备，题曰“省元学士先生”，盖得前辈体。又客曰迂斋楼公，往往代公笺启。又客曰辅汉卿，尝陪公闲话，亦及道学。又客曰王大受，迹颇疏于三客，亦未尝游公之燕阁。良能既逐公去，因及其四客。于后位至司业。楼位至宗簿，封事轮对有直谅声。辅尝从考亭先生游，晚以弁服终。王以忤攻愧楼公故得罪，后谪邵武终焉，有《易斋诗》，水心先生为之序，称许过于四灵。卫公垂殁，乞勿田淀湖一疏，真体国大臣也。 \\n ○布衣入馆震泽王，少师事龟山。高宗宿闻其名，又以诸郎官力荐，驾幸吴门，起召赐对，以布衣赐进士出身，正字中秘。制曰：“朕于一时人才，苟得其名目，稍有自见，往往至于（一无“于”字）屡试，而治不加进。于是从而求所未试者，至于岩穴之士，庶几有称意焉。尔学有师承，亲闻道要。蕴椟既久，声实自彰。行谊克修，溢于朕听。延见访问，辞约而指深。师友渊源，朕所嘉尚。赐之高第，职是校雠。岂特为儒者一时之荣，盖将使国人皆有所矜式。勉行尔志，毋负师言。”上意盖谓龟山也。王既入馆，犹子谊年方十四岁，于书塾拈纸作御批曰：“可斩秦桧以谢天下。”为仆所持，索千金。王之父不能从。族子谓之曰：“予金则返批，批返而后别议仆罪，千金可返也。”其父亦不能从，仆遂持以告有司。有司惧桧耳目，不敢隐，驿闻于朝。诏赴廷尉，狱具，伏罪当诛。桧阅其牍，审知年十四，翌日言之上。上赦其幼，编置象台。能诗文，聚徒贬所。桧死得归，治生产有绪。本将阶大用，以犹子故，旋以他事为言者所列，坐废于家云。○光尧幸径山光尧幸径山，憩于万木之阴，顾问僧曰：“木何者为王？”僧对曰：“大者为王。”光尧曰：“直者为王。”有杉小而直，因封之。光尧为龙君炷香，有五色蜥蜴出于塑像下，从光尧左肩直下，遂登右肩，旋圣体者数四，又拱而朝亦数四，光尧注视久之。蜥蜴复循宪圣圣体之半，拱而不数。时贵妃张氏亦缀宪圣，觊蜥蜴旋绕。僧至，讽经嗾之，宪圣亦祝曰：“菩萨如何不登贵妃身？”蜥蜴终不肯，竟入塑像下。妃惭沮，不复有私利。径山有二事，东坡宿斋扉，夜有叩门者云“放天灯人归”，则天灯之伪不待辨。蜥蜴亦僧徒以缶贮殿中，施利者至，则嗾蜥蜴旋绕。天灯之事，僧徒本为利；既为利，则必嗾蜥蜴登妃身，彼视君后妾为何事（语似有脱误）。龙山间（语有脱误）移天目，从础下小石窍往来。又有龙君借地之说，至不敢声钟鼓。皆疑其徒附会，故不书。 \\n ○宪圣拥立宪圣既拥立光皇，光皇以疾不能丧，宪圣至自为临奠。攻愧楼公草立嘉王诏云：“虽丧纪自行于宫中，然礼文难示于天下。”盖攻愧之词，宪圣之意也，天下称之。先是，吴琚奏东朝云：“某人传道圣语‘敢不控竭。’窃观今日事体，莫如早决大策，以安人心。垂帘之事，止可行之旬浃，久则不可。愿圣意察之。”宪圣曰：“是吾心也。”翌日，并召嘉王暨吴兴入，宪圣大恸不能声，先谕吴兴曰：“外议皆曰立尔，我思量万事当从长。嘉王长也，且教他做。他做了你却做，自有祖宗例。”吴兴色变，拜而出。嘉王闻命，惊惶欲走，宪圣已令知阁门事韩胄掖持，使不得出。嘉王连称：“告大妈妈（原注：宪圣），臣做不得，做不得。”宪圣命胄：“取黄袍来，我自与他着。”王遂掣胄肘环殿柱。宪圣叱王立侍，因责王以“我见你公公，又见你大爹爹，见你爷，今又却见你。”言讫，泣数行下。胄从旁力以天命为劝。王知宪圣圣意坚且怒，遂衣黄袍，亟拜不知数，口中犹微道“做不得”。胄遂掖王出宫，唤百官班，宣谕宿内前诸军以嘉王嗣皇帝已即位，且草贺。欢声如雷，人心始安。先是，皇太子即位于内，则市人排旧邸以入，争持所遗，谓之“扫阁”，故必先为之备。时吴兴为备，独嘉王已治任判福州，绝不为备，故市人席卷而去。王既即位，翌日，胄侍上诣光皇问起居。光皇疾，有闲，问：“是谁？”胄对曰：“嗣皇帝。”光宗瞪目视之，曰：“吾儿耶？”又问胄曰：“尔为谁？”胄对：“知门事臣韩胄。”光宗遂转圣躬面内。时惟传国玺犹在上侧，坚不可取。胄以白慈懿，慈懿曰：“既是我儿子做了，我自取付之。”即光宗卧内拿玺。宁皇之立，宪圣之大造也，三十六年清静之治，宪圣之大明也，琚亦有助焉。文忠真公跋琚奏稿于忠宣堂云：“观少保吴公密奏遗稿，其尽忠王室，可以对越天地而无愧，叹仰久之。丙子夏至富沙真德秀书。”胄阴忌琚，以宪圣故，故不敢行忠定、德谦事。赏花命酒，每极欢剧，闲语吴曰：“肯为成都行乎？”吴对以更万里远亦不辞。韩笑谓曰：“只恐太母不肯放兄远去。”然犹偏帅，判（一作“明”，似误）荆、襄、鄂，再判金陵，终于外云。韩诛，赵氏讼冤于朝，公之子钢亦以公密奏稿进。时相疑吴为韩氏至姻，故伸赵而不录吴云。 \\n 光皇命驾北内布衣谢岳甫，闽士也。当光宗久缺问安，群臣苦谏，至比上为夏、商末造。上益不悦。岳甫伏阙奏书，谓：“父子至亲，天理固在。自有感悟开明之日，何俟群臣苦谏？徒以快近习离间之意。但太上春秋已高，太上之爱陛下者，如陛下之爱嘉王。万一太上万岁之后，陛下何以见天下？”书奏，上为动，降旨翌日过宫。当是之时，岳甫名震于京，同姓宰相有欲俟上已驾即荐以代己者。止斋陈氏傅良，时为中书舍人，于百官班中俟上出。上已出御屏，慈懿挽上入，曰：“天色冷，官家且进一杯酒。”却上辇，百僚暨侍卫俱失色。傅良引上裾，请毋入，已至御屏后，慈懿叱之曰：“这里甚去处？你秀才们要斫了驴头！”傅良遂大恸于殿下。慈懿遣人问之曰：“此何理也？”傅良对以“子谏父不听，则号泣而随之”。后益怒。傅良去，谢遂报罢。先是，岳甫尝上书孝宗请恢复，不报。谢娶孙氏，孙已死，谢发其线箧，乃谢所上书副本也。谢尝以副本纳要路，不知孙氏何自致之。谢益感怆。闽士林自知观过，与谢同游于京学，以诗一绝为纪其事，末二句云：“汉皇未下复仇诏，柰此匹夫匹妇何？”林已赋诗，同舍莫有能继者。林号为名儒，仕至史馆校勘、粮料院，终于官。 \\n ○止斋陈氏止斋陈氏傅良，字君举，永嘉人。早以《早秋》应举，俱门人蔡幼学行之游太学，以蔡治《春秋》浸出己有，遂用词赋取科第。词赋与进士诗为中兴冠，然工巧特甚，稍失《三元衡鉴》正体，故今举子词赋之失，自陈始也。奏疏洞达其衷，经义敷畅厥旨，尤长于《春秋》、《周礼》。考亭视为畏友，尝谓门人曰：“以伯恭、君举、陈同父合做一个，方才是好。”犹不及水心先生。盖水心辈行不侔，而学业未能如晚年之大成，故考亭先生特谓其强记博闻，未见其便止。考亭先生见其止也，当与三子并称，而且有所优劣矣。考亭先生晚注《毛诗》，尽去《序》文，以彤管为淫奔之具，以城阙为偷期之所。止斋得其说而病之，谓“以千七百年女史之彤管与三代之学校，以为淫奔之具、偷期之所，私窃有所未安”。犹藏其说，不与考亭先生辨。考亭微知其然，尝移书求其《诗说》。止斋答以“公近与陆子静斗辨无极，又与陈同父争论王霸矣。且某未尝注《诗》，所以说《诗》者，不过与门人学子讲义《一云“与门人为举子讲义”），今皆毁弃之矣”。盖不欲佐陆、陈之辨也。今止斋《诗传》方行于世云。建安袁氏申儒为公门人，序其《传》末：“止斋实为宁王旧学，上尝思之，语韩胄曰：‘陈某今何在？却是好人。’胄对上曰：‘台谏曾论其心术不正，恐不是好人。’上曰：‘心术不正，便不是好人耶。’遂不复召用。”止斋立朝，大节俱无愧于师友，至光皇以疾缺北宫礼，其谏诤有古风烈。嘉王之立，止斋以旧学亦有赞策功。厄于韩氏，遂不果大拜云。 \\n ○宏而不博博而不宏真文忠公、留公元刚字茂潜，俱以宏博应选。时李公大异校其卷，于文忠卷首批云“宏而不博”，于留卷首批云“博而不宏”，申都台取旨。时陈自强居庙堂，因文忠妻父善相，识文忠为远器，力赞韩氏二人俱置异等。是岁，毛君自知为进士第一人，对策中及“朝廷设宏博以取士，今谓之宏而不博，博而不宏，非所以示天下，然犹置异等，何耶？”至文忠立朝，时御史发其廷对日力从臾恢复事，且其父阅卷，遂驳置五甲，勒授监当，后庙堂授以江东干幕。终文忠之立朝，言者论之不已，后终不得起。南岳刘君克庄潜夫，以诗悼其亡云：“至尊殿上主文衡，岂（《集》作“谁”）料台中有异评。后（《集》作“垂”）二十年才入幕，隔（《集》作“后”）三四榜尽登瀛。白头亲痛终天诀，丹穴雏方隔岁生。策比诸儒无愧色，只（《集》作“自”）缘命不到公卿。”毛策力主恢复，故刘寓微词云。刘诗“登瀛”之句，谓袁蒙斋也。毛流泊以死，真公卒为名卿。留以使酒任气，为言者屡以闻，然该敏贯洽，近代相门子弟未有也。文忠初甚与之契，中年对客语留，则愀然不悦。先是，永嘉刘锡祖父掩据羲之墨池且百年，后为世仆所发，公断其庐，得池于刘卧内，刘氏遂衰。其临政操断皆类是，故谤者亦不恕。尝得方岩王公简复士人周仪甫书云：“纳去茂潜书，虽仪甫不待老夫之嘱。茂潜永嘉之政，若干将、莫邪新发于硎，切不可干之以私。”又云：“近来墨池事最伟。” \\n ○胡李沐初，试宰，还谒忠定。同时见者，忠定同郡人某，亦赵氏。赵知忠定不事修饰，故易敝巾、垢衫、败屣以见，且能昌诵忠定大廷对策。忠定于稠人中首与之语，且恨同姓同郡而曾未之识。次至进，自叙科第尝阶上游，冀归里列。忠定愀然曰：“若庙堂尽以前名用士，则或非前名与不由科第者何由进？”神色不接。未谒忠定，尝迂道谒考亭先生于武夷精舍。先生待学子惟脱粟饭，至茄熟，则用姜醯浸三四枚共食。胡之至，考亭先生遇礼不能殊。胡不悦，退而语人曰：“此非人情，只鸡樽酒，山中未为乏也。”道出衢，从太守觅舟，客次偶与水心先生遇，时犹未第。气势凌忽，若宿与之不合者，厉声问先生曰：“高姓仙里？”先生应之曰：“永嘉叶适。”又诘之曰：“足下何干至此？”先生对曰：“亲病求医。”笑，以手自摇紫窄带，叹曰：“此所谓亲病在床，入山采药。”先生怃然，莫知其所以见讶者。会太守素稔先生名，遂命典谒语胡小俟，先请叶学士（原注：即水心）。胡尤不平。沐为名臣李公士颖子。李公闲居龟溪，去都最近。沐以大臣子试二令，适从忠定谒告为亲寿，会上亦当遣中使赐药茗，忠定欲荣沐，谕以就持归以赐。沐对以“遣使，旧礼也，恐不可以沐人子之荣而废遣使”。忠定不乐，颇以语侵沐。韩胄欲图忠定，而莫有助之者，谋之于某官。某语胄曰：“公留某则可图赵。”韩遂于上前力留之，后竟拜相。某官既为韩留，则力荐、沐。沐遂诬忠定为不轨。代击考亭先生，诬以欧阳公被谤事，又斥其辄废校舍为宅，论水心先生所著《进策君德论》以为无君。文逼柳柳州。沐诗文洒脱，晚（一无“晚”字）著《易》，颇契奥旨，其初未必尽出于媚韩也。其积忿嫉者已久，临大议，顷不能平心耳。巩栗斋丰亦以舍选前列谒丞相京镗，自叙其事。京对巩者，无异于忠定对。巩贤者也，尝叹京言之是，未尝怨尤，惜其不得位。近时林（一作“凌”）次英以甲科第四人偃蹇半世，始得掌故都司。聂善之面戒之云：“翌日君谢丞相，但须逊谢垂晚得禄，切不可一字及科第。”居今之世，为士大夫者，亦不可不知此。 \\n ○制科词赋三经宏博本朝廷对取士，用赋而不示其所自出（原注：省试命题亦然）。真宗以“卮言日出”试士于廷，孙何等不究厥旨，赋莫能就，遂昧死攀殿陛而上，请所出与大意。真宗不以为罪，揭示所出及大意，谓“卮，润也”。是岁以何为状头。其后诸生上请有司揭示，皆始于此。王安石以《三经》取士，遂罢词赋，廷对始用策。先是，叶祖洽梦神人许之为状头，惟指庭下竹一束，谓之曰：“用此则为状元。”叶不解其意，及用策取士，叶果为首，竹一束乃策（原注：又梦中神为设狗肉片为“状”宇），定数如此。叶因乡人黄裳劝神宗讲，知上意深喜《孟子），尝以语叶，故叶对策始终援《孟子》以为说。先是，荆国王安石尝赋诗《试闱中》云：“当时赐帛倡优等，今日抡才将相中。”盖已嫉词赋之弊。后因苏子由策专攻上身，安石比之谷永，又因孔常父用策力抵新法，安石遂有罢制科之意。哲宗策士，因语近臣曰：“进士试策，文理有过于制科者。”大臣皆熙宁党，遂力主罢制科议。制科词赋既罢，而士之所习者皆《三经》。所谓《三经》者，又非圣人之意，惟用安石之说以增广之，各有套括，于是士皆不知故典，亦不能应制诰、骈俪选。蔡京患之，又不欲更熙宁之制，于是始设词学科，试以制、表，取其能骈俪；试以铭、序，取其记故典。自南渡以后始复词赋，孝宗始复制策，而词学亦不废。 \\n ○词学洪氏遵试《克敌弓铭》，未知所出。有老兵持砚水密谓洪曰：“即神臂弓也。”凡制度、轻重、长短，无不语洪。有司以为神。洪独不记太祖即位之三年作神臂弓以威天下，何耶？宁皇试宏博之士于类试所，时徐凤少监与今宗簿刘澹然俱试。徐访知主司有欲出《唐历八变序》者，合用一行禅师《山河两界历》以为据。时鲍明法华字浣之为廷评，明于历学，且朝廷方用以修历。鲍为刘里人，徐谓刘曰：“君盍访鲍借《两界历》？吾二人共之。”刘唯唯。翌日访鲍，得《两界历》，具知其详，不复与徐共。及试已迫，徐自访鲍借历。鲍语徐曰：“只有一草本，从周（原注：刘字）持去数日矣。”及试之日，果出《历序》，刘甚得意，自以为即神臂弓比。徐于叙末但略云：“亦有一行《两界历》，以非正史所载，故不书。”时秘书陈璧阅卷。陈素不习词学，阅刘卷方以独用《山河历》事为疑，又阅徐卷谓非正史所载，批刘卷首云：“六篇精博，文气亦作者，但不必用《山河两界》事，似失之赘。”是岁刘、徐俱黜。其后徐又试，六篇俱精诣。《代嗣王谢赐玉带表》用《礼记》“孚尹”二字，以“尹”为平声。凡用经释音，当以首释为证；用史释音，当以末释为证。徐用第二音，故主司疑其平侧失律。然徐非失黏，但用于隔联上一句四字内，亦何伤于音律？主司过矣，公论屈之。余尝访真文忠公，席间偶叩以今岁词学有几人。文忠答以“试者二十人，皆曾来相访。昨某闲教人誊得贡院草卷本出来，内一卷佳甚，且自纯莹。此人如何不来见某？且如《谢赐金水滴砚尺》，破题便用品字，如此之类，某在试闱考校必是圈出。盖不特此，自是六篇纯莹，天下固有人才”。予谓文忠曰：“莫是徐子仪（原注：徐字）卷？文忠曰：“文字相似，恐子仪未到这般纯莹处。”揭示，则徐卷也。徐试《三家星经序》，备记甘公、巫咸、石申夫岁星顺逆与今红黄黑所圈，主司惊异，已置异等，而末篇赘用《周礼》巫（原注：音筮）咸为证，遂申都台付国子监看详。徐、真本共习此科，且同砚席，文忠已中异等，为玉堂寓直，徐三试有司始中。文忠立朝，徐犹为亲奉祠，反为冷官。真出漕江东，徐始得掌故。徐后亦寓直玉堂，官至列监，迟速皆命也。徐奉祖母，孝称于乡。惜乎不及文忠之荣亲云。 \\n ○武林山余尝考《晋书地理志》，钱唐有武林山。《旧图经》云：“在县西十五里，高九十二丈，周回一十二里，又名曰灵隐。”钱唐令刘道真《钱唐记》、太子文学陆羽《灵隐记》、夏竦《灵隐寺舍田记》、翰林院学士胡宿《武林寺记》，皆云武林山即灵隐山。《旧图经》云：“武林山在钱塘县旧治之北半里，今钱塘门里太一宫道院高士堂后土阜是也。”《新图经》云：“或云钱塘门里太一宫道院后虎林山，一名武林山，然典籍无所考据。”余尝窃笑《旧图经》既云“有武林山，又名灵隐”矣，又云“钱塘门里有虎林山”；则是武林自为一山，虎林又为一山；城里是虎林，城外是武林。著为《图经》者，未尝知武林避唐讳也。又云西湖其源出于武林山，则正合攻愧“武林山出武林水”矣，不应今城中太一宫有泉通四湖也。《旧图经》皆近之，但以不考避唐讳，未免疑武林、虎林为二山矣。详见于下卷（原注：其事无关于世，固似不必辨。盖太一为圣驾款谒之所，以此资备顾问者）。 \\n ○高宗幸太学绍兴十四年三月乙巳，高宗祗谒先圣，止辇大成殿门外，降登步趋，执爵奠拜，视貌像翼翼钦慕；复幸太学，御崇化堂，颁示手诏，示乐育详延之诚意；命国子司业臣等阅讲《周易泰卦》，赐群臣诸生坐听讲说，上首肯者再；复迁玉趾，俯临养正、持志二斋，顾瞻生徒肄业之所，徘徊久之。上之幸斋也，本幸养正斋。养正斋与持志斋相邻，斋生正幸恩典，遂力邀驾幸持志，上怜其意而幸之。自后未幸学之先，上欲幸斋，必预敕斋名，擗截唯谨，恐其复邀驾觊恩也。 \\n ○中和堂御制诗中和堂在郡治，建炎三年四月壬戌，高宗幸焉。御制诗云：“六龙转淮海，万骑临吴津。王者本无外，驾言苏远民。瞻彼草木秀，感此疮痍新。登堂望稽山，怀哉夏禹勤。神功既盛大，后世蒙其仁。愿同越句践，焦思先吾身。艰难务遵养，圣贤有屈伸。高风动君子，属意种蠡臣。”堂北又有清风亭，御书其楹，云：“斯堂特伟之观，无愧上都。薰风南来，我意虽快，愿与庶人共之。”后因改为伟观。圣意驻跸，决于此诗。 \\n ○请斩乔相文忠真公奉使金廷，道梗不得进，止于盱眙。奉币反命，力陈奏疏，谓敌既据吾汴，则币可以绝。朝绅三学主真议甚多，史相未知所决。乔公行简为淮西漕，上书庙堂云云，谓“强鞑渐兴，其势已足以亡金。金，昔吾之仇也，今吾之蔽也。古人唇亡齿寒之辙可覆，宜姑与币，使得拒鞑。”史相以为行简之为虑甚深，欲予币犹未遣，太学诸生黄自然、黄洪、周大同、家寅、徐士龙等，同伏丽正门，请斩行简以谢天下。 \\n ○三文忠欧阳子谥文忠，京丞相镗以善事韩，亦谥文忠。后以公论，谓不宜以谥欧阳者谥镗，改谥文穆。无名子作诗曰：“一在庐陵一豫章，文忠文穆两相望。大家飞上梧桐树，自有旁人说短长。”真文忠初谥也，谥议未上，有疑其太过者，欲以王梅溪之谥谥公。公之子志道以“政府祭公文，皆谓公无愧于欧阳，未尝比予父以梅溪也”。政府无复辨，竟用初谥云。镗后以论者，并文穆去之。 \\n ○天子狱永康之俗，固号珥笔，而亦数十年必有大狱。龙川陈亮既以书御孝宗，为大臣所沮，报罢居里，落魄醉酒，与邑之狂士甲命妓饮于萧寺，目妓为妃。旁有客曰乙，欲陷陈罪，则谓甲曰：“既册妃矣，孰为相？”甲谓乙曰：“陈亮为左。”乙又谓甲曰：“何以处我？”曰：“尔为右，吾用二相，大事其济矣。”乙遂请甲位于僧之高座。二相奏事讫，降阶拜甲，甲穆然端委而受。妃遂捧觞，歌《降黄龙》为寿。妃与二相俱以次呼“万岁”，盖戏也。先是，亮试南宫，何澹校其文而黜之。亮不能平，遍语朝之故旧曰：“亮老矣，反为小子所辱。”澹闻而衔亮，未有间。时澹已为刑部侍郎。乙探知其事，遂不复告之县若州，亟走刑部上首状。澹即缴状以奏，事下廷尉。廷尉，刑部属也，笞亮无全肤，诬服为不轨。案具，闻于孝宗，上固知为亮，又尝阴遣左右往永康，廉知其事。大臣奏入取旨，上曰：“秀才醉了胡说乱道，何罪之有？”以御笔画其牍于地。亮与甲俱掉臂出狱。居无几，亮又以家僮杀人于境外，适被杀者尝辱亮父，其家以为亮实以威力用僮。有司笞，僮气绝复苏者屡矣，不服。仇家置亮父于州圊，又嘱中执法论亮情，重下廷尉。时王丞相淮知上欲活亮，以亮款所供尝讼僮于县而杖之矣。仇家以此尤亮之素计，持之愈急，王亦不能决。稼轩辛公与相婿素善，亮将就逮，亟走书告辛。辛公北客也，故不以在亡为解，援之甚至，亮遂得不死。时考亭先生、水心先生、止斋陈氏俱与亮交，莫有救亮迹。亮与辛书，有“君举吾兄，正则吾弟，竟成空言”云。骊塘危公尝语余曰：“罗枢密点自西府归里，有里人从容叩罗公曰：‘吾有疑于公者，蓄而不敢白者有年。公今容某白其疑，可乎？’罗公曰：‘言之何伤？’其人曰：‘以某观公，严生未尝妄行一步。公为从官时，天夜大雪，某醉归，见公以铁拄杖拨雪，戴温公帽，丁屐微有声，吾醉不敢与公揖。后有苍奴佩箧，苍奴亦吾所识，为公奴。吾固醉，以为误认公则不可。’公笑曰：‘子之言与所见，是未尝醉也。陈同父（原注：亮字）狱事急，吾未尝识之，怜其才援之吏手，箧内皆白金也。同父死矣，吾故因子问而发之。’”○华子西华岳字子西，右庠诸生，以武策擢第。为人轻财好侠，未第时，以言语为韩氏所贬，置建宁圜土中。投启建守傅公伯诚（一作“诫”）公怜之，命出入毋系。又以抵触李守伯珍（原注：名大异），复置圜土。有诗自号《翠微南征集》。韩诛，华放还，复籍于学，因擢第为殿前司官属。华郁然不得志，有动摇大臣意。史命殿前卒围其屋，逮岳，犹呼岳至庭下，曰：“我与尔有何怨尤；而欲相谋？”岳但对未尝有是。史命拽之赴京兆狱。狱具，坐议大臣当死。史持牍奏宁皇。上知岳名，欲活之。丞相进而告上曰：“是欲杀臣者。”上曰：“教他去海南走一遭便了。”初以斩罪定刑，史对上曰：“如此，则与减一等。”上不悟，以为减死一等，故可其奏。岳竟杖死于东市。岳倜傥似陈亮，惜乎不善用也。狱事稍涉袁公蒙斋，史不问。 \\n ○刘三杰扶陛刘三杰，衢人也，与韩氏有故，用为太守。朝辞宁皇，刘有疣疾，伛偻扶陛槛以下，上目之震怒，手自批出：“刘三杰无君，可议远窜。”韩为上前救解，竟免所居郡，斥三秩云。 \\n ○请斩秦桧胡忠简公铨以枢掾“请诛秦桧以谢天下，请竿王伦之首以谢桧，斩臣以谢陛下。”（原注：奏稿本）高宗震怒，以为讦特，欲正典刑。谏者以陈东启上，上怒为霁，遂贬胡儋耳。胡之州里，竞传公以诛死。独有一卜者谓公命当阶政府，必不死。又揭榜通衢，以验他日，人皆目为狂生。先是，敌入中原，朝廷议割四镇，不决，敌骑奄至，钦宗亟引从臣入内问计，伦遂窜名缀从臣入直前，乞上早戒严。上惊问曰：“尔为谁？”伦对上以“臣乃咸平宰相王旦孙”。上知为旦孙，故置不问。忠肃刘公珙以其才荐之高宗，故用以奉使。铨疾其从敌人贬号之议，故请斩之，非疾和议也。胡公南归，孝宗嘉叹，置之经筵，欲大用之，惜其已老。□□□□□□□□□□□□□□□□□□□□□公封事未达金廷，间者募以千金。及金得副本，为之动色，益知本朝之有人，由是和议坚矣。（按，此条诸本俱缺二十一字） \\n ○请斩赵忠定忠定去国，药局赵师劭上书宁皇，请斩忠定以谢天下，盖欲媚韩也。忠定之事既白，后溪刘左史（一作“司”）光祖适帅荆、襄，辟公之子崇模为机幕。刘公未知师劭事，先辟其弟某。崇模与危公稹为同年，嘱危草笺以谢刘公云云——“今闻其弟之当来，欲使为僚而并处。念交游之仇不同国，而况天伦？无羞恶之心则非人，是乖风教。故胜母之里不可入，迫人之驿不可居。岂容同堂合席之至欢，乃有操戈入室之遗类？纵罪不相及，然水中之蟹且将避之；倘机或未忘，则海上之鸥不当下矣。窃谓父子之间，宁间于存没；宾主之际，则在于从违。且昔辱甄收，本见齿忠臣之后；若今惟苟合，是玷名恶子之中。得士如斯，在公焉用？”刘公得崇模笺，愕置几上，即草檄勒回师劭弟。请斩忠定，师劭也，其弟固不预。崇模义不得与之同游。《颜氏家训》述卢氏事，子弟固能累父兄，父兄亦能累子弟也。 \\n ○九里松用金字或问予曰：“今九里松一字门扁，吴说所书也，字何以用金？”予谓之曰：“高宗圣驾幸天竺，由九里松以入，顾瞻有扁，翌日取入，欲自为御书，黼黻湖山，命笔研书数十番，叹息曰：‘无以易说所书也。’止命匠就以金填其字，复揭之于一字门”云。 \\n ○寿星寺寒碧轩诗东坡既赋《寒碧》之句，吴说能草圣，行书尤妙，尝书坡句于寺之髹壁。高宗命使诏僧借入宫中，留玩者数日，复命还赐本寺。说字画遭际圣君如此。○夏执中扁榜今南山慈云岭下，地名方家峪，有刘婕妤寺。（原注：后赠贤妃）泉自凤山而下，注为方池，味甚甘美。上揭凤凰泉三字，乃于湖张紫微孝祥所书。夏执中为后兄，俗呼为“夏国舅”，偶至寺中，谓于湖所书未工，遂以己俸刊所自书三字易之。孝宗已尝幸寺中，识孝祥所书矣，心实敬之，及驾（一无“驾”宇）再幸，见于湖之扁已去，所易者乃执中所书，上不复他语，但诏左右以斧劈为薪。幸寺僧藏于湖字故在，诏仍用孝祥书。（原注：今复揭执中宇） \\n ○三省嘉定重修都台既成，旨许士民入视，凡三日。骊塘危公稹时为秘书，约予俱入。既出，则问客曰：“凡厅治皆南面，惟都台则宰相坐东面，参枢皆西面，此何典也？”坐客有言太宗尝为中书令，既已庙坐，后人遂不敢专席者；又谓三省旧在内中，不敢上拟南面者；又谓宰相庙坐则参枢不宜列坐者。危公以其无据，出于臆说，不大释然。余年最卑，公视余曰：“贤良独不闻（一作“言”）乎？”予谢其问而对曰：“熙宁官制既改，三省长官皆视事南面，余官遂从两列，恐当以此为据。”危公谓予曰：“子得之矣。” \\n ○南屏兴教磨崖（原注：又有小南屏山与南屏轩。按“轩”疑“对”字之误） \\n 今南屏山兴教寺磨崖《家人卦》、《中庸》、《大学》篇，司马公书，《新图经》不载。钱唐自五季以来，无干戈之祸，其民富丽，多淫靡之尚，其于齐家之道或缺焉，故司马书此以助风教，非偶然为之也。今南屏遂为焚榇之场，莫有登山摩挲苔石者。 \\n ○天竺观音孝宗即位之初，出内府宝玉三品，置于天竺寺观音道场。明年，御制赞曰：“猗欤大士，本自圆通。示有言说，为世之宗。明照无二，等观以慈。随感即应，妙不可思。”上之博通内典如此。 \\n ○易安斋梅岩亭光尧亲祀南郊，时绍兴二十五年也。御书于郊坛易安斋之梅（一有“岩”字）亭曰“谒款泰坛”。因过易安斋，爱其去城不远，岩石幽邃，得天成自然之趣，为赋《梅岩》云：“怪石苍岩映翠霞，梅梢疏瘦正横斜。得因祀事来寻胜，试探春风第一花。”孝宗时在潜邸，恭和圣作云：“秀色环亭拥霁霞，修□（原注：今上嫌讳。案当作“筠”宇）冰艳数枝斜。东君欲奉天颜喜，故遣融和放早花。”此真古今所未见，岩石何其幸欤！光尧尝问主僧曰：“此梅唤作甚梅？”主僧对曰：“青蒂梅。”又问曰：“梅边有藤唤作甚藤？”对曰：“万岁藤。”称旨，赐僧阶。上尝拂石而坐，至今谓之“御坐石”。 \\n ○五丈观音观音高五丈，本日本国僧转智所雕，盖建隆元年秋也。转智不御烟火，止食芹蓼；不衣丝绵，常服纸衣，号“纸衣和尚”。高宗偕宪圣尝幸观音所。宪圣归，即制金缕衣以赐之，及挂体，仅至其半。宪圣遂遣使相其体，再制衣以赐。○柳洲五龙王庙出涌金门入柳洲，上有龙王祠。开禧中，帅臣赵师睾重塑五王像，冕旒服毕具。其中三像，一模韩胄像，一模陈自强像，一模师睾（一作苏师旦）像。时韩、陈犹在，台臣攻师睾（一作师旦）者，惟于疏中及师睾（一作师旦）自貌其像，不敢斥韩、陈云。至今犹存，未有易之者。过此皆不识三人者，恐未必以予言为信而易之。然师睾（一作师旦）论疏可考也。 \\n ○张司封庙庙号昭贶，即景中尚书兵部郎张公夏也（原注：或作“兵部史”。碑又作“太常”。祠典作“工部员外”，俗呼“司封”）。夏字伯起，景中出为两浙转运使。杭州江岸，率用薪土，潮水冲击，不过三岁辄坏。夏令作石堤一十二里，以防江潮之害。既成，州人感夏之功，庆历中立庙于堤上。嘉□年十月，赠太常少卿。政和二年八月，封宁江侯，改封安济公，并赐今额。绍兴十四年增“灵感”字，绍兴三十年增“顺济”字。予以本末考之，初无神怪之事。今临安相传，以伯起治潮三年，莫得其要领，不胜忄厄愤，尽抱所书牍自赴于江，上诉于帝，后寓于梦，继是修江者方得其说，堤成而潮亦退，盖真野人语也。江之所侍者堤，安有伯起不知以石代薪之便，功未及成，效匹夫沟渎之为？此身不存而凭虚忽之梦以告来者，万一不用其梦，患当如何？是尚得生名之智、殁谓之神乎？沿江十二里，要是上至六和塔，下至东青门，正昭贶所筑。今顾诿之钱王，则尤缪矣。○忠勇庙庙在九里松，祀故步军司前军统制张巳。绍兴三十二年，从张子盖解海州围，巳用命战殁。奉旨赠清远军承宣使，仍于本寨门首建庙，赐号“忠勇”。乾道元年，步帅戚方所建。 \\n ○忠清庙制词显仁太后龙循将渡会稽，上圣孝出于天性，预恐风涛为孽，遥于宫中默祷忠清庙。及篙御既戒，浪平如席，上命词臣行制词以封之曰：“追惟文母，将裕陵；殿告成，容车将发。奈以大江之阻，具形群辟之忧；既竭予诚，亟孚神听。某王一节甚伟，千古如存。帖然风涛，既赖幽冥之相；焕乎天宠，用昭崇极之恩。尚绥予四方之民，以绵尔百世之祀，可特封忠壮英烈威显王。”盖于旧号四字上加“忠壮”二字。 \\n ○径山大慧大慧名妙喜。张公九成字子韶，自为士时已耽释学，尝与妙喜往来，然不过为世外交。张公自以直言忤秦桧，桧既窜斥张公，廉知其素所往来者，所善独妙喜，遂杖妙喜背，刺为卒于南海。妙喜色未尝动。后桧死，孝宗果放还，复居径山。有劝之去其墨者，妙喜笑拒不答。孝宗怜而敬之，宠眷尤厚，赐金钵（一作“钹”，似误）、袈裟，舆前用青盖，赐号“大慧”。言者列其宠遇太过。高宗既御北内，得以游幸山间，以妙喜故，赐吴郡田万亩。驾辛越二年，始建龙游阁。○宏词嘉定间未尝诏罢词学，有司望风承意太过，每遇郡（一作“群”）试，必摘其微疵，仅从申省，予载之详矣。水心先生著为《进卷外稿》，其论宏词曰：“宏词之兴，其最贵者四六之文，然其文最为陋而无用。士大夫以对偶亲切、用事精的相夸，至有以一联之工而遂擅终身之官爵者。此风炽而不可遏，七八十年矣。前后居卿相显人、祖父子孙相望于要地者，率词科之人也。既已为词科，则其人已自绝于道德性命之本统，以为天下之所能者尽于区区之曲艺，则其患又不止于举朝廷高爵厚禄以予之而已。盖进士等科，其法犹有可议而损益之，至宏词则直罢之而已矣。”先生《外稿》盖草于淳熙自姑苏入都之时，是书流传则盛于嘉定间。虽先生本无意于嫉视词科，亦异于望风承意者，然适值其时，若有所为。文忠真公亦素不喜先生之文，盖得于里人张彦清（一作“青”）之说，以先生之文失之支离。文忠得先生《习学记言》观之，谓：“此非记言，乃放言也。岂有激欤？”水心先生之文，精诣处有韩、柳所不及，可谓集本朝文之大成者矣。文忠四六，近世所未见，如史相服阕，加官制词云：“素冠栾栾，方毕三年之制；赤舄几几，爰新百揆之瞻。”又谓史相云：“陈平之智有余，萧相之功第一。”戒词云：“天难谌斯，当毋忘惟几惟康之戒；民亦劳止，其共图既庶既富之功。”《抚谕江西寇曲赦诏》，其中一二联云：“自有乾坤至于今日，未闻盗贼可以全躯。”又曰：“弄潢池之兵，谅非尔志；焚昆冈之五，亦岂予心。”又行永阳郡王制词云：“若时懿属，可限彝章，其登公朝位棘之尊，仍疏王社苴茅之赏。”盖文忠既入札庙堂，谓二恩恐不可得而兼，故致微词云。 \\n ○文忠答赵履常文忠真公尝与赵公汝谈（一作“汝愚”）相晤，赵公启文忠曰：“当思所以谋当路者，毋徒议之而已。”文忠答以“公为宗臣（一作“国”），固当思所以谋。如某不过朝廷一议事（一作“论”）之臣尔。”赵公自失。予以谓此亦文忠本心。嘉定初，文忠语余曰：“他年某极力只做得田君贶人物，若范文正公，则非所敢望矣。至中年而后，则又以文正自任。”先是，嘉定初与予论理学，则曰：“某与兄言，只是论得个皮肤，如刘静春却论到骨髓。俟某得山林静坐十年，然后却与公论骨髓。”其后，公闲居仅十年，而朝夕反覆议论者，独有静春乃大不合。岂公之学力，已异于嘉定之初耶？ \\n ○徐竹隐草皇子制宁皇立皇子洵，时上春秋犹盛。竹隐徐似道行制，词内二句云：“爰建神明之胄，以观天地之心。”真学士也，其意味悠长矣。 \\n ○昆命于元龟（按，此事载《齐东野语》第十六卷，较此尤详） \\n 宁皇嘉定初拜右相制麻（史弥远），翰林权直陈晦偶用“昆命于元龟”事。时倪文节公思帅福阃，即束装，奏疏谓：“哀帝拜董贤为大司马，有‘允执其中’之词。当时父老流涕，谓汉帝将禅位大司马。”宁宗得思疏甚骇，宣示右相。右相拜表，以为“臣一时恭听王言，不暇指摘，乞下思疏以示晦。”晦翌日除御史，遂上章，遍举本朝自赵普而下，凡拜相麻词用元龟事至六七，且谓“臣尝词科放思（一作“臣尝学词科于思”），思非不记。此特出于一旦私愤，遂忘故典。以藩臣而议王制，不惩无以示后。”文节遂不复敢再辩，免所居官。陈与真文忠最厚，盖辨明故典，颇质于文忠云。 \\n ○考亭考亭先生赋《武夷大隐屏》诗云：“饔牖前头大隐屏，晚来相对静仪形。浮云一任闲舒卷，万古青山只麽青。”五峰胡氏得其诗而诵之，谓南轩张敬夫曰：“佳则佳矣，惜其有体而无用。”遂自为诗以遗考亭先生，曰：“幽人偏爱青山好，为是青山青不老。山中出云雨太虚，一洗尘埃青更好。”胡公铨以诗荐先生于孝宗，召除武学博士，先生不拜。盖先生之意，以为胡公特知其诗而已。门人以“考亭”号先生，世少知其然者。亭为陈氏所造，本以置其父之榇，葬毕，因以为祀茔之所，故曰“考亭”。其后，亭归于先生，以“考亭”于己无所预，遂因陈姓易名曰“聚星”，参取《汉史》、《世说》陈元方事，事为一段，段为—图，揭之于亭。而门人称“考亭”之号已久，终不能遽易。故今称先生皆以晦庵、晦翁，而考亭之称亦并行云。先是，先生本字元晦，后自以为元者乾，四德之首也，惧不足当，自易为仲晦。然天下称元晦已久，至今未有称仲晦者。文忠真公字景元，攻愧从容叩公曰：“何以谓之景元？”公对以“慕元德秀，故曰景元。”攻愧曰：“误矣。”取《毛诗》“高山仰止，景行行止”注文以示公，曰：“景，明也。诗人以明行对高山，则景不可以训慕。”遂为公易曰“希元”，然天下称“景元”已久，至今亦未有称为“希元”者。文中子弟绩，字无功。子曰：“神人无功，非尔所及也。”终身名之。考亭先生不敢以“元”为字，盖本于此。○洪景卢洪忠宣公以苏武节为秦桧所忌，孝宗怜之。其子迈以宏博中选，历官清显。孝宗有意大用，廉知其子弟不能遵父兄之教，恐居政府则非所以示天下，故特迟之。洪公每劝上早谕庄文，上为首肯。闲因左右物色洪公子政饮娼楼，上亟命快行宣谕洪公云：“也请学士（原注：时洪为知制诰）教子。”快行言讫，无他诏。洪惊愕莫知其端，但对使唯唯奉诏，退而研其子所如往，方悟上旨，遂抗章谢罪求去。归番阳，与兄丞相适酬唱觞咏于林壑甚适。偶得史氏琼花，种之别墅，名曰“琼野”（野疑墅）。楼曰“琼楼”，圃曰“琼圃”。史氏欲祈公异姓恩泽，不从。史氏遂讦公以“琼瑶者，天子之所居，非臣子所宜称”。公不为动，则伏阙进词，诣台诉事，因为言者所列。文人稍欲吟咏题品，而小人即毁之，至不复迁政府，亦命矣。 \\n ○赵忠定抡才忠定季子崇实，间因与予商扌骈俪，以为：“此最不可忽，先公居政地，间以此观人，至尺牍小简亦然，盖不特骈俪。或谓先公曰：‘或出于他人之手，则难于知人矣。’先公曰：‘不然，彼能倩人做好文字，其人亦不碌碌矣。’此先公抡才报国之一端也。”崇实为相家贤胄，游京幕为元僚，有隽声，而诚实出于天性，真称其名。惜乎天不假年云。 \\n ○太学诸生置绫纸郑昭先为台臣，倏当言事月，谓之月课。昭先纯谨人也，不敢妄有指议，奏疏请京辇下勿用青盖，惟大臣用以引车，旨从之。太学诸生以为既不许用青盖，则用皂绢为短檐伞，如都下卖冰水（一无“水”宇）担上所用，人已共嗤笑。逻者犹以为首犯禁条，用绳系持盖仆，并盖赴京兆。时程覃实尹京，遂杖持盖仆。翌日，诸生群起伏光范，诉京兆。时相戒阍者勿受谒。诸生至诣阙诉覃。覃亦白堂及台自辨。诸生攻之愈急，至作为《覃传》云：“程覃，字会元，一字不识。湖徽人也。”“湖徽”者，覃本徽出，寓居于湖。俗谚以中无所有而敢于强聒谓之“胡挥”。时相以为“前京兆赵师睾既因贾楚斋生罢去，亦诸生所诉也。既罢一京兆矣，其可再乎？且挞仆与挞生徒孰重孰轻？诸生得无太恣横！”坚持其议，不以诸生章白上。诸生计既屈，遂治任尽出太学，置绫卷于崇化堂，皆望阙遥拜而去。云散雾裂，学为之空。观者惊侧，以为百年所未尝有。会永阳郡王杨次山本右庠经武诸生，偶遣馈旧同舍，介者寂无所睹，复持以归，白王以两学俱空。王遣二子往廉其事，具得实，因慈明启于上。上即御批令学官宣谕诸生，亟就斋事（一无“事”字），免覃所居官，仍为农卿，诸生奉诏唯唯（一作“唯谨”）。先是，时相恶其动以扫学要朝廷，遂诵言“诸郡庠生有职事者，或白首不敢望太学一饭，此极可念。若诸生纳绫卷而去，当以诸郡庠职事补其缺。”生徒闻其说而止。史相虽以计定诸生，未必真出于此。以余观诸郡庠，极有遗才。三年大比，当令州郡荐其绝出者于太学云。覃于宦业无显过，盖善人也。皂盖一事合申庙堂，当来台臣只乞禁青盖，今诸生用短檐皂伞，未知合与不合，更乞朝廷明降指挥，以凭遵守。若朝廷有旨亦不许用皂盖，而诸生犹故用之，则宜移文司成议诸生罪，则为善于处置矣。时即有轻薄子故为一绝落韵诗云：“冠盖如云自古传，易青为皂且从权。中原多少黄罗伞，何不多多出赏钱。” \\n ○心之精神是谓圣慈湖杨公简，参象山学犹未大悟，忽读《孔丛子》，至“心之精神是谓圣”一句，豁然顿解。自此酬酢门人、叙述碑记、讲说经义，未尝舍心以立说。慈湖尝为馆职，同列率多讥玩之，亦有见其诚实而不忍欺之者。 \\n ○郑节使酒过臣僚论列郑节使兴裔使酒尚气，政事卤莽。光宗谕言者曰：“台谏之职固在风闻，然亦须得其仿佛。兴裔戚里，朕向在东宫屡与之同侍内宴，涓酒不能受，闻酒气辄呕，安在其为使酒也？”言者惭惧而退，随有旨予外。 \\n ○史越王表越王自草表，中自序云：“逡巡岁月，七十有三。”而未得所对。有客以今余大参父（原注：不记名）能四六为荐者，越王召见，试以表中语，俾为属对。余应声曰：“此甚易。以‘补报乾坤，万分无一’为对足矣。”越王大加赏识。今《四六话》中载越王表语而不及余，非越王不掩（一作“没”）人善之意也（原注：或云与吕申公遗表同）。 \\n ○杨和王相字杨王沂中闲居，郊外（一作“微行”）遇相字者。相者以笔与札进，杨王拒之，但以所执拄杖大书地作一画。相者作而再拜曰：“阁下何为微行至此？宜自爱重。”杨愕而诘其所以。则又拜曰：“土上作一画，乃王字也。公为王者无疑。”杨笑，遽用先所进纸，批缗钱五百万，仍用尝所押字，命相者翌日诣司帑者征取。相者翌日持王批自言于司帑云：“王授吾券，征钱五百万。”司帑老于事王者，持券熟视久之，曰：“尔何人？乃敢作我王赝押来脱吾钱！吾当执汝诣有司。”相者初谓司帑者调弄之，至久色不变，相者始具言本末，且以为“真王所书，吾安敢伪？”司帑坚谓：“我主押字，我岂不认得？”相者至声屈，冀动王听。王居渠渠然，声不达。王之司谒与司帑同列者，醵金五十缗与相者。相者持金大恸，痛骂司帑者而去。王间因签押支用历，既签押，司帑者乘闲白王曰：“恩王前日曾批押予相字者钱五百万，有之乎？”王曰：“是，是。这人是神相，汝已支与他了？”司帑进曰：“某以非恩王押字拒之，众人打合五十千与之去矣。”王惊曰：“汝何故？”司帑曰：“不可。他今日说是王者，来日又胡说增添，则王之谤厚矣。且恩王已开社矣，何所复用相？”王起而抚其背，曰：“尔说得是，尔说得是。”就以予相者钱五百万旌之。 \\n ○朱赵谥法（原注：忠定遗集，其家欲以“庆元丞相集”为目，以庆元不一相，故未定）本朝士大（一无“大”字）夫以忠节致死者，俱于谥法有“愍”字。赵忠定当谥“愍”，其家子弟自列于朝，谓“愍”之一字实不忍闻，遂易谥“定”字。考亭先生，太常初谥“文正”（按，丁集“初谥文忠”，此云文正，或传写之误），考功刘公弥正覆谥，谓先生当继唐韩文公，又尝著《韩文考异》一书，宜特谥曰“文”。且谓：“本朝前杨亿，后王安石，虽谥曰‘文’，文乎？文乎？岂是之谓乎？”旨从之。自后议诸贤谥，自周元公以下俱用一字矣，如程正公、吕成公之类。　"}
{"章节": "乙集", "正文": "乙集 \\n  \\n  \\n ○高宗驻跸高宗六龙未知所驻，尝幸楚，幸吴，幸越，俱不契圣虑。暨观钱唐表里江湖之胜，则叹曰：“吾舍此何适？”时吕公颐浩提师于外，以书御帝曰：“敌人专以圣躬为言，今驻跸钱唐，足以避其锋，伐其谋。”近名公谓士大夫溺于湖山歌舞之娱，皆秦桧之罪。桧之罪在于诛名将，窜善类，从臾贬号，遣逐北人；若奠都之计，盖决于帝而赞成于颐浩也。或谓徽宗尝寤钱王而诞高宗，盖因定都从而附会云。 \\n ○武林武林本曰虎林，唐避帝讳，故曰武林，如以“元虎”为“元武”之类。山自天目而来，为灵隐后山，顿伏至仪王墓后，若虎昂首，颔下石隐隐有斧凿痕，故老相传以为太祖，又以为徽宗用望气者之言，凿去虎颔；又谓高宗尝占梦为虎所惊，因凿焉。未知孰是。今竹宫（竹宫一本误作“行宫”。按甲集作太一宫）有小山曰武林，道士作亭其上，环以花竹，盖因一小土阜为之，非武林也。道士易如刚因攻愧楼公斋宿，丐诗以咏其亭。诗中用事最为精博，曰：“武林山出武林水，灵隐后山毋乃是，此山亦复用此名，细考其来真有以。”盖灵隐之山，即武林之山；冷泉之水，即武林之水。谓“此山亦复用此名”，则竹宫培娄之土，非武林明矣。老笔殊使人畏也。末章乃谓钱氏凿井，建缁黄庐以厌王气，疑此山为武林余脉，是又收拾人情之论，当以前章为正云。 \\n ○武林考亭先生得友人蔡元定，（原注：宇季通，号西山）而后大明天地之数，精诣钟律之学，又纬之以阴阳风水之书。先生信用蔡说，上书建议，乞以武林山为孝宗皇堂，且谓会稽之穴浅粗而不利，愿博访草泽以决大议。其后言者谓先生阴援元定，元定亦因是得谪云。辨正在丁集《党议》。 \\n ○钱唐龙川陈氏亮，字同甫，天下士也。尝圜视钱唐，喟然而叹曰：“城可灌尔。”盖以城中地势下于西湖也。亮奏书孝宗，谓：“吴蜀，天地之偏气也；钱唐，又吴之一隅也。一隅之地，本不足以容万乘，镇压且五十年，山川之气，发泄而无余。故谷粟、桑麻、丝之利，岁耗于一岁，禽兽、鱼鳖、草木之生，日微于一日，而上下不以为异。”力请孝宗移都建邺，且建行宫于武昌，以用荆襄，以制中原。上韪其议，使宰臣王淮召至都省问下手处。陈与考亭先生游，王素不喜考亭，故并陈而嫉之。陈至都省，不肯尽言，度纵言亦未必尽复于上。翌日，上问以亮所欲言者，王对上曰：“秀才说话耳。”上方鄙远俗儒，遂不复召见。时两学犹用秦桧禁，不许上书言事。陈尝游太学，故特弃去，用乡举名伏丽正门下（按，宋刻《咸淳临安志》有“主人”二字）。王又短之，以为欺君。故迁都之议，为世迂笑。至于今日，亮得以迂笑议己者于地下矣。 \\n ○洛堂淳熙间，考亭以行部劾台守唐氏，上将置唐于理。王淮与唐为姻，乃以唐自辩疏与考亭章俱取旨，未知其孰是。王但微笑，上固问之，乃以“朱程学，唐苏学”为对。上笑而缓唐罪。时上方崇厉苏氏，未遑表章程氏也，故王探上之意以为解。考亭上书力辩以谓，至以臣得力于师友之学以中伤，不报。故终王之居相位，屡召不拜。考亭之子在，趋媚时好，遂阶法从，视其父忤淮者异矣。予尝与闽士同舟，相与叹息在之弗绍，且谓在尽根尽骨卖了武夷山。闽士谓予曰：“子之乡蠹，只是卖了一座武夷山。我之乡蠢，却卖了三座山。”三座山，盖指三山。乡蠹，谓梁成大也。程源为伊川嫡孙，无聊殊甚，尝鬻米于临安新门之草桥。后有教之以干当路者，著为《道学正统图》，自考亭之后剿入当路姓名，遂特授初品，因除二令，又以轮对改合入官，迁寺监丞。伊川、考亭扫地矣。诸学子孙惟吕氏未坠。成公犹子康年，甲戌廷对，真文忠欲置之状头。同列以其言中书之务未清，恐触时政，文忠固争不从，遂自甲置乙。文忠尝出其副示予，相与叹息。公辍俸，命书市刻之。 \\n ○吴云壑四明高氏似孙，号疏寮，由校中秘书授徽倅。道出金陵，投留守吴公琚（原注：吴云壑，字居父）以诗曰：“四朝渥遇鬓微丝，多少恩荣世少知。长乐花深春侍宴，重华香暖夕论诗。黄金籝满无心爱，古锦囊归有字奇。一笑难陪珠履客，看临古帖对梅枝。”公之客曰储用、项安世、周师稷、刘翰、王辉、王明清，晚得王大受，辍子侄官授之。凡游从皆极一时之彦。公无他嗜好，居近城，与东楼平。光皇为书扁以赐，不名其名而名其官。楼下设维摩榻。尤爱古梅，日临钟王帖以为课，非其所心交者，迹不至此。高氏独知其详，故落句及之，亦精于所闻矣。公所居，予旧游也。自厅事侧梯东楼，楼下以半植镇安旌节，半为燕坐处。楼相直有亭，仅著宾主四人，因城叠石曰“南麓”。麓后高数级，登汲于瓮，泄之以管，淙淙环佩声，入方池。池方四五尺，画ⅶⅲ于扁。自麓之后，登城为啸台。下有堂依城南，榜曰“读书台”，有级可下。又自台入洞门，依雉堞有平地可坛，圜植碧桃，有石可棋而（一作“与”）坐（疑是“可坐而棋”）。自西行，有径亭曰“物表”，亦光皇赐扁，面直吴山。又曲折旁转，入荼蘼洞，茅顶而圆，内揭以镜曰“定庵”。与僧智彬语达摩学则至。大抵地仅寻丈，而藤蔓联络，花竹映带，鸟啼鹤唳，寂如山林。公野服尘斧（二宇疑误），大绦蒲履，徜徉其间，望之者疑为仙云。公为宪圣犹子，以词翰被遇孝宗。宪圣殿洛花盛开，必召诸子侄入侍。孝宗万几之暇，即命中使召公，论诗作字而罢，故疏寮颔联及之（原注：时琚已为直学，赵欲待以真学士，吴亦不难之。按此注当在后“亦岂无以处吴者”句下）。宪圣既御帘政，赵公汝愚为相，欲公出入通宫禁庙堂之意。公冀重体貌，求慈福宫使，又求提举中秘书，赵公俱难之。赵旋（一作“潜”）物色韩胄，宪圣表孙也。胄奉赵命惟谨，虽一秩不以请。赵公喜其奔走小忠，不知堕其计，反浸疏公。胄知上之信用王德谦也，阳与之为义兄弟，相得欢甚。一日谓德谦曰：“哥哥有大勋劳，宜建节钺。”王曰：“我阉官也，有此例乎？弟弟毋误我。”胄曰：“已奏之上，行且宣麻矣。”王唯唯，以为疑。何澹时为中丞，胄密谕之曰：“德谦苦要节钺，上重违之，已草制。中丞宜卷班以出。”翌日廷播，何悉如所教，继即合台疏德谦罪，乞行窜殛。德谦犹持胄袖以泣，曰：“弟弟误我。”胄徐谓曰：“哥哥放心，略出北关数里，便有诏追，只俟罢了何中丞耳。”德谦犹信其说，拜而嘱之，竟死贬所。何遂迁政府，胄盖尝许之也。德谦既逐，自此内批皆胄自为之矣。谏议大夫李沐诬赵不轨，韩实嗾之。李初未知所决，谋之倪公思。公曰：”莫若并赵、韩俱论之。”李为韩侄婿，故特论赵。贬赵制词，乃傅伯寿所草，韩亦先啖之以美官。词曰：“屈与广利妄议，武帝戮之于事闻之初；林甫辅明皇不忠，肃宗诛之于论定之后（一无二“于”字）。是皆宗室之为相，卒蹈谴呵而置刑。”盖窃东坡惧吕惠卿之故智也。赵听制，手持象简不知轻重云。制中又有“谋动干戈而未已”与“外欲生事强邻而开边境之衅”，盖秦桧欲胁君固宠金人，又藉之以坚和好，盟书所载，不许以无罪去首相，故诬以侮兵云。赵偕犹子崇赴贬，自辞家，在途垂殁，悔不用吴。盖吴旧交者，石湖范公、三山凌公、止斋陈公，惜名畏义出于天性，必不出于胄所为。赵公舍宫使提省之职，亦岂无以处吴者（前注宜在此句下）。予闻吴氏之说犹未之悉，及会余干赵氏于真西山粤岩书院，西山之子娶赵氏，赵氏之说皆与吴合，其家至今犹追悔前事。呜呼，天将成忠定之名耶？予得疏寮真迹，至今藏之。时吴公已为开府，而疏寮诗卷首称之曰“仪同”。予编官制无此，又恐其考古必有据，及遇其子历，乃知其曾祖讳开。以祖讳而改官称，可乎？惧此诗他时流落，或者以高氏为信（按，文义未足，似有脱文）。 \\n ○赵忠定先是考亭先生尝劝忠定，既已用韩，当厚礼陈谢之，意欲忠定处以节钺，居之国门外。忠定犹豫未决而祸作。先生对门人曰：“韩，吾乡乳母也，宜早陈谢之。”建俗用乳母乳其子，初不为券，儿去乳，即以首饰羔币厚遣之，故谓之陈谢。韩后闻其说，笑建俗而心肯之，故祸公者差轻。嘉定初，号为更化，先生之子在，乃谓公尝草数千言攻韩之恶，疏未上，门人蔡元定持蓍以入，卜得遁卦，力止先生勿上。同时杨公诚斋之子长孺，谓其父因韩用兵，忧愤殊甚，遗书数千言，至以稿上。杨公既致为臣而归，虽不言事可也，诚有所论，何为中辍？非二父之志也。元定盖先生友，亦非门人云。 \\n ○吴云壑宪圣既御帘政，则戒公曰：“垂帘非我志也，不比大哥在时（原注：谓孝宗）。汝辈自此少出入，庶免干预内廷之谤。”其严待家人如此，谓之以“圣”，宜哉。○又孝宗笃眷公，情均兄弟，自论诗、作字、击球之外，未尝访以外事，咨以国政，问以人才，公亦未尝对上及之也。君臣之间两得之。 \\n ○高宗御书石经高宗御书《六经》，尝以赐国子监及石本于诸州庠。上亲御翰墨，稍倦，即命宪圣续书，至今皆莫能辨。 \\n ○光皇御制孝宗崇宪圣母弟之恩，故称琚兄弟皆以位曰“哥”。至光宗，体孝宗之意，故称琚兄弟曰“舅”。琚尤圣眷，后苑安榴盛开，光皇以广团扇自题圣作二句曰：“细叠轻绡色倍醲，晚霞犹在绿阴中。”命琚足之。公再拜，援笔即书曰：“春归百卉今无几，独立清微殿阁风。”上称叹者久之。宪圣于二王中，独导孝宗以光皇为储位，故公落句有独立之咏，寄意深矣。团扇犹藏其家，又有石刻，火后俱不存云。 \\n ○三王得三王得，不知何许人，亦无姓名。带杭音，额角中（一无“中”宇）有刺字，意拣罢军员也。头蓬面垢，或数日不食，莫迹其止宿。包道成尝与之共衾，谓其体壮热如伤寒，道成汗而异衾。人即之，或咄咄哕骂，至以瓦砾诟群儿。予尝呼之，但正目以视，邈无所言。光宗始开王社，位为第三，孝宗储副之位未知孰授。一日，三王得于道中前邀王车，卫者拽之。王问为谁，但连称：“三王得，三王得。”王悟其兆，纵使去。既即大位，命人中禁赐命，不拜而出。道遇与之钱者，亦无所谢云。 \\n ○清湖陈仙今所请仙，盖小陈也。光皇为储副日久，遣黄门召其父以入。上着白绢汗衫，系小红绦，见陈人避之。徐遣召陈，黄门设香案，金屈卮酒，金贮生果三，炷香焚所问状。仙遂降于箕，书光皇以某年月日即大位。黄门持以入，出则就以酒劳陈，且赠金帛遣出，戒以归勿语。后果如所定。光皇又遣使召陈，陈以近日仙不降为辞，恐蹈罔上之罪。不期年，光皇得疾，盖陈已前知于仙矣。陈兄弟能致仙，有奇验，类皆如此，特不灵于予。他事不系于国，故不书。 \\n ○乌髭药光皇春秋已富，又自东宫尹天府入侍重华，从容启上曰：“有赠臣以乌髭药者，臣未敢用。”上语光皇曰：“正欲示老成于天下，何以此为？”盖重华方奉德寿，重惜两宫之费，故至德寿登假而后即授光皇以大位。其脱屣万乘，盖有待也。 \\n ○光拙庵孝宗晚慕达摩学，尝召问住静慈僧光曰：“佛入山修遭六年，所成何事？”光对曰：“臣将谓陛下忘却。”颇称旨。光意盖以孝宗即佛，又焉用问。禅门葛藤亦有可笑者。东坡尝谓“其徒善设坑阱以陷人，当其欲设，即先与他塞了。”此语最得其要。陆象山兄弟早亦与光老游，故考亭先生谓象山满肚皮是禅。陆将以删定面对，为王信所（一误作“听”）格而去，使遇孝宗，必起见晚之叹。○万年国清孝宗喜占对。宋之瑞面对，上问以所居。之瑞对曰：“臣家于天台。”上又曰：“闻彼多名山胜刹，孰为之冠？”之瑞对曰：“唯是万年、国清。”上大加赏叹，之瑞遂阶两制云。三衢毛泽民以荐者面对徽宗，上问以所居江郎山高可几许，泽民姑大言曰“五千尺”。上质何以验之也，毛对曰：“臣目斜视景。”上喜其捷。 \\n ○皇甫真人皇甫真人号为有道术，善风鉴。高宗闲因大雪中召入，以手提其所衣缯絮至数袭，谓皇甫曰：“先生何（一作“亦”）怕冷耶？”皇甫从容对曰：“臣闻顺天者昌。”时逆亮谋南寇，故皇甫以对，上大悦。后又自出山来见，上叩其所以来，则曰：“做媒来。臣为陛下寻得个好孙息妇。”上问为谁，则以慈懿皇后大将之子，生于营中，生之日有黑凤仪于营前大黑石上。人谓凤，实，石则元王（一作“皇”）。慈懿小字凤娘，盖本于此。后既为太子妃，至诉太子左右于高、孝两宫，高宗不怿，谓宪圣曰：“终是将种，吾为皇甫所误。”孝宗屡训妃：“宜法大妈妈（原注：即宪圣）螽斯之行。汝只管与太子争，吾宁废汝。”上欲惧之，未尝真欲废之也。因惊愤，疑其说出于宪圣。会光宗即位，大恶近习，忽手批付内侍省，取其尤黠者首级。（原注：或谓即陈源）其党亟（一作“即”）奔诉于重华，迨有教曰：“吾儿息怒。”光皇虽即奉旨，而词色加怒，意欲他日尽诛此曹。由是宦者相惧，而谋所以间三宫者。光皇适感心疾，久缺定省。重华忧之，得草泽良药为一大丸，疾可立愈。欲宣赐，恐为后所沮，俟光皇问安，即面授之。宦官因间慈懿云：“太上只等官家过宫，便赐药。”后使觇北宫，果有药，后遂持嘉王泣而诉之上，上由此坚不肯诣太上。先是，上之未疾也，尝独幸聚景，两制俱扈从，惟吴琚待制以疾在告。上将进酒于荼蘼花下，言者飞章交至，谓太上每出幸外苑，必恭请光尧。上方怒言者，遂以重华亦有不曾恭请光尧之时以语从臣。适太上命黄门持玉卮暨宜劝以赐，会上怒未怠，以手颤误触卮于地。黄门归奏，遂隐言者之事，但云“官家才见太上传宣，即大怒碎卮矣。”每太上游幸，上必进劝，会太上奉宪圣幸东园阅市而上偶不记，太上左右阴扬鸡数十，故使捉之不获，乃相与大呼曰：“今日捉鸡不着。”盖临安以俟人饮食为“捉鸡”，故以此激太上怒。太上阳若不闻，而玉色微变。自上以疾不诣北宫，至孝宗大渐，终勿克执丧，与宪圣垂殁而莫有尝药，皆后为宦者所误云。 \\n ○孝宗召周益公孝宗圣性简俭，虽古帝王未有也。周必大时直宿禁林，夜召周以入，谓必大曰：“多时不与卿说话。”赐必大坐。上耳语黄门，黄门出，则奉金缶贮酒，泻入金屈卮，玉小贮枣，用金绿青窑器承以玳瑁托子，中浸羊弦线（一作“玄丝”。“弦”一又作“肱”），清可鉴。酒仅一再行。上曰：“未及款曲。”必大归语其家，叹上之简俭。翌日遂拜政地云。 \\n ○孝宗恢复上每侍光尧，必力陈恢复大计以取旨。光尧至曰：“大哥，俟老者百岁后，尔却议之。”上自此不复敢言。光尧每以张浚误大计为辞，谓上“毋信其虚名。浚专把国家名器钱物做人情。浚有一册子，才遇士大夫来见，必问其爵里书之，若心许其他日荐用者。又熔金碗饮兵将官，即以予之。不知官职是谁底，金碗是谁底”。或者谓必有近习谮浚于太上云。 \\n ○秦桧王继先台臣有论列二人者，上曰：“桧，国之司命；继先，朕之司命。”自此言者遂沮。 \\n ○杨沂中穴西湖言者疏奏沂中擅灌西湖水入私第，上徐晓言者曰：“朕南渡之初，敌人退而群盗起，朕重困赤子，遂用议者羁縻之策，刻印尽封群盗，大者郡王，小亦节钺。朕所自有者，惟淮、浙数郡。计犹豫未决，会诸将尽平群盗，朕已发愿，除地土之外，凡府库金帛，俱置不问。沂中故有余力以给泉池。若以诸将平盗之功，虽尽以西湖赐之，曾不为过。沂中此事，唯卿容之。”言者惶恐而退。 \\n ○普安上有所闻于张说，以质于秦桧。桧至，固要上以所言之人。上仓卒不敢以说语桧，度其无如普安郡王何，漫以语桧。桧衔之，未有间，会普安丁本生戚，遂嗾言者请上令普安解官持服（原注：或云：说所言乃建康盗事）。 \\n ○楮券孝宗方造券，以便民用，金华陈天时为侍从，力抗疏，以为不及五十年，必大坏极敝而不可收拾。水心叶先生进策，亦谓不数年间，将交执空券而无所售。时上意士论，犹未信其然，至于今日验矣。先是，每券以八百售，至石首时，则价又踊，愚民至指乘舆以造券不多为苦。又有太守自蜀来，对以“道间目击，楮踊为患”。上皆笑而不以为罪云。 \\n ○宪圣不妒忌之行宪圣初不以色幸，自渡南以来，以至为天下母，率多遇鱼贯以进，即以疾辞。思陵念其勤劳之久，每欲正六宫之位，而属以太后远在沙漠，不敢举行。上尝语宪圣曰：“极知汝相同劳苦，反与后进者齿，朕甚有愧。俟姐姐归（原注：谓太后），尔其选已。”宪圣再拜，对曰：“大姐姐远处北方，臣妾缺于定省。每遇天日清美，侍上宴集，才一思之，肚里泪下。臣妾诚梦不到此。”上为泣下数行，愈以后为贤。暨太后既旋銮驭，以向尝与宪圣均为徽宗左右，徽宗遂以宪圣赐高宗，太后恐宪圣记其微时事，故无援立意。上侍太后，拜而有请曰：“德妃吴氏，服劳滋久。外廷之议，谓其宜主中馈。更合取自姐姐旨。”太后阳语上云“这事由在尔”，而阴实不欲。上遂批付外廷曰“朕奉太母（一作“后”）之命”云云，“德妃吴氏”云云，“可立为后”，后遂开拥三朝之功云。 \\n ○光皇策士周南，吴中人。游太学，有时名，然颇任侠。与水心先生善，晚号为善类。南尝与郑游，有奏疏未报，南尝见之。会廷对，策中微讽上以未报郑之意。有司已第南为第一，光皇读其策，顾谓大臣曰：“之疏入才六日尔，南何自知之？”遂就南卷首批云：“郑无削稿爱君之忠，周南显非山林恬退之士，可降为第一甲十五人。”水心先生为周述墓，则以周南廷对策《论皇极人才》数百言冠之志首。盖周自为教官至给札中秘书，皆未尝见之行事，故水心特序所对策以表之。近时真文忠公撰徐玉堂凤墓碣，亦详述其给札时言山东事，盖祖水心文法也。先是，吴中号为“何蓑衣”者，颇能道人祸福，至闻于上。上屡遣使问之，皆有异，遂召之至京（一无“京”字），亲洒宸翰，扁通神庵。州郡以上所赐，迎拜奔走。南居里中，见而嫉之，对策中谓：“云汉昭回，至施之闾阎乞丐之小夫。”光皇恶其讦，故因疏以发之。葛丞相时在位，南疑其赞上。之去，南有力焉。光皇以违豫阙定省礼，南亦以此讽诸公云。 \\n ○又龙川陈亮奏书阜陵，几至大用，厄于卿相，流泊有年。光皇赐对，问以礼乐刑政之要，亮举君道、师道以为对。时诸贤以光皇久阙问安，更进迭谏。亮独于末篇有“岂在一月四朝为礼”之说，光皇以为善处父子之间，故亲擢为第一。及发卷，首得亮，上大喜曰：“天下英才，为朕所得。”命词臣行亮制曰：“往赞侯藩，姑循近比；朕之待尔，岂止是哉！”盖有意于大用也。亮谢阜陵《表》云：“昔者论天下大计之小臣，亦尝劝圣人隐忧之良会。一时排摈，十五载之多奇；末路遭逢，四百人之自见。共幸奋身于今日，独知回首于当年。”末联云：“设科取士，虽旧贯之相仍；陈力复仇，亦大义之难废。”阜陵称奖。水心先生序龙川之文乃谓：“同父使不以进士第一人及第，则诚狼疾人矣。”龙川狱事，盖为父也，天意佑之，而诸公竞全活之，水心先生不当以是冠篇首。龙川虽不为进士第一人，其所上阜陵三书，讵可泯乎？或谓水心先生微时，盖亦顿挫流滞，故因龙川之序而自之耳。水心，进士第二人也。骊塘危公稹尝以龙川书气振对策气索，盖是要做状元也。水心本为第一人，阜陵览其策，发有“圣君行弊政，庸君行善政”之说。上微笑曰：“即是圣君行弊政耶？即是庸君行善政耶？”有司遂以为亚。 \\n ○佑圣观古篆无“佑”，“佑”即“右”。赐佑圣扁，篆者为“右”。羽流固争，以为观中无人，何以自立？至诉之礼部。旨从之，非篆古也。识者谓既从佑字，即不当用篆。观为孝宗潜邸，先自有神三见于云端，孝宗为之拜跪。既即大位，赐邸为观，盖龙潜初志也。真圣殿，潜邸正寝也。寝旁规小室，若今小学，有“富贵必从勤苦得，男儿须读五车书”二句刻于石，盖宸翰也。上自训庄文读书之地，故书此以励之。 \\n ○庄文致疾士固号为“草茅”，谓其能言天下事而无所忌，非懵不识礼义之谓也。陈丞相俊卿，阜陵相也。国忌引百官班诣原庙。是日，适值补试士子入贡院。陈相多智，班退，即命从者由旁径以归。贡院路，原庙所出也。庄文之归，正与群试者会。试者横截庄文车不得前，执金吾杖呵止之，群士遂即而折其杖，围车发喊雷动。庄文惊愕，得疾薨，上甚痛之。岁当大比，有姓黄士人率其徒诣阙乞试，同文馆不报。黄以其徒伏德寿宫门祈哀太上，觊宜谕孝宗。德寿以闲人不管闲事却其奏。黄遂与其徒向宫门大恸，且所服白伫袍也。孝宗震怒，敕有司杖黄背，黥隶海岛。黄因窜入高丽国，主用为相。后以使事至阙，见于孝宗。及其主倦政，遂授以国云。 \\n ○宁皇二屏宁皇用二小黄门，常背二小屏前导，随其所至，即面之。屏书戒曰：“少饮酒，怕吐；少食生冷，怕痛。”析二事为二屏，以白楮糊，缘以青楮。所幸后苑，有苦进上以酒及劝上以生冷者，指二屏以示之，故每饮不过三爵。宫中动却呵卫，黄衣至不之避。自以补革舄、浣绸衣为便。左右至以语激上，则应以“毋作聪明乱旧章”，盖旧学于水嘉陈氏傅良，尝导上以此，故终身不忘。大臣进拟，不过画可，谓之“请批依”。龙颜隆准，相者谓“真老龙形”云。 \\n ○陆放翁陆游字务观，山阴人。名游，字当从观（原注：干声○按此当注去声），至今谓观（原注：去声○按此当注平声。又此处似有脱文）。盖母氏梦秦少游而生公，故以秦名为字而宇其名。或曰公慕少游者也。其祖名佃，字农师。新学行，有《诗说》传于世，大率祖半山，后以新法浸异。公绍兴间已为浙漕锁厅第一，有司竟首秦喜，置公于末。及南宫一人，又以秦桧所讽见黜，盖疾其喜论恢复。绍兴末始赐第。学诗于茶山曾文清公，其后冰寒于水云。尝从紫岩张公游，具知西北事。天资慷慨，喜任侠，常以踞鞍草檄自任，且好结中原豪杰以灭敌。自商贾、仙释、诗人、剑客，无不遍交游。宦剑南，作为歌诗，皆寄意恢复。书肆流传，或得之以御孝宗。上乙其处而韪之，旋除删定官（原注：赐第时得簿）。或疑其交游非类，为论者所斥。上怜其才，旋即复用。未内禅，一日上手批以出，陆游除礼部郎。上之除目，自公而止，其得上眷如此。公早求退，往来若耶、云门，留宾款洽，以觞咏自娱。官已阶中大夫，遂致其仕，誓不复出。韩胄固欲其出，落致仕，除次对，公勉为之出。韩喜陆附己，至出所爱四夫人擘阮琴起舞，索公为词，有“飞上锦栖红绉”之语。又命公勺青衣泉，旁有唐开成道士题名。韩求陆记，记极精古，且以坐客皆不能尽一瓢，惟游尽勺，且谓挂冠复出，不惟有愧于斯泉，且有愧于开成道士云。先是，慈福赐韩以南园，韩求记于公。公记云：“天下知公之功而不知公之志，知上之倚公而不知公之自处。公之自处与上之倚公，本自不侔。”盖寓微词也。又云：“游老，谢事山阴泽中。公以手书来，曰：‘子为我作《南园记》。’岂取其无谀言，无侈辞，足以导公之志欤！”公已赐丙第，人谓公探孝宗恢复之志，故作为歌诗，以恢复自期。至公之终，犹留诗以示其家云：“王师克复中原日，家祭毋忘告乃翁。”则公之心，方暴白于易箦之时矣。又有郑或者，尝第进士，自作《南园记》，并砻石以献。韩以陆《记》为重，仆郑石瘗之地。后韩败，郑竟免。莆阳陈谠，文人也。输灵璧以寿韩，至刻金字于石，称之曰“我王”。又有某人以锡字分题，如锡福、锡爵（一作“寿”）之类为诗以献。韩败，有为陈瘗石于地者，会搜地窖，铿然有声，则陈石也，遂为言者所弹。陈《留题吴山三茅观梅亭》诗，有“竹密不知云欲雨，山高尽见水朝宗”之句，继是未有能和者。翰墨本于颜、蔡，世以不得其字为憾。独附韩一节为可恨。官职自有定命，特诸人自信不过耳。 \\n ○熊子复熊克字子复，建宁人。早岁尝与谢明伯东上礼闱，道出衢之江郎庙，遂与谢憩于庙下客邸。神号知进士科级事，谢邀熊同宿庙宫谒梦。子复曰：“克倦矣。明伯自诣可也。”谢邀手濯足毕，服紫窄，持瓣香以入宿。翌朝就邸，熊迎谢，笑语之曰：“定梦见做状元也。”谢正色谓熊曰：“却与子复得佳梦。”熊又笑谓之曰：“梦亦分惠耶？”谢曰：“不则剧。”熊试叩之，则谓：初入一朱门，仰视金扁，则右文之殿。自东庑入，与主人揖，则子复也。子复揖而入，其位有扁在，楣书曰“校书郎”。扁悬风中摇摇然，壁堵饰犹湿。与熊笑语甚欢，酌谢酒至五爵。谢语熊曰：“此处儒流清选也，子复自此升矣。”熊与叙旧极款。茗毕，即送谢出右文，则犹目谢。熊信其说，亦颇自负。后熊与谢累上南宫不利。熊后收科岁，谢再试南廊，不入等。熊调铨阙，遣仆就邸，偶与中秘书对，熊恐已应梦，赋诗以自解。暨调余姚尉，史越王尝为是官，适以旧学召入相，道出余姚，熊携行卷诣王舟上谒，王读其文而器之。会上赐曲宴，语王以两制艰其选，王遂亟以熊荐，旋进所投行卷。上即召克诣都省，旋给札中秘，序转校书郎。时明伯甫授文学，部胥语以法须京朝官保识。谢熟思良久，语仆曰：“熊校书，吾故人也。”遂叩熊官舍。会熊直未下，往来廊庑间。熊尝与谢通家，内子自厅事后窥见谢，亟令小史传语谢新恩：“校书偶入局，孺人不得相见。校书曾说，谢新恩来，可使人随至秘书省，要说话。”谢至秘书所，与熊酬酢，与前梦无毫发差。熊已不记江郎事，谢遂语熊，相与太息。因问扁壁，熊对以：“校书久不除官，以位贮炭。某叨冒恩除，甫悬扁饰壁。”谢赴省时，犹未识中秘书。越王识熊于百寮邸，至以应诏，熊竟至法从。谢憔悴以老，神之戏谢，亦剧矣。熊不与谢入俱谒梦，定力过人矣。山谷谓鬼神百般弄人，信哉。 \\n ○越王陪位祖宗盛时，故相或居辇下，时召入问事，闲遇朝会则立旧班之下，国有大议亦得可否，郊则陪，无所嫌也。阜陵庆上皇八，参用故典，召故相陈福国、史越王陪位。陈力以疾辞，史闻命，绝江祠（“祠”字疑误）。既竣事，以史旧学，曲为勉留。时相疑其迫己，风言者去之。陈闻史入，谓客曰：“史直翁只好莫去。”陈之多智，此其一也。史闻，于燕居太息语子弟曰：“吾与陈福公并相，朝廷施行稍合公论，则人皆相与曰：‘此陈丞相所为。’稍弗公论，则人又曰：‘此史某所为。’吾命招谤，昔为布衣，术者云尔。” \\n ○高宗知命高宗自能推步星命。或臣下不能始终仰副圣眷，则曰：“吾奴仆宫星陷故也。”○宪圣拥立宪圣既赞高宗立普安，遂定大统之寄。高宗登遐，宪圣独处北宫，春秋浸高，孝宗以不得日侍定省为歉。及内禅光皇，实宪圣所命，孝宗遂得日奉长乐宫（一无“宫”宇），极天下之养，尽人子之欢。宫去东园最近，旬浃间，即恭请宪圣临幸。属芙蓉临池秀发，遂白宪圣，请登龙舟，撤去栏幕，卧看尤佳。宪圣欣然从之。先是，高宗经始东园，盖恐频幸湖山，重为国费，故园去东门百步而遥，落成之顷，俱宪圣驾幸。有一门迳通小东园，多柏。上与宪圣相视而泣，连称“相似、相似”。时幸园中（“时”字上宜有“后”字），独不至此。左右疑与故京宫苑有适似者，故重为之感伤。 \\n ○攻鬼楼公攻鬼楼公，天性豁达，与物无忤。初尝与韩胄善，独因草制，以天下公论不予韩，故宁罢去。韩心敬之，亦不以憾也。攻愧久废，韩亦迫于公论，欲起而用之，风公之亲戚，谕公之子弟，但求寒暄一纸书，即召矣。亲戚具道韩意于公之子弟，从容以白，公欣然命具纸札。子弟又以白，公曰：“已具矣。”公引纸大书《颜氏家训》子弟累父兄事。子弟自此不复敢言通韩书矣。 \\n ○翁中丞中丞名彦国，建之崇安人。二帝北狩，伪楚张邦昌僭帝号。邦昌欲迎康王，计犹豫未决。公自乡郡受（“受”宇疑衍，或改作“爰”），提兵勤王，道中得邦昌书。其外书书示翁，其书中有“忍死权就大事”之词。翁密视，遂答邦昌书，大称邦昌以“太宰阁下”。其略曰：“愕视封题，不敢拆视，幸先为道路所发。今相公谓有其迹而无其事，不可也；谓有其事而无其志，不可也。且谓迎延福宫之文，虽微示人以意，安知不为新都之渐，力请贬去僭号，早迎康王。不然，勒兵十万见公于端闱，不得施东阁之恭矣。”邦昌惧外兵浸入，遂决迎康王策，府库皆称“臣邦昌谨封”。公为李丞相网姻亚，李之用公，本以才选。李既罢政，浮溪汪氏行制词，丑诋李公，目为“群小之宗”。至行翁制，亦谓“汝本茶山驵侩之徒”。先是，翁已六世收科，非驵侩也。茶山，翁所居百里而遥。浮溪汪氏本为秦桧所知，李公得政，不甚荐用汪，汪疑为翁所谮，故极力诮之。建炎兵事倥偬，石林叶公梦得留守金陵，已创经总制额。翁适承其后，又奉密旨，大兴行阙之费，故未免调度繁扰。水心先生《进卷外稿》议公推剥，盖未知此。其子进士翁谦之尝诣朝，乞禁公史，当路未能从。不知秀岩李氏修四朝正史，笔削曾及翁否？翁葬所名祥雉窠。又百年而孙孟烨补上庠生，游边得官，死于定海之讼。次孟桂，登辛丑第。又次孟寅，尝首临安乡书。 \\n ○张于湖高宗酷嗜翰墨。于湖张氏孝祥廷对之顷，宿醒犹未解，濡毫答圣问，立就万言，未尝加点。上讶一卷纸高轴大，试取阅之。读其卷首，大加称奖，而又字画遒劲，卓然颜鲁。上疑其为谪仙，亲擢首选。胪唱赋诗上尤隽永（按，此句似有脱文）。张正谢毕，遂谒秦桧。桧语之曰：“上不惟喜状元策，又且喜状元诗与字，可谓三绝。”又叩以诗何所本，字何所法。张正色以对：“本杜诗，法颜字。”桧笑曰：“天下好事，君家都占断。”盖嫉之也。张廷对时，天下犹未尽许之（按，此下似有脱文）。务能参问前儒，汲扬后学，词翰愈工。天性倜傥，轻财好施，勇于为义。为政平易，民咸思之。唯嗜酒好色，不修细行。高宗尝问以“人言卿赃滥”，孝祥拱笏再拜以对曰：“臣诚不敢欺君，臣滥诚有之，赃之一字，不敢奉诏。”上笑而置之。人以为诚非欺君者。真文忠公尝语余曰：“于湖平生虽跌宕，至于大纲大节处，直是不放过。”张，乌江人，寓居芜湖。捐己田百亩，汇而为池，圜种芙蕖、杨柳，鹭鸥出没，烟雨变态。扁堂曰“归去来”。芜湖未有第进士者，阴阳者流谓必于湖水与县治接，而后英才出。张方欲凿而通之，则已殁矣。尝舟过洞庭，月照龙堆，金沙荡射，公得意命酒，唱歌所自制词，呼群吏而酌之，曰：“亦人子也。”其坦率皆类此。尝慕东坡，每作为诗文，必问门人曰：“比东坡何如？”门人以“过东坡”称之。虽失太过，然亦天下奇男子也。惜其资禀太高，浸淫诗酒。既与南轩、考亭先生为辈行友，而不能与之相琢磨，以上续伊、洛之统，而今世好神怪者，以公为紫府仙，惜夫！ \\n ○真文忠居玉堂慈明太后兄次山，除少保、永宁郡王。文忠与许公奕给事甚相好，共谓恩典太重，欲予其一则（一作“而”）捐其一，许遂封还制书。文忠以官卑，且摄职玉堂，但具札白之庙堂。时相不以文忠札缴进，而许之奏已入。慈明震怒，遂斥许，而文忠独留。或惜文忠不用富文忠居玉堂故事。 \\n ○又公当制除吴环（一作“瑰”）少师致仕，赠永安郡王。公以孟忠厚，乃隆亲弟，又号勋旧；吴为宪圣犹子，恐难用孟例，亦用札申庙堂。时相嫌其由中旨以出，遂亟以札缴入。从之，只命草致仕制，末篇二句云：“今其往矣，宁不［B242］然。”先以制示攻愧楼公。公称善，但以笔易“往”字为“归”，“［B242］”字为“”。文忠亲出示予云：“吴盖致仕也，不应用‘往’与‘［B242］’字。前辈一字不苟如此。”攻愧尝问文忠：“近看谁四六以益？”公对攻愧曰：“渠只会说大话，如‘奄有万方，君临兆姓’尔。”盖王言只当作“多方庶姓”，与臣下表语不同。 \\n ○甲戌进士袁蒙斋甫，甲戌进士第一人也。文忠实阅其卷于殿闱，出则以前三人副卷示予，而乱其次序，没其姓名。余读其一，谓文忠曰：“此卷虽尽用老师宿儒遗论，必是一作者。”公未答。予又读其一，以国论国事为说。国事谓庙堂之用事者，国论谓议论于朝廷者。其意以国论为空言，以国事为实用，欲任国事者必参国论，持国论者必体国事。文忠问如何，予对以“理无两是，似不如前卷。然其说出于调停，恐是状元也”。文忠起而抚予背曰：“说得着，说得着。”盖先卷乃李公晦（原注：方子）所对，而后卷即蒙斋也。文忠欲置李首选，而同列谓李之策不如袁策之合时宜。又欲置吕永年甲科，亦不果。同年进士徐清叟亦几中首选，亦以议中书之务未清，又用艺祖问赵普天下何物最大，普对以惟道理最大事，有司亦疑其稍涉时政，仅置第四。徐既为御史，弹袁文亦及其策，并与其父斋燮学于象山者为异端，谓不宜置经帷。 \\n ○函韩首韩胄欲遣使议和而难其人，欲用吴门王大受。大受谓敌人以首谋为言，通军前书，宜勿用平章衔，以丞相代之（原注：谓陈自强），敌问首谋，则答以今已避位。盖至计也。韩疑其建明渐广，不能从。用荐者言，召萧山县丞方信孺假检详出使。信孺途间具知金欲先遣使于我，此其力已困，与敌反覆论辩，凡称谓、岁币、土地一如旧。敌多为术以困方，然欲遂和，不敢杀也。方恐我急于卖和，别遣使命，过有所许，诳敌以“归报所索可否而后复来”。敌许而津之。韩惧方迟留，果议别遣使。方归语韩，韩欲再遣。方谓韩曰：“信孺既为朝廷万里行矣，初不惮死。今具得敌要领，即再往亦决不死，惟稍（一作“少”）迟信孺行，敌必遣使来报且（一作“具”）议。平章听愚计。”韩疑其重于再往，遂用大受里人王楠以代方。楠诣金庭，惟贬号、割地不从其说。及再往，韩已诛。凡函韩首与易弟为侄、增币重宝，皆从之。故金遣谕成使来。先是有旨，百官诣朝堂集议韩首事，枢密章良能建议，以为奸凶已毙之首，又何足惜。时王忠简公介抗议，以韩首固不足惜，而国体为可惜。章以语侵公，公奋起曰：“今日敌要韩首，固不足惜。明日敌要吾辈首，亦不足惜耶？”会文节倪公思亦谓：“一胄臭头颅，何必诸公争？”王议遂不胜。章竟呼省吏伸黄纸揭于象魏曰：“今据礼部侍郎倪思议到，奸凶已毙之首，又何足惜。”遂竟函韩首送金。谍者谓金既受韩首，谥之曰“忠缪侯”。方之在敌中也，金元帅责我失信，擅起兵端。方折之曰：“尔失信，故我失信。”帅曰：“我何为失信？”方徐谓曰：“我之用兵在某月日，尔之诱逆曦在某月日。以日月先后计之，是尔先诱我叛臣也。”敌服其探伺精的类若此，故语塞。金元帅颇能诗，索方联句。敌以失蜀调方云：“仪秦虽舌辨，陇蜀已唇亡。”方即应之曰：“天已分南北，时难比晋唐。”金元帅又谓方曰：“前诗非剧，尔国有州军几？今一掷已失五十四州，吾为尔国危矣。”方声色弗挠，对以“衔命在此，固未知失蜀本末。大元帅间谍素明，犹未知我之所以立国乎？象犀珠玉之富，俱出于二广。江东西则茶桑之陆海也。淮东西则铜鹾之薮泽也。浙西十四郡尔，苏湖熟，天下足，元帅之所知也。而况生齿日繁，增垦者众，苇萧岁辟，圩围浸广，虽不熟亦足以支数年矣。浙东鱼盐之富，海藏山积，食之虽众，生之无穷。闽自为东南一大都会，其支郡有六，又且兼（一有“浙”宇）江、淮之所入。故吾国之余波常及于大国者，以其力之有余也。彼蜀之为蜀，号为州五十四，其财赋擅吾国者百不十一，然而仅足以为五十四州军民之用。一有菜色，或转馈焉，白石饶风之捷，必不为他人有者，凡以为民而已。”金元帅嘉其辩而怜之，故有仪秦之许方；敌要吾以贬号、割地，方则（“则”一作“是以”）有晋唐之对。方之未见知于朝也，庐陵布衣刘过亦任侠能辩，时留昆山妻舍。韩颇闻其名，谕钱参政象祖风昆山令以礼羁縻刘，勿使去。令轻于奉行，遂亲持圆状见刘，目之以奉使，别设供帐精舍以俟之。刘素号挥喝，喜不胜情，竭奁资以结誉。后朝廷既用方、王，令小官也，不复敢叩钱。刘宾客尽落，竟郁郁以终云。○胡桃文鹁鸽色炭予方修宣和沈脑烛事，适读王竹西侍郎奏札，又知当时御炉炭样，方广皆有尺寸，炭纹必如胡桃文、鹁鸽色。王公讳刚中，号竹西，字居正。常守婺（一有“女”字），适当漕司封降色样，奏之上，曰：“臣向者备官行朝，目睹陛下宫室卑陋，乘舆服御之物一切苟简，虽异时达官大姓之家，有过于今日者。陛下悼国步之艰，犹有谦抑不皇之色。此必有司之过举，谅非陛下之本心。臣辄将所降炭样封送有司收掌，更不行下属县科买而闻之旁郡。”盖不胜其扰矣。 \\n ○王竹西驳论黄潜善汪伯彦陈东、欧阳澈（原注：先赠朝奉郎、秘阁修撰），当建炎初政论事，指摘上躬，贬议大臣，盖宣、政以来所未有也。大臣恶其讦己，阴用上手批，置二于于法。予尝得东将临刑家书手迹，时犹在神霄宫，墨行整整，区处家事，皆有条理，自知顷即受戮，略无惨戚战栗之意（一作“状”），盖东汉人物也。上大悔悟，赠东谏议，澈延阁，赐田以旌其后，且下诏自责。时大臣盖黄潜善、汪伯彦。潜善已先死，伯彦犹在。竹西王公代言西掖，会上追赠东、澈，遂因极论二人“不学无术，耻过遂非，使人主蒙拒谏之谤，朝廷污杀士之名，此而不诛，何以为政？若潜善魂魄有知，犹思延颈就戮；而伯彦躯干固在，不识何施面目？”伯彦遂落职，潜善永不追复。王遂草赠东、澈词及伯彦落职制，其略曰：“古之人愿为良臣不愿为忠臣”（原注：用出处）云云，“惟尔东尔澈，其殆有意于为忠臣乎？虽然，尔不失为忠臣，而天下后世顾谓朕何如主也？八年于兹，一食三叹，通阶美职，岂足为恩？以塞予哀，以彰予过。使天下后世，考古之饰非拒谏之主，殆不如是。”伯彦制曰：“朕痛念建炎之初政，实亏从谏之令名。俯仰八年，寤寐永叹。比下责躬之诏，敢为归咎之文。而论者谓汝专宥密之司，实任仰成之寄。汝言汝听，汝弼汝从。宜思广朕之聪明，何恤庶人之议政。使人主蒙拒谏之滂，而朝廷污杀士之名，仰觌君亲，何施面目？朕览人言而惕若，抚往事以何追。罪固在于朕躬，谊难宽于尔责。”盖东、澈书颛攻黄、汪，为黄、汪者正当上震怒未解，宜叩头请免二子。上倘不从，以去为期，则二子必不至东市矣。当时谏臣，亦有不容不与汪、黄分其责者。王公本以三舍法为大比第二人，公应举时，已罢词赋，故士不服习骈俪。崇、观虽设词学，所以救罢词科之失，而公已不复业此，故力辞玉堂表云：“臣幼值朝廷以王氏父子议学取士，汩没心术，耗敝精神。晚而知悔，始从师友，妄意穷经，其于雕镌缉缀之文，未尝经意。惟自昔国朝外制初无定体，故臣得值（“值”疑“直”）。以陛下意志广著之训词，求之近俗，固已非是；若夫内制之谨严，不容率意而有作。”帖黄又申述司马公辞制诰事，窃慕其不欺君之谊。上嘉叹，诏从之。嘉定中未尝诏罢科目，凡以宏博应选者，有司承意，不敢以名闻。尝用余嵘为中书舍人，余素不习此，余表侄应子和镛尝试曾学有司，亦仅与申省文，得典诰体。时为安吉宰，安吉去行都三日可达，余之草制，皆取之安吉。省吏趣请词头，余之左右必晓之曰：“安吉人未回。”余不习此，宜如王公力辞可也。然能取之安吉，亦善矣。陈正甫，讳贵谊，以词学中等。尝考潘子高词卷，六篇俱精博，惟《集贤院记》偶不用李林甫注《六典》书目事，陈以此为疑而黜之，然心服其文。当其寓直玉堂，凡常行词，皆属潘拟稿。潘性至密，惟予知之。陈索潘文，晷刻不差，且遣皂衣立门以俟。陈每馈潘酒富甚，尝与予共酌于粮料院之云根云。 \\n ○吕成公编文鉴东莱吕成公祖谦，集《皇朝文鉴》既成，孝宗锡名《文鉴》，除公直秘阁，暨赐御府金帛。成公谢表云：“既叨中秘清切之除，复拜御府便蕃之赐。”陈癸时为中书舍人，执奏以为此特编类之劳，恐赏太厚。上不悦陈。成公遂力辞帖职，上不从。《文鉴》之成，考亭先生见之，谓公去取未善，如得潘某人诗数篇，已置选中，后有语公以潘佳处甚多，恐不止如所选，公遂并去之。 \\n ○洪景卢编唐绝句孝宗从容清燕，洪公迈侍。上语以“宫中无事，则编唐人绝句以自娱，今已得六百余首”。公对曰：“以臣记忆，恐不止此。”上问以有几，公以五千首对。上大惊曰：“若是多耶？烦卿为朕编集。”洪归，搜阅凡逾年，仅得十之一二。至于稗官小说，神仙怪鬼（一作“诡”），妇人女子之诗，皆括而凑之，乃以进御。上固知不迨所对数，然颇嘉其敏赡，亦转秩赐金帛。 \\n ○秦小相黄葛衫秦桧权倾天下，然颇谨小嫌，故思陵眷之，虽桧死，犹不释。小相喜尝衣黄葛衫侍桧侧，桧目之曰：“换了来。”喜未谕，复易黄葛。桧瞪目视之曰：“可换白葛。”熔因请以为“葛黄乃贵贱所通用”。桧曰：“我与尔却不可用。”盖以色之逼上。 \\n ○秦夫人淮青鱼宪圣召桧夫人入禁中赐宴，进淮青鱼。宪圣顾问夫人：“曾食此否？”夫人对以“食此已久。又鱼视此更大且多，容臣妾翌日供进”。夫人归，亟以语桧。桧恚之曰：“夫人不晓事。”翌日，遂易糟鱼大者数十枚以进。宪圣笑曰：“我便道是无许多青鱼，夫人误耳。” \\n ○高宗好丝桐高宗自康邸已属意丝桐。时有僧曰辉，曰仙，尝召入，以是被知。上既南巡吴会，二僧亦自京师来，欲见上，未有闲。会上幸天竺，二僧遂随其徒迎驾起居。上感昔，至挥涕记之。还宫，即命黄门召入，黄门对以须令习仪，上曰：“朕旧所识，纵疏野何害？僧徒固宜疏野。”黄门复奏，以为入夕非宣召僧徒之时。上曰：“此却是。”翌朝，召二僧入，道京师事与渡南崎岖，上甚悲且喜，由是宣召无时。二僧冀规灵隐蔬地庵以老，其徒不能从。上至遣使谕灵隐僧，僧犹豫未奉命。上降黄帜，任二僧所欲为界。灵隐僧惧而纵二僧自营，今额为天申圆觉寺。上既倦勤，退处北宫，闲乘小藤团龙肩舆憩其庐。重华脱屣万乘，亦修思陵故事，有御制二诗，其徒摹云章于壁石云。 \\n ○黄振以琴被遇琴师黄震，后易名振，以琴召入，思陵悦其音，命待诏御前，日给以黄金一两。后黄教子，乃以他艺入。诏以“尔子不足进于琴耶”？黄喟然叹曰：“几年几世，又遇这一个官家！”黄死，遂绝弦云。 \\n ○倪文节请以谏议大夫入阁嘉定初，倪公思以礼部侍郎上疏，乞以谏议大夫随宰相班奏事，上手答甚宠，且许之。时相疑其为伪，归咎奏邸报吏妄撰圣旨，杖背而黥之。时山东归附者众，荆襄帅臣列强弩射之，使还。慈湖杨公简手疏其事以白上，谓此非仁术，且失中原心，以少缗钱赂银台通进司吏缴进，上至以杨公疏宣谕。时相以“容臣契勘”复于上，遂止札下。契勘银台不应受余官奏，惟从官可也，仍用治邸吏法治台吏。盖旧典独许从官缴奏自银台入。时银台盖已不复用典，虽从官亦纳札庙堂。真文忠已居玉堂，终以官非正从，当制有所可否，亦止入札乞敷奏。杨公急于发上之聪明，故不暇用典也。 \\n ○去左右二字韩南涧元吉虽袭门荫，而学问远过于进士。孝宗谓“两制之选，能者为之。顾何择于进士、任子？”尝除韩权中书舍人。旋以称职为真，自以门荫力辞，然耻于右之一字，微讽台臣请进士去左，任子去右。上从之，至今著令云。时有士人朱游，颇任侠多记，闲因谒入语韩云：“中书误了。以任子位中书，顾不荣于进士乎？削左右字则混然无别矣。”韩愕而悔其事云。 \\n ○宣政宫烛予既修王竹西封还宫中降炭样如胡桃文、鹁鸽色，盖宣、政事，建炎、绍兴犹袭用未改，故竹西力陈请罢去。其宣、政盛时，宫中以河阳花蜡烛无香为恨，遂用龙涎、沈脑屑灌蜡烛，列两行，数百枝，焰明而香氵翁，钧天之所无也。建炎、绍兴久不能（一无“能”字）进此，惟太后旋銮沙漠，复值称寿，上极天下之养，故用宣、政故事，然仅列十数炬。太后阳若不闻。上至，奉卮，白太后以“烛颇惬圣意否”？太后谓上曰：“你爹爹每夜常设数百枝，诸人阁分亦然。”上因太后起更衣，微谓宪圣曰：“如何比得爹爹富贵？” \\n ○柔福帝姬柔福帝姬，先自金闲道奔归，自言于上，上泣而具记其事，遂命高士［1234］尚主。一时宠渥，莫之前比。盖徽宗仅有一女存，上待之故不忍薄也。及韦太后归自北方，持高宗袂泣未已，遽曰：“哥被番人笑说，错买了颜子帝姬。柔福死已久，生与吾共卧起，吾视其敛，且置骨。”上以太母之命，置姬于理。狱具，诛之东市。或谓太后与柔福俱处北方，恐其讦已之故，文之以伪，上奉母命，则固不得与之辩也。然柔福自闻太后将还鸾驭，即以病告。尝以尼师自随，或谓此尼曾事真帝姬，故备知畴昔帝姬俱上在宫中事。伪帝姬引见之顷，呼上小字，尼师之教也。京师颜家巷髹器物不坚实，故至今谓之“颜子生活”。 \\n ○技术不遇思陵时，百工技艺咸精其能，故挟技术者率多遇，而亦有命焉。吴郡王益尝以相士荐于上，上以王故召见。见上，则曰：“陛下尧眉舜目，禹背汤肩。”上即驾兴曰：“到处脔将来。”王又为李世英进墨，每一圭墨重十两。上曰：“恁么大，将如何把？”王偶致棋客，关西人，精悍短小。王试命与国手敌，俱出其右。王因侍上弈言之，翌日宣唤。国手夜以大白浮之，出处子，极妍靓。曰：“此吾女也，我今用妻尔。但来日于御前饶我第一局，我第二局却又饶尔。我与尔水为翁婿，都在御前。不信吾说，吾岂以女轻许人？”国手实未尝有女，女盖教坊妓也。关西朴而性直。翌日，上诏与国手弈，上与王视第一局，关西阳逊国手。上拂衣起，命王且酌酒曰：“终是外道人，如何敌得国手？”关西才出，知为所卖，郁闷不食而死。 \\n ○刘边报高宗得刘奏逆亮将戒日渡江，上以为忧。刘贵妃适侍，进曰：“刘妄传边事，教官家烦恼。”上正色责妃曰：“尔妇人女子，如何晓得？必有教尔欺我者。”斥妃出，不复召。今葬西湖之曲。宪圣尝从上航海，倏敌骑数十辈掩至，欲拿御舟。后徐发一矢，其一应弦而倒，余悉引去。高宗重于视师之役，后苦谏，必往，至跪奏曰：“若臣妾裹尺五皂纱，必须一往。”妃不逮圣后矣。 \\n ○陆石室陆凝之字永仲，号石室，余杭人，丰神隽拔，论议倜傥，尤好为诗。少年以计偕入汴郡，法从见之，疑其为仙，邀陆杂坐，命相者某道人视之。道人于群官中指陆曰：“这官人只是秀才。”诸公因叩以科第，则曰：“且还山修读。”陆大不得意。道人临别，揖赠以粒丹，曰：“缓急幸用之。”陆亦异其人，置丹襦带中。果报罢，垂翅南归，舟循汴，风激浪怒，舟不能胜，亟抽带中丹投舟外，风浪始帖息。陆举手谢天，幸不葬鱼腹。汴上有呼其姓名者，则道人也。丹粒炯然已在道人掌中，曰：“吾丹欲济子之身，非济舟用也。”陆方从道人再觅丹，汴流急，不得语，陆惘然而已。归用其说，隐于大涤洞天之石室。人因以“石室”称之。居逾岁，又有一道人访陆。形貌不类畴昔，以绅缠双髽垂背，绅上绘八卦，手持惜气，揖陆曰：“贫道今夜宿山中，分秀才半榻，可否？”陆难之。道人又曰：“可借一凳，宿于石门之外竹林中否？”陆欣然予凳。既得凳，即视云汉仰卧，唱歌韵，以惜气闲作步虚声，音节宛转，响应山谷，林鹤为之旋舞。陆寝自若也。迨晓，道人持凳谢陆，长揖而别。陆回首，道人登室前天柱峰如飞，顷已在霄汉。陆抚膺惩悔未已。顷又有纱巾白伫袍道人问：“大涤道人宿此，今安在？”陆语以早已去。道人曰：“君不识钟离公也？”或谓后至者即洞仙，陆犹不悟。光尧退处北宫，思大涤双迳之胜，先幸大涤，道流清宫以俟，时宪圣亦侍。羽流结亭起居光尧于驾。上诏以“今是闲人，不须这礼数”。道流进天目水洞霄茶，光尧俱宪圣意甚适，宣赐其徒金帛有差。进主观者，问以“山中颇有能诗客否？”观师素怜陆，乃（一作“亟”）以陆对，进陆行卷。太上读数首，太息曰：“布衣入翰林可也，归当语大哥。”（原注：孝宗）宪圣从旁赞曰：“太上只好休。既是山林隐士，必不要人知，他要官职做甚？看引得大哥定要他出山，却是苦他。”太上深以为然，遂不以语孝宗。凡陆所四遇道人，或以为神仙，固不可测。而一日之顷，不遇三宫，亦命矣夫。陆竟终于石室云。 \\n ○开禧兵端韩胄亟欲兴师北伐，先因生辰使张嗣古（原注：时为左史）假尚书入敌中，因伺虚实。张即韩之甥也。使事告旋，引见未毕，韩已使人候之。引见毕，不容张归，即邀至第，亟问张以敌事。张曰：“以某计之，敌未可伐。幸太师勿轻信人言。”韩默然，风国信所奏嗣古诣金廷几乎坠笏，免所居官。韩败，张未尝以语人也。韩后又遣李壁因使事往伺。壁归，力以“敌中赤地千里，斗米万钱，与鞑为仇，且有内变”。韩大喜，壁遂以是居政府。予尝观巽岩李公焘题名金山云：“眉山李焘携子、壁、塾、墓来。”可谓名父子矣，惜其仲子未熟《颜氏家训》尔。　"}
{"章节": "丙集", "正文": "丙集 \\n  \\n  \\n ○褒赠伊川绍兴元年九月二日，敕通直郎程颐：“朕惟周衰，圣人之道不得其传，世之学者违道以趋利。舍已以为人，其欲闻仁义道德之说，孰从而听之？亦孰从而求之？闲有老师大儒不事章句，不习训传，能自得于正心诚意之妙，则曲学阿世者又从而排陷之，卒使流离颠沛，无所为而死。其祸贼于斯文者亦甚矣。尔潜心大业，无待而兴者也。方退居洛师，则子弟从之者孝弟忠信，及进侍讲帷，则拂心逆指，务引其君于当道。由其外以察其内，以其所已为逆其所未为，则高明自得之学，可信而无疑。而浮伪之徒，自知学问文采不足以表见于世，乃窃借其名，以为身售。外示恬默，中实躁竞；外示质鲁，中实奸滑。遂使士闻见而疾之，是重不幸焉尔。朕锡以赞书，宠以延阁，以震耀褒表之者，深明上之所予在此而不在彼也。尚其灵明，知享此哉！可特赠直龙图阁。”先是，工部侍郎韩肖胄尝密启上追褒元诸臣，乃有是诏。《中兴本末》作八月，《家传赠告》作九月。赠典当是八月，至九月诰下尔。是月癸未，秦桧相矣。绍翁窃考当时程俱、林为中书舍人，当草制词，然其词皆度越常法。嘉定十七年四月圣旨：“伊川程颐绍明道学，为世儒宗。虽屡褒崇而世禄弗及，未足以称崇奖儒先之意。令尚书省访求其后，特与录用。”当路知其孙源居池州，故有是命。尚书省旋据池州所申“故侍讲程颐直下两位子孙具到。宗枝图内程观之长，年七十四。其次源，年三十九。程源系伊川颐嫡长孙，合议指挥”。四月五日奉旨：“观之特与补不理选限登仕郎，仍差充池州州学学宾，令本州于上供钱内，月支钱二十贯、米二石，俾奉祭祀。源令赴部铨量。”得旨，源补迪功郎，自是铨中，除二令监丞矣。初，源实往来于都云。元初，起伊川诰词云：“敕乡贡进士程颐：孔子曰‘举逸民，天下之民归心焉”，吾思起草茅岩穴，以粉泽太平，而大臣以尔好学笃行荐于朝，愿得试用。故加以爵命，起尔为洛人矜式。此故事也。盛名之下，尚谨处哉！”嘉定庚辰，徐公侨为江东仓，跋前后二制词曰：“右伊川先生举逸民追赠之诰词也。昔先生居洛，以道自任。元初始应诏，未几以闲去。中兴首明党议，而先生下世矣。先生之孙源，将以二词刂诸石。先生之道虽不行于时，此抑以见我朝崇儒重道之意。二月朔，东阳徐某谨书。”绍翁窃疑元诸人荐伊川先生者甚力，至谓其有“经天纬地之才，尊主庇民之术”，至是以通直郎判西京国子监（原注：按官制，其实教授），制词何其寂寥简短若是？盖中书舍人黄震（一作王震）所草，黄非知伊川者。绍翁又详庆元丞相赵公汝愚去国，胄始专政，欲以党去天下之正人，必诋以“伪学”，虽刘德秀从臾为是说，然伪之一字，已见于绍兴制词矣。先是，孔文仲、刘挚、顾临亦尝以“伪”诋先生云。 \\n ○虎符虎符半在禁中，半在殿岩。开禧间，慈明阴赞宁皇诛韩胄，出御批三。其一以授钱象祖、卫泾、史弥远，其一以授张，又其一以授李孝纯。二批俱未发，独象祖亟授殿岩夏震。震初闻欲诛韩，有难色，及视御批，则曰：“君命也，震当效死。”翌日，震遂遣其帐下郑发、王斌，邀韩车于六部桥，径出玉津园夹墙，用铁鞭中韩阴乃死（原注：韩裹软缠，故难中）。地名磨刀坑。始预史议诛韩，史以韩为大臣，且近戚，未有以处。张谓史曰：“杀之足矣。”史退而谓钱、卫曰：“，真将种也。”心固忌之。至是，赍伐自言，史昌言于朝：“臣子当为之事，何为言功？”遂讽言者贬于香，自是不复有言诛韩之功者矣。御批云：“已降御笔付三省，韩胄已与在外宫观，日下出国门，仰殿前司差兵士三十人防护，不许疏失。”后有虎符印，盖牙章也，文曰“如律令”，本汉制云。震以御笔建为巨阁，刻之乐石，命其属为之记。初时，御笔皆胄矫为，及是皆慈明所书。发、斌排韩车，语以“有御笔押平章出国门”。韩仓忙曰：“御笔我所为也。”行至玉津，许郑发以节度使，郑不从。又曰：“我当出北关门（原注：韩第在於湖州），如何出候潮门？”又曰：“我何罪？”又语发以“何得无礼大臣”？郑叱以国贼而鞭之，归报震。震直趋省中。时钱象祖、陈自强犹在省，震至，钱不觉起而问之曰：“了事否？”震曰：“已了事。”象祖始诵言韩已诛，陈作而再拜钱，且辞象祖，乞以同寅故，保全末路。象祖许之。后卫泾又以同谋诛韩忌史，史故黜泾，事在甲集。后以旨放还，因史变□法，又欲谋史，故贬置象台。先是，有告御批之谋于韩者，韩答以当以死报国。及告之者甚苦（原注：告者即周均），胄始与自强谋。自强荐林行可为谏议大夫，欲于诛韩日上殿，一网尽扫象祖以下出国门，韩居中应之。幸韩不得入内，若韩用私人小车径自和宁门入，斌、发必不觉，则谋韩者齑粉矣。然诛韩之计甚疏，王大受、赵汝谈皆预始谋，至书所欲施行之事于掌（一有“记”字），幸不败尔，败则慈明、景宪殆哉。时宁皇闻韩出玉津园，亟用笺批殿司：“前往追回韩太师。”慈明持笺泣，且对上以“他要废我与儿子”，又以“杀两国百万生灵，若欲追回他，我请先死。”宁皇收泪而止，慈明遂□笺云。 \\n ○逆曦伪服印开禧逆曦既诛，伪内史安公丙函其首与伪服、宫号来。上以首付棘寺，伪服与印付临安府军资库。时吴钢为倅，吏胥未以入库，急持来示，绍翁亦因以识。其物袍僭黄，领似；袍僭赭，领似黄。宫号用黄绢折角为四，文曰“出入殿门”。金授以印，铸用今文曰“蜀王之印”。仅如今文思给院降式。曦自铸涂金印文云“蜀国制敕之印”。 \\n ○万弩营绍兴末，孝宗命张浚置御前万弩营于镇江。癸未戍泅州，甲申与敌斗，皆有功（原注：水心《钱表臣墓志》）。 \\n ○来子仪来子仪与周洪道实布衣交。洪道既为枢使，子仪入都访洪道。洪道馆于嘉会门外表忠观，欲因闲荐之于上，特奏假（原注：大臣出门访亲旧必奏）上问以为何，洪道奏上以访子仪。上首肯，不复问子仪为谁。洪道与子仪置酒极欢，道故旧外，示以近诗。子仪尽卷，则笑曰：“周枢使诗也，非周洪道诗也。”洪道问所以然，子仪曰：“昔徐师川少年工诗，晚位枢府，浸以不逮于昔。人以为向来自是徐师川诗，后来自是徐枢密诗。”洪道笑而容之。 \\n ○朱希真希真有词名，以隐德著。思陵必欲见之，累诏始至，上面授以鸿胪卿。希真下殿拜讫，亟请致其仕，上改容而许之。 \\n ○宁皇进药宁皇每命尚医止进一药，戒以不用分作三四帖。盖医家初无的见，以众药尝试人之疾，宁皇知其然。王大受之父克明，号名医，遇病虽数症，亦只下一药，曰：“此病之本也，本除而余病去矣。”（原注：王克明事出水心先生为墓铭） \\n ○秦桧待金使绍兴，金国使持盟书，要玉辂以载，百官朝服迎于丽正。桧使人谕以玉辂非祀天不用，且非可载书。辂虽不用，金使必欲百官迎拜，桧许之。翌日，命省吏杂以绯紫，迎拜于丽正，班如仪。金使造庭，讶百官已立班上。既受书毕，百官呵殿缀金使以出。金使见向之绯紫诸吏，犹立于门，始悟秦计。又使人至庭，必欲上兴躬下殿受书，左右相顾，莫敢孰何。时王汴在班内，起而语使曰：“尔实有书无书？”使遂出书示之，汴夺书而进。使计屈，归其国，以生事被诛云。绍翁据勾龙如渊《退朝录》绍兴八年十二月二十七日己卯，上召王伦入，责以取书事。既晚，伦见金使于馆，以二策动之，金使皇恐，遂许明日上。诏宰职就馆见金使，受书纳入，人情始安。或曰：“秦桧未有以处，给事中楼照举谅阴三年之说以语桧，桧悟。于是上不出，而桧摄冢宰即馆受书以归。金始知朝廷有人。”绍翁尝疑省吏及夺书一节得于所闻，未敢遽载。如渊之论有据甚明。若就馆授书，则省吏与夺书之说，真齐东云。 \\n ○真文忠公谥议绍翁甲集载真文忠谥事，后以呈示紫微程公许。公惠绍翁以尺牍曰：“《闻见录》二帙并沐示教，记载详博，事得实而词旨微婉，他日足以备史官补放失，非细故也。靖逸抱才，蓄学含章，退处著书，以待来世，当于古人中求之。《闻见录》所记西山谥议一段，是时公许待罪奉常，为博士。所订‘文忠’二字，实参考公论，与长官同僚商订累日，而后敢落笔。间有一二公以为太过。然予此谥者，上下无异词，故议下考功覆议，亦以为当。当时却不闻其家子弟与政府辨论一节。架阁公（原注：即西山嗣，名志道）后入朝，亦未尝一访。但建安诸贤及尝登西山之门者，颇相称尚。当候稍闲，搜索副墨，录以求教。”绍翁适感奇疾，不及从公求副墨，公已去守袁州（原注：程公尝历两制，世号为沧州先生）。 \\n ○悼赵忠定诗庆元初，韩胄既逐赵忠定，太学诸生敖陶孙赋诗于三元楼云：“左手旋乾右转坤，如何群小恣流言（原注：又曰“群邪相煽动谣言”）狼胡无地居（一作“归”）姬旦，鱼腹终天吊（一作“葬”）屈原。一死固知公所欠，孤忠幸有史长存。九原若遇韩忠献，休说如今有末孙。”（原注：又曰“休说渠家末世孙”）。陶孙方书于楼之木壁，酒一再行，壁已不复存。陶孙知诗必已为韩所廉，则捕者必至，急更行酒者衣，持暖酒具下。捕者与交臂，问以“敖上舍在否”？敖对以“若问太学秀才耶？饮方酣”。陶孙即亡命归走闽。捕者入闽，逮之入都。至都，以书祈哀于韩，谓诗非己作，韩笑而命有司复其贯。陶孙旋中乙丑第，由此得诗名，《江湖集》中诗最多。予尝以其卷示杜忠可，杜谓典实，其诗率多效陆务观用事，终不肯效唐风。初识南岳刘克庄，得其诗卷曰：“所欠典实尔。”南岳集中诗率用事，盖取其说。后得南岳刻诗于士人陈宗之，喜而语宗之曰：“且喜潜夫（原注：克庄字）已成正觉。”陶孙字器之，号癯翁，福唐人。 \\n ○鹁鸽诗东南之俗，以养鹁鸽为乐，群数十百，望之如锦。灰褐色为下，纯黑者为贵。内侍畜之尤甚。粟之既，则寓金铃于尾，飞而扬空，风力振铃，铿如云间之，或起从凤山。绍兴中，有赋诗者曰：“铁勒金狨似锦铺，暮收朝放费工夫。争如养取南来雁，沙漠能传二帝书。” \\n ○宫鸦绍兴初，高宗建行阙于凤山，山中林木蓊如，鸦以千万。朝则相呼鼓翼以出，啄粟于近郊诸仓；昏则整阵而入，噪鸣聒天。高宗故在汴邸，汴无山，故未尝闻此，至则大骇。又以敌人之逼，圣思遂不悦，命内臣张去为领修内司诸儿聚弹射，而驱之临平赤岸间，盖去阙十有五六里。未几，鸦复如初。弹者技穷，宫中亦习以为常。唐人诗多用宫鸦，盖唐宫阙依山云。 \\n ○田鸡杭人嗜田鸡如炙，即蛙也。旧以其能食害稼者，有禁。宪圣渡南，以其酷似人形，力赞高宗申严禁止之。今都人习此味不能止，售者至刳冬瓜以实之，置诸食蛙者之门，谓之“送冬瓜”。黄公度帅闽，以闽号为多进士，未必谙贯宿，戒庖兵市坐鱼三斤。庖兵不晓所名，遍问诸生，莫能喻。时林执善为州学录，或语庖人以执善多记，庖人拜而问焉。执善语以可供田鸡三斤，庖人如教纳入。黄公度笑而进庖人曰：“谁教汝？”庖以执善告。黄公遂馆林于宾阁云。执善记博而环奇，为南宫第一。试《圣人备道全美论》，至今举子诵之。有《林省元文衡事鉴》行于世。骊塘危先生稹弟蟾塘和与之同年，视其手如龙爪而毛。盖林氏之家与庙相直，其母诞执善之夕尝与神遇，终为闽名儒云。惜乎强售人妇以为妾，其夫怨言执善，为有司杖之（此句有讹），抑郁以死，执善其后亦亟死云。吁，士之不可不自爱也久矣。 \\n ○史越王青词前载史越王《辞免太傅表》，得之闻见，以为出于余公天锡之父。暨储行之孙沐录示，则非《辞免表》，盖青词云。“反本狐邱，寓诚獭祭，念此阉门之多指，迫于投老之一身”云云，欲用“侵寻岁月，八十有三”，未有其对。讷斋冯端方在坐，应曰：“补报乾坤，万分无一。”王称赏久之。《四六话》中亦载，谓其本于古人之联，未知前今所载孰是。吴门友人之子胡□北访余公天锡之弟天任于四明，因举《闻见》所载，余公天任曰：“是也，盖先伯所对。但‘岁月’二字非是，其易为‘甲子’。”天任与余公天锡为同气，后继其季父云。○司马武子忠节中原既陷敌，忠义之士，欲图其国，挈而南向本朝者甚多，盖祖宗之泽，时犹未泯也。谨按韩太监玉所记云：“初，司马池之后朴，字文秀，借兵部侍郎使金。金丞相、燕国王完颜宗干见而异之，因授以尚书右丞。朴不屈，然犹纵其出入敌中，生子名通国，字武子，盖本苏武之义。通国有大志，尝结北方之豪。韩玉举事，皆未得要领。绍兴初，玉挈家以南，授京秩江淮都督府计议军事，其兄犹在敌中，以弟故与通国善。癸未九月，都督魏公遣张虬、侯泽往大梁伺。因以扇赠玉诗云：‘雍雍鸣雁落江滨，梦里年来相见频。吟尽《楚词》招不得，夕扬愁杀倚楼人。’魏公见此诗于甲申岁春，复遣侯泽往大梁讽通国、等，行至亳州，为逻者所获。通国、与尝所与交聂山三百余口，同日遇害，是岁三月十六日也。先是，金主完颜褒之皇太子以都元帅留守大梁，乘十六传而至，以是月十一日交事。泽与通国、、山谋率壮士百人，裤缚短兵，毕趋留守所庭劫之。如得留守，则大事可就。时留守左右与通国结盟者三万余人，而泽败于初十日。皇太子得其图籍与券，立焚之，独罪首事。时魏公开督府于丹阳，盖以右相出使巡边回也。闻之盛叹云：‘某入见上，当白其事而旌之。’会魏公中道罢去，玉亦窜责岭表。”通国之侄孙振自序其事曰：“昔李翰作《张巡传》而不为许远立传，韩昌黎叹许远之忠节，未能尽白于世，遂叙于巡传之后，使后之人知远之不屈于贼如此。夫为士而知逆顺之理，殒其身而全其节，此固人臣分内之事，其无后之人以发扬之，则忠肝义胆，将遂泯没，岂不痛哉！吾祖尚书，靖康间奉使金国，辞气激烈，谋略深远，虽不能遏其方张之势，而亦足以起其敬畏之心。及扈从北狩，不以利动，不以死惧，高宗加谥忠洁，褒崇之典极于一时。继又采择著之国史，吾祖之节无遗憾矣。若季父武子，埋迹异邦，一心本朝，起义未成，遽遭屠戮。后韩太监纪其详，王尚书希吕书其略，虽未能载诸史册，而节义之名，庶几不至磨灭。韩昌黎以张、许二家子弟才智卑下，不能通知先志为羞；今季父节义未能彰彰于世，振若不能有以永其传，则是亦张、许二家之子弟也。敬以王、韩二记刊诸琬琰，以备异时高义君子发其潜德云。”王公希吕为之序曰：“昔予居乡，有陕右林虎臣者，自西而东，至符离家焉。其家邻居，数月稍熟，因询以西事。林因辟人曰：‘去年敌人倾国犯淮南，吾乡之豪共千余人倡义而起，有司马通国者主其盟，将为批亢捣虚计，不幸事未成而机已露，司马氏之家数百指歼焉。俄其徒已变姓名，携妻子，因得出关，以至于此。’予因叹曰：‘忠孝之节，其萃于司马氏乎！昔我先正温国文正公迨事四朝，惟忠惟孝。忠洁公继之，今通国又继之。皆以忠义愤发，效死金庭。事虽未成，亦可谓是以似之。惜乎时予在敌中，不能为作传，姑记其略，以俟询访。王希吕记。”绍翁窃谓：通国受魏公之间，欲掩袭大梁以相应，敌知豪杰必出于此，故遣其子乘十六传而来，亦神矣。通国知其志，宜息谋可也。为忠义功名所激，顾出于此，惜夫！绍翁谨按：韩太监所载谓魏公于甲申岁春见诗，因遣张虬、侯泽，盖隆兴二年也。隆兴元年癸未岁，魏公开督府，次年甲申兵败，王汴之和议遂成。通国败于三月，魏公罢于四月，相去一月事耳（原注：浚，少保、保估军节度使、判福州）。 \\n ○张史和战异议自金人渝盟，兵革不得休息，民之疮痍日甚。会天子新立，谓：“我家有不共戴天之仇，朕不及身图之，将谁任其责？”乃奋志于恢复。由是天下之锐于功名者，皆扼腕言用兵矣。史公浩相时之宜，审天下之势，以为未可。上疏曰：“靖康之祸，孰不痛心疾首？悼二帝之蒙尘，六宫之远役，境土未还，园陵未肃。此诚枕戈待旦、思报大耻之时也。然陛下初嗣位，不先自治，安可图远？矧内乏谋臣，外无名将，士卒既少而练习不精，而遽动干戈以攻大敌，能保其必胜乎？苟战而捷，则一举而空朔庭，岂不快吾所欲；若其不捷，则重辱社稷，以资外侮，陛下能安于九重乎？上皇能安于天下之养乎？此臣所以食不甘味而寝不安席也。张浚老臣，岂其念不到此？而惑于幕下轻易之谋，眩于北人诳顺之语，未遑精思熟虑，决策万全，乃欲尝试为之，而徼幸其或成。臣窃以为未便。上皇亲睹祸乱，岂无报敌之志？当时以张、韩、刘、岳各领兵数十万，皆西北勇士，燕、冀良马，然与之角胜负于五六十载之间，犹不能复尺寸地。今而欲以李显忠之轻率、邵宏渊之寡谋，而取全胜，岂不难哉！惟陛下少稽锐志，以为后图，内修政事，外固疆圉，上收人才，下裕民力，乃选良将，练精卒，备器械，积资粮。十年之后，事力既备，苟有可乘之机，则一征无敌矣。”已而浚以枢密使都督江淮军马，请上幸建康，以成北伐之功。吏公曰：“古人不以贼遗君父。必乘舆临江而后成功，则都督安用？且上（一误作“陛下”）远征，而上皇独留，敌以一骑犯淮，则此城之人骚然奔遁，上皇何以安处乎？”浚又请以所部二十万人进取山东，史公问：“留屯江淮几何人也？”曰：“半之。”复与计其守舟、运粮之人则各二万，曰：“然则战卒才六万耳，彼岂为是惧耶？况淄、青、齐、郓等郡虽尽克复，亦未伤于彼。彼或以重兵犯两淮，荆襄为之牵制，则江上之危如累卵矣。都督于是在山东乎？在江上乎？”诘难于天子，凡五日。史公复劝浚曰：“明公以大仇未复，决意用兵，此实忠义之心。然不观时审势而遽为之，是徒慕复仇之名耳。诚欲建立功业，宜假以数年，先为不可胜以待敌之可胜（一作“下”），乃上计也。明公四十年名望，如此一旦失利，明公当何如哉！”浚曰：“丞相之言是也。虽然，浚老矣。”史公曰：“晋灭吴，杜征南之力也。而当时归功于羊太傅，以规模出于祜也。明公能先立规模，使后人藉是有成，则亦明公之功也，何必身为之？”浚默然，乃见上曰：“史浩之意已不可夺，惟陛下英断。”于是不由三省、枢密院而命将出师矣。其年五月，师渡淮。史公曰：“国之大事在戎。予以宰相兼枢密使而不获与闻，将焉用相？”遂力请罢归。归未及□，师败于符离，卒十有三万，一夕而溃死者不可胜数，资粮甲兵，捐弃殆尽。天子哀痛，下诏罪己。左相以议论诡随待罪，而都督以师徒桡败自劾矣。 \\n ○宁皇登位前载宪圣策立宁皇事，虽黄屋初非尧心，而天下皆谓宜立。光皇当励精之初，薛公圭投北宫丽正书，言颇切至，盖孝宗之意初主沂邸，光皇亦属意焉。书略曰：“庶之乱嫡，白宫闱始。夫庶之乱嫡，则支之乱本之渐也。而支之乱本，则异姓之乱同姓之渐也。异姓之乱同姓，则又□□□□□之渐也。”又曰：“陛下践祚，今既五年。皇子嫡长，已逾弱冠。玉册之命未布，而青宫之席尚虚。”又曰：“陛下不即天下之安，而冒天下非常之危；不守天下之常，而履天下不测之变。采之游言，殊有惊悸；采之国论，曾无建明。”又曰：“祖父互疑，天地几变；子孙猜防，上下解体；支嫡交忌，臣民异心。臣始闻之，未敢遽信。今既日久，不容无惑。道路之言，喧传百端，中外之心，忧疑万状。燕宫闻之，宁无怀贰；乘舆闻之，莫或改容；藩邸闻之，未免忧祸。此何等事也，而俾见于世？此何等议也，而俾闻于时？陛下（原注：谓孝宗）盍亦自思其何以得此议？固宜自尽吾为祖为父之道也。上（原注：光宗）盍亦自思其何以得此议？固宜自尽吾为子为父之道也。”又曰：“陛下曾知有窃议之人乎？否也。问之左右，问之在朝，盖有君也，不敢言矣；问之主上，盖有父也，不敢言矣；问之太子，盖有祖也，仍有父也，尤不敢言矣。为臣之言，不通于君；为子之言，不通于父；为孙之言，不通于祖；而微臣僭言之，死有余地矣。如蒙圣恩，特垂天听，君臣之情通，自臣言始；父子之情通，自臣言始；祖孙之情通，自臣言始。臣虽身首异处，而忠孝获书于史册。虽瞑目于地下，将有辞以对越先朝十御皇帝在天之灵矣。”盖绍熙五年甲寅岁所上也。嘉熙壬寅，公圭之里人陈贵明为跋其书云：“懒庵赵蹈中载宁庙之立，实出于水心先生之建议。虽然，水心之议特出于一时之危疑，蹈中所载宁庙堂（“堂”字疑衍）登极之诏，迟下数月（“月”疑“日”），襄州之乱作矣，特以诏至而止。呜呼，孰知有献策于承平无事者哉！”初，光宗疾不能丧，襄阳士人陈应祥阴连北方邓州叛党，欲杀守臣张定叟，用缟素代皇帝为太上执丧，且举襄以顺北。适宁皇登极之诏甫三日而至，陈遂变色寝谋，旋为其党所诉。定叟临阅场问之曰：“朝廷负尔耶？太守负尔耶？”各命将士射之。先志其箭，中其肝者有某赏，中其心者有某赏，中其体若肢者有某赏。发陈之箧，惟缟巾数千云。先是，赵蹈中具载水心赞嘉邸之语数十百，亲笔其颠末，绍翁未之见也。薛君，永嘉士人，子梦桂尝以其书稿示绍翁。当时陈议者恐不止一薛，然曲突徙薪之不赏，自昔然矣。 \\n ○叶洪斥胄洪字子大，为绍翁乡人，且年少负才不羁。庆元间，疾胄而未有间，洪馆于韩氏，即胄族子，盖儿也。以后戚预内宴，洪代为之书，径入御宁宗（一云“径入于御”），其最切至处云：“胄弄权不已，必至弄兵。”宁宗以示胄。胄迹所为书则洪也，除名仕籍，编置邕管者十六年。嘉定初，尽复其官，并理编置年以为实历佥书邕管事。洪旋终于任。 \\n ○景灵行香百官赴景灵行香，僧道分为两序，用其威仪咒语。初，僧徒欲立道流右，且云僧而后道，至交讼久之。秦桧批其牍云：“景灵、太乙，实崇奉道教之所，道流宜居上。”至今定为制云。绍翁以为祖宗在天之灵，必不愿歆于异教，且市井髡簪之庸人，宜皆斥去。近者，淳进书，例用僧道铙鼓前导，朝廷有旨勿用，盖得之矣。惜未施于原庙。 \\n ○王医王继先以医术际遇高宗。当高宗款谒郊宫，仅先期二日，有瘤隐于顶，将不胜其冠冕。上忧甚，诏草泽。继先应诏而至，既视上，则笑曰：“无贻圣虑，来日愈矣。”既用药，瘤自顶移于肩，随即消，若未尝有，上遂郊见天地。上尝以泻疾召继先，继先至则奏曰：“臣渴甚，乞先宣赐瓜而后静心诊御。”上急召太官赐瓜。继先先食之既，上觉其食瓜甘美，则问继先：“朕可食此乎？”继先曰：“臣死罪，索瓜固将以启陛下食此也。”诏进瓜，上食之甚适，泻亦随止。左右惊，上亦疑，问继先曰：“此何方也？”继先曰：“上所患中暑，故泻，瓜亦能消暑尔。”大率皆类此。其后久虚东宫，台臣论继先进药无效，安置福州，因家焉。王泾亦颇宗继先，术亦有奇验，然用药多孟浪。高宗居北宫，苦脾疾，泾误用泻药，竟至大渐。孝宗欲戮之市朝，宪圣以为恐自此医者不敢进药，止命天府杖其背，黥海山。泾先怀金箔以入，既杖，则以傅疮，若未尝受杖者。后放还，居天街，犹揭榜于门曰“四朝御诊王防御”。有轻薄子以小楮帖其旁云：“本家兼施泻药。”王惭甚。宁皇患痢，召曾医（原注：不记名）入视。曾诊御毕，方奏病证，未有所处。慈明立御榻后，有旨呼“曾防御，官家吃得感应丸否？”曾连称“吃得，吃得”。慈明又谕：“须是多把与官家吃。”曾承教旨，对以须进二百丸。宁皇进药如数，泻旋定，又进二百丸，遂止。曾时坐韩党被谴，上遂于其元降秩上更增三秩。宁皇不豫滋久，谓左右曰：“惟曾某知我性。”急召入。诊讫，呜咽不胜。上曰：“想是脉儿不好也？”曾出，自诊其脉，谓家曰：“我脉亦不好。”先宁皇一夕而逝。米南宫五世孙巨秀，亦善医，尝诊史相脉，语未发，史谓之曰：“可服红丸子否？”米对以“正欲用此”，亦即愈。史病手足不能举，朝谒遂废，中书要务运之帷榻。米谓必得天地丹而后可。丹头偶失去，历年莫可访寻。史病甚，召米于常州。至北关，登舟买饭，偶见有售拳石于肆者，颇异，米即而玩之，即天地丹头也。问售者：“尔何自至此？”曰：“去年有人家一你子持以售。”米因问厥值，售者谩索钱万。米以三千酬直持归，调剂以供史。史疑而未敢尝。适有阍者亦病痿，试服，即能坐起。又以起步司田帅之疾，史始信而饵，身即轻，遂内引。及史疾再殆，天地丹已尽，遂薨于赐第。 \\n ○高土孝宗圣性超诣，靡所弗究厥旨，尤精内景。时诏山林修养者入都，置之高士寮，人因称之曰“某高士”。皇甫高士，予既载其出入矣。又有谢高士，以从臣荐，讲《易》于宫中，孝宗问以老庄之学，谢对以“人主当以君国子民为心，若老庄之学，其俟之者欤！”易如刚最后洒扫高士堂，亦称高士，去其徒无甚异，唯善于趋谒，以故史越王、尤锡山、杨诚斋、陆三山颇与之游。陆公尝以斋宿竹宫，因叩其庐。有二苍童对弈，微闻松风间有琴丝棋弈声。陆公心羡，以为是何异神仙之居，叩二苍童，愿见高士，童答以高士已出，去某御药处（原注：中贵人也），陆因叹息曰：“高士亦见御药耶？”笑而出。宫本中贵人提举，易所见者提举也，陆公未之知尔。然高士见本宫提举，亦非所以为高士矣，宜发陆公之笑也。宁皇圣性多可，其徒率因左右乞先生号，天庆陈道士、三茅张道士，俱不由给舍得先生号。陈书于状，谒史相。史不悦，叱典谒改天庆观主衔，始命入。因谓陈工于修创，若先生号，岂可辄当？因谓三茅亦然。遂于群从官前及此。以如刚尝与越王诸公游，奏之上，赐通妙葆真先生，敕由给舍下。先是，史于赐第斋醮罢，戏命如刚升高席，如浮屠问对说葛藤。如刚乏辨，举道士姚公邃代己说法。姚从容就席，有僧作礼而问曰：“伺候于公卿之门，奔走于形势之途，足将进而趑趄，口将言而嗫嚅，如何谓之‘岩隐’？”（原注：姚自号为岩隐）姚即对曰：“若以色见我，以音声求我，是人行邪遭，不能见岩隐。”僧屈伏，姚掷拂下座，史大加器赏。如刚后悔不自升席。史眷如刚浸异于姚，如刚谮姚于史不行。盖嘉定间事也。 \\n ○萧照画孤山凉堂，西湖奇绝处也。堂规模壮丽，下植梅数百株，以备游幸。堂成，中有素壁四堵，几三丈。高宗翌日命圣驾，有中贵人相语曰：“官家所至，壁乃素耶？宜绘壁。”亟命御前萧照往绘山水。照受命，即乞上方酒四斗，昏出孤山，每一鼓即饮一斗，尽一斗则一堵已成画，若此者四。画成，萧亦醉。圣驾至，则周行视壁间，为之叹赏。知为照画，赐以金帛。萧画无他长，唯能使玩者精神如在名山胜水间，不知其为画尔。 \\n ○慈明慈明太后，越人也。善通经史，能小王书。母张夫人以乐部被宪圣幸，后以病中（一无“中”字）归李氏，死葬西湖小麦岭下，地名放马场。宪圣常因乐部不协，顾左右曰：“我记得张家，今安在？”左右对曰：“已死矣。有女颇聪慧。”宪圣念张氏，故召后入，时年十一二。尝置宪圣侧，宫中谓之“则剧孩儿”。及既长，宁皇侍宴长乐，目后有异，而重于自请。宪圣知其意，遂宴宁皇而赐之，曰：“做好看待，他日有福。”（原注：宪圣精于五行）由此遂正六宫之位。慈明所以报宪圣者，既无不至（一云“无所不至”），阁子内揭帖图则吴氏之宗枝也，居则指姓名以问左右曰：“这个有差遣也未？”每遣景献谕时相，凡除授必先吴氏而后其家。先是，后葬其母于群宫人冢。阅岁浸久，至不知兄弟信。迨备六宫礼，始遣迎次侄，今永宁郡王于衢，或谓后父即兄也（此句疑有误字）。葬张夫人处，盖天造地设，非人力所及。山自南高峰为冈阜，至夫人垅忽踊去，若龙昂首为岭。春阳发达，夫人坟有物若钟乳结成甓，渊泉环绕，源出百里。其家克知诗礼，福禄未艾也。宪圣父为宣靖王，先殡于金陵。暨宪圣备妃册，始敕葬于天竺石人岭下。山自严陵来，为戴青岭，复蟠折百余，形若袖展，为葬王处。茔上有屋如堂，盖垂帘后父旧制也。山接武林，汇为冷泉，大江、西湖横前，水口俱有奇峰截秀，宜其启拥佑听政之祥云。宣靖王，即今以为京师珠子吴员外是也。以珠为业，累赀数百万。王，长者也。间行闾巷，周知贫乏者，每实金与交钞于橐，挟苍头奴，遇夜以出，虽家人莫知也（以下疑有脱文）。王从橐探金钞，则率家人罗拜，谓“天所赐”。王行之且三十年，迨苍头奴长，亦号“小员外”，为王置白金器于肆，以气与售金者争，至呼以“乞儿”。售者不能平，遂持而问之曰：“我如何是乞儿？”苍头曰：“尔某年某月某日不得吴员外金与钞？你如何不做乞儿？”其人亟释苍头，翌日率家人置礼拜谢王。王阳为“未尝有此”以谢之。王知阴德已泄，久则以他故逐奴去。王尝有兴造，有神立于百步外，王遥问曰：“尔何神也？”曰：“吾太岁也。君兴造实犯我，故避于百步之外，由君有阴德也。”王笃，生宪圣，宜哉！事异，不书于后传。 \\n ○节度太祖罢节度，立权发遣与权知之类，故士大夫作郡，皆自称曰“假守”，谓非真节度也。今节度亦非真名存尔，在权尚书上，正尚书下。铸印畀节之外，给半俸，视尚书则有宣麻之异与节堂使臣而已。宣麻外，若皇子，则上必降敕，谕本军官吏、军民、僧道、父老。如高宗敕常德府官吏、军民、僧道、耆老曰：“朕以为国宗英，相予郊祀。克同寅而竣事，爰易镇以增畲。眷惟常德之邦，邈在重湖之北。载更斋钺，已锡言纶。凡尔军民，迨夫吏士，耸闻成命，谅溢欢心。”此则绍兴三十六年，高宗皇帝皇子普安郡王为本军节度使敕也。军民、僧道拜敕讫，用紫绫背册，列官属姓名并图经以礼状申缴本官（原注：非皇子亦用此）。若经从本镇，则太守必橐道左，尉拥前导，官吏、军民、僧道、耆老迓于郊外；往往去本镇甚远，无复讲此。惟杨节使沂中坟墓在风口。沂中实为昭庆军节度使（原注：今安吉州），间因上冢，知守臣而下欲用此礼，遂命从者（一有“迓”字）出间道以避之。绍翁窃考本朝所以重节钺而不以轻授者，以使相故也。故相以礼而去，才畀节度使判某郡。而所谓节度俸给，又复减半，而其位又在正尚书之下，则除授之际，正不必宣麻锁院（原注：以宰相为之，故宣锁，后循用不改）。惟宰相去国判郡除使相者，不妨带宣；若他官特授者，正不必尔。况参预而下，等为大臣，俱用制除，而视权尚书者，反得宣锁。此皆制度因循，有合厘正者。节钺轻授，甚至致仕亦有封驳者，有正授而中司（一作“书”）卷班以出者，有缴真俸者，是以视权尚书为重也。余除权尚书、正尚书，设或未当，则封驳者绝少，未尝有争之如此力者，是可讶也。且正尚书一闲即为政府，节度使自细转检校三少、太尉至于开府，尚有三四转。且正尚书有不旬月致阶两地者，为节度至开府，或十年才一转。况任子京秩与小使臣之不同，阔略于正尚书，纤悉于节度使，愚实未解。绍兴十六年四月辛未，张澄以端明殿学士除庆远军节度使，众皆荣之，俗谓之“文极换武”。或节钺除仪同三司，则谓之“武极换文”。端明已视正尚书，节钺反居正尚书之下，俗以为荣，何也？ \\n ○注脚端明嘉定李大性伯和以吏部尚书除端明殿学士，今俗谓“无注脚”。若有注脚，则降旨云：“某人除端明殿学士，恩例并同执政。”危公稹尝居著庭，倩绍翁草札送之，因命书史写“判府端明相公”。危以笔涂去二字，谓：“此岂可轻以称谓？”吴公铸以保康军节度提举万寿观，薛知院极称之曰“节使观使”，史相弥远却称曰“观使节使相公”。二公世官，必各有据。 \\n ○秃头防御军功内官虽授防团，若未去阶官（原注：谓上有左武大夫之类），但视遥郡。惟近邸不带阶官，非有功特转，不许去阶官，俗谓之“秃头防御”。使去横旁用圆状，视从臣矣。 \\n ○贤良绍兴二年三月，资政殿大学士王表：“臣昨任提举万寿观兼侍读，正月二十四日奏事殿中，乞以臣父、故宣德郎、赠太子太保、先臣发，元中应贤良方正能直言极谏科目，所进策论十卷，凡五十篇，俟装衤票毕日，依臣见进故事例，诣通进司投进。”面奉圣旨依奏。旋得请提举洞霄宫，缴进其父所为五十篇之文。表略曰：“惟元之纪元，复制科而取士，维时司马光之客，有若刘安世之贤，见所为书，举以应诏。因知己之迁谪，并荐士而弃捐，事与志违，言随名寝。”盖是安世既贬，发因不得召。东坡尝得其词业，致书谓：“虑深词达，非浅陋所及。”又曰：“秦少游未第，王贤良久困场屋是也。”《挥麈录》载：“张咸，汉州人。应制科，初出蜀，过夔州，郡将知名士也，一见遇之甚厚，因问曰：‘四科优劣之差，见于何书？’张无以对。守曰：‘载《孟子注》中。’因阅视之，且曰：‘不可不牢拢之也。’张道中漫思索，著论成篇。至阁试，六题以此为首。主文钱穆父览而异之，为过阁第一。”咸，即浚父也。二贤良可谓有子矣。绍翁窃考《挥麈》所载，参以本朝六题之制，必先经题注疏而后子史，以《孟子注》为首，殆恐不然。曾忄造序李贤良（原注：高庙讳）字泰伯诗云：“尝试六题，已通其五，惟四科优劣之差，不记所出，曰：‘吾于书无所不读，惟平生不喜孟子，故不之读，是必出《孟子》。’拂袖而出。人皆服其博。”泰伯自序其文曰：“举茂才，罢归。其明年，庆历癸未秋，录所著文”云云（按，《于江集》中泰伯自序《皇续稿》云“觏庆历癸未秋录所著”云云，无“举茂才罢归其明年”八字）。则是张公咸与泰伯同试于庆历壬午，张遂中选，李遂报罢。区区科目，亦有幸不幸焉。以《挥麈录》考之，则黜泰伯者，钱穆父也。南康祖无择序泰伯之文曰：“天子举茂才异等，得召第一。既而试于有司，有司黜之。呜呼，岂有司之过耶？其泰伯之命耶？”无择序其文，未尝有不读《孟子》之说。门人陈次翁为撰墓铭，亦曰：“曾充茂才，有《富国》、《安民》、《强兵》三策，《易》、《礼》二论，合五十首，天下传诵。及退居，为《周礼·致太平论》并序五十一首，其敌天命。《按四字不解。今考陈次公撰墓志亦有此四字》又有《潜书》、《庆历民言》、《寄范富孙公四书》、《长江赋》。初未尝及不读《孟子》之说，惟公《于江集》中有《常语》、《非孟子》，其文意浅陋，且非序者所载，疑附会不读《孟子》之说者为之剿入，非泰伯之文明甚。”《按，今所传《于江集》只有《常语》三卷，不载《非孟子》，或经后人删削矣）绍翁谨按：《登科记》庆历二年壬午岁八月，固尝召试才识兼茂科，时阁下六题，其一曰《左氏义崇君父》，二曰《孝何以在德上》（按，原本衍一“下”字，今删），三曰《王吉贡禹得失孰优》，四曰《经正庶民兴》，五曰《有常德立武事》，六曰《序卦杂卦何以终不同》。初无四科优劣一题，不知曾忄造序泰伯之诗，何以凿空立为此题。当时六题中，惟《经正庶民兴》出《孟子》，此儿童之所知，泰伯纵不喜《孟子》，不应父生师教以来，即不许读《孟子》，且非《孟子注》之文《按，李泰伯不喜读《孟子》之说，明杨升庵辨之极详，附录于此。小说家载李泰伯不喜《孟子》事，非也。泰伯未尝不喜《孟》也，何以知之？曰：考其集知之。《内治论》引“仁政必自经界始”，《明堂制》引“明堂王者之堂”，《刑禁论》引“瞽叟杀人，舜窃负而逃”，《富国策》引“杨氏为我，墨氏兼爱”，《潜书》引“万取千焉，千取百焉”，《广潜书》引“男女居室，人之大伦”，《损欲论》引“文王以民力为台为沼，而民欢乐之”，《本仁论》引“以至仁伐至不仁”，《延平集序》以子思、孟轲并称，《送严介序》称章子得罪于父，出妻屏子，而孟子礼貌之，《常语》引孟子俭于百里之制，又详说之。由是言之，泰伯盖深于《孟子》者也。古诗《示儿》云：“退当事奇伟，夙驾追雄轲。”则尊之亦至矣，故详辨之）。绍翁窃考本朝有司命题，不过《六经》本注与正义中出，或不出正义，未闻出子史注疏者。曾忄造、《挥麈》恐决无所据。是岁庆历二年壬午，中选者乃殿中丞钱明逸，实入第四等。而魏公之父咸实中选于绍圣元年，时为剑南节度推官。则绍圣又与庆历不同。本朝前后阁试，未尝有四科优劣之题。惜乎绍圣六题独缺不载，参合《登科记》、《挥尘录》之说，则泰伯所试乃《经正庶民兴》，出《孟子》正文，实试于庆历二年壬午八月。咸试四科优劣之差，实试于绍圣元年九月，同试者右通直郎吴俦、福州布衣陈。是岁上以进士策有过于制科者，遂罢试。山台赵汝读常容况（“容况”二字似有误）问绍翁以四科优劣之题，即答之以见于《挥麈》所载，实出于《孟子》大人天民之第二注末一句云。汝读即阅《孟子》得之。因叹：“自父兄以来，寻此题不见。今乃得之于子。”因归而著此，以释（一作“祛”）后人之惑（原注：犹有三则续刻。按三则今本已载于后，此云续刻，当是初稿有此语，今仍之，以存其旧）。○第一则自绍兴二年复置此科，士无应令者。至乾道七年十一月始取贤良方正能直言极谏科一人，则眉山李也。自孝宗即位十年，制科诏凡一再下。时科目久废，士皆不能为此学。乾道八年正月，翰林汪公以应诏，取其五十篇之文，献之于上。上屡对近臣称奖，谓宜置之优等，以徕多士。巽岩李公焘，其父也，寻摄右史，直前奏事，上面谕尤宠。有司拘守令，持之久不下，迄用乾德、咸平、景德典故，亟令召试中书。尝一辞不获（原注：盖以东南士人忌之者众）。九年夏四月，汪公出守平江，右丞相陈公出守福唐。五月，巽岩请补外。七月，得荆湖节《一增“度”字》以状自列，乞侍亲养，待命于外。上曰：“今秋八月，令中书引试。”时荐者汪公与王召大臣已去国（此句似有脱误）。惧为当路所嫉，故恳辞再三，遂听其侍亲以行。十年始召试中书，六论命题已稍异盛时之制：一曰《人主有必治之道》，二曰《汤法三圣》，三曰《人者天地之心》，四曰《律历更相治》，五曰《三家言经得失》，六曰《扬雄张衡孰优》。六论合格，宰执持文卷以进御，玉色欢动，曰：“继今其必有应书者矣。”上曰：“五题皆精记所出，虽《汤法三圣》不记所出，而能举上下文数百字，可谓难矣。”盖本朝六论四通，即谓之合格，亦既通其五矣。宰执又同辞而进曰：“之弟塾，亦为此学。”上曰：“盛事，盛事。”会召塾试，有司抉《魏相传》内“尧舜禹汤”四字以笼之。塾不能记，因赐帛报罢。轻薄子至作谑词，其略云：“六论不知出处，写得乌梅几字。圣恩广大如天，也赐束帛归去。”世俗遂谓无真贤良。由是窃名应科者，亦得以售其伪。且谓东坡犹不记六题出《管子》，子由同试，至以笔管敲试案方悟。此又齐东之语，与谓李泰伯不记四科之题，大略相似。按东坡所试题，一曰《王者不治夷狄》，二曰《信礼义以成德》，三曰《刘恺丁鸿孰贤》，四曰《礼以养人为本》，五曰《既醉备五福》，六曰《形势莫如德》。五题皆精贯，惟《形势莫如德》，东坡误认以为出于《诸侯王表》。子由知其出于《吴起传》，而特不记其出于传赞之束句。俗谓子由不记《信礼义以成德》出《论语》“樊迟请学稼”下注，东坡因老兵斟铜蟾溢砚，坡恚曰：“小人哉！”子由遂悟。虽六题有此，然其说亦不经，与所传《管子》事一也。《刑赏忠厚之至》，盖省试论，非制科题云。 \\n ○第二则《愧郯录》载：大中祥符六年，言者谓汉举贤良多因灾变，今受瑞登封不当复置此科，遂罢之（一有“故”字）。天圣七年，复置此科。咸平四年四月，诏学士两省御史五品以上、尚书省诸司四品以上、内外京朝官幕职州县及草泽，各举贤良方正能直言极谏一人，已帖职者不举。是年八月，乃试贤良方正能直言极谏科。至景德二年，复置六科：一曰贤良方正能直言极谏，二曰博通坟典达于教化，三曰才识兼茂明于体用，四曰武足安边，五曰洞明韬略运筹决胜，六曰军谋宏远才任边寄。委中书试论，六首合格者亲试，是谓六科。盖前此止设贤良一科，今复唐六科。《愧郯》惜未精考，以为初不见罢科之曰，而有复科之诏，此乃复唐六科之诏故也。六题既命试，至制策则恕矣。《愧郯》又疑林陶学士院不合格，以为前无此一试。不知乾德二年令吏部试策一道，已有旧比。今但不试吏部，试于学士院耳。 \\n ○第三则巽岩李公焘《制科题目序》：“阁试六题，论不出于经史正文，非制科本意也。盖将傲天下士以其所不知，先博习强记之余功，后直言极谏之要务，抑亦重惜其事而艰难其选，使贤良方正望而去者欤？然而士终不以此故而少挫其进取之锋，问之愈深则对之愈密，历数世未尝有败绩失据之过。士真多能哉？斯执事优容之也。迨熙宁中，陈彦古始不识题，有司准式不考而制科随罢。君子谓彦古不达时变，宜其黜也。先是，孔文仲以直言极谏忤宰相意，驳高第，斥小官。彼佼佼焉，思纵其淫心以残害典则，厌是科之不便于己也，欲亟去之而不果遂。亟去之而不果遂，则姑置焉，名存而实亡矣。凡所谓贤良方正者，尚肯复从其游耶？彦古区区昧于一来，是必不敢高论切议也。殆揣摩当世，求合取容尔。传注义疏之纤微，且不及知，矧为国家之大体，渠能有所发明哉！而执事者犹恶其名，决坏之然后止，彦古之黜宜也。而使天下遂无得以贤良方正能直言极谏举者，独何心欤？至于元，仅复旋废，其得失之迹，又可见矣。今天子明诏三下而士莫应，岂非犹惩于彦古故耶？盖古之所谓贤良方正者，能直言极谏而已。今则惟博习强记也，直言极谏则置而不问，殆恶闻而讳听之。逐其末而弃其本，乃至此甚乎？此士所以莫应也。余曾不自置（一云“余勇不自制”），妄有意于古人直言极谏之益，而性最疏放，勉从事于博习强记，终不近也。恐其幸而得从晁、董、公孙之后，曾是弗察，而猥承彦古之羞。乘此暇曰，取五十余家之文书，掇其可以发论者数十百题，具如别录。间窃颠倒句读，窜伏首尾，乃类世之覆物谜言，虽若不可知，而要终不可欺。戏与朋友共占射之，贤于博弈云尔，实非制科之意也。”绍翁窃详巽岩李公之《序》，谓熙宁中陈彦古始不识题，有司准式不考，而制科随罢；先是孔文仲以直言极谏忤宰相意，驳高第，斥小官，其说有当考者。熙宁三年九月试制科二人：贤良方正能直言极谏科，太常博士王□，才识兼茂明于体用科，太庙斋郎张绘（原注：皆成都人）。时贤良方正台州司户参军孔文仲对策，入第三等，诏以所对意尚流俗，毁薄时改，不足收录，以惑天下观听，令流内铨，告示还任。是岁御试罢诗赋用策。七年以进士试策，即与制举无异。时政得失，已许人上封事，遂罢制科。此后彦古何缘又复召试，且特为彦古一人不通阁题而罢此科？本朝阁试六题，具载《登科记》。所缺者，惟绍圣元年所出题尔。不知彦古所不通者何题，李公何不明载？文仲不失一台州司户，亦无官可斥也。 \\n ○高宗六飞航海《挥麈录》第三录第一卷载高宗六飞航海事：有宣教郎知余姚县李颖士者，募乡兵数千，列其旗帜以捍拒之。贼既不知其地势，不测兵之多寡，为之小却，彷徨不敢进者一昼夜。由是大驾得以自定海登舟航海。事平，颖士迁两官，擢通判州事。颖士，字茂限，福州人，登进士第，绍兴中为刑部郎中。绍翁谨按：《挥麈》所载李某事迹皆当，盖绍翁本生祖也。本生祖其先为光州固始人，徙居建之浦城，非福州也。（此下疑有脱文。下“秀岩”云云，似别为一则，而缺其首，兹仍旧钞，以俟善本订正）秀岩李公心传《朝野佥载》以真公德秀尝以《书》义魁乡举。真公业词赋，亦尝为魁。著述斯难矣。不知秀岩曾刊定否？ \\n ○韦居土绍兴初，时宰有荐韦居士于高宗者。高宗谕之曰：“当今谁知有元人如韦许者？又尝周急之，岂可以常人比哉！”命之以官。韦名许，字深道，世为芜湖人。从姑溪居士李之仪学，不事科举。筑室于溪上，榜曰“独乐”，藏书数千卷。适黄鲁直兄弟、苏伯固父子来寓邑中，相与游从。许旧字邦任，鲁直易之以深道而为之字说。元诸公之贬逐，士大夫畏祸，虽素所亲亦不敢相见（一作“闻”）闲（一本无“闲”字）有道江上者，公独留连之，极力周急，不顾其他，士大夫以此多之。了斋陈忠肃公为作堂记，且为颂赠别。政和中，都邑以名闻于朝，一时当路如建康帅卢襄给事、宣城守张叔夜、枢密李密大尚书（此句似有脱误）合词以荐，属朝廷多事，命不果下。至是宰臣又荐之云。韦虽拜官而邑人犹称居士者，盖了斋尝称之曰“湖阴居士”，此（一作“比”）载于《芜湖图经》。《图经》盖韩果卿所撰，曰绍孙（此三字疑有误）尝以居士墓铭示韩云。朱文公语门人：贬逐正人贫无以为路费，居士率致白金以邀诸路。然则韦之周急，又不止（一作“特”）元诸贤。绍翁谨按：绍兴元年至（“至”字疑衍）七月，宰相范宗尹。范罢，而后左相吕颐浩、右相秦桧。至二年八月，秦罢后，然后朱胜非再相。《图经》谓绍兴初，时宰有荐韦于上者，恐非宗尹、桧，是必朱与吕耳。 \\n ○九里松字绍翁甲集载吴说所书九里松字详矣。后阅《挥麈后录》六卷载，吴傅朋说知信州，朝辞上殿。高宗云：“朕有一事，每以自歉。卿书九里松牌甚佳，向来朕亦尝书之，终不逮卿。当复以卿书揭之。”说顿首称谢。是曰，有旨物色说书，犹藏天竺僧帑，遂复揭之松门。傅朋自云如此，但至今九里松字尚填以金，过者皆见，则绍翁甲集所载似是而傅朋不以语《挥麈》，何也？以绍翁考之，盖不特此。按《续稽古录》绍兴二年六月，颁黄庭坚《戒石铭》于郡县，亦用金书。圣人不没人之善如此。 \\n ○王正道甲集载胡公铨请斩桧事，因及王公伦，未暇详也。《挥麈余录》载：王正道伦死于金。谓金人欲用为留守，不从，杀之。绍翁按：前后金使，于洪公皓、司马公朴，金皆尝以要职强之，皆不屈，然亦未尝杀之，甚至纵其出入。伦以不屈，顾被祸如此。以《王氏家》（一有“传”字）《庙记》（原注：攻槐楼公文。按《攻槐集》第一百卷有《王节愍神道碑》，非《家庙记》也。文与《续吴下冢墓文》所载亦小异）与《挥麈》所载绝异，盖伦拘留金廷，密约宇文虚中劫敌反其地而南。谋泄，为敌所害。自是待遇本朝使者，如严寇盗矣。 \\n ○张通古《朝野佥载》：绍兴八年，北使张通古以行台侍郎来聘，稍工诗，其还也，归正燕人周襟与通古有旧，乞襟送至境上。通古为诗赠别云云。绍翁窃谓：金法至严，为之使者岂敢乞归正人至境？又云：秦桧尝示之以胡公铨封事，一览即皆诵。此《佥载》之过听也。绍翁尝考记载，胡公封事一出，金人购以千金得之。通古能成诵久矣，何待诵于桧乎？且桧为大臣，何为与行人相授以胡公封事？此皆当订正而后以备史氏之阙。 \\n ○史文惠荐士（原注：张、史异论，已见前篇） \\n 淳熙五年三月，史文惠浩既再相，急于进贤如初。朱文公熹、吕公祖谦、张公栻、曾氏逢辈，皆荐召之。朱公熹不仕几三十年，累征不就，于是文惠勉以君臣之义，即拜诏。惟张公栻不至，盖以文惠与其父魏公浚淳熙初议不合也。君子立朝，议多不合，张公何慊而不至？盖犹泥于本朝避嫌之制云。 \\n ○孝宗御制赐吴益孝宗以太母故，加眷吴郡王益。益，太母弟也。秋气向清，圣意怡怿，至于手书御札一联云：“称此一天风月好，橘香酒熟待君来。”命近当持此赐益。益入对，顿首称谢。上笑曰：“聊复当折简尔。”（按此事《齐东野语》所载尤详。“一天风月”。作“一轩风月”。） \\n ○闽人讹传兆域《愧郯录》六卷载闽人讹传皇祖兆域，可谓背治。至今闽人妄中起妄，谓朱信罪至拔舌。绍翁尝疑，本朝宽厚，必无是刑。且朱信为本朝推本兆域，其事虽谬，其心不可谓之不忠。神宗故怜之，若非元丰俱有“赦后勿论”指挥，则闽人之妄未易破也。误传兆域在福州俱胝院灵石山，《愧郯》误以为碎石山云。 \\n ○天上台星开禧用兵，邓友龙、程松为宣抚、宣谕使，板授其属，谓之“宣干”。时政府惟有陈自强居相位，民谣谓之：“天上台星少，人间宣干多。”或谓皇甫斌治于岳之城南，群优所萃也。其属谣焉，又谓之“城南宣干多”。又云“宣威群下问（原注：宣威，即斌也），恢复竟如何？”后有以节制金山讨李全者，其属猥众，又有易前二句云：“塞上将军少，城南节干多。”《却埽编》载，旧制诸路监司属官曰“勾当公事”，建炎初，避高宗嫌名，易为“干办”。时军兴，属公数倍平时，有题于传舍云：“北去将军少，南来干办多。”盖始此。曹武惠以平江南功归，诣閤门，自称曰“勾当江南公事回”。今世借授白帖，辄自称“某干管”云。 \\n ○洞仙歌绍兴间，有题《洞仙歌》于垂虹者，不系其姓名，龙蛇飞动，真若不烟火食者。时皆喧传，以为洞宾所为书。浸达于高宗，天颜冁然而笑曰：“是福州秀才云尔。”左右请圣渝所以然，上曰：“以其用韵，盖闽音云。”其词曰：“飞梁压水，虹影澄清晓。橘里渔村半烟草。今来古往，物是人非，天地里，惟有江山不老。雨巾风帽，四海谁知我？一剑横空几番过。按玉龙、嘶未断，月冷波寒，归去也、林屋洞天无锁。认云屏烟障、是吾庐，任满地苍苔，年年不扫。”久而知为闽士林外所为。圣见异矣！盖林以巨舟仰而书于桥梁，水天渺然，旁无来迹，故世人益神之。 \\n ○方奉使乙集载莆阳方信孺出使事详矣。今又得之杨开国圭。圭尝与（一作“典”）方始属（句疑有误），能言其与伪元帅辩难者甚至。方见元帅，元帅叱问之曰：“前日何故称兵？今曰何故求和？”词色俱厉。公从容对以：“前日主上兴兵复仇，为社稷也；今日屈己求和，为生民也。二者皆是也。”元帅笑而不复诘。开国乃文忠真公之外舅，尝对真叹息云：“我辈更吃五十年饭（原注：时圭年五十），也不会如此应对。”开禧间，文忠为学官，圭以三省枢密院酒官充书云。○草头古嘉定间禁止青盖事，盖起于郑昭先无以塞月课，前录载其事。太学诸生与京兆辨，时相持之不下。薛会之极、胡仲方榘，皆史所任也。诸生伏阙言事，以民谣谓胡、薛为“草头古，天下苦”，象其姓也。谓“虐我生民，莫匪尔极”，象其名也。薛不安其位，力乞去。时相谓曰：“弥远明日行，则尚书今日去。”薛不能不留。自胄得柄，事皆不隶之都司。初议于苏师旦，后议之史邦卿，而都司失职。自时相用事，始专任都司。都司权居台谏上，既未免以身任怨，故蒙天下之谤。时聂善之亦时相，所任大抵以袁洁斋、真西山、楼叔、萧禹平、危逢吉、陈师宓辈，皆秀才之空言。善之帅蜀，道从金陵。逢吉之弟和为江东帅属，迎劳之于驿邸。聂因语之曰：“令兄也只是秀才议论。”应祥不乐（按，应祥前文未见，岂和字耶），竟不饯之，衔之终身。善之，士人也。薛、胡以儒家子习于文法云。 \\n ○二元朱文公熹，字元晦。中年自悔，以为元为乾，四德之长，愧不足以称是，遂易曰仲晦。真文忠公名德秀，字景元。楼宣献公尝从容叩之以字义，真答以：“慕元德秀之为人，故曰景元。”楼公取《诗》注“景行行止”处示之，则景之义为明，谓“高山仰止”对“明行行止”也。真遽易为希元。盖“景元”乃“明元”，无谓也。二公州里则同，而文公又真公所闻而知之之师，且谥又同一字，而字义之误，又皆能自知其非而易之。然当时至今但称二公曰元晦、景元，而未尝称之曰仲晦、希元，盖其习称已久而不能以遽易也。文忠始于举子，命字之义非得于师友，故始字曰实夫。后乡曲有轻薄子曰：“只恐秀而不实。”故易曰景元。若文公则不然，其师友曰籍溪，曰延平，顾不能救其字之误也，而必俟公之自悔，其亦异乎王通矣。通之弟曰绩，字无功。通曰：“神人无功，非尔所及也。”故终身名之（按，与甲集所载略同）。 \\n ○单夔知夔州单夔以家贫祈郡，孝宗圣听高远，知其所至（四字未详，疑有脱误），从中大书御札云：“单夔知夔州。”后竟不赴，易守建宁。钱象祖尝献珠搭当于韩胄，迨其致仕，词臣草诏，进封珍国公。二事略相似也。 \\n ○宁皇御舟张巨济，字宏图，福清人。嘉泰间上书宁宗，以“慈懿赞陵今在湖曲。若陛下游幸，则未免张乐。此岂履霜露之义？”宁皇感悟其言，旌转一秩，由此湖山遂无清跸之声，非特俭德云（此句上似有脱文）。御至沈于波臣，黄洪诗云：“龙舟太半没西湖，便是先皇节俭图。三十二年安静里，棹歌一曲在康衢。”（按宁宗于绍熙五年甲寅即位，崩于嘉定十七年甲申，凡在位三十一年。此云三十二年，疑传写之误）。 \\n ○两朝玉带之祥徽宗亲解玉带以授康邸，遂基火德中兴之祥。事载国史诸书，此不复载。至高宗以常德为孝宗潜藩，尤有足纪者。先是，常德有玉带渠在城内，本名永泰渠。端拱初，或以水由坤入于城府最利，且避陵名，更名秀水。守臣龚颖篆秀水斗门以表之。熙宁元年，有异人号海蟾翁刘易者，寓天庆观，谓所善魏道士曰：“此水，郡之玉带，当有佩是者应之。”未几，孝宗启社。又流虹绕电之地，实曰秀州，亦秀水之谶云。 \\n ○张公九成玉带张公九成自为士时，常遇至人，许以官爵，见玉带则止。后张为抡魁，又天下相望所属，人谓至人之说且验。会公与客共观王钦若以计取上方解赐玉带事，则抚掌大恚曰：“奸臣！奸臣！”声渐微而公逝矣。 \\n ○史弥远玉带　此条元本连上为一则，以系两事，特为标目以别之嘉定间，宁皇赐史弥远、赵师揆、杨次山等以玉带，惟弥远上所解赐，他皆取于内府。朝之仕者与四方之门生故吏，泛然启贺其赐带，与赵、杨等混然无别。虽弥远未尝留意俪语，因览众启毕，独取一启内“懈赐”二字，曰：“此却知弥远是上解赐。”此启绍翁为人代作。"}
{"章节": "丁集", "正文": "丁集 \\n  \\n  \\n （宁宗皇帝一朝详具大事）　 \\n ○宁皇即位宁宗皇帝，光宗第二子，母曰李皇后。乾道四年十月二十日生于恭邸（原注：以其日为瑞庆节）。五年十一月除右千牛卫大将军。淳熙五年十月封英国公。十二年三月进平阳郡王。十六年三月封嘉王。绍熙五年七月五日，奉太皇太后圣旨，就重华宫即皇帝位（原注：年二十七。按，以下二十五行已见甲集）。宪圣既拥立光皇，光皇以疾不能丧，宪圣至自为临奠。先是，吴琚奏东朝云：“某人传道圣语‘敢不控竭’。窃观今日事体，莫如早决大策，以安人心。垂帘之事，止可行之旬浃，久则不可。愿圣意察之。”宪圣曰：“是吾心也。”翌日，并召嘉王暨吴兴入，宪圣大恸不能声，先谕吴兴曰：“外议皆谓立尔，我思量万事当从长。嘉王长也，且教他做。他做了尔却做，自有祖宗例。”吴兴色变，拜而出。嘉王闻命，惊惶欲走。宪圣已令知阁门事韩胄掖持，使不得出。嘉王连称：“告大妈妈（原注：宪圣），臣做不得，做不得。”宪圣命胄：“取黄袍来，我自与他著。”王遂掣胄肘环殿柱。宪圣叱王立侍，因责王以“我见尔公公，又见尔大爹爹，见尔爷，今又却见尔。”言讫，泪数行下。胄从旁力以天命劝。王知宪圣圣意坚且怒，遂衣黄袍，亟拜不知数，口中犹微道“做不得”。伤胄遂掖王出，唤百官班，宣谕宿内前诸军以嘉王嗣皇帝已即位，且草贺。欢声如雷，人心始安。先是，皇子即位于内，则市人排旧邸以入，争持所遗，谓之“扫阁”，故必先为之备。时吴兴为备，独嘉王已治任判福州，绝不为备，故市人席卷而去。王既即位，翌日，胄侍上诣光皇问起居。光皇疾，有闲，问：“是谁？”胄对曰：“嗣皇帝。”光皇瞪目视之，曰：“吾儿耶？”又问胄曰：“尔为谁？”对曰：“知阁门事臣韩胄。”光皇遂转圣躬面内。时惟传国玺犹在上侧，坚不可取。胄以白慈懿，慈懿曰：“既是我儿子做了，我自取付之。”即光宗卧内掣（甲集作“拿”）玺。宁皇之立，琚亦有助焉。文忠真公跋琚奏稿于忠宣堂云：“观少保吴公密奏遗稿，其尽忠王室，可以对越天地而无愧，叹仰久之。丙子夏至富沙真德秀书。”（以下八行已见丙集）光宗疾不能丧，襄阳士人（后又作“归正人”）陈应祥阴连北方邓州叛党，欲杀守臣张定叟，用缟素代皇帝为太上执丧，且举哀以顺北。适宁皇登极之诏甫三日而至，陈遂变色寝谋，旋为其党所诉。定叟临阅场问之曰：“朝廷负尔耶？太守负尔耶？”各命将士射之。先志其箭，中其肝者有某赏，中其心者有某赏，中其体若肢者有某赏。发陈之箧，惟缟巾数千云。先是，赵蹈中具载水心赞嘉邸之语数十百，亲笔其颠末，绍翁未之见也。 \\n ○庆元丞相嘉定初，赵忠定赐谥曰忠愍。大臣死非其罪，故以“愍”易名。其家上疏自列，以为子孙所不忍闻，改“愍”为“定”（原注：公为胄所挤，至眨所服脑），然没其实矣。家集欲以“庆元丞相”为名，又以庆元亦有他相，故但曰《赵忠定集》。其家又列于朝，乞毁龚颐正《续稽古录》。又以其录传播四夷已久，乞特削其官，刊定正史。朝廷皆从之。颐正，布衣也，名家子，家于和州，号称博洽。阜陵朝，尝进《元符元本末》等书，上嘉叹，俾阶官簿。庆元间，颐正（一作胄，误）为太社令，尝续司马文正公《稽古录》，后又循至著廷修史，纂进宁皇登位事，与其《录》相表里。颐正载忠定事于《录》，则曰：“知閤门事韩胄入奏太皇太后，得旨以谕赵汝愚等：来早太皇太后就梓宫前垂帘，引执政入班于几筵殿下。太常寺先引汝愚等赴梓宫烧香毕，次赴太皇太后帘前起居奏事。奉太皇太后圣旨：‘皇帝以疾未能执丧，曾有御笔自欲投闲，皇子嘉王可即皇帝位’云云（按，此句以云云二字，省去“尊皇帝为太上皇帝”至“天下称之”等二百四字，见后考异条内）。是日，皇子嘉王即皇帝位。于是，赵汝愚、余端礼、陈癸等率百官如仪。”据颐正载于《录》者如此，初未尝毁忠定也。疑载于正史必有异辞。又详忠定子弟雪父冤、乞刊史之词云：颐正修史，以忠定有“只立赵家一块肉便了”之词，又有“白龙之梦”，以此诋忠定。绍翁惜不及拜览国史，恐前后史臣削去已久。绍翁前所载宪圣册立宁皇事，与颐正所载略不少同。颐正，外臣也，不知当时宫闱事，当以绍翁得之吴氏者为详可信。嘉定时，颐正已死。先是，绍翁未敢以吴氏之说为信，尝于西山书院会赵氏子弟，其说相符。赵氏以丞相女孙妻西山之子云。 \\n ○考异先是，赵公汝愚谕殿帅郭杲以兵三百至延禧殿门祈请国玺，欲自都省迎置于德寿宫。杲入，索玺于内羊る、刘庆祖。二相语：“若玺入杲，或以他授，则大事去矣。况丞相有‘赵家肉即可做’，此自主张吴兴，则玺尤不可轻授。”二遂设计，谕杲以祥曦殿门非殿前宜入，宜俟于门下。先付玺，函封甚秘（一作“密”），授于杲。杲奉函于都省。二径以玺从间道驰诣德寿宫宪圣殿。先是，宪圣已召嘉王入德寿宫殿内，汝愚不知所奉者玺函耳，遂至宫门，欲上玺。宪圣谕以“玺已置善所，嘉王已即位”。汝愚等惶恐称贺，宪圣遂专拥立之功。绍翁窃详前说，与吴、赵二氏既异，虽龚颐正《稽古录》志在诋赵，亦不及是。当缺所疑，以备史氏采择云。 \\n ○考异（按，此条似有脱文，别本删去，今仍其旧。） \\n 副都知杨舜卿领兵。 \\n ○考异和州布衣龚敦颐者，元党人原之孙也。尝著《符本末》、《党籍列传》等书数百卷。淳熙末，洪景卢领史院奏官之后，避光宗名，改颐正。朝廷以其有史学，嘉泰元年七月赐出身，除实录院检讨官，盖付以史事。未几而颐正卒（原注：出李心传《朝野杂记》。前载颐正事，出袁公说友跋颐正《录》）。 \\n ○考异绍兴五年六月，宰臣留正等入奏，乞早正嘉王储位，以安人心，以建万世无穷之基。甲寅，留正等两具奏，乞立嘉王为皇太子。是晚，出御批：“朕历事岁久，念欲退闲。”壬戌，正复乞去，出国门。癸亥知閤门事韩胄入奏太皇太后，得旨以谕汝愚等：来早太皇太后就梓宫前垂帘，引执政入班于几筵殿下。太常寺先引汝愚等赴梓宫前烧香毕，次赴太皇太后帘前起居奏事。奉太皇太后圣旨：“皇帝以疾至今未能执丧，曾有御笔自欲退闲，皇子嘉王可即皇帝位，尊皇帝为太上皇帝，皇后为太上皇后。”诏曰门下：“朕承列圣之洪图，受寿皇之内禅，抚有四海，于今六年。夫何菲凉，屡愆和豫，遽罹祸变，弥剧哀摧。虽丧纪自行于宫中，而礼文难示于天下。矧国事之重，久已倦勤；荷祖后之慈，曲加矜体。皇子嘉王，仁孝之德，中外所推，居□小心，未尝违礼，嗣膺大宝，兹谓得人。朕退安燕颐，遂释重负。何止循宅忧之志，抑将绵传祚之休。皇子嘉王可即皇帝位，朕移御泰安宫。播告远迩，咸使闻知。尚赖忠良，共思翼赞。”是诏盖宪圣命楼公钥所草，内云“虽丧纪自行于宫中，而礼文难示于天下”，天下称之。是日，皇子嘉王即皇帝位，于是赵汝愚、余端礼、陈睽等率百官起居如仪（原注：《续稽古》）。先是，甲寅六月丁未，宰执札子奏：“皇子嘉王，仁孝夙成，学问日连宜早正储位，以安人心。”癸丑，再入札子，御批云：“甚妤。”乙卯，再拟指挥进入，乞付学士院。是晚批出八字，乃上所云也。留丞相得之始惧。丙辰，再拟入，御批“可，只今施行。”己未，宰执再奏，乞面奉处分。晚，付出封题稍异。丞相不启封，付之内降房。七月庚申朔，汝愚趣启封，丞相视牍尾，色忧，密为去计。辛酉，朝临仆于地。是日，工部尚书赵彦逾见汝愚白事，汝愚微及与子意，彦逾大喜。汝愚乃俾彦逾驰告殿前都指挥使郭杲，许诺，议遂决。壬戌大祥，丞相以五更入奏致其仕，易肩舆出城去。汝愚欲奏太母而难其人。知閤门事韩胄，太母女弟之子也，与温人蔡必胜同在閤门。必胜因其里人左司郎官徐谊、吏部员外郎叶适言于汝愚，遂令胄以内禅事附慈福宫内侍张宗尹入奏。太母素简严无他语，令谕汝愚耐烦而已。癸亥，胄再往，与重华宫内侍关礼遇。礼问知其谋，入白太母，言与泪俱下。太母蹙额久之，曰：“事顺则可。”礼遂简胄以“来日梓宫前垂帘，引执政”。日过午，汝愚乃以谕同列，关礼又使所亲閤门宣赞舍人传密旨制黄袍。时上在嘉邸，殊不知，方以疾告。汝愚简宫僚彭龟年云：“礻覃祭重事，王不可不入。”甲子，礻覃祭。杲与步帅阎仲先分兵卫南北面，太母垂帘，命关礼引王先入，次执政奏事，太母曰：“皇帝已有成命，相公当奉行。”汝愚出所拟太皇太后圣旨云：“皇帝以疾至今未能执丧，曾有亲笔自欲退闲。皇子嘉王可即皇帝位，尊皇帝为太上皇帝，皇后为太上皇后。”太母览毕云：“甚好。”太母劝上即位，上固辞，且顾汝愚曰：“某无罪，恐负不孝之名。”群臣力请，遂即皇帝位于东楹之素幄，次行礻覃祭礼，人心始定。先是，京口诸军讹言汹汹，襄阳归正人（一作“士人”）陈应祥亦谋为变。举事前一日，登极赦书至，遂败。朱熹尝谓上“前日未尝有求位之志，今日未尝忘思亲之怀，盖行权而不失其正”云。庆元元年夏四月，始用校书郎李壁奏，命正缴御札八字付史馆。 \\n ○考异甲集载吴琚赞策事，文忠真公德秀为跋其密奏遗稿矣，其奏盖拟进于太上，乞太上宣布于外云：“予与皇帝之情，初无疑间，比以过宫稍希，臣僚劝请，反涉形迹。殊不知三宫声问络绎，岂在一月四朝方为尽礼？今天气向暑，过宫常礼宜免。如欲相见，当自招皇帝矣。乞誊降付留正等。”此绍翁亲目于琚之子钢，后又再索之于钢之子。近阅水心先生叶公适题王大受《拙斋诗稿》则曰：“绍兴四年，光宗疾不能朝重华，谏者倾朝，谤者盈市。宪圣后兄子琚最贤，大受因琚奏孝宗：‘陛下惟一子，不审处利害，恣国人腾口，取名于家，计大不便。且群臣以父子礼故诤不敢止，陛下何不出手诏，云皇帝体不安，朕所深知，卿且勿言，须秋凉（一有“朕”字），自当（一无“当”字）择日与皇帝相见也。’孝宗喜其策，会晏驾，不果用。”适以为“余实亲见”，不知二稿何为略不相似。大受往来诸公间，自以为预诛韩功。至是，钢白其先志于朝，大受必以钢如适所载其父稿，实大受所封，钢犹豫未上，会攻鬼楼公钥愤其前与族兄镛有间（按，事见戊集《曲水砚》条内），且毁其文，力言之于史相，期以必窜大受。又嗣秀王师揆言于朝：“王大受一布衣，凡国之大议，须要讨（一作“封”）分。”［此处疑有脱文）史遂命京兆去大受袍笏，编置邵武。钢遂以其稿上，而削大受姓名（原注：事有已见甲乙集者，今复详具）。 \\n ○庆元党嘉定改元，真文忠公以太学博士轮对，奏札曰：“庆元以来，柄臣颛制，立为名字以沮天下之善者有二：曰好异，曰好名。士大夫志于爵禄，靡然从之，以慷慨敢言为卖直，以清修自好为不情，流弊之极，至于北伐，举朝趋和，而争之者不数人。今既更化，当先破尚同之习。”二年春二月，除起居舍人。夏五月，直前奏事，略曰：“自权奸擅政，十有四年。始也朱熹、彭龟年以抗论逐，吕祖俭、周端朝以上书斥。其后吕祖泰之贬，则近臣已不敢言。又其后也，盗平章之名，起边陲之衅，求如一祖泰者不可得矣。”文忠此疏，不特为韩也。先是，绍熙五年六月庚寅，朱文公熹除宝文阁待制，与州郡差遣，己亥，除知江陵府。初，宁皇之立，赵忠定不用吴琚（原注：事已载乙集，琚，慈福亲侄），乃召韩胄（原注：慈福表侄）而嘱之。韩本不得通慈福宫籍，乃介内侍关礼入白慈福，至涕泣固请。慈福召韩入，遣谕忠定，其议始定。韩自以为有定册之功，欲去忠定而未果。文公自长沙召入，闻之即惕然以为忧，因奏牍示微意（一作“因免牍寓微意”）。及进对，指陈再三，又约吏部侍郎彭龟年白发其奸。彭护金使以出，韩益得志。时忠定方议召知名之士，海内引领，以观新政，而事已多出于韩氏。文公既言于上，又数以手书遣其徒白忠定，欲处韩以节钺，赐第于北关之外，以谢其勤，渐以礼疏之。忠定不能用。文公自长沙行至衢州，以书招其门人聘君蔡元定。元定不至，复书无他语，但劝其早归。文公居顷（一作“未去顷”），韩讽伶优以木刻公像，为峨冠大袖，于上前戏笑，以荧惑上听。公犹留身讲筵，乞再施行前奏，则予郡之批，已径从中出。然韩犹以公当世重望，美其职名，而优以大藩。公既去国，彭公方护使归，因奏：“陛下近日逐得朱熹太暴，臣亦欲陛下亟去胄。”未几，彭亦以直批予郡。庆元元年，韩欲并逐忠定，诬以不轨，因以尽除天下之不附己者，名以伪学。而太府寺丞吕祖俭以争论忠定，贬韶州，而弟祖泰至黜（一作“斥”）而窜。初，词臣傅伯寿尝从公于武夷，当公恳辞待制，草制词云云，“逮兹累岁，始复有陈前受之是，今受之非，谁能无惑？大逊如慢，小逊如伪，夫岂其然？顾而务徇于名高，在我讵轻于爵驭，俾解禁严之直，复居论著之联”云云。“噫！厌承明，劳侍从，既违持橐之班；归乡里，授生徒，往究专门之学。”遂授修撰之命。公尝用郊恩奏其子京官，故傅有“累岁始陈”之诮。二年冬十二月癸丑，褫职罢祠。台臣击伪学，至榜朝堂。未几，张贵谟指论《太极图说》之非，而沈继祖以追论伊川程正公为察官（原注：此某所载为胡。今以文公年谱考之，盖草而沈用之）。而胡草公疏未上，会以迁去职，遂转授继祖，故有是命。庆元三年丁巳春二月癸丑省札（原注：蔡本作“二年十月”）：“臣窃见朝奉大夫、秘阁修撰、提举鸿庆宫朱熹，资本回邪，加以忮忍，初事豪侠，务为武断，自知圣世此术难售，寻变所习，剽张载、程颐之余论，寓以吃菜事魔之妖术，以簧鼓后进，张浮驾诞，私立品题，收召四方无行义之徒以益其党伍，相与餐粗食淡，衣褒带博，或会徒于广信鹅湖之寺，或呈身于长沙敬简之堂，潜形匿影，如鬼如魅。士大夫之沽名嗜利、觊其为助者，又从而誉之荐之。根株既固，肘腋既成，遂以匹夫窃人主之柄，而用之于私室。飞书走疏，所至响答，小者得利，大者得名，不惟其徒咸遂所欲，而熹亦富贵矣。臣窃谓熹有大罪者六，而他恶又不与焉。人子之于亲，当极甘旨之奉，熹也不天，惟母存焉，建宁米白，甲于闽中，而熹不以此供其母，乃日籴仓米以食之，其母不堪食，每以语人。尝赴乡邻之招，归谓熹曰：‘彼亦人家也，有此好饭。’闻者怜之。昔茅容杀鸡食母而与客蔬饭，今熹欲餐粗钓名而不恤其母之不堪，无乃太戾乎？熹之不孝其亲，大罪一也。熹于孝宗之朝，屡被召命，偃蹇不行，及监司郡守，或有招致，则趣驾以往。说者谓召命不至，盖将辞小而要大；命驾趣行，盖图朝至而夕馈。其乡有士人连其姓者，贻书痛责之，熹无以对。其后除郎，则又不肯入部供职，托足疾以要君，此（一作“又”）见于侍郎林栗之章。熹之不敬于君，大罪二也。孝宗大行，举国之论，礼合从葬于会稽。熹乃以私意倡为异论，首入奏札，乞召江西、福建草泽，别图改卜。其意盖欲藉此以官其素所厚善之妖人蔡元定，附会赵汝愚改卜他处之说，不顾祖宗之典礼，不恤国家之利害，向非陛下圣明，朝论坚决，几误大事。熹之不忠于国，大罪三也。昨者汝愚秉政，谋为不轨，欲藉熹虚名以招致奸党，倚腹心羽翼，骤升经筵，躐取次对（一误“躐次取对”）熹既用（一作“剽”）法从恩例封赠其父母，奏荐其子弟，换易其章服矣，乃忽上章佯为辞免。岂有以职名而受恩数而却辞职名？玩侮朝廷，莫此为甚。此而可忍，孰不可忍？熹之大罪四也。汝愚既死，朝野交庆，熹乃率其徒百余人哭之于野。熹虽怀卵翼之私恩，盍顾朝廷之大义？而乃犹为死党，不畏人言。至和储用之诗，有“除是人间别有天”之句（原注：乃《武夷九曲》诗，非和储也），人间岂容别有天耶？其言意何止怨望而已？熹之大罪五也。熹既信妖人蔡元定之邪说，谓建阳县学风水，有侯王之地。熹欲得之，储用逢迎其意，以县学不可为私家之有，于是以护国寺为县学（原注：恐是政和以县学为护国寺。一本误作本文大字。又按“政和”二字似误），以为熹异日可得之地。遂于农月伐山凿石，曹牵伍拽，取捷为路，所过骚动，破坏田亩，运而致之于县下。方且移夫子于释迦之殿，设机造械，用大木巨缆绞缚圣像，撼摇通衢嚣市之内，而手足堕坏，观者惊叹。邑人以夫子为万世仁义礼乐之宗主，忽遭对移之罚（一本有“祸”字），而又重以折肱伤股之患，其为害于风教大矣！熹之大罪六也。以至欲报汝愚援引之恩，则为其子崇宪执柯娶刘珙之女，而奄有其身后巨万之财。又诱引尼姑二人以为宠妾，每之官则与之偕行，谓其能修身，可乎？冢妇不夫而自孕，诸子盗牛而宰杀，谓其能齐家，可乎？知南康军，则妄配数人而复与之改正；帅长沙，则匿藏赦书而断徒刑者甚多；守漳州，则搜古书而妄行经界，千里骚动，莫不被害；为浙东提举，则多发朝廷赈济钱粮，尽与其徒而不及百姓，谓其能治民，可乎？又如据范染祖业之山以广其居，而反加罪于其身；发掘崇安弓手父母之坟以葬其母，而不恤其暴露，谓之恕以及人，可乎？男女婚嫁，必择富民，以利其奁聘之多；开门授徒，必引富室子弟，以责其束修之厚。四方馈赂，鼎来踵至，一岁之间，动以万计，谓之廉以律己，可乎？夫廉也，恕也，修身也，齐家也，治民也，皆熹平日窃取《中庸》、《大学》之说以欺惑斯世者也。今其言如彼，其行乃如此，岂不为大奸大憝也耶？昔少正卯言伪而辩，行僻而坚，夫子相鲁七日而诛之。夫子，圣人之不得位者也，犹能亟去之如是，而况陛下居德政（一作“得致”）之位，操可杀之势，而熹有浮于少正卯之罪，其可不亟诛之乎？臣愚欲望圣慈特赐睿断，将朱熹褫职罢祠，以为欺君罔世之徒、污行盗名者之戒。仍将储用镌官，永不得与亲民差遣。其蔡元定，乞行下建宁府追送别州编管。庶几奸人知惧，王道复明。天下学者，自此以孔孟为师，而忄佥人小夫不敢假托凭藉，横行于清明之时，诚非小补。”公遂拜表称谢曰：“罪多擢发，分甘两观之诛；量极包荒，姑示片言之贬。迨复寻于白简，始知丽于丹书，镌延阁论撰之名，辍真祠香火之奉，兹为轻典，永赖洪庥（—作“私”），捧戴奚胜？感藏曷喻？（中谢）伏念臣草茅贱品，江海孤生，蚤值明时，已误三朝之眷奖；晚逢兴运，复叨上圣之深知。召自藩维，擢参经幄，略无可纪，足称所蒙。既远去于朝行，即永归于农亩。然犹畀之秩禄，使庇身于卜祝之间；置在清流，容厕迹于图书之府。所宜恭恪，或逭悔尤，乃弗谨于彝章，遂自投于宪网，果烦台劾，尽发阴私，上渎宸严，下（一作“交”）骇闻听，凡厥大谴大呵之目，已皆不忠不孝之科，至于众恶之交归，亦乃群情之共弃。而臣聩毛，初罔闻知，及此省循，甫深疑惧。岂谓乾坤之造，特回日月之光，略首从之常规既俾，但书于薄罚；稽眚终之明训倘许，卒遂于余生。是宜衰涕之易零，惟觉大恩之难报。此盖伏遇皇帝陛下尧仁广覆，舜哲周知，谓表正于万邦，已极忠邪之判；则曲全于一物，未伤黜陟之公。遂使顽蒙获逃窜殛，臣敢不涵濡圣泽，刻厉愚衷？虽补过修身，无及桑榆之暮景；然在家忧国，未忘葵藿之初心。”初，台臣劾公，仅见省札，而掖垣见不敢草谪词云。以蔡、李所著二《年谱》考之，二年十月中书舍人阙官，三年丁巳春则高文虎实权中书舍人，三月真除，继是则范公仲艺、陈公宗召当制。以《年谱》之所载二年三年不同，续当有考。初，元定前以锡山尤公袤、诚斋杨公万里所荐，杜门著书，隐居不仕。台臣以元定与公游最久，谓公欲荐草泽易阜陵之卜，诬以为公易置建阳乡校基规为葬地，故疏云云。元定谪道州羁管时，建阳令储公用，字行之，亦以劾罢，为其从公命也。公复郑公景实栗书云：“储宰一日与邑中定议，而某亦预焉，其人（原注：谓元定）则初不及知，而其地亦不堪以葬。他时经由，当自知之。”又答储书云：“闲中读书，奉亲足以自乐；外物之来，圣贤所不能必，况吾人乎！但新学一旦措手而委之庸髡，数日前已迁像设，令人愤叹不已。”庆元六年，公终于正寝。郡守傅伯寿以党禁不以闻于朝，犹遣人以赙至，其家辞焉。时故旧莫敢致哀，陆公游仅以文祭云：“某有捐百身起九原之心；倾长河注东海之泪，路修齿耄，神往形留。公殁不忘，庶其歆飨。”仅此六句，词有所避而意亦至矣。元定先公三年殁，以柩归葬。公以文恸之，其词曰：“窃闻亡友西山（原注：元定号）先生羁旅之榇，远自舂陵来归故里，谨以家馔只鸡斗酒酹于灵（一作“枢”）前。呜呼哀哉！”略无他辞。及其葬也，以病不能会，遣其子以文祭之，曰：“季通而至此耶？精诣之识，卓绝之才，不可屈之志，不可穷之辩，不复可得而见矣！天之生是人也，果何为耶？西山之颠，君择而居；西山之足，又卜而藏。而我于君之生，未及造其庐以遂半山之约，及其葬也，又不能扶曳病躯以视君之反此真宅而永诀以终天也。并游之好，同志之乐，已矣。”陆公之祭文公，文公之祭蔡君，俱不敢以一字诵其屈。盖当时权势熏灼，诸贤至不敢出声吐气，惟以目相视而已。官荐书与士子家状，俱以不系伪学为保任。公《与田子真帖》云：“闻某颇居前列。”《原注：姓名已载李秀岩《朝野杂记》，兹不复述。按，此下似有脱文。帖载公《大全续集》三卷。）又公《与饶廷老书》云：“中间道学二字，标榜不亲切，又不曾经官审验，多容伪滥，近蒙易以伪学，又责保任虚实，于是真赝始判矣。”（帖载《大全续集》四卷）嘉泰二年壬戌，除华文阁待制，与一子恩泽。郡不以公殁闻于朝，故有生前之命。于是党祸稍（一作“始”）平，而不知其所自。盖吴公琚与储公行之、项平甫游甚密，王大受又为水心先生门人，而吴又尝见止斋陈公执弟子礼（原注：陈集有《回吴直阁书》）。初，徐谊以忠被遣，徙南安，势汹汹未已，大受谋为薄谊罪者。一日，胄女归宁，忽致谊书。胄发函黯然，即移袁州。方议再移，会使臣蔡琏妄言牵引谊，众为惧，大受调护从容，竟得移袁州，寻归故郡矣。于是胡、刘德秀等多架造险语，且欲株陷良人，人人皇恐不自保。大受又请琚白太后，请外廷毋更论往事。大受力居六七（原注：水心先生题王大受《拙斋稿》），然事关宫阃，联畹戚，至秘，虽韩氏亦不知。吴公琚与大受所发，固非当时外廷与武夷弟子之所知。微水心先生发明之，则后之作史者安考？韩已渐疑琚阴援道学，至语其兄有“二哥（原注：吴与韩为中表，其位为兄）只管引许多秀才上门”。吴由次对，遂乞郡以出。韩一日因赏花之会，戏谓琚曰：“二哥肯为胄入蜀为万里之行否？”琚对以“更万里，琚亦不辞。”韩笑谓曰：“慈福岂容二哥远去？前言固（一作‘相’）戏耳。”琚亦以他郡去。琚谥议云：“待制西清，陈义慷慨，无少（一作‘所’）回隐。至于诚心乐善，于当世之君子，而深识远虑，疾私忿之害公，恶偏论之失平，有关于天下国家之大者，士大夫往往愧之。”呜呼，若此者，世岂能尽知公哉！琚薨时，韩犹未败，故谥议微及其事云。此太常之云耳，考功张嗣古是之，云：“深识远虑，于当世之君子，故有非学士大夫之所及者。”嗣古为韩甥，略不趋附。其使金一节，已载前录。又有谯公令宪者，偶阅朱文公《论语》，以韩邀会，介者促迫之登车，偶不省《论语》在袖中，至韩所，欲揖而《论语》落（一作“堕”）地，韩为一笑（原注：其后，令宪以江东部使劾公之子在，亦曰：“臣尝读其父书。”）当文公之向用也，其门人附之者众。及党议之兴，士之清修者，深入山林以避祸，而贪荣畏罪者，至易衣巾、携妓女于湖山都市之间以自别。虽文公之门人故交，尝过其门，凛不敢入。乙卯岁，丽水吴君棣，独蹑跻入武夷授《四书》，每日为课，文公多所与可。公大书“思齐”二字以厉之，吴因以自名其斋云。文公之去国，寓西湖灵芝寺，送者渐少，惟乎江木川李君杞，独从容叩请，得穷理之学，有《紫阳传授》行于世。嘉泰之间，为公之类者已幡然而起。至嘉定间，偶出于一时之游从，或未尝为公之所知者，其迹相望于朝，俗谓“当路卖药绵”。临安售绵率非真，每用药屑以重之，故云。夫诵师说而失其本真，虽孔氏之门不能免，而其不出而仕者，仅颜、曾二三子。利禄之移人，虽贤者不能忘。当文公武夷籍溪之时，与其师友门弟子析义理之精微，穷性命之隐奥，视风乎舞雩之乐，殆将过之；出而龃龉，于仕坎禀，其身儿陷入于深文。虽祸福决非公之所计，而士君子之出处，斯亦难矣。惟圣人备道全美，信夫！文忠犹及文公之时，时党禁，莫之敢见。文忠已中乙科，以妇翁杨公圭勉之同谒乡守傅伯寿，尽传公之业，未几中选，故不及门云，惜哉！ \\n ○考异刘德秀仲洪为桂阳教官，考校长沙回，至衡山，遇湖南抚干曾撙节夫（原注：南丰人）亦自零陵考校回。曾，晦翁上足而刘之素厚善者也。同宿旅邸，相得甚欢。刘谓曾曰：“仓司下半年文字，闻君已觅之，信否？”曰：“不然。撙平生不就人求荐。”刘再三叩之，曾甚言所守端确，未尝屈节于人。刘曰：“然则某欲得之，可乎？”曰：“君自取之，何与吾事？”刘至衡阳以告仓属（一作“仓司”，似误），仓属曰：“长官已许曾节夫矣。”刘曰：“昨遇之于途，而曰未尝觅文字于人。”仓属曰：“不然。曾书可覆也。”取以示之，则词极卑敬，无非乞怜之语。刘太息而去，曰：“此所以为道学也欤！”及刘为大理司直，会治山陵于绍兴，朝议或欲他徙。丞相留公正会朝士议于其第，刘亦往焉。是早至相府，则太常少卿詹体仁元善、国子司业叶适正则先至矣。詹、叶亦晦翁之徒，而刘之同年也。二人方并席交谈，攘臂笑语，刘至，颜色顿异。刘即揖之，叙寒温，叶犹道即日等数语，至詹则长揖而已。揖罢，二人离席默坐，凛然不可犯，刘知二人之不吾顾也，亦移席别坐。须臾，留相出，詹、叶相颐，厉声而前（一作“起”），曰：“宜力主张绍兴非其地也。”乃升阶力辩其非地。留相疑之曰：“孰能决此？”二人曰：“此有蔡元定者深于郭氏之学，识见议论无不精到，可决也。”刘知二人之意在蔡季通，则独立阶偶，默不发一语。留相忽顾之曰：“君意如何？”刘揖而进曰：“不问不敢对，小子何敢自隐？某少历宦途，奔走东南湖湘闽广江浙之间，历览书矣。山水之秀，无如越地，盖甲于天下者也，宅梓宫为甚宜。且迁易山陵，大事也，况国步多艰，经费百出，何以堪此？”公慨然曰：“君言是也。”诸公复向赵汝愚第议之。至客次，二人忽视刘曰：“年丈何必尔耶？”刘对曰：“愚见如此，非敢异也。”既而刘辨之如初，易地之议遂格。刘因自念曰：“变色而离席，彼自为道学，而以吾为不知臭味也，虽同年如不识矣。至枢府而呼年丈，未尝不知也。矜己以傲人，彼自负所学矣，而求私援故旧，则虽迁易梓宫勿恤也。假山陵以行其私意，何其忍为也！曰曾，曰詹，曰叶，皆以道学自名，而其行事若此。皆伪徒也，谓之伪学何疑？”未几，刘迁御史，于是悉劾朱氏之学者而尽逐之，伪学之名自此始。刘之帅长沙也，亲为言甚详，特记其颠末如此。节夫亦尝登葵轩之门，既而与王宣子辩其事，连上三书，言颇峻急，王帅以为悖而按去之。其去也，先生遗之诗，有曰：“如何幕中辨，翻作暗投疑？”又曰：“反躬端得味，当复有余师。”（原注：字明远，姓乐氏，湘中人）愚谓考亭先生建阜陵之议，本为社稷宗庙万年之计，天地鬼神实鉴临之，顾岂私于一蔡氏？蔡氏曩以孝宗之召犹不至，亦既罢场屋而甘岩穴。文公尝招之衢而不至，但曰“先生宜早归”。前后名公巨儒所以有考于蔡氏者，至公也。一乐其可异耶？《朝野杂记》亦谓：“阜陵之议，或云晦翁之意似属蔡季通也。”夫或之者，疑之也。秉史笔者，其可为疑似之论耶？自文公以来，建之乡贵率少荐乡曲特起之彦，宁非惩此乎？ \\n ○文公谥议初谥文（疑脱“忠”字）公，太常博士章徕议曰：“三才定位，非道无与立也。儒者之学，所以讲明是（一作“大”）道，正人事之纲常，而参天地之化育。故世之治乱，常视道之隆污。若饥者之食必以谷粟，寒者之衣必资桑麻，不可易也。自周衰，正学不明，道术分裂。急功利者昧本原，其流为申韩；尚清虚者忘实用，其弊为庄老。孔孟生乎其时，躬履是道，既与其徒辨问讲究，又著而为书，使后世有传焉。然辙环天下，诋毁困厄，至老而不用，身死而后其道始明。是何不能取信于当时，而乃获伸于后世耶？盖真伪之相夺，固不容以口舌胜，而枉己直人者，又圣贤之所不为也。百年之后，爱憎泯而是非定，则谤毁熄而公议行矣。至汉之扬雄，隋之王通，唐之韩愈，学孔孟者也。其出处通塞，大抵皆然。故待制侍讲朱公，自少有志斯道，既仕而志愈笃。累辞召请祠，益得以涵养所学，其后辞不获命，亦屡尝列位于朝，分符持节于外，而类多龃龉不合。主上龙飞，擢侍经筵，未几力排权臣而逐去，寻以论者诋为伪学夺职，而公亦继以下世矣。权臣既诛，圣化日新，乃还旧职，特命赐谥，以公之学，曾不究用于平生，而仅昭白于身后。岂非儒者之道，固不能以苟合，而亦不可以终泯？盖异世而同符也。谨按谥法：道德博闻曰‘文’，廉方公正曰‘忠’。惟公躬履纯诚，潜心问学，近承伊洛，远接洙泗。自格物致知，闲邪存诚，以为践履之实，用功于不睹不闻之际，加省于日用常行之间。及行著而习察，德新而理明，然后发圣贤蕴奥之旨，救（一作“斥”）清淡功利之偏。训释诸经。平实坦明，使后学有所依据。居乡则信于朋友，而以讲习为功；居官则信于吏民，而以教化为务。非‘道德博闻’之谓乎？惟公以难进易退之节，存忧国爱君之诚。为郡太守，则勤恤民隐，如恐伤之，奏减横赋，修举荒政，为民有请，不避烦渎，必使实惠下究。任部使者（一无“者”字），则纠发吏奸，不挠权势，虽忤时相，必得其职乃止（一作“已”）。至于立朝，则从容奏对，极言无隐，剀切论疏，发于至诚。方权臣初得志，窃弄威福，知其渐不可长，祸且及天下，抗章极论，继于讲筵密奏，虽知取祸弗顾也。非‘廉方公正’之谓乎？彼词章制作，兼备众体，雄深雅健，追并古作，亦可以为文矣，而未足为‘道德博闻’之文也。彼尽心献纳，随事规谏，或抗直以扬名，或削稿而归美，亦可以为忠矣，而未必皆‘廉方公正’之忠也。曰文与忠，惟公足以当之而无愧。合是二者以定公行，传之天下与来世，庶乎久而益信。谨议。” \\n ○覆谥考功郎官刘弥正议曰：“谥，古也；复谥，非古也。谥法曰：‘谥生于行者也。’苟当于其行，一字足矣。奚复哉！故侍讲朱公没，于爵未得谥，上以公道德可谥，下有司议所以谥。谨献议曰：‘《六经》，圣人载道之文也。孔氏殁，独子思、孟轲述遗言以传于世，斯文以是未坠。汉诸儒于经，始采掇以资文墨，郑司农、王辅嗣又老死训诂，谓圣人之心，真在句读而已。涉隋、唐间，河汾讲学，已不造（一作涉）圣贤阃域。最后韩愈氏出，或谓其文近道耳，盖孔氏之道，赖子思、孟轲氏而明。子思、孟轲之死，此道几熄（一本云：子思、孟轲之死，明者复晦，由汉而下暗如也），及本朝而又明。濂溪、横渠、二程子发其微，程氏之徒阐其光（一本云：濂溪、横渠剖其幽，二程子宿其光，程氏之徒嘘其焰），至公而圣道灿然矣。”公持心甚严，不萌一毫非正之念（一本云：公之学，以诚持中，敬持外，无公持心甚严二句）。其于书，舍六籍则诸子曲说不得干其思。其于道，不敢深索也，恐入乎幽；不敢泛（一作过）求也，恐汩其统。读书初贯串百氏，终也蔽；以圣人之格言，自近而入微，由博而归约。原心于杪忽，析理于锱铢，采众说之精而遗其粗，集诸儒之粹而去其驳。呜呼，醇矣哉！孟氏以来可概见矣（一云孟氏以来不多见也）。公中科第，时犹少也，薄游径隐，闭户潜思，朝廷每以好官召，莫能屈。不得已而出，惟恐去之不早。晚出经筵，不能五十日（一本云自官簿书考者九，天晚出经筵二句），而闲居者四十余年。山林之日长，讲（一作问）学之功深也。平居与其徒磨切讲贯，皆道德性命之言，忠敬孝爱之事。由公之学者，必行己庄于人信。居则安贫而乐道，仕则尊君而爱民；重名节而爱出处，合于古而背于时（一有好字）。若此者，真公之学者也。呜呼，师友道丧，人各自长（一作是）。公力扶圣绪，本末闳阔，而弄笔墨小技者以为迂；癯于山泽，与世无竞，而汩没朝市者以为矫；自童至耄，动以礼法，而汩弛捐绳墨者姗笑以为诞。世尝以是病孔孟矣，公何恨焉！初，太常议以‘文忠’谥公，按公在朝之日无几（无几一作浅），正主庇民之学郁而不施，而著书立言之功大畅于后，合‘文’与‘忠’谥公，似矣而非也。有功于斯文而谓之文，简矣而未（一无未字）实也。本朝欧苏不得谥‘文’，而得之者乃杨大年、王介甫。介甫经学不得为醇（不得为醇一作非醇也），其事业亦有可恨。大年政复文士尔。文乎，文乎，岂是之谓乎？世多评韩愈为文人（一无人字，有而字），非也。《原道》曰：‘轲之死不得其传’，斯言也，程子取之。公晚为《韩文考异》一书，岂其心亦有合与？请以韩子之谥谥公。谨议。”上从覆议，谥公曰“文”（原注：嘉定元年戊辰冬十月，诏赐谥与遗表恩泽，特谥曰“文”。按公《年谱》嘉定元年诏赐谥，其定谥曰“文”，则在二年也）。 \\n ○庆元二年戒饬场屋付叶翥已下御笔“朕既举（一作‘群’）天下秀彦试于春官，期得气识（一作‘宇’）伟厚、议论平正之士，副异时公卿大夫之选。属婴哀疾，不能亲策于庭。惟赖卿辈协意悉心，精加衡鉴，网罗实才，毋使浮夸轻躁者冒吾名器，则惟汝嘉，故兹诏示，想宜知悉。”盖为谅暗不能亲策，事体至重，故加戒饬。自此袭以为例，虽当亲策，亦加戒饬云。 \\n ○科举为党议发策　按此行原本在“庆元二年戒饬场屋”标题之前，低本文一格，疑误。 \\n 今易置于此自制科明数之问既罢（原注：制科有明数，有暗数。李心传载亦未详），绍兴尝复而未盛，上之发策，下之对策，皆出于虚文。故士之知书日益少，而宏词遂得以擅该洽之誉，甚至明经者不习故典，词赋者不谙传注，有司既奉上旨，遂发为问目云。孔子作《六经》而王道备，汉儒传《六经》而师说兴。自武帝劝学，置博士弟子员，而传业者浸盛，一经说至数万言，众至千余人。班固赞《儒林传》谓：“网罗遗失，兼而存之，是在其中。”以经说之多，若取是而去其缪妄，经意自明，何必并存之乎？汉兴，言《易》者本田何，言《书》者始伏生。考之《艺文志》□列施、孟、梁丘、欧阳、大小夏侯《章句》之篇数，而田何、伏生不著其名氏，岂以何无《易传》，而伏生口以传授，承学者已广，故不必著见于志耶？孟喜主赵宾之说，释箕子谓“万物方荄兹”，何以为明《易》？有守小夏侯说，文增师法，其言最多，说曰若稽古至三万言，其果有益于经乎？《诗》有鲁、齐、韩三家，独申公以训故为教，不著解说，辕固、韩婴皆为之传，咸非其本义。史氏谓鲁最为近之。说《诗》盖不在多言矣，善为《颂》者不通经，不害为礼官；能记其铿锵鼓舞，而不能言其义，亦典乐。迨夫曹褒之在东都制定礼乐次序，其事为百五十篇。肃宗乃以众论不一，议《礼》之家，名为聚讼，遂寝不行。郑康成注《仪礼》等记，书有驳有难，通人颇讽（一作“讥”）其繁。是岂通其经、言其义者适所以为病？武帝尊《公羊》，宣帝兴《谷梁》，一时诸儒并论，或从《公羊》，或从《谷梁》。《左氏》最后出。刘歆遗书太常，欲以求助，乃反得讪。然则《公》、《谷》之立，《左氏》之难兴，岂时君各有好尚，或诸儒之论党同伐异，遂有去取之殊云云。发策词赋之士如此，然犹可以臆对，盖赋题出天子，大采朝日已为不恕，盖无复类书之可寻，故策问微恕，意欲使词赋者稍知传注之学，及首篇问目云。博物洽闻，儒者所尚已。防风专车之巨骨，肃谨氏苦矢之方，非圣人孰能辨之？对神雀五采之来集，有以在岐周为证者；问建章千门之制度，有以能画地成图应答如流者。然则博物君子，何世无其人乎？故西都著作之庭，必聚闻见殚洽之彦。唐正元取士之目，兼设博通《坟》、《典》之科，此有国者所赖以崇饰文治，其在是欤云云。今日韦布之士以科目应诏者，类多溺于虚诞之习，初无根柢之学，试历考前代所谓博洽之儒有见于世者，与诸君共评之。汉高以马上得天下，一时共成帝业者，皆武力功臣，而能安刘氏，乃在于重厚少文之人。是岂在上者未知崇儒，而博洽之士未之闻乎？及武帝之世，详延文学，儒者以百数，班氏所称博物洽闻、通达古今，不过数人而已。是时制度多阙，诸儒议封禅之事，及得精于诵读者，其制始定，而固独以儒雅称之。岂雅为博洽之异名乎？东都之儒，有著《周易》、《尚书》、《毛诗》、《仪礼》、《论语》、《孝经》及《毛诗》诸驳，见称洽熟，有撰欧阳、大小夏侯《尚书》古文同异，齐鲁韩《诗》与《毛氏》异同，并《周官解故》行于世者，范晔不敢列于《儒林》。岂其博通经学，非以一艺自著，与专门名家不同而然与？唐贞观开文学馆，召名儒十八人与论天下事。开元相望史学尤盛，有以功业显显著见者，末易枚举。其间能辨古铜器知为阮咸初作，请《左氏春秋》之疑，能言三家七穆之不差，亦可谓博古矣。然考其人，或以类礼而作五难，或仅能论胡乐之乱雅，他无建明。岂所学不充所用耶？在唐之前，又有博学多通号为“武库”者，能处军国之要计无遗矣，其智识为何如？见谓书淫，坚守其志，不从辟召，而乃无意斯世，又果何所见耶？唐史臣品藻诸儒书，专于记习，他无大事业，则次《儒学篇》，乃举天下一之于仁义归于儒，为宰辅所当为者。则今日欲得实才，必当出于博洽者，其止于诵习而已乎？抑为经史学乎？至第三问目，犹问左氏述虞人之箴，与兰台漆书之经，与《金鉴》序于贞观，《连屏》作于元和，《大训》、《帝范》、《衡》、《君臣》、《刑政箴》、《太医》等箴，固已兼制科宏词于问目，宜多士之不能涉笔也。中是选者，前二名莫子能（后作“子纯”，未知孰是）、邹应龙（一作“乾”）。莫已有官，易居邹下。子纯该洽之士，真足备制科宏词之选已。自岁主司自翥以下，曰倪思、刘德秀，策问指安刘氏者乃重厚少文之人，盖阴誉胄云。先是，台臣（一作“朝廷”）击伪学榜朝堂，未几，张贵谟指论《太极图说》之非，翥、思、德秀在省闱论文弊，复言伪学之魁以匹夫窃人主之柄，鼓动天下，故文风未能丕变，乞将《语录》之类并行除毁。是科取士，稍涉义理者悉见黜落。叶、刘俱附韩，策问非文节所为也。文节于韩、赵皆无所附。翥为长，当出首篇，士愕莫知对。子纯以小纸帖所出于柱间，士皆感之。是时举子不事记诵，专习于空虚之谈。若射策中，至有“心心有主，喙喙争鸣”之语，转相换（一作“模”）写，世之识者固已患之。时适值党议之兴，而士之遭黜者往往以为朝廷不取义理之文，得以藉口矣。当时场屋媚时好者，至攻排程氏，斥其名于策云。 \\n ○嘉泰制词庆元党论之兴，中书舍人陈傅良追削家居。嘉泰会赦，复官予祠。制词曰：“日者宗相当国，凶愎自用，论者指为大奸似矣。盍亦考其所以然，盖一妄庸人耳。何物小子，敢名元恶。而一时士大夫（一作“大夫士”）逐臭附炎，几有二王、刘、李之号，朕甚悯之。”其词盖皆顺时好，指赵忠定汝愚也《愧郯》（一有“亦”字）云。　"}
{"章节": "戊集", "正文": "戊集 \\n  \\n  \\n ○岳侯追封“人主无私，予夺一归万世之公；天下有公，是非岂待百年而定？眷言名将，宿号荩臣，虽勋业不究于生前，而誉望益彰于身后。缅怀英概，申畀愍章，故追复少保、武胜军节度使、武昌郡开国公、食邑六千户、实封二千四百户、赠太师、谥武穆岳飞，蕴盖世之才，负冠军之勇，方略如霍嫖姚而志灭匈奴，意气如祖豫州而誓清冀、朔。屡执讯而获丑，亦运筹而策勋。外摄威灵，内殚谟画。属时讲好，将归马华山之阳；尔犹奋威，欲抚剑伊吾之北。遂致樊蝇之集，遽成市虎之疑。虽怀子仪贯日之忠，曾无其福；卒坠林甫偃月之计，孰拯其冤？迨国论之初明，果邦诬之自辨。中兴之主，思念不忘；重华之君，追褒特厚。肆渺躬而在御，想风烈以如存。是用颁我丝纶，燧之王爵，锡熊红之故壤，超敬德之旧封。盖将慰九原之心，亦以作三军之气。于戏！修车备器，适当闲暇之时；显忠遂良，罔闲幽明之际。尚惟泉壤，歆此宠光，可特封鄂王，余如故。”嘉泰四年六月二十日，中书舍人李大异行。盖韩氏兴师恢复，故首封鄂王以为张本，制中故有“作三军之气”与“修车备器”之词（按制词有与今本《金陀粹编》所载字句小异，附刊卷末）。 \\n ○老异此制乃《金陀粹编》第二十七卷所载。《金陀粹编》乃王孙珂所载，决不致误。而纪闻者以李公大异为颜或，其误甚矣。嘉泰间，岳侯之死仅八十年，故有“天下有公，是非岂待百年而定”之语。谓必待百年而定，何也？盖纪闻者治赋，若如所载，仅一无用韵语（一作“原韵”）起句耳。恐史官误采其说，故载详云。 \\n ○遗事开禧初降诏兴师，李公壁草起句云：“天道好还，盖中国有必伸之理；人心助顺，虽匹夫无不报之仇。”累词殆将数百。予侍叔父贡士泳自浦城行至都之玉津园前，售摹诏而读之。叔父曰：“以中国而对匹夫，气弱矣。其能胜乎？”已而兵果大败。金因亦有伪诏诋韩胄云：“蠢尔残昏巨迷（此句疑有脱文）辄鼓兵端，首开边隙。败三朝七十年之盟好，驱两国百万众之生灵。彼既逆谋，此宜顺动。尚期决战，同享升平。” \\n ○毕再遇再遇，临安西溪人。淳熙间，以勇名于军。精悍短小，盖骁将也。开禧兵罢不支，再遇奋于行伍，年已六十，披发戴兜鍪铁鬼面，被金楮钱，建旗曰“毕将军”。敌骑望其旗已，相顾愕视。再遇乘之，出入阵中，万死莫敌。盖先是敌中有毕将军庙甚灵异，其后浸以不灵，其形又绝肖，且登其号于旗，敌兵以为本国之神。湖海贼作，再遇为淮东招抚使，建治于扬州，虽杀戮过当，而贼亦旋定。尝延客高会，取贼肝胃烹而荐酒。又擒其魁，用火尺烙其背，为棋笛琴丝之类。再遇不善书，其弟再□颇能书，尝为其赞画于内。朝命再遇释印入觐，留都亭驿。其弟尝污其宠妾，因酒大悖再遇。再遇不能忍，以铁尺杀之，具奏闻于上待罪，且谓再□非同产，盖义兄弟。有旨放罪。未几，台臣以其被召乃以军容入国，且及其手残同气，有旨徙之川。继而又论其在淮为招抚日，多縻金钱以馈过客，追十六万缗寓于之军帑。再遇以田券折纳于有司，仅得十万。守臣杨长儒（一作“孺”）怜之，为代纳六万云（原注：其详见李常簿著《谥议》）。 \\n ○周虎虎，平江人。今有武状元坊，则其家也。黄公由以进士第一人旌其坊为“状元”，故用“武”字以别之。虎倜傥有大将器，身兼文武，能赋诗，工大字。开禧间守和州，敌骑蔽野，居民官军无以为食，城欲下者屡矣。其母夫人自拔首饰奁具，巡城埤，遍犒军，使尽力一战。命虎同士卒甘苦，与之俱攻围以出战。士卒感其诚意，遂以血战，敌骑几歼。上守城功归于母，朝命封以“和国”，赐冠帔云。虎之居吴也，言者以为韩党，坐安置□州。虎既贫，不能将母以往。未几，谪所闻讣，号恸，誓不复仕。放还，杜门托疾，屡召不起。虽旧所部候之，亦坚不与接，但喏于庭而去。 \\n ○田俊迈（原注：事略见前集） \\n 俊迈，当开禧北伐，七日之间，攻破宿州，下灵璧、虹县，先锋甚锐。郭杲兵败，乞和于敌。敌曰：“我不要别物，但要俊迈。”杲缚俊迈往。其子讼父冤，杲坐是斩于丹阳市。赐俊迈谥，官其二子，赐宅一区。 \\n ○开禧施行韩胄御批黄榜开禧三年十一月三日圣旨：“韩胄久任国柄，粗罄勤劳，使南北生灵枉罹凶害，以致敌人专以首谋为言。不令退避，无以继好息民，可罢平章军国事，与宫观。陈自强专务阿谀，不恤国务（一作“事”），可罢右丞相，日下出国门。”前一日，钱象祖、卫泾、李壁以御批付殿前夏震。震至日遣其将郑发截韩于六部桥，至玉津园，遂以铁鞭击死之矣（原注：诛韩本末，已载丙集）。韩诛后三日，皇子、威武军节度使、开府仪同三司、荣王臣□札奏：“辄沥危衷，仰干天听。臣窃伏自念至愚不肖，获共子职，仰戴天地父母覆育之恩，蚤夜以思，未知报称万分之一。今日之事，有系国家安危大计，势甚可虑者，不敢不亟陈于君父之前。臣伏见韩胄久任国柄，粗罄勤劳，第以轻信妄为，擅起兵端，蹂践沿边郡邑，室庐焚毁，衣食破荡，父子、夫妇离散不能相保，兵连祸结，蠹耗国用，疲困民力，生灵无辜殒于锋镝之下，不可胜计。死者冤痛，生者愁苦，海内之民无不切齿忿嫉，归咎于胄，盖其权势足以钳天下之口而不敢言。臣而不言，死有余罪。况今敌情叵测，专以首谋为言，若不令其退避，使之循省误国之愆，必致上危宗社，重累君父，臣此身亦何所容。是敢冒昧奏陈，欲望圣慈特发睿断，罢胄平章军国事，与在外宫观，日下出国门。安边继好，保邦息民，实在此举，宗社幸甚！天下幸甚！所有陈自强，专意阿附，备位无补，欲望并赐罢斥。如臣言可采，乞速付三省施行。干冒天威，臣无任云云。”十一月三日，三省同奉圣旨并依。 \\n ○罢韩胄麻制“门下：朕图回机政，委用柄臣。远至迩安，所赖经邦之益；力小任重，难逃误国之诛。揆以群情，奋由独断，爰诞易攵于免册，庸敷告于治朝。太师、平章军国事、平原郡王韩胄，早以勋门，浸登显路，久周旋于轩陛，适际会于风云。服劳王家，意前人之是似；预闻国政，殆故事之所无。位极王公，职兼文武，宜思靡之义，用答非常之恩。而乃植党擅权，邀功生事，不择人而轻信，不量己而妄为，败累世之欢盟，致两国之交恶，三军暴骨，万姓伤心。列圣有好生之德，尔则专于嗜杀；朕躬有悔过之实，尔则务为饰非。公事诞谩，曾无顾忌，遂致敌人之未戢，专以首谋而为言。临机果见（一作“料”）理明，既无半策；得君专行政久，徒积众愆。倘令尚处以庙堂，何以遂安于社稷？欲存大体，姑畀真祠，庸少慰于多方，以一新于庶政。于戏！威福惟辟，朕方亲总于大权；明哲保身，尔尚自图于终吉。往哉（一作“其”）只若，兹谓优容，可罢平章军国事，依前太师、永兴军节度使、平原郡王，特授醴泉观使，在外任便居住，食邑实封如故。”罢自强制云：“以道事君，所冀赞襄之益；朋奸罔上，乃辜委寄之隆。殊弗岩瞻，宜从策免，特进、右丞相兼枢密使、秦国公陈某起云云□□□□□沈厚之略，亟用是宜；岂期胡广无蹇谔之风，优礼何补？粤从言路，进秉国均，不思洗心之忠，徒附炙手之势。以庸庸为上策，以唯唯为善谋。贿赂公行，廉耻俱丧。钟鸣漏静（一作“尽”）而行且勿止，鼎折饣束覆而任何以胜？暨权臣轻启于衅端，与邻境顿乖于和好。内郡竭于粮饷，边城瘠于干戈。谁无忧时之思，独为保位之举。拟而言，议而动，悉付括囊；危不持，颠不扶，殆成桡栋。尚不亟从于退黜，必将愈积于罪愆。爰解军枢，俾奉香火，犹以股肱之旧，务全体貌之存。于戏！乞骸骨以避贤，已昧满盈之戒；归田里而思过，无忘循省之诚。往服宽恩，益只明训，可罢右丞相、枢密使，依旧秦国公、醴泉观使，在外任便居住。”自强自出国门，每朝必朝服焚香，自云：“从天乞一日之命。”行至浦城，其族人陈政（一作“正”）和为宰，迎劳于郊，自强太息曰：“贤侄，贤侄，大丈夫切不可受人大恩。”雪涕而去。自强本太学诸生，尝居韩氏馆，实训胄。宪圣女弟魏夫人，实胄母，见其举止凝重，交游不妄，尝器重之，谓胄曰：“他日得志必用之。”陈登科，为光泽丞，其年已六十矣。主簿张彦清登科最早，而其年方盛，尝玩侮之。杨开国圭，彦清之友也，尝访彦清，因以识自强，每敬陈，不敢狎，因私语陈曰：“子姑自重，以相法论之，不十年为宰相矣。”自强以为彦清讽圭玩己，而又以圭平日无狎语，姑信之。及自强为丞，去官调阙，知韩已得柄，漫往候之。刺入，胄约以来日从官来见，当延接。自强不测其意，明日又漫往。胄于群从宫中，前设褥，拜自强云：“许多时先生在何处？”翌日，从官即交章特荐入台，不期年，遂拜相云（原注：圭事已载前集）。自朝廷以岳侯赐第为太学，有善司听者闻鼓声，谓学中永无火灾，亦不出宰相。久之，自强破谶而相。自是以诸生致宰相者相望矣。阴阳拘忌之说，可信乎？彦清亦往候，自强怜其选调，欲荐之韩。其子语之曰：“爷不记光泽之事乎？”真文忠铭彦清墓，谓其不趋附自强，此殆过也。文忠中宏博，由剑南判官召入为国录，寓于圭之酒官舍，即今之清风坊。彦清实于是年见自强，予所目睹（一作“亲目”）云。 \\n ○臣僚雷孝友上言“臣闻《书》曰：‘惟辟作福，惟辟作威，惟辟玉食。臣无有作福作威。臣之有作福作威，害于其家，凶于其国，人用侧颇僻，民用僭忒。’释之者曰：‘君臣之分，贵贱有常。政当一统，权不可分。作福作威，谓秉国之权，勇略震主者也。人用侧颇僻，民用僭忒，谓在位小臣，见彼大臣威福由己，由此之故，皆附下罔上，亦有因此而僭差。’夫箕子告武王以《洪范》，陈天地之大法，而独于此谆谆其严，凛乎其不可犯，真足以垂戒万世。且以作福作威而害家凶国，祸已如彼，而况征伐白天子出，圣有明训，人臣而可专之以贻祸天下哉！臣仰惟陛下天资仁孝，身履恭俭，率循礼法（一作“率礼守法”），畏天爱民，未尝有一过举。以韩胄获联肺腑，久侍禁密，见其平时小心畏谨，故每事询访，觊有裨补。胄所宜衔（一作“仰”）戴恩遇，勉自抑畏，密勿弥缝，图报万一；而席丰膏粱，不学无术，任重力小，轻躁自用。陛下少加假借，侈然骄肆，窃弄威福，恐人有欲议己者，乃首借台谏以钳制上下。除授之际，名为密启，实出己私，而奸险之徒，亦乐为之鹰犬。台谏之官，使诚出于天下之公选，入主之亲擢，论议奏章，允叶人心，听之可也。今专植私党，任用匪人，凡有所言，无非（一作“不”）阴授风旨；而每告陛下，必谓台谏公论，不可不听。自是威福日盛，无复忌惮。稍有异己，必加摈斥，以专擅朝政，干分败常。自知其无所容，乃巧图兵柄，以为固末之策。撰造间谍，轻绝和好，遽起兵端。逆曦之任殿岩，胄交通狎昵，踪迹诡秘，人已窃议。当孝宗在位之日，以吴氏世掌兵权，圣虑高远，吴挺之生逆曦，年甫弱冠，因其来觐，留之禁卫，以系人心。及挺之死，宜易以他将。逆曦在光宗朝亦不过假守边郡。胄既奏（一作“荐”）为殿岩，又纳赂以纵其归，复任西帅，付以全蜀，识者盖已寒心。果挟强邻以畔，人尤不能无疑于胄，而胄亦何辞以自解？藉曰无他，而虎兕出柙，咎将谁归？以致皇甫斌之败于唐州，李汝翼败于符离，商荣败于东海，郭倪败于仪真，郭倪之抱头鼠窜，仅以身免。将不素择，兵不素练，轻举妄动，自取困衄，殆理势之必然，而所以致此者，抑有由也。苏师旦起于笔吏之贱，胄奔走之旧，荐进宠用，不三四年，通显。凡武臣之建节，非近属懿戚，元勋宿将，不以轻畀，乃举而授之奴隶。昔秦桧居相位垂二十载，不为不专，假宠使令，如贾、丁稷不过武功大夫，未尝处以朝廷职任，而师旦为御带，为知閤门，为枢密都丞，至秉旄钺，此秦桧之所不敢为而胄敢为之。师旦何知？习利亡耻，固其常态。既为胄所亲信，遂招权纳贿，其门如市。自三衙以至江上诸帅，皆立定价，多至数十万缗，少亦不下十万，□□致败（案，此处脱文似不止二宇）胄不得已，稍从黜责。诸将往往退有后言，谓吾债帅而责以战将，途路籍籍，传笑境外，遂益有轻视之心。师旦旋以败露，削籍投荒，虽加之罪而心实不服，扬言于人，谓诸将贿赂，非所独得，盖指胄而言。然则师旦之窜，非专于伸国宪，亦胄藉之以自文尔。抑胄之专擅，尤有大可罪者。臣闻国家有大兴作，谋及卿士，谋及庶人，《礼》曰：‘天子将出征，类乎上帝。宜乎社，造乎祢，于所征之地。受命于祖，受成于学。’岂非兵凶器，战危事，故谨重如此。胄之举事，上不取裁于君父，下不询谋于缙绅，至于陛下侍从近臣有不得与闻，同列不能尽知者。甚至密谕诸将出师之日，潜假御笔以行之，外庭曾不及见。已破泗州之后，曲为之说，以罔圣听，始谕词臣降诏。迨沿边连以败报，悉皆蒙蔽，而密谕诸将第以捷闻，人情汹惧，几不自保。幸祖宗德泽在人，逆曦授首面敌亦以粮乏自遁。然而三边兵民死于锋镝，困于转输，沦于疫厉，室庐焚荡，田业荒芜，遗骸蔽地，哭声震野。斯民何辜，而至此极？至于强敌频年佥刷，皆吾中原赤子，彼惟重其族类，而虐用吾民。光化之战，至驱佥军及俘系老弱几数千人，填塞壤堑，以渡军马。河南之地，十室九空，而两淮四十余年生聚，遂成邱墟。是南北数十（一作“百”）万生灵之命，皆胄一人杀之也。皇天后土，能鉴陛下之心，虽敌人亦知其非出于陛下之意。是以督府每遣小使使敌帅，书问往复，必以首谋奸臣为言。使胄本无邪谋，以轻信误国，至此亦当审察事势，束身请罪，退就贬削，犹有辞于天下。乃偃蹇居位，靡间惟容，惟遇报稍希，辄为大言。每执己见，则曰：‘有以国毙’，闻者缩首。夫国者，太祖、太宗、高宗之国，而纵胄毙之，可乎？方倚腹心以为台谏，文饰奸言，谓之‘一人心，定国论’，以禁异议，怙终不悛，殆将罔测。夫以胄本以庸暗无知，养成奸恶，得罪天地，得罪祖宗，得罪举国兵民，纳侮强邻，提孩孺子，口皆能言，心无不怨，而劫于积威，曾无一人敢为陛下言者。赖陛下觉悟出自英断，特降御笔处分，且蒙圣恩，不以臣疏远亡似，擢长宪府。臣虽见具辞免，而已入台供职，亟举其专权误国之大者言之，其他罪恶擢发不足以数，未暇枚举。如陈自强者，昏老庸缪，本无寸长可取。徒以尝假馆于胄，由州县小官，数年间汲引拔擢，以致陛下过听，用为次相，附阿充位，不恤国事，不遵圣训。中书机务，唯唯听命，一无可否。胄曰‘兵当用’，自强亦曰‘当用’；胄曰‘事可行’，自强亦曰：‘可行’。每对客言：‘自强受恩深，只得从顺。’然则从之者欤？自强之罪，亦不可胜诛矣。若其贪黩无艺，政以贿成，鄙猥之状，言之几污口舌，臣亦未暇悉论。伏望陛下详览臣奏，将胄、自强重赐贬窜，以答天人之愿，以释兵民之忿，以彰有国之典，以慰死者之冤。使敌国闻之，必谅陛下本心；使将士闻之，必为陛下戮力；忠义闻之，必为陛下奋发而起。宗社幸甚！天下幸甚，取进止。”贴黄：“臣切惟太皇盛德节俭，帑藏储积甚丰。侧闻尝有遗旨，除供治园陵用度外，以助陛下军国之费。有内臣王者，实主其事，盗窃既多，潜以奉胄。又与李、杨荣显、毛居实、李大谦等瓜分之。下至胄奴隶周筠、凌文彦、陈琮，亦皆盗取。当边事未宁，用度极繁之时，岂应臣下因太后之丧遂以为利？且有违慈训。伏乞睿旨，令所属拘回，似俟处分，实为允当。其李等并究，见情犯轻重坐罪，伏乞睿照。”又小贴子：“照得苏师旦因受结托，荐用庸缪，以致败衄，上误国事，虽已窜责，未正典刑。刀笔贱吏，原其误国之故，死有余辜（一作‘责’），乞赐处分。苏师旦既逐之后，堂吏史达祖、耿柽、董如璧三名，随即用事，言无不行，公受贿赂，共为奸利。伏乞睿断，将三名送大理寺根究，依法施行，实快士论。伏候敕旨。”十一月十五日，三省同奉圣旨依。韩胄责授和州团练使，送郴州安置。陈自强迫三官，送永州居住。内苏师旦特决脊杖二十，配南昌化军牢城收管，月具存亡。申王等令临安府究见情犯。申三省枢密院所合拘回钱物，并委本府施行。史达祖、耿柽、董如璧并送大理寺根究。 \\n ○臣僚上言“臣闻《书》载舜之事曰：‘流共工于幽州，放欢兜于崇山，窜三苗于三危，殛鲧于羽山。四罪而天下咸服。’当舜之时，可谓至治，而流放窜殛之刑行焉。盖天讨有罪，有不容恕也。恭惟陛下光绍丕基，寅畏天命，宽仁恭俭之德，度越百王。凡在臣工，宜思尽忠以辅成治道。而韩胄夤缘肺腑，窃弄大权；蒙蔽圣明，擅作威福；首引群邪（一作：枉），分布要途；排阻忠臣，陷之大戮；贼害善类，斥逐无余。凡陛下亲信之臣，有不便于胄，则外挟言路，以罔宸听。私意既行，凶焰日炽；出入禁旅，恣为期罔（一作奸欺）；侵盗货财，遍满私室；交通赂遗，奔走四方；凿山为园，下瞰宗庙；穷奢极侈，僭拟宫闱。十年之间，罪恶盈积。胄虑祸之及，思固其业，乃复设为计谋，窃据平章军国事。此乃祖宗所以待元老大臣，胄何人，乃以自处？安坐廊庙，紊乱纪纲。又于此·时，轻开边衅，上不禀于陛下，旁不谋之在廷。盛夏出师，挑患召衅，使沿边赤子，骨肉流离，肝脑涂地，死于非命者不如几万人矣。昵比吴曦，利其厚赂，畀以节钺，授之西兵。又使程松与之共事，取轻纳侮，启其奸心。自非宗社之灵，忠义兴起，则全蜀之地，岂不重贻陛下之忧？胄罪状著明，人怨神怒，而犹专愎自用，殊无悛心，以国事快己私，视民命如草芥。原其用意，欲以何为？昔之所谓四凶，其罪复有大于此者乎？陈自强昏昧冗，本无寸长。徒以胄私人，骤加汲引，拔自选调，置之清华。曾未数年，躐登宰辅。兵衅既开，边鄙不宁，复以自强兼领枢密，幸其徇己，倚为腹心。而自强恁藉其威，不知顾忌。日暮途远，贪得无厌；援引朋邪，浊乱班列；呼吸群小，纳赂卖官；请托公行，赃罪狼藉。讪笑讥骂，万口一词。社鼠城狐，盖未有甚于此者也。仰惟陛下奋发英断，斥此二奸。成命初传，都人相庆。而犹畀以祠禄，未惬舆情。臣愚欲望圣明将韩胄明正典刑，以谢天下。仍将陈自强削夺官爵，窜之远方。则舜除四凶之事，复见今日。可以壮国势，可以正人心，可以开忠直之门，可以弭窥觎之患。海内幸甚！所有录黄，臣未敢书行，谨录奏闻，伏候敕旨。”十一月六日，三省枢密院同奉圣旨并依。韩胄送英德府安置，陈自强责武泰军节度副使依旧永州居住。 \\n ○又臣僚上言“臣至愚极陋，初乏寸长，陛下过听，擢任言职。臣辞不获命，黾勉就职，自量无以补报高（一作隆）天厚地之恩，惟遇事尽言，始为无负（一有尔字）。臣今早立班，恭听麻制，窃见太师韩胄罢平章军国事，特进陈自强罢右丞相，奸人去国，公道开明，天下幸甚！社稷幸甚！然二人之罪重于邱山，罚未伤其毫毛，虽曰朝廷欲存体貌之礼，而罪大罚轻，公论沸然。臣职在言责，既有所闻，岂容缄默？请详为陛下陈之。胄始以肺腑夤缘，置身阁职，典司宾赞之事，不过若此而已。光宗皇帝以父传子，国朝之家法，陛下贤圣仁孝，亲承大统，加以慈福太皇太后重帏（一作华）之命，天命所归，人心所向，臣子何功之有？胄乃以与闻内禅为功，窃取大权。自是以后，无复顾忌，童奴滥授以节钺，嬖妾（一作幸）窜籍于宫庭。创造亭馆，震惊太庙之山；宴乐笑语，彻闻神御之所。齿及路马，礼所当诛；简慢宗庙，罪宜万死。其始也，朝廷施设，悉令禀命。其后托以台谏大臣之荐，尽取军国之权，决之于已。且如御前金（一作军）牌，祖宗专隶内侍省，而乃多自其私家发遣。至于调发人马、军期，并不奏知，此岂‘征伐自天子出’之义？台谏侍从，惟意自用，不恤公议。亲党姻娅，躐取美官，不问流品。名器僭滥，动违成法。窃弄威柄，妄开边隙。兵端一启，南北生灵，强者殒于锋刃，弱者填于沟壑。流离冻饿，骨肉离散。荆、襄、两淮之地，暴尸盈野，号啼震天。军需百端，科敛州县，海内骚然。迹其罪状，人忿神怒，覆载之所不容，国人皆曰可杀。而况陛下即位以来，以恭俭守己（一作位），以仁厚化（一作保）民。无声色玩好之娱，无燕游土木之费。凡可以裕民生、厚邦本者，无所不用其至。不惟人知之，天亦知之；不惟中国知之，四夷亦知之。自军兴以来，人情汹汹，物议沸腾。而胄钳制中外，罔使陛下闻知。甚至宦官宫妾，亦其私人，莫敢为陛下言者。至如西蜀吴氏，世掌重兵，顷缘吴挺之死，朝廷取其兵柄，改畀他将，此为得策甚矣。胄与曦结为死党，假之节钺，复授以全蜀兵权。曦之叛逆，罪将谁归？使曦不死，胄未可知也。人皆谓胄心无有极，数年之间，位极三台（一作公），列爵为王。外则专制东西二府之权，内则窥伺宫禁之严，奸心逆节，具有显状。纵使胄身膏斧钺，犹有余罪，况边衅未解，朝廷倘不明正典刑，则何以昭国法？何以示敌人？何以谢天下？今诚取胄肆诸市朝，戮一人而千万人获安其生。况比者小使之遣，金使尝以胄首谋为言，是金人亦知兵事之兴，非出于陛下之意也。使诛胄，而敌不退听，则我直而彼曲，我壮而彼老，自然人心振起，天意昭回。以此示敌，何敌不服？以此感人，何人不奋？臣尚虑议者谓国朝家法仁厚，大臣有罪，止于窜斥，未尝诛戮。臣切谓胄非大臣比也。祖宗之法，位至平章军国者，皆东班也。元勋一臣而后得有此，未有如胄，一介武弁，自环卫而知閤，自知閤而径为平章太师者。若此，则破坏祖宗成法自胄始，乃乱法之奸臣，非朝廷之大臣也。胄既有非常之罪，当伏非常之诛，讵可以常典论哉！又窃见右丞相陈自强素行污浊，志益贪鄙，徒以贫贱私交，自一县丞超迁越授，径登宰辅。不思图报陛下之恩，惟胄之意自徇。胄始虽怙权，犹奉内词，凡所设施，尚关庙堂；自强巧为柔佞，上表力请平章军国。胄骄心，乃贪荣而冒处；自强狡计（一作讦），因藉庇以营私。驱虎狼为之前导，而狐狸舞于其后。自强之为己深矣！姑以大者言之：用兵一事，举国以为不可，而自强曲为附和，力援私党，占据言路，以胁制天下之公议。至若纵容子弟，交通关节，饕餮无厌，皆臣所未暇言。独其奸俭附丽，黩乱国经，较其罪恶，与胄相去无几。臣愚，伏望陛下奋发威断，将胄显行诛戮，以正元恶之罪。其自强，亦乞追责远窜，以为为臣不忠、朋奸误国者之戒。谨录奏闻，伏候敕旨。”贴黄：“照得韩胄久专国政（一作柄），将朝廷府库，视同私帑，公肆窃取，莫敢谁何。见今边鄙军费方殷，欲乞睿断，将胄应有（一作干）家财产业，尽行籍没，拘入封舂库，专备边庭之用，仍不许诸处妄有支动。伏候敕旨。”十一月六日三省同奉圣旨：“韩胄除名，送吉阳军安置。陈自强改送韶州安置。余依。” \\n ○给舍缴驳论疏臣僚上言：“臣闻人臣之罪，莫大于植党擅权，又莫大于称兵首乱。有一于此，法不容诛。况乎兼有二罪，又稔众恶，其在明时，岂宜容贷？臣伏念韩胄夤缘攀附，浸极显荣，背负国恩，缔结亲党，凶愎自用，钳结人言。凡除擢要官，选用兵帅，皆取决厮役苏师旦之口。交通贿赂，动以千万。祖宗法令，肆为纷更。军政、财计、田制、盐法，关国体之大者，率情变易，朝令暮改，人无适从。自知积失人心，中外交怨，乃为始祸之计，蓄无君之心。谋动干戈，图危社稷。横开边隙，丧失师徒。征行者有战斗暴露之虞，转输者有流徙死亡之苦。荆、襄、两淮，生齿百万，罹其凶害；远近州县，科敛频仍，虽深山穷谷之民，皆不安其生业。至如吴曦之叛，郭倪之败，皆胄容养激成。所用邓友龙之徒，丧师辱国，罪状显著，曲为掩覆，止从轻典，俱置善地。原其用心，实不可测。天下之人，切齿扼腕，恨不食其肉。如陈自强者，昏谬无耻，但知胄荐进之私恩，阴拱固位，听其所为，噤不出一语。如用兵之谋，不惟不能沮止，乃从而附和，曲意逢迎，贻害生民，恬不知恤。其他背公营私，贪鄙猥琐之状，虽小夫贱隶，亦所窃笑。仰惟陛下至明独断，虽行罢斥，尚亦优容，而胄等罪恶贯盈，公论未快。臣误蒙亲擢，置之封驳，只命之初，不敢隐默。欲望圣慈特发英断，将胄明正典刑，自强远加贬窜，以慰天下之心，以正国家之法。所有录黄，未敢书读，谨录奏闻，伏候敕旨。” \\n ○尚书省榜臣僚上言：“臣学问荒疏，器能浅薄，际遇陛下励精敷化之初，首蒙拔擢，俾职风宪。臣不自量度，愿勉竭绵力，仰助陛下振举纪纲，一新观听。连日拜疏奏论韩胄、陈自强罪恶，已蒙睿鉴（一作旨）施行。然二凶同恶相济，专务欺蔽（一作蔽明）。一旦威断震发，天日清明，中外欣快，咸愿亟见二凶罪状。欲望圣慈宣谕执政，检会今来台谏给舍章疏及已施行次第，特降敕榜晓示，以慰人心，以昭国宪。不胜幸甚！取进止。”十一月六日，三省同奉圣旨并依。 \\n ○因韩党诏谕中外百官开禧三年十一月内有旨：“韩胄怙权擅朝（一作怙据朝权），残民误国，已行罢斥。缘其专政之久，中外缙绅，洎于将帅，凡才望勋绩之臣，应为丞相之用者，彼乃指国名器，权为私恩。朕方丕示至公，惟贤能是亟，咨尔有位，其各悉心尽忠，毋或不安，益修厥职，以副朕意。故兹札示，宜体至怀。”是月，又降诏：“朕德不明，信任非人。韩胄怀奸擅权（一作朝），威福自己，劫制上下，首开兵端，以致两国生灵肝脑涂地。兴言及此，痛切于衷。矧复长恶罔悛，深负国恩（一云负国弥甚），疏忌忠谠，废公徇私。气焰所加，道路以目。今边戍未解，怨毒孔滋。凡百缙绅，洎于将士，当念前日过举，皆胄欺罔专恣，非朕本心。今既罢逐，一正权纲，各思勉旃，为国宣力，饬兵谨备，以图休息。称朕此意焉。” \\n ○考异韩诛死于玉津已三日，宁皇犹未悟其误国也。史公弥远阴佥书讽台谏给舍，为此当时之议，以为既曰以御批付夏震诛之矣，自当显言之。殊未知宁皇动法祖宗，每对左右以为台谏者，公论之自出，心尝畏之。胄欲尽攻道学，故探上意，嗾台谏以一网去之，史盖因其术而用之，天下未为非者，以韩之所以施于善类者而反之云尔。 \\n 庆元嘉泰开禧年间事（一本无此行）。 \\n ○胄师旦周筠等本末（按：“筠”原本避理宗嫌讳作“均”，今改正） \\n 初，苏师旦本平江书吏，韩氏为戎副（一作“副戎”），籍之于厅。韩用事，师旦实为腹心。韩（一有“为”字）知閤门事，犹在韩侧立侍。迨冒节钺，韩则曰：“皆使相也。”始乃与之均席。由是海内趋朝（一作“韩”）之士，欲造其（一作“晏”）门而不得见。苏林者，子由之孙也。师旦以徽贱附之为族，林遂以兄事之。师旦尝以窘乏求金于韩。韩不知其受诸将贿动以亿万，每辍棒金与之，谓其出于真诚。及江上诸将致败，而邱公为督视，廉知败将之赂师旦尺牍往来具存，因作书以遗韩。韩大怒，遂窜师旦于海上。嘉定初，下所编郡取师旦首级，郡守召至客次，师旦以韩念己，必复召用。已而赴市，则曰：“太师亦如是忍耶？”盖不知韩已诛矣。遂籍其家，得金箔金二万九千二百五十片，金钱六十辫，马蹄金一万五千七百二十两，瓜子金五斗，生金罗汉五百尊，各长二尺五寸，金酒器六千七百三十两，钗钏金一百四十三片，金束带十二条，他物称是。初，胄欲使师旦为节度使，密谕词臣使草制。时秘书监陈岘兼直学士院，语人曰：“节钺以待将臣之功高者。师旦何人，可辱斯授？以此见命，吾惟有去而已。”未几，中贵人有以特旨躐迁遥郡者，公复论之。中贵人者，胄之所主也。御史探权相（一作“臣”）意，遂假驳死狱事，劾公以免。公铭文曰：“或问公与熙宁三舍人之事孰难？曰：‘李定之除，公朝显行之令也；师旦之命，权臣密谕之旨也。方熙宁初，王安石虽用事，然诏令犹付之有司。故三舍人得以职争之，其为力也易至。胄有所欲为，则阴使人谕以意指，一有违忤，遂假他罪逐之，不使得以守职言事去也。故在公拒之为难。’先是，岘召试学士院日，对策言帝王号令不可轻出，倘不经三省施行，从中径下，外示独断，内启幸门，祸患将伏于中而不自知。时胄已居中用事，假御笔以窃朝权，故岘及之。岘持身谨，权臣无得而窥其间，且宁皇以公为先朝宏博第一选，故迁至中书。然在词（一作“禁”）掖不能一月也。岘知泉州，未上，韩诛，召除兵部侍郎兼学士院。赐诏，其略曰：“众怒翼飞，仪凤之翔何远；洪流奔注，砥柱之立不移。”盖嘉其（疑脱“安”字）义命于权势翕赫之日。制词真文忠所草，铭文亦文忠所为也（按：《齐东野语》云：“苏师旦将建节，学士颜或、莫子纯，皆莫肯当制。易衤彦章为枢密院检详文字，师旦为都承旨，与之昵，欣然愿任责，遂以国子司业兼两制，竟为师旦草麻，极其谀佞”云云。则当日不肯草麻，不独岘一人也）。德寿宫门路梐互阑入，凡持盖肩负者，皆由夹墙以入。有舆薪数十人阑入，司互者呵止之。曰：“周总管柴。”呵者默而听之。周筠（原本避作“从竹，从均”，今改）亦亚于师旦。自庆元以来，政出于韩，而师旦之门如市。宰相已为具官，左右不复预事，曹吏号为冷局。自赵忠定为相之时，人从胄觅官者，韩犹答以当白之庙堂。自京镗居相位，而韩犹答以当与丞相（一作“宰相”）议之。自陈自强相，韩对客有请，直曰“当为敷奏”而已。师旦既逐，韩为平章。事无决，专倚省吏史邦卿奉行文字，拟帖撰旨，俱出其手。权炙缙绅，侍从简札，至用申呈。时有李其姓者，尝与史游，于史几间大书云：“危哉邦卿，侍从申呈。”未几致黥云。时又有李士谨者，亦用申呈。有乞兼职者，其词甚哀，后果由兼职阶相位。士谨家居白洋池田家桥侧，相传莫知名桥所自，芰荷渺然，鸥鹭杂集，号“小水晶宫”，其实近在北关门之内。开禧朝廷以赐田俊迈之子，盖已有兆之于其先矣（按：此条内自“遂籍其家”至“他物称是”止八十一字，原本脱落。今从姜南《蓉塘诗话》补足）。 \\n ○韩势败笑鉴富贵固有不可恃者，而况保之？为城社者，谓足以自固，则尤可笑也。尝偕京倅吴公钢入天竺，闻胄功德寺之胜，甲于诸刹，相与游焉。主僧道号翠岩，法名湛，揖吴而入。茗毕，极口谈前日为某人求金者几许。予亦恶其山林衲子，满口言钱。吴为见任通守，欲遍游其山，湛谢以老、足近病，只命知事相陪。其金碧晃耀，真天帝释之所居。又南园，乃慈福所赐韩者，（一作“穿”）幽极深，凡三日而后遍。而掌园者金其姓，皆武爵之近上者。听其满口皆称曰“师”、“王”。师谓太师，王谓郡王。韩居太室，三茅之旁，扫石坛以煅大丹，命余道人候火，人不得而见之，外疑其为仙。迨韩既败，湛者崎岖由寺后越石人岭以遁，几坠崖，挺身渡江如飞，盖未尝病足。而掌园之人，闭园门者三日夜，人不敢遗以水火，饥饿乞怜之声，达于邻曲，得旨始出，妻儿大恸而去。余道人者，携丹铃从三茅山巅奔越以下，亦坠崖几死。又于群婢放逐之时，韩门眷至有三数辈皆称为某（一无“某”字）妾某人父母者，盖其宛转而入皆为父母。宫中遂命愿认为父母者，听除首饰衣服之外，不许以奁载出，金钗至满头，衣服至著数袭。市人利其物，而因可以转贸其身，故相竞相逐，愿为之父母。至有引群妾之裾、必欲其同归者，亦足笑也，亦足为鉴云。韩尝招新安程有徽点校《通鉴》于石岩间。程经岁不与人接，虽朝士无知之者。本以进士第，久于选调，亦未尝从韩祈官，尝欲授以掌故，程不愿也。韩败，拂袖归。人方知而怜之，不谓韩党也。丙寅冬，又同吴倅复游韩寺，则佛像已舆他所，而金碧木石俱空。登其母魏国夫人冢，旁有芦束，浅土半露，问之，乃韩之尸，其首已送之金也。 \\n ○阅古南园前所载臣僚论胄“凿山为园，下瞰宗庙；穷奢极侈，僭拟宫闱”。又云“创造亭馆，震惊太庙之山；宴乐笑语，彻闻神御之所。齿及路马，礼所当诛；简慢宗庙，罪宜万死”。盖自宁寿观梅亭而至尢室之后山，皆观中地也。韩胄擅朝，旧居于太庙侧，遂奄观之山而有之，为阅古堂，为阅古泉（原注：旧名青衣，有青衣童子见泉上，故以名），为流觞曲水。泉自青衣下注于池，十有二折，旁砌以玛瑙。泉流而下，潴于阅古堂，浑涵数亩，有桃坡十有二级。夜燕则殿岩用红灯数百，出于桃坡之后以烛之。其云岩之最奇者曰“云岫”，韩命程有徽校《通鉴》于中。胄居之既久，岁累月积，剔奇抉胜。洗石而云根出，刳土而泉脉见。危峰稳石，浅湾曲沼，窈窕淳深，疑为洞天福地之居，不类其为园亭也。因在天衢咫尺，有旨尽给还宁寿，命复为禁地云。又，慈福以南园赐胄，有香山十样锦之胜，有奇石为十洞，洞有亭，顶画以文锦。香山本蜀守所献，高至五丈，出于沙蚀涛激之余，玲珑壁立，在氵风阁下，皆《记》所不载。予已略具《记》于前集。近闻并《阅古记》不登于作《记》者之集，又碑已仆，惧后人无复考其详，今并载二记云。《阅古泉记》云：“太师、平原王韩公府之西，缭山而上，五步一磴，十步一壑。崖如伏鼋，径如惊蛇。大石，或如地踊以立，或如翔空而下，或翩如将奋，或森如欲搏。名菂（汲古阁刻作“葩”）硕果，更出互见；寿藤怪蔓，罗络蒙密。地多桂竹，秋而华敷，夏而箨解，至者应接不暇。及左顾而右盼，则呀然而江横陈，豁然而湖自献。天造地设，非人力所能为者。其尤胜绝之地曰阅古泉，在溜玉泉（汲古阁刻作“亭”）之西，缭以翠麓，覆以美荫。又以其东向，故浴海之日，既望之月，泉辄先得之。袤三尺，深不知其几也。霖雨不溢，久旱不涸。其甘饴蜜，其寒冰雪，其泓止明静，可鉴须发（汲古阁刻作“毛发”）。至（一作“而”，汲古阁刻作“虽”）游尘堕叶，常若有神物呵护屏除者，朝暮雨，无时不镜如也。泉上有小亭，亭中置瓢（案：“瓢”元本及他本俱作“觚”，今依汲古阁本作“瓢”，下同），可饮可濯，尤于烹茗酿酒为宜。他名（汲古阁刻作“石”，误）泉俱（汲古阁刻作“皆”）莫逮。公尝与客相羊泉上，酌以饮客。游年最老，独尽一瓢。公顾而喜曰：‘君为我记此泉，使后世（汲古阁刻脱世字）知吾辈之游，亦一胜（一有事宇）也。’游按泉之石（汲古阁刻脱石字）壁有唐开成五年道士诸葛鉴元八分书题名，盖此泉潜（汲古阁刻作湮）伏弗耀者几四百年，公乃复发之。而（汲古阁刻误时）阅古盖先忠献王以名堂者，则泉可谓遇（汲古阁刻作荣）矣。游起于告老之后，视道士为有愧，其视泉尤可（汲古阁刻作有）愧也。幸旦暮得复归故山，幅巾衤豆褐，从公一酌此泉，而行尚能赋之。嘉泰三年四月乙巳山阴陆游记。”《南园记》云：“庆元三年二月丙午，慈福有旨，以别园赐今少师、平原郡王韩公，其地实武林之东麓，而西湖之水汇于其下。天造地设，极湖山（汲古阁刻误作山湖）之美。公既受命，乃以禄赐（汲古阁刻作入）之余，葺为南园，因其自然，辅以雅趣。方公之始至也，前瞻却视，左顾右盼，而规模定；因高就下，通窒去蔽，而物态别（别一作列，汲古阁刻作物象列）。奇葩美木，争效于前；清泉（汲古阁刻作流）秀石，若顾若揖。于是飞观杰阁，虚堂广厦（汲古阁刻作厅），上足以陈俎豆，下足以奏金石者，莫不毕备。升而（汲古阁刻脱升而二宇）高明显，敞如蜕尘垢，入而（汲古阁刻误作而入）窈窕邃深，疑于无穷。既成，悉取先侍中（汲古阁刻云悉取先得，无侍中二字）、魏忠献王之诗句而名之。堂最大者曰许间，上为亲御翰墨以榜其颜。其射厅曰和容，其台曰寒碧，其门曰藏春，其阁（汲古阁刻作关）曰凌风，其积石为山曰西湖洞天。其潴水艺稻，为为场，为牧羊牛。畜雁鹜之地曰归耕之庄。其他因其实而命之名。堂之名（汲古阁刻脱堂之名三字）则曰夹（一作采）芳，曰豁望，曰鲜（一作解）霞，曰矜春，曰岁寒，曰忘机，曰照（一作眠）香，曰堆锦，曰清芬，曰红香。亭之名则曰远尘，曰幽翠，曰多稼。自绍兴以来，王公将相之园林相望，莫能及南园之仿佛者。然（汲古阁刻脱然字）公之志，岂在于登临游观之美哉？始曰许间，终曰归耕，是公之志也。公之为此名，皆取于忠献王之诗，则公之志，忠献王（汲古阁刻无王字）之志也。与忠献同时，功名富贵略相埒者（一作备相将者，似误），岂无其人？今百四五十年，其后往往寂寥无闻，而（汲古阁刻脱而字）韩氏子孙，功足以铭彝鼎、被弦歌者，独相踵也。迄（汲古阁刻作逮）至于公，勤劳王家，勋在社稷，复如忠献之盛，而又谦恭抑畏，拳拳于（汲古阁刻作志）忠献之志，不忘如此。公之子孙又将视（汲古阁刻作嗣）公之志而不敢忘，则韩氏之昌，将与宋无极，虽周之齐、鲁，尚何加焉（汲古阁刻作哉）！或曰：‘上方倚公，如济大川之舟。公虽欲遂其志，其可得哉！’是不然。上之倚公，公之自处，本自不侔。惟有此志，然后足以当上之倚，而齐忠献之功（一无功字）名。天下（汲古阁刻脱‘上之倚公，至此计三十三字）知上之倚公，而不知公之自处；知公之勋业，而不知公之志，此南园之所以不可无述。游老病谢事，居山阴（一有大字）泽中，公以手书来示（汲古阁刻无示字），曰：‘子为我作《南园记》。’游窃伏思公之门，才杰所萃也，而顾以属游者，岂谓其愚且老，又已挂冠而去，（汲古阁刻冠上有衣字）则庶几其无谀词、无侈言而足以道公之志欤？此游所以承公之命而不获辞也。中大夫、直华文阁致仕、赐紫金鱼袋陆游谨记。”（按，二记汲古阁毛氏刻于放翁逸稿中，小有异同，复多脱误，并为刊正）镇安军节度使、开府仪同三司、判建康军府事、充江南东路安抚使兼行营留守吴琚谨书，并篆额（原注：额真大书《南园记》三字，非篆也。不用螭首，绘以芝鹤云）。 \\n ○南园记考异武林即今灵隐寺山。南园之山，自净慈而分脉，相去灵隐有南北之间。麓者山之趾，以南园为灵隐山之趾，恐不其然。惟攻愧楼公赋武林之山甚明。园中有亭曰晚节香（一无“香”宇），植菊二百种，亦取其祖诗句，记中不及云。 \\n ○四夫人胄所幸妾，同甘苦者为三夫人，号“满头花”。新进者曰四夫人，至通宫籍。慈明尝召，入貌，赐坐以示优宠。四夫人者，即与慈明偶席，盖骏也，慈明心衔之。迨韩为郑发所刺，诸婢皆遣还其父母，慈明特旨令京尹杖四夫人而遣之。○满潮都是贼韩用事岁久，人不能平，又所引用，率多非类，天下大计，不复白之上。有市井小人以片纸摹印乌贼出没于潮，一钱一本以售。儿童且诵言云：“满潮都是贼，满潮都是贼。”京尹廉而杖之。又有卖浆者，敲其盏以唤人曰：“冷底吃一盏，冷底吃一盏。”冷谓韩，盏谓斩也。亦遭杖。不三月，而韩为郑发所刺，及籍其家，得所收真圣语，末一句云“遭他罗网祸非轻”，又一句云“远窜遐荒始得于”。韩尝怪其言。韩外有陈自强，内有周筠，启韩有图之者，韩犹以“一死报国”为辞。周苦谏，韩遂与自强谋，用林行可为谏议大夫，刘藻为察官，一网尽谋韩之人。仅隔日，未发而钱、李、史三公亦有所闻，命夏震速下手（原注：事已载前集）。震归，遂命郑发刺韩。震复刊御批于杰阁以记之。史恶之，旋以疽发于背而死于殿司。 \\n ○逆曦归蜀逆曦既用，赂苏师旦，遂举全蜀以授之。其在殿岩也，尝命工图画上乘舆、卤簿，卷轴甚详。人问曰：“太尉何用此？”曦绐之曰：“把归去，教孩儿男女看了消灾减（一作灭）罪。”及出北关，遂焚香拜天于首云：“且得脱身归去。”其反状已萌于此矣。惟吴公琚尝目曦以必反。何公澹既因韩致政府，亦以为不可遣，忤韩，出知福州。 \\n ○优伶戏语韩胄用兵既败，为之须鬓俱白，困闷莫知所为。优伶因上赐胄宴，设樊迟、樊哙，旁有一人曰樊恼。又设一人揖问：“迟，谁与你取名？”对以“夫子所取”。则拜曰：“是圣门之高弟也。”又揖问哙曰：“尔谁名汝？”对曰：“汉高祖所命。”则拜曰：“真汉家之名将也。”又揖恼云：“谁名汝？”对以“樊恼自取。”又因郭倪，郭果败，因赐宴以生菱进于桌。上命二人移桌，忽生菱堕地尽碎。其一人云：“苦，苦，苦，坏了许多生菱（一作灵），只因移果卓。”（一无此五字） \\n ○胄助边开禧兵端既启，国用浸亏。胄上表，自清以家藏先朝锡予金器六千两上之。宁皇优诏奖谕，仍允其请。天下皆笑韩之欺君。 \\n ○韩墩梨姑苏地名韩墩，产梨为天下冠，比之诸梨，其香异焉，中都谓之“韩墩梨”。后因光皇御讳，改为“韩村梨”。至胄专国，馈之者不敢谓“韩村”，直曰“韩梨”。因此皆谓“韩梨”矣，非胄意也。吴中平田有培娄，皆曰“墩”，后避讳，皆曰“坡”。而避村名犹甚于避庙讳，菁村至改曰菁山，谢村至改曰谢溪（一作“陵”）。盖中都人以外人为村，故讳之。流传浸失，图牒易讹，故因韩事及之。 \\n ○黄胖诗韩以春日宴族人于西湖，用土为偶，名曰“黄胖”。以线系其首，累至数十人。游人以为土宜。韩售之以悦诸婢，令族党仙胄赋之云云，“一朝线断他人手，骨肉皆为陌上尘。”胄大不悦。仙胄家于会稽，以胄故，有官不仕。韩败，竟保其族云。 \\n ○刘淮题韩氏第刘淮见之，建阳人。赋诗虽为韩而发，其实嘉定用事者良剂也。“宝莲山下韩家府，郁郁沈沈深几许。主人飞头去和虏，绿户空墙叹风雨。九世卿家一朝覆，太师宜诛魏公辱。后来不悟有前车，突兀眼中观此屋。” \\n ○《西湖放生池记》高文虎字炳如，号为博洽名儒。疾程文浮诞，其为少（一作“小”）司成，专以藏头策问试士，问目必曰有某人某事者。士不能应，但以“也”字对“者”字，士之愤高也久矣。会京尹赵师睾奏请尽以西湖为祝圣池，禁捕鱼者，作亭池上甚伟，穹碑摩云。高实为记，其文有曰：“鸟兽鱼鳖，咸若商历以兴。”既已镌之石，石本流传，殆不可掩，改“商”为“夏”，隐然犹有刊迹。无名子作为词以谑之云：“高文虎称伶俐，万苦千辛作个《放生亭记》。从头没一句说著朝廷，（原注：一作官家）尽把师睾（原注：一作太保）归美。这老子忒无廉耻，不知润笔能几。夏王说不是商王，只怕伏生是你。”（原注：一作“夏王事却作商王，那鸟兽鱼鳖是你”）然无名子之嘲，胡可深信？今详载其《记》于后云。盖“商”字特笔误，而或者乘间而诋之耳（按，此事亦载《齐东野语》第十卷。初指其误者，黄予由夫人胡氏也）。《记》曰：“皇帝践祚之五年，乾坤清夷，瀛宇宁谧，施仁沾泽，损赋薄刑，所以养民本，迓天休，德至渥也。而又励精图政，综贤经能，功亮绩熙，小大咸举，乃眷驻跸，实惟钱塘，命尹神皋，聿严厥选。权尚书工部侍郎臣师睾，以才学猷力，宣声一时。昨拜大农，兼治天府。凡厥董寮劭农，振兵束吏，至于簿书期会，金谷＜缶后＞筒，以及郊丘之供，宫庭之奉，百司庶府之须，纪纲规模，肃肃具叙。兹表治行，擢登从班。其在四年十月七日，师睾尝奏曰：“臣仰稽圣代，袭唐旧因，即杭西湖为放生池者，天禧中，太子太保、判杭州王钦若之请也。西湖利害难弛者五，放生之旧，盖居其一者，元中龙图阁学士、知杭州苏轼之议也。绍兴明诏，广至恩，化育所覃，罟弋有禁。淳熙庆寿，申饬渊谟，蕃殖既昌，福应攸侈。方当奉三宫之康福，绵万世之本支，所宜日长月滋，益介多祉。顾令穹碑混于草莽，条禁隳于奸豪，甚非所以奉宽大、劝首善也。谋以诞圣之期，同致华封之祝，在严戒令，务谨堤防。囿宫林，禁当并饬，富强挟贵，法所必行，庶迪帝心，用蕃国本。制曰‘可’。于是相攸度址，近接城，左介石函，右通涵制（按，原本云“近接城，左涵右通”，今依《咸淳临安志》改正）。作亭五楹，前有轩榭，揭名德生，以侈上赐。又作事三楹，俯纳湖浸，祝网纵鳞所临也。又作亭三楹，内俪山趾，旧刻新铭所峙也。植以华表，垂之嘉名，奉询画者，钱塘尉扈武也。亭成之日，都人聚观，和气欢声，盘薄无际。祝皇之寿，与天并崇；祝皇之基，与地同久。推而达之天下，盖自兹始。猗欤盛哉！臣窃惟宋受天命，列圣重光，一以宽仁，守为家法。兵不轻用，刑不妄施，雨露所涵，舟车所至，渗漉亭育，润泽丰美，况于万物乎！然鸟兽鱼鳖，咸若夏历以兴，以及鸟兽昆虫，周家以盛有天下者，发政施仁，未有不本诸此。师睾诚能推广旨意，形于告猷，迄俾流恩，与宋无极。《诗》云：‘天保定尔，以莫不兴，如山如阜，如冈如陵，如川之方，至以莫不增。’维时有之。臣既书其事，复系以铭曰：“天赐宋命，世世以仁。宋媚于天，武文圣神。维天曰生，皇矣昊。我其受之，代天牧人。刑不滥施，兵不妄陈。孰尸天府，永保又民。皇帝明圣，膺图阐珍。曰宋家法，仁厚如春。惟曰图回，是宪是遵。慈薰惠洽，广莫ち沦。孰尸天府，告猷有臣。谓昔有池，西湖之津。罗所窥，防禁勿申。广上之德，封奏谆谆。师睾稽首，惟恭惟寅。皇帝曰嘻，汝其作新。用侈福泽，寿予君亲（按，“皇帝曰嘻”四句，原本脱落。今据《咸淳临安志》补入）。勒石湖址，作亭湖滨。露囊金鉴，率时绅。与厥耆老，戾止辚辚。鸢飞鱼跃，整翰膏鳞。天育海涵，赘取菩辏。凡百都人，揉奸化醇。钦上之惠，捐罟弃缗。仁民之心，爱物是均。民物一致，天人之因。人颂皇帝，德冠群伦。奉承三宫，八千岁椿。子孙绳绳，子孙振振。”倘不备考以《记》，则后人必以无名子之言为信矣（按：此《记》传钞本多误，且有错简。今依《咸淳临安志》订正）。 \\n ○犬吠村庄韩胄尝会从官于南园，京尹赵师睾预焉。师因挞右庠士，二学诸生群起伏阙，诣光范诉师睾。时史相当国，不欲轻易京尹，施行稍缓。诸生郑斗祥辈遂撰为师睾尝学犬吠于南园之村庄，又舞斋郎以悦胄之四夫人，以是为诗，以挤师睾于台谏。虽师睾固附韩者也，亦岂至是？李秀岩心传不请东南事，非其所目击，乃载其事于《朝野杂记》，诸生犬吠斋郎之诗特详焉。后之作史者当考。或谓有穿狗窦而入见韩者，亦非（按，犬吠村庄及费士寅狗窦事，《齐东野语》亦辨其诬）。 \\n ○考异韩败，籍其家。卧内青绸帐后如用兵，用罗木自围其寝，防刺也。惟所爱四夫人位最侈，臣僚所谓“僭拟宫闱”者是也。籍其奏章，至陛下二字，必提空（一作“控”）唯谨。或以为韩意叵测者，非也。忠献之族，得以全者，惟胄无是尔。喻吴曦书稿曰：“胄排群议，以节使能世其忠。今公此举，胄何面目以见上与士大夫？是非节使负胄，乃胄负上与天下之士大夫也。书至日，即宜舍逆从顺，反邪归正，闭三关以绝金，上伪玺于公朝。胄为奏之上，封节使以真王，犹可以慰天下士大夫之望，而胄庶几其有面目以见上与天下之士大夫矣。” \\n ○李季章使金诗李季章壁，巽岩尚书之仲子，盖贤良公之弟。开禧初，韩欲兴兵未有间，既遣张公嗣古出使觇敌。嗣古使还，大拂韩旨，因复遣壁。壁还，与张异词，阶是迁政府，后又预诛韩之谋。壁使金诗云：“天连海岱压中州，暖翠浮岚夜不收。如此山河落人手，西风残照懒回头。”前二句不知其指何地，既曰“暖翠浮岚夜不收”，又曰“西风残照懒回头”，意亦略相悖（一作“违”），恐传者之误也。季章所居，亦似（“似”字疑衍）号石林。诸公赋诗甚多，惟王大受仲可有诗绝出，记句云：“君不见牛奇章与李卫公，二人平生不相容。门前冠盖互咿轧，唯有爱石心则同。”　"}
{"章节": "庆元开禧杂事", "正文": "庆元开禧杂事 \\n  \\n  \\n ○淮民浆枣绍兴和议既坚，淮民始（一作“咸”）知生聚之乐，桑麦大稔。福建号为乐区，负戴而之者，谓之“反淮南”。或士民一至其地，其淮民遇夏则先以浆馈之，入秋剥枣则蒸以置诸门，任南人食之，不取价。或遇父老烹牲于社，即命同坐，有留镪者，即诮何为留，坚却不受。自开禧兵变，淮民稍徙入于浙、于闽，至闭肆窖饭以之。既归而语故老，南人游淮者不复有壶浆、剥枣之供矣。 \\n ○浦城乡校芝草之瑞庆元间，予为儿时，父兄常携入乡校，观大成殿第二第三级有芝二本甚异，状如今赤角蕈（一作状如金赤蕈），大而重复，色而（“色而”二字疑误）加紫，旁缘以金。其一生于第三级正中，差大；其一生于第二级之侧，差小。盖缘金微有缺处。阴阳者流以为旧校与僧寺相直，且背溪山之秀，致乡士累举不利于南省，遂迁而与山相面，山形如月，而溪实朝其下。是岁芝遂产于殿墀，而文忠真公遂登乙科，继中宏博，而其妇翁开国杨圭，亦同年第。文忠官至腰金，与妇翁所中科级略同，杨公亦至佩金。此未足道，而二公所植立，与芝亦相似，造物有以启之矣。 \\n ○台臣用谣言浙西有大臣许某者，以国恤亲丧奏乐，又所居颇侵学宫，为仇家飞谣于台臣曰：“笙歌拥出画堂来（原注：音离）国恤亲丧总不知。府第更侵夫子庙，无君无父亦无师。”竟以是登于劾章。虽得于风闻，而许为大臣，亦未必有是。然人言可畏，为君子者亦盍谨诸！ \\n ○好女儿花金凤花如凤朱飞舞，每种各具一色，聚开则五色成华，自夏至秋尤盛，谓之“金凤花”。中都习，宫闱矣语谓“凤儿花”。慈懿之生，有仪于墨民（原注：已载前录。按：“墨民”，一本作“墨氏”，一本作“黑民”，未知孰是），名曰凤娘，迨正坤极，六宫避旧称，曰“好女儿花”。今行在犹然。○秘书曲水砚王大受号易斋，楼镛号月湖，俱知名士也。王以吴公琚三郊异姓恩补官，楼以科第进。楼为越钱清之煎盐，以大受非他士比，至辍俸售青布袍以衣盐亭煎夫，迓之越于常人（按：楼之迓王，或由王将至越代楼故。后段章公变榜客次，有“王煎盐”之称。此处叙次未明，疑有脱误）。大受忽见迓者入，则惊曰：“此必科亭户。”为之具法谓赃，亟置迓夫于仁和县圄。遂以家奴携一箧自随，径绝浙江，坐于盐官之南向，鞭亭户而讯之。楼在屏后曰：“王大受，尔以口舌得官，敢尔耶？”遂互申仓司。仓即章公燮，燮不直大受，犹未有以发之。大受与韩胄婿顾熹善，阴讽台臣平楼，至返其已举，五削（二句似误。“平”或改作“抨”，“返”或“反”宇之讹）。时郑捐为熹属，亦白其事于燮，燮尤不能平。大受诣台持谏官书，或谓程公出，又申以顾熹之书，燮怒其书（此句似误）道：“尔足矣！何胁我以再三耶？”掷其书，叱大受，命典谒者掖大受下墀。大受以为士可死不可辱，欲委官而去，郑以好语调停之。章榜客次：“王煎盐，自今不许相见。”然为镛者，未有以白于韩也。偶有僧拱老得小曲水矶于越山墓甓间，乃献之殉乳母葬物也。记文末一句云：“庶七百年后，知为余之乳母也。”僧亟以白攻瑰。攻鬼证据其事，洪因入都以献韩。韩知其与攻鬼游，曰：“近无恙否？久不得攻鬼书。”洪因及镛事，韩大怒以责熹。台臣视风旨，遂逐大受，尽返楼五削。曲水小砚，韩以上进，诏付秘书省。其字多用《兰亭序》。华亭名家子朱日新，自号文，为《爻赘集》著为辨，刊以示人，条析缕数，与攻鬼力辨其不然，盖疑其中有乳母好“释、老”之词。释之一字，特出于弥天释道安之句，自晋、宋以来，未有合释、老二字为一者。且尽翦《兰亭序》中字与之合者以辨其诬。且云：“安知其砚出于七百年之后？”攻鬼不欲与之深辨云。今欲摹者，必白监长而后启缄。秘府后，不知砚犹存否？（按：王大令《保母墓砖》，宋嘉泰间出土，未久即归秘省。当时模拓甚少，世罕流传。独弁阳翁周公谨所遗钜卷。本朝藏高詹事士奇家。前模曲水砚式，上有“晋献之”三字，帖存一百五字。颜行与戏鸿堂摹刻迥异，内云“八百余年，知为予之乳母”，非七百年也。帖后题识多宋、元名流，篆、隶、真、行，各擅其胜。白石道人小字二千余，备尽楷则，尤为希世之宝，不特赏其评鉴之确也。予偶得寓目，亟手录之，尽二十余纸，因校绍翁所记曲水砚事，附刊卷末，庶几览者益加详焉。乾隆戊戌仲冬望后一日，知不足斋书。）　"}
{"章节": "附刊", "正文": "附刊 \\n  \\n  \\n ○追封岳侯制词　见《金佗粹编》人主无私，予夺一归万世之公；天下有真，是非不待百年而定。眷言名将，宿号荩臣，虽勋业不究于生前，而誉望益彰于身后。缅怀英概，申畀愍章，故追复少保、武胜军节度使、武昌郡开国公、食邑六千一百户、食实封二千六百户、赠太师、谥武穆岳飞，蕴盖世之才，负冠军之勇，方略如霍嫖姚，志灭匈奴；意气如祖豫州，誓清冀、朔。屡执讯而获丑，亦舍爵而策勋，外忄詹威灵，内殚谟画。属时讲好，将归马华山之阳；尔犹奋威，欲抚剑伊吾之北。遂致樊蝇之集，浸成市虎之疑。虽怀子仪贯日之忠，曾无其福；卒堕林甫偃月之计，孰拯其冤？迨国论之既明，果邦诬之自辨。中兴之主，思念不忘，重华之君，追褒特厚。肆眇冲之在御，想风烈以如存。是用颁我恩纶，衤遂之王爵。锡熊红之故壤，超敬德之旧封。岂特慰九原之心，盖以作三军之气。於戏！修车备械，适当闲暇之时；显忠遂良，罔闲幽冥之际。谅惟泉穸，歆此宠光，可特追封鄂王，余如故。　"}
{"章节": "附录", "正文": "附录 \\n  \\n  \\n ○晋王大令保母帖郎耶王献之保母姓李名意如（第一行），广汉人也。在母家志行高秀，归（第二行）王氏，柔顺恭勤。善属文，能草书（第三行），解释老旨趣。年七十，兴宁三年（第四行），岁在乙丑二月六日，无疾而终（第五行）□□□□□□□□□□□＜门方＞（第六行）冈下，殉以曲水小砚，交螭方壶（第七行），树双松于墓上，立贞石而志之（第八行）。悲夫！后八百余载，知献之保母（第九行）宫于兹土者，尚□□焉（第十行）。 \\n 信天巢竹窗高士奇家藏典午今余八百年，王家旧物不多见，万古风流翰墨宗，云仍忽得当时研。背题三字晋献之，大令笔法无可疑。旁镌永和二小楷，剥蚀漫灭仅可窥。稽山樵人何所识，山得之同瓦砾。一旦归于后世孙，地助天资不劳力。世间赝物辄乱真，迩来智巧尤日新。古意然元易见，非歙非端过结邻。忆昨常瞻大令像，磊魁梧如字样。此研胡为太眇然，再三把玩不盈掌。质小任重易相从，陈元毛颖随西东。有时心与外境会，滴水变化生云龙。细润宜墨是研美，形无尤非近制比。山阴亲见羲、献来，十袭珍藏莫轻与。 \\n 退堂僧了洪书家千载称《兰亭》，《兰亭》真迹藏昭陵。只今定本夸第一，贞观临写镌瑶琼。黄＜门方＞冈下得宝墨，古来烧砖坚于石。大令亲书《保母铭》，况是当时晋人刻。砖虽破裂文多全，妙画远过《兰亭》镌。其间“曲水”“悲夫”宇，欲度骅骝前。我家阿连缚虎手，更得退堂方丈友。王君系出三槐家，参坐会文真耐久。田丁初来献小研，寻见津津若微溜。细看背刻“晋献之”，永和仿佛在旁右。亟访田家叩所从，始知墓崩随意取。大砖支床得前□，□□浮屠全尾首。字为十行行十二，百十有七二字漏。交螭方壶不复见，贞石摧藏松亦朽。我得此碑喜不寐，摩挲三叹叹未有。兴宁甲子十四周，更阅三年仍乙丑。若非洞晓未来数，安知八百余年后？坡翁应未见此志，《金蝉》之铭何绝类。又知文章有暗合，智谋所见略相似。二王遗踪无所遗，谁知地下此段奇。三君共为成胜事，至宝呈露端有时。越山盘屈献与羲，付与耳孙世守之。烦君更为护幽，或恐意如犹有知。 \\n 攻鬼楼公铭墓三代已有之。薛尚功《钟鼎款识》第十六卷，载唐开元四年偃师耕者得比干墓铜，篆文云：“右林左泉，后冈前道。万世之宁，兹焉是宝。”盖古者范铜精巧，镂以为器，生死皆用。自汉钱币益重，铜禁日严，工不宿业，于是陶土坚致与铁石等。予得光武时梓潼扈君墓砖，无叙所历之官，末云“千秋之□”（按，元迹空一字），模脱隶书，而非镌也。又有章帝时范君、谢君砖铭，以四字为句。厥后铜雀之瓦，遂可作研，字亦隐起。以此知东汉铭墓，初犹用砖，久方刻石。绍兴中，予亲见常州宜兴邑中□□□，时太尉许＜有＞家有碑漫灭，惟前百余字可读，大略云：“□□（按，缺处仿佛“夫人”字）会稽山阴人，姓刘氏，太尉之妇也。”任在梁撰《文章缘起》，乃谓志墓始晋殷仲文。洪丞相跋云：“世传东汉墓碑皆大隶，疑时尚未露见。”其说良是，惜乎洪公不见汉砖也。由今论之，自铜易砖，自砖斫石，愈久愈简便矣。嘉泰癸亥，故友四明沈焕叔之子省曾智甫，出示越上新拓王献之《保母墓碑》，因详记于后。十二月壬寅平园老叟周必大。 \\n 右晋兴宁三年王献之《保母墓碑》。嘉泰二年夏六月，山阴农人辟土，得□砖于黄□冈，即是碑也。时有曲水小研俱出焉。色黝而润，后有“晋献之”三字，旁有“永和”二字。以志文观之，盖殉葬时物也。碑字十行，断缺之余，其文可读，笔力遒婉，真有父风。今归钱清王畿家。畿，字千里，好文博古，乃三槐文正之后，得所归矣。碑云：“后八百余载，知献之保母富于兹土。”墓砖之出，实八百三十八年。献之前知如此，异哉！闰十二月既望会稽太守豫章李王子敬父子工书，妙绝今古，固不待言。然世间金石刻，容有变坏，而此砖特陶土为之，乃知许寿诚为，差事至逆料数百载以期人知，则又超出形器之外，盖非止囿于笔墨畦迳者，尤未易以常情论也。开禧丁卯季春十日□城宋之瑞‘（按，宋之瑞，天台人。“城”字上当是“赤”字）。 \\n 此书后《兰亭》十二年作，是时献之犹未冠也。人多谓其劲健过于《兰亭》，是殆不然。夫观书之法，当如旧人，必老成而后见其全。庭少时，得献之《洛神赋》小书，世传小王晚年所作，妙极于此矣。后三十余年，亲见《保母》砖刻于临安旅舍，笔法精强，宛若二人所作者，恍然谓前所爱《洛神赋》为非也。久而思之，盖《保母》刻劲健卓立，而精神外发；《洛神赋》雍容和与，而劲健中藏。于是少壮、老成之别在是，而亦自喜观书之法尽于是。若其文之简易，事之符验，此正晋人当年习尚，或议此书之非真，则过也。开禧丁卯四月会稽南明山人黄庭。自器之上陶，而墓之用砖，其来尚矣。有虞氏瓦棺，夏后氏堲周，冶土之埏精致，坚如金石。汉阳朔砖字云：“尉府壶壁，阳朔四年□朔始造。”其字画奇古。西汉文字，世不多有，此字完好。居摄坟坛，刻石二，其一云“上谷府卿坟坛”，其二云“祝其卿坟坛”。夫砖有字，成帝时已见之；坟有刻，新室时已见之。晋大令保母之藏刻砖为志，亦当时承袭，视用金石为简省尔。志云：“善属文，能草书”，亦见闻间得于其父子笔冢墨池之余习。小研随之，不忘其生平之所好，抑以见志行之高秀欤？后世士大夫好古博雅，喜萃石刻器玩，盖多邱垄中所得者。碑与器固可宝，其圹域为所钽坏隳而不顾，尚书楼公诗之断章，厚德之言也，士大夫其鉴诸。乙丑七月五日崇奎堂高文虎（按，以上二诗四跋，皆一手隶书，惜未著其姓氏也）。 \\n 嘉泰壬戌六月六日，□□钱清三槐王畿字千里，得晋大令《保母志》并小研于稽山樵人周，二物予皆亲见之。志以砖刻，砖四垂，其三为钱文，皆隐起，已断为四。归王氏，又断为五。凡十行。末行缺二字，不可知（按，元迹“知”字旁笺）。第六行缺十二字，犹可考，曰：“中冬既望，葬会稽山阴之黄＜门方＞。”（今作“礻方）砚背刻“晋献之”，字上近右，复有“永和”字，乃划成，甚浅瘦。“永”字亡其磔，“和”字亡其口。砚石绝类灵璧，又似凤味，甚细而宜墨，微洼其中。或以为王氏旧物，用故洼，非也。按米氏《书史》，晋、唐砚制皆如此，点笔易圆也。自兴宁距今八百三十载八（按，“八载”，元迹倒写），异哉！物之隐显，抑有定数，而古之贤达，皆前能（按，“能前”，元迹倒写）知之欤？又按《画记》，大令以晋孝武太元十一年，年四十三乃终，上推至乙丑岁，年廿二，其神悟已如此，言语翰墨之妙，固不论也。此字与《兰亭叙》不少异，真大令之名迹。不经重摹，笔意具在，犹胜定武刻也。梁虞和云：“羲之为会稽，献之为吴郡。故三吴之地，偏多遗迹。”盖右军自去官后，便家山阴，今蕺山戒珠寺乃其故宅，而云门寺乃大令故宅，去黄＜门方＞皆不远，宜有是物也。 \\n 《保母志》有七美，非他帖所及。一者右军与怀祖（王述）同家越，右军郎邪族，怀祖太原族，故大令首言郎邪，所以自别。古人之重氏族如此。二者世传大令书，除《洛神赋》是小楷，余多行草。此乃正行，备尽楷则，笔法劲正，与《兰亭叙》、《乐毅论》合，已外虽《东方赞》、《黄庭经》亦不合也。三者《兰亭叙》世无古本，共宝定武本。定武本刻于数百年之后，宁不失真？此乃大令在时刻，笔意都在，求二王法，莫信于此。四者不惟书似《兰亭》，文势简秀，亦类其父。又与叔夜、伯伦、渊明、远公所作，同一‘标置。五者定武《兰亭》乃前代巧工所刻，尝以他古本较之，方知太媚。此刻甚深，惟取笔力，不求圆美。“双”字之掠，“夫”字之磔，“载”字之戈，“志”字之心，再三刻削，乃成妙画。盖古之能书者多自刻，钟元常刻《受禅表》，李北海之寓名黄仙鹤、伏令芝之类。此砖亦恐是大令自刻，不然何其妙也？六者意如妇人，而能文善书入元，乃知当时文风之盛，妇人可称者不独杨皇后、魏夫人、卫茂猗、谢道蕴辈。又知古人教子，既使之外从师友，退居于内，亦使之（按，元迹“之”字旁：）妇人之能文艺、知道理者与之处。宜乎子敬为晋名臣也。七者预知八百年余（按，元迹“余年”倒写），事虽近于异，然古之贤达如此者众，伊川之为戎，樗里之知葬，此出于神明虚旷，自然前知，岂必运式持筹而后得之哉？但此字较之《兰亭》，则结体小疏，当是年少故尔。右军书《兰亭》，时年五十一，多大令卅年工夫也。数日与诸名公极论，因备著之。 \\n 《保母志》与《兰亭》同者廿四字：之（三）、年、在（各二）、文、能、老、趣、兴、岁、丑、日、终、以、曲、水、于、悲、夫、后、者；与右军他帖同者十八字：行、秀、王、勤、书、善、七、十、三、二、月、六、无、小、冥、贞、而（二）；其尝见于（按，元迹“于”宇侧注）大令杂帖者三字：献、（二）宁；而见于《兰亭叙》、右军帖者，大令帖中亦多有之。此刻大都百五字，其可以他帖验者凡四十五字，余六十字，如：保、归、柔、恭、属、解、释、交、螭、墓、志等字，尤精妙绝伦，晋、宋以来，书家所未有也。壬戌十月，余故人了洪法师携墨本自钱清来示余，且言六月六日过王君，有野人自外至，出小砚以馈王君之子，云春时山得之。洪取视，见砚背有“永和”及“晋献之”字，知是圹中物。问：“有碑否？”野人云：“一砖上有字，已碎矣。”亟使致之。明日持前五行来，是时犹未断也，验是大令《保母墓志》，而文未具，又使寻之。旬日乃以后五行来，断为三矣。一以支床，上有“交螭”字者是也；一为小儿垒塔，上有“曲水”字者是也；一弃之他处，碎而复合，似有神助。野人周姓，居越之稽山门外，去钱清六十里，不致之他人而致之王君，亦异矣。王君携砖砚入都，余得借观累日。或以为王君赝作以欺世，亦有数人刻别本以乱真者。然余观此志，断非今人所能为。予学书卅年，晚得笔法于单丙文，世无知者。谛观此刻，若合一契，而谓王君能为之欤？诚使今人能为之，则别刻本便当并驾，何乃拙恶如彼也？或谓大令晋人，不应于研背自称“晋献之”，此见其伪。亦非也。大令刻砚背以殉葬，知八百年后且出，故先书晋以自见。又案历代印文皆不称代，惟魏、晋率善令则曰：“魏率善某官”，“晋率善某官”，生人用印犹得称晋，殉葬之研不得称晋乎？或谓又（按：元迹“又谓”倒写）蜀为李氏所据，久非晋有，安得广汉人而为王氏之保母？此亦非也。献之之称郎耶，是时晋岂有郎耶哉？亦本其世之所自焉耳。今西北人子孙多矣，然亦（按，元迹“亦”字侧注）各从其父祖言之。按意如以惠帝元康六年生，尔后蜀虽乱，而晋遣使（按，元迹“使”字旁：）罗尚在蜀甚久，不可谓蜀非晋有也。永兴元年李雄克成都，军大饥，蜀人流散，东下江阳。意如之出蜀，或在此时矣。或又谓佛之徒称释，起于道安，大令时未应有释老之称。此又不稽古之甚者。《阿含经》云：“四河入海，与海同流；（按，元迹“流”字：）咸四姓出家，与佛同姓。”释，佛姓也，此土谓佛为释久矣。志称释老，以佛对老，非谓佛之徒也。《晋史》云：“何充性好释典，崇修佛寺”是也。然道安以前，比邱各称其姓。道安欲令皆从佛姓，初不之信，后得《阿含经》，始信之。尔后此土比邱皆姓释，如释惠远是也。案何充是中兴初人，道安、习凿齿皆依桓温于荆州，正与大令同时，亦非异代事也。或谓此字多似《兰亭》，疑后人集《兰亭》字为之，此又不然。大令宇与《兰亭》同者，何止《保母志》而已？然大令平生行草多，正行少，试以《官帖》第九卷中行书帖较之，《相过》一帖同者十八字：相、终、无、日、在、未、暂、坐、感、感、得、古、尽、痛、此、所、不、流；《思恋》一帖同者九字：事、既、将、视、左、右、无、喻、尽；十二月二十七日一帖同者十一字：日、操、之、岁、尽、感、怀、不、亦、情、得；《静息》一帖同者四字：静、是、极、无；《发吴兴》一贴同者八字：吴、兴、感、喻、不、静、兄、情。其他三两字同者，不可胜纪。右军、大令既是父子，不应疑其书迹之同，今人父子书迹同者众矣。大抵大令字与《兰亭》合，纵是他字，偏旁亦合，如：兄、况、吴、娱、掺、参，是也。纵是行草，下笔亦合，如：无参、，是也。又案唐人集右军书碑，率多俗恶，此则高妙，如：老、夫、水三字，又似跳灶矣，决非集字也。或又谓降自南朝，始有铭志埋之墓中，大令时未应有之。此又不然。汉谢君墓砖云：“元和三年五月甲戌朔，谢君造此墓砖。”又武阳城东彭亡山之巅，石窟中有汉章（按，元迹“幸”字侧注）帝建初二年张氏题识三所，洪氏《隶释》云。此亦埋铭之椎轮也，其不始于南朝明矣。或谓东坡《金蝉墓铭》云“百世之后，陵谷易位。知其为苏子之保母，尚勿毁也。”此末章似之为可疑。予谓东坡意其理之或然，大令知其数之必然，作者之言自应相迩近。越人于地中得一石，有诗云：“笑椎画鼓过江东，身到蓬莱第一峰。坐看海云迎日出，千山浑在（缺二字）中。”末章又与东坡《潮》诗合矣。东坡固是文宗，然以两《保母志》较之，高识者自能定其优劣也。或又谓保母王氏之妾，不当言归王氏，《金蝉碑》谓之隶苏氏为当。予谓既曰母矣，称归何嫌？且东坡铭其弟之保母，故称隶。使子由自铭，则不忍称隶矣。此以见古人之忠厚也。 \\n 世人好妄议如此，令人短气。予恐流俗相传，诬毁至宝，故不得不力辨。虽然，妄议可以惑庸人，博雅之士一见自了，不待予之喋喋也。砖既入土八百余年，已腐坏，恐不能久。近所摹本，比初出土时已觉昏钝，摹之不已，日就磨灭，得墨本者宜葆之哉！ \\n 予既作此跋，将书以赠千里，以疾见妨，自四月至于九月乃竟。既致诸千里，后月余，过钱清，与元卿、千里同观，聊记其后。番易姜夔尧章。 \\n （按，姜跋无印章，后“荪壁”及“｛チ去｝书”二印，去跋稍远，皆收藏图记也。） \\n “荪壁”“｛チ去｝书”二印俱红文王郎擅风流，笔墨美无度。残砖与断刻，亦有神物护。埋光八百载，复出疑有数。伟哉羲、献迹，井见山阴路。抗衡《丙舍帖》，突过《黄初赋》。景师与阳朔，漶漫不足数。要须中山石，乃可与之伍。十行百余字，一一生媚妩。家鸡与野鹜，此论吾不取。佳处将无同，妙未易语。我贫乃嗜此，字字若可煮。不知何物媪，托此传万古。却怪玉匣书，反累昭陵土。 \\n 三齐周密公谨父“密红文公谨父白文齐周氏白文” \\n 扌重（按，“扌重”字元迹：去，别注“撞”字于后。）破烟楼固未然，唐无晋刻绝相悬。莫将定武城中石，轻比黄＜门方＞墓下砖。 \\n 姜侯才气亦人豪，辨析区区谩尔劳。不向骊黄求驵骏，书家自有九方皋。临模旧说范新妇，古刻今看李意如。却笑南宫米夫子，一生辛苦学何书。千年郁郁重泉，出还随劫火烟。靳惜乾坤如有意，流传君我岂无缘。渔阳鲜于“枢”伯几父“箕子之裔”红文盖枢字上“鲜于红文系殷周封白文枢红文鲜于枢伯几父白文” \\n “伯几印章白文渔阳私记白文虎林隐吏红文” \\n 李氏墓下二尺砖，蛟螭矫矫星斗悬，埋没黄土将千年，鱼灯青荧照墓草，何人穿中得此宝，神物护持完且好。沙填苔渍余十行，笔力遒媚纸墨香，曲水古砚昭其旁，世人千金求墨迹，眼前至缶同瓦砾，子能赏之乃真识，大字无过《瘗鹤铭》，小字亦有《换鹅经》，君看行书有如此，从今不独夸《兰亭》。青岩生仇远“青岩生白文仇氏仁父白文远红文” \\n 秦川张垌谨观于弁阳翁三秀堂。 \\n “张私印白文张季野氏白文” \\n 丙戌冬，伯几出《保母帖》相示，命题诗。次年春，重见此帖于弁阳山房，较前帖微不同。遂再赋并书前诗如左。社日远顿首。 \\n 我爱《保母帖》，人传中令书。不须疑断缺，幸是出耕锄。芸阁砖何在，《兰亭》字偶如。周姜题品重，瓦石亦。 \\n “远白文仁父白文” \\n 大令书法美少年，玉函金龠随飞烟，累累一百又五字，岂意近出黄＜门方＞砖，字奇文古两超绝，《保母》从兹倾众帖，谁将瓦合嘲玉碎，一片孤衷本相接。快剑横斫铁山摧，戏龙猛蹴银河欹，方庭无月天地黑，仰视别有星离离。浪言贞石志千载，不及永和洼砚在，白石已仙千里死，千百人中几人爱。《兰亭》信美如捕风，贵耳贱目人响从，三日呕血饥捶胸，叶公画龙惧真龙。 \\n 钱唐白廷玉父“钱唐白白文” \\n 鸟迹不复见，字体益以繁。变化各有极，何由使还淳。右军天机精，笔端走风云。万世有能事，仰之道弥尊。后来独超诣，乃有中令君。惜哉贞观厄，真迹无复存。此碑出千年，笔法凛如新。至宝不沦没，终为绝世珍。晴窗有真赏，妙理可忘言。流弊今若此，谁能决其源。 \\n 巴西邓文原善之父“邓氏善之红文邓文原印白文” \\n “赵” \\n 《保母碑》虽近出，故是大令当时所剜，较之《兰亭》，真所谓固应不同。世人知爱《兰亭》，不知此也。丙戌冬，伯几得一本，继之公谨丈得此奉，令诸人赋诗，然后朋识中知有此文。丁亥八月，仆自燕来还，亦得一本。又有一诗僧许仆一本，虽未得，然已可拟。世人若欲学书，不可无此。仆有此，独恨驱驰南北，不得尽古人临池之工。因公谨出示，令人重叹。孟顺。 \\n “赵孟頫印红文天水郡图书印红文” \\n 黄＜门方＞断刻得者谁，双松下殉方壶螭。其文记述保母李，云是大令之所为。点画安知尚年少，笔不可掣从儿时。当其翰墨托久计，异哉岁月如前期。为怜樵人巧收拾，岂无行道犹嗟咨。残砖裹送平原家，《阅古》众帖奚独遗。穷诹远引商是非，具眼落落多传疑。尘埃尺纸拂陈迹，闻君好事卷赠之。简编无端发汲冢，陵谷何年沈岘碑。坐中赏识本易厌，世外隐伏劳旁窥。骚人胜士一朝玩，孝子慈孙千古悲。君不见钟侯书法亦大奇，下穿墟墓求其师。 \\n 山阴王易简脱落黄礻方帖，按辞大令书。稍作《兰亭》面，七美谅匪虚。或讶缺勿毁，或疑集悲夫。考真固云癖，订伪亦以愚。第观中藏，清玩唯研壶。晋人擅风流，宜与后世殊。所惜尚言数，卜年八百余。贞石久且泐，双松当几枯。片砖曷未化，逮兹厄耕锄。方其内幽镌，要以托荒墟。孰知坐此故，反能误意如。传世岂所幸，况遭孽韩污。辨端更为累，但资文字娱。陶土或若此，何为殉玉鱼。 \\n 玉笥村民王沂孙咏道父三齐吕同老敬观。 \\n 至元戊子鲜于枢再观。 \\n 同曹彦礼。 \\n 祥云五色出孱颜，名重黄＜门方＞九里山。中令几多传世帖，幽镌岂愿落人间？八百年从卜筮来，数终天地还开。断砖一出人间后，叹惜无人掩夜台。山阴后人王英孙永嘉俞德邻、山阳汤炳龙、京口郭景星、济南张谦、东阳胡长孺、钱唐白、延平祝宜孙同观。 \\n 予尝为诸君言：世迁物化以来，凡商彝、周鼎、汉碣、秦碑稍落人间者，传讹袭是，奇诡苍茫，岂能一一当时故物哉？而悠然悟赏间，正足寄吾千古之意而已。此刻清姝闲远，如秋水芙蕖，超然自韵，故想见大令风度，而疵点，何耶？姜尧章，江东韵士，搜微抉幽，铢商黍析，磊落人似不应尔也。嗟乎，予视数年来故陵玉碗之殉，道山芸阁之藏，永宁金之秘，凄然沦化，何可胜道？谁复过而睨之？此砖乃自托于江左承平之日，元公钜人，争相缫藉，夫物故有幸不幸耶？把卷之余，浩叹久之。壬辰正月青原山龙仁夫。 \\n “仁夫白文□复”（红文一字莫辨）“麟洲”红文太极判而阴阳，阴阳分而五行，全体散矣。书至乎二王，其全体之散者欤？壬辰三月东平杜与可拜观。（草书）题大令《保母帖》诗一首（并序） \\n 淮阴龚开淮阴龚开白文盖开字上二王书由晋历南北、隋、唐以至于今，学书家共知珍爱。大令《保母帖》近出埋瘗中，乃复见珍于世。或谓字体若有所本，遂疑好事者为之。又其文与苏文忠《乳母志》“后世知其为苏子之乳母，尚勿毁也”之语相近，故疑者愈甚。古之君子，所自树立，皆能自信自必，惟其自信自必，故人亦许而与之。传之后代，理契言符，有不期然而然者。二铭语意相近，何必不尔？周公谨、鲜于伯几各藏墨本，谓是于古砖上无拂得之，视异时传刻，特为可珍，亦既装袭，作为歌咏，且帅朋从共赋之。余谓大令名迹，有即遂传，古今疑似，正何庸深辨？吾独念保母而得铭，推而上之，于人伦风教有大关系。感叹之余，作诗一首，用美其事，永锡尔类，实获我心。其在字书，直可略焉耳。往余于王氏清节堂初见此帖，自是时时见之。今而有作，固非偶然，其亦二君雅志，有以渐而成之也欤？丈夫生身迄成就，谁能滋长不从幼？父训母仪无不至，提携亦藉保母手。人生诸母均一体，譬如支节分跟肘。礼法其间虽有制，恩义于中当过厚。众人碌碌无足言，有一名世合见取。江左诸王皆俊异，无人能出子敬右。平生岂独艺学高，枝叶扶疏本根茂。他年保母例得铭，既贤子敬贤厥姆。想见家庭保抱时，举止仪容异诸妇。固应有子如己出，更得斯文传不朽。一砖方广数尺强，文字排行有奇偶。点画微微见斑剥，陶坯泥沙相杂糅。不知何物使印泥，箱篚织文如杞柳。八法皆存旧典刑，骨肉中间见肥瘦。旁模小研形制古，仿佛猷如雕玉斗。谁传墨本到人间，一纸千金为渠售。好事人家仅有之，其不得者什八九。此碑端可植人伦，勿但将书比琼玖。或云此帖有真伪，真伪何须苦研究？束生既死谁补亡，《南陔》孝子空白首。况乃文章到保｛弥女｝，居今绝无古或有。苏氏仲和不谀墓，亦有铭文于乳母。陵谷变迁当不毁，其人自信仍有守。由来此事无隐见，为世大夷存亦丑。请君因此二母铭，监取流芳与遗臭（篆书。独淮阴龚开，“开”字作花押体）。裙珠已化烧畲火，奇宝脱扃锁。有美官奴发初｛髟｝，母也恩勤尝腹我。匪金匪石陶黄垂，篆铭不朽灵焉妥。殉之不有玉傩，有壶方觚砚圜椭。克期八百今也果，破板欲堕逢王叵。朱方断石元黄裹，小大不同同磊。家公茧纸契之左，终存悲夫涂亦可。采旄桂旗传刻伙，画虎纷纷厌丛脞。斯文后出当大播，谁欤赝真辨琐琐？一笑不及王孙裸。 \\n 虎林盛虎“彪白文虎林红文” \\n 至元辛卯中秋日弁阳翁出示此卷，命题数语。然才思蹇涩，未能即就，姑识岁月云。清江罗伯寿志仁同观。大梁赵由礻乃识。 \\n 山阳汤曾观“汤氏君载”红文《兰亭》贵重玉石刻，云是率更脱真迹。至今真赝乱纷纭，争似王书亲入石。八百余年《保母》辞，献之笔法似羲之。断碑剥落百余字，高作欧颜千世师。至元癸巳正月初九日丙寅题于钱塘寓居快雪斋，金城郭天锡，“天锡白文快雪斋红文金城郭氏” \\n 红文元贞二年二月六日观此卷于浩然斋孟頫。 \\n 辛卯之秋，余同伯寿过浩然斋，弁翁俾赋诗题此卷，今已九春秋矣，诗尚未就，良可一笑。然今公往矣，寿甫其宝之。赵由礻乃重题。 \\n 大德三年子月十日。 \\n 大德九载会稽钱国衡观于浩然斋，二月廿六日谨题。 \\n 《曹娥》、《洛神》遍堪舆，《保姆》后出争澜趋。一时耳目喜新异，九原谁复哀意如。世人重艺不重义，每以好奇夸好事。《集古》、《金石》半丰碑，逝者似为书者累。八百余载四字全，政同悬崖三百年。王畿不悟王元象，不如果也能兴怜。但道青毡故家物，肯因陵谷怜枯骨。耳孙犹尔况他人，崇韬安生何可忽。昭陵之盗犹《兰亭》，必无可欲乃妥灵。黄＜门方＞前车已如此，安保金蝉之墓终弗毁？予三十年前草窗家观此帖。当时欲题数语，匆匆未暇也。今解后白云山中人，又见之于是，弁阳翁已捐馆久矣。乃知天地间法书名画，自有神物护持，非其人不与。天瑞，天目闲气人物，元英先生后人也。世为锦城巨家，自号义斋，家有白云书房，江风山月吟窗，诸老品题咸在焉。其风流儒雅若此，故应得之也。于是喜而为书此诗云。延己未重午日，北村老民汤炳龙书于保和读易斋，时年七十有九。 \\n □汤炳龙□父白文内二字不辨老苔蚀樵樵欲残，断砖文字气儿寒。匆匆大令一哀寄，山鬼不借秋红殷。深黄独撑罅出，好事犹疑向来笔。汝州谪客亦偶然，千载何缘分格力。摩挲古意将无同，儿时保抱衤朋绣红。但持此念慰人子，唤起衰俗增淳风。 \\n 王大令《保姆帖》世未之见，过临安，适钓台，白云孙义斋邀过其藏书之舍，首出此卷相示，老睫为之增双明，恨操矛竞喙之纷纭，猜贰相半。予谓若此帖当贞观年文皇，自应迂回平生不肯略过之英盼，不复姑置，何得千载之下，以其偶眉山公《保姆》末后句差相似，便谓雁大令以媒世俗，极可恨恨。虽然，政自不必辨证，岂无具一只眼者？义斋其珍之。 \\n 海粟老人“子振红文海粟白文怪怪道人红文” \\n 十年江湖，再归锦溪已三年，两到白云书房，延己未得观此帖，不暇题品，以俟重来餍玩以续之，桂月圆日，天目山云溪□庆书（按，元迹“溪”下似“公”字，又似“台”字，莫辨）。 \\n 泰定二年首夏钱唐白重观于方氏白云书房。 \\n “湛渊子白红文栖霞山人红文” \\n 至正九年夏六月十又七日，钱唐俞和阅宝刻于张氏闲止斋。同观者蜀杨炳，同郡李嗣伤。 \\n “和红文俞子中白文” \\n 兴宁朽骨双松下，经过无人知下马。断砖缺研出黄＜门方＞，乃属钱清同姓者。文字刻画殊草草，熟视姿媚仍萧洒。勿讶此砖八百载，更有羽阳铜雀瓦。至正已丑岁夏五月，方外张雨阅于浴鹄湾之静舍，因题。句曲外史红文右晋中书令、赠侍中、特进光禄、太宰王宪公献之字子敬所书《保母帖》，十行一百五字，神彩飞动，典刑严密，妙绝古今，与右军《兰亭》真角立无愧色。其中言后八百余载而出，旁有小砚，背刻“晋献之”三字。宋嘉泰壬戌六月三槐王畿千里得之樵人。予以《通鉴编年》并《历代帝王编年互见图》考之，自兴宁三年距赵宋嘉泰壬戌，适合八百余年之数。大令固非以谶纬术数计年月者，而先见之明不差毫发，可谓至诚前知矣。此与《曹娥碑》蔡议郎夜暗手摸其文云“三百年后，碑冢当堕江中，当堕不堕逢王叵”同一应验。古人高世远识，知几其神，类皆如此。稽之唐张彦远《法书要录》，米南宫《宝晋斋帖》、《宝章待访录》，黄伯思《东观余论》、《法帖刊误》、《广川书跋》，太宗《淳化帖》及秘阁绛、汝、鼎、潭等州，临江《戏鱼堂》，江州《星凤楼》、《大观法帖》、《修内司帖》，高宗临摸诸帖，悉未之及，乃知诸石刻皆在此砖未出之时。迨其既出，而后退庵僧了洪、楼攻愧、周平园、李豫章、宋赤城、黄南明、高耻堂群贤之题咏，白石姜尧章之考核，弁翁周公瑾之收藏，白云方氏之储蓄，赵子昂、鲜于伯几、郭佑之、龚翠岩、胡石塘、龙麟洲、盛虎林、冯海粟、邓善之、汤北村、仇山村、白湛渊诸公之题品，明白可验。自宋嘉泰二年至皇元至正，又百余年矣。（按元迹“矣”字侧注）今钱唐张君子英以簪缨之华裔，好古博雅，一旦得之，藏诸箧笥，复有先辈亲染翰墨如此之多，手泽具存，可敬可爱。宇宙之间，惟此一本。松雪困学，虽亦有之，而无是连篇累牍之跋语，相去远甚。子英复有贤子秉中甫为之嗣续十袭而珍秘之，斯帖得所托矣。於戏，张氏子子孙孙其永宝焉。太岁至正龙集庚寅嘉平上日，平阳后学尧岳子泰甫敬书。 \\n “翼善传圣曰尧红文平阳尧岳白文”（按，周公谨元迹作周公堇） \\n 山阴野鹤家鸡群，少年笔力扛千钧。《兰亭》日漫定武刻，墓砖晚出黄＜门方＞文。变体雄深自入妙，《洛神》媚婉疑失真。交螭飞去天地老，小砚犹余字画新。断砖沦落复何处，墨本流传今到君。闲窗止水阅万变，人琴寂寞悲浮云。美人久与黄土化，富媪自惜斯文湮。佳城见日故有数，瓦砾为宝宁由人？古今俯仰一感慨，于讴副墨更殷勤。《金蝉》后来何复云，君看北海下笔亲。至正甲午清明日括苍林彬祖书。（以上宋纸凡十五接。） \\n 晋王献之，字子敬，羲之第七子，官至中书令。清峻有美誉，而高迈不羁，风流蕴藉，为一时之冠。方学书次，羲之密从其后掣其笔不得，于是知献之他日当有大名。后其学果与羲之相后先。献之初娶郗昙女，羲之与昙论昏书云：“献之善论书，隶体咄咄逼人。”又尝书《乐毅论》一篇与献之学，后题云赐官奴，即献之小字。献之所以尽得其父羲之论笔之妙。论者曰谓如丹（元迹误“月”）穴凤舞，清泉龙跃，精密渊巧，出于神智。梁武帝评献之书，以谓绝妙超群，无人可拟。如河朔少年，皆悉充悦，举体沓拖，不可奈（按元迹“耐”）何。献之虽以隶称，而草特多，今观圹石所勒《保姆》一帖，逮研石小书，正与《禊帖》无少异，其笔法独具体于乃父者。是刻世亦罕传，比之定武《兰亭》本，犹玉之于卞和，已精而益精者。况多前贤称赏珍秘，细阅之，自有一种风骨，非他帖之可伦。予幸获之，不啻拱璧，子孙其宝诸，永以为则。毋忽前人之志，斯可矣。“项元汴印”红文“子京父印”红文世人未识《兰亭》面，肥瘦纷纷辨永和。细认黄＜门方＞砖上字，王家笔法自无讹。 \\n 螭壶不见研形元刂，莫怪樵夫鉏残。知有意如保母事，胜同山石没荒寒。“集古”欧阳尚未知，米家“待访”录仍遗。讨求赖有姜翁在，况出草窗藏弆时。 \\n 三日晴和放尽梅，雾笼窗晓暗香来。独将古帖闲舒卷，似对前贤话往回。（帖按元迹“帖”字注后） \\n 康熙己巳得宋拓王大令《保母帖》于京师。是年归草堂。甲戌秋，再入西华。丁丑秋，请养还北墅。此卷皆随行笈中。每思题识数字，不敢轻为点笔。庚辰正月廿六日晓，起坐简静斋，展观再四，念神物既为我有，若无记述，徒（按，元迹“徒”字旁：）后谁知之？因赋四诗。老懒不更润削，随笔书后。时春物已和，梅花极烂漫矣。江村竹窗高士奇，年五十六。 \\n “士奇红文高澹人白文高詹事白文竹窗红文一乡看待老莱衣白文” \\n 晋榻太宰、中书令王献之《保母帖》端研式，宋、元名贤题识。明墨林子项元汴珍秘希世之宝。（按，此二行在卷尽处，前尚多余纸。）“项元汴印子京父印项墨林父秘笈之印”俱红文。　"}
