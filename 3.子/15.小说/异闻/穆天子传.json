{"章节": "序一", "正文": "  \\n 序一 \\n 　 \\n 《穆天子传》出汲冢。晋荀勖校定为六卷，有序。言其事虽不典，其文甚古，颇可观览。予考书序，称穆王享国百年，耄荒。太史公记穆王宾西王母事，与诸传说所载多合。则此书盖备记一时之详，不可厚诬也。春秋之时，诸侯各有国史，多厖杂之言。下逮战国，王迹熄而圣言湮，处士横议而异端起，人人家自为说，求其欲不厖，其可得乎？其书纪王与七萃之士，巡行天下，然则徒卫简而徵求寡矣！非有如秦汉之千骑万乘空国而出也。王之自数其过，及七萃之规，未闻以为迕也。登群玉山，命邢侯攻玉，而不受其牢，是先王恤民之法，未尝不行。至遇雨雪，士皆使休，独王之八骏起腾以先待辄旬日，然后复发去，是非督令致期也。其承成康熙洽之馀，百姓晏然，虽以徐偃王之力行仁义，不足以为倡而摇天下，以知非有暴行虐政。而君子犹以王为获没於祗宫为深幸，足以见人心之危之如此也。是岂可效哉！是岂可效哉！存其书者固可以览其古，徵其事者又安可不考其是非欤？南台都事海岱刘贞庭幹旧藏是书，惧其无传，暇日稍加雠校讹舛，命金陵学官重刊，与博雅之士共之，谂予题其篇端云。时至正十年，岁在庚寅，春二月二十七日壬子。 \\n 北岳王渐玄翰序 \\n   \\n  "}
{"章节": "序二", "正文": "  \\n 序二 \\n 　 \\n 侍中中书监光禄大夫济北侯臣荀勖撰 \\n 古文《穆天子传》者，太康二年，汲县不准盗发古冢所得书也。皆竹简素丝编，以臣勖前所考定古尺，度其简，长二尺四寸，以墨书，一简四十字。汲者，战国时魏地也。案所得《纪年》，盖魏惠成王子，令王之冢也，于《世本》，盖襄王也。案《史记·六国年表》，自令王二十一年至秦始皇三十四年燔书之岁，八十六年。及至太康二年初得此书，凡五百七十九年。其书言周穆王游行之事，《春秋左氏传》曰：“穆王欲肆其心，周行於天下，将皆使有车辙马迹焉。”此书所载，则其事也。王好巡守，得盗骊騄耳之乘，造父为御，以观四荒。北绝流沙，西登昆仑，见西王母，与太史公记同。汲郡收书不谨，多毁落残缺。虽其言不典，皆是古书，颇可观览。谨以二尺黄纸写上，请事平，以本简书及所新写，并付秘书缮写，藏之中经，副在三阁。谨序。 \\n   \\n  "}
{"章节": "卷一", "正文": "  \\n 卷一 \\n 　 \\n ○古文 \\n 饮天子蠲〔音涓〕山之上。 \\n 戊寅，天子北征，乃绝漳水〔绝，犹截也。漳水，今在邺县〕。 \\n 庚辰，至于□觞天子于盘石之上〔觞者，所以进酒，因云觞耳〕，天子乃奏广乐〔《史记》云：赵简子疾，不知人七日而寤曰：我之帝所，甚乐，与百神游于钧天，广乐九奏万舞，不类三代之乐，其声动心。广乐义见此〕，载立不舍〔言在车上立不下也〕，至于钘常之下〔燕赵谓山脊为钘，即井钘山也，今在常山石邑县。钘音邢〕。 \\n 癸未，雨雪，天子猎于钘山之西阿〔阿，山陂也〕。于是得绝钘山之队〔队，谓谷中险阻道也，音遂〕，北循虖沱之阳〔虖沱河，今在雁门卤城县阳水北。沲，音橐驼之驼〕。 \\n 乙酉，天子北升于□，天子北征于犬戎〔《国语》曰：穆王将征犬戎，祭阝公谋父谏，不从，遂征之。得四白狼、四白鹿以归，自是荒服不至。《纪年》又曰：取其五王以东〕，犬戎□胡觞天子于当水之阳，天子乃乐，□赐七萃之士战〔萃，集也，聚也，亦犹传有七舆。大夫皆聚集有智力者，为王之爪牙也〕。 \\n 庚寅，北风雨雪〔《诗》曰：北风其凉，雨雪其雱〕。天子以寒之故，命王属休〔令王之徒属休息也〕。 \\n 甲午，天子西征，乃绝隃之关隥。〔隥，阪也。疑此谓北陵、西隃。隃，雁门山也，音俞〕。 \\n 己亥，至于焉居愚知之平〔疑皆国名〕。 \\n 辛丑，天子西征，至于崩阝人。〔崩阝，国名。音叵肯切〕。河宗之子孙崩阝柏絮〔伯爵，絮名，古伯字多从木〕，且逆天子于智之□先豹皮十，良马二六〔古者为礼，皆有以先之，《传》曰：先进乘韦〕，天子使井利受之〔井利，穆王之嬖臣〕。 \\n 癸酉，天子舍于漆泽〔一宿为舍〕，乃西钓于河，以观□智之□。 \\n 甲辰，天子猎于渗泽，于是得白狐玄狢焉，以祭于河宗〔以将有事于河、奇此获，故用之。汉武帝郊祀，得一角白鹿，以为祥瑞，亦将燎祭之类〕。 \\n 丙午，天子饮于河水之阿〔阿，水崖也〕，天子属六师之人于崩阝邦之南，渗泽之上〔属犹会也〕。 \\n 戊寅，天子西征，鹜行至于阳纡之山〔鹜犹驰也。纡音呕〕，河伯无夷之所都居〔无夷，冯夷也。《山海经》云冰夷〕，是惟河宗氏〔河，四渎之宗，主河者因以为氏〕。河宗柏夭逆天子燕然之山〔伯夭，字也〕，劳用束帛加璧〔劳，郊劳也。五两为一束，两，今之二丈〕。先白□天子使祭阝父受之〔祭阝父，祭阝公谋父，作《祈招》之诗者〕。 \\n 癸丑，天子大朝于燕然之山，河水之阿〔盖朝会，群官告将礼河也〕。乃命井利梁固〔梁固大夫〕，聿将六师〔聿犹曰也〕。天子命吉日戊午〔《诗》曰：吉日庚午〕。天子大服：冕袆〔冕，冠。袆，衣，盖王后之上服。今帝服之所未详。袆，音晖〕、帗带〔帗，韠也，天子赤。帗音弗〕，搢曶〔曶长三尺，杼上椎头，一名珽，亦谓之大圭。搢，犹带也。曶音忽〕、夹佩〔左右两佩〕、奉璧，南面立于寒下〔受河宗也。寒下，未详〕。曾祝佐之〔曾，重也。《传》曰曾臣偃〕，官人陈牲全五□具〔牛羊之品曰牲，体完曰全。或曰全，色纯也。《传》曰：牲全肥腯〕。天子授河宗璧。河宗伯夭受璧，西向沉璧于河〔河位载昆仑〕，再拜稽首〔稽首，首至地也〕。祝沉牛马豕羊，河宗□命于皇天子〔加皇者，尊上之〕。河伯号之〔呼穆王〕帝曰：穆满〔以名应，谦也。言谥，盖后记事者之辞〕，女当永致用旹事〔语穆王当长幹理世事也〕。南向再拜〔穆王拜〕。河宗又号之帝曰：穆满，示女舂山之珤〔《山海经》舂字作锺，音同耳。言此山多珍宝奇怪〕，诏女昆仑□舍四，平泉七十〔疑皆说昆仑山上事物〕，乃至於昆仑之丘，以观舂山之珤〔皆河伯与穆王词语〕，赐女晦〔月终为晦，言赐女受终福〕，天子受命，南向再拜〔受河伯命〕。己未，天子大朝于黄之山〔将礼河而去〕。乃披图视典，周观天子之珤器〔省河所视礼图〕，曰：天子之珤〔曰《河图》辞也〕、玉果〔石似美玉，所谓女果者也〕、璿珠〔璿，玉类也，音旋〕、烛银〔银有精光如烛〕、黄金之膏〔金膏，亦犹玉膏，皆其精汋也〕。天子之珤万金，□珤百金，士之珤五十金，庶人之珤十金〔自万金以下，宜次言诸侯之珤千金，大夫之珤百金。此书残缺，集录者不续，以见阙文耳〕。天子之弓射人，步剑牛马，犀□器千金〔步剑，疑步光之剑也。犀似水牛，庳脚，脚有三蹄，黑色〕。天子之马走千里，胜人猛兽〔言炁势杰骇也〕。天子之狗走百里，执虎豹〔言筋力壮猛也〕。柏夭曰：征鸟使翼，曰□鸟鸢〔音缘也〕，鶤鸡飞八百里〔即鹍鸡，鸿鹄属也〕。名兽使足，□走千里，狻猊□野马走五百里〔狻猊，师子，亦食虎豹。野马，亦如马而小。狻音俊，猊音倪〕，邛邛距虚走百里〔亦马属。《尸子》曰：距虚不择地而走。《山海经》云：邛邛距虚。并言之耳〕，麋□二十里〔自麋已上，似次第兽能走里数远近〕。曰：柏夭既致河，典〔典，礼也。自此以上，事物皆《河图》数载，河伯以为礼，礼穆王也〕。乃乘渠黄之乘，为天子先〔先驱导路也〕，以极西土〔极，竞〕。 \\n 乙丑，天子西济于河。□爰有温谷乐都〔温谷，言冬暖也。燕有寒谷，不生五谷〕，河宗氏所游居〔伯夭之别州邑〕。 \\n 丙寅，天子属官效器〔会官司阅所得珤物〕。乃命正公郊父〔正公，谓三上公，天子所取正者，郊父为之〕受敕宪〔宪，教令也。《管子》曰：皆受宪〕，用伸八骏之乘〔八骏名在下〕，以饮于枝洔之中〔水岐成洔，洔，小渚也，音止〕，积石之南河〔积石，山名，今在金成河关县南，河出北山而东南流〕。天子之骏〔骏者，马之美称〕：赤骥〔世所谓骐骥〕、盗骊〔为马细颈。骊，黑色也〕、白义、踰轮、山子、渠黄、华骝〔色如华而赤，今名骠赤者为枣骝。骝，赤马也〕、绿耳〔《纪年》曰：北唐之君来见，以一骊马，是生绿耳。魏时鲜卑献千里马，白色而两耳黄，名曰黄耳，即此类也。八骏皆因其毛色以为名号耳。案《史记》造父为穆王得盗骊、华骝、绿耳之马，御以西巡游，见西王母，乐而忘归，皆与此同，若合符契〕。狗：重工、彻止、雚猳、□黄、喃□、来白〔皆骏狗之名，亦犹宋鹊之类〕。天子之御：造父、三百〔下云：三百为御者〕、耿翛、芍及〔造父善御，穆王封之于赵城，馀未闻也〕。曰：天子是与出□入薮，田猎钓弋〔弋，缴射也〕。天子曰：於乎！予一人不盈于德〔盈，犹充也〕，而辨于乐〔辨作游乐之事〕，后世亦追数吾过乎〔穆王游放过度，行辄忘归，故作此言以自警也〕！七萃之士□天子曰：后世所望，无失天常〔奉天时也〕。农工既得〔岁丰登也〕，男女衣食〔无饥寒也〕，百姓珤富〔富者，安也〕，官人执事〔各视职事〕。故天有旹〔四时〕，民□氏响□〔音国〕，何谋于乐〔言不规乐而乐自及〕！何意之忘〔常慎德也〕！与民共利，世以为常也。天子嘉之〔善其有辞〕，赐以左佩玉华也〔玉华之佩，佩之精也〕。乃再拜顿首。 \\n  \\n   \\n  "}
{"章节": "卷二", "正文": "  \\n 卷二 \\n 　 \\n ○古文 \\n □柏夭曰：□封膜昼于河水之阳〔膜昼，人名。膜音莫〕，以为殷人主〔主，谓主其祭祀，言同姓也〕。 \\n 丁巳，天子西南升□之所主居〔似说古之贤圣所居〕。爰有大木硕草〔硕，大也〕。爰有野兽，可以畋猎。 \\n 戊午，□之人居虑〔古畴字，居虑名〕，献酒百□于天子〔百下脱盛酒器名〕。天子已饮而行，遂宿于昆仑之阿，赤水之阳〔昆仑山有五色水，赤水出东南隅而东北流。皆见《山海经》〕。爰有鸟之山〔音甄，一音栴〕，天子三日舍于鸟之山。□吉日辛酉，天子升于昆仑之丘，以观黄帝之宫〔黄帝巡游四海，登昆仑山，起宫室于其上。见《新语》〕，而封□隆之葬〔隆上字疑作丰，丰隆，筮御云得大壮卦，遂为雷师。亦犹黄帝桥山有墓。封，谓增高其上土也，以标显之耳〕，以诏后世〔诏谓语之〕。 \\n 癸亥，天子具蠲齐牲全，以禋□昆仑之丘〔蠲者，洁也。洁齐祭神曰禋。《书》“天子禋于六宗”。蠲，音圭〕。 \\n 甲子，天子北征，舍于珠泽〔此泽出珠，因名之云。今越巂平泽出青珠是〕，以钓于氵不水。曰：珠泽之薮，方三十里〔泽中有草者为薮〕。爰有萑苇、莞蒲〔莞，葱蒲，或曰莞蒲，齐名耳。关西云莞。音丸〕、茅萯〔萯今菩字，音倍〕、蒹〔蒹，薕也，似萑而细，音兼〕葽〔莠属。《诗》曰“四月秀要”〕。珠泽之人乃献白玉，□只，□角之一，□三，可以□沐，乃进食，□酒十，□姑劓九，□亓味中麋胃而滑（中犹合也）。因献食马三百〔可以供厨膳者〕，牛羊三千。天子□昆仑〔此以上似说封人于昆仑山旁〕，以守黄帝之宫。南司赤水而北守舂山之珤〔欲以崇表圣德，因用显其功迹〕。天子乃赐□之人□吾，黄金之环三五〔空边等为环〕，朱带贝饰三十〔《淮南子》曰“贝带鵕鸃”，是也〕，工布之四。□吾乃膜拜而受〔今之胡人礼佛，举手加头，称南膜拜者，即此类也。音模〕。天子又与之黄牛二六〔以为犠牲种〕以三十□人于昆仑丘。 \\n 季夏丁卯，天子北升于舂山之上，以望四野，曰：舂山，是唯天下之高山也。孳木华不畏雪。天子于是取孳木华之实，持归种之（孳音滋），曰：舂山之泽，清水出泉，温和无风〔炁条适也〕，飞鸟百兽之所饮食，先王所谓县圃〔《淮南子》曰：“昆仑去地一万一千里，上有曾城九重，或上倍之，是谓阆风；或上倍之，是谓玄圃。”经相及。《山海经》云：明明昆仑玄圃各一山，但相近耳。又曰：实为帝之平圃也〕。天子于是得玉荣枝斯之英〔英，玉之精华也。《尸子》曰“龙泉有玉英”，《山海经》曰“黄帝乃取密山之玉荣而投之钟山之阳”，是也〕，曰：舂山，百兽之所聚也，飞鸟之所栖也。爰有□兽食虎豹，如麇而载骨，盘□始如麕，小头大鼻〔麕，獐是也〕。爰有赤豹、白虎〔《诗》曰“赤豹黄罴”〕、熊罴、豺狼、野马、野牛、山羊、野豕〔今华阴山有野牛、山羊，肉皆千斤〕。爰有白鶽青雕，执犬羊，食豕鹿〔今之雕亦能食麕鹿〕。曰：天子五日观于舂山之上。乃为铭迹於县圃之上，以诏后世〔谓勒石铭功德也。秦始皇、汉武帝巡守登名山，所在刻石立表，此之类也〕。 \\n 壬申，天子西征。 \\n 甲戌，至于赤乌。赤乌之人丌献酒千斛于天子。食马九百，羊牛三千，穄麦百载〔穄，似黍而不黏〕。天子使祭父受之，曰：赤乌氏先出自周宗〔与周同始祖〕，大王亶父〔即古公亶父字也〕之始作西土〔言作兴于岐山之下。今邑在扶风美阳是也〕，封其元子吴太伯于东吴〔太伯让国入吴，因即封之于吴〕，诏以金刃之刑〔南金精利，故语其刑法也〕，贿用周室之璧〔贿，赠贿也〕，封丌璧臣长季绰于舂山之虱，妻以元女，诏以玉石之刑〔昆仑山出美玉石处，故以语之〕，以为周室主。天子乃赐赤乌之人丌默乘四〔周礼，大夫乘墨车〕，黄金四十镒〔二十两为镒〕，贝带五十，朱三百裹。丌乃膜拜而受〔裹，音罪过之过。丌，名。赤乌，人名也〕，曰：□山，是唯天下之良山也。珤玉之所在。嘉谷生之，草木硕美。天子于是取嘉禾，以归树于中国〔汉武帝取外国香草美菜种之中国〕。曰：天子五日休于□山之下。乃奏广乐，赤乌之人丌好献二女于天子〔所以结恩好也〕，女听、女列，以为嬖人〔一名听，名失，一女名下文〕。曰：赤乌氏，美人之地也。珤玉之所在也。己卯，天子北征，赵行□舍〔赵，犹超腾。舍，三十里〕。 \\n 庚辰，济于洋水〔洋水，出昆仑山西北隅而东流。洋，音详〕。 \\n 辛巳，入于曹奴之人戏，觞天子于洋水之上〔戏，国人名也〕，乃献食马九百，牛羊七千，穄米百车。天子使逢固受之〔逢固，周大夫〕。天子乃赐曹奴之人戏□黄金之鹿，白银之麕〔今所在地中，得玉肫金狗之类，此皆古者以赂夷狄之奇货也〕，贝带四十，朱四百裹。戏乃膜拜而受。 \\n 壬午，天子北征，东还〔从东头而还归〕。 \\n 甲申，至于黑水〔水亦出昆仑山西北隅而东南流〕，西膜之所谓鸿鹭〔西膜，沙漠之乡。以言外域，人名物与中华不同。春秋叔弓败莒师于濆水，《穀梁传》曰“狄人谓濆泉失名，号从中国，名从主人”之类也〕，于是降雨七日，天子留骨六师之属〔穆王马骏而御良，故行辄出从众前〕。天子乃封长肱于黑水之西河〔即长臂人也。身如中国，臂长三丈，魏时在赤海中得此人裾也。长脚人国，又在赤海东，皆见《山海经》〕，是惟昆仑鸿鹭之上，以为周室主。是曰留胥之邦〔因以名之〕。 \\n 辛卯，天子北征，东还，乃循黑水。癸巳，至于群玉之山〔即《山海经》：玉山，西王母所居者〕，容成氏之所守。曰：群玉田山，□知，阿平无险〔言边无险阻也〕，四彻中绳（言皆平实），先王之所谓策府（言往古帝王以为藏书册之府，所谓藏之名山者也），寡草木而无鸟兽〔言纯玉石也〕。爰有□木，西膜之所谓□，天子于是攻其玉石，取玉版三乘，玉器服物〔环珮之属〕，载玉万只〔双玉为瑴，半瑴为只。见《左氏传》〕。天子四日休群玉之山〔休，游息也〕，乃命邢侯待攻玉者〔待留之也。邢，今广平襄国县〕。 \\n 孟秋丁酉，天子北征，□之人潜旹〔潜旹，名也〕，觞天子于羽陵之上，乃献良马牛羊。天子以其邦之攻玉石也，不受其牢〔重慎费其牢牲，礼也〕。柏夭曰：□氏，槛□之后也。天子乃赐之黄金之罂三六〔即盂也，徐州谓之罂〕，朱三百裹。潜旹乃膜拜而受。 \\n 戊戌，天子西征。 \\n 辛丑，至于剞闾氏〔音倚〕。天子乃命剞闾氏供食六师之人〔天子六军。《诗》曰“周王于迈，六师及之”〕于铁山之下。壬寅，天子登于铁山，祀于郊门。乃彻祭器于剞闾之人〔以祭馀胙赐之〕。温归乃膜拜而受〔温归，名也〕。天子已祭而行，乃遂西征。 \\n 丙午，至于鄄韩氏（鄄，之然切）。爰有乐野温和，穄麦之所草〔此字作下早，疑古茂字〕，犬马牛羊之所昌〔昌，犹盛也〕，珤玉之所□。 \\n 丁未，天子大朝于平衍之中〔衍，坟之下者，见《周礼》〕，乃命六师之属休。己酉，子大飨正公、诸侯、王、吏、七萃之士于平衍之中。鄄韩之人无凫乃献良马百匹，服牛三百〔服，可服用者〕，良犬七千〔良调习者〕，牥牛二百，野马三百，牛羊二千，穄麦三百车。天子乃赐之黄金银罂四七，贝带五十，朱三百裹。变□雕官。无凫上下乃膜拜而受〔疑古上下字，今夷狄官多复名〕。 \\n 庚戌，天子西征，至于玄池。天子三日休于玄池之上，乃奏广乐，三日而终，是曰乐池〔因改名为乐池，犹汉武改桐乡为闻喜之类〕。天子乃树之竹〔种竹池边〕，是曰竹林〔竹木盛者为林〕。 \\n 癸丑，天子乃遂西征。 \\n 丙辰，至于苦山，西膜之所谓茂苑。天子于是休猎，于是食苦〔苦，草名，可食〕。 \\n 丁巳，天子西征。己未，宿于黄鼠之山，西□，乃遂西征。 \\n 癸亥，至于西王母之邦。 \\n  \\n   \\n  "}
{"章节": "卷三", "正文": "  \\n 卷三 \\n 　 \\n ○古文 \\n 吉日甲子。天子宾于西王母〔西王母如人，虎齿，蓬发戴胜，善啸。《纪年》“穆王十七年，西征，至昆仑丘，见西王母。其年来见，宾于昭宫”〕。乃执白圭玄璧，以见西王母〔执贽者，致敬也〕好献锦组百纯，□组三百纯〔纯，匹端名也。《周礼》曰“纯帛不过五两”。组，绶属。音祖〕西王母再拜受之。□。 \\n 乙丑，天子觞西王母于瑶池之上。西王母为天子谣〔徒歌曰谣〕，曰：白云在天，丘陵自出。道里悠远，山川间之〔间音谏〕，将子无死〔将，请也〕，尚能复来〔尚，庶畿也〕。天子答之曰：予归东土，和治诸夏。万民平均，吾顾见汝〔顾，还也〕。比及三年，将复而野〔复反此野而见汝也〕。西王母又为天子吟曰：徂彼西土〔徂，往也〕，爰居其野。虎豹为群，於鹊与处〔於，读曰乌〕。嘉命不迁〔言守此一方〕，我惟帝女〔帝，天帝也〕。彼何世民，又将去子。吹笙鼓簧〔簧在笙中〕，中心翱翔（忧无薄也）。世民之子，惟天之望〔所瞻望也〕。天子遂驱升于弇山〔弇山，弇兹山，日入所也〕，乃纪丌迹于弇山之石〔铭题之〕而树之槐。眉曰：西王母之山〔言是西王母所居也〕。 \\n 丁未，天子饮于温山。□考鸟〔《纪年》曰“穆王见西王母，西王母止之曰，有鸟人”，疑说此鸟，脱落不可知也〕。己酉，天子饮于溽水之上〔溽，音淑〕。乃发宪命〔宪，谓法令〕，诏六师之人□其羽。爰有□薮水泽，爰有陵衍平陆〔大阜曰陵，高平曰陆〕，硕鸟解羽。六师之人毕至于旷原〔言将猎也。下云“北至旷原之野，飞鸟之所解其羽”，《山海经》云“大泽方千里，群鸟之所生及所解”，《纪年》曰“穆王北征，行积羽千里”，皆谓此野耳〕。曰：天子三月舍于旷原，天子大飨正公、诸侯、王，勤七萃之士〔勤，犹劳也〕，于羽琌之上〔下有羽陵，疑亦同〕，乃奏广乐。□。六师之人翔畋于旷原〔翔，犹游也〕，得获无疆〔无疆，无限也〕，鸟兽绝群〔言取尽也〕。六师之人大畋九日，乃驻于羽陵之□，收皮效物〔物，谓物色也。《诗》云“九十维物”〕，债车受载〔债，犹借也〕。天子于是载羽百车〔十羽为箴，百羽为縳，十縳为緷。见《周官》〕。己亥，天子东归，六师□起。 \\n 庚子，至于□之山，而休以待六师之人。 \\n 庚辰，天子东征。 \\n 癸未，至于戊□之山。智氏之所处，□智□往天子于戊□之山，劳用白骖二匹〔骖，騑马也〕，野马野牛四十，守犬七十〔任守备者〕。乃献食马四百，牛羊三千，曰：智氏□。天子北游于子之泽。智氏之夫献酒百□于天子，天子赐之狗采〔疑玉名〕，黄金之罂二九，贝带四十，朱丹三百裹，桂姜百□，乃膜拜而受。 \\n 乙酉，天子南征，东还。己丑，至于献水，乃遂东征，饮而行。乃遂东南。己亥，至于瓜纑之山，三周若城〔言山周匝三重，状如城垒〕。阏氏胡氏〔阏，音遏〕之所保。天子乃遂东征，南绝沙衍〔沙衍，水中有沙者〕。 \\n 辛丑。天子渴于沙衍〔沙中无水泉〕，求饮未至。七萃之士曰高奔戎刺其左骖之颈，取其清血以饮天子〔今西方羌胡刺马咽取血饮，渴亦愈〕。天子美之，乃赐奔戎佩玉一只，奔戎再拜稽首。天子乃遂南征。 \\n 甲辰，至于积山之，爰有柏。曰：余之人命怀〔命怀，人名〕献酒于天子。天子赐之黄金之罂。贝带朱丹七十裹。命怀乃膜拜而受。 \\n 乙巳，□诸飦献酒于天子〔诸飦，亦人名。音犍牛之犍〕，天子赐之黄金之罂，贝带朱丹七十裹。诸飦乃膜拜而受。 \\n  \\n   \\n  "}
{"章节": "卷四", "正文": "  \\n 卷四 \\n 　 \\n ○古文 \\n 庚辰，至于滔水。浊繇氏之所食〔《山海经》曰“有川名曰三淖，昆吾之所食”亦此类〕。 \\n 辛巳，天子东征。 \\n 癸未，至于苏谷。骨飦氏之所衣被〔言谷中有草木皮，可以为衣被〕，乃遂南征，东还。 \\n 丙戌，至于长，重氏之西疆〔疆，界也〕。 \\n 丁亥，天子升于长，乃遂东征。 \\n 庚寅，至于重氏黑水之阿。爰有野麦〔自然生也〕，爰有荅堇〔祇谨二音〕，西膜之所谓木禾〔木禾，谷类也。长五寻，大五围。见《山海经》〕。重氏之所食。爰有采石之山〔出文采之石也〕，重氏之所守，曰：枝斯，璿瑰〔璿瑰，玉名。《左传》曰：赠我以璿瑰。旋回两音〕。瑶〔亦玉名，瑶音遥〕，琅玕〔石似珠也。琅干两音〕，玪〔皆玉名，字皆无闻。玪音钤瓆〕，玗琪〔玉属也，于其二音〕，尾〔无闻焉〕，凡好石之器于是出〔尽出此山〕。 \\n 孟秋癸巳，天子命重氏共食天子之属〔音供，言不及六师也〕。五日丁酉，天子升于采石之山，于是取采石焉。天子使重之民，铸以成器于黑水之上〔今外国人所铸作器者，亦皆石类也〕。器服物佩好无疆，曰：天子一月休。秋癸亥，天子觞重之人，乃赐之黄金之罂二九，银乌一只，贝带五十，朱七百裹，箭桂姜百，丝雕官。乃膜拜而受。 \\n 乙丑，天子东征，送天子至于长沙之山。□只，天子使柏夭受之。柏夭曰：重氏之先，三苗氏之□处，以黄木银采，□乃膜拜而受〔三苗，舜所窜于三危山者〕。 \\n 丙寅，天子东征，南还。 \\n 己巳，至于文山，西膜之所谓□，觞天子于文山。西膜之人乃献食马三百，牛羊二千，穄米千车，天子使毕矩受之，曰：□天子三日游于文山。于是取采石〔以有采石，故号文山〕。 \\n 壬寅，天子饮于文山之下，文山之人归遗〔归遗，名也〕乃献良马十驷〔四马为驷〕，用牛三百，守狗九十，牥牛二百，以行流沙〔此牛能行流沙中，如橐驼〕。天子之豪马豪牛〔豪，犹髦也。《山海经》云“髦马如马，足四节皆有毛”〕，尨狗〔尨，尨茸，谓猛狗。或曰尨亦狗名〕。豪羊，〔似髦牛〕以三十祭文山。又赐之黄金之罂二九，贝带三十，朱三百裹，桂姜百，归遗乃膜拜而受。 \\n 癸酉，天子命驾八骏之乘，右服骝〔疑华骝字〕而左绿耳，右骖赤〔古骥字〕而左白亻莪〔古义字〕。天子主车，造父为御，为右。次车之乘〔次车，副车〕，右服渠黄而左踰轮，右骖盗骊而左山子。柏夭主车，参百为御，奔戎为右，天子乃遂东南翔行，驰驱千里〔一举辔千里，行如飞翔〕，至于巨蒐氏，巨蒐之人奴，乃献白鹄之血，以饮天子〔饮血所以益人炁力〕，因具牛羊之湩〔湩，乳也。今江南人亦呼乳为湩。音寒冻反〕，以洗天子之足〔令肌肤滑〕，及二乘之人〔谓主天子车及副车者也〕。 \\n 甲戌，巨蒐之奴觞天子于焚留之山。乃献马三百，牛羊五千，秋麦千车〔秋麦，禾也〕，膜稷三十车〔稷，粟也。膜未闻〕。天子使柏夭受之。好献枝斯之英四十〔精者为英〕，珌佩百只，琅玕四十，十箧〔疑此纻葛之属〕，天子使造父受之，□乃赐之银木采，黄金之罂二九，贝带四十，朱三百裹，桂姜百。奴乃膜拜而受。乙亥，天子南征阳纡之东尾〔尾，山后也〕。乃遂绝之谷。已至于河之水北阿。爰有溲之□河伯之孙〔今西有渠搜国，疑渠字〕，事皇天子之山。有模堇，其叶是食明后〔模堇，木名。后，君也。堇，音谨〕。天子嘉之，赐以佩玉一只，柏夭再拜稽首。 \\n 癸丑，天子东征。柏夭送天子至于崩阝人。崩阝伯絮觞天子于澡泽之上，多之汭〔汭，水涯〕，河水之所南还〔还，回也。音旋〕。曰：天子五日休于澡泽之上。以待六师之人。 \\n 戊午，天子东征。顾命柏夭归于丌邦。天子曰：河宗正也。柏夭再拜稽首〔辞去也〕。天子南还，升于长松之隥〔坂有长松〕。 \\n 孟冬壬戌，天子至于雷首〔雷首，山名，今在河东蒲坂县南也〕，犬戎胡觞天子于雷首之阿，乃献食马四六。天子使孔牙受之，曰：雷水之平寒寡人具犬马羊牛。爰有黑牛白角，爰有黑羊白血〔记异也〕。 \\n 癸亥，天子南征，升于髭之隥〔音訾〕。 \\n 丙寅，天子至于钘山之队，东升于三道之隥，乃宿于二边。命毛班〔毛班，毛伯卫之先也〕、逄固先至于周，以待天之命。 \\n 癸酉，天子命驾八骏之乘，赤骥之驷，造父为御，南征翔行，迳绝翟道〔翟道，在陇西，谓截陇坂过〕，升于太行，南济于河。驰驱千里，遂入于宗周。官人进白鹄之血，以饮天子，以洗天子之足〔亦谓乳也〕。造父乃具羊之血，以饮四马之乘一〔与王同车，御右之属。《左传》所谓四乘是也〕。 \\n 庚辰，天子大朝于宗周之庙。乃里西土之数〔里，谓计其道里也。《纪年》曰“穆王西征，还里天下，亿有九万里”〕。曰：自宗周瀍水以西〔瀍水，今在洛西。洛即成周也。音缠〕。至于河宗之邦，阳纡之山三千有四百里。自阳纡西至于西夏氏，二千又五百里。自西夏至于珠余氏及河首，千又五百里。自河首襄山以西，南至于舂山、珠泽，昆仑之丘，七百里。自舂山以西，至于赤乌氏舂山三百里。东北还至于群玉之山，截舂山以北〔截，犹阻也〕。自群玉之山以西，至于西王母之邦三千里。□自西王母之邦，北至于旷原之野，飞鸟之所解其羽〔所谓解毛之处〕，千有九百里。□宗周至于西北大旷原〔案《山海经》云“群鸟所集泽有两处，一方百里，一方千里”，即此大旷原也〕，万四千里。乃还东南，复至于阳纡，七千里。还归于周，三千里。各行兼数，三万有五千里。吉日甲申，天子祭于宗周之庙〔告行反也。《书·大传》曰“反必告庙”也〕。 \\n 乙酉，天子□六师之人于洛水之上。 \\n 丁亥，天子北济于河，□羝之队以西北。升于盟门九河之隥〔盟门山，今在河北。《尸子》曰“河出于盟门之上”〕，乃遂西南。 \\n 仲冬壬辰，至山之上，乃奏广乐，三日而终。 \\n 吉日丁酉，天子入于南郑〔今京兆郑县也。《纪年》“穆王元年，筑祗宫于南郑”，《传》所谓“王是以获没于祗宫者”〕。 \\n  \\n   \\n  "}
{"章节": "卷五", "正文": "  \\n 卷五 \\n 　 \\n ○古文 \\n 珤处曰：天子四日休于氵蒦泽〔今平阳氵蒦泽县是也。氵蒦音获〕，于是射鸟猎兽。 \\n 丁丑，天子□雨乃至，祭阝父自圃郑来谒〔郑有圃田，因云圃郑。谒，告也〕，留昆归玉百枚〔留昆国，见《纪年》〕，陖翟致赂〔陖翟，隗姓，国也，音峻〕，良马百驷〔《传》曰“文马百驷”〕，归毕之珤〔毕，国名。言翟前取此珤也〕，以诘其成〔成，谓平也。诘，犹责也〕。陖子胡□东牡〔夷狄有德者称子。畴，胡名〕，见许男于洧上〔男，爵也。许国，今许昌县洧水之所在。音羽美反〕。祭阝父以天子命辞曰：去兹羔，用玉帛见〔礼，男执蒲璧，许男欲崇谦，故执羔也〕。许男不敢辞〔奉王命〕，还取束帛加璧，□毛公举币玉〔毛公，即毛班也〕。是日也，天子饮许男于洧上。天子曰：朕非许邦，而恤百姓□也。咎氏宴饮，毋有礼〔礼，天子称异姓诸侯为伯舅，燕者私会，不欲崇礼敬也。《管子》曰“伯舅无下拜”，字亦作咎，咎犹舅也〕。许男不敢辞。升坐于出尊〔《礼记》曰“反坫出尊”，唯两君为好。既献反爵，坫上出尊，盖此之类也。坐之于尊边，使为酒魁，欲以尽欢酣也〕，乃用宴乐〔言曲宴也〕。天子赐许男骏马十六〔称骏者，名马也〕。许男降，再拜空首〔空首，头至于地。《周礼》“三日空拜”〕，乃升平坐。及暮，天子遣许男归。 \\n 癸亥，天子乘鸟舟，龙浮于大沼〔沼，池。龙下有舟字，舟皆以龙鸟为形制，今吴之青雀舫，此其遗象也〕。夏庚午，天子饮于洧上。乃遗祭阝父如圃郑。用□诸侯。 \\n 辛未，天子北还，钓于渐泽，食鱼于桑野。 \\n 丁丑，天子里圃田之路〔尽规度以为苑圃地而虞守之也〕，东至于房〔房，房子，属赵国，地有巑山〕，西至于□丘，南至于桑野，北尽经林。煮□之薮，南北五十□十虞，东虞曰兔台，西虞曰栎丘〔栎，今河南阳翟县，音栎〕，南虞曰□富丘，北虞曰相其御虞曰□来十虞所□辰。天子次于军丘，以畋于薮□。 \\n 甲寅，天子作居范宫〔范，离宫之名也〕，以观桑者〔桑，采桑也。诗曰“桑者闲闲兮”〕，乃饮于桑中〔桑林之中〕。天子命桑虞〔主桑者也〕，出□桑者，用禁暴民〔不得令妄差刂犯桑本〕。 \\n 仲夏甲申，天子□所。 \\n 庚寅，天子西游，乃宿于祭阝〔祭阝，祭阝公邑〕。壬辰，祭阝公饮天子酒，乃歌天之诗〔《诗》“颂”有昊天有成命，二后受之，成王不敢康。疑祭阝公以此规谏也〕。天子命歌南山有〔《诗》“小雅”有南山有台，乐之君子，邦家之基，以答祭阝公之言。然皆古字难晓，所以未详〕。乃绍宴乐〔绍，继也〕。 \\n 丁酉，天子作台，以为西居。 \\n 壬寅。天子东至于雀梁。 \\n 甲辰，浮于荥水〔今荥阳荥泽是〕。乃奏广乐。 \\n 季夏庚□，休于范宫。 \\n 仲秋丁巳，天子射鹿于林中，乃饮于孟氏。爰舞白鹤二八〔今之畜鹤、孔雀驯者，亦能应节鼓舞〕，还宿于雀梁。 \\n 季秋辛巳，天子司戎于□来虞人次御〔以次侍御，备有所问〕。 \\n 孟冬鸟至〔鹰来翔也〕，王□弋〔下云王姬姓之女，疑是妇官也〕。 \\n 仲冬丁酉，天子射兽，休于深萑〔萑，苇之丛〕，得麇麕豕鹿四百有二十，得二虎九狼，乃祭于先王，命庖人熟之〔庖人，主饮食者〕。 \\n 戊戌，天子西游，射于中□方落草木鲜，命虞人掠林除薮，以为百姓材〔以供人之材用。掠，谓差刂伐之〕。是日也，天子北入于邴〔邴，郑邑也，音丙〕，与井公博，三日而决〔疑井公贤人而隐祊，故穆王就之游戏也〕。 \\n 辛丑塞〔戒不如，故进为塞也〕，至于台，乃大暑除，天子居于台以听天下之〔因以避暑〕，远方□之数而众从之，是以选扐〔音勒〕，乃载之神人□之能数也〔有道数也〕，乃左右望之〔占候也〕。天子乐之〔爱其术也〕，命为□而时□焉□其名曰□公去乘人□犹□有虎在乎葭中〔葭草〕。天子将至，七萃之士高奔戎请生搏虎，必全之，乃生搏虎而献之〔《诗》所谓“袒裼暴虎，献于公所”，此之谓也〕。天子命之为柙〔柙，槛也。《论语》曰“虎兕出於柙”〕，而畜之东虢，是曰虎牢〔因以名其地也。今荥阳成皋县是〕。天子赐奔戎田猎十驷〔《尔雅》曰：畋马齐足尚疾也〕，归之太牢〔牛羊豕为太牢〕。奔戎再拜首。 \\n 丙辰，天子北游于林中，乃大受命而归。 \\n 仲秋甲戌，天子东游，次于雀梁〔一宿为舍，再宿为信，过信为次〕，□蠹书于羽林〔谓暴书中蠹虫，因云蠹书也〕。 \\n 季秋□乃宿于。毕人告戎〔告戎难也〕，曰：陖翟来侵。天子使孟悆如毕讨戎〔悆，音豫〕，霍侯旧告薨〔霍国，今在平阳永安县，西南有城〕。天子临于军丘，狩于薮。 \\n 季冬甲戌，天子东游，饮于留祈。射于丽虎。读书于丘〔君举必书，音犁〕，□献酒于天子，乃奏广乐。天子遗其灵鼓，乃化为黄蛇〔《周礼》曰灵鼓四面，《洪范》所谓鼓妖也〕。是日，天子鼓道其下而鸣〔从失鼓而击鼓也。鼓在地下鸣，道从也。《韩非》曰：道南方来也〕，乃树之桐〔因以树梧桐。桐亦响木也〕，以为鼓则神且鸣，则利于戎〔宜以攻戎〕，以为琴则利□于黄泽。天子东游于黄泽，宿于曲洛〔洛水之回曲，地名也〕，废□使宫乐谣〔宫乐，曲乐者〕，曰黄之池，其马歕沙〔歕，也，普问切〕，皇人威仪〔威，畏也〕，黄之泽。其马歕玉，皇人受穀〔穀，生也。皆诸谣辞〕。 \\n 丙辰，天子南游于黄□室之丘，以观夏后启之所居〔疑此言太室之丘嵩高山，启母在此山化为石，而子启亦登仙，故其上有启室也。皆见《归藏》及《淮南子》〕。乃□于启室〔似谓入启室中〕，天子筮猎苹泽〔音瓶〕，其卦遇讼ⅰⅴ〔坎下乾上〕，逢公占之，曰：讼之繇〔繇，爻辞，音胄〕，薮泽苍苍，其中□宜其正公，戎事则从〔水性平而天无私，兵不曲挠而戎事集也〕，祭祀则憙，畋猎则获。□饮逢公酒，赐之骏马十六，絺纻三十箧。〔絺，葛精者〕，逢公再拜稽首，赐筮史狐□有阴雨，梦神有事〔有事，祭也〕，是谓重阴〔因以纪也〕。天子乃休，日中大寒，北风雨雪，有冻人。天子作诗三章以哀民〔哀，犹愍也〕，曰：我徂黄竹。□负閟寒〔閟，闭也，音秘〕。帝收九行〔九行，九道也。言收罗九域之道里也。《传》曰“经启九道”〕，嗟我公侯。百辟冢卿〔辟君冢卿，冢宰〕，皇我万民〔皇，正也〕，旦夕勿忘〔恒念之也〕。我徂黄竹，□负閟寒。帝收九行，嗟我公侯，百辟冢卿。皇我万民，旦夕勿穷〔令无困也〕。有皎者鴼〔皎，白皃。鴼，鸟名，音路〕，翩翩其飞〔言得意也〕。嗟我公侯，□勿则迁〔自侯以下似当云，百辟冢卿，皇我万民，□勿则迁〕，居乐甚寡〔言守一居少乐〕，不如迁土〔居无求安〕。礼乐其民〔言当以礼乐化其民也〕。天子曰：余一人则淫〔淫于游乐〕，不皇万民。□登，方宿于黄竹。天子梦羿射于涂山〔羿，有穷氏，帝，善射者〕，祭阝公占之，疏□之□乃宿于曲山。 \\n 壬申，天子西升于曲山，□天子西征，升九阿〔疑今西安县十里九阪也〕，南宿于丹黄。 \\n 戊寅，天子西升于黎丘之阳，□过于灵□井公博〔穆王往反辄从井公博游，明其有道德人也〕。乃驾鹿以游于山上，为之石主而□窴軨〔即軨坂也，今杜河东大阳县。《传》曰“入于窴軨”，巅零二音〕，乃次于浢水之阳〔今之洹津也。在河东河北县，音项脰之脰〕。吉日丁亥，天子入于南郑。 \\n  \\n   \\n  "}
{"章节": "卷六", "正文": "  \\n 卷六 \\n 　 \\n ○古文 \\n 之虚，皇帝之闾，乃□先王九观，以诏后世〔此复是登名山有所铭勒封建也。残缺字多不可推考耳〕。 \\n 己巳，天子□征，舍于菹台。 \\n 辛未，猎菹之兽〔《管子》曰“菹菜之壤”，今吴人呼田猎茸草地为菹，音罝〕，于是白鹿一，逸出走〔言突围出。牾，触也，或曰所驾鹿迕，犹惊也〕。天子乘渠黄之乘□焉〔自此已上，疑说逐得鹿之状〕。天子丘之〔丘，谓为之名号，方言耳〕，是曰五鹿官人之□是丘，□其皮是曰□皮，□其脯是曰□脯。天子饮于漯水之上〔漯水，今济阴漯阴县，音沓〕，官人膳鹿，献之天子。天子美之，是曰甘〔自此以上，皆因鹿以名所在地，用记之也。今元城县东郭有五鹿墟，晋文公所乞食于野人处者也〕。 \\n 癸酉，天子南祭白鹿于漯，□乃饮于草中〔草野之中〕，大奏广乐〔大，谓盛作之也〕，是曰乐人〔亦以纪之〕。 \\n 甲戌，天子西北□，姬姓也，盛柏之子也〔盛，国名。疑上说姬事，《公羊传》曰“成者何？盛也者，为讳之盛，讳灭同姓也”〕，天子赐之上姬之长〔今盛柏为姬姓之长。位，位在上也〕，是曰盛门。天子乃为之台〔为盛姬筑台也〕，是曰重璧之台〔言台状如垒璧〕。 \\n 戊寅，天子东田于泽中，逢寒疾〔言盛姬在此遇风寒得疾〕。天子舍于泽中，盛姬告病，天子怜之，□泽曰寒氏〔以名泽也〕。盛姬求饮，天子命人取浆而给〔得之速也。《传》曰“何其给也”〕，是曰壶輲〔壶，器名。輲，音遄，速也，与遄同〕。天子西至于重璧之台，盛姬告病，□天子哀之〔上疑说盛姬死也〕，是曰哀次〔哭泣之位次〕。天子乃殡盛姬于穀丘之庙〔先王之庙有在此者，汉氏亦所在有庙焉〕。□壬寅，天子命哭〔令群臣大临也〕，启为主〔为之丧主，即下伊扈也。上启疑为开殡出棺也〕。祭阝父宾丧〔傧，赞礼仪〕，天子王女叔为主〔叔，穆王之女也，音痤〕。天子□宾之命终丧礼〔令持丧终礼也〕，于是殇祀而哭〔殇，未成丧，盛姬年少也〕，内史执策〔所以书赠赗之事。内史，主册命者〕。官人□丌职曾祝敷筵席设几〔敷，犹铺也，《周礼》曰“丧事仍几”〕，盛馈具〔馈具，奠也〕，肺盐羹〔肉也，当以音行〕，胾〔大脔〕脯、枣、〔粥清也，音移〕、醢〔肉酱也〕、鱼腊〔乾鱼〕、糗〔寒粥也〕、韭〔韭菹〕，百物〔言备有也〕，乃陈腥俎十二，乾豆九十，鼎敦壶尊四十〔敦似盘，音堆〕，器〔杂器皿也〕，曾祝祭食〔礼，虽丧祭，皆祭食，示有所先也〕，进肺盐，祭酒〔以肺扌耎盐中以祭，所谓振祭也，礼以肺，见《少牢馈食》也〕。乃献丧主伊扈，伊扈拜受，□祭女，又献女主叔。叔拜受。祭□祝报祭觞大师〔乐官〕，乃哭即位〔就丧位也〕，毕哭，内史□策而哭〔策上宜作读《既夕礼》曰“主人之史读赗”是也〕，曾祝捧馈而哭〔捧，两手持也〕，御者□祈而哭〔待御者，《礼》曰“御者入浴”〕，抗者觞夕而哭〔抗，犹举也。《礼记》曰“小臣四人抗衾也”〕，佐者承斗而哭〔佐敛者也。斗，斟水杓也〕，佐者〔佐饮食者〕衣衾佩□而哭，乐□人陈琴瑟□竽〔疑竽上宜作笙，笙亦竽属〕，籥〔如笛，三孔〕，{⺮狄}〔今戟吏所吹者〕，筦〔筦如并两笛，音管〕而哭。百□众官人各□其职事以哭〔百众，犹百族也〕，曰：士女错踊九□乃终〔错，互也，哭则三踊，三哭而九踊，所谓成踊者也〕，丧主伊扈，哭出造舍〔倚庐也〕，父兄宗姓及在位者从之。佐者哭〔佐敛者也〕，且彻馈，及壶鼎俎豆〔皆佐者主为之〕，众官人各□其职，皆哭而出〔事毕〕，井利□事后出而收〔井利所以独后出者，典丧祭器物收敛之也。或曰井利稽慢，出不及辇，故收缚之〕。 \\n 癸卯，大哭殇祀而载〔载，祖载也〕。 \\n 甲辰，天子南葬盛姬于乐池之南〔即玄池也〕。天子乃命盛姬□之丧，视皇后之葬法〔视，犹比也〕。亦不拜后于诸侯〔疑字错误，所未详也〕。河济之间共事〔供，给丧事也〕，韦穀黄城三邦之事辇丧〔辇，谓挽輴车。发三国之众，以示荣侈〕，七萃之士抗者即车〔举棺以就车〕，曾祝先丧〔导也〕，大匠御棺〔为棺御也。《周礼》曰“丧祝为御”，《礼记》曰“诸侯御柩以羽葆”，谓在前为行止之节〕，日月之旗，七星之文〔言旗上画日月及北斗七星也。《周礼》曰：“日月为常”，旗亦通名〕，鼓锺以葬，龙旗以□，鸟以建鼓，兽以建锺。龙以建旗。曰丧之先后及哭踊者之间，毕有锺旗□百物丧器，井利典之，列于丧行，靡有不备〔行，行伍〕。击鼓以行丧，举旗以劝之〔令尽哀也〕，击锺以止哭，弥旗以节之〔为节，音节。弥，犹低也〕，曰□祀大哭九而终丧。出于门，丧主即位〔就哭位也〕。周室父兄子孙倍之〔倍，倍列位也〕。诸侯属子〔宗属群子〕，王吏倍之。外官王属、七萃之士倍之〔外官，所主在外者〕。姬姓子弟倍之〔盛姬之族属也〕。执职之人倍之〔执职，犹执事也〕。百官众人倍之。哭者七倍之〔列七重〕，踊者三十行，行萃百人〔百人为一倍。萃，聚也〕。女主即位，嬖人群女倍之〔嬖人，王所幸爱者〕。王臣姬姓之女倍之〔疑同姓之女为大夫士妻者，所谓内宗也〕。宫官人倍之〔宫官为内也〕，宫贤庶妾倍之〔庶妾，众散妾也〕。哭者五倍，踊者次从〔以次相从〕，曰：天子命丧，一里而击锺止哭。曰匠人哭于车上〔御棺不得下也〕，曾祝哭于丧前，七萃之士哭于丧所。曰小哭，错踊，三踊而行，五里而次〔次，犹止也〕。曰丧三舍至于哀次，五舍至于重璧之台〔三十里为舍也。《传》曰“避君三舍”〕，乃休〔休，驻也〕。天子乃周姑繇之水以圜丧车〔决水周绕之也。繇，音遥。圜，音员〕。是曰圜车〔以号水也〕，曰殇祀之〔于此复祭〕。 \\n 孟冬辛亥，邢侯、曹侯来吊〔曹国，今济阴定陶县是也〕，内史将之以见天子，天子告不豫而辞焉〔不豫，辞病也。《尚书》曰“武王不豫”〕。邢侯、曹侯乃吊太子，太子哭，出庙门，以迎邢侯〔曹侯不进〕，再拜劳之〔问劳之也〕，侯不答拜〔谦，不敢与太子抗礼〕，邢侯谒哭于庙〔谒，告也〕。太子先哭而入，西向即位。内史宾侯〔傧，相〕北向而立，大哭九，邢侯厝踊三而止〔与太子拾踊〕。太子送邢侯至庙门之外，邢侯遂出，太子再拜，送之。曹侯庙吊入哭，太子送之，亦如邢侯之礼〔虽吊异而礼同〕。 \\n 壬子，天子具官见邢侯、曹侯〔具官，备礼相见〕，天子还返〔将归〕，邢侯、曹侯执见拜天子之武一〔义所未闻〕，天子见之。乃遣邢侯、曹侯归于其邦，王官执礼共于二侯如故〔言不以丧废礼〕，曰：天子出宪〔宪，命〕，以或襚赗〔此以上似说赗赠事，衣物曰襚，音遂〕。 \\n 癸丑，大哭而□。 \\n 甲寅，殇祀，大哭而行。丧五舍于大次，曰丧三日于大次〔停三日也〕，殇祀如初。 \\n 辛酉，大成，百物皆备〔送葬之物具备〕。 \\n 壬戍，葬史录繇鼓锺以亦下棺〔窆也〕，七萃之士□士女错踊九，□丧下〔下谓入土〕。昧爽，天子使嬖人〔所爱幸者〕，赠用文锦明衣九领〔谓之明衣，言神明之衣〕，丧宗伊扈赠用变裳〔宗亦主，变裳，裳名也〕。女主叔赠用茵组〔茵，褥〕，百嬖人官师毕赠〔言尽有襚赗也。官师，群士号也。《礼记》曰“官师一庙”〕，井利乃藏〔藏之于墓所〕。报哭于大次〔报，犹反也。大次，有次神次也〕，祥祠□祝丧罢哭，辞于远人〔辞，谢遣归〕。为盛姬谥曰哀淑人〔恭人短折曰哀〕，天子名之〔为丘作名〕，是曰哀淑之丘。 \\n 乙丑，天子东征，舍于五鹿，叔思哭〔思哭盛姬〕，是曰女之丘〔因以名五鹿也〕。 \\n 丁卯，天子东征，钓于漯水，以祭淑人，是曰祭丘。 \\n 己巳，天子东征，食马于漯水之上。乃鼓之棘，是曰马主〔未详所云〕。 \\n 癸酉，天子南征，至于菹台。 \\n 仲冬甲戌，天子西征，至于因氏〔国名〕。天子乃钓于河，以观姑繇之木〔姑繇，大木也。《山海经》云“寻木长千里，生河边”，谓此木之类〕。 \\n 丁丑，天子北征。 \\n 戊寅，舍于河上，乃致父兄子弟王臣姬□祥祠毕哭〔上云王臣姬姓之女，疑此亦同也〕，终丧于嚣氏〔服阏〕。 \\n 己卯，天子西济于河，嚣氏之遂。 \\n 庚辰，舍于茅尺〔地名〕，于是禋祀除丧。始乐，素服而归〔哀未忘也〕，是曰素氏，天子遂西南。 \\n 癸未，至于野王〔今河内县〕。 \\n 甲申，天子北升于大北之隥〔疑此太行山也〕，而降休于两柏之下〔有两柏也〕。天子永念伤心，乃思淑人盛姬，于是流涕。七萃之士葽豫上谏于天子曰：自古有死有生，岂独淑人。天子不乐，出于永思。永思有益，莫忘其新〔言思之有益者，莫忘更求新人〕。天子哀之，乃又流涕〔闻此言，愈更增感也〕。是日辍，己未乙酉，天子西绝钘隥〔即钘山之坂。一云癸巳游于井钘之山，吉日癸巳〕，乃遂西南。 \\n 戊子，至于盬〔盬，盐池，今在河东解县。盬，音古〕。己丑，天子南登于薄山窴軨之隥〔今軡桥西南悬绝，中央有两道〕，乃宿于虞〔虞，国名，今大阳县〕。 \\n 庚寅，天子南征，吉日辛卯，天子入于南郑。 \\n  \\n   \\n  "}
