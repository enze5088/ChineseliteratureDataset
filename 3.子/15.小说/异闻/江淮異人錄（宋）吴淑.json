{"章节": "江淮異人錄（宋）吴淑", "正文": "　 \\n  \\n 江淮异人录 \\n 　 \\n （宋）吴淑 \\n  \\n  \\n  \\n 提要 \\n  \\n 江淮異人錄二卷，宋吴淑撰。淑有《事类赋》，已著录。是编所纪，多道流侠客术士之事，凡唐代二人，南唐二十三人。徐铉尝积二十年之力，成《稽神录》一书。淑为铉壻，殆耳濡目染，挹其流波，故亦喜语怪欤。铉书说鬼，率诞漫不经。淑书所记，则周礼所谓怪民，《史记》所谓方士，前史往往载之，尚为事之所有。其中如耿先生之类，马令、陆游二《南唐书》皆采取之，则亦未尽鉴空也。尤袤《遂初堂书目》载此书，作《江淮异人传》，疑传写之讹。又《宋史》淑本传载是书三卷，而陈振孙《书录解题》作二卷，《宋·艺文志》亦同，则列传以二为三，由字误矣。其书久无传本。今从《永乐大典》中掇拾编次，適得二十五人之数，首尾全备，仍为完书。谨依《宋志》，仍分为上、下二卷，以复其旧焉。 \\n  \\n （钱建文按：经与《正统道藏》本比较，《正统道藏》本无唐代二人，另多《虔州少年》、《瞿童》二篇，今作为附录。） \\n 　 \\n 　 \\n 卷上 \\n  \\n ○唐宁王 \\n  \\n 宁王善画马，花萼楼壁画《六马滚尘图》，明皇最爱玉面花騘，后失之，止存五马。 \\n  \\n ○花姑 \\n  \\n 宋单父有种艺术牡丹，变易千种。明皇召至骊山，种花万本，色样不同，呼为花姑。（案是书所载皆南唐人事，独此二条为唐明皇时，考之宋元以后诸书，所引用皆同，今仍其旧列于卷首。） \\n  \\n  \\n ○沈汾 \\n  \\n 唐末，沈汾侍御退居乐道。家有二妾，一日谓之曰：“我若死，尔能哭我乎？”妾甚愕曰：“安得不祥之言？”因问之，对曰；“苟若此安得不哭。”汾曰：“汝今试哭，吾欲观之。”妾初不从，强之不已，妾走避之。汾执而扶之，妾不得已，乃曰：“君但升榻而坐。”汾如言，二妾左右拥袂而哭。毕视之，汾已卒矣。 \\n  \\n  \\n ○聂师道 \\n  \\n 聂师道，歙人。少好道。唐末于涛为歙州刺史，其兄方外为道士，居于郡南山中，师道往事之。涛时往诣方外，至于郡政，咸以谘之，乃名其山为问政山。吴朝以师道尝居是山，因号为问政先生焉。初，方外在山中，郡人少信奉者。及师道至，■〈贝危〉信日至而富贵。师道尝与友人同行，至一逆旅，友病热疾，村中无复医药。或教病者曰：“能食少不洁，可以解。”及病危，因复劝之。人有难色，师道谕之曰：“事急矣，何难于此，吾为汝先尝之。”乃取啗之，人感其意，乃食而病果愈。后给事中裴枢为歙州，当唐祚之季，诏令不通。宣州田頵、池州陶雅举兵，围之累月，歙人频破之。后食尽援绝，议以城降，而城中杀外军已多，无敢将命出者。师道乃自请行，枢曰：“君乃道士，岂可游兵革中耶？”请易服以往。师道曰：“吾已受道法科教，不容易服。”乃缒之出城。二将初亦甚怪，及与之语，乃大喜曰：“真道人也。”誓约已定，复遣还城中。及期，枢适有未尽，复欲延期，更令师道出谕之。人谓其二三，咸为危之，师道亦无难色。及复见二将，皆曰：“无不可，唯给事命时。”城中人获全，师道之力也。吴太祖闻其名，召至广陵，建紫极宫以居之。一夜，有群盗入其所止，至于什器，皆尽取之。师道谓之曰：“汝为盗取吾财，以救饥寒也，持此将安用之？”乃引于曲室，尽取金帛与之，仍谓之曰：“尔当从其处出，无巡人，可以无患。”盗如所教，竟以不败。后吴朝遣师道至龙虎山设醮，道遇群盗劫之，将加害，其中一人熟视师道，谓同党曰：“勿犯先生。”令尽以所得还之，群盗亦皆从其言。因谓师道曰：“某即昔年扬洲紫极宫中为盗者，感先生至仁之心，今以奉报。”后卒于广陵。时方遣使于湖湘，使还至某处，见师道，问之曰：“何以至此？”师道曰：“朝廷遣我醮南岳。”使者以为然。及入吴境，方知师道卒矣。师道侄孙绍元，少入道，风貌和雅，善属文，年二十余卒。初，绍元既病剧，有四鹤集于绍元所处屋上。乃其卒，人见五鹤冲天而去。 \\n  \\n  \\n ○李梦符 \\n  \\n 李梦符者，常游洪洲市井中，年可二十余，短小而洁白，美秀如玉人，以放荡自恣。四时常插花，遍历城中酒肆，高歌大醉，好事者多召之与饮。或令为歌词，应声为之，初不经心，而各有意趣。钟传之镇洪州也，以其狂妄惑众，将罪之。梦符于狱中献诗十余首，其略曰：“插花饮酒无妨事，樵唱渔歌不碍时。”钟竟亦不罪。后桂州剌史李琼遣使至洪州，言梦符乃其弟也，请遣之。钟令求于市中旅舍，人曰：“昨梦符不归。”因尔不知所终。 \\n  \\n  \\n ○李胜 \\n  \\n 书生李胜，尝游洪州西山中，与处士卢齐及同人五六辈，雪夜共饮。座中一人偶言曰：“雪势若此，固不可出门也。”胜曰：“欲何所诣？吾能往之。”人因曰：“吾有书籍在星子，君能为我取之乎？”胜曰：“可乃出门去。饮未散，携书而至。星子距西山，凡三百余里也。游帷观中有道士，尝不礼胜，胜曰：“吾不能杀之，聊使其惧。”一日道士闭户寝于室，胜令童子叩户，取李处士匕首。道士起，见所卧枕前插一匕首，劲势犹动，自是改心礼胜。 \\n  \\n  \\n ○潘扆 \\n  \\n 潘扆者，大理评事潘鹏之子也。少居于和州，樵采鸡笼山，以供养其亲。尝过江至金陵，泊舟秦淮口，有一老父，求同载过江。扆敬其老，许之。时大雪，扆市酒与同饮。及江中流，酒已尽，扆甚恨其少，不得醉。老父曰：“吾亦有酒。”乃解巾于髻中，取一小胡芦子倾之，极饮不竭。扆惊，益敬之。乃至岸，谓扆曰：“子事亲孝，复有道气，可教也。”乃授以道术。扆自是所为诡异，世号之为潘仙人，能掬水银于手中，接之即成银。尝入人家，见池沼中有落叶甚多，谓主人曰：“此可以为戏。”今以物漉取之，置之于地，随叶大小，皆为鱼矣。更弃于水，叶复如故。有蒯亮者，常至所亲家，同坐者数人，见扆过于门，主人召之，乃至。因谓扆曰：“请先生出一术以娱宾。”扆曰：“可。”顾见门前有铁砧，谓主人曰：“得此铁砧，可以为戏。”因就假之。既至，扆乃出一小刀子，细细切之至尽，坐客惊愕。既而曰：“假人物不可坏之也。”乃合聚之，砧复如故。又于袖中出一幅旧方巾，谓人曰：“勿轻此，非一人有急，不可从余假之，他人固不能得也。”乃举以蔽面退，行数步则不复见。能背本诵所未尝见书，或卷而封之，置之于前，首举一字，则诵之终卷。其间点窜涂乙，悉能知之。所为多此类，亦不复尽纪，后亦以疾卒。 \\n  \\n  \\n ○陈允升 \\n  \\n 陈允升，饶州人也，人谓之陈百年。少而静默，好道家，世弋猎，允升独不食其肉，亦不与人交言。十岁，诣龙虎山入道，栖隐深邃，人鲜得见之者。家人或见之，则奔走不顾。天祐中，人见于抚州麻姑山，计其去家七十年矣，而颜貌如初。升元中，刺史危全讽少知其异，迎置郡中。独处一室，时或失之。尝夜坐，危谓之曰：“丰城橘美，颇思之。”允升曰：“方有一船橘泊牢城港，今为取之。”港距城十五里，少选便还，携一布囊，可数百颗，因共食之。危尝有姻礼，市黄金，郡中少，不足用，颇呵责其下。允升曰：“无怒，吾能为之。”乃取厚纸，以药涂之，投于火中，皆成金，因以足用。后危与吴师战，允升去之，曰：“慎勿入口中。”全讽不知悟，果败于象牙潭。 \\n  \\n  \\n ○陈曙 \\n  \\n 陈曙，■〈单斤〉州善坛观道士也。人谓为百岁，实亦不知其年，步行日数百里。郡人有宴席，常虚一位以待之，远近必至。烈祖闻而召之，使者未至，忽叹息曰：“吾老矣，何益于国，而枉见召。”后数日而使者至，再召竟不行。保大中，常至夜独焚香于庭，仰天拜祝，退而恸哭。俄而淮上兵革，人以为预知也。后过江，居于永兴景星废观，结庐独居，常有虎豹随之，人亦罕有见者。及卒数日，方棺敛，而遍体发汗焉。 \\n  \\n  \\n ○司马郊 \\n  \\n 司马郊，一名凝正，一名守中，游于江表，常被冠褐，蹑屐而行，日可千百里。衣褐不改作而常新，所为粗暴，人无敢近之者。能诈死，以至青肿臭腐，俄而复活。尝止于宣州开元观，自宣之歙，时道士绍修默亦往歙州，至城门遇之，与同行。修默避之，先往至一镇戍，方息于逆旅。郊续至，修默隐身潜窥之，见郊入别店中，召主人与饮，因而凌辱之。主人初亦敬谢，郊不为已而更击之，既而互相搏击，郊忽踣于地，视之已死，体冷色变。一市皆聚观，乃召集乡里，缚其主人，捡尸责词，将送于州。时已向夕，欲明旦乃行。至中夜，复闻店中喧然曰：“已失司马尊师矣。”而人方悟郊诈死，释其主人。修默明日侵晓乃行，至前百里许，问人曰：“司马尊师何时过此？”曰：“今早已过矣。”明日复行百里，问之，曰：“昨日已早过矣。”及到歙州问之，亦然。每往来上江诸州，至一旅舍安泊，久之将去，告其主曰：“我所有竹器，不能将行，取火焚之。”主人曰：“方风高，且竹屋低隘，不可举火。”郊不已，众人共拜劝之。郊怒不听，乃发火于室中，持一大杖，立于门侧，敢至者击之。郊有力，人无敢近之者。俄而火盛，焰出于竹瓦之隙，人皆惶骇。既而火灭，郊所有器什皆尽，所卧床皆重灼，而荐席无有焦者。有朱翱者，为池州法椽。郊过诣之，谓朱曰：“君色甚，恶当病，我即去，君病中能念我，或呼我姓名，当有所应。”翱不之信。后十余日，果病热疾，数日甚剧。忽忆郊之言，意甚神之，因稽首思念求祐。初，朱已病恶，见人在己前。有小吏陈某者，常指使如意，令入室侍疾，亦叱去之。家人守之，户外无得入者。至是朱恍惚见陈某，持一瓯筑进之，朱饮之，便觉意爽体佳，呼家人曰：“适陈某所持来药甚效，当今更进一服。”家人惊曰：“比不令人入室，陈安得至此？”朱乃悟郊之垂祐也。自是朱疾渐平。郊尝居歙州某观，病痢困剧，观主欲申白官司，先以意闻郊。郊怒曰：“吾疾方愈，何劳若此！”既渐困笃，观主不得已，乃口白县令姚蕴，蕴使人候问之。郊曰：“姚长官何故知吾病也！”来者以告，郊怒，忽起，结束径入某山中，其行如飞。后十余日，持一大杖，求观主，将捶之。观中道士共礼拜求救，乃免。尝至洪州市中，探鲊食之。市中小儿呼曰：“道士吃鲊。”郊怒，以物击小儿，中面流血。巡人执郊，送于虞候，素知其名，方善劝说之。郊乃极口骂怒，虞候不胜其忿，杖之至十。郊谓人曰：“彼杖我十五，可得十五日活，杖我十，十日死矣。”既而果然。后入庐山，居简寂观，因醉卧，数日而卒。临终，令置一杖于棺中。及葬，觉棺空，发之，唯杖在焉。 \\n  \\n  \\n ○刘同圭 \\n  \\n 刘同圭者，居洪州，诣艾氏家，赁其屋而居。家唯翁媪而已，旦持一筐簟卖之，夕而醉归。积久，邻人怪之，夜穴壁窥之。见出一缶土，以水噀之，须臾蕈生，及晓刈之。后翁病，谓媪曰：“我死，必置一杖于棺中。”及卒，如其言。初举棺以出，人觉其重，及至半路，渐轻如无，流荡其棺，唯觉杖在其中，发之独得杖耳。 \\n  \\n  \\n ○史公镐 \\n  \\n 史公镐者，江南大将史公铢弟也。性冲淡乐道，未尝见其喜怒。人或干之，亦不以介怀。既贵盛，衣服鲜楚，每至人家，必解衣而坐，不以宾主为意。及去，误著他人故弊衣，亦不之觉也。或持其衣逐之，方悟，乃易之。兵部尚书张翰典铨，公镐求为杨子令，会已除官，不果。翰见其旷达，多可试，谓之曰：“且为杨子尉，可乎？”公镐亦忻然从之。后为瑞昌令，卒于官。时方晴霁，而所居宅上独云雨，人有望见云雨之上，有一人绯衣乘马，冉冉而上，极高而没。 \\n  \\n  \\n ○董绍颜 \\n  \\n 董绍颜者，能知人。尝诣鄂州节度使李简，简出诸子，以侍绍颜。时有平头小儿何敬洙侍简侧，绍颜曰：“诸子亦皆贵，然不若此平头也。”后敬洙累授节镇，为时名将焉。义祖镇润州，绍颜在焉，常阅衙中诸将校品第之。有蓝彦思者，谓绍颜曰：“尔多言，或中也。”绍颜曰：“君勿言，郎君非善终者。”彦思曰：“吾军校，死于锋刃，事吾事也，何足言哉！”绍颜曰：“汝宁得好锋刃之下而死乎？”后郡中稍有火，衙中亦为之备，盛造桶以贮水，而军人因是持桶刀为乱，彦思死于难焉。 \\n  \\n 　 \\n 　 \\n 卷下 \\n  \\n ○耿先生 \\n  \\n 耿先生者，江表将校耿谦之女也。少而明慧，有姿色，颇好书，稍为诗句，往往有嘉旨。而明于道术，能拘制鬼魅，通于黄白之术，变怪之事，奇伟恍惚，莫知其何从得也。保大中，江淮富盛，上好文，雅悦奇异之事，召之入宫，益观其术，不以贯鱼之列待，特处之别院，号曰先生。先生常被碧霞帔，见上多持简，精彩卓逸，言词朗畅。手如鸟爪，不便于用饮食，皆仰于人，复不喜行宫中，常使人抱持之。每为诗句，题于墙壁，自称北大先生，亦莫知其旨也。先生之术不常的然发扬于外，遇事则应，黯然而彰，上益以此重之也。始入宫，问以黄白之事，试之皆验，益复为之，而简易不烦。上尝因暇，预谓先生曰：“此皆因火以成之，苟不须火，其能手？”先生曰：“试为之，殆亦可。”上乃取水银，以硾纸重复裹之，封题甚密。先生内于怀中，良久忽若裂帛声。先生笑曰：“陛下常不信下妾之术，今日面观，可复不信耶？”持以与上，上周视题处如旧，发之已为银矣。又尝大雪，上戏之曰：“先生能以雪为银乎？”先生曰：“亦可。”乃取雪实之，削为银铤状，先生自投于炽炭中，灰埃坌起，徐以炭周覆之。过食顷，曰：“可矣。”乃持以出，赫燃洞赤，置之于地，及冷，烂然为铤银，而刀迹具在。反视其下，若垂酥滴乳之状，盖初为火之所融释也。因是先生所作雪银甚多。上诞日，每作器用，献以为寿。又多巧思，所作必出于人。南海尝贡奇物，有蔷薇水、龙脑浆，蔷薇水清泚郁烈，龙脑浆补益男子。上宝惜之，每以龙脑浆调酒服之，香气连日不绝于口，亦以赐近臣。先生曰：“此未为佳也。”上曰：“先生岂能为之？”曰：“试为，应亦可就。”乃取龙脑，以细绢袋之，悬于琉璃瓶中。上亲封题之，置酒于其侧而观之。食顷，先生曰：“龙脑已浆矣。”上自起附耳听之，果闻滴沥声。且复饮少选，又视之，见琉璃瓶中湛然如勺水矣。明日发之，已半瓶，香气酷烈，逾于旧者远矣。先生后有孕，一日谓上曰：“妾此夕当产神孙圣子，诚在此耳，请备生产所用之物。”上悉为设之，益令宫人宿于室中，夜半烈风震霆，室中人皆震惧，是夜不复产。明旦，先生腹已消如常人。上惊问之，先生曰：“昨夜雷电中生子，已为神物持去，不复得矣。”先生嗜酒，至于男女大欲，亦略同于常，后亦竟以疾终。古者神仙，多晦迹混俗，先生岂其人乎？余顷在江南，常闻其事，而宫掖秘奥，说者多异同。及江南平，在京师，尝诣徐率更游，游即义祖之孙也，宫中之事，悉能知之，因就质其事，备为余言。 \\n  \\n  \\n ○张训妻 \\n  \\n 张训者，吴太祖之将校也。口大，时人谓之张大口。吴太祖在宣州，常给诸将铠甲，训所得故弊，不如意，形于言色。其妻谓之曰：“此不足介意。但司徒不知，苟知之，必不耳。”明日，吴公谓张曰：“尔所得甲如何？”张以告，公乃易之。后吴公移广陵，尝赐诸将马，训所得复驽弱，训亦不满意。妻复言如前。明日，吴公又问之，训复以为言。公曰：“尔家事神耶？”训曰：“无。”公曰：“吾顷在宣州，尝赐诸将甲，是夜梦一妇人，衣真珠衣，告予曰：‘公赐张训甲甚弊，当为易之。’及吾问汝果然，乃为汝易之。今赐诸将马，复梦前珠衣妇人告予曰：‘张训所得马，非良马也。’其故何哉？”训亦不能测也。训妻有衣箱，常自启闭，训未尝见之。一日，妻出，训窃启之，果见珠衣一袭。及妻归，谓训曰：“君开我衣箱耶？”初，其妻每食，必待其夫。一日训归，妻已先食，谓训曰：“今日以食味异常，不待君先食矣。”训入厨，见甑中蒸一人头，训心恶之，阴欲杀之。妻谓曰：“君欲负我耶？然君方为数郡刺史，我不能杀君。”指一婢曰：“杀我必先杀此，不尔君必不免。”训遂杀妻及其婢，后果为刺史。 \\n  \\n  \\n ○张标（《正统道藏》本作闽中处士） \\n  \\n 闽中处士张标者，有道术，能通于冥府。或三日五日，卧如死而体不冷，既苏，多说冥中事。或言未来，一一皆验，郡中大信之。王保宜者，唐末为闽师持章赴朝廷，道路不通，乃泛海，因溺死。其孙侃留居闽中，因家人疾，请摽梼于冥府。摽从之，因曰：“见君之先父，在水府有冥职。”言其家事委曲，一一皆是。 \\n  \\n  \\n ○于大 \\n  \\n 于大，居洪州西山中，无四时常持花，不欲近人。尝至应圣宫，以花置道像前。道士为设茶，置之食案。须人退，于乃取饮，饮讫置茶盏于案，长揖而去。人或揖之，亦复相揖，但不与人语耳。有少年好道，欲往事之，而不能得。一日，少年拜曰：“愿事先生。”于走不顾。少年逐之而持其衣，于驱之不去，上山渡水，不暂置之。至一年，临水而坐，问少年曰：“颇渴否？”曰：“然。”怀中出物如茶末，与之曰：“置此口中，掬水下之。”如言。须臾因睡，及觉失之矣。 \\n  \\n  \\n ○江处士 \\n  \\n 歙州江处士，性冲寂好道，能制鬼魅。乡里中尝有妇人，鬼所附著，家人或仿佛见之。一夜，其夫觉有人与妇共寝，乃急起持之，呼人取火共缚。及火至，正见捉己所系腰带也。广求符禁，终不能绝，乃往诣江。江曰：“吾虽能御之，然意不欲与鬼神为仇，尔既告我，当为遣之。令归家洒扫一室，令一童子烹茶，待吾至，无得令人辄窥。”如其言，江寻至，入室坐，令童子出迎客。果见一绿衣少年，貌甚端雅，延之入室，见江再拜。江命坐，乃坐啜茶，不交一言，再拜而去。自是妇人复常。有人入山伐木，因为鬼物所著，自言曰：“树乃我之所止，汝今旯伐，吾将何依？当假汝身，为我窟宅。”自是其人觉皮肤之内，有物驰逐，自首至足，靡所不至。人不胜其苦，往诣江，人未至，鬼已先往。江所居有栖，栖北有茂竹，江方坐楼上，觉神在竹林中，呼问之，鬼且以告，且求赦过。江曰：“吾已知矣。”寻而人至，谓之曰：“汝可于乡里中觅空屋人不居者，复来告吾。”人往寻得之，江以方寸纸，置名与之，戒之曰：“至室屋弃之。”如言而病失。又尝有人为夔鬼所挠，其家置图画于楼上，皆为秽物所污。以告之，江曰：“但封闭楼门三日，当使去之。”如言，三日开之，秽物尽去，图画如故。余有所知世居歙州，亲见其事。 \\n  \\n  \\n ○钱处士 \\n  \\n 钱处士，天祐末游于江淮，尝止于金陵杨某家。初，吴朝以金陵为州，筑城西抛江，东至潮沟。钱指城西里余荒秽之地，劝杨买之，杨从其言。及建为都邑，而杨氏所买地正在繁会之处，乃构层楼为酒肆焉。尝宿于杨家，中夜忽起，谓人曰：“地下兵马喧阗，云接令公，聒我不得眠。”人皆莫之测也。明日，义祖自京口至金陵，时人无有预知者。尝见一人谓之曰：“尔天罚将及，可急告谢自责。”人曰：“我未省有过。”钱曰：“尔深思之。”人良久乃曰：“昨日饮食不如意，因怒其下，弃食于沟中。”钱曰：“正是此尔，可急取所弃食之。”乃取之，将以水汰去其秽，俄而雷电大震。钱曰：“急取秽食之。”如言而雷电果息。尝有人图钱之状，钱见之曰：“吾反不若此常对圣人也。”人不之悟。后有僧取其图，置于志公塔中，人以为应。后烈祖复取之入宫，陈于内寝焉，又每为谶语，说方来事。言李氏之柞曰：“仿佛之间一倍杨。”初，吴氏有江之地凡四十六年，而李氏三十九年，或谓杨氏自称尊至禅代二十年，故仿佛倍之耳。 \\n  \\n  \\n ○润州处士 \\n  \\n 润州处士，失姓名，高尚有道术，人皆敬信之。安仁义之叛也，郡人惶骇，咸欲奔溃。或曰：“处士恬然，居此必无恙也。”于是人稍安堵。处士有所亲，挈家出郡境以避难，有女已适人，不克同往，托于处士，处士许之。既而围急，处士谓女曰：“可持汝刻一物来，吾令汝免难。”女乃取家中一刀以往。处士刀边以手抑按之，复与之曰：“汝但持此，若端简然，伺城中出兵，随之以出，可以无患。”如言在万众中，无有见之者。至城外数十里，村店中见其兄亦在焉。女至兄前，兄不之见也，乃弃刀于水中复往，兄乃见之，惊曰：“安得到此？”女具以告。兄复令取刀持之，则不能蔽形矣。后城陷，处士不知所之。 \\n  \\n  \\n ○建康异人（《正统道藏》本作建康贫者） \\n  \\n 建康开城之东郊坛门外，尝有一人，不言姓名，于此面野水构小屋而居，才可庇身，屋中唯什器一两事，余无他物。日日入城去乞丐，亦不历街巷市井，但入寺逍遥游观而已。人颇知之，巡使以白上，上令寻迹其出处，而问其所欲。及问之，亦无所求。时盛寒，官方施贫者衲衣，见其剧单，以一衲衣与之，辞不受。强与之，乃转以与人，益怪之。因逐之，使移所居，且观其所向。乃毁屋，移于玄武湖西南内臣张谋果园，多荒秽，亦有野水，复于水际构屋居之。时大雪数日，园人不见其出入，意其冻死。观之，见屋已坏，曰：“果死矣。”遂白官司。既发屋视之，则方熟寝于雪中，惊起，了无寒色。乃去，不知所之。 \\n  \\n  \\n ○洪州书生 \\n  \\n 成幼文为洪州录事参军，所居临通衢而有窗。一日，坐窗下，时雨霁泥泞而微有路。见一小儿卖鞋，状甚贫窭，有一恶少年与儿相遇，絓鞋坠泥中，小儿哭求其价。少年叱之，不与，儿曰：“吾家旦未有食，待卖鞋营食，而悉为所污。”有书生过悯之，为偿其值。少年怒曰：“儿就我求钱，汝何预焉？”因辱骂之，生甚有愠色。成嘉其义，召之与语，大奇之，因留之宿夜共话。成暂入内，及复出，则失书生矣。外户皆闭，求之不得。少顷，复至前曰：“旦来恶子，吾不能容，已断其首。”乃掷之于地。成惊曰：“此人诚忤君子，然断人之首，流血在地岂不见累乎？”书生曰：“无苦。”乃出少药，傅于头上，ㄏ其发摩之，皆化为水。因谓成曰：“无以奉报，愿以此术授君。”成曰：“某非方外之士，不敢奉教。”书生于是长揖而去，重门皆锁闭而失所在。 \\n  \\n  \\n ○杭州野翁（《正统道藏》本作洪州将校） \\n  \\n 钟传之镇洪州也，尝遣衙中将校晏某使于浙中。晏至杭州，时方寒食，州人出城，士女阗委，晏亦出观之。见翁妪二人，对饮于野中，其翁忽尔乘云而上，万众喧呼。妪仰望恸哭，翁为下十数丈，以手慰止之。俄而复上，极高而没。洪州艾氏其先识晏，亲闻其说。 \\n  \\n  \\n ○糁潭渔者 \\n  \\n 吴太祖为庐州八营都，巡警至糁潭，憩于江岸。有渔父鼓舟，直至前，馈鱼数头，曰：“此犹公子孙，鳞次而霸也。”因四指曰：“此皆公之山川。”吴公异之，将遗以物，不顾而去。 \\n  \\n  \\n ○宣州军士（《正统道藏》本作魏王军士） \\n  \\n 义祖子魏王知证镇宣州，有军士失姓名，家唯夫妻而已。一日，夫自外归，求水沐浴，换新衣，坐绳床而终。妻见之，大惊曰：“君死耶？”于是不哭，亦沐浴换衣，与夫对坐而卒。魏王因并冢葬之。 \\n  \\n 　 \\n 　 \\n 附录 \\n  \\n ○虔州少年 \\n  \\n 虔州将校钟某者，泛舟之广陵，经太和戍，泊舟登岸。见一少年，貌甚端雅，亦求同载往杨州，钟许之，遂同行。因江次上岸，共行市中，见屠肆有豕首，欲市之而无钱。少年曰：“此亦小事。”及还船，出豕首于袖中，因曰：“适以无钱而取之，今当还其值。”乃复至屠所，谓曰：“吾先付尔钱，少顷还取肉。”屠得钱，乃不复取肉。及至广陵，与钟同舍于逆旅。一日，有轻侠数人，行戏至店中，少年指一青衣曰：“此必今夕为盗耳，宜备之。”钟不甚信。中夜，觉穴壁声，伺其已穿，引首过窦，乃举烛急持之，果少年所指者。因谓盗曰：“汝未获财，不欲杀汝。”遂听其去。后忽钟曰：“不可久处。”促之归去。钟如言。及至日沙而朱瑾杀，昌化城中惊扰焉。 \\n  \\n  \\n ○瞿童 \\n  \\n 瞿童，字柏庭，以字为名，辰州辰溪人也。华眉广颡，长准秀目，勤事而寡言。大历四年，西川溃将杨林为沣阳守，不戢部下兵，纵其党贾子华率千人，假道武陵，劫五溪，五溪之人逃难四散。时柏庭十四，侍母走武陵，寓居崇义乡乌兴里桃源观道士黄山宝偏宅。柏庭因山宝，愿师事上清三洞法师黄洞源，山宝引觌，具道柏庭志，洞源辞以柏庭奉母须甘旨。山宝曰：“柏庭母在山宝庐，幸有继给，倘蒙收拾贫贱，所望容纳。”洞源许之，后亦时给柏庭母衣食。仅二周载，六年正月，柏庭丧母。既葬，服勤事洞源不懈，凡事役力办不倦，抛弃恶食，必兴爱惜，辞而饭之。七月，洞源买药至襄阳市。每入市，令柏庭持装橐，柏庭必闭目处中。洞源让曰：“处众而睡，人夺汝携。”柏庭曰：“非有睡也，闷众之喧喧耳。”九月，洞源南归，行及宜城，去襄阳百余里。洞源遽曰：“香炉捐主人，奈何？”柏庭请复取，白洞源暂休，以俟不时。顷持炉还，洞源惊问，答曰：“尊师方在途，恐留滞，故疾行。”洞源信然。七年二月，朗州剌史胡叔清招洞源下郡，赴之，留柏庭山中植果药。逾二十日，洞源来，柏庭一不诘之，答曰：“自尊师去州，只于仙林寻仙穴。”洞源问：“所寻何见？”答曰：“见石室、石床、石几。”洞源曰：“石室何许？”曰：“约去一里半。”洞源疑而不穷。又旬，柏庭于艺圃中得一棋子，捧呈洞源曰：“秦人棋子。”洞源异之，曰：“谁为谓汝，乌知其然？”复曰：“是诚秦人棋子。”洞源谛视之，状若小龟，光润如玉，遂贮录囊中。复因阅录开囊，缄记如旧，亡棋子矣。夏四月，忽白洞源，愿屈归岩洞。时久霖雨澍，洞源既未决信，竟不果行。八年五月二十七日，始昕洞源命。柏庭河畔视船，往复不二里，及午方回。洞源诃之：“来何迟？”柏庭曰：“观西南十五步许，有小桥，桥上遇一老尊，负杖挂物，呼令随去，柏庭不敢由是晚。”三十早朝，褫常所布带，以一纸绳束腰，跣足履草屦，升尊殿。及洞源严修之处，各焚香跑拜。既而辞洞源，又拜，洞源凭几问曰：“汝辞吾安往？”答曰：“归仙洞。”洞源曰：“吾随汝可乎？”曰：“不可。”洞源又曰：“何为不可？”柏庭曰：“前时尊师不决去，乃今不可。”因谕洞源，当以时迁栖。洞源曰：“十年易居，昔贤遗旨，吾有志矣。今汝去，何时复见？”答曰：“期十八年。”洞源欲留之不克，即声命同观道士朱灵■〈巬，言代夫〉曰：“朱老师看仙人来。”灵■〈巬，言代夫〉睨柏庭曰：“童子今日颜色，异常光辉。”洞源门人胡清镐、朱神静、童子陈景昕、谭伯琏偕圜瞩，柏庭服短布衣，乌缯巾，逡巡却行，三移步忽然不见。洞源与道徒皆愕眙庭际有一栗树谓暂旁立。洞源曰：“得无映树乎？”求之无踪，即声钟，集观户，将遍索林莽。观户至东北林际，遇一大蛇当路而止。十一年，兄仙信从辰州来，闻弟登仙，至桃源，又师事洞源为道士岩薛两茂，游嵩山，失所止。建中元年四月，洞源迁居江州庐山。贞元五年十一月，复迁居润州茅山。十八年春，润州邮檄人于延陵县界，见一少年前行行如人，邮者促步期及，竞不能，迭延陵，闯茅山三十里，邮人望见徐步入山门。是日，女道士赣冷然在鹤台，见少年持小漆函盖，贮素书，直未及门，举一足履国。冷然问曰：“汝为谁？”答曰：“瞿柏庭。”因问冷然：“黄尊师何在？”冷然指示路处，仿佛记有柏庭名，卒然不悟。”久之，忽了辨，即摄衣诣洞源，问：“瞿柏庭来乎？”洞源唯唯不明谕。秋八月既朔之旬，洞源谓门弟子曰：“吾将蹈沧海，为备装。”或以未可行为请。逾一年，当午，洞源化真。造曰：代人传瞿童登仙之迹，皆怪异可惑。予自幼贬武陵守，至之日，则详询旧老，乃诙诡加甚。值暇日，游沅江，沧浪合流，闻之于渔人，曰：“柏庭有同学陈景昕，已五从居，今复为桃源观道士，易名通微，又改正长，始均势劳，久练行事，传疑百说，不若一见。”予得言忘食，遂命迓之，未获至若不克见。及期而朝，门吏导景昕前庭，冠青萝冠，碧绿衣，冰颜雪肤，皓髭苍眉，端简足迹，肃容陈词，予不知幸之喜之至也。既至休馆，徐徐阅所惑，景为具辨，因裂椟直纪，用祛后疑。长庆二年五月三日，朗州剌史温造述，上清三洞道士陈通微传实（此记乃简与亲札，曩为好事者磨去重刻，惟存碑侧数字）。 \\n  \\n 此文本取材自钱建文制作电子书 \\n 　"}
