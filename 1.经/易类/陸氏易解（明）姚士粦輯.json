{"章节": "陸氏易解（明）姚士粦輯", "正文": "  \\n   \\n   \\n 陸氏易解 \\n 此文本取材自钱建文制作电子书 \\n   \\n   \\n  \\n 提要 \\n  \\n 《陸氏易解》一卷，明·姚士粦所輯。呉·陸績周易注也。呉志載，績所著有《易釋玄》，《隋·經籍志》有績《周易注》十五卷。《經典釋文》序錄作陸績《周易述》十三卷。《会通》一卷。新舊唐書志所載卷數與《釋文》同。原本久佚，未詳孰是。此本為《鹽邑志林》所載，凡一百五十條，朱彜尊以為抄撮。陸氏《釋文》、李氏《集解》二書為之然。此本兼採京氏《易傳注》為多，而彜尊未之及。又稱其經文異諸家者，履帝位而不疚，疚作疾。明辨晢也，晢作逝。納約自牖，牖作誘。三年克之憊也，憊作備。今此本皆無之，豈傳寫又有異同歟。彜尊又言曹溶曾見有三卷者，則後人輯陸氏《易注》之本，或有多寡詳畧之不同，未可知也。昔宋·王應麟輯鄭氏《易注》為學者所重，士粦此本雖不及應麟搜討之博，而掇拾殘剰，存什一於千百，亦可以見陸氏《易注》之大畧也。績字公紀，呉郡呉人，官至鬱林太守加偏將軍，事迹具呉志。士粦字叔祥海鹽人，周亮工書影記其十三而孤，年二十猶目不識丁，寓居德清姜氏家，姜始授以句讀，晚乃卓然自立，盖亦奇士云。 \\n  \\n  \\n 陸氏易解 \\n  \\n 乾 \\n  \\n 上九，亢龍有悔。 \\n  \\n 陽極隂來，吉去凶生。 \\n  \\n 用九，見羣龍无首，吉。 \\n  \\n 純陽用九之徳。 \\n  \\n 六位時成。 \\n  \\n 十二辰分六位，升降以時消息，吉。 \\n  \\n 利之今作利物，足以和義。 \\n  \\n 聖人作而萬物覩。 \\n  \\n 陽氣至五，萬物茂盛，故譬以聖人在天子之位，功成制作，萬物咸見之矣。 \\n  \\n 六爻發揮，旁通情也。 \\n  \\n 乾六爻，發揮變動，旁通于坤。坤來入乾，以成六十四卦，故曰旁通情也。 \\n  \\n 坤 \\n  \\n 六三，或從王事，无成有終。 \\n  \\n 隂臣陽君，臣不敢為物之始。陽唱隂和，君命臣終其事也。 \\n  \\n 上六，龍戰于野，其血玄黄， \\n  \\n 乾配西北，積隂之地，隂盛，故戰乾坤。伴處天地之氣雜，稱玄黃也。又曰戌亥，是乾之位。乾伏本位，積隂之地，猶盛，故戰。 \\n  \\n 為其嗛今作嫌，于无陽也。 \\n  \\n 行今作應地无疆。 \\n 屯 \\n  \\n 雲雷屯，君子以經綸。 \\n  \\n 水在雷上，如雲雷交作，天地草昧，經綸之始，无出于此也。 \\n  \\n 初九，盤桓利居貞。 \\n  \\n 屯難之際，盤桓不進之貌。 \\n  \\n 女子貞不字，十年乃字。 \\n  \\n 字，愛也。時通則道亨，合正匹也。 \\n  \\n 蒙 \\n  \\n 匪我求童蒙。 \\n  \\n 六五，隂爻在蒙，暗蒙又體艮少，故曰童蒙。 \\n  \\n 需 \\n  \\n 六四需于血。 \\n  \\n 外卦坎水為險，亦隂稱血也。 \\n  \\n 訟 \\n  \\n 天與水違行。 \\n  \\n 天道西行，水東流，其路背也。外象乾，西北方之卦。内坎水，正北方之卦。其流東也，二氣不交，曰訟。 \\n  \\n 師 \\n  \\n 象曰，地中有水，師。 \\n  \\n 坎在坤内，故曰地中有水。師，衆也。坤中衆者，莫過于水。 \\n  \\n 九二在師中吉。 \\n  \\n 陽居九二也。 \\n  \\n 比 \\n  \\n 比卦，一陽五隂，少者為貴，衆之所尊者也。 \\n  \\n 小畜 \\n  \\n 宻雲不雨，自我西郊，尚往也。 \\n  \\n 一隂劣，不能固陽，是以往也。 \\n  \\n 履 \\n  \\n 剛中正，履帝位而不疚，光明也。 \\n  \\n 當履之時。 \\n  \\n 眇能視，跛能履。 \\n  \\n 此履非其位六三。 \\n  \\n 泰 \\n  \\n 上六，城復于隍。 \\n  \\n 三陽務上，坤順而往，往而不巳，否道至。 \\n  \\n 否 \\n  \\n 小人道長，君子道消。 \\n  \\n 隂小人，陽君子。 \\n  \\n 其亡其亡，繫于包今作苞桑。 \\n  \\n 包，本也，言其堅固不亡。如以巽，繩繫也。苞桑則叢桑也。 \\n  \\n 否終則傾，何可長也。 \\n  \\n 否極則泰來。 \\n  \\n 同人 \\n  \\n 九五，先號咷而後笑。 \\n  \\n 隔于陽位，不能决勝先克，故曰號咷。後獲合，方喜，故曰後笑。 \\n  \\n 大有 \\n  \\n 火在天上，大有。 \\n  \\n 離為火，為日，故曰大有。 \\n  \\n 謙 \\n  \\n 闕 \\n  \\n 豫 \\n  \\n 天地以順動，故日月不過，而四時不忒。 \\n  \\n 坤順震動。 \\n  \\n 隨 \\n  \\n 動而說。 \\n  \\n 震一陽二陰，陽君隂民，得其正也。 \\n  \\n 王用亨于西山。 \\n  \\n 亨，祭也。 \\n  \\n 蠱 \\n  \\n 闕 \\n  \\n 臨 \\n  \\n 至于八月，有凶。 \\n  \\n 建丑至未，至于八月入遯。 \\n  \\n 觀 \\n  \\n 風行地上。 \\n  \\n 君子之徳，風。小人之徳，草也。 \\n  \\n 六三，觀我生。 \\n  \\n 我生即道也。 \\n  \\n 利用賓于王。 \\n  \\n 臣道出于六四爻也。 \\n  \\n 噬嗑 \\n  \\n 動而明。 \\n  \\n 象雷電也。 \\n  \\n 九四，噬乾胏，得金矢，利艱貞吉。象曰利艱貞吉，未光也。 \\n  \\n 肉有骨，謂之胏。離為乾肉，又為兵矢，失位用刑，物亦不服，若噬有骨之乾胏也。金矢者，取其剛直也。噬胏雖復，艱難終得申其剛直，雖獲正吉，未為光大也。 \\n  \\n 賁 \\n  \\n 六四，賁如皤如，白馬翰如。匪冦婚媾。 \\n  \\n 震為馬，為白，故曰白馬翰如。按皤亦白素之貌也。 \\n  \\n 剥 \\n  \\n 象曰，山附于地，剥。 \\n  \\n 艮為山，坤為地，山附于地，謂髙附于卑，貴附于賤，君不能制臣也。 \\n  \\n 君子得輿，小人剝廬。 \\n  \\n 君子全得，剥道安其位，小人終不可安也。 \\n  \\n 復 \\n  \\n 七日來復。 \\n  \\n 七日陽，之稱也。七凡稱陽數也。謂坤上六，隂極，陽戰之地。隂雖不能勝陽，然正當盛陽不可輕犯。六陽涉六隂反下七爻在初，故稱七日。日亦陽也。 \\n  \\n 初九，不逺復，无禔今作祗，悔。 \\n  \\n 反至初九，陽來隂復。逺，違也。禔，安也。 \\n  \\n 无妄 \\n  \\n 缺 \\n  \\n 大畜 \\n  \\n 六四，童牛之角今作牿。 \\n  \\n 頥 \\n  \\n 天地養萬物，聖人養賢以及萬民。 \\n  \\n 上下陽位，包隂也。 \\n  \\n 大過 \\n  \\n 大過，大者過也。 \\n  \\n 大者相過。 \\n  \\n 坎 \\n  \\n 習坎， \\n  \\n 坎水。龍深陷于物，處坎之險，不可不習，故曰習坎。便習之習，後不可履于險，而不陷没者，不以剛履柔，不能成坎之道也。 \\n  \\n 維心亨乃以剛中也。 \\n  \\n 内外居坎，陽處中而為坎主，純隂得陽，為名臣得君，而安其居也。君得一名臣而顯其道。 \\n  \\n 象曰，水洊至，習坎。君子以常徳行習教事。 \\n  \\n 洊，再。習，重也。水再至而益通流，不舎晝夜，重習相隨以為常有，似于習，故君子象之。以常習教事如水不息也。 \\n  \\n 六三，來之坎。坎險且枕入于坎，窞勿用。 \\n  \\n 枕閑礙為害之貌。 \\n  \\n 離 \\n  \\n 明兩作離，大人以繼明照于四方。 \\n  \\n 離卦中虚，始于乾象，純剛健不能柔，故以北方隂氣貫中剛而文明也。 \\n  \\n 咸 \\n  \\n 咸亨利貞，取女吉。 \\n  \\n 艮少男，兊少女。男下于女，取婦之象。 \\n  \\n 天地感而萬物化生。 \\n  \\n 天地因山澤，孔竅以通，其氣化生萬物也。 \\n  \\n 恒 \\n  \\n 九三，不恒其徳。 \\n  \\n 恒，者常也。而九三以陽居，位立于隂陽交互之上，是知不久為失所也。 \\n  \\n 遯 \\n  \\n 天下有山，遯。 \\n  \\n 遯，退也。 \\n  \\n 遯之時義大矣哉。 \\n  \\n 謂陽氣退，隂氣將害，隨時遯，避其義大矣。 \\n  \\n 初六，遯尾厲，勿用有攸往。 \\n  \\n 隂氣已至于二，而初在其後，故曰遯尾也。避難當在前，而在後，故厲往，則與災難會，故勿用有攸往。 \\n  \\n 大壯 \\n  \\n 内陽升降，二衆俱陽，曰大壯。 \\n  \\n 君子以非禮弗履。 \\n  \\n 天尊雷卑，君子見卑乘尊，終必消除，故象以為戒。 \\n  \\n 非禮不履，喪羊于埸今作易。 \\n  \\n 埸，謂疆埸也。 \\n  \\n 晉 \\n  \\n 晉，康侯。 \\n  \\n 康。安也，樂也。 \\n  \\n 明夷 \\n  \\n 六二，明夷，睇今作夷于左股。 \\n  \\n 旁視曰睇。 \\n  \\n 家人 \\n  \\n 正家而天下定矣。 \\n  \\n 聖人教，先從家始，家正則天下化之，修已以安百姓者也。 \\n  \\n 婦子喜喜今作嘻嘻，終吝。 \\n  \\n 九五，王假有家，勿恤吉。 \\n  \\n 假，大也。五得尊位，據四應二，以天下為家，故曰王大有家。天下正之，故无所憂，則吉。 \\n  \\n 睽 \\n  \\n 說而麗乎明。 \\n  \\n 兊處下為積隂暗之象也。離在上為明照于下。 \\n  \\n 上九，先張之弧，後說之弧說合作脫。 \\n  \\n 先，疑暗也。後說明也。 \\n  \\n 蹇 \\n  \\n 蹇，當位貞吉，以正國今作邦也。 \\n  \\n 正國為漢朝諱。 \\n  \\n 解 \\n  \\n 雷雨作，解。 \\n  \\n 震雷坎雨。 \\n  \\n 百果草木皆甲宅今作拆。 \\n  \\n 宅根也。 \\n  \\n 解而拇。 \\n  \\n 拇，足大指。 \\n  \\n 損 \\n  \\n 損下益上。 \\n  \\n 乾九三，變六三，隂柔益上，九臣奉君之象。 \\n  \\n 君子以懲忿□今作窒欲。 \\n  \\n 益 \\n  \\n 風雷益。 \\n  \\n 内外順動，風雷益，四象分明，剛柔定矣。 \\n  \\n 夬 \\n  \\n 象曰，澤上于天，夬。 \\n  \\n 水氣上天，决。降成雨，故曰夬。 \\n  \\n 姤 \\n  \\n 天下有風，姤。后以號令誥四方。 \\n  \\n 巽，入也。風入于坤，皆動也，故知天下有動其物也。 \\n  \\n 姤之時義大矣哉。 \\n  \\n 天地相遇，萬物亦然，其義大矣。 \\n  \\n 累今作羸豕孚蹢躅。 \\n  \\n 萃 \\n  \\n 萃王假有廟萃下无亨字。 \\n  \\n 王五廟上也。王者，聚百物以祭其先，諸侯助祭于廟中。假，大也。言五親奉上矣。 \\n  \\n 象曰，澤上于地。萃君子以除戎器，戒不虞。 \\n  \\n 除猶脩治也。凡聚衆，必慎防閑暇。陽為主，成萃之義，伏戎必豫備，衆聚去疑心。 \\n  \\n 升 \\n  \\n 地中生木，升。君子以順徳，積小以髙大。 \\n  \\n 合抱之木始于毫末。 \\n  \\n 王用亨于岐山亨，嘆音，火庚反。今此作祭享之享。 \\n  \\n 困 \\n  \\n 困卦，上下不應，隂陽不交。六三隂，上六亦隂，无配入九五，求陽陽亦无納也。 \\n  \\n 九五，劓刖。 \\n  \\n 劓刖，當為倪亻兀。 \\n  \\n 象曰，劓刖，志未得也。 \\n  \\n 无據无應，故志未得也。二言朱紱，此言赤紱。二言享祀，此言祭祀。傳互言耳无他義也。謂二困五，三困四。五初困上，斯乃迭困之義也。 \\n  \\n 井 \\n  \\n 井，改邑不改井。 \\n  \\n 井道以澄清見用，為功也。井，象徳不可渝變也。 \\n  \\n 木上有水，井。君子以勞民勸相。 \\n  \\n 井以徳立，君正民信，徳以其道也。 \\n  \\n 井收勿幕。 \\n  \\n 收，井幹也。 \\n  \\n 革 \\n  \\n 革，已日乃孚。 \\n  \\n 孚，猶信也。 \\n  \\n 象曰，君子豹變，其文蔚也。 \\n  \\n 兊之陽爻，稱虎。隂爻，稱豹。豹，虎類而小者也。君子小于大人，故曰豹變，其文蔚也。 \\n  \\n 鼎 \\n  \\n 鼎，象也。以木巽火，亨飪也。 \\n  \\n 木見火中發。火木相資，象鼎之兆。下穴為足，中虚見納，飪熟之義明。 \\n  \\n 九三，鼎耳革。 \\n  \\n 九三，成鼎之徳。 \\n  \\n 六五，鼎黄耳。象曰，鼎黄耳，中以為實也。 \\n  \\n 六五，委任賢臣，假之位也。得中承陽，故曰中以為實。 \\n  \\n 震 \\n  \\n 震驚百里。 \\n  \\n 震為雷聲，驚于百里。春發秋收，順天行也。取象定吉凶。 \\n  \\n 艮 \\n  \\n 闕 \\n  \\n 漸 \\n  \\n 漸之進也，女歸吉也。進得位往有功也。 \\n  \\n 艮變八卦，終于漸。漸終，降純隂入坤，分長女，三隂之兆也。柔道行也。 \\n  \\n 初六，鴻漸于干。 \\n  \\n 水畔稱干。 \\n  \\n 六二，鴻漸于磐，飲食衎衎。 \\n  \\n 賢人進位也。 \\n  \\n 六四，鴻漸于木，或得其桷。 \\n  \\n 桷，榱也。 \\n  \\n 歸妹 \\n  \\n 歸妹，征凶。 \\n  \\n 震，長男。兊，少女。少女匹長男，氣非合也。 \\n  \\n 歸妹以嬬今作須。 \\n  \\n 嬬，妾也。 \\n  \\n 豐 \\n  \\n 豐其屋，蔀其家，闚其户。闃其无人，三嵗不覿，凶。 \\n  \\n 上六，積暗而動，凶之于上，反下見隂之兆。 \\n  \\n 旅 \\n  \\n 山上有火，旅。 \\n  \\n 火在上，无止，象旅之義。 \\n  \\n 初六，旅瑣瑣，斯其所取災。 \\n  \\n 瑣瑣，小也。艮為小石，故曰旅瑣瑣也。履非其正，應離之始。離為火，艮為山。以應火，災焚自取也。故曰斯其所取災也。 \\n  \\n 巽 \\n  \\n 木，乾象。陰來盪成巽。巽者，順也。 \\n  \\n 象曰，重巽以申命。 \\n  \\n 巽為命令。重命令者，欲丁寧也。 \\n  \\n 剛巽乎中正而志行。 \\n  \\n 二得中，五得正，體兩巽，故曰剛巽乎，中正也。皆據隂，故志行也。 \\n  \\n 柔皆順乎，剛是以小亨。 \\n  \\n 隂為卦主，故小亨。 \\n  \\n 兊 \\n  \\n 兊，說以先民。 \\n  \\n 兊下六隂凝，艮上于陽健，納兊為妻，二氣合也。 \\n  \\n 渙 \\n  \\n 渙，散也。 \\n  \\n 乘木有功也。 \\n  \\n 虚舟行也。 \\n  \\n 風行水上。 \\n  \\n 木浮于水也。 \\n  \\n 節 \\n  \\n 闕 \\n  \\n 中孚 \\n  \\n 中孚，信也。 \\n  \\n 豚魚吉。信及豚魚也。 \\n  \\n 豚魚，幽微之物。信尚及之，何况于人乎。 \\n  \\n 我有好爵，吾與爾纟麻今作縻之。 \\n  \\n 小過 \\n  \\n 闕 \\n  \\n 既濟 \\n  \\n 坎離分子午，水上火下，性相交敵，不相間隔，故曰既濟也。 \\n  \\n 未濟 \\n  \\n 離炎上，坎務下。二象不合，各殊隂陽也。 \\n  \\n 繫辭 \\n  \\n 鼓之以雷霆。 \\n  \\n 鼔，鼔動也。 \\n  \\n 六爻之動，三極之道也。 \\n  \\n 極，至也。天有隂陽二氣，地有剛柔二性，人有仁義二行。六爻之動，法乎此也。凡三才極至之道也。初四下極，二五中極，三上上極也。 \\n  \\n 是故君子所居而安者，易之序也。 \\n  \\n 序，象也。 \\n  \\n 辯吉凶者，存乎辭。 \\n  \\n 吉凶之兆見乎爻象。 \\n  \\n 夫乾，其静也顓今作專。 \\n  \\n 子曰，勞而不伐，有功而不置今作徳，厚之至也。 \\n  \\n 野容誨淫野今作冶， \\n  \\n 野，言妖。野容儀，教誨淫佚也。 \\n  \\n 凡三百有六十當期之日。 \\n  \\n 日月十二，交會積三百五十四日，有竒為一會。今云三百六十，當期則入十三月六日也。十三月為一期，故云當期之日也。 \\n  \\n 是故四營而成易。 \\n  \\n 分而為二以象兩一營也。掛一以象三，二營也。揲之以四，以象四時，三營也。歸竒于扐，以象閏四營也。謂四度營為方成易之一爻者也。 \\n  \\n 以動者尚其變。 \\n  \\n 變為爻之變化，當議之而後動矣。 \\n  \\n 夫易開物成務。 \\n  \\n 開物，謂庖犧引伸八卦，重以為六十四，觸長爻策至于萬一千五百二十，以當萬物之數，故曰開物。聖人觀象而制網罟，耒耜之屬，以成天下之務，故曰成務也。 \\n  \\n 六爻之義，易以工今作貢。 \\n  \\n 退藏于宻。 \\n  \\n 受蓍□之報應，决而退藏之于心也。 \\n  \\n 是興神物，以前民用。 \\n  \\n 神物，蓍也。聖人興蓍以别吉凶，先民而用之，民皆從焉，故曰以前民用也。 \\n  \\n 以神明其徳夫。 \\n  \\n 聖人以蓍能逆知吉凶，除害就利，清潔其身，故曰以此齋戒也。吉而後行，舉不違失，其徳富盛，見稱神明，故曰神明其徳也。 \\n  \\n 利用出入，民咸用之，謂之神。 \\n  \\n 聖人制器以周民用，用之不遺，故曰利用出入也。民皆用之而不知所由來，故謂之神也。 \\n  \\n 天地變化，聖人效之。 \\n  \\n 天有晝夜四時變化之道，聖人設三百八十四爻以效之矣。 \\n  \\n 變而通之以盡利。 \\n  \\n 變三百八十四爻，使相交通以盡天下之利。 \\n  \\n 舉而措之，天下之民謂之事業。 \\n  \\n 變通盡利，觀象制器，舉而措之于天下，民咸用之以為事業。 \\n  \\n 擬諸其形容，象其物宜，是故謂之象。 \\n  \\n 此明說立象盡意，設卦盡情偽之意也。 \\n  \\n 極天下之賾者，存乎卦。 \\n  \\n 言卦象極盡天下之深情也。 \\n  \\n 天地之道貞觀者也。 \\n  \\n 言天地正可以觀瞻為道也。 \\n  \\n 日月之道貞明者也。 \\n  \\n 言日月正以明照為道矣。 \\n  \\n 夫坤妥今作隤，然示人簡矣。 \\n  \\n 何以聚人曰財。 \\n  \\n 人非財不聚，故聖人觀象制器，備物盡利以業萬民，而聚之也。葢取聚人之本矣。 \\n  \\n 觀鳥獸之文。 \\n  \\n 謂朱鳥，白虎，蒼龍，玄武。四方二十八宿，經緯之文。 \\n  \\n 斵木為耜。 \\n  \\n 耜，耒下耓也，廣五寸。 \\n  \\n 易窮則變，變則通，通則久，是以自天祐之，吉无不利。 \\n  \\n 隂窮則變為陽，陽窮則變為隂，天之道也。庖犧作網罟，教民取禽獸，以充民食。民衆獸少，其道窮，則神農教布殖以變之，此窮變之大要也。窮則變，變則通，與天終始，故可久民得其用，故无所不利也。 \\n  \\n 既辱且危，死期將至。妻其可得見邪。 \\n  \\n 六三從困辱之象，易之大過為棺槨死之象，故曰死期將至。妻不可得見也。 \\n  \\n 道有變動，故曰爻。 \\n  \\n 天道有晝夜日月之變，地道有剛柔燥濕之變，人道有行止動静吉凶善惡之變。聖人設爻以效三者之變動，故謂之爻者也。 \\n  \\n 危者使平。 \\n  \\n 文王在紂世有危亡之患，故于易辭多趨危亡求自免。濟建成王業，故易爻辭危者使平，以象其事。否卦九五，其亡其亡，繫于苞桑之屬是也。 \\n  \\n 易者使傾。 \\n  \\n 易，平易也。紂安其位，自謂平易，而反傾覆。故易爻辭，易者使傾，以象其事。明夷上六，初登于天，後入于地之屬是也。 \\n  \\n 水火不相射。 \\n  \\n 射，音亦厭也。 \\n  \\n 帝出乎震。 \\n  \\n 安為動主，静為躁君。 \\n  \\n 乾為首，為君，為父。 \\n  \\n 乾為首也，乾象堅剛，天地之尊，故為君父。 \\n  \\n 坤為腹，為母。 \\n  \\n 坤順容于物。 \\n  \\n 乾為馬，為龍。 \\n  \\n 天行運轉不息。 \\n  \\n 為阪生， \\n  \\n 阪當作反。 \\n  \\n 爲風。 \\n  \\n 風，土氣也，巽坤之所生，故為風。亦取静於本而動於末也。 \\n  \\n 爲矯輮漢讀為扭挼二音。 \\n  \\n 輮讀為柔。 \\n  \\n 為小石。 \\n  \\n 艮，剛卦之小，故為小石者也。 \\n  \\n 訟必有衆起，故受之以師。師者，衆也。 \\n  \\n 丈人者，聖人也。帥師未必聖人，若漢髙祖、光武應此義也。 \\n  \\n 明夷誅也。 \\n  \\n 誅，傷也。 \\n  \\n  \\n  \\n  \\n 　 \\n  \\n   \\n   \\n  "}
