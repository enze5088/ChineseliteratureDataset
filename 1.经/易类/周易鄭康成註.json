{"章节": "周易鄭康成註", "正文": "  \\n   \\n   \\n 周易鄭康成註 \\n 此文本取材自钱建文制作电子书 \\n   \\n   \\n 　 \\n  \\n 提要 \\n  \\n 《周易鄭康成註》一卷，宋王應麟編。應麟字伯厚，慶元人，自署浚儀，葢其祖籍也。淳祐元年進士，寶祐四年復中博學鴻詞科，官至禮部尚書，兼給事中。事迹具宋史，儒林傳。案，隋志載鄭元周易註九卷，又稱鄭元王弼二註。梁陳列於國學。齊代，惟傳鄭義。至隋，王註盛行，鄭學寖微。然新唐書著録十卷。是唐時，其書猶在，故李鼎祚集解多引之。宋崇文總目惟載一卷案中興書目今不傳，此據馮椅易學所引，所存者僅文言、序卦、説卦、雜卦四篇，餘皆散佚。至中興，書目始不著録，則亡於南北宋之間。故晁説之、朱震尚能見其遺文，而淳熙以後，諸儒即罕所稱引也。應麟始旁摭諸書，裒為此帙，經文異字亦皆並存。其無經文可綴者，則總録末簡。又以元註多言互體，併取左傳、禮記、周禮正義中論。互體者八條，以類附焉。考元，初從第五，元先受京氏易，又從馬融，受費氏易，故其學出入於兩家。然要其大旨，費義居多，實為傳易之正脈。齊，陸澄與王儉書曰：“王弼註易，元學之所宗，今若崇儒，鄭註不可廢。”其論最篤。唐初，詔修正義，仍黜鄭崇王，非逹識也。應麟能於散佚之餘，蒐羅放失，以存漢易之一綫，可謂篤志。遺經研心古義者矣，近時恵棟别有考訂之本。體例較密，然經營剏始，實自應麟。其捃拾之勞亦不可冺，今并著於録，所以兩存其功也。  \\n  \\n  \\n 周易鄭康成註 \\n  \\n 乾 \\n 九二，見龍在田。二於三才為地道。地上即田，故稱田也。九二利見九五之大人。九三，君子終日乾乾。三於三才為人道。有乾徳而在人道，君子之象。九五，飛龍在天。五於三才為天道。天者清明無形而龍在焉，飛之象也。上九，亢龍有悔。堯之末年，四凶在朝，是以有悔，未大凶也。用九，見羣龍无首，吉。六爻皆體龍一作乾，羣龍之象也。舜既受道，禹與稷、契咎繇之屬，並在于朝。萬物資始乃統天。資，取也。統，本也。大人造也。造，為也。不成乎名，當隱之時以從世俗。不自殊異无所成名也。確乎其不可拔，拔移也。聖人作，作起也。利貞者情性也。 \\n 　 坤 \\n 履霜，履讀為禮。六二，直也，方也，地之性。此爻得中氣而在地上，自然之性，廣生萬物，故主動直而且方。龍戰于野，聖人喻龍，君子喻蛇儀禮注蛇龍君子之類。必有餘殃，殃禍惡也。慊於无陽，慊讀如“羣公溓”之“溓”，古書篆作“立”。心與水相近，讀者失之，故作溓。溓，雜也。隂謂此，上六也。陽謂今，消息用事，乾也。上六為蛇，得乾氣，雜似龍釋文云鄭作謙。 \\n 　 屯 \\n 而不寧讀而，曰能。能，猶安也。六二，乗馬般如。馬牝牡曰乗。冓，猶會也。六三，機不如舎。弩牙也。 \\n 　 蒙 \\n 蒙，幼小之貌。齊人謂萌為蒙也。蒙亨，匪我求童蒙。蒙者，蒙蒙，物初生形，是其未開著之名也。人幼稚，曰童，未冠之稱。亨者，陽也。互體震而得中，嘉會禮通，陽自動其中，徳施地道之上，萬物應之而萌芽生。教授之師取象焉。修道藝於其室，而童蒙者求為之，弟子非已乎求之也。弟子初問，則告之以事，義不思其三隅。相況以反解而筮者，此勤師而功寡，學者之災也。瀆筮則不復告，欲令思而得之，亦所以利，義而幹事是也。初六，用說桎梏。木在足，曰桎。在手，曰梏。九二，包蒙。包當作彪，彪，文也。六五，順以巽也。巽，當作遜。 \\n 　 需 \\n 需讀為秀。陽氣秀而不直前者，畏上坎也。位乎天位。位，音涖。宴，享宴也。九二，需于沚。九三，致戎至。 \\n 　 訟 \\n 辯才曰訟。有孚咥。咥，覺悔貌。九二，歸而逋其邑人三百戸，无眚。小國之下大夫，采地方一，成其定税，三百家，故三百戸也。不易之田，歲種之。一易之田，休一歲乃種。再易之田，休二歲乃種。言至薄也。茍自藏隱，不敢與五相敵，則无災眚眚過也。患，至惙也。惙，憂也。九四，渝然也。上九，鞶帶。佩鞶之帶。三拕之拕徒可反。 \\n 　 師 \\n 軍二千五百人為師。多以軍為名，次以師為名，少以旅為名。師者，舉中之言，丈人能以法度長於人。丈之言長，能御衆有正人之徳，以法度為人之長，吉而无咎，謂天子諸侯，主軍者。初六，否藏凶。否，方有反。九二，王三錫命。寵，光耀也。 \\n 　 比 \\n 初六，有孚盈缶。爻辰在未上，值東井。井之水，人所汲用。缶，缶汲器也。九五，王用三驅，失前禽。王因天下顯，習兵于蒐狩焉。驅禽而射之，三則已發，軍禮也。失前禽者，謂禽在前来者，不逆而射之，傍去又不射，唯背走者，順而射之。不中亦已，是皆所以失之，用兵之法亦如之。降者不殺，奔者不禁，皆敵不殺，以仁恩養威之道。 \\n 　 小畜 \\n 畜養也。九三，輿説輻。謂輿下缚木，與軸相連。鈎心之木是也輻伏莬。 \\n 　 泰 \\n 泰，通也。后以財成，天地之道，財節也。輔相左右，助也。以者取其順隂陽之節，為出内之政。春崇寛仁，夏以長養，秋教收斂，冬勅蓋藏，皆可以成物助民也。初九，彚，類也。茹，牽引也。茅喻君，有絜白之徳。臣下引其類而仕之。九二，荒，讀為康，虚也。六五，帝乙歸妹，以祉元吉。五爻，辰在卯春，為陽中，萬物以生。生育者，嫁娶之貴。仲春之月，嫁娶男女之禮，福祿大吉。 \\n 　 否 \\n 九四，畴離祉。九五，繋于苞桑。猶紂囚文王於羑里之獄，四臣獻珍異之物而終免於難，繫于苞桑之謂。 \\n 　 同人 \\n 乾為天，離為火，卦體有巽。巽為風，天在上，火炎上而從之，是其性同於天也。火得風，然後炎上益熾，是猶人君在上，施政教使天下之人和同而事之，以是為人和同者，君之所為也。故謂之同人。風行无所不遍，遍則會通之徳大行，故曰同人于野，亨。六二，天子諸侯后夫人。茅，音苗。無子不出。九三，莽，叢木也。九四，乗其庸。 \\n 　 大有 \\n 明辯遰也讀如明星晢晢。六五，體離處乾之上，猶大臣有聖明之徳，代君為政，處其位有其事，而理之也。元亨者，又能長羣臣以善使，嘉會禮通，若周公攝政，朝諸侯於明堂是也。 \\n 　 謙 \\n 君子有終。艮為山，坤為地。山體髙，今在地下。其於人道，高能下下，謙之象。亨者，嘉會之禮，以謙為主。謙者，自貶損以下人，唯艮之堅固，坤之厚順，乃能終之。故君子之人有終也。捊多益寡捊取也，撝謙讀為宣。初六，牧養也。 \\n 　 豫 \\n 坤順也。震動也。順其性而動者，莫不得其所，故謂之豫。豫喜，豫悦樂之貌也。震又為雷，諸侯之象。坤又為衆，師役之象。故利建侯行師。靁出地奮。奮，動也。靁動於地上，而萬物豫也。忒差也。六二，砎于石右八切盖謂唐砎也。六三，盱，誇也。九四，由豫。由，用也。簪，速也。上六，冥豫冥讀為鳴。 \\n 　 隨 \\n 震動也。兑説也。内動之以徳，外説之以言，則天下之人一作民咸慕其行，而隨從之，故謂之隨也。既見隨從，能長之以善，通其嘉禮和之，以義幹之，以正則功成，而有福。若无此四徳，則有凶咎焉。出門交有功，震為大塗，又為日門，當春分，隂陽之所交也。是臣出君門，與四方賢人交，有成功之象也。昔舜慎徽五典，五典克從，納于百揆，百揆時序，賓于四門，四門穆穆，是其義也。 \\n 　 蠱 \\n 先甲三日，後甲三日。甲者，造作新令之日。先之三日而用辛也，欲取改過自新之義。後之三日而用丁也，取其丁寧之義。 \\n 　 臨 \\n 臨，大也。陽氣自此浸而長大。陽浸長矣，而有四徳，齊功於乾，盛之極也。人之情盛則奢滛奢淫，將亡。故戒以凶也。臨卦，斗建丑而用事，殷之正月也。當文王之時，紂為无道，故于是卦為殷家著興衰之戒，以見周改殷正之數，云臨。自周二月用事，訖其七月至八月而遯卦受之，此終而復始，王命然矣。 \\n 　 觀 \\n 坤為地，為衆。巽為木，為風。九五，天子之爻，互體有艮。艮，為鬼門，又為宫闕。地上有木，而為鬼門宫闕者，天子宗廟之象也。觀盥而不薦，諸侯貢士於天子，鄉大夫貢士於其君，必以禮賔之。唯主人盥而獻賔，賔盥而酢。主人設薦，俎則弟子也。初六，童觀。童稚也。 \\n 　 噬嗑 \\n 敕法。敕，猶理也。九四，噬乾胏。胏，簀也。上九，離為槁木，坎為耳，木在耳上，何校滅耳之象也。聰不明也，目不明，耳不聰。 \\n 　 賁 \\n 賁，變也。文飾之貌。賁，文飾也。離為日，日，天文也。艮為石，石，地文也。天文在下，地文在上，天地之文交，相飾成賁者也。猶人君以剛柔仁義之道，飾成其徳也。剛柔雜，仁義合，然後嘉會禮通，故亨也。卦互體坎艮，艮止于上，坎險於下，夾震在中，故不利大行。小有所之，則可矣。折獄。折，斷也。初九，舎輿而徒。六四，賁如燔如。六四，巽爻也。有應於初九，欲自飾以適初，既進退未定，故燔如也。白馬翰如。謂九三位在辰，得巽氣為白馬。翰，猶幹也。見六四，適初未定，欲幹而有之。翰，白也。 \\n 　 剥 \\n 隂氣侵陽，上至於五，萬物零落，故謂之剥也。五隂一陽，小人極盛，君子不可有所之，故不利有攸往也。六二，剥牀以辨。足上稱辨，謂近膝之下，屈則相近，申則相逺，故謂之辨。辨，分也。蔑，輕慢。六四，切近災也。切，急也。小人剥廬，小人傲很，當剥徹廬舎而去。 \\n 　 復 \\n 復，反也，還也。隂氣侵陽，陽失其位，至此始還，反起於初，故謂之復。陽，君象。君失國而還，反道徳更興也。商旅不行，資貨而行。曰商旅客也。初九，无祗悔。祗，病也。六三卑復。六五，中以自考，考，成也。上六，有災眚。異自内生，曰眚。自外，曰祥。害物曰災。 \\n 　 无妄 \\n 妄，猶望。謂无所希望也。祐，助也。六二，不菑畬。一歲曰菑，二歲曰新田。三歲曰畬。 \\n 　 大畜 \\n 日新絶句，其徳連下句。良馬逐。逐，兩馬走也。日閑輿衞，日習車徒。自九三至上九，有頥象。居外，是不家食而養賢。六四，童牛之梏，元吉。巽為木，互體震。震為牛之足，足在艮，體之中。艮為手持木，以就足，是施梏鄭志泠剛問，蒙初六注云，木在足，曰桎。在手，曰梏。今大畜六四，施桎于足，不審桎梏手足，定有别否。答曰，牛無手故以足言之。六五，豶豕之牙牙讀為互。上九，艮為手，手上肩也。乾為首，首肩之間，荷物處。乾為天，艮為徑路，天衢象也。 \\n 　 頥 \\n 朶動也。頥者，口車輔之名也。震動於下，艮止於上。口車動而上，因輔嚼物以養人，故謂之頥。頥，養也。能行養則其幹事，故吉矣。二五，離爻皆得中，離為目觀象也。觀頥，觀其養賢與不肖也。頥中有物者，口實。自二至五，有二坤，坤載養物而人所食之物皆存焉。觀其求可食之物，則貪亷之情可别也。 \\n 　 大過 \\n 九二，枯楊生荑。枯音姑謂无。姑山榆荑木更生音夷。謂山榆之實，以丈夫年過娶二十之女，老婦年過嫁於三十之男，皆得其子。 \\n 　 習坎 \\n 六三，檢且枕。木在手，曰檢。木在首，曰枕。六四，尊酒，簋貳，用缶，納約自牖。六四，上承九五，又互體在震，上爻辰在丑，丑上值斗，可以斟之象。斗上有建星，建星之形似簋。貳，副也。建星上有弁星，弁星之形又如缶。天子大臣以王命，出?諸侯，主國尊於簋副，設元酒而用缶也。九五，祗既平。祗，當為坻，小邱也。上六，繋，拘也。爻辰在己，巳為虵，虵之蟠屈似徽纆也。三五互體，艮又與震同體，艮為門闕，於木為多節，震之所為，有叢拘之類。門闕之内有叢木，多節之木，是天子外朝，左右九棘之象也。外朝者，所以詢事之處也。左嘉石平，罷民焉。右肺石達，窮民焉。罷民，邪惡之民也。上六，乘陽有邪惡之罪，故縛約徽墨，置于叢棘，而後公卿以下議之，其害人者置之圜土，而施職事焉。以明刑耻之能復者。上罪三年而赦，中罪二年而赦，下罪一年而赦。不得者，不自思以得正道，終不自改而出圜土者殺。故凶。 \\n 　 離 \\n 明兩作。離。作起也。九三，不擊缶而歌。艮爻也。位在丑，丑上值弁星，弁星似缶。詩云，坎其擊缶。則樂器亦有缶，麗王公也。九四突如其来如。震為長子，爻失正又互體兑。兑為附決。子居明法之家，而無正，何以自繼其君父之志也。突如，震之失正，不知其所如。又為巽，巽為進退不知所従，不孝之罪，五刑莫大焉。得用，議貴之辟刑之，莫如所犯之罪。焚如，殺其親之刑。死如，殺人之刑也。棄如，流宥之刑。 \\n 咸 \\n 咸，感也。艮為山，兑為澤。山氣下，澤氣上，二氣通而相應，以生萬物，故曰咸也。其於人也，嘉會禮通，和順於義，幹事能正，三十之男有此三徳，以下二十之女，正而相親，説娶之則吉也。初六，拇，足大指也。六二，腓，膊腸也。九五，脢，背脊肉也。上六，媵，口説也。媵，送也。咸道極薄，徒送口舌，言語相感而已，不復有志於其間。 \\n 　 恒 \\n 恒，久也。巽為風，震為雷，雷風相須，而養物猶長。女承長男，夫婦同心而成家，久長之道也。夫婦以嘉會禮通，故无咎。其能和順幹事，所行而善矣。初六，濬恒。九三，或承之羞。巽為進退，不恒其徳之象。又互體兑，兑為毁折，後將有羞辱也。上六，振恒。振，摇落也。 \\n 　 遯 \\n 遯，逃去之名也。艮為門闕，乾有健徳，互體有巽。巽為進退，君子出門，行有進退，逃去之象。二五得位而有應，是用正道，得禮見召，聘始仕他國，當尚謙。謙，小其和順之道。居小官，幹小事，其進以漸則逺妬忌之害。昔陳敬仲奔齊辭卿是也。九三，憊，困也。九四，否，塞也備鄙反。 \\n 　 大壯 \\n 壯，氣力浸强之名。九三，纍其角。六五，丧羊于易音亦，謂佼易也。上六，不祥也。祥，善也。 \\n 　 晉 \\n 康侯。康，尊也，廣也。晝日三接音捷。接，勝也。蕃庶，蕃發袁反庶止奢反，謂蕃遮禽也。明出地上，晉。地雖生萬物，日出于上，其功乃著。故君子法之，而以明自照其徳。初六，摧如讀如南山崔崔之崔。六二，愁如愁，子小反，變色貌。九四，鼫鼠。詩云：碩鼠碩鼠，无食我黍。謂大鼠也。六五，矢得勿恤。 \\n 　 明夷 \\n 夷，傷也。日出地上，其明乃光，至其入也，明則傷矣，故謂之明夷。日之明傷，猶聖人君子有明徳，而遭亂世，抑在下位，則宜自艱无幹事政，以避小人之害也。文王似之，箕子似之。拯，承也。六二，明夷，睇于左股。旁視為睇。六二，辰在酉，酉是西方，又下體離，離為目。九三，體在震，震東方。九三，又在辰，辰得巽，氣為股。此謂六二有明徳，欲承九三，故云睇于左股。 \\n 　 家人 \\n 初九，閑，習也。九三，嗃嗃，苦熱之意。嘻嘻，驕佚喜笑之意。九五，假。登也，六二，中饋，酒食也。 \\n 　 睽 \\n 睽，乖也。火欲上，澤欲下。猶人同居而志異也。故謂之睽。二五相應，君隂臣陽，君而應臣，故小事吉睽音圭。六三，其牛挈。牛角皆踊，曰挈。 \\n 　 蹇 \\n 往得中也。中，和也。初六，宜，待時也。六四，往蹇来連。連如字，遲久之意。 \\n 　 解 \\n 百果草木皆甲宅，木實曰果。皆讀如人倦之解。解，謂坼。呼呼火亞反皮曰甲，根曰宅。宅，居也。 \\n 　 損 \\n 艮為山，兑為澤。互體坤。坤為地，山在地上，澤在地下，澤以自損，増山之髙也。猶諸侯損其國之富，以貢獻於天子，故謂之損矣。二簋，可用享四。以簋進黍稷於神也。初與二直，其四與五承上，故用二簋四，巽爻也。巽為木。五離爻也。離為日。日體圜，木器而圜，簋象也。六五，十朋之龟。案爾雅云，十朋之龟者，一曰神龟，二曰靈龟，三曰攝龟，四曰寶龟，五曰文龟，六曰筮龟，七曰山龟，八曰澤龟，九曰水龟，十曰火龟。徴忿，懫欲徴，猶清也。懫，止也。 \\n 　 益 \\n 隂陽之義，陽稱為君，隂為臣。今震一陽二隂，臣多於君矣。而四體巽之不應，初是天子損其所有，以下諸侯也。人君之道以益下為徳，故謂之益也。震為雷，巽為風。雷動風行，二者相成，猶人君出教令，臣奉行之，故利有攸往，利涉大川矣。 \\n 　 夬 \\n 夬，決也。陽氣浸長至於五，五尊位也，而隂先之，是猶聖人積徳悦天下，以漸消去小人，至於受命，為天子，故謂之夬。揚，越也。五互體乾，乾為君又居尊位，王庭之象也。隂爻越其上，小人乗君子，罪惡上，聞于聖人之朝，故曰夬，揚于王庭。九二，惕號音号莫夜莫如字，无也。无夜，非一夜。九三，壯于頯。頯，夾面也。九五，莧陸，一名商陸。 \\n 　 姤 \\n 遘遇也。一隂承五陽，一女當五男，茍相遇耳，非禮之正，故謂之遘。女壯如是，壯健似滛，故不可娶。婦人以婉，娩為其徳也。詰四方。詰，正也。九五，杞，桞也。 \\n 　 萃 \\n 萃亨无亨字。萃，聚也。坤為順，兑為悦，臣下以順道承事，其君悦徳居上，待之上下相應，有事而和通，故曰萃亨也。假，至也。互有艮，巽為木。艮為闕木，在闕上，宫室之象也。四本震爻，震為長子。五本坎爻，坎為隱伏，居尊而隱伏，鬼神之象。長子入闕，升堂祭祖，禰之禮也，故曰王假有廟。二本離爻也，離為目，居正應五，故利見大人矣。大牲牛也，言大人有嘉?，時可幹事，必殺牛以盟，既盟則可以行，故曰利往。除戎器。除，去也。初六，一握。握當讀為夫三為屋之屋。六二，禴，夏祭名。上六，自目曰涕，自鼻曰洟。 \\n 　 昇 \\n 昇，上也。坤地巽木，木生地中，日長而上，猶聖人在諸侯之中，明徳日益髙大也，故謂之昇。昇，進益之象。六四，王用亨于岐山。亨，獻也許兩反。 \\n 　 困 \\n 坎為月，互體離。離為日，兑為暗。昧，日所入也。今上掩日月之明，猶君子處亂世，為小人所不容，故謂之困也。君子雖困居險，能悦，是以通而无咎也。九二，困于酒食，朱韍方来，利用享祀。二據初，辰在未，未為土，此二為大，夫有地之象。未上值天，厨酒食象。困于酒食者，采地薄不足已用也。二與日為體，離為鎮霍。爻四為諸侯有明徳，受命當王者。離為火，火色赤。四爻辰在午時，離氣赤又朱是也。文王將王，天子制用朱韍。朱，深于赤。九五，劓刖。當為倪□。 \\n 　 井 \\n 井，法也。坎，水也。巽木，桔橰也。互體離兑，離外堅中，虚瓶也。兑為暗澤，泉口也。言桔橰引瓶，下入泉口，汲水而出井之象也。井以汲人，水无空竭，猶人君以政教養天下，惠澤无窮也。九二，井谷射鮒。九二，坎爻也。坎為水，上直巽。九三，艮爻也。艮為山，山下有井，必因谷水所生魚，無大魚但多鮒魚耳。夫感動天地，此魚之至大。射鮒井谷，此魚之至小，故以相況。甕，停水器也。井渫不食，謂已浚渫也。猶臣修正其身以事君也。 \\n 　 革 \\n 革，改也。水火相息而更用事。猶王者受命，改正朔，易服色，故謂之革也。 \\n 　 鼎 \\n 鼎象也。卦有木火之用，互體乾兑。乾為金，兑為澤，澤鍾金而含水，?以木火，鼎烹熟物之象。鼎烹熟以養人，猶聖君興仁義之道以教天下也，故謂之鼎矣。凝命，凝成也。初六，鼎顛趾。顛，踣也。趾，足也。無事曰趾，設陳曰足。爻體巽為股。初爻在股之下，足象也。足所以承，正鼎也。初隂爻而柔與乾同體，以否正承乾。乾為君，以喻君。夫人事君，若失正禮，踣其為足之道，情無怨，則當以和，義出之然。如否者，嫁於天子，雖失禮，无出道，廢逺之而已。若其无子，不廢逺之，后尊如故其犯。六出則廢之逺之。子廢。坤為順，又為子，母牛。在后妃之旁，側妾之例也。有順徳，子必賢，賢而立以為世子，又何咎也。九二，我仇有疾。怨耦曰仇。九三，雉膏，食之美者。九四，鼎折足，覆公餗，其刑屋釋文剭周禮注云其刑剭音屋。糝，謂之餗。震為竹，竹萌曰筍，筍者，餗之為菜也。餗，美饌，具八珍之食。鼎三足，三公象。若三公傾覆王之美道，屋中刑之一云臣下曠官，失君之美道，當刑之于屋中。餗，一作蔌。注，一蔌為八珍所用。六五，金鉉，喻明道能舉君之官職也。 \\n 　 震 \\n 震驚百里不丧匕鬯。震為雷，雷動物之氣也。雷之發聲，猶人君出政教以動國中之人也，故謂之震。人君有善聲，教則嘉會之禮通矣。驚之言，警戒也。雷發聲聞於百里，古者諸侯之象。諸侯之出教令，能警戒其國疆之内，則守其宗廟社稷為之祭主，不亡其匕與鬯也。人君於祭之禮，匕牲體薦鬯而已，其餘不親為也。升牢於俎，君匕之，臣載之，鬯秬酒。芬芳條，鬯因名焉。啞啞，樂也。六二，億，丧貝十萬曰億於力反。六三，蘇蘇，不安也。上六，索索，猶縮縮，足不正也。矍矍，目不正。 \\n 　 艮 \\n 艮之言很也。艮為山，山立峙各於其所，无相順之。時猶君在上，臣在下，恩敬不相與通，故謂之艮也。九三，限要也。列其腰。 \\n 　 漸 \\n 初六，干，謂大水之傍，故停水處。九三，婦孕不育。九三，上與九五，互體為離。離為大腹孕之象也。又互體為坎，坎為大。夫坎為水，水流而去，是夫征不復也。夫既不復，則婦人之道顛覆，故孕而不育。孕猶娠也。 \\n 　 歸妹 \\n 六三，歸妹以須。須，有才智之稱天文有須女屈原之姊名女須姊一作妹。上六，女承筐无實。宗廟之禮，主婦奉筐米。 \\n 　 豐 \\n 豐之言，腆充滿意也。初九，遇其妃主。嘉耦曰妃。雖曰无咎，初修禮，上朝四。四以匹敵，恩厚待之，雖留十旬，不為咎。正以十日者，朝聘之禮止於主，國以為限，聘禮畢歸。大禮曰：旬而稍。旬之外為稍。久留非常。六二，豐其菩。菩，小席。九三，豐其芾。芾，祭祀之蔽膝。日中見昧，折其右肱。三艮爻，艮為手，互體為巽。巽又為進退，手而便于進退，右肱也。猶大臣用事于君，君能誅之，故无咎。上六，闃無人，貌天際翔也。際，當為瘵。瘵，病也，自戕也戕傷也。 \\n 　 旅 \\n 初六，瑣瑣，猶小小也。爻互體艮。艮，小石，小小之象。三為聘客。初與二其介也。介當以篤實之，人為之而用小人。瑣瑣然。客主人為言，不能辭曰，非禮。不能對曰，非禮。每者不能以禮行之，則其所以得罪。 \\n 　 兑 \\n 九四，商兑。商，隱度也。 \\n 　 節 \\n 節以制度，空府藏則傷財，力役繁則害民。二者奢泰之所致。 \\n 　中孚 \\n 豚魚吉。三辰在亥，亥為豕。爻失正，故變而從小。名言豚耳。四辰在丑，丑為鼈，蟹。鼈，蟹，魚之微者。爻得正，故變而從大。名言魚耳。互體兑，兑為澤。四上值天淵，二五皆坎。爻坎為水，二侵澤則豚。利五亦以水灌淵，則魚利。豚魚以喻小民也。而為明君賢臣，恩意所供養，故吉。乘木舟，虚也。舟謂集板，如今自空大木為之，曰虚。 \\n 　 小過 \\n 不宜上，上如字謂君也。中孚為陽，貞於十一月。子小過為隂，貞於六月法於乾坤。 \\n 　 未既 \\n 濟，既已也。盡也。濟，度也。六二，茀車蔽也。九三，憊劣弱也。九五，東鄰殺牛，不如西鄰之禴祭。互體為坎，又互體為離。離為日，坎為月，日出東方，東鄰象月。出西方，西鄰象也坊記疏云：東鄰謂紂國中也。西鄰謂文王國中也。既濟，離下坎上。離為牛，坎為豕。西鄰禴祭則用豕，與言殺牛而凶，不如殺豕受福。喻奢而慢，不如儉而敬也。與易注不同。禴，夏祭之名。 \\n 　 未濟 \\n 汔几也。凡卦爻二至四，三至五，兩體交互，各成一卦。先儒謂之互體。 \\n 繫辭 \\n 君臣尊卑之貴賤，如山澤之有髙卑也，動静雷風也。類聚羣分，謂水火也。成象日月星辰也。成形謂草木鳥獸也。乾以易知音亦，翫其辭。震无咎，震懼也。 \\n  \\n 原始及終，精氣為物，遊魂為變。精氣謂七八也，遊魂謂九六也。七八，木火之數。九六，金水之數。木火用事而物生，故曰精氣為物。金水用事而物變，故曰遊魂為變。遊魂謂之鬼物，終所歸。精氣謂之神物生，所信也。言木火之神生物東南，金水之鬼終物西北。二者之情其狀，與春夏生物，秋冬終物相似一云二物變化其情，與天地相似。故無所差違之也。道濟天下道當作導，範圍，範法也。故君子之道尟矣。臧諸用。臧，善也。言天下之至賾賾當為動，慎斯術也。術，道。有功而不置置當作誌，野容誨滛言妖野容儀。大衍之數五十，天地之數五十，有五以五行氣通。凡五行減五，大衍又減一，故四十九也。衍，演也。揲，取也。天一生水於北地，二生火於南，天三生木於東地，四生金於西，天五生土於中。陽无耦，隂无配，未得相成。地六成水於北，與天一并天七成火於南，與地二并地八成木於東，與天三并天九成金於西，與地四并地十成土於中。與天五并也，大衍之數五十有五。五行各氣并，氣并而減五，惟有五十。以五十之數不可以為七八，九六。卜筮之占以用之，故更減其一，故四十有九也。天數五，地數五，五位相得而各有合。天地之氣各有五，五行之次，一曰水，天數也。二曰火，地數也。三曰木，天數也。四曰金，地數也。五曰土，天數也。此五者，隂无匹，陽无耦，故又合之。地六為天一匹也，天七為地二耦也，地八為天三匹也，天九為地四耦也，地十為天五匹也。二五隂陽各有合，然後氣相得施化行也。研機，機當作几。几，微也。蓍之徳圓而神，蓍形圓而可以立變化之數，故謂之神也。四象，布六於北方，以象水。布八於東方，以象木。布九於西方，以象金。布七於南方，以象火。河出圖，洛出書，聖人則之。春秋緯云，河以通乾出天，苞洛以流坤吐地。符河龍圖，發洛龟書。感河圖有九篇，洛書有六篇，有以尚賢也。樞，戸樞也。機，弩牙也。戸樞之發，或明或闇。弩牙之發，或中或否。以譬言語之，發有榮有辱。包犧，包，聚也。鳥獸全具，曰犧。盖取諸乾坤，乾為天，其色元。坤為地，其色黄。但土無正位，託於南方，南方色赤，黄而兼赤，故為纁也。重門擊柝，豫，坤下震上。九四體震，又互體有艮。艮為門。震日所出，亦為門。重門象艮，又為手。巽爻也，應在四，皆木也。手持二木也，手持二木以相敲是為擊柝，擊柝為守備警戒也。四又互體為坎，坎為盜，五離爻為甲胄戈兵，盜謂持兵，是暴客也。又以其卦為豫，有守備則不可自逸。結繩為約，事大大其繩，事小小其繩。書契，書之於木，刻其側為契，各持其一，後以相考。合以制器者，尚其象。存於器，象可得而用。一切器物及造立皆是。一君二民，君子之道也。二君一民，小人之道也。一君二民，謂黄帝，堯，舜。謂地方萬里為方，千里者百，中國之民居七千里，七七四十九，方千里者四十九。夷狄之民居千里者五十一，是中國夷狄二民共事一君。二君一民，謂三代之末，以地方五千里一君，有五千里之土，五五二十五，更足以一君。二十五始滿千里之方，五十乃當堯，舜一民之地，故云二君一民。男女覯精，覯，合也。男女以隂陽合其精氣，因貳以濟民，行貳當為弍損。徳之修也。修，治也。困徳之辯也。辯，别也。遭困之時，君子固窮，小人窮則濫徳，於是别也。益，長裕而不設。設，大也。雜物算徳。算，數也。居可知矣居音基。知者，觀其彖辭。彖辭，爻辭也。亹亹，汲汲也。 \\n  \\n 　 説卦 \\n 昔者，聖人謂伏犧、文王也。參天兩地而倚數。天地之數，備於十，乃三之。以天兩之，以地而倚託。大演之數，五十也。必三之以天，兩之以地者。天三覆，地二載。必極於數，庶得吉，凶之審也。揮，揚也。雷風相薄，薄，入也。莫盛乎艮，盛，音成，裏也。其于人也為宣髮，宣髮，取四月靡草，死髮在人體猶靡草在地。為黄顙，為乾卦。乾當為幹，陽在外能幹正也。為科上槀，為黚喙，謂虎豹之屬，貪冒之類。兑為羊，其畜好剛鹵。 \\n  \\n 　 序卦 \\n  \\n 訟猶爭也。言飲食之會，恒多諍也一作争。故受之以豫，言國既大而能謙，則于政事恬逸。雷出地，奮逸。豫，行出而喜樂之意。豫必有隨，喜樂而出，人則隨從。孟子曰：吾君不游，吾何以休。吾君不豫，吾何以助。此之謂也。物穉不可不養也，言孩稚不養則不長也。可觀而後有所合。易乾鑿度曰：陽起于子，隂起于午。天數天分，以陽出離，以隂入坎，坎為中男，離為中女。太乙之行，出從中男，入從中女。因隂陽男女之偶為終始也，故受之以大過。以養賢者，宜過于厚。夫婦之道，不可以不久也。言夫婦當有終身之義，夫婦之道謂咸恒也。致飾然後亨亨許兩反。 \\n  \\n  \\n  \\n 　 雜卦 \\n 蠱則飾也。 \\n  \\n 原跋 \\n  \\n  \\n 康成注易九卷，多論互體，江左與王輔嗣學竝立，荀崧謂其書根源顔延之為祭酒。黜鄭置王，齊，陸澄詒王儉書云，易自商瞿之後，雖有異家之學，同以象數為宗，數年後乃有王弼之説。王濟云弼所誤者多，何必能頓廢，前儒河北諸儒，專主鄭氏。隋興學者，慕弼之學。遂為中原之師，唐因之，今鄭注不傳，此景迂晁氏所慨歎也。李鼎祚云，鄭多參天象，王全釋人事易道，豈偏滯於天人者哉。合彖象於經，葢自康成始。其説間見於鼎祚集解，及釋文易詩，三禮，春秋義疏，後漢書文選注。應麟讀易之暇，輯為此編，庶几先儒，象數之學，猶有攷焉。癸酉季夏哉生明汲古堂。 \\n  \\n 　"}
