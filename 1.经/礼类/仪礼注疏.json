{"章节": "卷一 士冠礼第一", "正文": "卷一士冠礼第一 \\n  \\n  \\n 　 \\n 　 \\n 《仪礼疏》序。○窃闻道本冲虚，非言无以表其疏；言有微妙，非释无能悟其理。是知圣人言曲事资，注释而成。至於《周礼》、《仪礼》，发源是一，理有终始，分为二部，并是周公摄政大平之书。《周礼》为末，《仪礼》为本。本则难明，末便易晓。是以《周礼》注者，则有多门，《仪礼》所注，后郑而已。其为章疏，则有二家：信都黄庆者，齐之盛德；李孟悊者，隋日硕儒。庆则举大略小，经注疏漏，犹登山远望而近不知；悊则举小略大，经注稍周，似入室近观而远不察。二家之疏，互有修短。时之所尚，李则为先。案士冠三加，有缁布冠、皮弁、爵弁，既冠，又著玄冠见於君。有此四种之冠，故记人下陈缁布冠、委貌、周弁，以释经之四种。经之与记都无天子冠法，而李云委貌与弁皆天子始冠之冠，李之谬也。《丧服》一篇，凶礼之要，是以南北二家，章疏甚多，时之所以，皆资黄氏。案郑注《丧服》引《礼记·檀弓》云：绖之言实也，明孝子有忠实之心，故为制此服焉。则绖之所作，表心明矣。而黄氏妄云：衰以表心，绖以表首。以黄氏公违郑注，黄之谬也。黄、李之训，略言其一，馀足见矣。今以先儒失路，后宜易涂，故悉鄙情，聊裁此疏，未敢专欲，以诸家为本，择善而从，兼增己义，仍取四门助教李玄植详论可否，佥谋已定，庶可施以函丈之儒，青衿之俊，幸以去瑕取玖，得无讥焉。 \\n  \\n  \\n 　 \\n  \\n [疏]《士冠礼》第一。○郑《目录》云：童子任职居士位，年二十而冠，主人玄冠朝服，则是於诸侯。天子之士，朝服皮弁素积。古者四民世事，士之子恒为士。冠礼於五礼属嘉礼，大、小《戴》及《别录》此皆第一。○释曰：郑云“童子任职居士位，年二十而冠”，为士身加冠。知者，郑见下《昏礼》及《士相见》皆据士身自昏、自相见。又《大戴礼·公冠》篇及下诸侯有冠礼，夏之末造，亦据诸侯身自加冠，故郑据士身自加冠为目也。郑云“四民人世事，士之子恒为士”者，是《齐语》文。彼云：“桓公谓管仲曰：‘成民之事若何？’管子对曰：‘四民勿杂处也。’公曰：‘处士、农、工、商若何？’管子对曰：‘昔圣王之处士就闲燕也，处工就官府也，处商就市井也，处农就田野也。少而习焉，其心安焉。是四民世事，士之子恒为士也。”引之者，证此士身年二十加冠法。若士之子，则四十彊而仕，何得有二十为士自加冠也？二十而冠者，郑据《曲礼》文“二十曰弱冠”，故云年二十而冠。其大夫始仕者，二十已冠，讫五十乃爵命为大夫，故大夫无冠礼。又案《丧服·小功章》云“大夫为昆弟之长殇”，郑云：“大夫为昆弟之长殇，小功谓为士者若不仕者也。以此知为大夫无殇服也。”《小记》云：“丈夫冠而不为殇。”大夫身已加冠，降兄殇在小功，是身有德行，得为大夫冠，不以二十始冠也。若诸侯则十二而冠，故《左传》襄九年：“晋侯与诸侯伐郑，还，公送晋侯，以公宴于河上。问公年，季武子对曰：‘会于沙随之岁，寡君以生。’注云：沙随在成十六年。晋侯曰：‘十二年矣，是谓一终，一星终也。国君十五而生子，冠而生子，礼也。君可以冠矣。’”是诸侯十二而冠也。若天子，亦与诸侯同十二而冠，故《尚书·金縢》云“王与大夫尽弁”，时成王年十五，云王与大夫尽弁，则知天子亦十二而冠矣。又《大戴礼》云：“文王十三生伯邑考。”《左传》云：“冠而生子，礼也。”是殷之诸侯亦十二而冠。若夏之天子、诸侯与殷天子亦十二而冠。可知若天子之子则亦二十而冠。故《礼记·祭法》云“王下祭殇五”。又《礼记·檀弓》云：“君之適长殇，车三乘。”是年十九已下乃为殇，故二十乃冠矣。若天子、诸侯冠，自有天子、诸侯冠礼，故《大戴礼》有《公冠》篇，天子自然有冠礼，但《仪礼》之内亡耳。士既三加，为大夫早冠者，亦依士礼三加。若天子、诸侯礼则多矣。故《大戴礼·公冠》篇云“公冠四加”者，缁布、皮弁、爵弁后加玄冕。天子亦四加，后当加衮冕矣。案下文云：“天子之元子犹士，天下无生而贵者。”则天子之子虽早冠，亦用士礼而冠。案《家语·冠颂》云：“王大子之冠，拟冠。”则天子元子亦拟诸侯四加。若然，诸侯之子不得四加，与士同三加可知。郑又云“冠於五礼属嘉礼”者，郑据《周礼》大宗伯所掌五礼，吉、凶、宾、军、嘉而言。《宗伯》云“以嘉礼亲万民”，下云“以昏冠之礼亲成男女”，是冠礼属嘉礼者也。郑又云“大、小戴及《别录》此皆第一”者，大戴，戴圣，与刘向为《别录》十七篇，次第皆《冠礼》为第一，《昏礼》为第二，《士相见》为第三，自兹以下，篇次则异。故郑云大、小《戴》、《别录》即皆第一也。其刘向《别录》，即此十七篇之次是也，皆尊卑吉凶次第伦叙，故郑用之。至於大戴即以《士丧》为第四，《既夕》为第五，《士虞》为第六，《特牲》为第七，《少牢》为第八，《有司彻》为第九，《乡饮酒》第十，《乡射》第十一，《燕礼》第十二，《大射》第十三，《聘礼》第十四，《公食》第十五，《觐礼》第十六，《丧服》第十七。小戴於《乡饮》、《乡射》、《燕礼》、《大射》四篇亦依此《别录》次第，而以《士虞》为第八，《丧服》为第九，《特牲》为第十，《少牢》为第十一，《有司彻》为第十二，《丧》为第十三，《既夕》为第十四，《聘礼》为第十五，《公食》为第十六，《觐礼》为第十七。皆尊卑吉凶杂乱，故郑玄皆不从之矣。 \\n 　 \\n 仪礼。 \\n [疏]“仪礼”。○释曰：《仪礼》者，一部之大名；《士冠》者，当篇之小号。退大名在下者，取配注之意故也。然《周礼》言周不言仪，《仪礼》言仪不言周，既同是周公摄政六年所制。题号不同者，《周礼》取别夏、殷，故言周；《仪礼》不言周者，欲见兼有异代之法，故此篇有醮用酒，《燕礼》云诸公，《士丧礼》云商祝、夏祝，是兼夏、殷，故不言周。又《周礼》是统心，《仪礼》是履践，外内相因，首尾是一。故《周礼》已言周，《仪礼》不须言周，同可知矣。且《仪礼》亦名《曲礼》，故《礼器》云：“经礼三百，曲礼三千。”郑注云：“曲犹事也，事礼谓今礼也。其中事仪三千。”言仪者，见行事有威仪；言曲者，见行事有屈曲。故有二名也。 \\n 　 \\n 郑氏注。 \\n [疏]“郑氏注”。○释曰：《后汉书》云：“郑玄，字康成，青州北海郡高密县人，郑崇之后也。”言“注”者，注义於经下，若水之注物，亦名为著。故郑叙云：“凡著《三礼》七十二篇。”云著者，取著明经义者也。孔子之徒言传者，取传述之意。为意不同，故题目有异也。但《周礼》六官六十，叙官之法，事急者为先，不问官之大小。《仪礼》见其行事之法，贱者为先，故以《士冠》为先。无大夫冠礼，诸侯冠次之，天子冠又次之。其《昏礼》亦士为先，大夫次之，诸侯次之，天子为后。诸侯乡饮酒为先，天子乡饮酒次之，乡射、燕礼已下皆然。又以《冠》、《昏》、《士相见》为先后者，以二十而冠，三十而娶，四十强而仕，即有挚见乡大夫、见己君及见来朝诸侯之等，又为乡大夫、州长行乡饮酒、乡射之事已下，先吉后凶，尽则行祭祀、吉礼，次叙之法，其义可知。略陈《仪礼》元本，至於礼之大义，备於《礼记疏》。 \\n 　 \\n 士冠礼。筮于庙门。筮者，以蓍问日吉凶於《易》也。冠必筮日於庙门者，重以成人之礼成子孙也。庙，谓祢庙。不於堂者，嫌蓍之灵由庙神。 \\n  \\n [疏]“士冠”至“庙门”。○释曰：自此至“宗人告事毕”一节，论将行冠礼，先筮取日之事。案下文云“布席于门中，闑西阈外”者，闑为门限，即是门外。故《特牲礼》筮日，主人即位於门外西面。此不言门外者，阈外之文可参，故省文也。○注“筮者”至“庙神”。○释曰：郑知筮以蓍者，《曲礼》云“龟曰卜，蓍曰筮”，故知筮以蓍也。云“问日吉凶於《易》也”者，下云“若不吉，则筮远日，如初仪”；又案《周礼》大卜掌《三易》，一曰《连山》，二曰《归藏》，三曰《周易》；筮得卦，以《易》辞占吉凶，故云问日吉凶於《易》也。不筮月者，《夏小正》云：“二月绥多士女，冠子取妻时也。”既有常月，故不筮也。云“冠必筮日於庙门者，重以成人之礼成子孙也”者，案《冠义》云：“筮日筮宾，所以敬冠事。敬冠事，所以重礼。”是筮日为重礼之事也。《冠义》又云：“古者重冠。重冠，故行之於庙。行之於庙者，所以尊重事。尊重事，而不敢擅重事。不敢擅重事，所以自卑而尊先祖也。”是成人之礼成子孙也。此经唯论父子、兄弟，不言祖孙。郑兼言孙者，家事统於尊，若祖在则为冠主，故兼孙也。云“庙谓祢庙”者，案《昏礼》行事皆直云庙，《记》云“凡行事，受诸祢庙”，此经亦直云庙，故知亦於祢庙也。然《仪礼》之内单言庙者，皆是祢庙，若非祢庙，则以庙名别之。故《聘礼》云：“宾朝服问卿，卿受于祖庙。”又受聘在始祖庙，即云“不腆先君之祧”，是不言於庙，举祖祧以别之也。士於庙，若天子、诸侯冠，在始祖之庙。是以襄九年季武子云“以先君之祧处之”，祧则与《聘礼》先君之祧谓迁主所藏始祖同也。若然，服虔注以祧为曾祖者，以其公还及卫，冠於卫成公之庙。服注：“成公，卫曾祖。”故以祧为曾祖庙。时不冠於卫之始祖，以非已庙故也。无大夫冠礼，若幼而冠者，与士同在祢庙也。云“不於堂者，嫌蓍龟之灵由庙神”者，此据经冠在庙堂，此蓍筮在门外，不同处，故以庙决堂。以蓍自有灵，知吉凶不假庙神，故云嫌蓍龟之灵由庙神也。案《天府职》云：“季冬，陈玉，以贞来岁之美恶。”注云：“问岁之美恶，谓问於龟。”凡卜筮者，实问於鬼神，龟筮能出其卦兆之占耳。若然，卜筮实问七八九六之鬼神，故以六玉礼耳。而龟筮直能出其卦兆之占，似无灵者，各有所对。若以蓍龟对生数、成数之鬼神，则蓍龟直能出卦兆，不得有神。若以卦对生成之鬼神，则蓍龟亦自有神。是以《易·系辞》云“蓍之德圆而神”，又云“定天下之吉凶，成天下之亹亹者，莫善於蓍龟。”又郭璞云：“上有荫丛蓍，下有千龄蔡。”凡虫之智，莫善於龟；凡草之灵，莫善於蓍。蓍、龟自有灵也。若蓍自有神，不假庙神也。不於寝门筮者，一取成人之礼成子孙，二兼取鬼神之谋。故《易·系辞》云“人谋鬼谋”，郑注云：“鬼谋，谓谋卜筮於庙门。”是也。 \\n 　 \\n 主人玄冠，朝服，缁带，素韠，即位于门东，西面。主人，将冠者之父兄也。玄冠，委貌也。朝服者，十五升布衣而素裳也。衣不言色者，衣与冠同也。筮必朝服者，尊蓍龟之道。缁带，黑缯带。士带博二寸，再缭四寸，屈垂三尺。素韠，白韦韠，长三尺，上广一尺，下广二尺，其颈五寸，肩革带博二寸。天子与其臣，玄冕以视朔，皮弁以日视朝。诸侯与其臣，皮弁以视朔，朝服以日视朝。凡染黑，五入为緅，七入为缁，玄则六入与？ \\n  \\n [疏]“主人”至“西面”。○释曰：此主人将欲谋日之时，先服，即位於祢庙门外，东西而立，以待筮事也。○注“主人”至“八与”。○释曰：经直云主人，当是父兄加冠之礼。知兼有兄者，《论语》云：“出则事公卿，入则事父兄。”父兄者，一家之统，父不在则兄为主可知，故兼其兄也。又案下文“若孤子，则父兄戒宿。冠之日，主人紒而迎宾”，则无亲父亲兄，故彼注云“父、兄，诸父、诸兄”，则知此主人迎宾是亲父、亲兄也。云“玄冠，委貌”者，此云玄冠，下记云委貌，彼云委貌，见其安正容体；此云玄冠，见其色；实一物也。云“朝服者，十五升布衣”者，《杂记》云“朝服十五升”，布也。云“素裳”者，虽经不言裳，裳与韠同色，云素韠者，故知裳亦积白素绢为之也。云“衣不言色者，衣与冠同也”者，礼之通例，衣与冠同色，故《郊特牲》云“黄衣黄冠”是也。裳与韠同色，故下爵弁服、纁裳、韎韐，韎韐即纁之类是也。经直云朝服不言色，与冠同可知也。若然，郑不言裳与韠同色者，举衣与冠同，裳与韠同，亦明知，故不言也。其衣冠色异，经即别言之。是以下云爵弁服纯衣是也。云“筮必朝服者，尊蓍龟之道”者，此决正冠时，主人服玄端爵韠，不服此服，朝服是尊蓍龟之道也。若然，下文云有司如主人服，又宿宾，宾如主人服，又宿赞冠者，及夕为期，皆朝服。云尊蓍龟者，案《乡饮酒》主人朝服，则此有司、宾主朝服，自是寻常相见所服，非特相尊敬之礼。此筮而朝服，决正冠时与。士之祭礼，入庙常服玄端。今此筮亦在庙，不服玄端，故云尊蓍龟之道。此筮唯有蓍草，言龟者，按《周礼》小事徒筮而已；若大事，先筮而后卜。龟筮是相将之物，同著朝服，故兼言龟，是以《杂记》卜筮皆朝服也。案《特牲礼》筮日与祭同服玄端，《少牢》筮日与祭同服朝服，不特尊蓍龟者。彼为祭事，龟不可尊於先祖，故同服。此为冠事，冠事龟可尊於子孙，故服异也。云“缁带，黑缯带”者，案《玉藻》云“君素带，终裨。大夫素带，裨垂。士练带，率下裨”。注云：“大夫裨其纽及末，士裨其末而已。”又云“杂带，君朱绿，大夫玄华，士缁裨”。郑云：“君裨带上以朱，下以绿终之。大夫裨垂外以玄，内以华。士裨垂之下，外内皆以缁，是谓缁带。”郑彼云“是谓”者，指此文也。若然，天子、诸侯带绕腰及垂者，皆裨之。大夫则不裨其绕腰者，直裨垂之三尺屈而垂者。士则裨其末绕三尺，所垂者不裨，在者若然。大带所用物：大夫已上用素；士练缯为带体，所裨者用缁。则此言缁，据裨者而言也。云“士带博二寸，再缭四寸，屈垂三尺”者，此亦《玉藻》文。大夫已上大带博四寸。此士卑降於大夫已上，博二寸，再缭共为四寸，屈垂三尺。则大夫已上亦屈垂三尺同矣。云“素韠，白韦韠”者，案《玉藻》云：“韠，君朱，大夫素，士爵韦。”彼以韠为总目，而云君朱，大夫素，士爵韦，是韠色不同。下云韦者，是君、大夫同用韦也。但彼是玄端服之韠，此士用素韦为之，故郑云白韦韠也。又云“韠，长三尺”至“博二寸”，亦皆《玉藻》文。郑彼注云：“颈五寸，亦谓广也。颈中央、肩两角皆上接革带，肩与革带广同。”此韠即黻也。祭服谓之黻，朝服谓之韠也。云“天子与其臣，玄冕以视朔，皮弁以日视朝”者，此约《玉藻》而知。案彼云天子玄端，“听朔於南门之外”，“皮弁以日视朝”。又云诸侯“皮弁以听朔於大庙，朝服以日视朝於内朝”，彼注云：“端当为冕。”谓天子以玄冕听朔於南门之外、明堂之中。彼皆不言臣，此郑兼言臣者，欲见在朝君臣同服。引之者，证此玄冕朝服而筮者是诸侯之士。则诸侯与其臣与子加冠，同服皮弁以筮日。天子与其臣与子加冠，同服玄冕以筮日矣。知天子服玄冕、诸侯服皮弁以筮日者，郑既取君臣同服，明筮时还君臣同服。若云天子用玄冕、诸侯用皮弁，其臣不得上同于君，君下就臣同朝服也。云“凡染黑，五入为緅，七入为缁，玄则六入与”者，案《尔雅》一染谓之縓，再染谓之赪，三染谓之纁。”此三者皆是染赤法。《周礼·锺氏》染鸟羽云：“三入为纁，五入为緅，七入为缁。”此是染黑法，故云凡染黑也。但《尔雅》及《周礼》无四入与六入之文，《礼》有色朱玄之色，故注此玄则六入，下经注云朱则四入，无正文，故皆云“与”以疑之。但《论语》有绀緅连文，绀又在緅上，则以纁入赤为朱，若以纁入黑则为绀。故《淮南子》云：“以染緅则黑于。”又以绀入黑汁则为緅，故绀緅连言也。若然，玄为六入，缁为七入，深浅不同。而郑以衣与冠同，以缁与玄同色者，大同小异，皆是黑色，故云同也。 \\n 　 \\n 有司如主人服，即位于西方，东面，北上。有司，群吏有事者，谓主人之吏，所自辟除，府史以下，今时卒吏及假吏是也。 \\n  \\n [疏]“有司”至“北上”。○释曰：此论主人有司从主人有事，故立位于庙门外西方，东面以待事也。○注“有司”至“是也”。○释曰：士虽无臣，皆有属吏、胥徒及仆隶，故云“有司，群吏有事者”也。云“谓主人之吏，所自辟除，府史以下”者，案《周礼》三百六十官之下，皆有府史胥徒，不得君命，主人自辟除，去役赋，补置之，是也。又案《周礼》皆云府史，此云群吏，吏、史亦一也。故举汉法为证。又《周礼》郑注云：“官长所自辟除。”此云主人者，以此经云主人，故依经而直云主人，主亦为长者也。又此注以有司为群吏，案《特牲》以有司为士属吏，不同者，言群吏则为府吏胥徒也；言属吏则谓君命之士。是以下文“宿赞冠者”注云：“谓宾若他官之属，中士若下士也。”又主人赞者，亦云“其属中士若下士”，是言属者尊之义。《特牲》之“有司，士之属吏”亦亲类也。《特牲》有司之上有子姓，此文无者，彼祭祀事重，故子姓皆来；此冠事稍轻，故容有不至，故不言。 \\n 　 \\n 筮与席、所卦者，具馔于西塾。筮，所以问吉凶，谓蓍也。所卦者，所以画地记爻，《易》曰：“六画而成卦。”馔，陈也。具，俱也。西塾，门外西堂也。 \\n  \\n [疏]“筮与”至“西塾”。○释曰：下云“布席于门中闑西阈外”，彼据筮。此云西塾，据陈处。○注“筮所”至“堂也”。○释曰：“筮，所以问吉凶，谓蓍也”者，案《曲礼》云：“龟为卜，策为筮。”故知问吉凶谓蓍。案《易》筮法用四十九蓍，“分之为二以象两，卦一以象三，揲之以四以象四时。归奇于扐以象闰”，“十有八变而成卦”是也。云“所卦者，所以画地记爻”者，筮法，依七八九六之爻而记之，但古用木画地，今则用钱。以三少为重钱，重钱则九也。三多为交钱，交钱则六也。两多一少为单钱，单钱则七也。两少一多为拆钱，拆钱则八也。案《少牢》云：“卦者在左坐，卦以木。”故知古者画卦以木也。云“《易》曰六画而成卦”者，《说卦》文，彼云：“昔者圣人之作《易》也，将以顺性命之理，是以立天之道曰阴与阳，立地之道曰柔与刚，立人之道曰仁与义。兼三才而两之，故《易》六画成卦。”注云：三才，天、地、人之道，六画，画六爻。引之者，证画地识爻之法。云“西塾，门外西堂也”者，案《尔雅》云：“门侧之堂谓之塾。”即《士虞礼》云“羞燔俎在内西塾上，南顺”是也。筮在门外，故知此经西塾门外西堂也。 \\n 　 \\n 布席于门中，闑西阈外，西面。闑，门橛。阈，阃也。古文闑为槷，阈为蹙。 \\n  \\n [疏]“布席”至“西面”。○释曰：此所布之席拟卜筮之事。言在“门中”者，以大分言之。云“闑西阈外”者，指陈席处也。○注“闑门”至“为蹙”。○释曰：云“闑，门橛”者，闑，一名橛也。云“阈，阃也”者，《曲礼》云“外言不入于阃”，阃，门限，与阈为一也。云“古文闑为槷，阈为蹙”者，遭于暴秦，燔灭典籍，汉兴，求录遗文之后，有古书、今文。《汉书》云：鲁人高堂生为汉博士，传《仪礼》十七篇。是今文也。至武帝之末，鲁恭王坏孔子宅，得古《仪礼》五十六篇，其字皆以篆书，是为古文也。古文十七篇与高堂生所传者同，而字多不同，其馀三十九篇绝无师说，秘在於馆。郑注《礼》之时，以今、古二字并之。若从今文不从古文，即今文在经，闑阈之等是也，於注内叠出古文，槷蹙之属是也。若从古文不从今文，则古文在经，注内叠出今文，即下文“孝友时格”，郑注云：“今文格为嘏。”又《丧服》注“今文无冠布缨”之等是也。此注不从古文槷蹙者，以槷蹙非门限之义，故从今不从古也。《仪礼》之内，或从今，或从古，皆逐义强者从之。若二字俱合义者，则互挽见之，即下文云“壹揖壹让升”，注云：“古文壹皆作一。”《公食大夫》“三牲之肺不离赞者辩取之一以授宾”，注云：“古文一为壹。”是大小注皆叠。今古文二者俱合义，故两从之。又郑叠古今之文者，皆释经义尽乃言之。若叠今古之文说，须别释馀义者，则在后乃言之，即下文“孝友时格”注云“今文格为嘏”，又云“凡醮不祝”之类是也。若然，下记云“章甫殷道”，郑云：“章，明也。殷质，言以表明丈夫也。甫，或为父，今文为斧。”事相违，故因叠出今文也。 \\n 　 \\n 筮人执筴，抽上韇，兼执之，进受命於主人。筮人，有司主三《易》者。韇，藏筮之器。今时藏弓矢者谓之韇丸也。兼，并也。进，前也，自西方而前。受命者，当知所筮也。 \\n  \\n [疏]“筮人”至“主人”。○释曰：此经所陈，据筮时之事。案《少牢》云：史“左执筮，右抽上韇、兼与筮执之，东面受命于主人”。得主人命讫，“史曰：诺。西面于门西，抽下韇，左执筮，右兼执韇以击筮”。乃立筮。此云筴，彼云筮，一也。但筮法不殊，此亦应不异。《少牢》具陈，此不言者，文不具，当与彼同。案《三正记》，大夫蓍五尺，故立筮；七之蓍三尺，当坐筮。与彼异也。○注“筮人”至“筮也”。○释曰：案《周礼·春官》：“筮人掌《三易》：一曰《连山》，二曰《归藏》，三曰《周易》。”注云：“问蓍曰筮，其占《易》。”是筮人主《三易》者也。云“韇，藏筴之器”者，韇有二，其一从下向上承之，其一从上向下韬之也。云“今时藏弓矢者谓之韇丸也”者，此举汉法为况，亦欲见韬弓矢者以皮为之，故《诗》云”象弭鱼服“，是以鱼皮为矢服，则此韇亦用皮也。知“自西方而前”者，上云“即位于西方”，故知前向东方受命也。云“受命者，当知所筮也”者，谓执之不知以请筮何事，宰遂命之也。凡卜筮之法，案《洪范》云：“七稽疑，择建立卜筮人”，三人占，从二人之言”。又案《尚书·金縢》云：“乃卜三龟，一习吉。”则天子、诸侯卜时三龟并用，于玉、瓦、原三人各占一兆也。筮时，《连山》、《归藏》、《周易》亦《三易》并用。夏殷以不变为占，《周易》以变者为占，亦三人各占一《易》，筮皆三占从二。三者，三吉为大吉，一凶为小吉，三凶为大凶，一吉为小凶。案《士丧礼》筮宅，“卒筮，执卦以示命筮者，命筮者受视，反之，东面，旅占”。注云：“旅，众也。反与其属共占之，谓掌《连山》、《归藏》、《周易》者。”又卜葬日云：“占者三人在其南。”注云：“占者三人，掌玉兆、瓦兆、原兆者也。”《少牢》，大夫礼，亦云三人占。郑既云反与其属占之，则郑意大夫卜筮同用一龟、一《易》，三人共占之矣。其用一龟、一《易》，则三代颗用，不专一代。故《春秋纬演孔图》云：“孔子脩《春秋》，九月而成。卜之，得《阳豫》之卦。”宋均注云：“《阳豫》，夏殷之卦名。”故今《周易》无文。是孔子用异代之筮。则大夫卜筮，皆不常据一代者也。 \\n 　 \\n 宰自右少退，赞命。宰，有司主政教者。自，由也。赞，佐也。命，告也。佐主人告所以筮也。《少仪》曰：“赞币自左，诏辞自右。” \\n  \\n [疏]“宰自”至“赞命”。○注“宰有”至“自右”。○释曰：知宰是有司主政教者，士虽无臣，以属吏为宰，若诸侯使司徒兼冢宰以出政教之类，故云“主政教者”。引《少仪》者，取证赞命在右之义，以其地道尊右，故赞命皆在右。是以《士丧礼》亦云：“命筮者在主人之右。”注云：“命尊者宜由右出。”《特牲》云：“宰自主人之左赞命。”不由右者，为神求吉变故也。《士丧》在右不在左者，以其始死，未忍异于生，故在右也。《少牢》宰不赞命，大夫尊屈，士卑不嫌，故使人赞命也。 \\n 　 \\n 筮人许诺，右还，即席坐，西面，卦者在左。即，就也。东面受命，右还北行就席。卦者，有司主画地识爻者。 \\n  \\n [疏]“筮人”至“在左”。○释曰：此言筮人於主人受命讫，行筮事也。但即席坐西面者，主人为筮人而言作坐，文宜在西面下。今退西面于下者，欲西面之文下就画卦者，亦西向故也。○注“即就”至“爻者”。○释曰：郑知“东面受命”者，以其上文有司在西方东面，主人在门东西面，今从门西东面，主人之宰命之，故东面受命可知也。知“右还北行就席”者，以其主人在门外之东南，席在门中，故知右还北行，乃得西面就席坐也。云“卦者，有司主画地识爻者”，上云所卦者，谓於此云卦者，据人以杖画地，记识爻之七八九六者也。 \\n 　 \\n 卒筮，书卦，执以示主人。卒，已也。书卦者，筮人以方写所得之卦。 \\n  \\n [疏]“卒筮”至“主人”。○释曰：此言所筮六爻俱了，卦体得成，更以方版画体示主人之事也。○注“卒已”至“之卦”。○释曰：云“书卦者筮人”者，下文云“筮人还东面旅占”，明此书卦是筮人也。不使他人书卦者，筮人尊卦，亦是尊蓍龟之道也。案《特牲》云：“卒筮，写卦，筮者执以示主人。”注云：“卦者主画地识爻，六爻备，乃以方版写之。”则彼写卦亦是卦者。故郑云卦者画爻者。彼为祭礼，吉事尚提提，故卦者写卦，筮人执卦以示主人。《士丧礼》注云：“卦者写卦示主人。”经无写卦之文，是卦者自画示主人。以其丧礼遽于事，故卦者自画自示主人也。此冠礼，筮者自为自示主人，冠礼异于祭礼、丧礼故也。 \\n 　 \\n 主人受眡，反之。反，还也。 \\n [疏]“主人受眡反之”。○释曰：此筮讫，写所得卦示主人。主人受得省视，虽未辨吉凶，主人尊，先受视以知卦体而已。主人既知卦体，反还与筮人，使人知其占吉凶也。 \\n 　 \\n 筮人还，东面旅占，卒，进告吉。旅，众也。还与其属共占之。古文旅作胪也。 \\n  \\n [疏]“筮人”至“告吉”。○释曰：此言筮人既於主人受得卦体，还于门西东面，旅共占之，是吉卦。乃进向门东，东面告主人云：吉也。 \\n 　 \\n 若不吉，则筮远日，如初仪。远日，旬之外。 \\n [疏]“若不”至“初仪”。○释曰：《曲礼》“吉事先近日”，此《冠礼》是吉事，故先筮近日。不吉，乃更筮远日。是上旬不吉，乃更筮中旬；又不吉，乃更筮下旬。云“如初仪”者，自“筮于庙门”已下至“告吉”是也。○注“远日旬之外”。○释曰：《曲礼》云：“旬之内曰近某日，旬之外曰远某日。”彼据吉礼而言。旬之内曰近某日，据士礼旬内筮，故云近某日，是以《特牲》旬内筮日是也。旬之外曰远某日者，据大夫以上礼旬外筮，故言远某日，是以《少牢》筮旬有一日是也。案《少牢》云：“若不吉，则及远日，又筮日如初。”郑注云：“及，至也。远日后丁若后己。”言至远日，又筮日如初，明不并筮，则前月卜来月之上旬，上旬不吉；至上旬，又筮中旬，中旬不吉；至中旬，又筮下旬；下旬不吉则止，不祭祀也。若然，《特牲》不言及，则可上旬之内筮，不吉则预筮中旬，中旬不吉，又预筮下旬，又不吉则止。若此冠礼亦先近日，《士冠礼》亦于上旬之内预筮三旬，不吉则更筮后月之上旬。以其祭祀用孟月，不容入他月。若冠子，则年已二十不可止，然须冠，故容入后月也。若然，大夫已上筮旬外，士筮旬内。此士礼，而注云“远日，旬之外”者，此远日旬之外，自是当月上旬之内筮不吉，更筮中旬。云远日，非谓《曲礼》文。大夫以上，前月预筮来月上旬为远某日者，彼自有远日，与此别也。 \\n 　 \\n 彻筮席。彻，去也，敛也。 \\n [疏]“彻筮席”。○注“彻去也敛也”。○释曰：据席则彻去之，筮则敛藏之，故两训之也。 \\n 　 \\n 宗人告事毕。宗人，有司主礼者。 \\n [疏]“宗人告事毕”。○注“宗人”至“礼者”。○释曰：士虽无臣，亦有宗人掌礼，比于宗伯，故云“有司主礼者”。 \\n 　 \\n 主人戒宾，宾礼辞，许。戒，警也，告也。宾，主人之僚友。古者有吉事则乐与贤者欢成之，有凶事则欲与贤者哀戚之。今将冠子，故就告僚友使来。礼辞，一辞而许。再辞而许曰固辞。三辞曰终辞，不许也。 \\n  \\n [疏]“主人”至“辞许”。○释曰：自此以下至“宾拜送”一节，论主人筮日讫三日之前，广戒僚友，使来观礼之事也。云“主人戒宾”者，谓主人亲至宾大门外之西、东面，宾出大门外之东、西面戒之。云“宾礼辞许”者，即下云：“戒宾曰：‘某有子某，将加布于其首，愿吾子之教之也。’宾对曰：‘某不敏，恐不能共事，以病吾子，敢辞。’主人曰：‘某犹原吾子之终教之也。’宾对曰：‘吾子重有命，某敢不从。’”是一度辞，后乃许之，是宾礼辞许者也。○注“戒警”至“许也”。○释曰：同官为僚，同志为友。此宾与主人同是官，与为同志，故以“僚友”解之。此谓上、中、下士尝执挚相见者也。若未尝相见，则不必戒，故郑以僚友言之是也。云“古者有吉事则乐与贤者欢成之”者，则此经戒宾使来者是也。云“有凶事则欲与贤者哀戚之”者，则《士丧礼》始死命赴者使告君及同僚之等是也。云“礼辞，一辞而许”者，即此文是也。云“再辞而许曰固辞”者，则《士相见》云：“‘某也原见，无由达，某子以命命某见。’主人对曰：‘某子命某见，吾子有辱，请吾子之就家也，某将走见。’宾对曰：‘某不足以辱命，请终赐见。’主人对曰：‘某不敢为仪，固请吾子之就家也，某将走见。’宾对曰：‘某不敢为仪，固以请。’主人对曰：‘某也固辞，不得命，将走见。’”是其再辞而许，名为固辞之义也。云“三辞曰终辞不许也”者，又《士相见》云：“士见于大夫，终辞其挚。”是三辞不许为终辞之义也。若一辞不许，后辞上许，则为礼辞许。若再辞不许，后三辞上许，则为再辞而许之曰固。辞若不许至于三辞，又不许，则为三辞曰终辞不许也。又三辞而许则曰三辞，若三辞不许乃曰终辞。是以《公食大夫》戒宾，“上介出请，入告，三辞”。又《司仪》云：“诸公相为宾，主君郊劳，交摈，三辞，车逆，拜辱，三揖，三辞。”注云：“先辞，辞其以礼来于外。后辞，辞升堂。”皆是三辞而许称三辞。若然，此戒宾，宾礼辞许，不固辞。案《乡饮酒》主人“请宾，宾礼辞，许”。注云：“不固辞者，素所有志。”是宾习道艺，本望宾举，是素所有志，故不固辞。此亦素有志，乐与主人欢成冠礼，故不固辞。诸经云礼辞许者，是素有志之类也。 \\n 　 \\n 主人再拜，宾答拜。主人退，宾拜送。退，去也，归也。 \\n [疏]案《乡饮酒》：“主人戒宾，宾拜辱，主人答拜。乃请宾，宾礼辞，许，主人再拜，宾答拜。主人退，宾拜辱。”《乡射》亦然，皆与此文不同。此经文不具，当依彼文为正。但此不言拜辱者，亦是不为宾已故也。 \\n 　 \\n 前期三日，筮宾，如求日之仪。前期三日，空二日也。筮宾，筮其可使冠子者，贤者恒吉。《冠义》曰：“古者冠礼筮日筮宾，所以敬冠事。敬冠事所以重礼，重礼所以为国本。” \\n  \\n [疏]“前期”至“之仪”。○释曰：此文下尽“宿赞冠者亦如之”，论筮宾若赞冠者之节。云“前期三日”者，加日为期，期前三日也。筮宾者，谓於僚友众士之中，筮取吉者为加冠之宾也。云“如求日之仪”者，亦于庙门外，下至告事毕，唯命筮别，其馀威仪并同，故云如求日之仪也。命筮虽无文，宰、赞盖云：主人某为適子某加冠，筮某为宾，庶几从之。若庶子，则改“適”为一“庶”，字异，馀亦同。此经不云命筮，并上筮日亦不云命筮者，皆文不具也。○注“前期”至“国本”。○释曰：云“前期三日，空二日也”者，谓正加冠日是期日，冠日之前空二日，外为前期三日，故云空二日也。二日之中，虽有宿宾、宿赞冠者，及夕为期，但非加冠之事，故云空也。云”筮宾，筮其可使冠子者”，即下文三加，皆宾亲加冠于首者是也。云“贤者恒吉”者，解经先戒后筮之意。凡取人之法，先筮后戒。今以此宾是贤者，必知吉，故先戒宾，宾已许，方始筮之。以其贤恒自吉，故先戒后筮之也。若贤恒吉，必筮之者，取其审慎重冠礼之事，故郑引《冠义》为证也。云“重礼所以为国本”者，《诗》云：“人而无礼，胡不遄死。”《礼运》云：“治国不以礼，犹无耜而耕也。”故云重礼所以为国本也。然冠既筮宾，《特牲》、《少牢》不筮宾者，彼以祭祀之事，主人自为献主，群臣助祭而已。天子诸侯之祭，祭前已射，于射宫择取可预祭者，故不筮之也。 \\n 　 \\n 乃宿宾。宾如主人服，出门左，西面再拜。主人东面答拜。宿，进也。宿者必先戒，戒不必宿。其不宿者为众宾，或悉来或否。主人朝服。 \\n  \\n [疏]“乃宿”至“答拜”。○释曰：此经为宿宾，摈者传主人辞，入内告宾，宾如主人服，出门与主人相见之仪也。○注“宿进”至“朝服”。○释曰：郑训宿为进者，谓进之使知冠日当来，故下文“宿曰：‘某将加布于某之首，吾子将莅之，敢宿。’宾对曰：‘某敢不夙兴。’”是宿之使进之义也。云“宿者必先戒”者，谓若宾及赞冠同在上戒宾之内已戒之矣，今又宿，是宿者必先戒也。云“戒不必宿”者，即上文戒宾之中，除正宾及赞冠者，但是僚友欲观礼者，皆戒之。使知而已，后更不宿，是戒不必宿者也。云“不宿者为众宾，或悉来或否”者，此决宾与赞冠者戒而又宿，不得不来，众宾主来观礼，非要须来，容有不来者，故直戒不宿也。云“主人朝服”者，是上文筮日时朝服，至此无改服之文，则知皆朝服。凡有戒无宿者，非止於此。案《乡饮酒》、《乡射》主人戒宾及《公食大夫》各以其爵，皆是当日之戒，理无宿也。又《大射》“宰戒百官有事于射者，射人戒诸公卿大夫射，司士戒士射与赞者。前射三日，宰夫戒宰及司马”，皆有戒而无宿是也。“射人宿视涤”，此言宿者，谓将射之前，於宿预视涤濯，非戒宿之意也。若然，《特牲礼》云前期三日宿尸，前无戒而直有宿者，《特牲》文不具，其实亦有戒也。又《礼记·祭统》云：“先期旬有一日，宫宰宿夫人，夫人亦散齐七日，致齐三日。”注云：“宿，读为肃。肃，犹戒也。戒轻、肃重也者。彼以夫人尊，故不得言戒，而变言宿。读为肃者，肃亦戒之意。”彼以宿当戒处，非谓祭前三日之宿也。《大宰》云“祀五帝则掌百官之誓戒”者，谓戒百官使之散齐，至祭前三日，当致齐也。凡宿宾之法，案《特牲》云前期三日筮尸，乃宿尸，厥明夕，陈鼎。则前期二日宿之也。《少牢》“筮吉”下云“宿”，郑注云：“大夫尊，仪益多，筮月既戒，诸官以齐戒矣。至前祭一日，又戒以进之，使知祭日当来。”又云：“前宿一日，宿戒尸。”注云：“先宿尸者，重所用为尸者，又为将筮。”吉则乃遂宿尸。是前祭二日筮尸讫宿尸，至前祭一日又宿尸。天子、诸侯祭前三日宿之，使致齐也。 \\n 　 \\n 乃宿宾。宾许，主人再拜，宾答拜。主人退，宾拜送。乃宿宾者，亲相见，致其辞。 \\n  \\n [疏]“乃宿”至“拜送”。○释曰：上据摈者传辞，宾出与主人相见。此经据主人自致辞，故再举宿宾之文也。 \\n 　 \\n 宿赞冠者一人，亦如之。赞冠者，佐宾为冠事者，谓宾若他官之属，中士若下士也。宿之以筮宾之明日。 \\n  \\n [疏]“宿赞”至“如之”。○注“赞冠”至“明日”。○释曰：案下文冠子之时，赞者坐栉、设纚、卒纮之类，是赞冠者佐宾为冠事者。以其佐宾为轻，故不筮也。云“谓宾若他官之属”者，此所取本由主人之意，或取宾之属，或取他官之属，故郑两言之。案《周礼》三百六十官，每官之下皆有属官。假令上士为官首，其下有中士、下士为之属。若中士为官首，其下即有下士为之属也。云“中士若下士也”者，此据主人是上士而言之。赞冠者皆降一等。假令主人是上士，宾亦是上士，则取中士为之赞。假令主人是下士，宾亦是下士，则亦取下士为之赞。礼穷则同，故也。云“宿之以筮宾之明日”者，以下有“厥明夕为期”，是冠前一日宿宾。宿赞在厥明之上，则去冠前二日矣。筮宾是前期三日，则知宿宾赞冠者是筮宾之明日，可知不在宿宾下。而在宿赞冠之下言之者，欲取为厥明相近故也。 \\n 　 \\n 厥明夕，为期于庙门之外。主人立于门东，兄弟在其南，少退，西面，北上。有司皆如宿服，立于西方，东面，北上。厥，其也。宿服，朝服。 \\n  \\n [疏]“厥明”至“北上”。○释曰：自此至“宾之家”，论冠前一日之夕为明日加冠之期告宾之事也。云“厥明夕为期”者，谓宿宾与赞冠明日向暮为加冠之期。必於庙门者，以冠在庙，知亦在庙为期也。主人之类在门东，宾之类在门西者，各依宾主之位，夹处东西也。○注“厥其”至“朝服”。○释曰：知“宿服，朝服”者，以其宿服如筮日之服，筮日朝服，转相如，故知是朝服也。 \\n 　 \\n 摈者请期，宰告曰：“质明行事。”摈者，有司佐礼者，在主人曰摈，在客曰介。质，正也。宰告曰，旦日正明行冠事。 \\n  \\n [疏]“摈者”至“行事”。○释曰：上经布位已讫，故此经见为期之事。言请期者，谓请主人加冠之期。言告曰者，即是宰赞命告之也。○注“摈者”至“冠事”。○释曰：上云有司，此言摈者，故知摈者是有司佐主人行冠礼者也。云“在主人曰摈，在客曰介”者，案《聘礼》及《大行人》皆以在主人曰摈，在客称介，亦曰相，《司仪》云“每门止一相”是也。云“旦日正明行冠事”者，案《特牲》“请期曰羹饪”，郑注云：“肉谓之羹。饪，熟也。谓明日质明时而曰肉熟，重豫劳宾。”此无羹饪，故云质明。《少牢》云“旦明行事”，故此注取彼而言旦日正明行冠事也。 \\n 　 \\n 告兄弟及有司，摈者告也。 \\n [疏]“告兄弟及有司”。○注“摈者告也”。○释曰：上文陈兄弟及有司位次，此告讫，下乃云告事毕，则兄弟及有司亦庙门之外矣。必告之者，礼取审慎之义，故也。必知摈者告者，上摈者请期，此即云告，明还是摈者告可知。 \\n 　 \\n 告事毕。宗人告也。 \\n [疏]“告事毕”。○注“宗人告也”。○释曰：知宗人告者，亦约上文筮日时宗人告事得知也。 \\n 　 \\n 摈者告期于宾之家。 \\n [疏]“摈者”至“之家”。○释曰：有司是家之属吏者，则告期皆得在位。宾是同僚之等，为期时不在，故就家告之。於夕为期，当暮即得告之者，以其共仕於君，其家必在城郭之内相近，故得告也。 \\n 　 \\n 夙兴，设洗，直于东荣，南北以堂深。水在洗东。夙，早也。兴，起也。洗，承盥洗者弃水器也，士用铁。荣，屋翼也。周制，自卿大夫以下，其室为夏屋。水器，尊卑皆用金罍，及大小异。 \\n  \\n [疏]“夙兴”至“洗东”。○释曰：自此至“宾升则东面”，论将冠子豫陈设冠与服、器物之事也。○注“夙早”至“小异”。○释曰：云“洗，承盥洗者弃水器也”者，谓盥手洗爵之时，恐水秽地，以洗承盥洗水而弃之，故云弃水器也。云“士用铁”者，案《汉礼器制度》，洗之所用，士用铁，大夫用铜，诸侯用白银，天子用黄金也。云“荣屋翼也”者，即今之博风。云荣者，与屋为荣饰；言翼者，与屋为翅翼也。云“周制自卿大夫以下，其室为夏屋”者，言周制者，夏、殷卿大夫以下屋无文，故此经是周法，即以周制而言也。案此经是士礼而云荣，《乡饮酒》卿大夫礼，《乡射》、《丧大记》大夫士礼，皆云荣。又案《匠人》云：“夏后氏世室，堂修二七，广四修一，五室。”此谓宗庙。路寝同制，则路寝亦然。虽不云两下为之，彼下文云殷人重屋、四阿，郑云：四阿，四注屋。重屋谓路寝。殷之路寝四阿，则夏之路寝不四阿矣，当两下为之。是以《檀弓》孔子云：“见若覆夏屋者矣。”郑注云：“夏屋，今之门庑。”汉时门庑也，两下为之，故举汉法以况。夏屋两下为之，或名两下屋为夏屋。夏后氏之屋亦为夏屋。郑云卿大夫以下其室为夏屋两下，而周之天子诸侯皆四注。故《丧大记》云“升自屋东荣”，郑以为卿大夫士，其天子诸侯当言东霤也。周天子路寝，制似明堂五室十二堂，上圆下方，明四注也。诸侯亦然。故《燕礼》云“洗当东霤”，郑云：“人君为殿屋也。”云“水器，尊卑皆用金罍，及大小异”者，此亦案《汉礼器制度》，尊卑皆用金罍，及其大小异。此篇与《昏礼》、《乡饮酒》、《乡射》、《特牲》皆直言水，不言罍。《大射》虽云罍水，不云枓。《少牢》云：“司宫设罍水於洗东，有枓。”郑注云：“设水用罍，沃盥用枓，礼在此也。”欲见罍、枓俱有，馀文无者，不具之意也。《仪礼》之内，设洗与设尊，或先或后，不同者，若先设洗则兼馀事。此士冠，宾与赞共洗，《昏礼》有夫妇与御媵之等，《少牢》、《特牲》兼举鼎，不专为酒，以是皆先设洗。《乡饮酒》、《乡射》先设尊者，以其专为酒。《燕礼》、《大射》自相对，《大射》辨尊卑，故先设尊；《燕礼》不辨尊卑，故先设洗。又《仪礼》之内或有尊无洗，或尊、洗皆有，文不言设之者，是不具也。 \\n 　"}
{"章节": "卷二 士冠礼第一", "正文": "卷二士冠礼第一 \\n  \\n  \\n 　 \\n 　 \\n 陈服于房中西墉下，东领北上。墉，墙。 \\n  \\n [疏]“陈服”至“北上”。○释曰：自此至“东面”，论陈设衣服器物之等，以待冠者。《丧大记》与《士丧礼》服或西领，或南领，此东领者，此嘉礼异於凶礼，故士之冠特先用卑服。北上，便也。 \\n 　 \\n 爵弁服，纁裳，纯衣，缁带，韎韐。此与君祭之服。《杂记》曰：“士弁而祭於公。”爵弁者，冕之次，其色赤而微黑，如爵头然，或谓之緅。其布三十升。纁裳，浅绛裳。凡染绛，一入谓之縓，再入谓之赪，三入谓之纁，朱则四入与？纯衣，丝衣也。馀衣皆用布，唯冕与爵弁服用丝耳。先裳后衣者，欲令下近缁，明衣与带同色。韎韐，缊韨也。士缊韨而幽衡，合韦为之。士染以茅蒐，因以名焉。今齐人名蒨为韎韐。韨之制似韠。冠弁者不与衣陈而言於上，以冠名服耳。今文纁皆作熏。 \\n  \\n [疏]“爵弁”至“韎韐”。○释曰：此所陈从北而南，故先陈爵弁服。○注“此与”至“作熏”。○释曰：士礼昏冠，自祭以爵弁服助君祭，故云“与君祭之服”也。云“爵弁者，冕之次”者，凡冕以木为体，长尺六寸，广八寸，绩麻三十升布，上以玄，下以纁，前后有旒。其爵弁制大同，唯无旒，又为爵色为异。又名冕者，俛也，低前一寸二分，故得冕称。其爵弁则前后平，故不得冕名。以其尊卑次於冕，故云爵弁冕之次也。云“其色赤而微黑，如爵头然，或谓之緅”者，七入为缁，若以纁入黑则为绀，以绀入黑则为緅，是三入赤，再入黑，故云其色赤而微黑也。云“如爵头然”者，以目验爵头，赤多黑少，故以爵头为喻也。以緅再入黑汁，与爵同，故取《锺氏》緅色解之。故郑注《锺氏》云：“今《礼》俗文作爵，言如爵头色也。”玄此言赤者，对文为赤。若将緅比纁，则又黑多矣。故《淮南子》云：“以染绀则黑於。”况更一入黑为緅乎！故《巾车》云“雀饰”，郑注云“雀，黑多赤少之色”是也。云“其布三十升”者，取冠倍之义。是以《丧服》衰三升、冠六升、朝服十五升，故冕三十升也。云“纁裳，浅绛裳”者，绛则一染至三染，同云浅绛。《诗》云：“我朱孔阳。”毛传云：“朱，深纁也。”故从一染至三染皆谓之浅绛也。云“朱则四入与”者，《尔雅》及《锺氏》皆无四入之文。经有朱色，故郑约之，若以纁入黑则为绀，若以纁入赤则为朱，无正文，故云“与”以疑之也。然上注以解玄缁，故引《锺氏》染黑法；此注解纁，故引《尔雅》染赤法也。云“纯衣，丝衣也”者，案郑解纯字或为丝，或为色，两解不同者，皆望经为注。若色理明者，以丝解之；若丝理明者，以色解之。此经玄衣与纁裳相对，上玄下纁，色理自明。丝理不明，则以丝解之。《昏礼》“女次纯衣”，注云“丝衣”，以下文有女从者毕袗玄，色理自明，则亦丝理不明，故亦以丝理解之。《周礼·媒氏》云：“纯帛无过五两。”注云：“纯，实缁字也。古缁以才为声，纳币用缁，妇人阴也。”以经云纯帛，丝理自明，故为色解之。《祭统》云：“蚕於北郊，以共纯服。”丝理自明，故郑亦以色解也。《论语》云：“麻冕，礼也。今也纯，俭。”以纯对麻，丝理自明，故郑亦以色解之。是况有不同之事，但古缁、纟才二字并行。若据布为色者，则为缁字。若据帛为色者，则为纟才字。但缁布之缁多在，本字不误，纟才帛之纟才，则多误为纯。云“馀衣皆用布”者，此据朝服、皮弁服、玄端服及深衣、长衣之等，皆以布为之，是以《杂记》云朝服十五升布。玄端亦服之类，则皮弁亦是天子朝服。深衣或名麻衣，故知用布也。云“唯冕与爵弁服用丝耳”者，《祭统》云：“王后蚕於北郊，以供纯服。”爵弁服是冕服之次，故知亦用丝也。云“先裳后衣者，欲令下近缁，明衣与带同色”者，衣在上，宜与冠相近，应先言衣。今退衣在裳下者，若衣与冠同色者，先言衣，后言裳。今爵弁与衣异，故退纯衣於下，使与带同色也。云“韎韐，缊韨也”者，此经云韎韐，二者一物，故郑合为一物解之也。云”士缊韨而幽衡“者，《玉藻》文。言幽衡者，同系於革带，故连引之也。云”合韦为之“者，郑即因解名缊韨之字，言韐者韦旁著合，谓合韦为之故名韐也。云”士染以茅蒐，因以名焉”者，案《尔雅》云：“茹藘，茅蒐。”孙氏注：“一名蒨，可以染绛。”若然，则一草有此三名矣。但周公时名蒨草为韎草，以此韎染韦合之为韐，因名韨为韎韐也。云“韨之制似韠”者，案上注已释韠制，其韨之制亦如之，但有饰无饰为异耳。祭服谓之韨，其他服谓之韠。《易·困封》：“九二，困於酒食，朱韨方来，利用享祀。”是祭服之韨也。又案《明堂位》云：“有虞氏服韨，夏后氏山，殷火，周龙章。”郑云：“后王弥饰，天子备焉。诸侯火而下，卿大夫山，士韎韦而已。”是士无饰则不得单名韨，一名韎韐，一名缊韨而已。是韨有与缊异，以制同饰异。故郑云韨之制似韠也。但染韦为韨之体，天子与其臣及诸侯与其臣有异。《诗》云：“朱芾斯黄。”郑云：“天子纯朱，诸侯黄朱。”《诗》又云“赤芾在股”，是诸侯用黄朱。《玉藻》再命、三命皆云赤韨，是诸侯之臣亦用赤韨。《易·困卦》九二云：“困於酒食，朱韨方来，利用享祀。”郑注云：二据初辰在未，未为土，此二为大夫有地之象。未上值天厨酒食，象困於酒食者，采地薄，不足己用也。二与日为体，离为镇霍爻。四为诸侯有明德，受命当王者。离为火，火色赤。四爻辰在午时，离气赤，又朱是也。文王将王，天子制用朱韨，故《易·乾凿度》云：“孔子曰，天子、三公、诸侯同色。”《困卦》：“困于酒食，朱韨方来。”又云天子、三公、大夫不朱韨。诸侯亦同色者，其染之法，同以浅绛为名，是天子与其臣纯朱，诸侯与其臣黄朱，为异也。云“冠弁不与衣陈而言於上，以冠名服耳”者，案此文上下陈服，则於房缁布冠及皮弁，在堂下是冠弁，不与服同陈。今以弁在服上并言之者，以冠弁表明其服耳，不谓同陈之也。云“今文纁皆作熏”者，纁是色，当从丝旁为之，故叠今文不从熏，从经文古纁也。 \\n 　 \\n 皮弁服，素积，缁带，素韠。此与君视朔之服也。皮弁者，以白鹿皮为冠，象上古也。积犹辟也，以素为裳，辟蹙其要中。皮弁之衣用布亦十五升，其色象焉。 \\n  \\n [疏]“皮弁”至“素韠”。○释曰：此皮弁服卑於爵弁，故陈之次在爵弁之南。上爵弁服、下玄端服皆言衣，此独不言衣者，以其上爵弁服与爵弁异，故言衣；下玄端服服但冠时用缁布冠，不用玄冠，既不言冠，故言衣也。今此皮弁之服用白布，衣与冠同色，故不言衣也。○注“此与”至“象焉”。○释曰：案《玉藻》云：“诸侯皮弁，听朔於大庙。”又案《乡党》说孔子之服云“素衣，麑裘”。郑云“视朔之服”。视朔之时，君臣同服也。云“皮弁者，以白鹿皮为冠，象上古也”者，谓三皇时冒覆头，句颔绕项，至黄帝则有冕，故《世本》云“黄帝作旒冕”。《礼运》云“先王未有宫室”，又云“食草木之实，鸟兽之肉”，“未有麻丝，衣其羽皮”，郑云：“此上古之时。”则此象上古谓象三皇时。以五帝为大古，以三皇为上古也。若然，黄帝虽有丝麻、布帛、皮弁，至三王不变，是以下记云“三王共皮弁”，郑注云：“质不变。”郑注《郊特牲》云：“所不易於先代。”故《孝经纬》云“百王同之不改易”也。案《礼图》仍以白鹿皮为冠，故云：“以白鹿皮为冠，象上古也。”云“积，犹辟也，以素为裳，辟蹙其要中”者，经典云素者有三义：若以衣裳言素者，谓白缯也，即此文之等是也；画缋言素者，谓白色，即《论语》云“缋事后素”之等是也；器物无饰亦曰素，则《檀弓》云“奠以素器”之等是也。是以郑云以素为裳辟蹙其要中也。知“皮弁之衣亦用十五升布”者，《杂记》云“朝服十五升”，此皮弁亦天子之朝服，故亦十五升布也。然《丧服》注云祭服、朝服，辟积无数。则祭服、皮弁，皆辟积无数。馀不云者，举皮弁可知，不并言也。唯丧服裳幅三袧有数耳。云“其色象焉”者，谓象皮弁之色用白布也。以此言之，《论语》注云素用缯者，彼上服裼衣用素也。 \\n 　 \\n 玄端，玄裳、黄裳、杂裳可也。缁带，爵韠。此莫夕於朝之服。玄端即朝服之衣，易其裳耳。上士玄裳，中士黄裳，下士杂裳。杂裳者，前玄后黄。《易》曰：“夫玄黄者，天地之杂色，天玄而地黄。”士皆爵韦为韠，其爵同。不以玄冠名服者，是为缁布冠陈之。《玉藻》曰：“韠，君朱，大夫素，士爵韦。” \\n  \\n [疏]“玄端”至“爵韠”。○释曰：此玄端服，服之下，故后陈於皮弁之南。陈三等裳者，凡诸侯之下皆有二十七士，公侯伯之士一命，子男之士不命，不同一命、不命皆分为三等，故服分为三等之裳以当之。上下经三等之服同用缁带者，以其士唯有一幅裨之带，故三服共用之。大带，所以束衣。革带，所以珮韠及佩玉之等。不言革者，举韠有革带可知，故略不言耳。三裳之下云“可也”者，欲见三等之士各有所当。当者即服之，故言可以许之也。○注“此莫”至“爵韦”。○释曰：云“此莫夕於朝之服”者，当是莫夕於君之朝服也。案《玉藻》云：“君朝服以日视朝于内朝。”“夕深衣，祭牢肉。”是君朝服，朝服、夕服，深衣矣。下又云“朝玄端，夕深衣”。朝时不服，与君不同，故郑注云谓大夫士也。则彼朝玄端、夕深衣，是大夫、士家私朝也。若然，大夫、士既服玄端、深衣以听私朝矣。此服注云莫夕於朝之服，是士向莫之时夕君之服。必以莫为夕者，朝礼备，夕礼简，故以夕言之也。若卿大夫莫夕於君，当亦朝服矣。案《春秋左氏传》成十二年晋郤至谓子反曰：“百官承事，朝而不夕。”此云莫夕者，无事则无夕法，若夕有事，须见君则夕。故昭十二年子革云夕，哀十四年子我亦云夕者，皆是有事见君，非常朝夕之事也。云“玄端即朝服之衣，易其裳耳”者，上云“玄冠，朝服，缁带，素韠”，此玄端亦缁带。彼云朝服，即此玄端也。但朝服亦得名端，故《论语》云“端章甫”，郑云：端，诸侯视朝之服耳。皆以十五升布为缁色，正幅为之同名也。云“易其裳耳”者，彼朝服素韠，韠同裳色，则裳亦素。此既易其裳，以三等裳同爵韠，则亦易之矣。不言者，朝服言素韠，不言裳，故须言易。彼言素韠，此云爵韠，於文自明，故不须言易也。云“上士玄裳，中士黄裳，下士杂裳”者，此无正文，直以诸侯之士皆有三等之裳，故还以三等之士记之。但玄是天色，黄是地色，天尊而地卑，故上士服玄，中士服黄，下士当杂裳。杂裳者，还用此玄黄，但前阳后阴，故知“前玄后黄”也。云“《易》曰”者，是《文言》文，引之者，证此裳等是天地二色为之。云“士皆爵韦为韠，其爵同”者，三裳同云爵韠，故知三等之士同用爵韦为韠也。其爵韦者，所引《玉藻》文是也。云“不以玄冠名服者，是为缁布冠陈之”者，今不以玄冠表此服者，此为冠时缁布冠陈之冠，既不用玄冠，故不言也。云“《玉藻》”者，案彼注云：“此玄端服之韡也。”云“韠”者，与下君、大夫、士为总目。韦者，又总三者用韦为之，言君朱，大夫素，士爵者，韠之韦色也。云“君朱”者，见五等诸侯，则天子亦朱矣。韠同裳色，则天子诸侯朱裳。士言爵，则此经爵、韠亦一也。以其裳有三等，爵亦杂色，故同爵韠。若然，大夫素裳则与朝服不异者，礼穷则同也。 \\n 　 \\n 缁布冠缺项，青组缨属于缺；缁纚，广终幅，长六尺；皮弁笄；爵弁笄；缁组纮，纁边；同箧。缺读如“有頍者弁”之頍。缁布冠无笄者，著頍，围发际，结项中，隅为四缀，以固冠也。项中有纟屈，亦由固頍为之耳。今未冠笄者著卷帻，頍象之所生也。滕、薛名蔮为頍。属犹著。纚，今之帻梁也。终，充也。纚一幅，长六尺，足以韬发而结之矣。笄，今之簪。有笄者，屈组为纮，垂为饰。无笄者，缨而结其绦。纁边，组侧赤也。同箧，谓此上凡六物。隋方曰箧。 \\n  \\n [疏]“缁布”至“同箧”。○注“缺读”至“曰箧”。○释曰：云“缺读如‘有頍者弁’之頍”者，读从《頍弁诗》，义取在首，頍者，弁貌之意也。云“缁布冠无笄”者，案经皮弁、爵弁言笄，缁布冠不言笄，故云无笄也。云“著頍，围发际”者，无正文，约汉时卷帻亦围发际，故知也。云“结项”者，此亦无正文，以经云頍，明于项上结之也。云“隅为四缀，以固冠也”者，此亦无正文，以义言之。既武以下别有頍项，明于首四隅为缀，上缀于武，然后頍项得安稳也。云”项中有纟屈，亦由固頍为之耳”者，此亦无正文，以义言之。頍之两头皆为纟屈，别以绳穿纟屈中结之，然后頍得牢固，故云亦由固頍为之也。云“今之未冠笄者著卷帻，頍象之所生”者，此举汉法以况义耳。汉时男女未冠笄者，首著卷帻之状虽不智，知既言頍围发际，故以冠之，明汉时卷帻亦以布帛之等围绕发际为之矣。云“頍象之所生”者，汉时卷帻是頍之遗象所生，至汉时，故云頍象之所生也。云“滕、薛名蔮为頍”者，此亦举汉时事以况之。汉时滕、薛二国云蔮。蔮，卷帻之类亦遗象，故为况也。云“纚，今之帻梁”者，亦举汉法为况耳。帻梁之状，郑目验而知，至今久远，亦未审也。云“纚一幅，长六尺，足以韬发而结之矣”者，人之长者不过六尺，纚六尺，故云足以韬发。既云韬发，乃云结之，则韬讫乃为紒矣。云“有笄”者，即经云皮弁及爵弁皆云笄者，是有笄也。云“屈组为纮”者，经缁组纮纁边，是为有笄者而设。言屈组，谓以一条组於左笄上系定，绕颐下，又相向上仰属于笄，屈系之有馀，因垂为饰也。云“无笄者，缨而结其绦”者无笄，即经缁布冠是也，则以二条组两相属于頍，故经云“组缨属于頍”也。既属讫，则所垂绦于颐下结之，故云缨而结其绦也。云“纁边，组侧赤也”者，纁是三入之赤色，又云边，则于边侧赤也。若然，以缁为中，以纁为边，侧而织之也。云“同箧，谓此上凡六物”者，“缁布”至“属于頍”共为一物；纚长六尺，二物；皮弁笄，三物；爵弁笄，四物；其缁组纮纁边，皮弁、爵弁各有一，则为二物，通前四为六物。云“隋方曰箧”者，《尔雅》无文，此对笥方而不隋也。隋谓狭而长也。案《周礼·弁师》云“掌五冕”，而云“玉笄朱纮”，则天子以玉为笄，以朱为纮。又案《祭义》云天子“冕而朱纮”，诸侯“冕而青纮”。诸侯之笄亦当用玉矣。又案《弁师》韦弁与皮弁同科，皮弁有笄，则二者亦有笄矣。又为笄者属缨，不见有緌，则六冕无緌矣。然士缁布冠无緌，故下记云：孔子曰“其緌也，吾未之闻也”。若诸侯亦以缁布冠为始冠之冠緌。故《玉藻》云：“缁布冠缋緌，诸侯之冠也。”郑注云“尊者饰”，其大夫纮。案《礼器》云“管仲镂簋朱纮”，郑注云“大夫、士当缁组纮，纁边”是也。其笄亦当用象耳。 \\n 　 \\n 栉实于箪。箪，笥也。 \\n [疏]“栉实于箪”。○注“箪笥也”。○释曰：郑注《曲礼》“圆曰箪，方曰笥”。笥与箪方圆有异，而云箪、笥共为一物者，郑举其类，注《论语》亦然。 \\n 　 \\n 蒲筵二，在南。筵，席也。 \\n [疏]“蒲筵二在南”。○注“筵席也”。○释曰：筵二者，一为冠子，即下云“筵于东序少北”是也；一为醴子，即下云“筵于户西南面”是也。云“在南”者，最在南头，对下文“侧尊一甒醴，在服北”也。郑注云“筵，席也”者，郑注《周礼·司几筵》云：“敷陈曰筵，藉之曰席。”然其散言之，筵、席通矣。前敷在地者，皆言藉，取相承之义，是以诸席在地者，多言筵也。 \\n 　 \\n 侧尊一甒醴，在服北。有篚实勺、觯、角柶，脯醢，南上。侧犹特也。无偶曰侧，置酒曰尊。侧者，无玄酒。服北者，纁裳北也。篚，竹器如笭者。勺，尊升，所以〈奭斗〉酒也。爵三升曰觯。柶状如匕，以角为之者，欲滑也。南上者，篚次尊，笾豆次篚。古文甒作庑。 \\n  \\n [疏]“侧尊”至“南上”。○注“侧犹”至“作庑”。○释曰：云“侧犹特也。无偶曰侧，置酒曰尊。侧者，无玄酒”者，凡礼之通例，称侧有二：一者无偶，特一为侧，则此文侧是也。又《昏礼》云“侧尊甒醴于房中”，亦是无玄酒曰侧。至於《昏礼》合升侧载，《聘礼》云侧袭，《士虞礼》云侧尊，此皆是无偶为侧之类也。一者《聘礼》云“侧受几”者，侧是旁侧之义也。云“服北者，纁裳北也”者，此上先陈爵弁服之时，纁裳最在北，向南陈之。此云服北，明在纁裳北可知也。云“篚，竹器如笭”者，其字皆竹下为之，故以竹器言之。如笭者，亦举汉法为况也。云“勺，尊升，所以〈奭斗〉酒也”者，案《少牢》云罍水有枓，与此勺为一物，故云尊升。对彼是罍枓，所以〈奭斗〉水，则此为尊枓〈奭斗〉酒者也。云“爵三升曰觯”者，案《韩诗外传》云：“一升曰爵，二升曰觚，三升曰觯，四升曰角，五升曰散。”相对爵、觯有异，散文则通皆曰爵，故郑以爵名觯也。云“柶状如匕，以角为之者，欲滑也”者，对《士丧礼》用木柶者，丧礼反吉也。云“南上者，篚次尊，笾豆次篚”，知然者，以经云尊在服北南上，则是从南北向陈之，以尊为贵，次云篚，后云笾豆，故知次第然也。云“古文甒作庑”者，此甒为酒器，庑是夏屋两下，故不从古文也。 \\n 　 \\n 爵弁、皮弁、缁布冠各一匴，执以待于西坫南，南面，东上。宾升则东面。爵弁者，制如冕，黑色，但无缫耳。《周礼》：“王之皮弁，会五采玉璂，象邸，玉笄。诸侯及孤卿大夫之冕、皮弁，各以其等为之。”则士之皮弁，又无玉象邸饰。缁布冠，今小吏冠其遗象也。匴，竹器名，今之冠箱也。执之者，有司也。坫在堂角。古文匴作纂，坫作襜。 \\n  \\n [疏]“爵弁”至“东面”。○释曰：此一节论使有司三人各执其一，豫在阶，以待冠事。宾未入，南面以向宾，在堂，亦以向宾。言升则东面，据终言之也。○注“爵弁”至“作襜”。○释曰：云“爵弁者，制如冕而黑色，但无缫耳”者，已於上解讫，今复言之者。上文直举冠以表服，其冠实不陈，故略言其冠。至此专为冠言之，是以注弁引皮弁以下之事。案《弁师》言冕有五采缫玉，皮弁有五采玉璂、象邸、玉笄，下云诸侯及孤卿大夫之冕、韦弁、皮弁、弁绖，各以其等为之。郑注云：“各以其等，缫斿玉璂如其命数也。”但上文已言上公之法，故此诸侯唯据侯伯子男，是以郑云：“冕则侯伯缫七就，用玉九十八；子男缫五就，用玉五十，缫玉皆三采。孤缫四就，用玉三十二；三命之卿缫三就，用玉十八；再命之大夫缫再就，用玉八，藻玉皆朱绿。韦弁、皮弁则侯伯璂饰七，子男璂饰五，玉亦三采。孤则璂饰四，三命之卿璂饰三，再命之大夫璂饰二，玉亦二采。弁绖之弁，其辟积如冕缫之就然。庶人吊者素委貌。一命之大夫冕而无斿，士变冕为爵弁。其韦弁、皮弁之会无结饰，弁绖之弁不辟积。”彼经文具言之，今此注略引以证士皮弁无玉，以象为饰之意，不取於韦弁、弁绖及依命数之事，故不具引之。云“缁布冠，今小吏冠其遗象也”者，但缁布冠，士为初加之冠，冠讫则弊之不用，庶人则常著之。故《诗》云“台笠缁撮”，是庶人以布冠常服者。以汉之小吏亦常服之，故举为况。云“匴，竹器名，今之冠箱也”者，此亦举汉法为况。云“执之者有司也”者，则上云有司如主人服，有司不主一事，故知此亦有司也。云“坫在堂角”者，但坫有二文，一者谓若《明堂位》云“崇坫亢圭”，及《论语》云“两君之好，有反坫”之等，在庙中有之，以亢反爵之属。此篇之内言坫者，皆据堂上角为名，故云堂角。云“古文匴为纂，坫作檐”者，皆从经今文，故叠古文也。 \\n 　 \\n 主人玄端爵韠，立于阼阶下，直东序，西面。玄端，士入庙之服也。阼犹酢也。东阶，所以答酢宾客也。堂东西墙谓之序。 \\n  \\n [疏]“主人”至“西面”。○释曰：上文已陈衣冠器物，自此以下至“外门外”，论宾主兄弟等著服及位处也。云“玄端爵韠”者，主人之服与上所陈子加冠玄端服亦一也。云“立於阼阶下”者，时欲与宾行礼之事也。云“直东序”者，直，当也。谓当堂上东序墙也。○注“玄端”至“之序”。○释曰：案《特牲》士礼祭服用玄端，此亦士之加冠在庙，故与祭同服，故云“士入庙之服也”。云“东西墙谓之序”者，《尔雅·释宫》文。 \\n 　 \\n 兄弟毕袗玄，立于洗东，西面，北上。兄弟，主人亲戚也。毕犹尽也。袗，同也。玄者，玄衣、玄裳也。缁带韠。位在洗东，退於主人，不爵韠者，降於主人也。古文袗为均也。 \\n  \\n [疏]“兄弟”至“北上”。○释曰：此论兄弟来观礼之服也。○注“兄弟”至“均也”。○释曰：云“兄弟，主人亲戚也”者，既云兄弟，故是亲戚。云“袗，同也。玄者，玄衣、玄裳也。缁带韠”者，以其同玄，故知上下皆玄。云缁带韠者，缁亦玄之类，因士有缁带，故韠亦言缁，实亦玄也。云“位在洗东，退於主人”者，主人当序南，西面，洗当荣，兄弟又在洗东，故云退於主人也。云“不爵韠者，降於主人也”者，爵弁同色，主人尊，故也。兄弟用缁韠，不用爵韠，兄弟卑，故云降於主人也。 \\n 　 \\n 摈者玄端，负东塾。东塾，门内东堂，负之北面。 \\n [疏]“摈者”至“东塾”。○释曰：摈者不言如主人服，别言玄端，则与主人不同可知。主人与兄弟不同，故特言玄端，与下赞者玄端从之同言玄，则此摈者是主人之属中士若下士也，故直举玄端，不言裳也。○注“东塾”至“北面”。○释曰：知是摈者是主人摈，相事在门内，故知在门内东堂。负之北面，向主人也。 \\n 　 \\n 将冠者采衣，紒，在房中，南面。采衣，未冠者所服。《玉藻》曰：“童子之节也，缁布衣，锦缘，锦绅，并纽，锦束发，皆朱锦也。”紒，结发。古文紒为结。 \\n  \\n [疏]“将冠”至“南面”。○注“采衣”至“为结”。○释曰：“将冠者”，即童子二十之人也。以其冠事未至，故言将冠者也。云“缁布衣，锦缘”者，以其童子不帛襦袴，不衣裘裳，故云缁布衣，以锦为缁布衣之缘也。云“锦绅”者，以锦为大带也。云“并纽”者，亦以锦为纽绅之垂也。云“锦束发”者，以锦为总。云“皆朱锦也”者，童子之锦皆朱锦也。云“紒，结发”者，则《诗》云“总角？兮”是也。以童子尚华饰，故衣此也。 \\n 　 \\n 宾如主人服，赞者玄端从之，立于外门之外。外门，大门外。 \\n [疏]“宾如”至“之外”。○注“外门大门外”。○释曰：云“宾如主人服”者，以其宾与主人尊卑同，故得如之。赞者皆降主人一等，其衣冠虽同，其裳则异，故不得如主人服，故别玄端也。若然，此冠兄弟及宾赞皆得玄端。《特牲》主人与尸，祝、佐食玄端，自馀皆朝服者，彼助祭在庙，缘孝子之心，欲得尊嘉宾以事其祖祢，故朝服与主异也。 \\n 　 \\n 摈者告。告者，出请入告。 \\n [疏]“摈者告”。○注“告者出请入告”。○释曰：“出请入告”者，告主人也。 \\n 　 \\n 主人迎，出门左，西面再拜。宾答拜。左，东也。出以东为左，入以东为右。 \\n  \\n [疏]“主人”至“答拜”。○注“左东”至“为右”。○释曰：“出以东为左，入以东为右”，据主人在西，出则以西为右，入以西为左也。 \\n 　 \\n 主人揖赞者，与宾揖，先入。赞者贱，揖之而已。又与宾揖，先入道之，赞者随宾。 \\n  \\n [疏]“主人”至“先入”。○注“赞者”至“随宾”。○释曰：云“赞者贱，揖之而已”者，正谓赞者降于主人，与宾一等，为贱也。云“又与宾揖”者，对前为宾拜讫，今又揖者，为主人将先入，故又与宾揖，乃入也。云“赞者随宾”者，后不见更与赞者为礼，故知随宾入也。 \\n 　 \\n 每曲揖。周左宗庙，入外门，将东曲，揖；直庙，将北曲，又揖。 \\n  \\n [疏]“每曲揖”。○注“周左”至“又揖”。○释曰：“周左宗庙”者，《祭义》与《小宗伯》俱有比文，对殷右宗庙也。言此，皆欲见入大门东向入庙。云“入外门，将东曲，揖”者，主人在南，宾在北，俱东向，是一曲，故一揖也。至庙南，主人在东，北面，宾在西，北面，是曲为二揖，故云“直庙将北曲又揖”也。通下将入庙又揖，三也。 \\n 　 \\n 至于庙门，揖入。三揖，至于阶，三让。入门将右曲，揖；将北曲，揖；当碑，揖。 \\n  \\n [疏]“至于”至“三让”。○注“入门”至“碑揖”。○释曰：经直云入门揖，郑知此为三揖者，以上云“每曲揖”，据入门东行时。此入庙门三揖，是据主人将右，欲背客，宜揖；将北曲，与客相见，又揖。云“当碑揖”者，碑是庭中之大节，又宜揖。是知三揖，据此而言也。案《昏礼》注：“入三揖者，至内霤，将曲，揖；既曲，北面，揖；当碑，揖。”及《聘礼》、《乡饮酒》“入三揖”注虽不同。皆据此三节为三揖，义不异也。 \\n 　 \\n 主人升，立于序端，西面，宾西序，东面。主人、宾俱升，立相乡。 \\n  \\n [疏]“主人”至“东面”。○注“主人”至“相乡”。○释曰：此文主人与宾立相乡，位定，将行冠礼者也。主人升堂不拜至者，冠子为宾客，故异於《乡饮酒》之等也。 \\n 　 \\n 赞者盥于洗西，升，立于房中，西面，南上。盥於洗西，由宾阶升也。立于房中，近其事也。南上，尊於主人之赞者。古文盥皆作浣。 \\n  \\n [疏]“赞者”至“南上”。○注“盥於”至“作浣”。○释曰：此宾者之赞冠者不在堂，升即位于房中，与主人赞者并立者，以其与主人赞者俱是执劳役之事，故先入房并立待事，故郑云“近事”也。云“盥於洗西，由宾阶升也”者，赞者盥於洗西无正文，案《乡饮酒》主人在洗北、南面，宾在洗南、北面，如此相乡。又主人从内，宾从外来之，便赞者亦从之。又卑不可与宾并，明在洗西、东面，及向宾阶，便知在洗西也。云由宾阶升者，以与主人、赞者在房并立，恐由阼阶，故明之，同於宾客也。云“南上，尊於主人之赞”者，以其宾主赞者俱降一等，两赞尊卑同而云尊者，直以主人尊，敬宾之赞，故云尊於主人之赞。又知与主人、赞并立者，以赞冠一人而已，而云南上，明与主人为序也。 \\n 　 \\n 主人之赞者筵于东序，少北，西面。主人之赞者，其属中士若下士。筵，布席也。东序，主人位也。適子冠於阼，少北，辟主人。 \\n  \\n [疏]“主人”至“西面”。○注“主人”至“主人”。○释曰：云“主人之赞者，其属中士若下士”者，以主人上士为正，故云其属中士。若主人是中士，赞是其属下士为之。宾与赞冠者同。云“筵，布席也”者，谓布冠者席也。云“东序，主人位也”者，引《冠义》云“適子冠於阼”为证是也。 \\n 　 \\n 将冠者出房，南面。南面立于房外之西，待宾命。 \\n [疏]“将冠”至“南面”。○注“南面”至“宾命”。○释曰：知在房外之西，不在东者，以房外之东南当阼阶，是知房外者皆在房外之西。故《昏礼》“女出于母左”，母在房外之西，故得出时在母左也。云“待宾命”者，以其下文有“宾揖将冠”，则宾有命也。 \\n 　 \\n 赞者奠纚、笄、栉于筵南端。赞者，宾之赞冠者也。奠，停也。古文栉为节。 \\n  \\n [疏]“赞者”至“南端”。○注“赞者”至“为节”。○释曰：前頍项已下六物同一箧，陈於房，今将用之，故赞冠者取置于将冠之席南，拟用。若然，六者俱用，不言缨、纮等四物，大略其实皆有，可知。不言栉盛于箪，今亦并箪将来置於席南端也。服不将来置於席南者，皆加冠讫，宜房中隐处加服讫，乃见容体也。知赞者是其宾之赞冠者也者，以其赞冠者主为冠事而来，故知取笄、纚是宾之赞冠者。若非宾之赞者，则云主人以别之，故上云主人之赞者是也。 \\n 　 \\n 宾揖将冠者，将冠者即筵坐。赞者坐，栉，设纚。即，就。设，施。 \\n  \\n [疏]“宾揖”至“设纚”。○释曰：此二者劳役之事，故赞者为之也。 \\n 　 \\n 宾降，主人降。宾辞，主人对。主人降，为宾将盥，不敢安位也。辞对之辞未闻。 \\n  \\n [疏]“宾降”至“人对”。○释曰：云“辞对之辞未闻”者，上筮宾、宿宾之时，虽不言其辞，下皆陈其辞。此宾主之辞，下皆不言，故云未闻也。 \\n 　 \\n 宾盥，卒，壹揖，壹让，升。主人升，复初位。揖让皆壹者，降於初。古文壹皆作一。 \\n  \\n [疏]“宾盥”至“初位”。○释曰：云“主人升复初位”者，谓初升序端也。○注“古文壹皆作一”。○释曰：一、壹得通用，虽叠古文，不破之也。 \\n 　 \\n 宾筵前坐，正纚，兴，降西阶一等。执冠者升一等，东面授宾。正纚者，将加冠，宜亲之。兴，起也。降，下也。下一等，升一等，则中等相授。冠，缁布冠也。 \\n  \\n [疏]“宾筵”至“授宾”。○注“正纚”至“冠也”。○释曰：云“正纚者，将加冠，宜亲之”者，以其赞者前已设纚讫，今宾复出正之者，虽旧设已正，以亲加冠，故纚亦宜亲之也。云“下一等，升一等，则中等相授”者，案《匠人》天子之堂九尺，贾、马以为傍九等为阶，则诸侯堂宜七尺，则七等阶；大夫堂宜五尺，则五等阶；士宜三尺，则三等阶；故郑以中等解之也。知冠是缁布冠者，以下文有皮弁、爵弁，故知此是缁布冠也。 \\n 　 \\n 宾右手执项，左手执前，进容，乃祝。坐如初，乃冠。兴，复位。赞者卒。进容者，行翔而前，鸧焉，至则立祝。坐如初，坐筵前。兴，起也。复位，西序东面。卒，谓设缺项、结缨也。 \\n  \\n [疏]“宾右”至“者卒”。○注“进容”至“缨也”。○释曰：知“进容者，行翔而前，鸧焉”者，《曲礼》云：“堂下不趋”，“室中不翔”，则堂下固得翔矣。又云“大夫济济、士跄跄”，注云：“皆行容止之貌。”此进容是士，故知进容谓行翔而前鸧焉。云“至则立祝”者，以经祝下乃云坐如初，故祝时立可知。云“坐如初，坐筵前”者，上正纚时筵前坐，是初坐也。云“卒，谓设缺项、结缨也”者，下文皮弁，赞者卒纮，此谓缁布冠，无笄纮，直頍项，青组缨属於頍，故卒者终頍项与结缨也。若然，经云“右手执项”，谓冠后为项，非頍项，其下皮弁、爵弁无頍项，皆云执项，故知非頍项也。 \\n 　 \\n 冠者兴，宾揖之。適房，服玄端爵韠。出房，南面。复出房南面者，一加礼成，观众以容体。 \\n  \\n [疏]“冠者”至“南面”。○注“复出”至“容体”。○释曰：言“复”者，对前出房，故云复。前出为待宾命，此出为观众以容体也。案《郊特牲》论加冠之事，云“加有成”也，故此郑云“一加礼成”也。云“观众以容体”者，以其既去缁布衣锦缘童子服，著此玄端成人之服，使众观知，故云观众以容体也。 \\n 　 \\n 宾揖之，即筵坐。栉，设笄。宾盥，正纚如初。降二等，受皮弁，右执项，左执前，进祝，加之如初，复位。赞者卒纮。如初，为不见者言也。卒纮，谓系属之。 \\n  \\n [疏]“宾揖”至“卒纮”。○注“如初”至“属之”。○释曰：此当第二加皮弁之节。云“即筵坐，栉”者，坐讫，当脱缁布冠，乃更栉也。云“设笄”者，凡诸设笄有二种：一是紒内安发之笄，一是皮弁、爵弁及六冕固冠之笄。今此栉讫，未加冠即言设笄者，宜是紒内安发之笄也。若安发之笄，则缁布冠亦宜有之，前栉讫不言设笄者，以其固冠之笄。缁布冠无笄，而皮弁、爵弁有笄，上文巳陈讫。今若缁布冠亦言设笄，即与皮弁、爵弁相乱，故缁布冠不言设笄，其实亦有也。若然，缁布冠不言设笄而言设纚，皮弁冠言设笄不言设纚，互见为义，明皆有也。其於固冠之笄，则於宾加弁之时自设之可知。云“如初，为不见者言也”者，上加缁布冠时，有宾降主人降，宾辞主人对，宾盥卒一揖一让升，主人升复初位，宾筵前坐之等相次，此皆不见，故设经省文如之而已，故云为不见者言也。云“卒纮，谓系属之”者，即上注云有笄者，屈组以为纮，伸属之左相，系定右相，纟屈系，拟解时易，为系属之也。 \\n 　 \\n 兴，宾揖之。適房，服素积素韠，容，出房，南面。容者，再加弥成，其仪益繁。 \\n  \\n [疏]“兴宾”至“南面”。○释曰：兴，谓冠者加皮弁讫，起待宾揖之也。云“適房，服素积素韠”者，上陈服皮弁云缁带素韠，此不言缁带者，上唯有一带，不言可知，故不言也。○注“容者”至“益繁”。○释曰：此对上加缁布冠时，直言出房南面，不言容，此则言容，以再加弥成，其仪益繁，故言容，其实彼出亦是容，故郑注云“观众以容体”也。 \\n 　 \\n 宾降三等，受爵弁，加之。服纁裳韎韐。其他如加皮弁之仪。降三等，下至地。他，谓卒纮容出。 \\n  \\n [疏]“宾降”至“之仪”。○注“降三”至“容出”。○释曰：云“降三等，下至地”者，据士而言。云“他，谓卒纮容出”者，以其自馀皆缁布冠见讫，皮弁如之而已。至卒纮容出，唯皮弁有之，故知他谓此二者也。 \\n 　 \\n 彻皮弁、冠、栉、筵，入于房。彻者，赞冠者，主人之赞者为之。 \\n  \\n [疏]“彻皮”至“于房”。○注“彻者”至“为之”。○释曰：冠即缁布冠也，不言缁布冠者，可知故也。皮弁具言者，以有爵弁之嫌。然不言爵弁者，著之以受醴，至见母兄弟姑妒讫乃易服，故也。云“彻者，赞冠者，主人之赞者为之”者，以其赞冠者奠栉，主人之赞者设筵，故知还遣之也。 \\n 　 \\n 筵于户西，南面。筵，主人之赞者。户西，室户西。 \\n [疏]“筵于户西南面”。○注“筵主”至“户西”。○释曰：知主人之赞者设筵者，以上文筵于东序，已遣主人之赞，故知此亦“主人之赞者”也。云“户西，室户西”者，以下记醮于客位在户西，醮醴同处，故知户西也。 \\n 　 \\n 赞者洗于房中，侧酌醴，加柶，覆之，面叶。洗，盥而洗爵者。《昏礼》曰房中之洗“在北堂，直室东隅。篚在洗东，北面盥”。侧酌者，言无为之荐者。面，前也。叶，柶大端。赞酌者，宾尊不入房。古文叶为擖。 \\n  \\n [疏]“赞者”至“面叶”。○注“洗盥”至“为擖”。○释曰：云“洗，盥而洗爵”者，凡洗爵者必先盥，盥有不洗爵者。此经直云洗，明盥手乃洗爵，故郑云盥而洗爵。引《昏礼》“房中之洗”至“北面盥”者，证房中有洗之事。若然，前设洗于庭者，不为醴，以房中有洗、醴尊也。云“侧酌者，言无为之荐”者，谓无人为之荐脯醢，还是此赞者，故下直言荐脯醢，不言别有他人，明还是赞者也。《昏礼》赞醴妇是赞者自酌自荐，经虽不言侧酌，侧自明也。云“叶，柶大端”者，谓扱醴之面柄细，故以为柶大端，此与《昏礼》宾皆云“面叶”者，此以宾尊，不入户，赞者面叶授宾，宾得面枋授冠者，冠者得之面叶以扱醴而祭。《昏礼》宾亦主人尊，不入房，赞者面叶以授主人，主人面枋以授宾，宾得面叶以扱祭。至於《聘礼》礼宾，宰夫实觯以醴，加柶于觯，面枋授公者，凡醴皆设柶。《聘礼》宰夫不讶授，公侧受醴，则还面枋以授宾，故面枋也。 \\n 　 \\n 宾揖，冠者就筵，筵西，南面。宾受醴于户东，加柶，面枋，筵前北面。户东，室户东。今文枋为柄。 \\n  \\n [疏]“宾揖”至“北面”。○注“户东”至“为柄”。○释曰：知“室户东”者，以其冠者筵室户西。宾自至房户取醴酌醴者，出向西以授也。 \\n 　 \\n 冠者筵西拜受觯，宾东面答拜。筵西拜，南面拜也。宾还答拜於西序之位。东面者，明成人与为礼，异於答主人。 \\n  \\n [疏]“冠者”至“答拜”。○注“筵西”至“主人”。○释曰：云“筵西拜，南面拜也”者，上云冠者筵西南面，知受觯拜还南面也。知宾东面在西序者，以上文与主人相对，本位於西序也。云“东面者，明成人与为礼，异於答主人”者，案《乡饮酒》、《乡射》，宾於西阶北面答主人拜，今此於西序东面拜，故云异於答主人。又《昏礼》礼宾、《聘礼》礼宾皆云“拜送”，此云“答拜”，不云拜送者，彼醴是主人之物，故云拜送，此醴非宾物，故云答拜也。 \\n 　 \\n 荐脯醢。赞冠者也。 \\n [疏]“荐脯醢”。○注“赞冠者也”。○释曰：上文云“赞侧酌醴”是赞冠者，明此荐亦是赞冠者也。 \\n 　 \\n 冠者即筵坐，左执觯，右祭脯醢，以柶祭醴三，兴。筵末坐，啐醴，建柶，兴。降筵，坐奠觯，拜。执觯兴。宾答拜。建柶，扱柶於醴中。其拜皆如初。古文啐为呼。 \\n  \\n [疏]“冠者”至“答拜”。○释曰：云“祭醴三兴”者，三祭者一，如《昏礼》始扱一祭，又扱再祭也。云“筵末坐啐醴，建柶兴。降筵”，此啐醴不拜既爵者，以其不卒爵，故不拜也。 \\n 　 \\n 冠者奠觯于荐东，降筵，北面坐取脯，降自西阶，適东壁，北面见于母。荐东，荐左。凡奠爵，将举者於右，不举者於左。適东壁者，出闱门也。时母在闱门之外，妇人入庙由闱门。 \\n  \\n [疏]“冠者”至“於母”。○注“荐东”至“闱门”。○释曰：云“荐东，荐左”者，据南面为正，故云荐左也。云“凡奠爵，将举者於右”者，谓若《乡饮酒》、《乡射》是也。此文及《昏礼》赞醴妇是不举者，皆奠之於左也。云“適东壁者，出闱门也”者，宫中之门曰闱门。母既冠子无事，故不在门外。今子须见母，故知出闱门也。云“妇人入庙由闱门”者，《杂记》云夫人奔丧“入自闱门，升自侧阶”，郑注云：“宫中之门曰闱门，为相通者也。”是也。 \\n 　 \\n 母拜受，子拜送，母又拜。妇人於丈夫，虽其子犹侠拜。 \\n [疏]“母拜”至“又拜”。○注“妇人”至“侠拜”。○释曰：郑云“妇人於丈夫，虽其子犹侠拜”者，欲见礼子之体例，但是妇人於丈夫皆使侠拜，故举子以见义也。 \\n 　 \\n 宾降，直西序，东面，主人降，复初位。初位，初至阶让升之位。 \\n  \\n [疏]“宾降”至“初位”。○释曰：此将欲与冠者造字而迎之位也。○注“初位”至“之位”。○释曰：云“初位，初至阶让升之位”者，谓初迎宾至阶让升之位，其宾直西序则非初让升之位，主人直东序西者，欲迎其事，闻字之言故也。 \\n 　 \\n 冠者立于西阶东，南面，宾字之，冠者对。对，应也。其辞未闻。 \\n  \\n [疏]“冠者”至“者对”。○注“对应”至“未闻”。○释曰：云“宾字之”者，即下文有字辞、又有某甫之字，若孔子云尼父之字是也。云“其辞未闻”者，下有宾祝辞，不见冠者应辞，故云未闻也。案《礼记·冠义》云“既冠而字之，成人之道也”。见於母，母拜之，据彼则字讫乃见母。此文先见乃字者，此文见母是正见。彼见母在下者，记人以下有兄弟之等皆拜之，故退见母於下，使与兄弟拜，文相近也。若然，未字先见母，字讫乃见兄弟之等者，急於母，缓於兄弟也。 \\n 　 \\n 宾出，主人送于庙门外。不出外门，将醴之。 \\n [疏]“宾出”至“门外”。○注“不出”至“醴之”。○释曰：以下云请醴宾，故云“将醴之”也。 \\n 　 \\n 请醴宾，宾礼辞，许。宾就次。此醴当作礼，礼宾者，谢其自勤劳也。次，门外更衣处也，以帷幕簟席为之。 \\n  \\n [疏]“请醴”至“就次”。○注“此醴”至“为之”。○释曰：云“此醴当作礼”者，对上文有酌醴、受醴之等，不破之，此当为上於下之礼，不得用醴。礼即从醴字，何者？《周礼》云诸侯用鬯，不云鬯宾，明不得以醴礼宾，即为醴，故破从礼也。云“次，门外更衣处也”者，次者，舍之名，以其行礼，衣服或与常服不同，更衣之时须入於次，故云更衣处也。云“必帷幕簟席为之”者，案《聘礼·记》云：“宗人授次，次以帷，少退于君之次。”注云：“主国之门外，诸侯及卿大夫之所使者，次位皆有常处。”又案《周礼·幕人》“掌帷幕幄帟绶之事”，注云：“帷幕皆以布为之，四合象宫室，曰幄。”云簟席者，士卑或用簟席，是以《杂记》诸侯大夫丧皆用布，士用簟席为之，次亦当然。 \\n 　 \\n 冠者见於兄弟，兄弟再拜，冠者答拜。见赞者，西面拜，亦如之。见赞者西面拜，则见兄弟东面拜，赞者后宾出。 \\n  \\n [疏]“冠者”至“如之”。○注“见赞”至“宾出”。○释曰：兄弟位在东方，此赞冠者则宾之类，故赞者东面也。言赞者先拜，冠者答之也。知赞者后宾出者，文於见兄弟下始见之，明赞者后宾出也，出亦当就次待礼之也。 \\n 　 \\n 入见姑姊，如见母。入，入寝门也。庙在寝门外。如见母者，亦北面，姑与姊亦侠拜也。不见妹，妹卑。 \\n  \\n [疏]“入见”至“见母”。○注“入入”至“妹卑”。○释曰：男子居外，女子居内。庙在寝门外，入见，入寝门可知，不见父与宾者，盖冠毕则已见也。不言者，从可知也。云“不见妹，妹卑”者，以其妹卑於姑姊，故不见也。 \\n 　 \\n 乃易服，服玄冠、玄端、爵韠，奠挚见于君。遂以挚见於乡大夫、乡先生。易服不朝服者，非朝事也。挚，雉也。乡先生，乡中老人为卿大夫致仕者。 \\n  \\n [疏]“乃易”至“先生”。○注“易服”至“仕者”。○释曰：云“易服”者，爵弁既助祭之服，不可服见君与先生等，故易服，服玄端也。云“易服不朝服者，非朝事也”者，此乃因加冠以成人之礼，见君非正服之节，故不朝服。经直云玄端，则兼玄冠矣。今更云玄冠者，以初冠时服玄端为缁布冠服，缁布冠非常著之冠而弊之。易服宜服玄冠配玄端，故兼云玄冠也。朝服与玄端同，玄端则玄裳、黄裳、杂裳、黑屦，若朝服玄冠、玄端虽同，但裳以素而屦色白也。以其但正幅，故朝服亦得端名。然六冕皆正幅，故亦名端。是以《乐记》云魏文侯“端冕而听古乐”，又《论语》云“端章甫”，郑云：“端，玄端，诸侯视朝之服。”则玄端不朝，得名为玄端也。云“挚，雉也”者，士执雉是其常，故知挚是雉也。云“乡先生，乡中老人为卿大夫致仕者”者，此即《乡饮酒》与《乡射记》“先生”，及《书传》“父师”皆一也。先生亦有士之少师，郑不言者，经云乡大夫不言士，故先生亦略不言，其实亦当有士也。 \\n 　 \\n 乃醴宾以壹献之礼。壹献者，主人献宾而已，即燕无亚献者。献、酢、酬，宾主人各两爵而礼成。《特牲》、《少牢馈食之礼》献尸，此其类也。士礼一献，卿大夫三献。礼宾不用柶者，泲其醴。《内则》曰：“饮，重醴清糟，稻醴清糟，黍醴清糟，粱醴清糟。”凡醴事，质者用糟，文者用清。 \\n  \\n [疏]“乃醴”至“之礼”。○注“壹献”至“用清”。○释曰：此“醴”亦当为“礼”，不言可知也。云“壹献者，主人献宾而已，即燕无亚献者”者，案《特牲》、《少牢》，主人献尸，主妇亚献，为二献。此则主人献宾而已，无亚献，知即燕者，《乡饮酒》末有燕，故知献后有燕。云“献、酢、酬，宾主人各两爵而礼成”者，主人献宾，宾酢主人；主人将酬宾，先自饮讫乃酬，宾奠而不举，是宾、主人各两爵而礼成也。必知一献之礼，礼备有酬酢者，《昏礼》舅姑飨妇以一献之礼奠酬，得正礼不旅，又曰妇酢舅，更爵自荐，是备酬酢也。《乡饮酒》亦备献酢酬，是其义也。云“《特牲》、《少牢馈食之礼》献尸，此其类也”者，此宾、主人各两爵，无亚献。彼主人、主妇各一爵，有亚献。虽不同，得主人一献，义类同，故云此其类也。云“士礼一献”者，即《士冠》及《昏礼》、《乡饮酒礼》、《乡射》皆是一献也。云“卿大夫三献”者，案《左氏传》云：“季孙宿如晋，拜莒田也。晋侯享之，有加笾。武子退，使行人告曰：小国之事大国也，苟免於讨，不敢求贶。得贶不过三献。”又《礼记·郊特牲》云“三献之介”，亦谓卿大夫三献之介。案《大行人》云上公飨礼九献，侯伯七献，子男五献。是以大夫三献，士一献，亦是其差也。云“礼宾不用柶者，泲其醴”者，此有献、酢、酬，饮之泲者，故不用柶。《冠礼》礼子用醴不泲，故用柶也。云“《内则》曰饮”者，郑注云：“目诸饮也。”云“重醴清糟”者，郑云：“重，陪也。糟，醇也。清，泲也。致饮有醇者，有泲者，陪设之。”稻醴以下是也。云“凡礼事，质者用糟，文者用清”者，质者，谓若《冠礼》礼子之类是也，故以房户之閒显处设尊也。 \\n 　 \\n 主人酬宾，束帛俪皮。饮宾客而从之以财货曰酬，所以申畅厚意也。束帛，十端也。俪皮，两鹿皮也。古文俪为离。 \\n  \\n [疏]“主人”至“俪皮”。○注“饮宾”至“为离”。○释曰：主人酬宾，当奠酬之节，行之以财货也。此礼宾与飨礼同，但为飨礼有酬币则多。故《聘礼》云若不亲飨，“致飨以酬币”，注云：“礼币束帛，乘马亦不是过也。”又案《大戴礼》云礼币采饰而四马，是大夫礼多，与士异也。案《礼器》云“琥璜爵”，郑云：“天子酬诸侯，诸侯相酬以此玉将币也。”则又异於大夫也。下凡酬币之法，尊卑献数多少不同，及其酬币，唯於奠酬之节一行而已。《春秋》：秦后子出奔晋，后子享晋侯，“归取酬币终事八反”，杜注云：“备九献之仪，始礼自赍其一，故续送其八酬酒币。”彼九献之閒皆云币，春秋之代奢侈之法，非正礼也。云“束帛，十端也”者，礼之通例。凡言束者，无问脯与锦，皆以十为数也。云“俪皮，两鹿皮也”者，当与《射礼》庭实之皮同，《礼记·郊特牲》云：“虎豹之皮，示服猛也。”又《觐礼》用马，则国君用马或虎豹皮，若臣聘则用鹿皮，故郑注《聘礼》云：“凡君於臣，臣於君，麋鹿皮可也。”言可者，以无正文。若然，两国诸侯自相见，亦用虎豹皮也。 \\n 　 \\n 赞者皆与，赞冠者为介。赞者，众宾也。皆与，亦饮酒为众宾。介，宾之辅，以赞为之，尊之。饮酒之礼，贤者为宾，其次为介。 \\n  \\n [疏]“赞者”至“为介”。○注“赞者”至“为介”。○释曰：郑知“赞者众宾”者，以其下别言赞冠者，明上云赞者是众宾也。云“介，宾之辅”者，以其《乡饮酒之礼》，贤者为宾，其次为介，又其次为众宾。彼据将贡以为优劣之次也，此虽不贡，以饮酒之礼立宾主，亦以优劣立介以辅也。云“以赞为之，尊之”者，谓宾此赞冠者，故遣为介也。云“饮酒之礼，贤者为宾，其次为介”者，取尊为义也。 \\n 　 \\n 宾出，主人送于外门外，再拜，归宾俎。一献之礼，有荐有俎，其牲未闻。使人归诸宾家也。 \\n  \\n [疏]“宾出”至“宾俎”。○注“一献”至“家也”。○释曰：宾不言荐脯醢者，案舅姑共飨妇，以一献有姑荐，则此一献亦有荐脯醢可知。经有俎必有特牲，但《乡饮酒》、《乡射》取择人而用狗，此《冠礼》无择人之义，则不用狗，但无正文，故云“其牲未闻”也。知“使人归诸宾家”者，以宾出，主人送於门外，乃始言归宾俎，明归於宾家也。 \\n  "}
{"章节": "卷三 士冠礼第一", "正文": "卷三士冠礼第一 \\n  \\n  \\n 　 \\n 　 \\n 若不醴，则醮用酒。若不醴，谓国有旧俗可行，圣人用焉不改者也。《曲礼》曰：“君子行礼，不求变俗。祭祀之礼，居丧之服，哭泣之位，皆如其国之故，谨修其法而审行之。”是。酌而无酬酢曰醮。醴亦当为礼。 \\n  \\n [疏]“若不”至“用酒”。○注“若不”至“为礼”。○释曰：自此已上说周礼冠子之法，自此已下至“取笾脯以降如初”，说夏殷冠子之法。云“若不醴，则醮用酒”者，案上文適子冠於阼，三加讫一醴於客位是周法。今云“若不醴，则醮用酒”非周法，故知先王法矣。故郑云“若不醴，谓国有旧俗可行，圣人用焉不改者也”，云“圣人”者，即周公制此《仪礼》，用旧俗则夏殷之礼是也。云“《曲礼》曰”已下者，是《下曲礼》文也。云“君子行礼，不求变俗”者，与下文为目，谓君子所住之国，不求变彼国之俗，若卫居殷墟者也。云“祭祀之礼”者，若《郊特牲》云：“殷人先求诸阳，周人先求诸阴。”求诸阳者，先合乐乃灌地降神也；求诸阴者，谓先灌地乃合乐。若卫居殷地用殷礼，则先合乐乃灌也。云“居丧之服”者，谓若《檀弓》周之诸侯绝旁期降上下，殷之诸侯服旁期不降上下，卫居殷墟亦不降上下也。云“哭泣之位”者，殷礼无文，亦应有异也。云“皆如其国之故”者，谓上所云皆如其故国之俗而行之。云“是”者，依先王旧俗而行不改之事。向来所解引《曲礼》，据人君施化之法，不改彼国旧俗，证此醮用酒，旧俗之法也。故《康诰》周公戒康叔，居殷墟当用殷法，是以云“兹殷罚有伦”，使用殷法。故所引《曲礼》，皆据不变彼国之俗。但君子行礼，不求变俗有二途，若据《曲礼》之文云“君子行礼不求变俗”，郑注云：“求，犹务也。不务变其故俗，重本也。谓去先祖之国居他国。”又云：“祭祀之礼，居丧之服，哭泣之位皆如其国之故，谨修其法而审行之。”注：“其法谓其先祖之制度若夏殷”者，谓若杞宋之人居郑卫，郑卫之人居杞宋。若据彼注，谓臣去己国居他国，不变己国之俗。是以定四年祝佗云，殷人六族，在鲁启以商政。亦不变本国之俗，故开商政示之。皆据当身居他国，不变己国之俗。与此注引不同者，不求变俗，义得两合，故各据一边而言也。云“酌而无酬酢曰醮”者，郑解无酬酢曰醮，唯据此文而言。所以然者，以周法用醮，无酬酢曰醮。案《曲礼》云“长者举未釂”，郑注云：“尽爵曰釂。”是醮不专於无酬酢者。若然，醴亦无酬酢不为醮名者，但醴大古之物，自然质无酬酢。此醮用酒，酒本有酬酢，故无酬酢得名醮也。云“醴亦当为礼”者，亦上请醴宾之醴，故破之也。 \\n 　 \\n 尊于房户之閒，两甒，有禁。玄酒在西，加勺，南枋。房户閒者，房西室户东也。禁，承尊之器也。名之为禁者，因为酒戒也。玄酒，新水也，虽今不用，犹设之，不忘古也。 \\n  \\n [疏]“尊于”至“南枋”。○注“房户”至“古也”。○释曰：云“禁，承尊之器也。名之为禁者，因为酒戒也”者，以醴不言禁，醴非饮醉之物，故不设戒也。此用酒，酒是所饮之物，恐醉，因而禁之，故云因为酒戒。若然，玄酒非饮亦为禁者，以玄酒对正酒，不可一有一无，故亦同有禁也。云“不忘古也”者，上古无酒，今虽有酒，犹设之，是不忘古也。 \\n 　 \\n 洗，有篚在西，南顺。洗，庭洗，当东荣，南北以堂深。篚亦以盛勺觯，陈於洗西。南顺，北为上也。 \\n  \\n [疏]“洗有”至“南顺”。○注“洗庭”至“上也”。○释曰：知“洗，庭洗”者，上周法用醴之时，醴之尊在房。今醮用酒与常饮酒同，故洗亦当在庭。是以下云“宾降，取爵于篚，卒洗，升酌”，故知洗在庭也。设洗法在设尊前，此洗亦当在设尊前设之，故此直云洗有篚在西，不言设也。若然，上不言设洗者，以其上云醮用酒，即连云尊，文势如此，故不言设洗。云“当东荣，南北以堂深”者，上己有文也。云“篚亦以盛勺觯”者，周法用醴在房，庭洗无篚。此用酒，庭洗有篚，故周公设经辨其异者。但醴篚在房，以盛勺觯，此庭洗，篚亦盛勺觯，故云“亦”也。云“南顺，北为上也”者，席之制有首尾者，据识之先后为首尾。此篚亦云上者，应亦有记识为上下，以其南顺之言，故北为上也。 \\n 　 \\n 始加，醮用脯醢。宾降，取爵于篚，辞降如初。卒洗，升酌。始加者，言一加一醮也。加冠於东序，醮之於户西，同耳。始醮亦荐脯醢。宾降者，爵在庭，酒在堂，将自酌也。辞降如初，如将冠时降盥，辞主人降也。凡荐出自东房。 \\n  \\n [疏]“始加”至“升酌”。○注“始加”至“东房”。○释曰：云“始加，醮用脯醢”者，此言与周别之事。周家三加讫乃一醴，於客位用脯醢，此加讫即醮於客位用脯醢，是其不同也。但言始加醮用脯醢者，因言与周异之意，其实未行事，是以下乃始云“宾降取爵于篚”也。云“加冠於东序，醮之於户西，同耳”者，经不见者，嫌与周异，故辨之。其经不言冠者，醮之处即与周同，故经不见也。云“始醮亦荐脯醢”者，以其经云醮用脯醢，泛言若醮用酒，未著其节，故亦如上周家三加始荐脯醢。云“宾降者，爵在庭，酒在堂，将自酌也”者，决周家醴在房，赞者酌授宾，宾不亲酌，此则宾亲酌酒洗爵，故有升降也。云“辞降如初，如将冠时降盥，辞主人降也”者，欲见用醴时，直有将冠时宾降，无宾降取爵，以其酌在房故也。今云如初者，唯谓如将冠降盥之事也。云“凡荐出自东房”者，用醴时，尊在房，脯醢出自东房；醮用酒，酒尊在堂，脯醢亦出自东房。《乡饮酒》、《乡射》、《特牲》、《少牢》荐者皆出东房，故云“凡”以该之也。 \\n 　 \\n 冠者拜受，宾答拜如初。赞者筵于户西，宾升，揖冠者就筵。乃酌，冠者南面拜受，宾授爵，东面答拜，如醴礼也。於宾答拜，赞者则亦荐之。 \\n  \\n [疏]“冠者”至“如初”。○注“赞者”至“荐之”。○释曰：此经略言拜受答拜，不言处所面位。言如初者，以其虽用酒与周异，自外与周同，故直言如初也。是以郑取上醴子法以言之，故言如初以结之也。云“於宾答拜赞者，则亦荐之”者，经直云拜受，答拜如初，亦不言出荐之时节，故郑别言之，亦当如周家醴子时荐也。凡醴子、醴妇并《昏礼》礼宾，面位不同者，皆随时之便，故不同也。 \\n 　 \\n 冠者升筵，坐。左执爵，右祭脯醢，祭酒，兴。筵末坐，啐酒。降筵，拜，宾答拜。冠者奠爵于荐东，立于筵西。冠者立俟宾命，宾揖之，则就东序之筵。 \\n  \\n [疏]“冠者”至“筵西”。○注“冠者”至“之筵”。○释曰：此经虽用醴酒不同，其於行事与周礼醴子同，但位有异。彼一加讫入房，易服讫出房，立待宾容命。此则醮讫立於席西，待宾命为异，皆为更加皮弁也。云“兴。筵末坐，啐酒”者，为醮於客位敬之故也。《昏礼》礼宾与《聘礼》礼宾在西阶上啐醴者，《昏礼》注云“此筵不主为饮食起”，《聘礼》注云“糟醴不卒”，故也。冠子用醴拜，此醮子用酒亦拜者，以与醴子同是成人法。拜啐，故虽用醮亦拜啐也。 \\n 　 \\n 彻荐、爵，筵尊不彻。彻荐与爵者，辟后加也。不彻筵尊，三加可相因，由使也。 \\n  \\n [疏]“彻荐”至“不彻”。○注“彻荐”至“便也”。○释曰：云“彻荐与爵者，辟后加也”者，案下文云：“加皮弁，如初仪，再醮，摄酒，其他皆如初。”酒则云摄，明因前也。除酒之外，云其他如初，明荐爵更设是后加，卒设於席前也。故知前云彻荐爵，为辟后加也。 \\n 　 \\n 加皮弁，如初仪。再醮，摄酒，其他皆如初。摄犹整也。整酒，谓挠之。今文摄为聂。 \\n  \\n [疏]“加皮”至“如初”。○注“摄犹”至“为聂”。○释曰：云“摄犹整也。整酒，谓挠之”者，案《有司彻》云“司官摄酒”，注云：“更洗益整顿之。”不可云洗，亦当为挠，谓更挠搅添益整顿，示新也。 \\n 　 \\n 加爵弁，如初仪。三醮，有乾肉折俎，哜之，其他如初。北面取脯，见于母。乾肉，牲体之脯也。折其体以为俎。哜，尝之。 \\n  \\n [疏]“加爵”至“于母”。○注“乾肉”至“尝之”。○释曰：前二醮有脯醢，更加此乾肉折俎。言“哜之”者，哜谓至齿尝之。案下若杀再醮不言摄，此经再醮言摄，三醮不言摄，则再醮之后皆有摄，互文以见义也。云“取脯，见于母”者，亦適东壁侠拜，与周同。案下文若杀已下，云卒醮取笾脯以降，此亦取笾脯。乾肉曰脯。云“乾肉，牲体之脯也”者，案《周礼·腊人》云“掌乾肉凡田兽之脯腊”，郑注云：“大物解肆乾之谓之乾肉，若今梁州乌翅矣。薄析曰脯，捶之而施姜桂曰腶脩。”若然，乾肉与脯脩别言。若今梁州乌翅者，或为豚解而七体以乾之，谓之乾肉，及用之，将升于俎，则节折为二十一体，与《燕礼》同，故总名乾肉折俎也。 \\n 　 \\n 若杀，则特豚，载合升，离肺实于鼎，设扃鼏。特豚，一豚也。凡牲皆用左胖，煮於镬曰亨，在鼎曰升，在俎曰载。载合升者，明亨与载皆合左右胖。离，割也，割肺者，使可祭也。可哜也。今扃为铉，古文鼏为密。 \\n  \\n [疏]“若杀”至“扃鼏”。○注“特豚”至“为密”。○释曰：上醮子用乾肉不杀，自此至取笾脯以降，论夏殷醮子杀牲之事，杀言“若”者，是不定之辞，杀与不杀俱得云若也。云“载合升”者，在鼎曰升，在俎曰载，载在后。今先言载，后言升，又合字在载升之閒，通事之者，欲见在俎、在镬俱曰合也。云“设扃鼏”者，以茅覆鼎，长则束其本，短则编其中。案《冬官·匠人》“庙门容大扃七个”，注云：“大扃，牛鼎之扃，长三尺。”又曰“闱门容小扃参个”，注云：“小扃，膷鼎之扃，长二尺。”皆依汉礼。而知今此豚鼎之扃当用小扃也。云“特豚，一豚也”者，此特若《郊特牲》之特，皆以特为一也。云“凡牲皆用左胖”者，案《特牲》、《少牢》皆用右胖，《少仪》云：“大牢则以牛左肩折九个”。为归胙用左，则用右而祭之。《乡饮酒》、《乡射》主人用右体，生人亦与祭同用右者，皆据周而言也。此云用左，郑据夏殷之法，与周异也。但《士虞》丧祭用左，反吉故也。云“煮於镬曰亨”者，案《特牲》云：“亨于门外东方，西面北上。”注云：“亨，煮也。亨豕鱼腊，以镬各一爨。《诗》云：谁能亨鱼，溉之釜鬵。”是镬为亨也。云“在鼎曰升，在俎曰载”者，案《昏礼》云“特豚合升”，又云“侧载”，《特牲》亦云“卒载加匕于鼎”，《少牢》云“司马升羊，实于一鼎”，皆是在鼎曰升，在俎曰载之文。但在鼎直有升名，在俎则升、载两称也。故《少牢》云“升羊载右胖”，升豕其载如羊。《有司彻》亦云“乃升”，注云：“升牲体於俎也。”是在俎升、载二名也。云“载合升者，明亨与载皆合左右胖”者，以升、载并陈，又合山二者之閒，故知从镬至俎，皆合左右胖也。云“离，割也，割肺者，使可祭也，可哜也”者，凡肺有二种：一者举肺，一者祭肺。就举肺之中复有三称：一名举肺，为食而举；二名离肺，《少仪》云三牲之肺，离而不提心也；三名哜肺，以齿哜之。此三者皆据生人为食而有也。就祭肺之中亦复有三称：一者谓之祭肺，为祭先而有之；二者谓之忖肺，忖，切之使断；三者谓之切肺，名虽与忖肺异，切肺则忖肺也。三者皆为祭而有。若然切肺、离肺指其形，馀皆举其义称也。云“今文扃为铉，古文鼏为密”者，一部之内皆然，不从今文故叠之也。 \\n 　 \\n 始醮，如初。亦荐脯醢，彻荐爵，筵尊不彻矣。 \\n [疏]“始醮如初”。○注“亦荐”至“彻矣”。○释曰：云“始醮，如初”者，此一醮与不杀同，未有所加，故云如初也。 \\n 　 \\n 再醮，两豆：葵菹、蠃醢；两笾：栗、脯。蠃醢，螔蝓醢。今文蠃为蜗。 \\n  \\n [疏]“再醮”至“栗脯”。○注“蠃醢”至“为蜗”。○释曰：此二豆、二笾增数者，为有杀牲，故盛其馔也。案郑注《周礼·醢人》云：“细切为齑，全物若〈月枼〉为菹。”作醢及赞者，先膊乾其肉，乃后莝之，杂以梁麹及盐，渍以美酒，涂置甀中，百日则成矣，是作醢及菹之法也。云“蠃醢，螔蝓醢”者，《尔雅》文。 \\n 　 \\n 三醮，摄酒如再醮，加俎，哜之，皆如初，哜肺。摄酒如再醮，则再醮亦摄之矣。加俎哜之，哜当为祭，字之误也。祭俎如初，如祭脯醢。 \\n  \\n [疏]“三醮”至“哜肺”。○注“摄酒”至“脯醢”。○释曰：云“摄酒如再醮，则再醮亦摄之矣”者，周公作经取省文，再醮不言摄酒，以三醮如之，则再醮摄之可知，故郑云再醮亦摄之矣。云“加俎哜之，哜当为祭，字之误也”者，经有二哜，不破“如初哜”之哜，唯破“加俎哜”之字者，以祭先之法，祭乃哜之，又不宜有二哜，故破加俎之哜为祭也。云“祭俎如初，如祭脯醢”者，以三醮唯祭俎之肺，不复祭脯醢也。若然，前不杀之时，一醮彻脯醢为辞，再醮之脯醢，至再醮不言彻脯醢者，以三醮上唯加乾肉，不荐脯醢，故不彻也。今殷亦然，一醮彻荐辞，至再醮亦不彻荐，直彻爵而已，亦为三醮以不加笾豆加牲俎，是以祝辞一醮，亦云嘉荐，至三醮者，直云笾豆有楚。楚，陈列貌。是三醮不加笾豆明文也。 \\n 　 \\n 卒醮，取笾脯以降，如初。 \\n [疏]“卒醮”至“如初”。○释曰：此取笾脯见母，与前不异。上周法与不杀皆不云笾者，上皆直荐脯醢，不云笾豆。此若杀云两笾，故云笾脯。若然，既杀有俎肉而取脯者，见其得礼而已，故不取俎肉。如若得束帛者，不须取脯，是以《冠礼》礼宾得束帛，皆不取脯也。 \\n 　 \\n 若孤子，则父兄戒、宿。父兄，诸父诸兄。 \\n [疏]“若孤”至“戒宿”。○注“父兄诸父诸兄”。○释曰：上陈土有父加冠礼讫，自此至“东塾北面”，论士之无父，自有加冠之法也。周公作文，於此乃见之者，欲见周与夏殷孤子同冠於阼阶，礼之於客位，唯一醮三醴不同耳，是以作经言其与上异者而已。言“父兄，诸父诸兄”者，以其上文父兄非直戒宿而己，故知此是诸父诸兄，非己之亲父亲兄也。 \\n 　 \\n 冠之日，主人紒而迎宾，拜，揖，让，立于序端，皆如冠主，礼於阼。冠主，冠者亲父若宗兄也。古文紒为结，今文礼作醴。 \\n  \\n [疏]“冠之”至“於阼”。○注“冠主”至“作醴”。○释曰：云“主人紒而迎宾”者，即上“采衣紒”是也。云“拜，揖，让，立于序端”者，谓主人出先拜，宾答拜讫，揖让而入于庙门。既入门，又三揖，至阶，又三让而升堂，乃立于东序端，宾升，立西序端，一皆如上。父兄为主人，故作文省略，总云“揖让立于序端，皆如冠主”也。云“礼於阼”者，别言其异者也。云“今文礼作醴”者，郑不从今文者，以其言醴则不兼於醮，言礼则兼醴、醮二法故也。 \\n 　 \\n 凡拜，北面于阼阶上。宾亦北面于西阶上答拜。 \\n [疏]“凡拜”至“答拜”。○释曰：此亦异於父在者。云“凡拜”者，谓初拜至及啐拜之等，宾主皆北面，与父在时拜于筵西、南面，宾拜于序端东面为异也。 \\n 　 \\n 若杀，则举鼎陈于门外，直东塾，北面。孤子得申礼，盛之。父在，有鼎不陈於门外。 \\n  \\n [疏]“若杀”至“北面”。○释曰：云“若杀”者，有则杀，无则已，故云若，不定之辞也。言举鼎者，谓於庙门外之东壁镬所，举至庙门外之东，直东塾，二鼎豚鱼腊鼎，皆北向，相重而列之也。○注“孤子”至“门外”。○释曰：案上文父在亦有杀法。今郑云“孤子得申礼，盛之”者，不为杀起，止为陈鼎于外而言。郑知“父在，有鼎不陈於外”者，以上文若杀，直云特豚载合升，不辨外内。孤子乃云举鼎陈于门外，类于上，父在陈鼎不於门外也。凡陈鼎在外者，宾客之礼也；在内者，家私之礼也。是在外者为盛也。今孤子则陈鼎在外，故云“孤子得申礼，盛之”也。 \\n 　 \\n 若庶子，则冠于房外，南面，遂醮焉。房外，谓尊东也。不於阼阶，非代也。不醮於客位，成而不尊。 \\n  \\n [疏]“若庶”至“醮焉”。○释曰：上已言三代適子冠礼讫，此经论庶子加冠法也。周公作经，於三代之下言之，则三代庶子冠礼皆於房外同用醮矣，但不知三代庶子各用几醮耳。今於周之適子三加一醴，夏殷適子三加三醮，是以下文祝辞三醴一而醮三，皆为三代而为言。至於三代，庶子皆不见别辞，则周之庶子宜依適子用一醮，夏殷庶子亦依三醮。三代適子有祝辞，言庶子则无，故下文注云：“凡醮者不祝。”○注“房外”至“不尊”。○释曰：知“房外，谓尊东也”者，上陈尊在房户之閒，案《乡饮酒》宾东则东，则尊东明，此亦於尊东也。云“不於阼阶，非代也”者，案下记云：“適子冠於阼，以著代也。”明庶子不於阼，非代故也。云“不醮於客位，成而不尊”者，下记云：“醮於客位，加有成也。”是適子於客位，成而尊之，此则成而不尊，故因冠之处遂醮焉。 \\n 　 \\n 冠者母不在，则使人受脯于西阶下。 \\n [疏]“冠者”至“阶下”。○释曰：案《内则》云：“舅没则姑老。”若死，当云没，不得云“不在”，且母死则不得使人受脯。今言不在者，或归宁，或疾病也。使人受脯，为母生在，於后见之也。 \\n 　 \\n 戒宾，曰：“某有子某，将加布於其首，原吾子之教之也。”吾子，相亲之辞。吾，我也。子，男子之美称。古文某为谋。 \\n  \\n [疏]“戒宾”至“之也”。○注“吾子”至“为谋”。○释曰：自此至“唯其所当”者，周公设经，直见行事，恐失次第，不言其辞。今行事既终，总见戒宾、醮及为字之辞也。云“某有子某”者，上某，主人名；下某，子之名。加布，初加缁布冠也。云“原吾子之教之也”者，即此以加冠行礼为教之也。云“吾子，相亲之辞。吾，我也”者，谓自己身之子，故云吾子，相亲之辞也。云“子，男子之美称”者，古者称师曰子。又《公羊传》云：“名不若字，字不若子。”是子者，男子之美称也。今请宾与子加冠，故以美称呼之也。 \\n 　 \\n 宾对曰：“某不敏，恐不能共事，以病吾子，敢辞。”病犹辱也。古文病为秉。主人曰：“某犹原吾子之终教之也。”宾对曰：“吾子重有命，某敢不从！”敢不从，许之辞。宿曰：“某将加布於某之首，吾子将莅之，敢宿。”宾对曰：“某敢不夙兴。”莅，临也。今文无对。 \\n  \\n 始加，祝曰：“令月吉日，始加元服。令、吉，皆善也。元，首也。 \\n  \\n [疏]注“令吉”至“首也”。○释曰：元首，《左传》曰先轸入狄师而死之，狄人归先轸之元。是元为首。又《尚书》云：“君为元首。”亦是元为首也。 \\n 　 \\n 弃尔幼志，顺尔成德。寿考惟祺，介尔景福。”尔，女也。既冠为成德。祺，祥也。介、景，皆大也。因冠而戒，且劝之。女如是则有寿考之祥，大女之大福也。 \\n  \\n [疏]注“尔女”至“福也”。○释曰：云“既冠为成德”者，案《冠义》，既冠责以父子君臣长幼之礼，皆成人之德。云“祺，祥也”者，祺训为祥，祥又训为善也。云“因冠而戒”者，则经“弃尔幼志，顺尔成德”是也。云“且劝之”者，即经云“寿考惟祺，介尔景福”是也。 \\n 　 \\n 再加，曰：“吉月令辰，乃申尔服。辰，子丑也。申，重也。 \\n [疏]“再加”至“尔服”。○注“辰子”至“重也”。○释曰：上云“令月吉日”，此云“吉月令辰”，互见其言，是作文之体，无义例也。云“辰，子丑也”者，以十幹配十二辰，直云辰子丑，明有幹，可知即甲子、乙丑之类，略言之也。 \\n 　 \\n 敬尔威仪，淑慎尔德，眉寿万年，永受胡福。”胡犹遐也、远也，远无穷。古文眉作麋。三加，曰：“以岁之正，以月之令，咸加尔服。正犹善也。咸，皆也。皆加女之三服，谓缁布冠、皮弁、爵弁也。兄弟具在，以成厥德。厥，其。 \\n  \\n 黄耇无疆，受天之庆。”黄，黄发也。耇，冻梨也。皆寿征也。疆，竟。 \\n  \\n [疏]注“黄黄”至“疆竟”。○释曰：《尔雅》云“黄发齯齿”，故以黄为黄发也。云“耇，冻梨”者，《尔雅》云“耇、老，寿也”。此云耇冻黎者，以其面似冻黎之色故也。 \\n 　 \\n 醴辞曰：“甘醴惟厚，嘉荐令芳。嘉，善也。善荐，谓脯醢芳香也。 \\n  \\n [疏]“醴辞”至“令芳”。○注“嘉善”至“香也”。○释曰：谓脯醢为善荐芳香者，谓作之依时，又造之依法，故使芳香而善也。 \\n 　 \\n 拜受祭之，以定尔祥。承天之休，寿考不忘。”休，美也。不忘，长有令名。 \\n  \\n 醮辞曰：“旨酒既清，嘉荐亶时。亶，诚也。古文亶为瘅。 \\n 始加元服，兄弟具来。孝友时格，永乃保之。”善父母为孝，善兄弟为友。时，是也。格，至也。永，长也。保，安也。行此乃能保之。今文格为嘏。凡醮者不祝。 \\n  \\n [疏]注“善父”至“不祝”。○释曰：“善父母为孝，善兄弟为友”者，《尔雅》文。不言善事父母、善事兄弟者，欲见非且善事兄弟而亦为兄弟之所善者，诸行周备之意也。云“凡醮者不祝”者，案上文前后例，周与夏殷冠子法，其加冠祝辞三节不辨三代之异，则三代祝辞同可知也。至於周醮之辞三等别陈之者，以其数异，辞宜不同故也。若然，醮辞唯据適子而言，以其将著代重之，故备见祝辞也。此注云“凡醮者不祝”者，言“凡”谓庶子也，既不加冠於阼，又不礼於客位，无著代之理，故略而轻之也。亦不设祝辞者，《曾子问》注云“凡殇不祭”之类也。其天子冠礼祝辞，案《大戴礼·公冠》篇，成王冠周公为祝词，使王近於人，远於天，啬於时，惠於财。其辞既多，不可具载。其诸侯无文，盖亦有祝辞，异於士也。 \\n 　 \\n 再醮，曰：“旨酒既湑，嘉荐伊脯。湑，清也。伊，惟也。 \\n [疏]注“湑清也伊惟也”。○释曰：湑，泲酒之称，故《伐木》诗云“有酒湑我”，注云：“湑，莤之文。”《凫鹥》诗云“尔酒既湑”，注云：“湑，酒之泲者。”是湑为清也。云“伊，惟也”者，助句辞，非为义也。 \\n 　 \\n 乃申尔服，礼仪有序。祭此嘉爵，承天之祜。”祜，福也。 \\n 三醮，曰：“旨酒令芳，笾豆有楚。”旨，美也。楚，陈列之貌。 \\n  \\n [疏]注“旨美”至“之貌”。○释曰：《楚茨》诗亦云“笾豆有楚”，注云：“楚，陈列之貌。”是用其再醮之笾豆，不增改之，故云“有楚”也。 \\n 　 \\n 咸加尔服，肴升折俎。肴升折俎，亦谓豚。 \\n [疏]注“肴升”至“谓豚”。○释曰：云“折俎”者，即谓折上若杀之豚也。 \\n 　 \\n 承天之庆，受福无疆。 \\n 字辞曰：“礼仪既备，令月吉日，昭告尔字。昭，明也。 \\n [疏]“字辞”至“尔字”。○释曰：此字文在三代之下而言，则亦遂三代字辞同。此辞宾直西序东面，与子为字时言之也。 \\n 　 \\n 爰字孔嘉，髦士攸宜。爰，於也。孔，甚也。髦，俊也。攸，所也。 \\n  \\n 宜之于假，永受保之，曰伯某甫。”仲、叔、季，唯其所当。于犹为也。假，大也。宜之是为大矣。伯、仲、叔、季，长幼之称。甫是丈夫之美称。孔子为尼甫，周大夫有嘉甫，宋大夫有孔甫，是其类。甫，字或作父。 \\n  \\n [疏]“宜之”至“所当”。○释曰：云“伯某甫”者，某若云嘉也。但设经不得定言人字，故言甫为且字，是以《礼记》诸侯薨，复曰“皋某甫复”。郑云：“某甫且字。”以臣不名，君且为某之字呼之。既此，某甫立为且字。言“伯、仲、叔、季”者，是长幼次第之称。若兄弟四人，则依次称之。夏殷质则积仲，周文则积叔，若管叔、霍叔之类是也。云“唯其所当”者，二十冠时与之作字，犹孔子生三月名之曰丘，至二十冠而字之曰仲尼。有兄曰伯，居第二则曰仲。但殷质，二十为字之时，兼伯、仲、叔、季呼之；周文，二十为字之时，未呼伯、仲，至五十乃加而呼之。故《檀弓》云“五十以伯仲”，周道也。是呼伯仲之时，则兼二十字而言。若孔子生於周代，从周礼呼尼甫，至五十去甫以尼配仲，而呼之曰仲尼是也。若然，二十冠而字之，未呼伯、仲、叔、季。今於二十加冠而言者，一则是殷家冠时，遂以二十字呼之；二则见周家若不死，至五十乃加而呼之。若二十已后死，虽未满五十，即得呼伯仲。知义然者，见庆父乃是庄公之弟，桓六年庄公生，至闵公二年庆公死，时庄公未满五十，庆父乃是庄公之弟，时未五十，庆父死，号曰共仲。是其死后虽未五十，得呼仲叔季。故二十冠时，则以伯、仲、叔、季当拟之，故云“唯其所当”也。○注“干犹”至“作父”。○释曰：知“甫是丈夫之美称”者，以其人之贤愚，皆以为字，故隐元年，“公及邾仪父盟于蔑”。《穀梁传》云：“仪，字也。父犹傅也，男子之美称也”是也。云“孔子为尼甫”者，哀十六年，孔丘卒，哀公诔之曰：“哀哉，尼甫！”因字号谥曰尼甫也。云“周大夫有嘉甫”者，桓公十五年，“天王使嘉甫来求车”是也。云“宋大夫有孔甫，是其类”者，案《左氏传》桓二年“孔父嘉为司马”是也。郑引此者，证有冠而为此字之意，故云是其类也。又甫字或作父者，字亦通，或尼甫、嘉甫、孔甫等，见为父字者也。 \\n 　 \\n 屦，夏用葛。玄端黑屦，青絇繶纯，纯博寸。屦者顺裳色，玄端黑屦，以玄裳为正也。絇之言拘也，以为行戒，状如刀衣鼻，在屦头。繶，缝中紃也。纯，缘也。三者皆青。博，广也。 \\n  \\n [疏]“屦夏”至“博寸”。○注“屦者”至“广也”。○释曰：自此至“繐屦”，论三服之屦。不於上与服同陈者，一则屦用皮葛，冬夏不同；二则屦在下，不宜与服同列，故退在於此。此言夏用葛，下云冬皮，则春宜从夏，秋宜从冬，故举冬夏寒暑极时而言。《诗》魏地以葛屦屦霜，剌褊也。云“屦者顺裳色”者，礼之通例；衣与冠同，屦与裳同，故云顺裳色也。云“玄端黑屦，以玄裳为正也”者，以其玄端有玄裳、黄裳、杂裳，经唯云玄端黑屦，与玄裳同色，不取黄裳、杂裳，故云以玄裳为正也。云“絇之言拘也，以为行戒”者，以拘者自拘持之言，故云以为行戒也。云“状如刀衣鼻，在屦头”者，此以汉法言之。今之屦头见有下鼻，似刀衣鼻，故以为况也。云“繶，缝中紃也”者，谓牙底相接之缝中有绦紃也。云“纯，缘也”者，谓绕口缘边也。云“皆青”者，以经三者同云青也。云“博，广也”者，谓纯所施广一寸也。 \\n 　 \\n 素积白屦，以魁柎之，缁絇繶纯，纯博寸。魁，蜃蛤。柎，注者。 \\n  \\n [疏]“素积”至“博寸”。○注“魁蜃蛤柎注者”。○释曰：以魁蛤灰柎之者，取其白耳。云“魁，蜃蛤”者，魁即蜃蛤，一物，是以《周礼·地官·掌蜃》掌“共白盛之蜃”，郑司农云谓蜃炭，引此士冠白屦以魁柎之，“玄谓今东莱用蛤，谓之乂灰云”是也。云“柎，注者”，以蛤灰涂注於上，使色白也。 \\n 　 \\n 爵弁纁屦，黑絇繶纯，纯博寸。爵弁屦以黑为饰，爵弁尊，其屦饰以缋次。 \\n  \\n [疏]“爵弁”至“博寸”。○注“爵弁”至“缋次”。○释曰：案此三服见屦不同，何者？玄端以衣见屦，以玄端有黄裳之等，裳不得举裳见屦，故举玄端见屦也。皮弁以素积见屦，屦裳同色，是其正也。爵弁既不举裳，又不举衣，而以爵弁见屦者，上陈服已言纁裳，裳色自显，以与六冕同玄衣纁裳，与冕服之嫌，故不以衣裳而以首服见屦也。云“爵弁屦以黑为饰，爵弁尊，其屦饰以缋次”者，案《冬官》画缋之事云：“青与白相次，赤与黑相次，玄与黄相次。”郑云：“此言画缋六色所象，及布采之第次，缋以为衣。”又云：“青与赤谓之文，赤与白谓之章，白与黑谓之黼，黑与青谓之黻。”郑云：“此言剌绣采所用，绣以为裳。”此是对方为缋次，比方为绣次。案郑注《屦人》云：“复下曰舄禅，下曰屦。”又注云：“凡舄之饰，如缋之次；凡屦之饰，如绣之次也”者，即上黑屦以青为絇繶纯，白屦以黑为絇繶纯，则白与黑，黑与青为绣次之事也。今次爵弁纁屦，纁，南方之色赤。不以西方白为絇繶纯，而以北方黑为絇繶纯者，取对方缋次为饰。举舄者，尊爵弁是祭服，故饰与舄同也。 \\n 　 \\n 冬，皮屦可也。 \\n [疏]“冬皮屦可也”。○释曰：冬时寒，许用皮，故云“可也”。 \\n 　 \\n 不屦繐履。繐屦，丧屦也。缕不灰治曰繐。 \\n [疏]“不屦繐屦”。○注“繐屦”至“曰繐”。○释曰：案《丧服》记云：“繐衰四升有半。”繐衰既是丧服，明繐屦亦是丧屦，故郑云“丧屦”也。云“缕不灰治曰繐”者，斩衰冠六升，传云“锻而勿灰”，则四升半，不灰治可知。言此者，欲见大功未可以冠子，恐人以冠子，故於屦末因禁之也。 \\n 　 \\n 记。冠义。 \\n [疏]“记冠义”。○释曰：凡言“记”者，皆是记经不备，兼记经外远古之言。郑注《燕礼》云：“后世衰微，幽、厉尤甚，礼乐之书，稍稍废弃。”盖自尔之后有记乎？又案《丧服》记子夏为之作传，不应自造，还自解之。记当在子夏之前，孔子之时，未知定谁所录。云“冠义”者，记《士冠》中之义者，记时不同，故有二记。此则在子夏前。其《周礼·考工记》，六国时所录，故遭秦燔灭典籍，有《韦氏》、《雕氏》阙，其记则在秦汉之际儒者加之，故《王制》有正“听之棘木之下”，异时所记，故其言亦殊也。 \\n 　 \\n 始冠，缁布之冠也。大古冠布，齐则缁之。其緌也，孔子曰：“吾未之闻也，冠而敝之可也。”大古，唐、虞以上。緌，缨饰。未之闻，大古质，盖亦无饰。重古，始冠冠其齐冠。白布冠，今之丧冠是也。 \\n  \\n [疏]“始冠”至“可也”。○注“大古”至“是也”。○释曰：此经直言加缁布冠，不言有緌无緌，又不言加冠之后此缁布冠更著以不，故言不緌，不更著之事也。云“大古冠布”者，谓著白布冠也。云“齐则缁之”者，将祭而齐则为缁者，以鬼神尚幽暗也。云“其緌也，孔子曰：吾未之闻也”者，孔子时有緌者，故非时人緌之，诸侯则得著緌，故《玉藻》云：“缁布冠缋緌，诸侯之冠也。”郑云：“尊者饰也。”元缺一字士冠不得緌也。云“冠而敝之可也”者，据士以卜冠时用之，冠讫，则敝去之不复著也。若庶人犹著之，故《诗》云：“彼都人士，台笠缁撮。”是用缁布冠笼其发，是庶人常服之矣。云“大古，唐、虞以上”者，此记与《郊特牲》皆陈三代之冠，云牟追、章甫、委貌之等，郑注《郊特牲》云：“三代改制，齐冠不复用也。以白布冠质，以为丧冠也。”三代既有此，明大古是唐、虞已上可知。云“未之闻，大古质，盖亦无饰”者，此经据孔子时非其著緌，未知大古有緌以不，故郑云大古质，无饰也。云“重古，始冠冠其齐冠”者，以经云始冠缁布之冠，即云大古冠布则齐冠一也，故郑云冠其齐冠也。云“白布冠者今之丧冠是也”者，以其大古时，吉凶同服白布冠，未有丧冠。三代有牟追之等，则以白布冠为丧冠。若然，丧服起自夏禹以下也。 \\n 　 \\n 適子冠於阼，以著代也。醮於客位，加有成也。醮，夏、殷之礼，每加於阼阶，醮之於客位，所以尊敬之，成其为人也。 \\n  \\n 三加弥尊，论其志也。弥犹益也。冠服后加益尊。论其志者，欲其德之进也。 \\n  \\n [疏]“適子”至“成也”。○注“醮夏”至“人也”。○释曰：此记人说夏、殷法，可兼于周。以其於阼及三加皆同，唯醮醴有异，故知举二以见一也。 \\n 　 \\n 冠而字之，敬其名也。名者，质，所受於父母，冠成人，益文，故敬之也。今文无之。 \\n  \\n [疏]“冠而”至“名也”。○注“名者”至“无之”。○释曰：案《内则》云，子生三月父名之，不言母。今云“受於父母”者，夫妇一体，受父即是受於母，故兼言也。云“冠成人，益文”者，对名是受於父母，为质，字者受於宾，为文。故君父之前称名，至於他人称字也。是敬定名也。 \\n 　 \\n 委貌，周道也。章甫，殷道也。毋追，夏后氏之道也。委犹安也。言，所以安正容貌。章，明也。殷质，言以表明丈夫也。甫，或为父，今文为斧。毋，发声也。追犹堆也。夏后氏质，以其形名之。三冠皆所服以行道也，其制之异同未之闻。 \\n  \\n [疏]“委貌”至“道也”。○释曰：记人历陈此三代冠者，上缁布冠也。诸元缺起此侯已下，始加之冠，此委貌之等。记人以经有缁布冠、皮弁、爵弁、玄冠，故还记缁布冠以下四种之冠，以解经之四者，此委貌即解经“易服，服玄冠”是也。○注“委犹”至“之闻”。○释曰：云“今文为斧”者，义无取，故叠之不从也。云“毋，发声也”者，若在上谓之发声，在下谓之助句，义无取，则是发声也。云“三冠皆所常服以行道”者，以释经三代皆言道，是诸侯朝服之冠，在朝以行道德者也。云“其制之异同未之闻”者，委貌、玄冠於礼图有制，但章甫、毋追相与，异同未闻也。 \\n 　 \\n 周弁，殷冔，夏收。弁名出於槃。槃，大也，言所以自光大也。冔名出於幠。幠，覆也，言所以自覆饰也。收，言所以收敛发也。其制之异亦未闻。 \\n  \\n [疏]注“弁名”至“未闻”。○释曰：又历陈此三者，欲见三代加冠皆有弁。云“周弁”者，弁是古冠之大号，非直含六冕，亦兼爵弁於其中。见士之三加之冠者爵弁者，故云弁，弁者冠名也。云“弁名出於槃。槃，大也”者，无正文，郑以意解之。《论语》云“服周之冕”，以五色缫服有文饰，则知有德，故云“言所以自光大也”。云“冔名出於幠。幠，覆也，言所以自覆饰也。收，言所以收敛发也”者，皆以意解之也。云“制之异亦未闻”者，案《汉礼器制度》弁冕、《周礼·弁师》相参。周之冕以木为体，广八寸，长尺六寸，绩麻三十升布为之，上以玄，下以纁，前后有旒，尊卑各有差等。天子玉笄朱纮，其制可闻。云未闻者，但夏、殷之礼亡，其制与周异，亦加上未闻也。 \\n 　 \\n 三王共皮弁、素积。质不变。 \\n [疏]注“质不变”。○释曰：此亦三代自天子下至士皆是再加，当在周弁三加之上，退之在下者，欲见此是三代之冠，百王同之，无别代之称也。故《郊特牲》云“三王共皮弁”，注云：“所不易於先代。”故《孝经》亦云百王同之，不改易也。若然百王同之，言三王共者，以损益之极，极於三王。又上三冠亦据三代，故云“三王其皮弁”。其实先代后代皆不易，是以郑云质不变也。 \\n 　 \\n 无大夫冠礼，而有其昏礼。古者五十而后爵，何大夫冠礼之有？据时有未冠而命为大夫者。周之初礼，年未五十而有贤才者，试以大夫之事，犹服士服，行士礼。二十而冠，急成人也。五十乃爵，重官人也。大夫或时改取，有昏礼是也。 \\n  \\n [疏]“无大”至“之有”。○释曰：此经所陈，欲见无大夫冠礼之事。有大夫冠礼，记者非之。○注“据时”至“是也”。○释曰：郑云“据时有未冠而命为大夫”者，言周末作记之时，有二十已前未加冠而命为大夫者，记非之也。云“周之初礼，年未五十而有贤才者，试以大夫之事，犹服士服，行士礼”者，郑解古者五十而后爵，何大夫冠礼之有？是古者未有，周大夫有冠礼，故非之。此郑云未五十，则二十已士，或有未二十有贤才，亦得试为大夫者，故《丧服》“殇卜功章”云“大夫为昆弟之长殇”，郑云：“大夫为昆弟之长殇小功，谓士若不仕，以此知为大夫无殇服。”言为大夫无殇服，谓兄殇在小功，则兄十九已下，死大夫则十九已下既为兄殇服，己为大夫，则早冠矣。大夫冠而不为元缺止此殇故也。虽早冠，亦行士礼而冠，是大夫无冠礼也。云“二十而冠，急成人也。五十乃爵，重官人也”者，解试为大夫二十，则其爵命要待五十意也。云“大夫或时改娶，有昏礼”者，释经“而有其昏礼”，以其三十而取，五十乃命为大夫，则昏时犹为士，何得有大夫昏礼乎？五十巳后容改娶，故有大夫昏礼也。若然，案下文“古者生无爵”，郑云：“古谓殷。”此经以古为周初者，下云“古者生无爵”，对周时士生有爵，故知古者生无爵，据殷也。今此云古者，以周末时大夫冠，对周初时无，若以古者为殷时，则周家有大夫冠礼，何得言周末始有乎？明古者据初而言也。 \\n 　 \\n 公侯之有冠礼也，夏之末造也。造，作也。自夏初以上，诸侯虽父死子继，年未满五十者亦服士服，行士礼，五十乃命也。至其衰末，上下相乱，篡杀所由生，故作公侯冠礼以正君臣也。《坊记》曰：“君不与同姓同车，与异姓同车不同服，示民不嫌也。以此坊民，民犹得同姓以杀其君也。” \\n  \\n [疏]“公侯”至“造也”。○注“造作”至“君者”。○释曰：记人言此者，欲见夏初已上，虽诸侯之贵，未有诸侯冠礼，犹依士礼，故记之於《士冠篇》末也。云“自夏初以上”者，以经云“公侯之有冠礼，夏之末造”，明夏初未有。言“以上”者，夏以前唐、虞之等，亦未有诸侯冠礼也。未满五十者亦服士服行士礼，五十乃命也者。既云服士服，行士礼，亦如上文五十而后爵，何公侯冠礼之有？以其与大夫同未五十服行士礼也。云“至其衰未，上下相乱”至“以正君臣也”者，解经夏之末造公侯冠礼也。引《坊记》者，欲见夏末以后制诸侯冠礼，以防诸侯相篡弑之事也。云“同车”者，谓参乘为车，右及御者也。云“不同服”者，案《玉藻》云：“君之右虎裘，厥左狼裘。”又云仆右恒朝服，君则各以时事服，是不同服。此谓非在军时。若在军时，君臣同服韦弁服也。 \\n 　 \\n 天子之元子犹士也，天下无生而贵者也。元子，世子也。无生而贵，皆由下升。 \\n  \\n [疏]“天子”至“者也”。○注“元子”至“下升”。○释曰：此记者见天子元子冠时，亦依士冠礼，故於此兼记之也。天子之元子虽四加与十二而冠，其行事犹依士礼，故云“犹士”也。元子尚不得生而贵，则天下之人亦无生而贵者也。云“无生而贵，皆由下升”者，天子元子冠时行士礼，后继世为天子，是由下升。自馀天下之人，从微至著，皆由下升也。 \\n 　 \\n 继世以立诸侯，象贤也。象，法也。为子孙能法先祖之贤，故使之继世也。 \\n  \\n [疏]“继世”至“贤也”。○释曰：记此者欲见上言天子之子冠行士礼，此诸侯之子冠亦行士礼，以其士之子恒为士，有继世之义。诸侯之子亦继世，象父祖之贤。虽继世象贤，亦无生而贵者，行士冠礼，故记之於此也。云“能法先祖之贤”者，凡诸侯出封，皆由有德。若《周礼·典命》云：“三公八命，其卿六命，大夫四命。及其出封，皆加一等。”出为五等诸侯，即为始封之君，是其贤也。於后子孙继立者，皆不毁始祖之庙，是象先祖之贤也。 \\n 　 \\n 以官爵人，德之杀也。杀犹衰也。德大者爵以大官，德小者爵以小官。 \\n  \\n [疏]“以官”至“杀也”。○注“杀犹”至“小官”。○释曰：记人记此者，欲见仕者从士至大夫而冠，无大夫冠礼者也。云“以官爵人”者，以，用也，谓用官爵命於人也。云“德之杀也”者，杀，衰也，以德大小为衰杀，故郑云“德大者爵以大官，德小者爵以小官”官者，管领为名。爵者，位次高下之称也。 \\n 　 \\n 死而谥，今也。古者生无爵，死无谥。今，谓周衰，记之时也。古，谓殷。殷士生不为爵，死不为谥。周制以士为爵，死犹不为谥耳，下大夫也。今记之时，士死则谥之，非也。谥之，由鲁庄公始也。 \\n  \\n [疏]“死而”至“无谥”。○注“今谓”至“始也”。○释曰：记人记此者，欲见自上所陈冠礼以士为本者，由无生而贵，皆从士贱者而升也。云“死而谥，今也”者，据士生时虽有爵，所不合有谥，若死而谥之，正谓今周衰之时也。云“古者生无爵，死无谥”者，古谓殷以前，夏之时，士生无爵，死无谥，是士贱。今古皆不合有谥也。郑云“今谓周衰，记之时也”者，以记者自云今也，明还据周衰记之时。案《礼运》云：“孔子曰：我观周道，幽、厉伤之。”是周衰也。自此已后，始有作记，故云周衰记之时也。云“古谓殷”者，周时士有爵，故知古谓殷。云“殷士生不为爵，死不为谥”者，对周士生有爵，死犹不谥也。云“周制以士为爵，死犹不谥耳，下大夫也”者，案《周礼·掌客职》云：“群介、行人、宰史，以其爵等为之牢礼之陈数。”郑注云：“以命数则参差难等，略於臣，用爵而已。”群介、行人皆士，故知周士有爵。虽有爵，死犹不谥。卿大夫已上则有谥也。云“今记之时，士死则谥之，非也”者，解经死而谥，今也。云“谥之，由鲁庄公始也”者，案《礼记·檀弓》云：“鲁庄公及宋人战于乘玉，县贲父御，卜国为右。马惊，败绩，公坠，佐车授绥。公曰：‘未之卜也。’县贲父曰：‘他日不败绩，而今败绩，是无勇也。’遂死之。圉人浴马，有流矢在白肉。公曰：‘非其罪也。’遂诔之。”士之有诔，自鲁庄公始也。若然，作记前庄公诔士至记时亦行之，故此礼云“死而谥今也”，故郑云“今谓周衰”之时也。案《郊特牲》云：“死而谥之，今也。古者生无爵，死无谥。”郑注云：“古谓殷以前也。大夫以上乃谓之爵，死有谥也。”以此而言，则殷大夫以上死有谥。而《檀弓》云“幼名，冠字，五十伯仲，死谥，周道也”者，殷已前皆因生号为谥，若尧、舜、汤之属是也。因生号以谥，故不得谥名。周礼死则别为谥，故云死谥，周道也。 \\n 　"}
{"章节": "卷四 士昏礼第二", "正文": "卷四士昏礼第二 \\n  \\n  \\n 　 \\n 　 \\n [疏]《士昏礼》第二。○郑《目录》云：“士娶妻之礼，以昏为期，因而名焉。必以昏者，阳往而阴来，日入三商为昏。昏礼於五礼属嘉礼，大、小《戴》及《别录》此皆第二。”○释曰：郑知是士娶妻之礼者，以“记”云“记士昏礼”，故知是士娶妻。郑云“日入三商”者，商谓商量，是漏刻之名，故三光灵曜亦日入三刻为昏，不尽为明。案马氏云：日未出、日没后皆云二刻半，前后共五刻。今云三商者，据整数而言，其实二刻半也。 \\n 　 \\n 昏礼。下达，纳采用雁。达，通也。将欲与彼合昏姻，必先使媒氏下通其言。女氏许之，乃后使人纳其采择之礼。用雁为挚者，取其顺阴阳往来。《诗》云：“取妻如之何？匪媒不得。”昏必由媒，交接设绍介，皆所以养廉耻。 \\n  \\n [疏]“昏礼”至“用雁”。○释曰：从此下至“主人许，宾入，授如初礼”，陈纳采问名之礼。云“下达”者，谓未行纳采已前，男父先遣媒氏女氏之家通辞往来，女氏许之，乃遣使者行纳采之礼也。言下达者，男为上，女为下，取阳倡阴和之义，故云下达，谓以言辞下通於女氏也。是以下记昏辞云“吾子有惠，贶室某也”，注云：“称有惠，明下达。”谓此下达也。云“纳采用雁”者，昏礼有六，五礼用雁：纳采、问名、纳吉、请期、亲迎是也，唯纳徵不用雁，以其自有币帛可执故也。且三礼不云纳，言纳者恐女氏不受，若《春秋》内纳之义。若然，纳采言纳者，以其始相采择，恐女家不许，故言纳。问名不言纳者，女氏已许，故不言纳也。纳吉言纳者，男家卜吉，往与女氏，复恐女家翻悔不受，故更言纳也。纳徵言纳者，纳币帛则昏礼成，复恐女家不受，故更云纳也。请期、亲迎不言纳者，纳币则昏礼已成，女家不得移改，故皆不言纳也。其昏礼有六，尊卑皆同，故《左氏》庄公二十二年《经》书：“冬，公如齐纳币。”《穀梁传》曰：“纳币，大夫之事也。礼有纳采，有问名，有纳徵，有告期，四者备而后娶，礼也。公之亲纳币，非礼也，故讥之。”彼无纳吉者，以庄公在母丧内，亲行纳币，非礼之事，故关其纳吉以非之也。○注“达通”至“廉耻”。○释曰：郑云“必先使媒氏下通其言，女氏许之，乃后使人纳其采择之礼”者，欲见纳采之前，有此下达之言也。案《周礼·地官》有媒氏职，是天子之官，则诸侯之国亦有媒氏，传通男女，使成婚姻，故云媒氏也。云“用雁为挚者，取其顺阴阳往来”者，案《周礼·大宗伯》云：“以禽作六挚，卿执羔，大夫执雁，士执雉。”此昏礼无问尊卑皆用雁，故郑注其意云取顺阴阳往来也。顺阴阳往来者，雁木落南翔，冰泮北徂，夫为阳、妇为阴，今用雁者，亦取妇人从夫之义，是以昏礼用焉。引“《诗》”者，证须媒下达之义也。云“昏必由媒，交接设绍介”者，《诗》云“匪媒不得”，是由媒也。其行五礼，自纳采已下，皆使使往，是交接设绍介也。云“皆所以养廉耻”者，解所以须媒及设绍介者，皆所以养成男女使有廉耻也，使媒通之、媵御沃盥交之等，皆是行事之渐，养廉耻之义也。 \\n 　 \\n 主人筵于户西，西上，右几。主人，女父也。筵，为神布席也。户西者，尊处，将以先祖之遗体许人，故受其礼於祢庙也。席西上，右设几，神不统於人，席有首尾。 \\n  \\n [疏]“主人”至“右几”。○释曰：此女将受男纳采之礼，故先设神坐，乃受之。○注“主人”至“首尾”。○释曰：云“筵，为神布席也”者，下文礼宾云“彻几改筵”，是为人设席，故以此为神席也。云“户西”者，以户西是宾客之位，故为尊处也。必以西为客位者，以地道尊右故也。知“受礼於祢庙”者，以记云凡行事受诸祢庙也。云“席西上，右设几，神不统於人”者，案《乡射》、《燕礼》之等设席皆东上，是统於人。今以神尊，不统於人，取地道尊右之义，故席西上，几在右也。云“席有首尾”者，以《公食》记蒲筵萑席，皆卷自末，是席有首尾也。 \\n 　 \\n 使者玄端至。使者，夫家之属，若群吏使往来者。玄端，士莫夕之服，又服以事於庙。有司缁裳。 \\n  \\n [疏]“使者玄端至”。○注“使者”至“缁裳”。○释曰：云“使者，夫家之属”者，案《士冠》赞者於中士下差次为之。此云夫家之属，亦当然。假令主人是上士，属是中士；主人是中士，属是下士；主人是下士，属亦当是下士，礼穷即同也。云“玄端，士莫夕之服，又服以事其庙”者，此亦如《士冠礼》玄端，士莫夕於朝之服也。但士以玄端祭庙，今使者服玄端至，亦於主人庙中行事，故云又服以事其庙也。云“有司缁裳”者，案士唯有三等之裳：玄裳、黄裳、杂裳。此云缁裳者，即玄裳者矣，以其缁、玄大同小异也。然士有三等裳，今直言玄裳者，据主人是上士而言。案《士冠》云：“有司如主人服。”则三等士之有司，亦如主人服也。 \\n 　 \\n 摈者出请事，入告。摈者，有司佐礼者。请犹问也。礼不必事，虽知，犹问之，重慎也。 \\n  \\n [疏]“摈者”至“入告”。○注“摈者”至“慎也”。○释曰：云“摈者，有司佐礼”者，案《士冠礼》有司并是主人之属及群吏佐主人行礼之人，故知此摈者亦是主人有司佐礼者也。在主人曰摈。云“请犹问也。礼不必事，虽知，犹问之，重慎也”者，案《论语》云“无必”，故云不必事也。以其前已有下达之事，今使者来在门外，是知有昏事也，而犹问之，重慎也。 \\n 　 \\n 主人如宾服，迎于门外，再拜，宾不答拜。揖入。门外，大门外。不答拜者，奉使不敢当其盛礼。 \\n  \\n [疏]“主人”至“揖入”。○释曰：案《士冠礼》主人迎宾於大门外，云主人西面，宾东面。此及《乡饮酒》、《乡射》皆不言面位者，文不具耳，当亦如《士冠》也。○注“门外”至“盛礼”。○释曰：知门外是大门外者，以其大夫唯有两门：寝门、大门而已。庙在寝门外之东，此下有至于庙门，明此门外是大门外可知也。云“宾不答拜者，奉使不敢当其盛礼”者，此士卑，无君臣之礼，故宾虽属吏，直言不答拜，不言辟。若诸侯於使臣，则言辟，是以《射礼》宾迎入门，公拜，宾辟，不答拜。《公食大夫》主为宾已，故宾答拜，稽首，亦辟，乃拜之。以其君尊故也。 \\n 　 \\n 至于庙门，揖入。三揖，至于阶，三让。入三揖者：至内霤，将曲，揖；既曲，北面，揖；当碑，揖。 \\n  \\n [疏]“至于”至“三让”。○注“入三”至“碑揖”。○释曰：凡入门三揖者，以其入门，宾主将欲相背，故须揖；宾主各至堂涂北面相见，故亦须揖；至碑，碑在堂下，三分庭之一，在北曲庭中之节，故亦须揖。但《士冠》注云：“入门将右曲，揖；将北曲，揖；当碑，揖。”此注：“至内霤，将曲，揖；既曲，北面，揖；当碑，揖。”文不同者，郑举二文相兼乃足也。三者，礼之大节，尊卑同，故《乡饮酒》、《乡射》、《聘礼》、《公食大夫》皆有此三揖之法，但注有详略耳。 \\n 　 \\n 主人以宾升，西面。宾升西阶，当阿，东面致命。主人阼阶上北面再拜。阿，栋也。入堂深，示亲亲。今文阿为庪。 \\n  \\n [疏]“主人”至“再拜”。○释曰：宾则使者也。礼之通例，宾主敌者，宾主俱升，若《士冠》与此文是也。若《乡饮酒》、《乡射》皆主尊宾卑，故初至之时，主人升一等，宾乃升，至卒洗之后亦俱升。唯《聘礼》公升二等，宾始升者，彼注云“亦欲君行一，臣行二”也。《觐礼》，王使人劳侯氏，使者不让，先升者，奉王命尊故也。“主人阼阶上北面再拜”者，主人不言当阿，则如《乡饮酒》主人当楣，再拜。○注“阿栋”至“为庪”。○释曰：案《乡饮酒》、《聘礼》皆云“宾当楣”，无云“当阿”者，独此云宾当阿，故云“示亲亲”也。凡士之庙，五架为之，栋北一楣下有室户，中脊为栋，栋南一架为前楣，楣前接檐为庪。《乡射》记云：“序则物当栋，堂则物当楣。”故云是制五架之屋也。乡大夫射於庠，庠则有室，故物当前楣。士射於序，序则无室，故物当栋。此士之庙，虽有室，其栋在室外，故宾得深入当之也。 \\n 　 \\n 授于楹閒，南面。授於楹閒，明为合好，其节同也。南面，并授也。 \\n  \\n [疏]“授于楹閒南面”。○注“授於”至“授也”。○释曰：楹閒，谓两楹之閒，宾以雁授主人於楹閒者，明和合亲好，令其宾主远近节同也。凡宾主敌者，授於楹閒。不敌者，不於楹閒。是以《聘礼》宾觌大夫云“受币于楹閒南面”，郑注云：“受币楹閒，敌也。”《聘礼》又云“公侧袭受玉于中堂与东楹之閒”，郑注云：“东楹之閒，亦以君行一，臣行二。”至礼宾及宾私觌，皆云“当东楹”，是尊卑不敌，故不於楹閒也。今使者不敌，而於楹閒，故云“明为合好”也。云“南面，并授也”者，以经云南面不辨宾主，故知俱南面并授也。 \\n 　 \\n 宾降，出，主人降。授老雁。老，群吏之尊者。 \\n [疏]“宾降”至“老雁”。○释曰：授雁讫，宾降，自西阶出门。主人降，自阼阶授老雁，於阶立，待后事也。○注“老群吏之尊者”。○释曰：大夫家臣称老，是以《丧服》公士大夫以贵臣为室老，《春秋左氏传》云“执臧氏老”，《论语》云“赵魏老”，《礼记》“大夫室老行事”，皆是老为家臣之贵者。士虽无君臣之名，云“老”亦是群吏中尊者也。 \\n 　 \\n 摈者出请。不必宾之事有无。 \\n [疏]“摈者出请”。○注“不必”至“有无”。○释曰：此主人不知宾有事，使摈出请者，亦是不必宾之事有无也。 \\n 　 \\n 宾执雁，请问名，主人许。宾入，授，如初礼。问名者，将归卜其吉凶。古文礼为醴。 \\n  \\n [疏]“宾执”至“初礼”。○释曰：此之一使，兼行纳采、问名，二事相因。又使还须卜，故因即问名，乃还卜之，故共一使也。云“主人许”者，摈请入告，乃报宾，宾得主人许，乃入门，升堂，授雁，与纳采礼同，故云“如初礼”也。○注“问名”至“为醴”。○释曰：言“问名”者，问女之姓氏，不问三月之名，故下记问名辞云“某既受命，将加诸卜，敢请女为谁氏”，郑云：“谁氏者，谦也。不必其主人之女。”是问姓氏也。然以姓氏为名者，名有二种：一者是名字之名，三月之名是也；一者是名号之名，故孔安国注《尚书》以舜为名，郑君《目录》以曾子为姓名，亦据子为名，皆是名号为名者也。今以姓氏为名，亦名号之类也。郑云“将归卜其吉凶”者，亦据下记文也。 \\n 　 \\n 摈者出请，宾告事毕。入告，出请醴宾。此醴亦当为礼。礼宾者，欲厚之。 \\n  \\n [疏]“摈者”至“醴宾”。○注“此醴”至“厚之”。○释曰：此下至“送于门再拜”，主人礼宾之事。云“此醴亦当为礼”者，亦《士冠》礼宾为醴字，彼已破从礼，故云“亦”。此以醴酒礼宾，不从醴者，以《大行人》云上公“再祼而酢”，侯伯“一祼而酢”，子男“一祼不酢”，及“以酒礼之”，用齐礼之，皆不依酒醴为名，皆取相礼，故知此醴亦为礼敬之礼，不取用醴为醴之义也。《秋官·司仪》云“诸公相为宾”，及将币，“宾亦如之”，注云：“上於下曰礼，敌者曰傧。”《聘礼》乡亦云“无摈”，注云：“无摈，辟君是大夫已上尊，得有礼、摈两名。”士以下卑，唯称礼也。 \\n 　 \\n 宾礼辞，许。礼辞，一辞。 \\n [疏]“宾礼辞许”。○注“礼辞一辞”。○释曰：礼宾一辞许者，主人礼宾之常法，乡已行纳采、问名，宾主之情已通矣，故略行一辞而已。 \\n 　 \\n 主人彻几改筵，东上。侧尊甒醴于房中。彻几改筵者，乡为神，今为人。侧尊，亦言无玄酒，侧尊於房中，亦有篚有笾豆，如冠礼之设。 \\n  \\n [疏]“主人”至“房中”。○释曰：彻几改筵者，於户西礼神坐，彻去其几，於后授宾，改设其筵，设侧尊甒醴在东房之中，以礼宾也。○注“彻几”至“之设”。○释曰：经云“东上”者，统於主人。注云“乡为神，今为人”者，为神则西上，为人则东上，不同，故辨之。云“侧尊，亦言无玄酒”者，醴糟例无玄酒配之，以其醴象大古质，故士冠与此昏礼之等皆无玄酒也。郑知此“亦有篚有笾豆如冠礼”者，此下云“赞者酌醴，加角柶”，明有篚盛之，又云“赞者荐脯醢”，则有笾豆可知。但冠礼尊在服北，南上，则此尊与篚等亦南上，故云“如冠礼之设”也。 \\n 　 \\n 主人迎宾于庙门外，揖让如初，升。主人北面，再拜。宾西阶上北面答拜。主人拂几，授校，拜送。宾以几辟，北面设于坐，左之，西阶上答拜。拂，拭也。拭几者，尊宾，新之也。校，几足。辟，逡巡。古文校为技。 \\n  \\n [疏]“主人”至“答拜”。○释曰：云“主人迎宾于庙门外。揖让如初，升”者，如纳采时三揖三让也。云“主人北面再拜”者，拜宾至此堂饮之，是以《公食大夫》、《燕礼》、《乡饮酒》、《乡射》、《大射》皆云“拜至”，并是拜宾至此堂也。但《燕礼》、《大射》、《公食大夫》皆云“至，再拜”，先言至者，欲见宾至乃拜之，是有尊卑不敌之义。馀皆言拜至，至在拜下者，体敌之义也。若然，此为礼宾，有拜至者，前虽有纳采、问名之事，以昏礼有相亲之义，故虽后亦拜至也。聘礼、享礼及礼宾不拜至者，聘礼不取相亲之义，故不拜至。是以彼郑注云：“以宾不於此始至也。”云“主人拂几”者，此拂几虽不言外拂、内拂，又不言三，案《有司彻》：“主人西面，左手执几，缩之，以右袂推拂几三，二手横执几，进，授尸于筵前。”注云：“衣袖谓之袂。推拂，去尘示新。”云拂者，外拂之也。则此亦外拂之三也。凡行敌礼者，拂几皆若此。卑於尊者，则内拂之。故《聘礼》云：“宰夫内拂几三，奉两端以进。”郑云“内拂几，不欲尘坋尊者”是也。若然，《冠礼》礼宾无几者，冠礼比昏为轻，故无几。《乡饮酒》、《乡射》及《燕》宾，宾轻，故无几。《聘》宾及《公食大夫》宾重，故有几也。云“授校”者，凡授几之法，卑者以两手执几两端，尊者则以两手於几閒执之，授皆然。是以《聘礼》宰夫奉两端以进，《有司彻》云：“尸进，二手受于手閒。”注云：“受从手閒，谦也。”虽不言两手，两手授之可知。又案《聘礼》云：“公东南乡，外拂几三，卒，振袂，中摄之，进，西乡。宾进，讶，受几于筵前。”以此言之，公尊，中执几以一手，则宾以两手於几两端执之也。而此亦宾主不敌授校者，昏礼异於馀礼。云“拜送”者，此当再拜送君，於聘宾则一拜，故《聘礼》云“公一拜送”，郑注云“公，尊也”是也。此几以安体，非己所得，故宾受讫，然后答拜。下经受醴之时，先拜乃受者，彼是入口之物，己所当得，故先拜乃受之。云“宾以几辟”者，以宾卑，故以凡辟。《聘礼》宾卑，亦云以几辟。《有司彻》不云以几辟者，尊尸故也。《觐礼》不云以几辟者，尊王使也。凡设几之法，受时或受其足，或受于手閒，皆横受之。及其设之，皆旋几纵执，乃设之於坐南，北面陈之，位为神则右之，为人则左之，为异。不坐设之者，几轻，故也。○注“拂拭”至“为枝”。○释曰：郑知“校，几足者，《既夕记》云“缀足用燕几，校在南，御者坐持之”，故知校是几足也。 \\n 　 \\n 赞者酌醴，加角柶，面叶，出于房。赞，佐也，佐主人酌事也。赞者亦洗酌，加角柶，覆之，如冠礼矣。出房南面，待主人迎受。古文叶作擖。 \\n  \\n [疏]“赞者”至“于房”。○注“赞佐”至“作擖”。○释曰：云“赞者亦洗酌，加角柶，覆之，如冠礼矣”者，案《冠礼》云：“赞者洗於房中，侧酌醴，加柶覆之。”此与冠礼同，故知如冠礼矣。 \\n 　 \\n 主人受醴，面枋，筵前西北面。宾拜受醴，复位。主人阼阶上拜送。主人西北面疑立，待宾即筵也。宾复位於西阶上北面，明相尊敬。此筵不主为饮食起。 \\n  \\n [疏]“主人”至“拜送”。○注“主人”至“食起”。○释曰：经唯云主人西北面，知“疑立”者，《乡饮酒》云“主人阼阶东疑立”，明此亦然也。凡主人将授酒醴，於筵前待宾，即筵前乃授之。此郑云“即筵”，谓就筵前，与下宾即筵别也。是以冠礼礼子及下礼妇皆於筵西受礼。然礼宾进筵前受醴，是不躐席之事也。云“宾复位於西阶上北面，明相尊敬。此筵不主为饮食起”者，但此筵为行礼，故拜及啐皆於西阶也。 \\n 　 \\n 赞者荐脯醢。荐，进宾即筵坐，左执觯，祭脯醢，以柶祭醴三，西阶上北面坐，啐醴，建柶，兴，坐奠觯，遂拜。主人答拜。即，就也。左执觯，则祭以右手也。凡祭於脯醢之豆閒，必所为祭者，谦敬，示有所先也。啐，尝也。尝之者，成主人意。建犹扱也。兴，起也。奠，停也。 \\n  \\n [疏]“赞者”至“答拜”。○释曰：此经云“坐奠觯，遂拜”，言遂者，因事曰遂，因建柶兴，坐奠觯，不复兴，遂因坐而拜。《冠礼》礼子并醮子，及此下礼妇，不言坐奠觯遂者，皆文不具。《聘》礼宾不言拜者，理中有拜可知也。○注“即就”至“停也”。○释曰：郑云“祭以右手”，出于《乡射》也。云“凡祭於脯醢之豆閒”者，谓祭脯醢俎豆皆於豆閒，此及《冠礼》、《乡饮酒》、《乡射》、《燕礼》、《大射》皆有脯醢，则在笾豆之閒。此注不言笾直言豆者，省文。《公食大夫》及《有司彻》豆多者，则言祭於上豆之閒也。云“必所为祭者，谦敬，示有所先也”者，案《曲礼》云“主人延客祭”，注云：“祭，祭先也。君子有事不忘本也。”此云谦敬，示有所先。先即本，谓先世造此食者也。云“啐，尝也。尝之者，成主人意”者，主人设馔，望宾为美之，今客尝之告旨，是成主人意也。 \\n 　 \\n 宾即筵，奠于荐左，降筵，北面坐取脯，主人辞。荐左，笾豆之东。降，下也。自取脯者，尊主人之赐，将归执以反命。辞者，辞其亲彻。 \\n  \\n [疏]“宾即”至“人辞”。○释曰：此奠於荐左，不言面位，下赞礼妇“奠于荐东”，注云：“奠于荐东，升席奠之。”此云奠于荐东，升席奠之，明皆升席，南面奠也。必南面奠者，取席之正。又祭酒亦皆南面，并因祭酒之而奠之，则《冠礼》礼子亦南面奠之。《聘礼》礼宾，宾北面奠者，以公亲执束帛待赐，已不敢稽留，故由便疾北面奠之也。《乡饮酒》、《乡射》酬酒不祭不举，不得因祭而奠于荐东也。《燕礼》、《大射》重君物，君祭酬酒，故亦南面奠。云“降，下也。自取脯者，尊主人之赐，将归执以反命”者，案下记云“宾右取脯，左奉之，乃归执以反命”是也。 \\n 　 \\n 宾降，授人脯，出，主人送于门外，再拜。人，谓使者从者，授於阶下西面，然后出去。 \\n  \\n [疏]“宾降”至“再拜”。○注“人谓”至“出去”。○释曰：郑知“人，谓使者从者”者，以其此脯使者将归，故授从者也。又知“授於阶下西面，然后出去”者，以其宾位在西，授脯文在出上，故知西阶下西面授之，然后出去也。 \\n 　 \\n 纳吉，用雁，如纳采礼。归卜於庙，得吉兆，复使使者往告，昏姻之事於是定。 \\n  \\n [疏]“纳吉”至“采礼”。○释曰：案上文纳采在前，问名在后，今此不云如问名而云如纳采者，问名宾不出大门，故此纳吉如其纳采也。○注“归卜”至“是定”。○释曰：郑知义然者，案下记云：“纳吉曰吾子有贶命，某加诸卜，占吉，使某也敢告。”凡卜并皆於祢庙，故然也。未卜时恐有不吉，婚姻不定，故纳吉乃定也。 \\n 　 \\n 纳徵，玄纁束帛、俪皮，如纳吉礼。徵，成也。使使者纳币以成昏礼。用玄纁者，象阴阳备也。束帛，十端也。《周礼》曰：“凡嫁子取妻，入币纯帛无过五两。”俪，两也。执束帛以致命。两皮为庭实。皮，鹿皮。今文纁皆作熏。 \\n  \\n [疏]“纳徵”至“吉礼”。○释曰：此纳徵无雁者，以有束帛为贽故也。是以《孝经钩命决》云“五礼用雁”是也。案《春秋左氏》庄公二十二年：“冬，公如齐纳币。”不言纳徵者，孔子制《春秋》，变周之文从殷之质，故指币体而言周文，故以义言之。徵，成也，纳此则昏礼成，故云“徵”也。○注“徵成”至“作熏”。○释曰：云“用玄纁者，象阴阳备也。束帛，十端也”者，《周礼》：“凡嫁子娶妻，入币缁帛无过五两。”郑彼注云：“纳币帛缁，妇人阴也。凡於娶礼，必用其类。五两，十端也。必言两者，欲得其配合之名，十象五行十日相成也。士大夫乃以玄纁束帛，天子加以穀圭，诸侯加以大璋。《杂记》云：‘纳币一束，束五两，两五寻。’然则每端二丈。”若彼据庶人空用缁色，无纁，故郑云用缁妇人阴，此玄纁俱有，故云象阴阳备也。案《玉人》，穀圭，天子以聘女；大璋，诸侯以聘女。故郑据而言焉。“玄纁束帛”者，合言之阳奇阴耦，三玄二纁也。其大夫无冠礼而有昏礼，若试为大夫及幼为大夫者，依士礼。若五十而爵，改娶者，大夫昏礼，玄纁及鹿皮则同於士。馀有异者，无文以言也。 \\n 　 \\n 请期，用雁。主人辞，宾许，告期，如纳徵礼。主人辞者，阳倡阴和，期日宜由夫家来也。夫家必先卜之，得吉日，乃使使者往，辞即告之。 \\n  \\n [疏]“请期”至“徵礼”。○释曰：请期如纳徵礼，纳吉礼如纳采礼。案上纳采之礼下至“主人拜送於门外”，其中揖让升降及礼宾迎送之事，此皆如之。○注“主人”至“告之”。○释曰：婿之父使使纳徵讫，乃下卜婚月，得吉日，又使使往女家告日，是期由男家来。今以男家执谦，故遣使者请女家。若云期由女氏，故云“请期”。女氏知阳倡阴和，当由男家出，故主人辞之。使者既见主人辞，遂告主人期日也。是以下记云：“使者曰：某使某受命吾子，不许，某敢不告！期曰某日。”注云：“某吉日之甲乙。”是告期之辞，故郑云“辞即告”也。 \\n 　 \\n 期，初昏，陈三鼎于寝门外东方，北面，北上。其实特豚，合升，去蹄。举肺脊二，祭肺二，鱼十有四，腊一肫，髀不升。皆饪。设扃鼏。期，取妻之日。鼎三者，升豚、鱼、腊也。寝，婿之室也。北面，乡内也。特犹一也。合升，合左右胖升於鼎也。去蹄，蹄甲不用也。举肺、脊者，食时所先举也。肺者，气之主也，周人尚焉。脊者，体之正也，食时则祭之，饭必举之，贵之也。每皆二者，夫妇各一耳。凡鱼之正，十五而鼎，减一为十四者，欲其敌偶也。腊，兔腊也。肫，或作纯，纯，全也，凡腊用全。髀不升者，近窍，贱也。饪，孰也。扃，所以扛鼎。鼏，覆之。古文纯为钧，髀为脾。今文扃作铉，鼏皆作密。 \\n  \\n [疏]“期初”至“扃鼏”。○释曰：此文下尽“合卺”一节，论夫家欲迎妇之时，豫陈同牢之馔也。云“陈三鼎於寝门外东方，北面北上”者，谓在夫寝门外也。言“东方”、“北面”，是礼之正。但数鼎，故云“北面，北上”，则此及《少牢》皆是也。《特牲“陈鼎於门外，北面北上”，当门而不在东方者，辟大夫故也。今此亦东方，不辟大夫者，重昏礼，摄盛也。鼎不言“北上”，直言“北面”，《士冠》所云是也。凡鼎陈於外者，北面为正。阼阶下，西面为正。《士丧礼》小敛陈一鼎於门外西面者，丧礼少变，在东方者，未忍异於生。於大敛大奠及朔月奠，《既夕》陈鼎，皆如大敛奠。门外皆西面者，亦是《丧礼》、《既夕》变也。《士虞》陈三鼎于门外之右，北面，北上，入设于西阶前，东面，北上。不在东者，既葬，鬼事之反吉故也。《公食》陈鼎七，当门南面西上者，以宾是外人，向外统之。○注“期取”至“作密”。○释曰：云“期，娶妻之日”者，此陈同牢之馔。下云亲迎之礼，其中无厥明之文，明是娶妇之日也。云“鼎三者，升豚、鱼、腊也”者，即经文自显也。云“寝，婿之室也”者，命士以上之父子异宫，自然别有寝。若不命之士，父子同宫，虽大院同居，其中亦隔别，各有门户，故经总云“寝门外”也。云“合升，合左右胖升於鼎也”者，以夫妇各一，故左右胖俱升，若祭，则升右也。云“去蹄，蹄甲不用也”者，以其践地，秽恶也。云“举肺、脊者，食时所先举”者，案下文“赞者告具，揖妇，即对筵，皆坐祭，祭荐、黍、稷、肺”，即此祭肺也。下又云“赞尔黍稷”，授肺脊，皆食，以湆酱，皆祭举，食举也”，即此举肺、脊也。祭时二肺俱有，生人唯有举肺，皆祭。今此得有祭肺者，《礼记·郊特牲》论娶妇“玄冕齐戒，鬼神阴阳也”，故与祭祀同二肺也。据下文先用祭肺，后用举肺，此经先言举肺，后言祭肺者，以举肺脊长大，故先言。是以《特牲》、《少牢》入鼎时举肺脊在前。云“肺者，气之主也，周人尚焉”者，案《礼记·明堂位》云：“有虞氏祭首，夏后氏祭心，殷祭肝，周祭肺。”郑注云：“气主盛也。”但所尚不同，故云周人尚焉。云“脊者，体之正也，食时则祭之”者，对祭肺未食时祭也。云“饭必举之，贵之也”者，但一身之上体总有二十一节，前有肩、臂、臑，后有肫、胳、脊，在中央有三脊：正、脡、横脊，而取中央正脊，故云体之正。凡云先以对后，案《特牲》举肺脊后食幹骼，注云：“肺，气之主也。脊，正体之贵者，先食啖之，所以导食通气。”此不言先食啖之，从彼可知也。云“每皆二者，夫妇各一耳”者，释经多之义。云“凡鱼之正，十五而鼎，减一为十四”者，据《特牲》记云“鱼十有五”，注云：“鱼，水物，以头枚数，阴中之物，重数於月十有五日而盈。《少牢馈食礼》亦云十有五而俎。尊卑同。”则是尊卑同用十五而同鼎也。云“欲其敌偶也”者，夫妇各有七也。此夫妇鬼神阴阳，故同祭礼十五而去一，若平生人则与此异，故《公食太夫》一命者七鱼，再命者九鱼，三命者十有一鱼，天子诸侯无文，或诸侯十三鱼，天子十五鱼也。云“腊，免腊也”者，《少牢》用麋腊，士兔腊可知，故《曲礼》云“兔曰明视”也。云“肫，或作纯。纯，全也，凡腊用全”者，此或《少牢》文，案《少牢》“腊一纯”，注云：“纯犹全也。”凡牲体则用一胖不得云全，其腊则左右体胁相配，共为一体，故得全名也。《特牲》、《少牢》亦用全，《士丧》大敛与《士虞》皆用左胖，不全者，《丧礼》略文。今文鼏皆作密者，郑以省文，故兼下绤幂总叠之，故云“皆”也。设洗于阼阶东南。洗，所以承盥洗之器弃水者。 \\n 　 \\n 馔于房中，醯酱二豆，菹醢四豆，兼巾之。黍稷四敦，皆盖。醯酱者，以醯和酱，生人尚亵味。兼巾之者，六豆共巾也。巾为御尘，盖为尚温。《周礼》曰：“食齐视春时。” \\n  \\n [疏]“馔于”至“皆盖”。○注“醯酱”至“春时”。○释曰：郑知“以醯和酱”者，得醯者无酱，得酱者无醯，若和之，则夫妻皆有，是以知以醯和酱也。云“生人尚亵味”者，此文与《公食》皆以醯和酱，《少牢》、《特牲》不言之，故云然也。引《周礼》释敦皆有盖者，饭宜温，比春时故也。 \\n 　 \\n 大羹湆在爨。大羹湆，煮肉汁也。大古之羹无盐菜。爨，火上。《周礼》曰：“羹齐视夏时。”今文湆皆作汁。 \\n  \\n [疏]“大羹湆在爨”。○注“大羹”至“作汁”。○释曰：湆与汁一也。知“大古之羹无盐菜”者，《左传》桓二年臧哀伯云：“大羹不致。”《礼记·郊特牲》云“大羹不和”，谓不致五味，故知不和盐菜。唐虞以上曰大古，有此羹。三王以来更有鉶羹，则致以五味。虽有鉶羹，犹存大羹，不忘古也。引《周礼》者，证大羹须热，故在爨，临食乃取也。 \\n 　 \\n 尊于室中北墉下，有禁。玄酒在西。绤幂，加勺，皆南枋。墉，墙也。禁，所以庪甒者。玄酒不忘古也。绤，粗葛。今文枋作柄。 \\n  \\n [疏]“尊于”至“南枋”。○注“墉墙”至“作柄”。○释曰：云“禁所以庪甒”者，《士冠》云甒，此亦士礼，虽不言甒，然此尊亦甒也。庪承於甒。云“禁”者，因为酒戒，故以禁言之也。云“玄酒不忘古也”者，古谓黄帝已前，以《礼运》云“污尊而抔饮”，谓神农时虽有黍稷未有酒醴，则神农以上以水为玄酒也。《礼运》又云：“后圣有作，以为醴酪。”据黄帝以后，虽有酒醴，犹是不忘古也。 \\n 　 \\n 尊于房户之东，无玄酒。篚在南，实四爵合卺。无玄酒者，略之也。夫妇酌於内尊，其馀酌於外尊。合卺，破匏也。四爵两卺凡六，为夫妇各三酳。一升曰爵。 \\n  \\n [疏]“尊于”至“合卺”。○注“无玄”至“曰爵”。○释曰：云“无玄酒者，略之”者，此对上文夫妇之尊有玄酒，此尊非为夫妇，故略之也。云“夫妇酌於内尊，其馀酌於外尊”者，据上文玄酒知之。云“一升曰爵”者，《韩诗内传》云“一升曰爵，二升曰觚，三升曰觯，四升曰角，五升曰散”是也。 \\n 　 \\n 主人爵弁，纁裳，缁袘。从者毕玄端。乘墨车，从车二乘，执烛前马。主人，婿也，婿为妇主。爵弁而纁裳，玄冕之次。大夫以上亲迎冕服。冕服迎者，鬼神之。鬼神之者，所以重之亲之。纁裳者，衣缁衣。不言衣与带而言袘者，空其文，明其与袘俱用缁。袘，谓缘。袘之言施，以缁缘裳，象阳气下施。从者，有司也。乘贰车，从行者也。毕犹皆也。墨车，漆车，士而乘墨车，摄盛也。执烛前马，使徒役持炬火居前炤道。 \\n  \\n [疏]“主人”至“前马”。○释曰：此至“俟于门外”，论婿亲迎之节。○注“主人”至“炤道”。○释曰：云“主人，婿也”者，以其亲迎向女家。女父称主人，男称婿，已下皆然。今此未至女家，仍据男家而言，故云主人是婿。为妇主，故下亲迎至男家，婿还称主人也。云“爵弁而纁裳”者，下爵弁亦冕之类，故亦纁裳也。云“玄冕之次”者，郑注《周礼·弁师》云：“一合之大夫冕而无旒，士变冕为爵弁。”故云冕之次也。云“大夫以上亲迎冕服”者，士家自祭，服玄端；助祭，用爵弁。今爵弁用助祭之服亲迎，一为摄盛，则卿大夫朝服以自祭，助祭用玄冕，亲迎亦当玄冕，摄盛也。若上公有孤之国，孤絺冕，卿大夫同玄冕。侯伯子男无孤之国，卿絺冕，大夫玄冕也。孤卿大夫士为臣卑，复摄盛取助祭之服，以亲迎则天子诸侯为尊，则衮矣，不须摄盛，宜用家祭之服，则五等诸侯玄冕，以家祭则亲迎不过玄冕，天子亲迎当服衮冕矣。是以《礼记·郊特牲》云：“玄冕斋戒，鬼神阴阳也。将以为社稷主。”以社稷言之，据诸侯而说，故知诸侯玄冕也。其於孤卿，虽絺冕以助祭，至於亲迎，亦用玄冕，臣乃不得过君故也。云“冕服迎者，鬼神之。鬼神之者，所以重之亲之”者，《郊特牲》文。云“纁裳者，衣缁衣。不言衣与带而言袘者，空其文，明其与袘俱用缁”者，郑言纁裳者，衣缁衣，言缁衣即玄衣，大同故也。上《士冠》陈爵弁服云“缁衣缁带”，此文有缁袘无“衣带”二字，故云空其文。以袘著缁者，欲见袘与衣带色同，故云“俱用缁”也。云“袘谓缘”者，谓纯缘於裳，故字从衣。云“袘之言施”者，义取施及於物，故作施也。云“以缁缘裳，象阳气下施”者，男阳女阴，男女相交接，示行事有渐，故云“象阳气下施”，故以衣带上体同色之物下缘於裳也。云“从者，有司也。乘贰车，从行者也”者，以士虽无臣，其仆隶皆曰有司。使乘贰车，从婿。大夫已下有贰车，士无贰车，此有者，亦是摄也。云“墨车，漆车”者，案《巾车》注云：“栈车不革鞔而漆之。”则士之栈车漆之，但无革为异耳。案《考工记》云“栈车欲其弇”，郑云：“无革鞔。”又云“饰车欲其侈”，郑云：“革鞔。”则大夫已上皆以革鞔，则得饰车之名。饰者，革上又有漆饰。士卑无饰，虽有漆，不得名墨车，故唯以栈车为名。若然，自卿已上更有异饰，则又名玉金，象夏篆、夏缦之等也。云“士乘墨车，摄盛也”者，案《周礼·巾车》云：一曰玉路以祭祀。又云：金路，同姓以封；象路，异姓以封；革路，以封四卫；木路，以封蕃国；孤乘夏篆，卿乘夏缦，大夫乘墨车，士乘栈车，庶人乘役车。士乘大夫墨车为摄盛，则大夫当乘卿之夏缦，卿当乘孤之夏篆，已上有木路，质而无饰，不可使孤乘之，礼穷则同也。孤还乘夏篆。又於臣之外特置，亦是尊尊，则尊矣，不欲摄盛。若然，庶人当乘士之栈车，则诸侯天子尊则尊矣，亦不假摄盛，依《巾车》自乘本车矣。玉路祭祀，不可以亲迎，当乘金路矣。以摄言之，士之子冠与父同，则昏亦同。但尊適子，皆与父同，庶子宜降一等也。 \\n 　 \\n 妇车亦如之，有裧。亦如之者，车同等，士妻之车，夫家共之。大夫以上嫁女，则自以车送之。裧，车裳帏，《周礼》谓之容。车有容，则固有盖。 \\n  \\n [疏]“妇车”至“有裧”。○注“亦如”至“有盖”。○释曰：妇车亦墨车，但有裧为异耳。曰“士妻之车，夫家共之”者，即此是也。云“大夫以上嫁女，则自以车送之”者，案宣公五年冬《左传》云，齐高固及子叔姬来，反马也。休以为礼无反马，而左氏以为得礼。礼，妇人谓嫁曰归，明无大，故不反於家。经书高固及子叔姬来，故讥乘行匹至也。《士昏》皆异，据《士礼》无反马，盖失之矣。《士昏礼》曰：“主人爵弁，纁裳缁袘。从者毕玄端，乘墨车，从车二乘，执烛前马。妇车亦如之，有裧。”此妇乘夫家之车。《鹊巢》诗曰：“之子于归，百两御之。”又曰：“之子于归，百两将之。”国君之礼，夫人始嫁，自乘其车也。《何彼襛矣》篇曰：“曷不肃雍，王姬之车。”言齐侯嫁女，以其母王姬始嫁之车远送之，则天子、诸侯女嫁，留其车。可知今高固大夫反马，大夫亦留其车。礼虽散亡，以《诗》论之，大夫以上至天子，有反马之礼。留车，妻之道；反马，婿之义。高固秋月逆叔姬，冬来反马，则妇人三月祭行，故行反马礼也。以此郑《箴膏肓》言之，则知大夫巳上嫁女，自以其车送之。若然，《诗》注以为王姬嫁时自乘其车，《箴膏肓》以为齐侯嫁女，乘其母王姬始嫁时车送之，不同者，彼取《三家诗》，故与《毛诗》异也。凡妇车之法，自士已上至孤卿皆与夫同，有裧为异，至於王后及三夫人并诸侯夫人皆乘翟车。案《周礼·巾车》王后之五路，重翟、厌翟、安车皆有容盖，又云翟车、辇车，郑注云：《诗·国风·硕人》曰“翟蔽以朝”，谓诸侯夫人始来乘翟蔽之车，以朝见於君，成之也。此翟蔽盖厌翟也，然则王后始来乘重翟矣。又《诗序》云：王姬下嫁於诸侯，车服不系其夫，下王后一等。以此差之，王后始来乘重翟，则上公夫人用厌翟，侯伯子男夫人用翟车。若然，巾车、安车次厌翟，在翟车之上者，以其安车在宫中所乘，有容盖，与重翟、厌翟同。翟车有屋，退之在下，其实安车无翟饰，不用为嫁时所乘也。三夫人与三公夫人当用翟车，九嫔与孤妻同用夏篆，世妇与卿大夫妻同用夏缦，女御与士妻同用墨车也。其诸侯夫人侄娣及二媵并侄娣，依次下夫人以下一等为差也。云“裧，车裳帏，《周礼》谓之容”者，案《巾车职》重翟、厌翟、安车皆有容盖，郑司农云：“容谓幨车，山东谓之裳帏，或谓之潼容。”后郑从之。《卫诗》云“渐车帷裳”，是山东名帏裳也。云“车有容，则固有盖”者，《巾车》云“有容盖”，容、盖相配之物，此既有裧之容，明有盖可知，故云固有盖矣。 \\n 　 \\n 至于门外。妇家大门之外。 \\n [疏]“至于门外”。○注“妇家大门之外”。○释曰：知是大门外者，以下有揖入，乃至庙，庙乃大门内，故知此大门外也。 \\n 　 \\n 主人筵于户西，西上，右几。主人，女父也。筵，为神布席。 \\n [疏]“主人”至“右几”。○注“主人”至“布席”。○释曰：以先祖之遗体许人，将告神，故女父先於庙设神席，乃迎婿也。 \\n 　"}
{"章节": "卷五 士昏礼第二", "正文": "卷五士昏礼第二 \\n  \\n  \\n 　 \\n 　 \\n 女次，纯衣纁袡，立于房中，南面。次，首饰也，今时髲也。《周礼·追师》掌“为副、编、次”。纯衣，丝衣。女从者毕袗玄，则此衣亦玄矣。袡，亦缘也。袡之言任也。以纁缘其衣，象阴气上任也。凡妇人不常施袡之衣，盛昏礼，为此服。《丧大记》曰“复衣不以袡”，明非常。 \\n  \\n [疏]“女次”至“南面”。○注“次首”至“非常”。○释曰：不言裳者，以妇人之服不殊裳，是以《内司服》皆不殊裳。彼注云：“妇人尚专一德，无所兼，连衣裳不异其色”是也。注云“次，首饰也，今时髲也。《周礼·追师》掌‘为副、编、次’”者，案彼注云：“副之言覆，所以覆首，为之饰其遗象，若今步繇矣。编，编列发为之，其遗象若今假紒矣。次，次第发长短为之，所谓髲髢。”言“所谓”，谓如《少牢》“主妇髲鬄”也。又云“外内命妇衣鞠衣、襢衣者服编，衣褖衣者服次”。其副唯於三翟祭祀服之。士服爵弁助祭之服以迎，则士之妻亦服褖衣助祭之服也。若然，案《内司服》：“王后之六服：袆衣、揄翟、阙翟、鞠衣、展衣、褖衣，素沙。”素沙与上六服为里，五等诸侯、上公夫人与王后同侯伯夫人，自揄翟而下，子男夫人自阙而下。案《玉藻》有鞠衣、襢衣、褖衣，注云：“诸侯之臣皆分为三等，其妻以次受此服。公之臣、孤为上，卿大夫次之，士次之。侯伯子男之臣，卿为上，大夫次之，士次之。”其三夫人已下内命妇，则三夫人自阙翟而下，九嫔自鞠衣而下，世妇自襢衣而下，女御自褖衣而下，嫁时以服之。诸侯夫人无助天子祭，亦各得申上服，与祭服同也。云“纯衣，丝衣”者，此经纯亦是丝，理不明，故见丝体也。云“女从者毕袗玄，则此衣亦玄矣”者，此郑欲见既以纯为丝，恐色不明，故云女从袗玄，则此丝衣亦同玄色矣。云“袡，亦缘也”者，上纁裳缁袘，袘为缘，故云袡亦缘也。云“袡之言任也。以纁缘其衣，象阴气上任也”者，妇人阴，象阴气上交於阳，亦取交接之义也。云“凡妇人不常施袡之衣，盛昏礼，为此服”者，此纯衣即褖衣，是士妻助祭之服，寻常不用纁为袡，今用之，故云盛昏礼为此服。云“《丧大记》曰复衣不以袡，明非常”者，以其始死，招魂复魄用生时之衣。生时无袡，知亦不用袡，明为非常所服，为盛昏礼，故服之。引之者，证袡为非常服也。然郑言凡妇人服不常施袡者，郑欲见王后已下，初嫁皆有袡之意也。 \\n 　 \\n 姆纚、笄、宵衣，在其右。姆，妇人年五十无子，出而不复嫁，能以妇道教人者，若今时乳母矣。纚，縚发。笄，今时簪也。纚亦广充幅，长六尺。宵，读为《诗》“素衣朱绡”之绡，《鲁诗》以绡为绮属也。姆亦玄衣，以绡为领，因以为名，且相别耳。姆在女右，当诏以妇礼。 \\n  \\n [疏]“姆纚”至“其右”。○释曰：此经欲见女既在房，须有传命者之义也。○注“姆妇”至“妇礼”。○释曰：云“姆，妇人年五十无子，出而不复嫁，能以妇道教人”者，妇人年五十阴道绝，无子，乃出之。案《家语》云：“妇人有七出：不顺父母出，淫辟出，无子出，不事舅姑出，恶疾出，多舌出，盗窃出。”又庄二十七年何休注：“公羊云：无子弃，绝世也；淫佚弃，乱类也；不事舅姑弃，悖德也；口舌弃，离亲也；盗窃弃，反义也；嫉妒弃，乱家也；恶疾弃，不可奉宗庙也。”又《家语》有“三不去”：“曾经三年丧，不去。”休云：“不忘恩也。”“贱取贵，不去。”休云：“不背德也。”“有所受无所归，不去。”休云：“不穷穷也。”休又云：“丧妇长女不娶，无教戒也；世有恶疾不取，弃於天也；世有刑人不娶，弃於人也；乱家不娶，类不正也；逆家女不娶，废人伦也。”是五不娶。又案《易·同人》“六二”郑注云：“天子诸侯后夫人，无子不出。”则犹有六出。其天子之后虽失礼，郑云：“嫁於天子，虽失礼，无出道，远之而已。若其无子不废，远之，后尊如故，其犯六出则废之。”然就七出之中馀六出，是无德行不堪教人，故无子出。能以妇道教人者，以为姆，既教女，因从女向夫家也。云“若今时乳母”者，汉时乳母与古时乳母别。案《丧服》乳母者，据大夫子有三母：子师、慈母、保母。其慈母阙，乃令有乳者，养子谓之为乳母，死为之服緦麻。师教之乳母，直养之而已。汉时乳母则选德行有乳者为之，并使教子，故引之以证姆也。云“纚，縚发”者，此纚亦如《士冠》纚，以缯为之，广充幅，长六尺，以縚发而紒之。姆所异於女者，女有纚，兼有次，此姆则有纚而无次也。云“笄，今时簪”者，举汉为况义也。云“宵，读为《诗》‘素衣朱绡’之绡”者，引《诗》以为证也。云“姆亦玄衣，以绡为领，因以为名”者，此衣虽言绡衣，亦与纯衣同是褖衣，用绡为领，故因得名绡衣也。必知绡为领者，《诗》云“素衣朱绡”，《诗》又云“素衣朱襮”，《尔雅·释器》云：“黼领谓之襮。”襮既为领，明朱绡亦领可知。案上文云女褖衣，下文云女从者毕袗玄，皆是褖衣，则此绡衣亦褖衣矣。女与女从襌黼领，此姆以玄绡为领也。若然，《特牲》云绡衣者，谓以绡缯为衣。知此绡为领者，以下女从者云“被歰黼”据领，明此亦据领也。云“姆在女右，当诏以妇礼”者，案《礼记·少仪》云“赞币自左，诏辞自右”，地道尊右之义，故姆在女右也。 \\n 　 \\n 女从者毕袗玄，纚笄，被歰黼，在其后。女从者，谓侄娣也。《诗》云：“诸娣从之，祁祁如云。”袗，同也，同玄者，上下皆玄。歰，襌也。《诗》云：“素衣朱襮。”《尔雅》云：“黼领谓之襮。”《周礼》曰：“白与黑谓之黼。”天子、诸侯后夫人狄衣，卿大夫之妻，剌黼以为领，如今偃领矣。士妻始嫁，施襌黼於领上，假盛饰耳。言被，明非常服。 \\n  \\n [疏]“女从”至“其后”。○释曰：此是从女之人，在女后为尊卑威仪之事也。○注“女从”至“常服”。○释曰：知女从是侄娣者，案下文云“虽无娣媵先”，郑云：“古者嫁女，必侄娣从，谓之媵。”即此女从，故云“女从者，谓侄娣也”。云“《诗》”者，《韩奕》篇，引之证侄之义也。云“袗，同也，同玄者，上下皆玄”者，此袗读从《左氏》“均服振振”一也。故云同玄，上下皆玄也。同者即妇人之服，不殊裳也。云“歰，襌也”者，此读如《诗》云褧衣之褧，故为襌也。引《诗》、《尔雅》、《周礼》者，证黼得为领之义也。黼谓剌之在领为黼文，名为襮，故云“黼领谓之襮”。云“天子、诸侯后夫人狄衣”者，案《周礼·内司服》云：“掌王后之六服：袆衣、揄狄、阙狄。”又注云：“侯伯之夫人揄狄，子男之夫人亦阙狄，唯二王后袆衣。”故云后夫人狄衣也。云“卿大夫之妻，剌黼以为领”者，以士妻言被，明非常，故知大夫之妻，剌之常也。不於后夫人下言领，於卿大夫妻下乃云剌黼为领，则后夫人亦同剌黼为领也。但黼乃白黑色为之，若於衣上则画之，若於领上则剌之。以为其男子冕服，衣画而裳绣，绣皆剌之。其妇人领虽在衣，亦剌之矣。然此士妻言被襌黼，谓於衣领上别剌黼文，谓之被，则大夫以下剌之，不别被之矣。案《礼记·郊特牲》云：“绡黼丹朱中衣，大夫之僣礼也。”彼天子、诸侯中衣有黼领，服则无之。此今妇人事华饰，故於上服有之，中衣则无也。云“如今偃领矣”者，举汉法，郑君目验而知，至今已远，偃领之制，亦无可知也。云“士妻始嫁，施襌黼於领上，假盛饰耳。言被，明非常服”者，对大夫已上妻则常服有之，非假也。 \\n 　 \\n 主人玄端，迎于门外，西面再拜。宾东面答拜。宾，婿。 \\n [疏]“主人”至“答拜”。○释曰：此言男至女氏之大门外，女父出迎之事也。 \\n 　 \\n 主人揖入，宾执雁从。至于庙门，揖入。三揖，至于阶，三让。主人升，西面。宾升，北面，奠雁，再拜稽首，降，出。妇从，降自西阶。主人不降送。宾升奠雁拜，主人不答，明主为授女耳。主人不降送，礼不参。 \\n  \\n [疏]“主人”至“降送”。○释曰：此言女父迎宾婿入庙门，升堂，父迎出大门之事也。云“宾升，北面奠雁，再拜稽首”者，此时当在房外当楣北面，知在房户者，见隐二年“纪履緰来逆女”，《公羊传》曰：“讥始不亲迎也。”何休云：“夏后氏逆於庭，殷人逆於堂，周人逆於户。”后代渐文，迎於房者，亲亲之义也。○注“宾升”至“不参”。○释曰：云“宾升奠雁拜，主人不答，明主为授女耳”者，案纳采阼阶上拜，至问名、纳吉、纳徵、请期，转相如皆拜，独於此主人不答，明主为授女耳。云“主人不降送，礼不参”者，礼宾主宜各一人，今妇既从，主人不送者，以其礼不参也。 \\n 　 \\n 婿御妇车，授绥，姆辞不受。婿，御者，亲而下之。绥，所以引升车者。仆人之礼，必授人绥。 \\n  \\n [疏]“婿御”至“不受”。○注“婿御”至“人绥”。○释曰：云“仆人之礼，必授人绥”者，《曲礼》文。今婿御车，即仆人礼，仆人合授绥，姆辞不受，谦也。 \\n 　 \\n 妇乘以几，姆加景，乃驱。御者代。乘以几者，尚安舒也。景之制盖如明衣，加之以为行道御尘，令衣鲜明也。景亦明也。驱，行也。行车轮三周，御者乃代婿。今文景作憬。 \\n  \\n [疏]“妇乘”至“者代”。○注“乘以”至“作憬”。○释曰：云“乘以几”者，谓登车时也。几，所以安体，谓若尸乘以几之类。以重其初昏，与尸同也。云“景之制盖如明衣”者，案《既夕礼》：“明衣裳用布，袂属幅，长下膝。”郑注云：“长下膝，又有裳於蔽下体深也。”此景之制无正文，故云盖如明衣，直云制如明衣。此嫁时尚饰，不用布。案《诗》云：“衣锦褧衣，裳锦褧裳。”郑云：“褧，襌也。盖以襌縠为之中衣，裳用锦而上加襌縠焉。为其文之大著也。庶人之妻嫁服也。士妻纟才衣纁袡。”彼以庶人用襌縠，连引士妻纟才衣，则此士妻衣上亦用襌縠。《硕人》是国君夫人，亦衣锦褧衣，则尊卑同用襌縠。庶人卑，得与国君夫人同用锦为衣大著。此士妻不用锦，不为文大著，故云“行道御风尘”也。 \\n 　 \\n 婿乘其车先，俟于门外。婿车在大门外，乘之先者，道之也。男率女，女从男，夫妇刚柔之义，自此始也。俟，待也。门外，婿家大门外。 \\n  \\n [疏]“婿乘”至“门外”。○注“婿车”至“门外”。○释曰：云“婿车在大门外”者，谓在妇家大门外。知者，以其婿於此始言乘其车，故知也。云“男率女，女从男，夫妇刚柔之义，自此始也”者，并《郊特牲》文。云“门外，婿家大门外”者，命士已上，父子异宫，故解为婿家大门外。若不命之士，父子同宫，则大门父之大门外也。 \\n 　 \\n 妇至，主人揖妇以入。及寝门，揖入，升自西阶。媵布席于奥。夫入于室，即席。妇尊西，南面，媵、御沃盥交。升自西阶，道妇入也。媵，送也，谓女从者也。御，当为讶。讶，迎也，谓婿从者也。媵沃婿盥於南洗，御沃妇盥於北洗。夫妇始接，情有廉耻，媵、御交道其志。 \\n  \\n [疏]“妇至”至“盥交”。○释曰：此明夫导於妇入门升阶，及对席，媵、御沃盥之仪。云“主人揖妇以入”者，此则《诗》云“好人提提，宛然左辟”是也。云“夫入于室，即席”者，谓婿也。妇在尊西，未设席。婿既为主，东面须设馔，讫，乃设对席。揖即对席为前后至之便故也。○注“升自”至“其志”。○释曰：云“升自西阶，道妇入也”者，以寻常客客，主人在东，宾在西。今主人与妻俱升西阶，故云道妇入也。云“媵，送也，谓女从者也”，即侄娣也。云“御，当为讶。讶，迎也，谓婿从者也”者，以其与妇人为盥，非男子之事，谓夫家之贱者也。知“媵沃婿盥於南洗，御沃妇盥於北洗”者，以其有南北二洗。又云“媵御沃盥交”，明知夫妇与媵御南北交相沃盥也。 \\n 　 \\n 赞者彻尊幂。举者盥，出，除幂，举鼎入，陈于阼阶南，西面，北上。匕俎从设。执匕者，执俎者，从鼎而入，设之。匕，所以别出牲体也。俎，所以载也。 \\n  \\n [疏]“赞者”至“从设”。○注“执匕”至“载也”。○释曰：案《特牲》、《少牢》、《公食》与《有司彻》，及此《昏礼》等，执匕俎举鼎各别人者，此吉礼尚威仪故也。《士丧礼》举鼎，右人以右手执匕，左人以左手执俎，举鼎人兼执匕俎者，丧礼略也。云“从设”者，以从男之事，故从吉祭法也。《公食》执匕俎之人，入加匕於鼎，陈俎於鼎南，其匕与载，皆举鼎者为之。《特牲》注云：“右人也，尊者於事指使可也。”则右人於鼎北，南面匕肉出之。左人於鼎西俎南，北面承取肉，载於俎。《士虞》右人载者，丧祭少变，故在西方，长者在左也。今《昏礼》鬼神阴阳当与《特牲礼》同，亦右人匕，左人载，遂执俎而立，以侍设也。云“匕，所以别出牲体也”者，凡牲有体，别谓肩、臂、臑、肫、胳、脊、胁之等於鼎，以次别匕出之载者，依其体别，以次载之於俎，故云别出牲体也。 \\n 　 \\n 北面载，执而俟。执俎而立，俟豆先设。 \\n [疏]“北面载执而俟”。○注“执俎”至“先设”。○释曰：知俟豆先设者，下文菹醢后乃云“俎入，设于豆东”，故知也。 \\n 　 \\n 匕者逆退，复位于门东，北面，西上。执匕者事毕逆退，由便。至此乃著其位，略贱也。 \\n  \\n [疏]“匕者”至“西上”。○注“执匕”至“贱也”。○释曰：云“至此乃著其位，略贱也”者，案《士冠》未行事，陈主人位讫，即言兄弟及摈者之位，於此初陈鼎门外时，不见执匕者位，至此乃著其位，故言略贱也。 \\n 　 \\n 赞者设酱于席前，菹醢在其北。俎入，设于豆东，鱼次。腊特于俎北。豆东，菹醢之东。 \\n  \\n [疏]注“豆东菹醢之东”。○释曰：酱与菹醢俱在豆，知不在酱东者，下文酱东有黍稷，故知在菹醢东也。 \\n 　 \\n 赞设黍于酱东，稷在其东，设湆于酱南。馔要方也。 \\n [疏]“赞设”至“酱南”。○注“馔要方也”。○释曰：豆东，两俎酱东，黍稷是其要方也。 \\n 　 \\n 设对酱于东，对酱，妇酱也，设之当特俎。 \\n [疏]“设对酱于东”。○注“对酱”至“特俎”。○释曰：婿东面设酱，在南为右，妇西面，则酱在北为右，皆以右手取之为便，故知设之当特俎东也。 \\n 　 \\n 菹醢在其南，北上。设黍于腊北，其西稷。设湆于酱北。御布对席，赞启会，卻于敦南，对敦于北。启，发也。今文启作开，古文卻为绤。 \\n  \\n [疏]“菹醢”至“于北”。○释曰：“菹醢在其南，北上”者，谓菹在酱南，其南有菹有醢。若婿醢在菹北，从南向北陈为南上。此从北向南陈，亦醢在菹南，为北上也。云“湆”，即上文大羹湆。在爨者，羹宜热，醢食乃将入，是以《公食大夫》云“大羹湆不和，实于镫，由门入，公设之于酱西”是也。又生人食，《公食大夫》是也。《特牲》、《士虞》等为神设，皆为敬尸，尸亦不食也。《乡饮酒》、《乡射》、《燕礼》、《大射》不设者，湆非饮食之具，故无也。《少牢》无湆者，文不备。《有司彻》有湆者，宾尸礼亵，故有之，与《少牢》礼异也。云“设湆于酱北”者，案上设婿湆於酱南，在酱黍之南，特俎出於馔北，此设妇湆於酱北，在特俎东，馔内则不得要方，上注云：“要方者，据大判而言耳。”云“启会，卻于敦南，对敦于北”者，取婿东面以南为右，妇西面以北为右，各取便也。卻，仰也，谓仰於地也。 \\n 　 \\n 赞告具。揖妇，即对筵，皆坐，皆祭。祭荐、黍、稷、肺。赞者西面告馔具也。婿揖妇，使即席，荐菹醢。 \\n  \\n [疏]“赞者”至“稷肺”。○注“赞者”至“菹醢”。○释曰：知“赞者西面告馔具”者，以其所告者宜告主人，主人东面，知西面告也。云“荐菹醢”者，以其《仪礼》之内单言荐者，皆据笾豆而言也。 \\n 　 \\n 赞尔黍，授肺脊。皆食，以湆、酱，皆祭举、食举也。尔，移也，移置席上，便其食也。皆食，食黍也。以，用也，用者，谓啜湆咂酱。古文黍作稷。 \\n  \\n [疏]“赞尔”至“举也”。○释曰：云“祭举、食举也”者，举谓举肺，以其举以祭以食，故名肺为举，则上文云“祭者，祭肺”也。○注“尔移”至“作稷”。○释曰：云“尔，移也”者，尔训为近，谓移之使近人，故云“移置席上，便其食也”。案《玉藻》云“食坐尽前”，谓临席前畔，则不得移黍於席上。此云“移置席上”者，鬼神阴阳，故此昏礼从《特牲》祭祀法。云“皆食，食黍也”者，案《特牲》、《少牢》祭举、食举乃饭，此先食黍，乃祭举，相反者，彼九饭礼成，故先食举，以为导食气。此三饭礼略，故不须导也。此先尔黍稷，后授肺，《特牲》亦然，以其士礼同也。《少牢》佐食，先以举肺脊，授尸，乃尔黍者，大夫礼与士异故也。然《士虞》亦先授举肺脊，后乃尔黍者，丧礼与吉反故也。云“用者，谓啜湆肺咂酱”者，以其大羹汁不用箸，酱又不须以箸，故用口啜湆，用指咂酱也。 \\n 　 \\n 三饭，卒食。卒，已也。同牢示亲，不主为食起，三饭而成礼也。 \\n  \\n [疏]“三饭卒食”。○注“同牢”至“礼也”。○释曰：云“同牢示亲，不主为食起”者，《少牢》十一饭，《特牲》九饭而礼成，此独三饭，故云同牢示亲，不主为食起，三饭而成礼也。 \\n 　 \\n 赞洗爵，酌酳主人，主人拜受。赞户内北面答拜。酳妇亦如之。皆祭。酳，漱也。酳之言演也，安也。漱，所以絜口，且演安其所食。酳酌内尊。 \\n  \\n [疏]“赞洗”至“皆祭”。○释曰：自此至“尊否”，论夫妇食讫酳及彻馔於房节。云“主人拜受”者，婿拜当东面酳，妇亦如之者，妇拜当南面。是以《少牢》云籑“皆答拜”，郑注云：“在东面席者，东面拜。在西面席者，皆南面拜。”故知妇拜南面。若赞答妇拜，亦於户内北面也。云“皆祭”者，祭先也。○注“酳漱”至“内尊”。○释曰：云“酳，漱也。酳之言演也，安也。漱，所以絜口，且演安其所食”者，案《特牲》云：“主人洗角升，酌酳尸。”注云：“酳犹衍也，是献尸也。谓之酳者，尸既卒食，又欲颐衍养乐之。”又《少牢》云：“主人酌酒，乃酳尸。”注云：“酳犹羡也，既食之而又饮之，所以乐之。”三注不同者，文有详略，相兼乃具。《士虞》亦是酳尸，注直云：“酳，安食也。”不言养乐及羡者，丧故略之。此三酳俱不言献，皆云酳，直取其絜，故注云漱所以絜口，演安其所食，亦颐养乐之义。知“酳酌内尊”者，以下文云赞“酌于户外尊”，故知此夫妇酌内尊也。 \\n 　 \\n 赞以肝从，皆振祭，哜肝，皆实于菹豆。肝，肝炙也。饮酒，宜有肴以安之。 \\n  \\n [疏]“赞以”至“菹豆”。○释曰：案《特牲》、《少牢》献尸，以肝从尸哜之，加于菹豆，与此同礼之正也。主人与祝亦以肝从，加於俎不加於豆者，下尸，故不敢同之也。《士虞》献尸，尸以肝加於俎者，丧祭，故郑云加於俎，从其牲体也，以丧不志於味，但此云实，不云加，异於祭故也。 \\n 　 \\n 卒爵，皆拜。赞答拜，受爵。再酳如初，无从。三酳用卺，亦如之。亦无从也。 \\n  \\n [疏]“卒爵”至“如之”。○注“亦无从也”。○释曰：“卒爵，皆拜，赞答拜”者，献主处也。云“再酳如初”者，如自赞洗爵已下，至答拜受爵也。云“亦无从也”者，三酳用卺亦如之，亦自赞洗爵至受爵，郑直云“亦无从”。用卺文承再酳之下，明知事事如再酳，以其初酳有从，再酳如初无从，三酳用卺亦无从，故郑以亦无从言之，其实皆同再酳也。 \\n 　 \\n 赞洗爵，酌于户外尊。入户，西北面奠爵，拜。皆答拜。坐祭，卒爵，拜。皆答拜。兴。赞酌者，自酢也。 \\n  \\n [疏]“赞洗”至“拜兴”。○释曰：言“皆”者，皆夫妇也。三酳乃酌外尊，自酢者皆是略贱者也。既隔，合卺乃用爵，不嫌相袭爵，明更洗馀爵也。 \\n 　 \\n 主人出，妇复位。复尊西南面之位。 \\n [疏]“主人出妇复位”。○注“复尊西南面之位”。○释曰：直云“主人出”，不云处所，案下文云“主人说服于房”矣，则此时亦向东房矣。云“复尊西南面之位”者，妇人不宜出复入，故因旧位而立也。 \\n 　 \\n 乃彻于房中，如设于室，尊否。彻室中之馔设于房中，为媵御馂之。彻尊不设，有外尊也。 \\n  \\n [疏]“乃彻”至“尊否”。○释曰：经云“乃彻于房中，如设于室”，虽据豆俎而言，理兼於尊矣，故云彻尊。不设有外尊，明彻中兼尊也。云“尊否”者，唯尊不设于房中而言也。知为媵御馂之者，下文云“媵馂主人之馀”已下是也。 \\n 　 \\n 主人说服于房，媵受。妇说服于室，御受。姆授巾。巾，所以自絜清。今文说皆作税。 \\n  \\n [疏]“主人”至“授巾”。○释曰：自此至“呼则闻”，论夫妇寝息及媵、御馂之事也。云“主人说服于房，媵受。妇说服于室，御受”者，与沃盥文同，亦是交接有渐之义也。叠今文为税不从者，税是追服之言，非脱去之义，故不从也。 \\n 　 \\n 御衽于奥，媵衽良席在东，皆有枕，北止。衽，卧席也。妇人称夫曰良。《孟子》曰：“将见良人之所之。”止，足也。古文止作趾。 \\n  \\n [疏]“御衽”至“北止”。○注“衽卧”至“作趾”。○释曰：衽于奥，主于妇席。使御布妇席，使媵布夫席，此亦示交接有渐之义也。云“衽，卧席也”者，案《曲礼》云：“请席何乡，请衽何趾。”郑云：“坐问乡，卧问趾，因於阴阳。”彼衽称趾，明衽卧席也。若然，前布同牢席，夫在西，妇在东，今乃夫在东，妇在西，易处者，前者示有阴阳交会有渐，故男西女东，今取阳往就阴，故男女各於其方也。云“《孟子》”者，案《孟子·离娄篇》云：“齐人有一妻一妾而处室者，其良人出，则必厌酒肉而后反。其妻问所与饮食者，则尽富贵者。其妻告其妾曰：良人出，则厌酒肉而后反，问所与饮食者，则尽富贵者也，而未尝有显者，来吾将瞯良人之所之。”注云：“瞯，视也。”彼瞯为视，亦得为见，故郑此注为见也。引之者，证妇人称夫为良人之义也。云“古文止作趾”者，虽叠古文，趾为足，亦一义也。 \\n 　 \\n 主人入，亲说妇之缨。入者，从房还入室也。妇人十五许嫁，笄而礼之，因著缨，明有系也。盖以五采为之，其制未闻。 \\n  \\n [疏]“主人”至“之缨”。○注“入者”至“未闻”。○释曰：知“从房还入室”者，夫前出说服於房，今言入，明从房入室也。云“妇人十五许嫁，笄而礼之，因著缨”者，案《曲礼》云“女子许嫁缨”，又云“女子许嫁笄而字”，郑据此诸侯文而言。但言十五许嫁，则以十五为限，则自十五巳上皆可许嫁也。云“明有系也”者，缨是系物为之，明有系也。云“盖以五采为之”者，以《周礼·巾车职》五路，皆有繁缨就数，郑注：“缨皆用五采罽为之。”此缨虽用丝为之，当用五采，但无文，故云“盖”以疑之也。云“其制未闻”者，此缨与男子冠缨异，彼缨垂之两傍，结其绦。此女子缨，不同於彼，故云其制未闻。但缨有二，时不同，《内则》云：“男女未冠笄者，总角衿缨，皆佩容臭。”郑注云：“容臭，香物也。以缨佩之，为迫尊者给小使也。”此是幼时缨也。《内则》又云，妇事舅姑，子事父母，“衿缨、綦屦”。注云：“衿，犹结也。妇人有缨示系属也。”是妇人、女子有二时之缨。《内则》示有系属之缨，即许嫁之缨，与此说缨一也。若然，笄亦有二等，案《问丧》亲始死，笄纚，据男子去冠仍有笄元缺一字与妇人之笄，并有安发之笄也。爵弁、皮弁及六冕之笄，皆是固冠冕之笄，是其二也。 \\n 　 \\n 烛出。昏礼毕，将卧息。媵馂主人之馀，御馂妇馀，赞酌外尊酳之。外尊，房户外之东尊。 \\n  \\n [疏]“媵馂”至“酳之”。○释曰：亦阴阳交接之义。云“酌外尊”者，贱不敢与主人同酌内尊也。 \\n 　 \\n 媵侍于户外，呼则闻。为尊者有所徵求。今文侍作待。 \\n [疏]“媵待”至“则闻”。○释曰：不使御待于户外供承夫妇者，以女为主，故使媵待于户外也。 \\n 　 \\n 夙兴，妇沐浴。纚笄、宵衣以俟见。夙，早也。昏，明日之晨。兴，起也。俟，待也。待见於舅姑寝门之外。古者命士以上，年十五父子异宫。 \\n  \\n [疏]“夙兴”至“俟见”。○释曰：自此至“授人”，论妇见舅姑之事。云“纚笄宵衣”者，此则《特牲》主妇宵衣也。不著纯衣纁袡者，彼嫁时之盛服。今已成昏之后，不可使服，故退从此服也。○注“夙早”至“异宫”。○释曰：言“昏，明日之晨”者，以昨日昏时成礼，此经言“夙兴”，故知是昏之晨旦也。云“兴，起也。俟，待也。待见於舅姑寝门之外”者，因训即解之也。云“古者命士以上，年十五父子异宫”者，案《内则》云：“由命士以上，父子异宫。”不云年限。今郑知十五为限者，以其十五成童，是以郑注《丧服》亦云：“子幼谓年十五以下，则不随母嫁。”故知十五以后乃异宫也。郑言此限者，欲见不命之士父子同宫，虽俟见，不得言舅姑寝门外也。 \\n 　 \\n 质明，赞见妇于舅姑。席于阼，舅即席。席于房外，南面，姑即席。质，平也。房外，房户外之西。古文舅皆作咎。 \\n  \\n [疏]“质明”至“即席”。○注“质平”至“作咎”。○释曰：此经论设舅姑席位所在。郑知房外是房户外之西者，以其舅在阼，阼当房户之东。若姑在房户之东，即当舅之北，南面向之不便。又见下记云“父醴女而俟迎者，母南面於户外，女出於母左”，以母在房户西，故得女出於母左。是以知此房外亦房户外之西也。 \\n 　 \\n 妇执笲枣栗，自门入，升自西阶，进拜，奠于席。笲，竹器而衣者，其形盖如今之筥｛芦去 \\n ｝芦矣。进拜者，进东面乃拜。奠之者，舅尊，不敢授也。 \\n  \\n [疏]“妇执”至“于席”。○释曰：此经论妇从舅寝门外入见舅之事也。必见舅用枣栗，见姑以腶脩者，案《春秋》庄二十四年经书：“秋，八月丁丑，夫人姜氏入。戊寅，大夫宗妇觌，用币。”《公羊传》云：“宗妇者何？夫夫之妻也。觌者何？见也。用者何？用者不宜用也。见用币，非礼也。然则曷用？枣栗云乎？腶脩云乎？”注云：“腶脩者，脯也。礼，妇人见舅以枣栗为贽，见姑以腶脩为贽，见夫人至尊，兼而用之。云乎？辞也。枣栗，取其早自谨敬。腶脩，取其断，断自脩正。”是用枣栗、腶脩之义也。案《杂记》云：“妇见舅姑，兄弟姑姊妹皆立于堂下，西面，北上，是见已。”注云：“妇来为供养也，其见主於尊者，兄弟以下在位，是为已见，不复特见。”又云：“见诸父，各就其寝。”注云：“旁尊也。亦为见时不来。”今此不言者，文略也。○注“笲竹”至“授也”。○释曰：知“笲，竹器”者，以字从竹，故知竹器。知有衣者，下记云“笲缁被纁里加于桥”，注云：“被，表也。笲有衣者，妇见舅姑，以饰为敬。”是有衣也。云“如今之筥 \\n ｛芦去｝籚矣”者，此举汉法以况义，但汉法去今以远，其状无以可知也。云“进拜者，进东面乃拜”者，谓从西阶进至舅前而拜。云“奠之者，舅尊，不敢授也”者，案下姑奠于席不授，而云舅尊不敢授者，但舅直抚之而已，至姑则亲举之。亲举者，若亲授之，然故於舅得云尊不敢授也。 \\n 　 \\n 舅坐抚之，兴，答拜。妇还，又拜。还又拜者，还於先拜处拜。妇人与丈夫为礼则侠拜。 \\n  \\n [疏]“舅坐”至“又拜”。○注“还又”至“侠拜”。○释曰：云“先拜处”者，谓前东面拜处也。云“妇人与丈夫为礼则侠拜”者，谓若《士冠》冠者见母，“母拜受，子拜送，母又拜”。母於子尚侠拜，则不徒此妇於舅而已，故广言妇人与丈夫为礼则侠拜。 \\n 　 \\n 降阶，受笲腶脩，升，进，北面拜，奠于席。姑坐，举以兴，拜，授人。人，有司。姑执笲以起，答妇拜，授有司彻之，舅则宰彻之。 \\n  \\n [疏]“降阶”至“授人”。○释曰：此经论妇见姑之事。○注“人有”至“彻之”。○释曰：云“人，有司”者，凡行事者，皆主人有司也。知舅则使宰彻者，此见下记云“舅答拜宰彻”是也。 \\n 　 \\n 赞醴妇。醴当为礼。赞礼妇者，以其妇道新成，亲厚之。 \\n [疏]“赞醴妇”。○注“醴当”至“厚之”。○释曰：自此至“於门外”，论舅姑堂上礼妇之事。云“醴当为礼”者，《士冠》、《内则》、《昏义》诸文，醴皆破从礼者，案《司仪》注：“上於下曰礼，敌者曰傧。”又案《大行人》云“王礼再祼而酢”之等用郁鬯，不言王鬯，再祼而酢而言礼，则此诸文虽用醴礼宾，不得即言主人醴宾，故皆从上於下曰礼解之。 \\n 　 \\n 席于户牖閒，室户西，牖东，南面位。 \\n [疏]“席于户牖閒”。○注“室户”至“面位”。○释曰：知义然者，以其宾客位於此，是以礼子、礼妇、礼宾客，皆於此尊之，故也。 \\n 　 \\n 侧尊甒醴于房中。妇疑立于席西。疑，正立自定之貌。 \\n [疏]“侧尊”至“席西”。○注“疑正立自定之貌”。○释曰：云“妇疑立于席西”者，以其礼未至而无事，故疑然自定而立，以待事也。若行之閒而立，则云立，不得云疑立也。 \\n 　 \\n 赞者酌醴，加柶，面枋，出房，席前北面。妇东面拜受。赞西阶上北面拜送。妇又拜。荐脯醢。妇东面拜，赞北面答之，变于丈夫始冠成人之礼。 \\n  \\n [疏]“赞者”至“脯醢”。○释曰：云“面枋，出房”者，以其赞授，故面枋。《冠礼》赞酌醴，将授宾，则面叶。宾受醴，将授子，乃面枋也。此妇又拜，并下经“妇又拜”者，皆侠拜也。○注“妇东”至“之礼”。○释曰：云“妇东面拜，赞北面答之，变於丈夫始冠成人之礼”者，案《冠礼》礼子与此礼妇俱在宾位，彼礼子南面受醴，此则东面，不同，故决之。彼南面者，以向宾拜，此东面者，以舅姑在东，亦面拜之也。 \\n 　 \\n 妇升席，左执觯，右祭脯醢，以柶祭醴三，降席，东面坐，啐醴，建柶，兴，拜。赞答拜。妇又拜，奠于荐东，北面坐取脯，降，出，授人于门外。奠于荐东，升席，奠之。取脯降出授人，亲彻，且荣得礼。人，谓妇氏人。 \\n  \\n [疏]“妇升”至“门外”。○注“奠于”至“氏人”。○释曰：郑知奠者“升席奠之”者，见上《冠礼》礼子、礼宾，皆云即筵“奠于荐东，降筵，北面坐取脯”，明此奠时升席，南面奠，乃降，北面取脯，降出授人。云“亲彻，且荣得礼”者，言且兼二事，何者？下飨妇之俎不亲彻，又自出门授人，是且荣得礼。下飨不亲彻俎者，於礼时礼讫，故於后略之。知人是妇氏人者，以其在门外，妇往授之，明是妇氏之人也。 \\n 　 \\n 舅姑入于室，妇盥馈。馈者，妇道既成，成以孝养。特豚，合升，侧载，无鱼腊，无稷，并南上。其他如取女礼。侧载者，右胖载之舅俎，左胖载之姑俎，异尊卑。并南上者，舅姑共席于奥，其馔各以南为上。其他，谓酱湆菹醢。女，谓妇也。如取妇礼同牢时。今文并当作并。 \\n  \\n [疏]“舅姑”至“女礼”。○释曰：自此至“之错”，论妇馈舅姑成孝养之事。云“其他如取女礼”者，则自“侧载”以下，“南上”以上，与取女异。异者，彼则有鱼腊并稷，此则无鱼腊与稷。彼男东面，女西面别席，其酱醢菹，夫则南上，妇则北上；今此舅姑共席东面，俎及豆等皆南上。是其异也。○注“侧载”至“作并”。○释曰：豚载皆合升，若成牲载一胖，是常得云侧，此乃载胖，故云“侧”。但周人尚右，故知右胖载之舅俎，左胖载之姑俎。是以郑云“异尊卑”也。云“并南上者，舅姑共席于奥，其馔各以南为上”者，决同牢男女东西相对，各上其右也。云“其他，谓酱湆菹醢”者，以同牢时夫妇各有此四者，今以馈舅姑，亦各有此四物，故云“如同牢时”也。虽不言酒，既有馈，明有酒在其他中，酒在内者，亦在北牖下，外尊亦当在房户外之东。郑不云者，略耳。 \\n 　 \\n 妇赞成祭，卒食，一酳，无从。赞成祭者，授处之。今文无成也。 \\n  \\n [疏]“妇赞”至“无从”。○注“赞成祭者授处之”。○释曰：“赞成祭”者，谓授之，又处置，令知在於豆閒也。 \\n 　 \\n 席于北墉下。墉，墙也，室中北墙下。 \\n [疏]“席于北墉下”。○释曰：此席将为妇馂之位处也。 \\n 　 \\n 妇彻，设席前如初，西上。妇馂，舅辞，易酱。妇馂者，即席将馂也。辞易酱者，嫌淬汙。 \\n  \\n [疏]“妇彻”至“易酱”。○释曰：“妇彻，设于席前如初，西上”者，此直馂馀。“舅辞，易酱”者，舅尊故也。不馂舅馀者，以舅尊，嫌相亵。言“西上”者，亦以右为上也。○注“妇馂”至“淬汙”。○释曰：言“将”者，事未至，以其此始。言妇馂之意至下文“妇馂姑之馔”乃始馂耳。云“辞易酱者，妇嫌淬汙”者，以其酱乃以指咂之，淬汙也。 \\n 　 \\n 妇馂姑之馔。御赞祭豆、黍、肺，举肺、脊。乃食，卒。姑酳之，妇拜受，姑拜送。坐祭，卒爵，姑受，奠之。奠之，奠于篚。 \\n  \\n [疏]“妇馂”至“奠之”。○注“奠之奠于篚”。○释曰：云“御赞祭豆、黍、肺，举肺、脊”者，御赞妇祭之也。郑知“奠之於篚”者，此云如取女礼，取女有篚，明此亦奠之于篚可知也。 \\n 　 \\n 妇彻于房中，媵御馂，姑酳之。虽无娣，媵先。於是与始饭之错。古者嫁女，必侄娣从，谓之媵。侄，兄之子。娣，女弟也。娣尊侄卑。若或无娣，犹先媵，容之也。始饭谓舅姑。错者，媵馂舅馀，御馂姑馀也。古文始为姑。 \\n  \\n [疏]“妇彻”至“之错”。○注“古者”至“为姑”。○释曰：云“古者嫁女，必侄娣从，谓之媵”者，媵有二种，若诸侯有二媵外别有侄娣。是以庄公十九年经书：“秋，公子结媵陈人之妇于鄄。”《公羊传》曰：“媵者何？诸侯娶一国，则二国往媵之，以侄娣从。侄者何？兄之子也。娣者何？弟也。”诸侯夫人自有侄娣，并二媵各有侄娣，则九女是媵，与侄娣别也。若大夫、士无二媵，即以侄娣为媵。郑云“古者嫁女，必侄娣从，谓之媵”，是据大夫、士言也。云“侄，兄之子。娣，女弟也。娣尊侄卑”者，解经云“虽无娣，媵先”之义，以其若有娣，乃先，媵即侄也。云“犹先媵，容之也”者，对御是夫之从者，为后。若然，侄与娣俱名媵，今言虽无娣媵先，似娣不名媵者，但侄娣俱是媵。今去娣，娣外唯有侄，侄言媵先，以对御为先，非对娣也。称媵以其侄娣，俱是媵也。云“始饭谓舅姑”者，舅姑始饭，如今媵馂舅馀，御馂姑馀，是交错之义，若“媵御沃盥交”也。舅姑为饭始，不为馂始，俗本云与始馂之错者，误也。 \\n 　 \\n 舅姑共飨妇以一献之礼。舅洗于南洗，姑洗于北洗，奠酬。以酒食劳人曰飨。南洗在庭，北洗在北堂。设两洗者，献酬酢以絜清为敬。奠酬者，明正礼成，不复举。凡酬酒皆奠於荐左，不举。其燕则更使人举爵。 \\n  \\n [疏]“舅姑”至“奠酬”。○注“以酒”至“举爵”。○释曰：自此至“归俎于妇氏人”，论飨妇之事。此飨与上盥馈同日为之，知者，见《昏义》曰：“舅姑入室，妇以特豚馈，明妇顺也。厥明，舅姑共飨妇。”郑彼注云：“昏礼不言厥明，此言之者，容大夫以上礼多，或异日。”故知此士同日可也。此与上事相因，亦於舅姑寝堂之上，与礼妇同在客位也。云“其飨妇以一献之礼”者，案下记云“飨妇姑荐焉”，注云：“舅姑共飨妇，舅献姑荐脯醢。”但荐脯醢无盥洗之事，今设此洗，为妇人不下堂也。云“姑洗於北洗”，洗者洗爵，则是舅献姑酬，共成一献，仍无妨姑荐脯醢也。云“凡酬酒皆奠於荐左，不举”者，此经直云奠酬，不言处所，故云“凡”，通《乡饮酒》、《乡射》、《燕礼》之等。云“燕则更使人举爵”者，案《燕礼》献酬讫，别有人举旅行酬是也。飨亦用醴酒，知者，以下记云“庶妇使人醮之”，注云“使人醮之，不飨也。酒不酬酢曰醮，亦有脯醢。適妇酌之以醴，尊之；庶妇酌之以酒，卑之”是也。若然，知记非醴妇者，以记云“庶妇使人醮之”，明適妇亲之。案上醴妇虽適，使赞者亲，明记醮庶妇使人当飨，节也。 \\n 　 \\n 舅姑先降自西阶，妇降自阼阶。授之室，使为主，明代己。 \\n [疏]“舅姑”自“阼阶”。○注“授之”至“代己”。○释曰：案《曲礼》云子事父母，“升降不由阼阶”，是主人尊者之处。今舅姑降自西阶，妇降自阼阶，是授妇以室之事也。云“授之室”，《昏义》文也。 \\n 　 \\n 归妇俎于妇氏人。言俎，则飨礼有牲矣。妇氏人，丈夫送妇者，使有司归以妇俎，当以反命於女之父母，明其得礼。 \\n  \\n [疏]“归妇俎于妇氏人”。○注“言俎”至“得礼”。○释曰：案《杂记》云大飨，“卷三牲之俎归于宾馆”，是宾所当得也。飨时设几而不倚，爵盈而不饮，肴乾而不食，故归俎。此飨妇，妇亦不食，故归也。经虽不言牲，既言俎，俎所以盛肉，故知有牲。此妇氏人即上妇所授脯者也，故上注引此妇氏人，证所授人为一也。 \\n 　 \\n 舅飨送者以一献之礼，酬以束锦。送者，女家有司也。爵至酬宾，又从之以束锦，所以相厚。古文锦皆为帛。 \\n  \\n [疏]“舅飨”至“束锦”。○注“送者”至“作帛”。○释曰：此一献与飨妇一献同，礼则异，彼兼有姑，此依常飨宾客法。知送者是女家有司者，故《左氏传》云：“齐侯送姜氏，非礼也。凡公女嫁于敌国，姊妹则上卿送之，以礼於先君。公子则下卿送之。於大国，虽公子亦上卿送之。於天子，则诸卿皆行，公不自送。於小国，则上大夫送之。”以此而言，则尊无送卑之法，则大夫亦遣臣送之，士无臣，故知有司送之也。云“古文锦皆为帛”者，此及下文锦皆为帛，不从古文者，礼有玉锦，非独此文，则礼有赠锦之事，故不从古文也。 \\n 　 \\n 姑飨妇人送者，酬以束锦。妇人送者，隶子弟之妻妾。凡飨，速之。 \\n  \\n [疏]“姑飨”至“束锦”。○注“妇人”至“速之”。○释曰：《左氏传》云：“士有隶子弟。”士卑无臣，自以其子弟为仆隶，并已之子弟之妻妾，但尊无送卑，故知妇人送者是隶子弟之妻妾也。云“凡飨，速之”者，案《聘礼》飨食速宾，则知此舅姑飨送者，亦速之也。凡速者，皆就馆召之，是以下云“若异邦则赠丈夫送者以束锦”，郑云：“就宾馆。”则宾自有馆。若然，妇人送者，亦当有馆。男子则主人亲速，其妇送者不亲速，以其妇人迎客不出门，当别遣人速之。 \\n 　 \\n 若异邦，则赠丈夫送者以束锦。赠，送也。就宾馆。 \\n [疏]“若异”至“束锦”。○注“赠送也就宾馆”。○释曰：案庄二十七年冬，莒庆来迎叔姬，《公羊传》曰：“大夫越竟逆女，非礼也。”郑注《丧服》亦云：“古者大夫不外娶。”今言异邦得外娶者，以大夫尊，外娶则外交，故不许。士卑不嫌，容有外娶法，故有异邦送客也。郑知就馆者，赠贿之等皆就馆，故知此亦就馆也。 \\n 　"}
{"章节": "卷六 士昏礼第二", "正文": "卷六士昏礼第二 \\n  \\n  \\n 　 \\n 　 \\n 若舅姑既没，则妇入三月，乃奠菜。没，终也。奠菜者，以篚祭菜也，盖用堇。 \\n  \\n [疏]“若舅”至“奠菜”。○释曰：自此至“飨礼”，论舅姑没三月庙见之事。必三月者，三月一时天气变，妇道可以成之故也。此言“舅姑既没”者，若舅没姑存，则当时见姑，三月亦庙见舅。若舅存姑没，妇人无庙可见，或更有继姑，自然如常礼也。案《曾子问》云：“三月而庙见，称来妇也。择日而祭於祢，成妇之义也。”郑云：“谓舅姑没者也，必祭，成妇义者。妇有供养之礼，犹舅姑存时盥馈特豚於室。”此言奠菜，即彼祭於祢一也。奠菜亦得称祭者，若《学记》云“皮弁祭菜”之类也。○注“没终”至“用堇”。○释曰：此注云“奠菜者，以篚”，案下云“妇执笲菜”，篚即笲，一也。郑知菜“盖用堇”者，舅姑存时用枣、栗、腶、脩、义取早起肃栗，治腶自脩，则此亦取谨敬。因《内则》有堇、荁、枌、榆供养，是以疑用堇，故云“盖”也。 \\n 　 \\n 席于庙奥，东面，右几。席于北方，南面。庙，考妣之庙。北方，墉下。 \\n  \\n [疏]注“庙考”至“墉下”。○释曰：案《周礼·司几筵》云“每敦一几”，郑注云：“《周礼》虽合葬及时，同在殡，皆异几，体实不同，祭於庙同几，精气合。”又《祭统》云“设同几”，同几即同席，此即祭於庙中而别席者。此既庙见，若生时见舅姑，舅姑别席异面，是以今亦异席别面，象生，不与常祭同也。郑知“庙，考妣庙”者，《曾子问》云“择日而见於祢”，又象生时见舅姑，故知考妣庙也。 \\n 　 \\n 祝盥，妇盥于门外。妇执笲菜，祝帅妇以入。祝告，称妇之姓，曰：“某氏来妇，敢奠嘉菜于皇舅某子。”帅，道也。入，入室也。某氏者，齐女则曰姜氏，鲁女则曰姬氏。来妇，言来为妇。嘉，美也。皇，君也。 \\n  \\n [疏]释曰：洗在门外，祝与妇就而盥之者，此亦异於常祭，象生见舅姑，在外沐浴，乃入舅姑之寝，故洗在门外也。云“祝帅妇以入”者，象《特牲》阴厌，祝先主人入室也。云“某子”者，言若张子、李子也。 \\n 　 \\n 妇拜，扱地，坐奠菜于几东席上，还，又拜如初。扱地，手至地也。妇人扱地，犹男子稽首。 \\n  \\n [疏]注“扱地”至“稽首”。○释曰：云“扱地，手至地”者，以手之至地谓之扱地，则首不至手，又与男子空首不同。云“妇人扱地，犹男子稽首”者，妇人肃拜为正，今云扱地，则妇人之重拜也，犹男子之稽首，亦拜中之重，故以相况也。案《周礼·大祝》：“辨九拜，一曰稽首，二曰顿首，三曰空首，四曰振动，五曰吉拜，六曰凶拜，七曰奇拜，八曰褒拜，九曰肃拜。”郑云：“稽首，拜头至地也。顿首，拜头叩地也。空首，拜头至手，所谓拜手也。吉拜，拜而后稽颡，谓齐衰不杖以下者。言吉者，此殷之凶拜，周以其与顿首相近，故谓之吉拜云。凶拜，稽颡而后拜，谓三年服者。振动，谓战栗变动之拜。郑大夫云：“奇拜，谓一拜也。褒读为报，报拜，再拜是也。”郑玄谓“一拜，答臣下拜。再拜，拜神与尸。”郑司农云：“肃拜，但俯下手，今时撎是也。”但九拜之中，四者是正拜，即稽首、顿首、空首、肃拜是也。稽首，拜中之重，是臣拜君之拜也。顿首，平敌相与之拜，故《左氏传》齐侯拜鲁侯为稽首，鲁君答以顿首。齐於鲁责稽首，答曰：“天子在，无所稽首。”是臣於君以稽首，故《燕礼》臣与君皆云稽首也。空首者，君答臣下拜也。肃拜者，妇人以肃拜为正，若以男子於军中亦肃拜，故《左氏传》晋郤至云“敢肃使者”是也。馀五者皆依於正拜。振拜，郑云《书》曰王动色变者，是武王观兵，白鱼入王舟，王动色变，武王於时拜天神，为此拜当稽首也。奇拜既为一拜，是君答臣下之拜，当以附空首也。褒拜为尸及神，亦当附稽首也。其吉拜，先吉拜为顿首，后稽颡，则吉拜当附顿首也。凶拜为先稽颡，后吉拜之，此周之三年之丧拜，后为吉拜，当附稽首也。《左氏传》穆嬴抱太子適赵氏，顿首於宣子者，私求法，故不为肃拜。《丧小记》云“妇人为夫与长子稽颡”者，为重丧，故亦不肃拜也。 \\n 　 \\n 妇降堂，取笲菜入。祝曰：“某氏来妇，敢告于皇姑某氏。”奠菜于席，如初礼。降堂，阶上也。室事交乎户，今降堂者，敬也。於姑言敢告，舅尊於姑。 \\n  \\n [疏]“妇降”至“初礼”。○释曰：此为来妇奠於姑，设於北坐之前以见姑也。○注“降堂”至“於姑”。○释曰：不直云降而云降堂者，则在阶上，故云“降堂，阶上”也。云“室事交乎户，今降堂者，敬也”者，室事交乎户，《礼器》文。彼子路与季氏之祭，云：“室事交乎户，堂事交乎阶”。今此既是室之事，当交於户，今乃交於阶，故言敬也。云“於姑言敢告，舅尊於姑”者，上文於舅言“敢奠嘉菜”，不言告，是舅尊於姑，言告，是姑卑也。 \\n 　 \\n 妇出，祝阖牖户。凡庙无事则闭之。 \\n [疏]注“凡庙无事则闭之”。○释曰：先言牖后言户者，先阖牖，后闭户，故为文然也。以其祭讫则阖牖户，明是无事则闭之，以其鬼神尚幽闇故也。 \\n 　 \\n 老醴妇于房中，南面，如舅姑醴妇之礼。因於庙见礼之。 \\n [疏]释曰：舅姑生时，见讫，舅姑使赞醴妇於寝之户牖之閒。今舅姑没者，使老醴妇於庙之房中，其礼则同，使老及处所则别也。○注“因於庙见礼之”。○释曰：象舅姑生时，因见礼之，故此亦因庙见礼之也。 \\n 　 \\n 婿飨妇送者丈夫、妇人，如舅姑飨礼。 \\n [疏]释曰：舅姑存，舅姑自飨送者，如上文。今舅姑没，故婿兼飨丈夫、妇人，如舅姑飨礼，并有赠锦之等。 \\n 　 \\n 记。士昏礼，凡行事，必用昏昕，受诸祢庙。辞无不腆，无辱。用昕，使者。用昏，婿也。腆，善也。宾不称币不善，主人不谢来辱。 \\n  \\n [疏]“记士昏”至“无辱”。○释曰：凡言“记”者，皆经不备者也。○注“用昕”至“来辱”。○释曰：云“用昕，使者”，谓男氏使向女家纳采、问名、纳吉、纳徵、请期五者，皆用昕。昕即明之始，君子举事尚早，故用朝旦也。云“用昏，婿也”者，谓亲迎时也。知“辞无不腆”者，《郊特牲》云：“告之以直、信。信，事人也。信，妇德也。”注云：“此二者所以教妇正直信也。”是宾纳徵之时，不得谦虚为辞也。云“主人不谢来辱”者，此亦是不为谦虚，教女正直之义也。 \\n 　 \\n 挚不用死，皮帛必可制。挚，雁也。皮帛，俪皮、束帛也。 \\n [疏]释曰：云“挚不用死”者，凡挚亦有用死者，是以《尚书》元缺起卷首止此云“三帛二牲一死挚”，即士挚雉。今此亦是士礼，恐用死雁，故云不用死也。云“皮帛必可制”者，可制为衣物，此亦是教妇以诚信之义也。 \\n 　 \\n 腊必用鲜，鱼用鲋，必殽全。殽全者，不餧败，不剥伤。 \\n [疏]“腊必”至“殽全”。○注“殽全”至“剥伤”。○释曰：腊用鲜者，义取夫妇日新之义。云“鱼用鲋”者，义取夫妇相依附者也。云“殽必全”者，义取夫妇全节无亏之理。此并据同牢时也。 \\n 　 \\n 女子许嫁，笄而醴之，称字。许嫁，已受纳徵礼也。笄女之礼，犹冠男也，使主妇女宾执其礼。 \\n  \\n [疏]“女子”至“称字”。○释曰：女子许嫁，谓年十五已上至十九已下。案《曲礼》：“女子许嫁，缨。”有笄兼有缨，示有系属。此不言缨，文不具也。云“醴之，称字”者，犹男于冠醴之称字，同。是以《礼记·丧服小记》云：“丈夫冠而不为殇，妇人笄而不为殇。”是其义同也。○注“许嫁”至“其礼”。○释曰：知“许嫁，已受纳徵礼也”者，以纳采、问名、纳吉三礼虽使者往来，未成交亲，故《曲礼》云：“非受币，不交不亲。”郑据纳徵，唯未行请期、亲迎也，二者要待女二十为之。云“笄女之礼，犹冠男也，使主妇女宾执其礼”者，案《杂记》云：“女虽未许嫁，年二十而笄，礼之，妇人执其礼。”郑注云：“言妇人执其礼，明非许嫁之笄。”彼以非许嫁笄轻，故无主妇女宾，使妇人而已。明许嫁笄，当使主妇对女宾执其礼，其仪如冠男也。又许嫁者，用醴礼之；不许嫁者，当用酒醮之，敬其早得礼也。 \\n 　 \\n 祖庙未毁，教于公宫，三月。若祖庙已毁，则教于宗室。祖庙，女高祖为君者之庙也。以有緦麻之亲，就尊者之宫，教以妇德、妇言、妇容、妇功。宗室，大宗之家。 \\n  \\n [疏]“祖庙”至“宗室”。○注“祖庙”至“之家”。○释曰：此谓诸侯同族之女将嫁之前教成之法。经直云“祖庙”，郑知“女高祖为君者之庙也，以有緦麻之亲”者，以其诸侯立五庙，大祖之庙不毁，亲庙四，以次毁之。经云“未毁”与“已毁”，是据高祖之庙而言，故云“祖庙，女高祖为君者之庙也”。共承高祖，是四世緦麻之亲。若三世共曾祖曾祖，小功之亲。若共祖，大功之亲。若共祢庙，是齐衰之亲，则皆教於公宫。今直言“緦麻”者，举最疏而言亲者，自然教於公宫可知也。云“教以妇德、妇言、妇容、妇功”者，《昏义》文，郑彼注云：“妇德，贞顺也。妇言，辞令也。妇容，婉娩也。妇功，丝麻也。”云“宗室，大宗之家”者，案《丧服小记》“继别为宗”，谓别子之世適长子族人来宗事之者，谓之宗者，收族者也。高祖之庙既毁，与君绝服者，则皆於大宗之家教之。又小宗有四，或继祖，或继祢，或继曾祖，或继高祖，此等至五代皆迁不就之教者，小宗卑故也。 \\n 　 \\n 问名，主人受雁，还，西面对。宾受命乃降。受雁于两楹閒，南面，还于阼阶上，对宾以女名。 \\n  \\n [疏]“问名”至“乃降”。○注“受雁”至“女名”。○释曰：此亦记经不具者。案经直云“问名，如纳采之礼”，纳采礼中无主人西面对事，故记之也。知“受雁於两楹閒，南面”者，纳采时宾“当阿东面致命，主人阼阶上北面再拜”，又云“授于楹閒南面”，问名如纳采之礼，故亦楹閒南面授雁，於彼唯不云“西面”，故记之也。云“还于阼阶上，对宾以女名”者，此即西面对，与拜时北面异处也。 \\n 　 \\n 祭醴，始扱壹祭，又扱再祭。宾右取脯，左奉之，乃归，执以反命。反命，谓使者问名、纳吉、纳徵、请期，还报於婿父。 \\n  \\n [疏]“祭醴”至“反命”。○释曰：云“祭醴”者，谓赞醴妇之时，礼成於三，其为三祭之时。始祭醴云“初”，故始扱壹祭，后祭醴又扱为再祭也。云“宾右取脯，左奉之，乃归”者，经直云“降筵北面坐取脯”，不言用左右手，故记之也。云“右取脯，左奉之”者，谓先用右手取得脯，乃用左手兼奉之，以降授从者於西阶下，乃归，执以反命。○注“反命”至“婿父”。○释曰：知反命是此问名、纳吉、纳徵、请期者，以下云：“凡使者归，反命曰‘某既得将事矣，敢以礼告’。”言“凡”非一，则知四者皆有反命也。以纳采与问名同使，亲迎又无使者，故据此四者而言也。 \\n 　 \\n 纳徵，执皮，摄之，内文，兼执足，左首。随入，西上，参分庭一在南。摄犹辟也。兼执足者，左手执前两足，右手执后两足。左首，象生。《曲礼》曰：“执禽者左首。”随入，为门中阨狭。西上，中庭位并。 \\n  \\n [疏]“纳徵”至“在南”。○释曰：案经直云“纳徵，玄纁束帛、俪皮，如纳吉礼”，则授币得如授雁之礼，至於庭实之皮，无可相如，故记之。○注“摄犹”至“位并”。○释曰：执皮者相随而入，至庭北面，皆以西为左，一手执两足，毛在内，故云“内文”。云“左首，象生”者，案《聘礼》“执皮者皆左首”，此亦执皮而左首，故云象生。与执禽者同，故引《曲礼》“执禽者左首”为证。必象生者，取妇人生息之义。云“随入为门中阨狭”者，皮皆横执之。案《匠人》云“庙门容大扃七个”，注云：“大扃，牛鼎之扃，长三尺，每扃为一个，七个二丈一尺。”彼天子庙门。此士之庙门降杀，甚小，故云门中阨狭，故随入得并也。云“西上，中庭位并”者，俱北面西上也。 \\n 　 \\n 宾致命，释外足见文。主人受币。士受皮者自东出于后，自左受，遂坐摄皮，逆退，適东壁。宾致命，主人受币，庭实所用为节。士，谓若中士、下士不命者，以主人为官长。自，由也。 \\n  \\n [疏]“宾致”至“东壁”。○释曰：此亦为经不见主人之士受皮之事，故记之也。云“释外足”者，据人北面以足向上执之，足远身为外，释之则文见，故释外足见文也。云“士受皮”者，取皮自东方，出于后者，谓自东方出於执皮者之后，至於左北面受之，故云也。云“逆退”者，二人相随，自东而西，今以后者先向东行，故云逆退也。○注“宾致”至“由也”。○释曰：云“宾致命，主人受币，庭实所用为节”者，以其上经纳徵、授币如纳吉之礼，其目已具。今言之者，为执皮者释外足见文，及士受皮时节不见，故云宾堂上致命时，庭中执皮者释外足见文；主人堂上受币时，主人之士於堂下受取皮，是其庭实所用为节也。云“士，谓若中士、下士不命者”，但诸侯之士，国皆二十七人。依《周礼·典命》：侯伯之士一命，子男之士不命。命与不命，国皆分为三等：上九，中九，下九。案《周礼》三百六十官，皆有官长，其下皆有属官。但天子之士，上士三命，中士再命，下士一命，与诸侯之士异。若诸侯上、中、下士同命。今言士，谓若中士、下士不命者，据上士为官长者。若主人是中士，则士是下士；若主人是下士，则士是不命之士、府史之等。此不命与子男之士不命者别，彼虽不得君简策之命，仍得人君口命为士。此则不得君命，是官长自辟除者也。案《既夕》宰举币是士之府史，则庭实胥徒为之。云“自，由也”者，谓由执皮者之左受之也。 \\n 　 \\n 父醴女而俟迎者，母南面于房外。女既次纯衣，父醴之于房中，南面，盖母荐焉，重昏礼也。女奠爵于荐东，立于位而俟婿。婿至，父出，使摈者请事。母出南面房外，示亲授婿，且当戒女也。 \\n  \\n [疏]“公醴”至“房外”。○注“女既”至“女也”。○释曰：此亦前经不具，故记之。云“女既次纯衣，父醴之于房中，南面”者，见於上文。云“盖母荐焉”者，舅姑共飨，妇姑荐脯醢，故知父母醴女亦母荐脯醢，重昏礼，故母荐也。云“女奠爵于荐东，立于位而俟婿”者，案《士冠礼》子与醮子及此篇礼宾、礼妇皆奠爵于荐东，明此亦奠荐东也。云“婿至，父出，使摈者请事”者，见于上文。云“母出南面房外，示亲授婿，且当戒女也”者，并参下文而言也。 \\n 　 \\n 女出于母左，父西面戒之，必有正焉。若衣、若笄，母戒诸西阶上，不降。必有正焉者，以讬戒使不忘。 \\n  \\n [疏]“女出”至“不降”。○释曰：此记亦经不具。以母出房户之西南面，女出房西行，故云“出于母左”。父在阼阶上西面，故因而戒之。云“母戒诸西阶上”者，母初立房西，女出房，母行至西阶上，乃戒之也。○注“必有”至“不忘”。○释曰：云“讬戒使不忘”者，谓讬衣笄恒在身而不忘，持戒亦然，故戒使不忘也。下文父母及庶母重行戒者，并与此文相续成也。此士礼，父母不降送。案桓公三年经书：“九月，齐侯送姜氏于讙。”《穀梁传》曰：“礼，送女，父不下堂，母不出祭门。”祭门则庙门，言不出庙门，则似得下堂者，彼诸侯礼，与此异。以其大夫、诸侯、天子各有昏礼，故不同也。 \\n 　 \\n 妇乘以几。从者二人坐持几，相对。持几者，重慎之。 \\n [疏]“妇乘以几”。○注“持几者重慎之”。○释曰：上经虽云“妇乘以几”，不见从者二人持之，故记之也。此几谓将上车时而登，若王后则履石，大夫、诸侯亦应有物履之，但无文以言。今人犹用台，是石几之类也。 \\n 　 \\n 妇入寝门，赞者彻尊幂，酌玄酒，三属于尊，弃馀水于堂下阶閒，加勺。属，注也。玄酒，涚水贵新，昏礼又贵新，故事至乃取之，三注于尊中。 \\n  \\n [疏]“妇入”至“加勺”。○释曰：经中唯置酒尊，不见彻幂以下事，故记之。○注“属注”至“尊中”。○释曰：经云“酌玄酒三注於尊”，谓於外器中酌取。此涚水三度注於玄酒尊中，礼成於三，故三注之也。云“玄酒，涚水贵新”者，案《郊特牲》云：“明水涚齐，贵新也。”又云：“凡涚，新之也。”是礼有贵新也。今昏礼，事至乃取之，故云贵新也。若然，礼有玄酒、涚水、明水三者，各逐事物生。名玄酒，据色而言，涚水据新取为号，其实一也。以上古无酒，用水为酒，后代虽有酒，用之配尊，不忘本故也。明水者，案《周礼·秋官·司烜氏》云“以阴鉴取明水於月”，《郊特牲》云：“其谓之明水也，由主人之絜著此水也。”注云：“著犹成也。言主人齐絜，此水乃成可得也。”配尊之酒，三酒加玄酒，郁鬯与五齐皆用明水配之。《郊特牲》云五齐加明水，三酒加玄酒，不言郁鬯者，记人文略也。相对，玄酒与明水别；通而言之，明水亦名玄酒。故《礼运》云“玄酒在室”，彼配郁鬯，五齐是明水，名为玄酒也。以其俱是水，故通言水也。若天子、诸侯祭祀，得郁鬯与五齐、三酒并用。卿大夫、士祭直用三酒与玄酒，无五齐与郁鬯。又明水若生人相礼不忘本，亦得用，以其用醴醴，则五齐之中醴齐之类也。 \\n 　 \\n 笲，缁被纁里，加于桥。舅答拜，宰彻笲。被，表也。笲有衣者，妇见舅姑，以饰为敬。桥，所以庪笲，其制未闻。今文桥为镐。 \\n  \\n [疏]“笲缁”至“彻笲”。○释曰：上经虽云笲，不言表里加饰之事，故记之也。 \\n 　 \\n 妇席荐馔于房。醴妇，飨妇之席荐也。 \\n [疏]“妇席荐馔于房”。○注“醴妇”至“荐也”。○释曰：此亦於经不见，故记之。但醴妇时唯席与荐，无俎，其飨妇非直有席荐，并有俎。俎则不馔于房，从鼎升于俎，入设于席前。今据醴妇时，同有席与荐馔于房中者而言也。 \\n 　 \\n 飨妇，姑荐焉。舅姑共飨妇，舅献爵，姑荐脯醢。 \\n [疏]“飨妇姑荐焉”。○释曰：经直言“舅姑共飨妇，以一献之礼”，时同自明，不言姑荐，故记之也。 \\n 　 \\n 妇洗在北堂，直室东隅，篚在东，北面盥。洗在北堂，所谓北洗。北堂，房中半以北。洗南北直室东隅，东西直房户与隅閒。 \\n  \\n [疏]“妇洗”至“面盥”。○释曰：经唯言“北洗”，不言洗处及篚，故记之也。○注“洗在”至“隅閒”。○释曰：房与室相连为之房，无北壁，故得北堂之名，故云“洗在北堂”也。云“所谓北洗”者，所谓经中北洗也。云“北堂，房半以北”者，以其南堂是户外，半以南得堂名，则堂是户外之称，则知此房半以北得堂名也。知房无北户者，见上文云尊于房户之东，房有南户矣。《燕礼》、《大射》皆云羞膳者升自北阶，立于房中。不言入房，是无北壁而无户，是以得设洗直室东隅也。云“洗南北直室东隅”者，是南北节也。云“东西直房户与隅閒”者，是东西节也。 \\n 　 \\n 妇酢舅，更爵，自荐。更爵，男女不相因也。 \\n [疏]“妇酢舅更爵自荐”。○释曰：谓舅姑飨妇献时，舅姑荐。今妇酢舅，妇自荐之，嫌别人荐，故记之也。 \\n 　 \\n 不敢辞洗，舅降则辟于房，不敢拜洗。不敢与尊者为礼。 \\n [疏]“不敢”至“拜洗”。○释曰：此事当在妇酢舅之上，退之在下者，欲见酬酒洗时亦不辞，故也。此对《士冠》、《乡饮酒》之等主与宾为礼，皆辞洗，此则不敢也。此事於经不见，故记之也。 \\n 　 \\n 凡妇人相飨，无降。姑飨妇人送者于房，无降者，以北洗篚在上。 \\n  \\n [疏]“凡妇人相飨无降”。○注“姑飨”至“在上”。○释曰：本设北洗，为妇人有事不下堂。今以北洗及篚在上，故不降。经不言，故记之也。言“凡”者，欲见舅姑共飨妇及姑飨妇人送者皆然，故言凡也。 \\n 　 \\n 妇入三月，然后祭行。入夫之室三月之后，於祭乃行，谓助祭也。 \\n  \\n [疏]“妇入”至“祭行”。○注“入夫”至“祭也”。○释曰：此据舅在无姑，或舅没姑老者。若舅在无姑，三月不须庙见，则助祭。案《内则》云“舅没则姑老”者，谓姑六十亦传家事，任长妇。妇入三月庙见，祭菜之后亦得助夫祭，故郑云“谓助祭也”。此亦谓適妇，其庶妇无此事。亦以经不见，故记之也。 \\n 　 \\n 庶妇，则使人醮之，妇不馈。庶妇，庶子之妇也。使人醮之，不飨也。酒不酬酢曰醮，亦有脯醢。適妇酌之以醴，尊之。庶妇酌之以酒，卑之。其仪则同。不馈者，共养统於適也。 \\n  \\n [疏]“庶妇”至“不馈”。○注“庶妇”至“適也”。○释曰：不飨者，以適妇不醮而有飨。今使人醮之，以醮替飨，故使人醮之，不飨也。云“酒不酬酢曰醮”者，亦如庶子醮。然知“亦有脯醢”者，以其飨妇及醮子皆有脯醢，故知亦有脯醢也。云“其仪则同”者，適妇用醴於客位，东面拜受醴，赞者北面拜送。今庶妇虽於房外之西，亦东面拜受，醮者亦北面拜送，故云其仪则同也。云“不馈者，共养统於適也”者，谓不盥馈特豚，以其共养统于適妇也。 \\n 　 \\n 昏辞曰：“吾子有惠，贶室某也。昏辞，摈者请事告之辞。吾子，谓女父也。称有惠，明下达。贶，赐也。室犹妻也。子谓公冶长可妻也。某，婿名 \\n  \\n [疏]“昏辞”至“某也”。○注“昏辞”至“婿名”。○释曰：郑知昏辞是“摈者请事告之辞”者，以其言“吾子有惠贶室某也”，是使告主人之辞，明知是摈者出门请事，使者告之辞也。知“吾子，谓女父”者，请事告摈者，称前已有惠，贶其妻於婿某，申明是女父，乃得以女许人，故知吾子女父也。云“明下达”者，此摈者称有惠贶室，即婿家旧已有辞下达女家，见许，今得言贶室也，故引上文下达以释此也。引“子谓公冶长可妻也”者，证以女许人称贶室，室犹妻也。 \\n 　 \\n 某有先人之礼，使某也请纳采。”某，婿父名也。某也，使名也。 \\n  \\n [疏]“某有”至“纳采”。○注“某婿”至“名也”。○释曰：此亦是使者门外，通连上语告摈者之辞也。以其使者称向主人摈者，故知上某是婿父，下某是使者名也。 \\n 　 \\n 对曰：“某之子憃愚，又弗能教。吾子命之，某不敢辞。”对曰者，摈出纳宾之辞。某，女父名也。吾子，谓使者。今文弗为不，无能字。 \\n  \\n [疏]“对曰”至“敢辞”。○注“对曰”至“能字”。○释曰：郑知“对曰者，摈出纳宾之辞”者，以其上文宾告摈者辞，下经致命主人，明此是中閒摈者出领宾告者辞，下经致语入告主人摈者，又领主人此语，以告使者知也。 \\n 　 \\n 致命，曰：“敢纳采。”问名，曰：“某既受命，将加诸卜，敢请女为谁氏？”某，使者名也。谁氏者，谦也，不必其主人之女。 \\n  \\n [疏]“致命曰：“敢纳采”。○释曰：此使者升堂，致命於主人辞。若然，亦当有主人对辞，如纳徵致命，主人对辞，不言之者，文不具也。问名，宾在门外请问名，主人许。无辞者，纳采、问名同使，前已相亲於纳采，许昏讫，故於问名略，不言主人所传辞也。是以於此直见宾升堂，致命主人之辞也。自此已下有纳吉、纳徵、请期之等，皆有门外宾与摈者传辞。及升堂致命，主人对，或理有不须而言，或理须辞而文不具以情商度，义可皆知也。○注“某使”至“之女”。○释曰：知“某，使者名也”者，以使者对主人称某，既受命，明是使者之名也。云“谁氏者，谦也”者，以其下达乃纳采，则知女之姓矣。今乃更问主人女为谁氏者，恐非主人之女，假外人之女收养之，是谦，不敢必其主人之女也。其本云问名，而云谁氏者，妇人不以名行，明本不问女之三月名，此名即姓号之名。若《尚书》孔注云：“虞氏，舜名。”舜为谥号，犹为名解之，明氏姓亦得为名。若然，本问名上氏姓，故云谁氏也。 \\n 　 \\n 对曰：“吾子有命，且以备数而择之，某不敢辞。”卒曰某氏，不记之者，明为主人之女。 \\n  \\n [疏]“对曰”至“敢辞”。○释曰：云“吾子有命”者，正谓行纳采、问名，使者将命来，是已有命来择，即是且以备数而择之也。○注“卒曰”至“之女”。○释曰：云“卒曰某氏”者，主人终卒对客之辞，当云某氏对使也。云“不记之”者，明为主人之女者。若是他女，当称女氏以答。今不言之者，明是主人之女。容旧知之，故不对，是以云“明为主人之女”也。 \\n 　 \\n 醴，曰：“子为事故，至於某之室。某有先人之礼，请醴从者。”言从者，谦不敢斥也。今文於为于。对曰：“某既得将事矣，敢辞。”将，行“先人之礼，敢固以请。”主人辞，固，如故。“某辞不得命，敢不从也。”宾辞也，不得命者，不得许己之命， \\n  \\n 纳吉，曰：“吾子有贶命，某加诸卜，占曰吉，使某也敢告。”贶，赐也。赐命，谓许以女名也。某，婿父名。 \\n  \\n [疏]注“贶赐”至“父名”。○释曰：知某是婿父名者，以其云“命某加诸卜”是婿父卜，故知某是婿父名。 \\n 　 \\n 对曰：“某之子不教，唯恐弗堪。子有吉，我与在，某不敢辞。”与犹兼也。古文与为豫。 \\n  \\n [疏]“对曰”至“敢辞”。○注“与犹兼也”。○释曰：云“我与在”，以其夫妇一体，夫既得吉，妇吉可知，故云我兼在，占吉中也。 \\n 　 \\n 纳徵，曰：“吾子有嘉命，贶室某也。某有先人之礼，俪皮束帛，使某也请纳徵。”致命，曰：“某敢纳徵。”对曰：“吾子顺先典，贶某重礼，某不敢辞，敢不承命！”典，常也，法也。 \\n  \\n [疏]“纳徵”至“承命”。○释曰：吾子有命以下至“请纳徵”，是门外向摈者辞也。云致“命曰，某敢纳徵”者，是所升堂致命辞也。云“对曰”者，是堂上主人对辞也。 \\n 　 \\n 请期，曰：“吾子有赐命，某既申受命矣。惟是三族之不虞，使某也请吉日。”三族，谓父昆弟、已昆弟、子昆弟。虞，度也。不亿度，谓卒有死丧，此三族者，己及子皆为服期，期服则逾年，欲及今之吉也。《杂记》曰：“大功之末，可以冠子、嫁子。” \\n  \\n [疏]“请期”至“吉日”。○释曰：云“某既申受命矣”者，申，重也。谓前纳采已后，每度重受主人之命也。云“惟是三族之不虞，使某也请吉日”者，今将成昏，须及吉时，但吉凶不相干，若值凶，不得行吉礼，故云惟是三族。死生不可亿度之事，若值死时，则不得娶，及今吉时，使某请吉日以成昏礼也。○注“三族”至“嫁子”。○释曰：郑知三族是父、己、子三者之昆弟者，若大功之丧服内不废成礼，若期，亲内则废，故举合废者而言。以其父昆弟则伯、叔及伯、叔母，己昆弟则已之亲兄弟，子昆弟则己之適子、庶子者，皆己之齐衰期服之内亲故，三族据三者之昆弟也。引《杂记》者，见大功小功之末，既葬，则可以嫁子、娶妻，经曰三族，不据之矣。今据父之昆弟期，於子小功，不得与子娶妻。若於子期，於父小功，亦不得娶妻。知今皆据婿之父而言。若然，己、父昆弟於子为小功而言，此三族者，己与子皆为服期者，亦据大判而言耳。 \\n 　 \\n 对曰：“某既前受命矣，唯命是听。”前受命者，申前事也。曰：“某命某听命于吾子。”曰某，婿父名也。对曰：“某固唯命是听。”使者曰：“某使某受命，吾子不许，某敢不告期！”曰某日。某，吉日之甲乙。 \\n  \\n [疏]注“某吉日之甲乙”。○释曰：云“曰某日”者，是使者付主人吉日之辞。云“某，吉日之甲乙”者，谓以十日配十二辰，若云甲子、乙丑、丙寅、丁卯之类，故郑略举甲乙而言之也。 \\n 　 \\n 对曰：“某敢不敬须！”须，待 \\n 凡使者归，反命，曰：“某既得将事矣，敢以礼告。”告，礼所执脯。 \\n  \\n [疏]注“告礼所执脯”。○释曰：知礼是所执脯者，上文礼宾，宾皆北面取脯，降授从者。今此云归以反命，故知礼是所执脯也。 \\n 　 \\n 主人曰：“闻命矣。” \\n 父醮子，子，婿。 \\n [疏]“父醮子”。○释曰：女父礼女用醴，又在庙。父醮子用酒，又在寝。不同者，父礼女者，以先祖遗体许人，以適他族，妇人外成，故重之而用醴，复在庙告先祖也。男子直取妇入室，无不反之，故轻之，而用酒在寝。知醮子亦不在庙者，若在庙以礼，筵於户西，右几布神位，今不言，故在寝可知也。 \\n 　 \\n 命之，曰：“往迎尔相，承我宗事。相，助也。宗事，宗庙之事。勖帅以敬先妣之嗣，若则有常。”勖，勉也。若犹女也。勉帅妇道，以敬其为先妣之嗣。女之行则当有常，深戒之。《诗》云：“大姒嗣徽音。” \\n  \\n [疏]“勖帅”至“有常”。○注“勖勉”至“徽音”。○释曰：云“以敬其为先妣之嗣”者，谓妇人入室，使之代姑祭也。“《诗》云大姒嗣徽音”者，《大雅·文王》诗。大姒者，文王妃。嗣，继。徽，美也。娶大姒，明以继先妣美音也。引之者，证敬其为先妣之嗣也。 \\n 　 \\n 子曰：“诺。唯恐弗堪，不敢忘命。” \\n 宾至，摈者请，对曰：“吾子命某，以兹初昏，使某将，请承命。”宾，婿也。命某，某，婿父名。兹，此也。将，行也。使某行昏礼来迎。 \\n  \\n [疏]“宾至”至“承命”。○注“宾婿”至“来迎”。○释曰：云“命某，某，婿父名”者，以其经有二某，命某者，是婿自称之，以对摈者也。经云“使某”者，是婿名，故不言也。 \\n 　 \\n 对曰：“某固敬具以须。” \\n 父送女，命之，曰：“戒之敬之，夙夜毌违命。”夙，早也，早起夜卧。命，舅姑之教命。古文毌为无。 \\n  \\n [疏]“父送”至“违命”。○释曰：上送女之时，父母俱戒讫，今此记人又云此戒者，当同是送女时，并有此戒，续成前语。庶母所戒亦然。以前后语时不同，故记人两处记之。但父戒之，使无违舅命；母戒之，使无违姑命，故父云“命”，母云“戒”也。然若此注有云“命舅姑之教”，命有“姑”字者，传写误也。云“古文毌为无”，不从者，以许氏《说文》毋为禁辞，故从经今文毋为正也。 \\n 　 \\n 母施衿结帨，曰：“勉之敬之，夙夜无违宫事。”帨，佩巾。 \\n [疏]“宫事”。○释曰：则姑命妇之事，若《内宰职》云后教六宫，妇人称宫故也。 \\n 　 \\n 庶母及门内，施鞶，申之以父母之命，命之曰：“敬恭听，宗尔父母之言。夙夜无愆，视诸衿鞶。”庶母，父之妾也。鞶，鞶囊也。男鞶革，女鞶丝，所以盛帨巾之属，为谨敬。申，重也。宗，尊也。愆，过也。诸，之也。示之以衿鞶者，皆讬戒使识之也。不示之以衣笄者，尊者之戒，不嫌忘之。视乃正字，今文作示，俗误行之。 \\n  \\n [疏]“庶母”至“衿鞶”。○注“庶母”至“行之”。○释曰：云“男鞶革，女鞶丝”者，《内则》文。男女用物不同，故并引男子鞶革，於经无所当也。云“所以盛帨巾之属，为谨敬”者，案《内则》云“箴、管、线、纊，施鞶帙”，郑云：“鞶帙言施，明为箴管线纊有之。”是鞶以盛帨巾之属。此物所以供事舅姑，故云谨敬也。云“不示之以衣笄者，尊者之戒，不嫌忘之”者，前文父戒以衣笄，此经母施衿结帨，庶母直示之以衿鞶，不示以衣笄，故郑决之也。云“视乃正字，今文作示，俗误行之”者，案《曲礼》云“童子常视毋诳”，注云：“视，今之示字。”彼注破视从示，此注以视为正字，以示为俗误。不同者，但古文字少，故眼日视瞻与以物示人皆作视字，故此注云视乃正字，今文作示，是俗人以今示解古视，故云误也。彼注云“视今之示字”者，以今晓古，故举今文示而言，两注相兼乃具也。 \\n 　 \\n 婿授绥，姆辞曰：“未教，不足与为礼也。”姆，教人者。 \\n 宗子无父，母命之。亲皆没，己躬命之。宗子者，適长子也。命之，命使者。母命之，在《春秋》“纪裂繻来逆女”是也。躬犹亲也，亲命之，则“宋公使公孙寿来纳币”是也。言宗子无父，是有父者，礼，七十老而传，八十齐丧之事不及。若是者，子代其父为宗子，其取也，父命之。 \\n  \\n [疏]“宗子”至“命之”。○注“宗子”至“命之”。○释曰：云“宗子者，適长子也”者，案《丧服小记》云：“继别宗，继祢者为小宗。”大宗、小宗皆是適妻所生长子也。云“命之，命使者”者，谓纳采已下至请期五者，皆命使者也。云“母命之，在《春秋》‘纪裂繻来逆女’是也”者，案隐二年经书：“秋九月，纪裂繻来逆女。”《公羊传》曰：“裂繻者何？纪大夫也。何以不称使？昏礼不称主人。”何休云：“为养廉远耻也。”又云：“然则曷称？称诸父兄师友。宋公使公孙寿来纳币，则其称主人何？辞穷也。辞穷者何？无母也。”休注云：“礼，有母，母当命诸父兄师友，称诸父兄师友以行。宋公无母，莫使命之，辞穷，故自命之。自命之，则不得不称使。”又云：“然则纪有母乎？曰有。有则何以不称母？母不通也。”休注云：“礼，妇人无外事，但得命诸父兄师友，称诸父兄师友以行耳。母命不得达，故不得称母通使，文所以远别也。”服注亦云：不称主人，母命不通，故称使。妇人无外事，若然，直命使子之父兄师友，使命使者，不自亲命使者。此注云“命之，命使者”，似母亲命者，郑略言之，其实使子父兄师友命使者也。云“躬，犹亲也，亲命之，则‘宋公使公孙寿来纳币’是也”者，成八年文，义取《公羊传》，如向说举纳币，其馀使亲命之也。云“言宗子无父”至“不及”者，案《曲礼》“七十曰老而传”，注云：“传家事在子孙，是谓宗子之父。”又《王制》云：“八十齐衰之事弗及也。”注云：“八十不齐，则不祭也。子代之祭，是谓宗子不孤。”二者皆是宗子有父，虽主家事，其昏事则父命使者也。 \\n 　 \\n 支子，则称其宗。支子，庶昆弟也。称其宗子命使者。 \\n [疏]“支子则称其宗”。○释曰：云“称其宗”者，谓命使者，当称宗子以命之，以大、小宗皆然也。 \\n 　 \\n 弟，称其兄。弟，宗子之母弟。 \\n [疏]“弟则称其兄”。○注“弟宗子之母弟”。○释曰：知此弟是宗子同母弟者，以上支子谓庶昆弟，称其宗子命使者，故知此弟宗子同母弟也。 \\n 　 \\n 若不亲迎，则妇入三月然后婿见，曰：“某以得为外昏姻，请觌。”女氏称昏，婿氏称姻。觌，见。 \\n  \\n [疏]“若不”至“请觌”。○释曰：上已言亲迎，自此已下至篇末论婿不亲迎，过三月及婿往见妇父母事也。必亦待三月者，亦如三月妇庙见，一时天气变，妇道成。故见外舅姑，自此至“敢不从”，并是婿在妇家大门外与摈者请对之辞。○注“女氏”至“觌见”。○释曰：“女氏称昏，婿氏称姻者，《尔雅·释亲》文。所以别男女，则男曰昏，女曰姻者，义取婿昏时往娶，女则因之而来。及其亲，则女氏称昏，男氏称姻，义取送女者昏时往男家，因得见之故也。 \\n 　 \\n 主人对曰：“某以得为外昏姻之数，某之子未得濯溉於祭祀，是以未敢见。今吾子辱，请吾子之就宫，某将走见。”主人，女父也。以白造缁曰辱。 \\n  \\n [疏]“主人”至“走见”。○释曰：云“某之子未得濯溉於祭祀”者，前祭之夕濯溉祭器，以其自此以前未庙见，未得祭祀，故未敢相见也。云“请吾子之就宫”者，使婿还就家，是欲往就见也。○注“主人”至“曰辱”。○释曰：云“以白造缁曰辱”者，谓以絜白之物造置於缁色器中，是汙白色。犹今宾至己门，亦是屈辱，故云以白造缁曰辱也。 \\n 　 \\n 对曰：“某以非他故，不足以辱命，请终赐见。”非他故，弥亲之辞。命，谓将走见之言。今文无终赐。 \\n  \\n [疏]“对曰”至“赐见”。○注“非他”至“终赐”。○释曰：此婿对摈者辞。云“非他故，弥亲之辞”者，上摈云得为外昏姻，是相亲之辞，今又云非他故，是为婿而来见，弥相亲之辞也。 \\n 　 \\n 对曰：“某得以为昏姻之故，不敢固辞，敢不从。”不言外，亦弥亲之辞。古文曰外昏姻。 \\n  \\n 主人出门左，西面。婿入门，东面。奠挚，再拜，出。出门，出内门。入门，入大门。出内门不出大门者，异於宾客也。婿见於寝。奠挚者，婿有子道，不敢授也。挚，雉也。 \\n  \\n [疏]“主人”至“拜出”。○注“出门”至“雉也”。○释曰：云“出内门。入大门”者，以大夫、士迎宾皆於大门外，故此决之也。云“婿见於寝”者，《聘礼》凡见宾客及上亲迎，皆於庙者，《聘礼》敬宾客，故在庙。亲迎在庙者，以先祖之遗体许人，故在庙。此婿见外舅姑非宾，非亲迎，故知在適寝也。云“奠挚者，婿有子道，不敢授也”者，凡执挚相见，皆亲授受，此独奠之，象父子之道质，故不亲授，奠之而已。云“挚，雉也”者，以其士执雉，是其常也。 \\n 　 \\n 摈者以挚出，请受。欲使以宾客礼相见。 \\n [疏]“摈者以挚出请受”。○注“欲使”至“相见”。○释曰：案《聘礼》宾执挚入门右，从臣礼辞之，乃出，由门左西进，北面，从宾客礼。此亦然，故知所请受者，请退从宾客相见受之。 \\n 　 \\n 婿礼辞，许，受挚，入。主人再拜受，婿再拜送，出。出，已见女父。 \\n  \\n [疏]“婿礼”至“送出”。○注“出已见女父”。○释曰：云“受挚，入”者，亦如《聘礼》，受挚乃更西入也。云“出，已见女父”者，以其相见讫，拟出，更与主妇相见也。 \\n 　 \\n 见主妇，主妇阖扉，立于其内。主妇，主人之妇也。见主妇者，兄弟之道，宜相亲也。阖扉者，妇人无外事。扉，左扉。 \\n  \\n [疏]“见主”至“其内”。○注“主妇”至“左扉”。○释曰：云“见主妇者，兄弟之道，宜相亲也”者，《尔雅》“母与妻之党为兄弟”，故知主妇於婿者，兄弟之道也，故云宜相亲也。云“阖扉者，妇人无外事”者，妇人送迎不出门，见弟不逾阈，是无外事也。云“扉，左扉”者，《士丧礼》卜葬云：“阖东扉，主妇立于其内。”既言东扉，即是左扉，故知是左扉也。 \\n 　 \\n 婿立于门外，东面。主妇一拜，婿答再拜。主妇又拜，婿出。必先一拜者，妇人於丈夫必侠拜。 \\n  \\n 主人请醴，及揖让入，醴以一献之礼。主妇荐，奠酬，无币。及，与也。无币，异於宾客。 \\n  \\n [疏]“主人”至“无币”。○注“及与”至“宾客”。○释曰：训及为与者，以主人与婿揖让而入寝门，升堂醴婿，故训及为与也。云“无币，异於宾客”者，上《冠礼》醴宾酬之以币，《昏礼》飨宾酬以束锦，《燕礼》、《大射》酬宾客皆有币，此无币，故云异於宾客也。 \\n 　 \\n 婿出，主人送，再拜。　"}
{"章节": "卷七 士相见礼第三", "正文": "卷七士相见礼第三 \\n  \\n  \\n 　 \\n 　 \\n [疏]《士相见礼》第三。○郑《目录》云：“士以职位相亲，始承挚相见礼。《杂记》会葬礼曰：相见也，反哭而退，朋友虞祔而退。士相见於五礼属宾礼。大、小戴及《别录》皆第三。”○释曰：郑云“士以职位相亲，始承挚相见”者，释经亦有大夫及庶人见君之礼，亦士见大夫之法，独以《士相见》为名者，以其两士职位不殊，同类昵近，故以《士相见》为首。云“《杂记》：相见也，反哭而退，朋友虞祔而退”者，以送葬之礼，恩厚者退迟，恩薄者退疾。引之者，证有执挚相见之义也。云“士相见於五礼属宾礼”者，案《周礼·大宗伯》“五礼”宾礼之别有八：春朝、夏宗、秋觐、冬遇、时会、殷同，此六者，是五等诸侯见天子，兼有自相朝觐之礼。彼又云“时聘曰问，殷覜曰视”二者是诸侯使臣出聘，天子及自相聘之礼，并执玉帛而行，无执禽挚之法。此属直新升为士大夫之等，同国执禽挚相见及见君之礼，虽非出聘，亦是宾主相见之法，故属宾礼也。且士卑，唯得作介，从君与卿大夫出向他国，无身自聘问之事。案《周礼》行夫是士官，其有美恶无礼，特行无介，始得出向他邦，亦非聘问之法也。然昏、冠及丧、祭，尊卑各自有礼，及执挚相见，唯有此《士相见》。其篇内含卿大夫相见，以其新升为士，或士自相见，或士往见卿大夫，或卿大夫下见士，或见己国君，或士大夫见他国君来朝者，新出仕从微至著，以士为先后，更有功乃升为大夫已上，故以士为总号也。又天子之孤卿、大夫、士与诸侯之孤卿、大夫、士，执挚既同，相见之礼亦无别也。 \\n 　 \\n 士相见之礼。挚，冬用雉，夏用腒。左头奉之，曰：“某也原见，无由达。某子以命命某见。”挚，所执以至者，君子见於所尊敬，必执挚以将其厚意也。士挚用雉者，取其耿介，交有时，别有伦也。雉必用死者，为其不可生服也。夏用腒，备腐臭也。左头，头，阳也。无由达，言久无因缘以自达也。某子，今所因缘之姓名也。以命者，称述主人之意。今文头为脰。 \\n  \\n [疏]“士相见”至“某见”。○释曰：自此至“送于门外再拜”，论士与士相见之事也。云“某也原见，无由达”者，谓新升为士，欲见旧为士者，谓久无绍介中閒之人达彼此之意，虽原见，无由得与主人通达相见也。云“某子以命命某见”者，某子是绍介中閒之人姓名，以主人之命命某，是宾之名命某来见主人也。案《少仪》“始见君子者，辞曰：某固原闻名於将命”者，谓以卑见尊法。彼又云“敌者曰：某固愿见”於将命者，此两士相见，亦是敌者。不言原见於将命者者，此既言愿见，无由达见敌者始欲相见。案下文及还挚者，皆云於将命者，明此亦有原见於将命者，不言者，文不具也。○注“挚所”至“为脰”。○释曰：云“挚，所执以至”者，挚得训为至，升为士者元缺一字彼人相见，欲相尊敬，必执禽鸟始得至，故云挚所执以至者也。云“士挚用雉”者，对大夫已上所执羔、雁不同也。云“取其耿介，交有时，别有伦也”者，伦，类也。交接有时，至於别后，则雄雌不杂，谓春交秋别也。士之义亦然，义取耿介不犯於上也。云“雉必用死者，为其不可生服也”者，经直云冬用雉，知用死雉者，《尚书》云：“三帛、二牲、一死挚。”则雉，义取耿介，为君致死也。云“夏用腒，备腐臭也”者，案《周礼·庖人》云：“春行羔豚，夏行腒鱐。”郑云：“腒，乾雉。鱐乾鱼。”腒鱐暵热而乾，乾则不腐臭，故此取不腐臭也。冬时虽死，形体不异，故存本名，称曰雉。夏为乾腒，形体异，故变本名称曰腒也。云“左头，头，阳也”者，《曲礼》云“执禽者左首”，雉与羔、雁同是合生执之物，以不可生服，故杀之虽死，犹尚左以从阳也。云“某子，今所因缘之姓名也”者，谓绍介之姓名。云“以命者，称述主人之意”者，言绍介之人称述主人之辞意传来宾也。云“今文头为脰”者，郑不从今文者，以其脰，项也，项不得为头，故不从也。但此云某子以命命某见，谓旧未相见，今始来见主人，故须某子传，通孺悲欲见孔子，不由绍介，故孔子辞以疾。且经云某子，郑云某子，今所因缘之姓名。案《乡饮酒》云“某子受酬”，注云：“某者，众宾姓。”又《乡射》云“某酬某子”，注云：“某子者，氏也。”与此注某子为姓名不同者。彼旅酬下为上，尊敬在上，以《公羊传》：“名不若字，字不若子。”故下者称姓，以配子，彼对面语，故不言名。此非对面之言，於彼遥称绍介之意，若不言名，直称姓是何人，故郑以姓名解之也。若然，《特牲》云“皇祖某子”，注为伯子、仲子者，以孙不宜云父祖姓，故以伯子、仲子言之，望经为义，故注有殊。若然，注宜有名，无者误也。 \\n 　 \\n 主人对曰：“某子命某见，吾子有辱。请吾子之就家也，某将走见。”有，又也。某子命某往见，今吾子又自辱来，序其意也。走，犹往也。今文无走。 \\n  \\n [疏]“主人”至“走见”。○释曰：云“某子命某见”者，某子则是绍介姓名，以某子是中閒之人，故宾主共称之也。此上下皆言请，不言辞。辞而不受，须相见，故言请而已。○注“有又”至“无走”。○释曰：郑转有为又者，以言某子以命命某，往就彼见吾子，又自辱来，於义为便，故从又，不从有也。云“走，犹往也”者，以言走，直取急往相见之意，非走骤之义，故释从往也。云“今文无走”字者，无走，於文义不足，故不从今文从古文也。 \\n 　 \\n 宾对曰：“某不足以辱命，请终赐见。”命，谓请吾子之就家。 \\n 主人对曰：“某不敢为仪，固请吾子之就家也，某将走见。”不敢为仪，言不敢外貌为威仪，忠诚欲往也。固，如故也。今文不为非，古文云“固以请”也。 \\n  \\n [疏]注“不敢”至“以请”。○释曰：固如故也者，固为坚固，坚固则如故，以再请如前，故云固如故也。云“今文不为非”者，云非敢於义不便，故不从今文非也。云“古文云‘固以请’”者，固请於文从便，若有以字於文赊缓，故不从古文“固以请”也。 \\n 　 \\n 宾对曰：“某不敢为仪，固以请。”言如固请终赐见也。今文不为非。 \\n  \\n 主人对曰：“某也固辞，不得命，将走见。闻吾子称挚，敢辞挚。”不得命者，不得见许之命也。走，犹出也。称，举也。辞其挚，为其大崇也。古文曰“某将走见”。 \\n  \\n [疏]注“不得”至“走见”。○释曰：云“走犹出也”者，亦如上之走往，披据句宾家，故走为往，此据出门，故云走犹出也。云“辞其挚，为其大崇也”者，凡宾主相见，唯此新升为士有挚，又初不相识，故有挚为重。对重相见，则无挚为轻。是以始相见，辞之为大崇，故也。云“古文曰‘某将走见’”者，上再番皆云“某将走见”，今此三者亦云“某将走见”，与前同，此叠古文不从者，以上第一番请宾主皆无“不敢为仪”，第二番宾及主人皆云“不敢为仪”，文句既异，若不云某，於文不便，故须云某也。此三番於上已云某也，固辞不得命，於下不须云某，於文便，古文更云“某将走见”，文叠，故不从也。 \\n 　 \\n 宾对曰：“某不以挚不敢见。”见於所尊敬而无挚，嫌大简。 \\n [疏]注“见於”至“大简”。○释曰：此士相见唯是平敌相伉，案《曲礼》云：“主人敬客则先拜客，客敬主人则先拜主人。”并不问爵之大小，唯以相尊敬为先后，故虽两士，亦得云相尊敬，不敢空手，须以挚相见。若无挚相见，是则大简略也。 \\n 　 \\n 主人对曰：“某不足以习礼，敢固辞。”言不足习礼者，不敢当其崇礼来见己。 \\n  \\n [疏]注“言不”至“见己”。○释曰：案上经宾云某不以挚不敢见，是宾以崇礼来见主人。今主人不敢当其崇礼来见己，故变文言“不足以习礼”，故郑云言不足习礼者，不敢当其崇礼来见已也。 \\n 　 \\n 宾对曰：“某也不依於挚不敢见，固以请。”言依於挚，谦自卑也。今文无也。 \\n  \\n [疏]注“言依”至“卑也”。○释曰：凡相见之礼，以卑见尊必依挚。《礼记·檀弓》云“鲁人有周丰也者，哀公执挚请见之”者，是下贤，非正法。今《士相见》云“不依於挚不敢见”，谦自卑也。 \\n 　 \\n 主人对曰：“某也固辞，不得命，敢不敬从！”出迎于门外，再拜。宾答再拜。主人揖，入门右。宾奉挚，入门左。主人再拜受。宾再拜送挚，出。右，就右也。左，就左也。受挚於庭，既拜受，送则出矣。不受挚於堂，下人君也。今文无。 \\n  \\n [疏]注“右就”至“无文”。○释曰：凡门出，则以西为右，以东为左；入门则以东为右，以西为左，依宾西主东之位也。知“受挚於庭”者，以其入门左右，不言揖让而升之事，故知在庭也。云“既拜，送则出矣”者，欲见宾拜送挚讫而言出，则去还家，无意得待主人留己也。云“不受挚於堂，下人君也”者，《聘礼》宾升堂致命授玉，又下云君在堂升见无方阶，亦是升堂见君法，故云不升堂下人君也。 \\n 　 \\n 主人请见，宾反见，退。主人送于门外，再拜。请见者，为宾崇礼来，相接以矜庄，欢心未交也。宾反见，则燕矣。下云“凡燕见於君”至“凡侍坐於君子”，博记反见之燕义，臣初见於君，再拜，奠挚而出。 \\n  \\n [疏]“主人请见”至“再拜”。○注“请见”至“而出”。○释曰：郑解主人留宾之意。云“请见”者，为宾崇礼来相接，则执挚来是也。云“以矜庄，欢心未交也”者，正谓入门拜受，拜送时宾主俱矜庄相敬，欢心未交也。云“宾反见，则燕矣”者，上《士冠》礼宾、《士昏》纳采之等，《礼记》皆有礼宾、飨宾之事，明此行礼，主人留必不虚，宜有欢燕，故云则燕矣。以挚相见，非聘问之礼。燕既在寝，明前相见亦在寝之庭矣。若诸文有留宾者，多是礼宾之事，知此不行礼宾而云燕者，彼诸文皆是为馀事相见，以其事重，故为礼宾。此直当身相见，其事轻，故直有燕矣。是以诸文礼宾，此燕宾，故直云“请见”也。云“‘凡燕见於君’至‘反见之燕义’”者，凡燕见，或反见，或本来侍坐，非反见，下注云“此谓特见图事，非立宾主之燕”是也。侍坐於君子之下，乃有侍坐、问夜、膳荤、赐食爵之等，不引证燕见者，彼直是侍坐法，非燕见之礼故也。云“臣初见於君，再拜，奠挚而出”者，郑欲见自“燕见于君”下至“凡侍坐於君子”皆反见燕法，其中仍有臣见于君法，臣始事见于君法，礼毕，奠挚而出，君亦当遣人留之燕也。若然，下有他邦之人则还挚，虽不见反燕，臣尚燕他邦，有燕可知，但文不具也。 \\n 　 \\n 主人复见之，以其挚，曰：“曏者吾子辱，使某见。请还挚於将命者。”复见之者，礼尚往来也。以其挚，谓曏时所执来者也。曏，曩也。将犹传也。传命者，谓摈相者。 \\n  \\n [疏]“主人”至“命者”。○释曰：自此至“宾退送再拜”论主人还于宾之事。○注“复见”至“相者”。○释曰：云“复见之者，礼尚往来也”者，郑解主人还挚之意，云“礼尚往来”，《曲礼》文。五等诸侯，身自出朝及遣臣出聘，以其圭璋重，不可遥复，朝聘讫，即还之。璧琮财轻，故不还。彼朝聘用玉，自为一礼，有不还之义，其在国之臣，自执挚相见，虽禽挚皆还之。臣见於君，则不还。义与朝聘异，不可相决也。云“将犹传也。传命者，谓摈相者”者，谓出接宾曰摈，入诏礼曰相，一也。故《聘礼》与《冠义》皆云每一门止一相，是谓摈介为相也。 \\n 　 \\n 主人对曰：“某也既得见矣，敢辞。”让其来答己也。 \\n [疏]“主人”至“敢辞”。○释曰：上言主人，此亦言主人者，上言主人者据前为主人而言。此云主人者，谓前宾今在己家而说也。 \\n 　 \\n 宾对曰：“某也非敢求见，请还挚于将命者。”言不敢求见，嫌亵主人，不敢当也。今文无也。 \\n  \\n [疏]注“言不”至“当也”。○释曰：云“嫌亵主人，不敢当也”者，曏者主人见己，今即来见主人，宾主频见，是亵也。今云“非敢求见”，嫌亵主人，不敢更相见也，故不敢当相见之法，直云“还挚”而已。 \\n 　 \\n 主人对曰：“某也既得见矣，敢固辞。”固，如故也。宾对曰：“某不敢以闻，固以请於将命者。”言不敢以闻，又益不敢当。 \\n  \\n [疏]注“言不敢”至“敢当”。○释曰：上云“非敢求见”，已是不敢当，此云“不敢以闻”，耳闻疏於目见，故云“又益不敢当”也。 \\n 　 \\n 主人对曰：“某也固辞，不得命，敢不从。”许受之也。异日则出迎，同日则否。 \\n  \\n [疏]注“异日”至“则否”。○释曰：下云“宾奉挚入”，不言主人出迎，又不言厥明，是与前相见同日。知异日出迎者，《乡饮酒礼》云：明日，乃息司正，主人出迎之。司正犹迎之，况同僚乎，是知异日出迎也。若然，《聘礼》公迎于大门内，至礼宾又出迎者，彼初是公迎，彼初之命不为迎宾身，故至醴宾身，虽同日亦出迎之，故郑注云公出迎者，已之礼更端是也。《昏礼》宾为男家使，初时出迎，至醴宾身，虽同日亦出迎也。《有司彻》前为尸，后为宾，所为异，故云虽同日亦出迎。此二者亦是更端之义也。案《乡饮酒》及《公食大夫》皆於戒宾之时，未行宾主之礼，是以宾至乃迎之，故虽同日，亦迎宾，非更端之义也。 \\n 　 \\n 宾奉挚入，主人再拜受。宾再拜送挚，出。主人送于门外，再拜。士见於大夫，终辞其挚。於其入也，一拜其辱也。宾退，送，再拜。终辞其挚，以将不亲答也。凡不答而受其挚，唯君於臣耳。大夫於士，不出迎。入一拜，正礼也。送再拜，尊宾。 \\n  \\n [疏]“士见於大夫”至“再拜”。○注“终辞”至“尊宾”。○释曰：云“以将不亲答也”者，事未至谓之将，如上《士相见》宾来见士，后将亲答就士家，则辞而受其挚。此则以将不亲答，终不受也。若然，经直云“终辞其挚”，不言一辞、再辞，亦有可知，但略而不言也。又《少仪》云始见君子曰“愿闻名”此不言愿闻，亦文不具也。云“凡不答而受其挚，唯君於臣耳”者，见下文“他邦之人则使摈者还其挚”，见己君不言还挚。又文有三辞：初辞、中辞、终辞。初辞之时，则云“使某”，中辞云“命某”，以辞在中者，传言而已，故云“命某”。然使某者是尊君卑臣之义，其心重。若云“命某”者，尊君卑臣，稍浅渐轻之义，故郑云或言命某传言耳。必知有此义者，案僖九年《左传》曰：“天子有事於文武，使孔赐伯舅胙。”以伯舅耋老，加劳赐一级，无下拜，是尊君。称使传言，云命有轻重之义也。 \\n 　 \\n 若尝为臣者，则礼辞其挚，曰：“某也辞，不得命，不敢固辞。”礼辞，一辞其挚而许也。将不答而听其以挚入，有臣道也。宾入，奠挚，再拜。主人答壹拜。奠挚，尊卑异，不亲授也。古文壹为一。宾出，使摈者还其挚于门外，曰：“某也使某还挚。”还其挚者，辟正君也。宾对曰：“某也既得见矣，敢辞。”辞君还其挚也。今文无。摈者对曰：“某也命某，某非敢为仪也。敢以请。”还挚者请使受之。宾对曰：“某也夫子之贱私，不足以践礼，敢固辞。”家臣称私。践，行也。言某臣也，不足以行宾客礼。宾客所不答者，不受挚。摈者对曰：“某也使某，不敢为仪也。固以请。”言使某，尊君也。或言命某，传言耳。 \\n  \\n 宾对曰：“某固辞，不得命，敢不从！”再拜受。受其挚而去之。 \\n  \\n [疏]注“受其挚而去之”。○释曰：云“受其挚而去”者，以其尝为臣为轻，既不受其挚，又相见无飨燕之礼，故郑云而去以绝之也。 \\n 　 \\n 下大夫相见，以雁，饰之以布，维之以索，如执雉。雁，取知时，飞翔有行列也。饰之以布，谓裁缝衣其身也。维，谓系联其足。 \\n  \\n [疏]“下大夫”至“执雉”。○释曰：言“下大夫”者，国皆有三卿五大夫。言上大夫，据三卿，则此下是五大夫也。二十七士与五大夫转相副贰，则三卿宜有六大夫，而五者，何休云：司马事省，阙一大夫。○注“雁取”至“其足”。○释曰：云“雁，取知时”者，以其木落南翔，冰泮北徂，随阳南北，义取大夫能从君政教而施之。云“飞翔有行列也”者，义取大夫能依其位次，尊卑有叙也。上士执雉，左头奉之，此云“如执雉”，明执雁者亦左头奉之也。案《曲礼》云：“饰羔雁者以缋。”彼天子卿大夫，非直以布，上又画之，此诸侯卿大夫执挚，虽与天子之臣同饰羔雁者，直用布为饰，无缋。彼不言士，则天子之士与诸侯之士同，亦无饰。士贱，故无别也。 \\n 　 \\n 上大夫相见，以羔，饰之以布，四维之，结于面，左头，如麛执之。上大夫，卿也。羔取其从帅，群而不党也。面，前也。系联四足，交出背上，於焜前结之也。如麛执之者，秋献麛，有成礼，如之。或曰麛，孤之挚也。其礼盖谓左执前足，右执后足。今文头为脰。 \\n  \\n [疏]“上大夫”至“执之”。○注“上大”至“为脰”。○释曰：云“上大夫，卿也”者，即三卿也。云“羔取其从帅”者，凡羔羊群皆有引帅，若卿之从君之命者也。云“群而不党也”者，羊羔群而不党，义取三卿亦皆正直，虽群居不阿党也。云“系联四足，交出背上，於胸前结之”者，谓先以绳双系前两足，复以绳系后两足，乃以双绳於左右从腹下向背上交过，於胸前结之也。云“如麛执之者，秋献麛，有成礼，如之”者，案《周礼·兽人》云：“冬献狼，夏献麋，春秋献兽物。”鹿、豕、群兽及狐狸可也。麛是鹿子，与鹿同时献之，又《庖人》云“秋行犊麛”，则献当在秋时，故云秋献麛也。又案《礼器》“曲礼三千”，郑云：“曲犹事也。事礼谓今礼也，其中事仪三千。”则礼未亡之时，三千条内有此献麛之法，是有成礼可依，故此经得如之也。云“或曰麛，孤之挚也”者，案《大宗伯》及《大行人》与《聘礼》皆云孤执皮帛，谓天子之孤与诸侯之孤执皮帛。今此执麛者，谓新升为孤，见己君法，至馀事则皆皮帛也。云“其礼盖谓左执前足，右执后足”者，案经云左头则与雉、雁同，是以《曲礼》云“执禽者左首”。此郑又云执之，盖谓左执前足，右执后足者。元缺起此此释经麛执之，据四足而言之。凡以挚相见之法，唯有新升为臣，及聘朝，及他国君来，主国之臣见，皆执挚相见。常朝及馀会聚皆执笏，无执挚之礼。又执挚者，或平敌，或以卑见尊，皆用挚。尊无执挚见卑之法。《檀弓》云哀公执挚见己臣周丰者，彼谓下贤，非正法也。 \\n 　 \\n 如士相见之礼。大夫虽挚异，其仪犹如士。 \\n [疏]“如士相见之礼”。○释曰：此下大夫及卿，其挚虽有羔、雁之异，其相见之仪则皆如士也。○注“大夫”至“如士”。○释曰：云“仪犹如士”者，或两大夫，或两卿相见，皆如上文“某也原见无由达己”下至“主人拜送于门外”也。 \\n 　 \\n 始见于君，执挚，至下，容弥蹙。下，谓君所也。蹙犹促也，促，恭悫貌也。其为恭，士、大夫一也。 \\n  \\n [疏]注“下谓”至“一也”。○释曰：直云“见于君”，不辨臣之贵贱，则臣之贵贱皆同。故郑云“其为恭，士大夫一也”。不言所而言“下”者，凡臣视袷已下，故不言所、言下也。 \\n 　 \\n 庶人见於君，不为容，进退走。容，谓趋翔。 \\n [疏]注“容谓趋翔”。○释曰：此不言民而言庶人，则是庶人在官，谓若《王制》云：“庶人在官者，其禄以是为差。”即府史胥徒是也。按郑注《曲礼》云：“行而张足曰趋，行而张拱曰翔。”皆是庶人貌也。此庶人见君不趋翔，谓是常法。《论语》是孔子行事，而云“趋进翼如”者，彼谓孔子与君图事於堂，图事讫，降堂，向时揖处至君前横过，向门，特加肃敬，与庶人同也。 \\n 　 \\n 士大夫则奠挚，再拜稽首，君答壹拜。言君答士大夫一拜，则於庶人不答之。庶人之挚鹜。古文壹作一。 \\n  \\n [疏]注“言君”至“作一”。○释曰：臣拜君云再拜稽首，则君答一拜者，当作空首，则九拜中奇拜是也。云“言君答士大夫一拜则於庶人不答之”者，案《曲礼》“君於士不答拜”，谓己士。此得与大夫同答一拜者，士贱，君不答拜。此以新升为士，故答拜。《聘礼》问劳云答士拜者，亦以新使反，故拜之也。云“庶人之挚鹜”者，案《大宗伯》云“以禽作六挚，庶人执鹜”，注云：“鹜取其不飞迁。”象庶人安土重迁是也。 \\n 　 \\n 若他邦之人，则使摈者还其挚，曰：“寡君使某还挚。”宾对曰：“君不有其外臣，臣不敢辞。”再拜稽首，受。 \\n [疏]释曰：宾不辞即受挚，以君所不臣，礼无受他臣挚法，宾如此法，故不敢亢礼於他君，故不辞即受之也。凡臣无境外之交，今得以挚执见他邦君者，谓他国之君来朝，此国之臣因见之，谓若《掌客》“卿皆见以羔”之类是也。《春秋》卿、大夫与他国之君相见者，皆因聘会乃见之，非特行也。 \\n 　 \\n 凡燕见于君，必辩君之南面。若不得，则正方，不疑君。辩犹正也。君南面，则臣见正北面。君或时不然，当正东面，若正西面，不得疑君所处邪乡之。此谓特见图事，非立宾主之燕也。疑，度之。 \\n  \\n [疏]释曰：案上文注以此为博记反见之燕义，则此与燕义、燕礼立宾主之燕，别以其此经君之面位正南，臣北面向之。若不得南面，或君东、西面，则臣亦正方向之，不可预度君之面位，邪立向之，皆与《燕礼》君在阼阶西面为正异，故知此经是特见，皆图事，并与宾反见之燕义也。知有“图事”者，《论语·乡党》云孔子与君图事于庭、图事于堂，《燕礼》亦云君与卿同事之时，有此面位无常之法也。 \\n 　 \\n 君在堂，升见无方阶，辩君所在。升见，升堂见於君也。君近东，则升东阶。君近西，则升西阶。 \\n  \\n [疏]注“升见”至元缺止此“西阶”。○释曰：此文据君所在，随便升阶，无常之事，亦谓反燕及图事之法。若立宾主，君升自阼阶，宾及主人升自西阶，《燕礼》所云是也。 \\n 　 \\n 凡言，非对也，妥而后传言。凡言，谓己为君言事也。妥，安坐也。传言，犹出言也。若君问，可对则对，不待安坐也。古文妥为绥。 \\n  \\n [疏]“凡言”至“传言”。○注“凡言”至“为绥”。○释曰：此据臣与君言之法也。云“凡言”，谓己为君言事也者，谓臣有图，为君言也。《礼记·少仪》云：“量而后入，不入而后量。”是臣有事将入见君，须量己所言，亦当量君安坐，乃可得入，而后传出己言，向君道之。云“妥，安坐也”者，《尔雅·释诂》文。 \\n 　 \\n 与君言，言使臣。与大人言，言事君。与老者言，言使弟子。与幼者言，言孝弟於父兄。与众言，言忠信慈祥。与居官者言，言忠信。博陈燕见言语之仪也。言使臣者，使臣之礼也。大人，卿大夫也。言事君者，臣事君以忠也。祥，善也。居官，谓士以下。 \\n  \\n [疏]“与君”至“忠信”。○释曰：上文据与君言，此文则总说尊卑言语之别。云“与君言，言使臣。与大人言，言事君”者，但君臣相对，有事即言，不必与君言恒言使臣，与臣言恒言事君。今唯言使臣、事君者，下供上命，礼法当然，故君以使臣为主，臣以事君为正，无妨更言。馀事已下，皆随事为主可也。云“与老者言，言使弟子”者，谓七十致仕之人，依《书》传：大夫致仕为父师，士致仕为少师，教乡间子弟。雷次宗云：学生事师，虽无服，有父兄之恩，故称弟子也。云“与幼者言，言孝弟於父兄”者，幼既与老者相对，此幼即弟子之类，孝弟事父兄之名，是人行之本，故云言孝弟于父兄。“与众言，言忠信慈祥”者，此文承老幼之下，亦非朝廷之臣，但是乡闾长幼共聚之处，使之行忠信慈善之事也。云“与居官者言，言忠信”者，此与在朝之士，言以忠信为主也。○注“博陈”至“以下”。○释曰：云“博陈燕见言语之仪也”者，据已上博陈与君燕见举动言语，知此博陈也。云“言使臣者，使臣之礼也”者，并事君以忠，并是《论语》孔子对定公之文。云“大人，卿大夫也”者，此云“言事君”，明非天子诸侯，又非士，是卿大夫可知。又案下文云“凡与大人言，始视面，中视抱，卒视面”，并是臣视君之法，则大人据君也。又《礼运》云：“大人世及以为礼。”郑解为诸侯者，以彼上文云“天下为家”，以据天子，明下云大人是诸侯可知。《易·革卦》云“君子豹变”据诸侯，则大人虎变是天子可知。又案《论语》云“狎大人”，注为天子诸侯为政教者，彼据小人不在朝廷，故以大人为天子诸侯政教解之。郑皆望文为义，故解大人不同。云“居官，谓士以下”者，以上大夫云事君，已据居官，卿大夫其居官之内，唯有二十七士并府史胥徒，故云士以下也。 \\n 　 \\n 凡与大人言，始视面，中视抱，卒视面，毋改。众皆若是。始视面，谓观其颜色可传言未也。中视抱，容其思之，且为敬也。卒视面，察其纳己言否也。毋改，谓传言见答应之閒，当正容体以待之，毋自变动，为嫌解惰不虚心也。众，谓诸卿大夫同在此者。皆若是，其视之仪无异也。古文毋作无，今文众为终。 \\n  \\n [疏]“凡与”至“若是”。○注“始视”至“为终”。○释曰：云“中视抱，容其思之，且为敬”者，案《曲礼》：“天子视不上於袷。”袷，交领也。“不下於带”，上於袷则敖，下於带则忧。视大夫得视面。此视君得视面者，彼据寻常视君法，此据与君言时，故不同也。云“且为敬”者，此言抱即面相袷，不视袷是敬君之常礼，故云且为敬也。云“为嫌解惰不虚心也”者，《礼记》云“虚中以治之”，郑注云：“虚中，言不兼念馀事。”是虚心之意也。云“众，谓诸卿大夫同在此”者，言於君视之高下如此，其卿大夫视君之仪与言者无异也。云“古文毋作无”，不从者，《说文》云毋盖亦禁辞，故不从有无之无也。云“今文众为终”，不从者，以上已有卒，卒为终，故从古为众也。 \\n 　 \\n 若父，则游目，毋上於面，毋下於带。子於父，王孝不主敬，所视广也，因观安否何如也。今文父为甫，古文毋作无。 \\n  \\n [疏]“若父”至“於带”。○注“子於”至“作无”。○释曰：案《曲礼》大夫之臣视大夫得视面不得游目，士之臣视士得旁游目。今子视父，应与视君同，不上於袷。与士大夫同者，以子於父主孝不主敬，所视广者，因视安否何如也。 \\n 　 \\n 若不言，立则视足，坐则视膝。不言则伺其行起而已。 \\n [疏]“若不”至“视膝”。○注“不言”至“而已”。○释曰：已上皆据臣子与君父言语之时，此据不言之时，郑言“伺其行起”者，行解经立，行由立始，故以行解立。是以《论语》云“立不中门”，郑云“立行不当枨闑之中央”，是亦以行解立，一也。又以起解坐，以其起由坐始故也。 \\n 　 \\n 凡侍坐於君子，君子欠伸，问日之早晏，以食具告。改居，则请退可也。君子，谓卿大夫及国中贤者也。志倦则欠，体倦则伸，问日晏，近於久也。具犹辩也。改居，谓自变动也。古文伸作信，早作蚤。 \\n  \\n [疏]“凡侍”至“可也”。○注“君子”至“作蚤”。○释曰：此陈侍坐於君子之法。郑云君子卿大夫者，礼之通例，大夫得称君子，亦得称贵人，而士贱，不得也。知“及国中贤者”者，《乡射礼》云：“征唯所欲，以告於乡先生君子，可也。”郑云：“乡先生，乡大夫致仕者。君子，有大德行不仕者。”则《曲礼》云“博闻强识而让，敦善行而不怠，谓之君子”是也。云“志倦则欠，体倦则伸”，郑注《曲礼》亦然。云“古文伸作信，早作蚤”者，此二字古通用，故《大宗伯》云“侯执身圭”，为信字。《诗》云：“四之日其蚤，献羔祭韭。”为蚤字既通用，叠古文者，据字体非直，从今为正，亦得通用之义也。 \\n 　 \\n 夜侍坐，问夜，膳荤，请退可也。问夜，问其时数也。膳荤，谓食之。荤，辛物，葱薤之属，食之以止卧。古文荤作薰。 \\n  \\n [疏]“夜侍”至“可也”。○注“问夜”至“作薰”。○释曰：云“问夜，问其时数也”者，谓若锺鼓漏刻之数也。云“古文荤作薰”者，《玉藻》云“膳於君，有荤桃茢”，作此荤。郑注《论语》作焄，义亦通。若作薰，则《春秋》“一薰一莸”，薰，香草也，非荤辛之字，故叠古文不从也。 \\n 　 \\n 若君赐之食，则君祭先饭，遍尝膳，饮而俟。君命之食，然后食。君祭先饭，食其祭食，臣先饭，示为君尝食也。此谓君与之礼食。膳，谓进庶羞，既尝庶羞，则饮，俟君之遍尝也。今云呫尝膳。 \\n  \\n [疏]“若君”至“后食”。○注“君祭”至“尝膳”。○释曰：此经及下经论臣侍君坐得赐食之法。郑云“先饭，示为君尝食也”者，凡君将食，必有膳宰进食，则膳宰尝君前之食，备火齐不得，下文是也。今此文谓膳宰不在，则侍食者自尝自己前食，既不尝君前食，则不正尝食，故云示为君尝食也。云“此谓君与之礼食”者，谓君与臣小小礼食法，仍非正礼食，正礼食则《公食大夫》是也。彼君前无食，此君臣俱有食，故知小小礼食。此即《玉藻》云：“若赐之食，而君客之，则命之祭，然后祭。”彼云客之，则此注礼食亦不得祭，故一也。但此文不云客之命之祭然后祭，文不具也。若臣尝食，不得云礼食，亦不得祭，故郑注《玉藻》云“侍食则正不祭”是也。 \\n 　 \\n 若有将食者，则俟君之食，然后食。将食犹进食，谓膳宰也。膳宰进食，则臣不尝食。《周礼·膳夫》：“品尝食，王乃食。” \\n  \\n [疏]“若有”至“后食”。○注“将食”至“乃食”。○释曰：云“膳宰进食，则臣不尝食”者，臣为君尝食，本为膳宰不在，今膳宰既在，明臣不尝食也。是以《玉藻》云：“若有尝羞者，则俟君之食，然后食，饭饮而俟。”注云“不祭侍食，不敢备礼也。不尝羞，膳宰存也”是也。云“膳夫”者，天子膳夫，则诸侯之膳宰。引之者，证经将食之人是膳宰，因将膳与君品尝食。凡君食，臣有侍食之时，唯子不侍食。是以《文王世子》云：“命膳宰曰，末有原。应曰诺，然后退。”是大子不侍食。若卿大夫已下，则有侍食法，故《内则》云“父没母存，冢子御食，群子妇佐馂”是也。 \\n 　 \\n 若君赐之爵，则下席，再拜稽首，受爵，升席祭，卒爵而俟，君卒爵，然后授虚爵。受爵者於尊所，至於授爵，坐授人耳。必俟君卒爵者，若欲其釂然也。今文曰“若赐之爵”，无君也。 \\n  \\n [疏]“若君”至“虚爵”。○注“受爵”至“君也”。○释曰：云“受爵者於尊所”者，《曲礼》亦是赐爵法，而云“酒进则起，拜受於尊所”是也。云“至於授爵，坐授人耳”者，见《曲礼》与《玉藻》并此文，并无立授之文，故知坐授也。云“必俟君卒爵者，若欲其釂然也”者，此经文与《玉藻》文同，皆燕而君客之赐爵法。故臣先饮以酒，是甘味，欲美君之味，故先饮。必待君卒爵而后授虚爵者，臣意若欲君尽爵然也。案《曲礼》云：“侍饮於长者，酒进则起，拜受於尊所，长者辞，少者反席而饮。长者举未釂，少者不敢饮。”彼是大燕饮礼，故郑注引《燕礼》曰“公卒爵而后饮”。案《燕礼》当无筭爵，后得君赐爵，待君卒爵乃饮是也。 \\n 　 \\n 退，坐取屦，隐辟而后屦。君为之兴，则曰：“君无为兴，臣不敢辞。”君若降送之，则不敢顾辞，遂出。谓君若食之饮之而退也。隐辟，俛而逡巡。兴，起也。辞君兴而不敢辞其降，於已大崇，不敢当也。 \\n  \\n [疏]“退坐”至“遂出”。○注“谓君”至“当也”。○释曰：云“谓君若食之饮之而退也”者，以上云“若君赐之食”、“若君赐之爵”，下而云退者，明为此二者而退也。云“隐辟，俛而逡巡”者，案《曲礼》云“乡长者而屦”，此亦当然。云“不敢辞其降”者，谓君降送时，明有不降法，故《曲礼》云“就屦跪而举之，屏於侧”，注云“谓独退也”。云“若”者，不定之辞也。 \\n 　 \\n 大夫则辞，退下，比及门，三辞。下亦降也。 \\n [疏]“大夫”至“三辞”。○释曰：云“大夫则辞退下”者，对上不敢辞，是士，士卑不敢辞降。大夫之内兼三卿、五大夫，臣中尊者，故得辞降也。 \\n 　 \\n 若先生、异爵者请见之，则辞。辞不得命，则曰：“某无以见，辞不得命，将走见。”先见之。先生，致仕者也。异爵，谓卿大夫也。辞，辞其自降而来。走犹出也。先见之者，出先拜也。《曲礼》曰：“主人敬宾，则先拜宾。” \\n  \\n [疏]“若先”至“见之”。○注“先生”至“拜宾”。○释曰：此先生即《乡饮酒》云“就先生而谋宾介”，亦一也。故彼注与此注皆云“致仕者”也。云“异爵，谓卿大夫也”者，此《士相见》本文是士，故以卿大夫为异爵也。训走为出者，亦谓士见异爵，取急意而言走，其实非走，直出也。引《曲礼》者，欲见言敬，客先拜也。彼云客，此云宾者，对文，宾客异；散文，宾客通；故变文云宾也。 \\n 　 \\n 非以君命使，则不称寡。大夫士，则曰“寡君之老”。谓摈赞者辞也。不称寡者，不言寡君之某，言姓名而已。大夫、卿、士，其使则皆曰寡君之某。《檀弓》曰：“士而未有禄者，君有馈焉曰献。使焉曰寡君之老。” \\n  \\n [疏]“非以”至“之老”。○注“谓摈”至“之老”。○释曰：云“非以君命使，则不称寡”者，此则《玉藻》云“大夫私事使，私人摈，则称名”。以其非聘问之礼，则为私事使，私人摈也。《聘礼》云：“若有言，则以束帛，如享礼。”引《春秋》晋侯使韩穿来言汶阳之田归於齐，《玉藻》注亦引之是也。郑云“谓摈赞者辞也”者，以《玉藻》自诸侯之於天子以下至大夫，皆云“摈者曰”，故知不自称，是摈赞之辞也。云“其使则皆曰寡君之某”者，释经“大夫士则曰寡君之老”，为公事使者也。此则《玉藻》云“公士摈，则曰寡大夫、寡君之老。大夫有所往，必与公士为宾”，亦一也。彼注云：“谓聘也。大聘使上大夫，小聘使下大夫。”则曰寡君之某，故郑总云“某”也。若然，经直云大夫，郑兼云士者，经本文是士，则云非以君命使，可以兼士也。但士无特聘问，或作介，往他国亦有称谓，而云寡君之士某也。云“《檀弓》曰仕而未有禄”者，谓试为大夫，士直有试功之禄，未有正禄。云“君有馈焉曰献”者，谓有馈物于君，亦与正禄者同称献。云“使焉云寡君之老”者，於他国君边自称寡君之某，此文亦兼士大夫。引之者，证公事使称寡君之某也。 \\n 　 \\n 凡执币者，不趋，容弥蹙以为仪。不趋，主慎也。以进而益恭为威仪耳。今文无容。 \\n  \\n [疏]“凡执”至“为仪”。○释曰：案《小行人》合六币：玉、马、皮、圭、璧、帛，皆称币。下文别云“执玉”，则此币谓皮马享币及禽挚皆是。○注“不趋”至“无容”。○释曰：凡趋有二种：有疾趋，“行而张足曰趋”是也；有徐趋，则下文“舒武举前曳踵”是也。今此经云“不趋”者，不为疾趋，故云“主慎也”。既不云疾趋，又不为下文徐趋，但徐疾之閒为之，故“以进而益恭为威仪”也。 \\n 　 \\n 执玉者，则唯舒武，举前曳踵。唯舒者，重玉器，尤慎也。武，迹也。举前曳踵，备⻊疐跲也。今文无者，古文曳作抴。 \\n  \\n [疏]“执玉”至“曳踵”。○释曰：此篇直见在国以禽挚相见之礼，无执玉朝聘邻国之事。而云“执玉”者，因执挚相见，故兼见朝聘执玉之礼也。案《玉藻》记徐趋之节云“圈豚行”，又与此不同者，文有详略，俱是徐趋也。○注“唯舒”至“作抴”。○释曰：云“唯舒者，重玉器，尤慎也”者，案《玉藻》云“执龟玉不趋”，不趋者，不为疾趋。又《曲礼》云：“凡执主器，执轻如不克。”故为重玉器，尤慎也。云“备⻊疐跲也”者，⻊疐跲，则颠倒恐损玉，故徐趋也。 \\n 　 \\n 凡自称於君，士大夫则曰“下臣”。宅者在邦，则曰“市井之臣”；在野，则曰“草茅之臣”；庶人则曰“剌草之臣”。他国之人则曰“外臣”。宅者，谓致仕者也。致仕者，去官而居宅，或在国中，或在野。《周礼·载师》之职“以宅田任近郊之地”。剌犹剗除也。今宅为讬，古文茅作苗。 \\n  \\n [疏]“凡自”至“外臣”。○释曰：云“凡自称於君，士大夫则曰下臣”者，此与君言之时。案《玉藻》云“上大夫曰下臣”，与此同也。○注“宅者”至“作苗”。○释曰：此亦自称於君，以其致仕不在，故指宅而言，故曰“宅者，谓致仕者”也。云“或在国中，或在野”者，案《尔雅》“郊外曰野”，则自郊至畿五百里内皆名野。又案《乡大夫职》“国中七尺，野自六尺”，此亦云在国在野，相对其言，国外则云野，则云宅在野者，城外畿内皆是也。云“《载师》之职”者，彼郑注云：“宅田，致仕者之家所受田也”。引之，证彼言宅田据地，此言宅据所居，一也。云“剌犹剗除也”者，案《诗》有“其镈斯赵”，注云：“赵，剌也”，故以剌为剗除草木者也。 \\n 　"}
{"章节": "卷八 乡饮酒礼第四", "正文": "卷八乡饮酒礼第四 \\n  \\n  \\n 　 \\n 　 \\n [疏]《乡饮酒礼》第四。○郑《目录》云：“诸侯之乡大夫，三年大比，献贤者能者於其君，以礼宾之，与之饮酒，於五礼属嘉礼。《大戴》此乃第十，《小戴》及《别录》此皆第四。”○释曰：郑知此乡饮酒是诸侯之乡大夫献贤能法者，案《春官》小胥掌乐县之法，而云：“凡县锺磬，半为堵，全为肆。”注云：“锺磬者，编县二八十六枚而在一虡，谓之堵。锺一堵，磬一堵，谓之肆。半之者，谓诸侯之卿、大夫、士也。诸侯之卿、大夫半天子之卿、大夫。西县锺，东县磬。士亦半天子之士，县磬而已。”今此下唯县磬而无锺，故以为诸侯乡大夫也。若然，谓诸侯乡大夫，是大夫为之，亦应锺磬俱有，而直有磬者，郑彼注云“宾乡人之贤者，从士礼也”，故县磬而已。若然，天子乡大夫宾贤能从士礼，亦锺磬俱有，不得独有磬也。知诸侯之乡大夫非士者，案《乡射》记云士则鹿中，大夫则兕中。又经有“堂则物当楣，序则物当栋”，则非直州射兼有诸侯。乡大夫以五物询众庶，行射之礼，则知诸侯乡大夫是大夫为之可知也。凡乡饮酒之礼，其名有四：案此宾贤能谓之乡饮酒，一也；又案《乡饮酒义》云“六十者坐，五十者立侍”，是党正饮酒，亦谓之乡饮酒，二也；乡射州长春秋习射於州序，先行乡饮酒，亦谓之乡饮酒，三也；案《乡饮酒义》，又有卿大夫士饮国中贤者，用乡饮酒，四也。其《王制》云：“习射尚功，习乡尚齿。”还是乡饮酒党饮酒法。 \\n 　 \\n 乡饮酒之礼。主人就先生而谋宾、介。主人，谓诸侯之乡大夫也。先生，乡中致仕者。宾、介，处士贤者。《周礼》大司徒之职：“以乡三物教万民而宾兴之：一曰六德，知、仁、圣、义、忠、和；二曰六行，孝、友、睦、姻、任、恤；三曰六艺，礼、乐、射、御、书、数。”《乡大夫》以“正月之吉，受法于司徒，退而颁之于其乡吏，使各以教其所治，以考其德行，察其道艺”，及三年大比，“而兴贤者、能者。乡老及乡大夫帅其吏与其众寡，以礼礼宾之。厥明，献贤能之书於王”，是礼乃三年正月而一行也。诸侯之乡大夫，贡士於其君，盖如此云。古者年七十而致仕，老於乡里，大夫名曰父师，士名曰少师，而教学焉，恒知乡人之贤者。是以大夫就而谋之，贤者为宾，其次为介，又其次为众宾，而与之饮酒，是亦将献之，以礼礼宾之也。今郡国十月行此饮酒礼，以《党正》每岁“邦索鬼神而祭祀，则以礼属民而饮酒于序，以正治谓”之说，然此篇无正齿位之事焉。凡乡党饮酒必於民聚之时，欲见其化，知尚贤尊长也。《孟子》曰：“天下有达尊三，爵也、德也、齿也。” \\n  \\n [疏]“乡饮”至“宾介”。○释曰：自此至“介亦如之”，论乡大夫与先生谋宾介，并戒告之仪。“主人就先生而谋宾介”者，谓乡大夫尊敬之，先就庠学者，若先生谋此二人道艺优者为宾，稍劣者为介。○注“主人”至“齿也”。○释曰：云“宾、介，处士贤者”者，案《玉藻》云大夫素带，士练带，居士锦带，弟子缟带。郑玄以居士在士之下、弟子之上，解为道艺处士，非朝廷之士。此处士亦名君子，即《乡射礼》云“征唯所欲，以告於先生君子可也”。郑亦云：“君子有大德行不仕者，以其未仕，有德自处，故名处士君子也。”云贤者，义取乡大夫之兴贤能者而言也。云“《周礼》”至“书数”，并《大司徒职》文。故彼郑注云：“物犹事也。兴犹举也。民三事教成，乡大夫举其贤者能者，以饮酒之礼宾客之，既则献其书於王矣。知，明於事；仁，爱人以及物；圣，通而先识；义，能断时宜；忠，言以中心；和，不刚不柔。善於父母为孝；善於兄弟为友；睦，亲於九族；姻，亲於外亲；任，信於友道；恤，振忧贫者。礼，五礼之义；乐，六乐之歌舞；射，五射之法；御，五御之节；书，六书之品；数，九数之计。”引此天子司徒者，欲兼诸侯司徒，亦使乡大夫教民以三物，教成亦使乡大夫行乡饮酒之礼，尊之为宾客，兴举之也。云“《乡大夫》”已下至“於王”，并《周礼·地官·乡大夫职》文。云“正月之吉”，谓周之正月朔日也。云“受法于司徒”者，谓六乡大夫皆於大司徒处受三物，教民宾举之法也。云“退而颁之于其乡吏，使各以教其所治”者，吏即州长、党正、族师、闾胥之等是也。云“以考其德行，察其道艺”者，德行即六德、六行，道艺正谓民中有道艺者，考察知其优者，拟举之也。云“及三年大比，而兴贤者、能者”，大比谓三年大案比户口之时而兴举之，贤者即德行者也，能者即道艺者也。云“乡老”，谓三公二乡公一人。云“及乡大夫帅其吏”者，即帅其乡吏、州长已下。云“与其众寡”者，即乡中之人也。云“以礼礼宾之”者，以《乡饮酒》之礼礼而宾举之也。云“厥明，献贤能之书於王”者，今日行乡饮酒之礼，至其明日，献此贤能之书于王，王再拜而受之，登于天府也。云“是礼乃三年正月而一行也”者，欲见彼是天子乡大夫法，诸侯乡大夫无文，以此约之，故云“诸侯之乡大夫贡士於其君，盖亦如此云”。但无正文，故云“盖”以疑之也。云“古者年七十”至“学焉”，案《略说》云：“大夫七十而致仕，老於乡里，名曰父师，士曰少师，以教乡人子弟於门塾之基，而教之学焉”是也。云“贤者为宾，其次为介，又其次为众宾，而与之饮酒。是亦将献之，以礼礼宾之也”者，谓据此经诸侯乡大夫贡士之法，亦如天子之乡大夫贡法，故云“亦”也。若据乡贡一人，其介与众宾不贡之矣，但立介与众宾，辅宾行乡饮酒之礼，待后年还以贡之耳。案《射义》云“古者天子之制，诸侯岁献贡士”，注引旧说“大国三人，次国二人，小国一人”。大国三乡，次国二乡，小国一乡，所贡之士与乡同。则乡送一人至君所，其国有遂，数亦同其乡，并有公邑、采地，皆有贤能贡之，而贡士与乡数同。不言遂与公邑、采地所贡者，盖当乡送一人至君所，君又总校德之大小，取以贡之，纵取乡外，仍准乡数为定。乡大夫虽行饮酒礼客之于君，其简讫，仍更行饮酒礼宾之於王。是《易·观》“盥而不荐”，郑注云：“诸侯贡士於天子，乡大夫贡士於其君，必以礼宾之。”唯主人观而献宾，宾盥而酢主人，设荐俎则弟子也。是乡大夫及诸侯贡士皆行饮酒礼礼宾也。云“今郡国”至“之说然”者，郑欲解此乡饮酒贡士法，彼汉时所行饮酒礼者是正齿位，与此不同之意。汉时已罢诸侯之国而为郡，郡有大守，而封王子、母弟者仍为国，故云郡国也。云“十月行此饮酒礼”者，谓行此乡饮酒礼也。云“以《党正》每岁邦索鬼神而祭祀”者，则《礼记·郊特牲》云：“蜡者，索也，岁十二月，合聚万物而索飨之。”周谓之十二月，即夏之十月，农功毕而蜡祭也。云“则以礼属民而饮酒于序，以正齿位”者，属，聚也，谓当蜡祭之月，党正聚民於序学中，以三时务农，将阙於礼，此时农隙，故行正齿位之礼。则《礼记·乡饮酒义》云：“六十者坐，五十者立侍。六十者三豆，七十者四豆，八十者五豆，九十者六豆。年长者在上。”是正齿位之法也。云“之说然”者，汉时十月饮酒礼，取此党正之文，而然与此篇《乡饮酒礼》异也。云“此篇无正齿位焉”者，以其此篇以德行为本而贡之，无党正正齿位法也。云“凡乡党饮酒必於民聚之时”者，此乡饮酒必於三年大比民聚之时，党正乡饮酒亦於大蜡民聚之时也。云皆“欲其见化，知尚贤尊长也”者，尚贤，据此篇乡饮酒；尊长，据《党正》乡饮酒也。但党正饮酒，以乡大夫临观行礼，或乡大夫居此党内，则亦名乡饮酒也。云“《孟子》”者，《孟子·公孙丑》篇：齐王召，孟子不肯朝，后不得已而朝之。宿於大夫景丑之家，景子讥之曰：礼云“父召，无诺；君召，不俟驾而行”。固将朝矣。闻君命而遂不果，宜与夫礼若不相似然。对曰：“天下有达尊三，爵也，德也，齿也。朝廷莫如爵，乡党莫如齿，辅世长民莫如德。恶有得其一以慢其二哉”是也。引之者，证乡大夫饮酒是尚德也，党正饮酒尊长尚齿也。爵则於此无所当，连引之耳。 \\n 　 \\n 主人戒宾，宾拜辱。主人答拜，乃请宾，宾礼辞，许。主人再拜，宾答拜。戒，警也，告也。拜辱，出拜其自屈辱至己门也。请，告以其所为来之事。不固辞者，素所有志。 \\n  \\n [疏]“主人”至“答拜”。○注“戒警”至“有志”。○释曰：云“拜辱，出拜其自屈辱至己门也”者，知宾出门者，见《冠礼》主人宿宾，宾出门左，《乡射》戒宾亦出门，故知此亦出门。云“所为来之事”者，谓行乡饮酒之礼也。云“不固辞者，素所有志”者，不如《士相见》固辞，此礼辞即许者，以其主人与先生谋时，宾已知欲贡己，又宾以学习德业，拟为宾主情意相许，是以不固辞，为素有志也。案《冠礼》主人先拜，宾答拜，此宾先拜，主人答拜者，彼《冠礼》主人戒同寮，同寮尊，又使之加冠於子，尊重之，故主人先拜。此则乡大夫尊矣，宾是乡人，卑矣。又将贡己，尊敬主人，故宾先拜辱也。是以下注云“去又拜辱者，以送谢之”也。 \\n 　 \\n 主人退，宾拜辱。退犹去也。去又拜辱者，以送谢之。 \\n 介亦如之。如戒宾也。 \\n [疏]“介亦如之”。○注“如戒宾也”。○释曰：言“如戒宾”者，亦如上主人戒宾已下、宾拜辱已上之事。谋宾介及戒亦言宾介，意不言众宾，众宾德劣，但谋介时虽不言众宾，亦当谋之，故上注兼言其次为众宾。至於戒速之日必当遣人戒速，使知但略而不言，故下云“宾及众宾皆从之”是也。《乡饮酒义》云：“主人亲速宾及介，而众宾自从之。”亦据不得主人戒速而为自从也。 \\n 　 \\n 乃席宾、主人、介。席，敷席也。夙兴往戒，归而敷席。宾席牖前，南面。主人席阼阶上，西面。介席西阶上，东面。 \\n  \\n [疏]“乃席宾主人介”。○注“席敷”至“东面”。○释曰：知夙兴往戒归而敷席，不别日者，下记云：“乡，朝服而谋宾、介，皆使能，而不宿戒。”是同日也。郑知宾、介与主人席位如此者，案《乡饮酒义》云：“主人者尊宾，故坐宾於西北，而坐介於西南以辅宾。宾者，接人以义者也，故坐於西北。主人者，接人以仁，以德厚者也，故坐於东南。而坐僎於东北，以辅主人也。”又云：“宾必南面，介必东乡，介宾主也。”《乡射》云：“乃席宾，南面，席主人于阼阶上，西面。”以此，故知宾主及介其位然也。 \\n 　 \\n 众宾之席，皆不属焉。席众宾於宾席之西。不属者，不相续也，皆独坐，明其德各特。 \\n  \\n [疏]“众宾”至“属焉”。○注“席众”至“各特”。○释曰：郑知众宾席在宾席之西者，见《乡射》云：“席宾，南面，东上。众宾之席，继而西。”此众宾之席亦当然，但此不属为异耳。云“皆独坐，明其德各特”者，《乡射》注云：“言继者，甫欲习众庶，未有所殊别。”此乃特贡於君，故众宾之席皆不属焉。明三物已久，其德各特，故不属续其席。虽不属，犹统宾为位，同南面也。 \\n 　 \\n 尊两壶于房户閒，斯禁。有玄酒，在西。设篚于禁南，东肆，加二勺于两壶。斯禁，禁切地无足者。玄酒在西，上也。肆，陈也。 \\n  \\n [疏]“尊两”至“两壶”。○注“斯禁”至“陈也”。○释曰：凡设尊之法，但醴尊见其质，皆在房内，故《士冠礼》礼子、《婚礼》礼妇，醴皆在房隐处。若然，《聘礼》礼宾尊於东厢、不在房者，见尊欲与卑者为礼，相变之法。设酒之尊，皆於显处见其文，是以此及醮子与《乡射》、《特牲》、《少牢》、《有司彻》皆在房户之閒是也。《燕礼》、《大射》尊，在东楹之西者，君尊专大惠也。云“设篚于禁南，东肆”者，言东肆以头首为记，从西向东为肆，则大头在西也。云“斯禁，禁切地无足”者，斯，澌也，澌尽之名，故知切地无足。《昏礼》、《冠礼》皆云禁者，士礼以禁戒为名，卿大夫士并有禁名，故郑以大夫士双言也。是以《玉藻》云：“大夫侧尊用棜，士侧尊用禁。”注云：“棜，斯禁也，大夫士礼之异也。”《礼器》云“大夫士棜禁”，注云：“棜，斯禁也。谓之棜者，无足，有似於棜，或因名云耳。大夫用斯禁，士用棜禁。”然则禁是定名，言棜者是其义称。故《礼器》大夫士裛名为棜禁。案《特牲礼》云“实兽於棜”，注云：“棜之制，如今大木舆矣。”则棜是舆，非承尊之物，以禁与斯禁，无足似舆，故世人名为棜。若然，周公制礼，《少牢》名为棜，则以周公为世人，或有本无“世人”字者，是以《少牢》不名斯禁，谓之为棜，取不为酒戒。《特牲》云“壶禁在东序”，记云“壶棜禁馔于东序”，注云：“禁言棜者，祭尚厌饫，得与大夫同器，不为神戒也。”其实不用云棜禁，不敢与大夫同名斯禁。作记解注，故云士用棜禁，明与《少牢》棜同也。若然，士之棜禁，大夫之斯禁，名虽异，其形同，是以《礼器》同名棜禁也。其馀《士冠》、《昏礼》礼宾用醴，不饮，故无禁，不为酒戒。若天子诸侯承尊之物谓之丰，上有舟，是尊与卑异号也。 \\n 　 \\n 设洗于阼阶东南，南北以堂深，东西当东荣。水在洗东，篚在洗西，南肆。荣，屋翼。 \\n  \\n [疏]“设洗”至“南肆”。○注“荣屋翼”。○释曰：云“南北以堂深”者，堂深，谓从堂廉北至房室之壁堂下，洗北去堂远近深浅取於堂上深浅。假令堂深二丈，洗亦去堂二丈，以此为度。云“荣，屋翼”者，荣在屋栋两头，与屋为翼，若鸟之有翼，故《斯干》诗美宣王之室云：“如鸟斯革，如翚斯飞。”与屋为荣，故云荣也。 \\n 　 \\n 羹定。肉谓之羹。定犹孰也。 \\n [疏]“羹定”。○注“肉谓”至“孰也”。○释曰：云“肉谓之羹”者，《尔雅》文。言肉，正谓其狗。孰云定者，孰即定止然，故以定言之。言此者，以与速宾时节为限，不敢烦劳宾，故限之也。 \\n 　 \\n 主人速宾，宾拜辱，主人答拜，还，宾拜辱。速，召也。还犹退。 \\n  \\n [疏]“主人”至“拜辱”。○释曰：自此至“皆从之”，论主人往宾门召之使来之事。案《乡射》云：“主人朝服，乃速宾。宾朝服出迎，再拜。”彼云乃速宾，此不云主人乃者，彼戒速别服，故云乃以閒之。此戒速，虽与彼同，但此戒速同服，故不云乃。云“主答拜，还，宾拜辱”，案《聘礼》云宾入境，至近郊，使下大夫至宾馆，下大夫遂以宾入宾送，不拜。又《公食大夫礼》使大夫戒宾，“大夫还，宾不拜送，遂从之”，郑注云：“不拜送者，为从之不终事。”皆不拜送。此独拜送者，亦是乡大夫尊，宾卑，又拟贡，故特拜辱而送之，异於馀者。介亦如之。如速宾也。 \\n 　 \\n 宾及众宾皆从之。从犹随也。言及众空，介亦在其中矣。 \\n [疏]“宾及”至“从之”。○注“从犹”至“中矣”。○释曰：郑云“言及众宾，介亦在其中矣”者，上文戒及速皆言宾与介，不言众宾，及从主人来，即言宾及众宾，众宾不戒不速，尚从主人，则介在从主人可知也。 \\n 　 \\n 主人一相迎于门外，再拜宾，宾答拜，拜介，介答拜。相，主人之吏，摈赞传命者。 \\n  \\n [疏]“主人”至“答拜”。○注“相主”至“命者”。○释曰：自此至“答再拜”，论主人迎宾入，升堂并拜至之事。云“主人一相迎于门外”者，谓主人於群吏中立一相，使传宾主之命。主人乃自出迎宾於大门外，必非一相迎宾者，案《乡饮酒义》云“主人拜迎宾于庠门之外”，明主人自迎。若然，主人辄言一相者，欲见使一相传命，乃迎，故云“相主人之吏，摈赞传命者”也。若然，《士相见》注“异日则拜迎，同日不拜迎”者，彼以挚相见法，此自以宾举贤能，故与彼异也。 \\n 　 \\n 揖众宾。差益卑也，拜介、揖众宾，皆西南面。 \\n [疏]“揖众宾”。○注“差益”至“南面”。○释曰：云“差益卑”者，以上文主人迎宾而拜介，是介差卑於宾。今於众宾不拜，直揖之而已，故云差益卑也。知拜介揖众宾皆西南面者，以其宾、介、众宾立位在门外，位以北为上，主人与宾正东西相当，则介与众宾差在南东面明。知主人正西面拜宾，则侧身向西南拜介、揖众宾矣。 \\n 　 \\n 主人揖，先入。揖，揖宾也。先入门而西面。 \\n [疏]“主人揖先入”。○注“揖揖”至“西面”。○释曰：此乡大夫行乡饮酒在庠学，唯有一门，即向阶，门内既有三揖，故主人导宾，揖而先入门，至内霤西向待宾也。 \\n 　 \\n 宾厌介，入门左。介厌众宾，入，众宾皆入门左，北上。皆入门西，东面，宾之属相厌，变於主人也。推手曰揖，引手曰厌，今文皆作揖。又曰众宾皆入左，无门。 \\n  \\n [疏]“宾厌”至“北上”。○注“皆入”至“无门”。○释曰：主人入后，宾乃厌介，介厌众宾，相随入门，皆东面北上定位。宾既北上，主人西面相向，揖讫乃相背，各向堂涂，介与众宾亦随宾至西阶下也。云“宾之属，相厌变於主人也”者，以宾与介、众宾等自用引手而入，故不揖，是变於主人也。云“推手揖，引手曰厌”者，厌字或作撎字者，古字义亦通也。云“推手揖”者，案《周礼·司仪》云：“士揖庶姓，时揖异姓，天揖同姓。”郑以推手小下之为士揖，平推手为时揖，推手小举之为天揖，皆以推手为揖。又案僖二年《公羊传》：“荀息进曰：虞、郭见与？献公揖而进之。”何休云：“以手通指曰揖。”与此别者，推手解其厌状，通指道其揖意也。郑则解揖体，何氏释其揖意，相兼乃足也。云“引手曰厌”者，以手向身引之。云“今文皆作揖”者，郑不从也。云“又曰众宾皆入门左，无门”，亦不从也。 \\n 　 \\n 主人与宾三揖，至于阶，三让。主人升，宾升。主人阼阶上当楣北面再拜。宾西阶上当楣北面答拜。三揖者，将进揖，当陈揖，当碑揖。楣，前梁也。复拜，拜宾至此堂，尊之。 \\n  \\n [疏]“主人”至“答拜”。○注“三揖”至“尊之”。○释曰：云“三让，主人升”者，主人先升，宾后升，故《乡射》云“主人升一等，宾升”是也。云“三揖者，将进揖，当陈揖，当碑揖”者，《尔雅》“陈，堂涂也”。云“楣，前梁也”者，对后梁为室户上。云“复拜，宾至此堂，尊之”者，案《公食礼》云：“公升二等，宾升。”公当楣北乡，至再拜。《燕礼》、《大射》皆云主人升自西阶，宾右至，再拜。《乡饮酒义》亦云“拜至拜洗”，皆不云至者，略之。是知此升堂拜亦是拜至。可知凡拜至者，皆是尊之也。 \\n 　 \\n 主人坐取爵于篚，降洗。将献宾也。 \\n [疏]“主人”至“降洗”。○注“将献宾也”。○释曰：自此至“主人阼阶上答拜”，论主人盥洗献宾之节也。云“主人坐取爵于篚”者，篚在堂上尊南，故取之乃降也。宾降。从主人也。 \\n 　 \\n 主人坐奠爵于阶前，辞。重以己事烦宾也。事同曰让，事异曰辞。 \\n  \\n [疏]注“重以”至“曰辞”。○释曰：主人献宾，乃是主人事，故云“重以己事烦宾也”。云“事同曰让，事异曰辞”者，事同，谓若上文主人与宾俱升阶，而云三让是也；事异，若此文主人有事，宾无事，是事异则曰辞。此对文为义，若散文则通。是以《周礼·司仪》云：“主君郊劳，交摈，三辞，车逆，拜辱，三揖，三辞，拜受。”注云：“三辞，重者先辞，辞其以礼来於外，后辞，辞升堂。”事同而云辞，是其通也。 \\n 　 \\n 宾对。对，答也。宾主之辞未闻。 \\n [疏]注“宾主之辞未闻”。○释曰：其辞未闻者，谓若《冠礼》醮辞之等，虽行事，辞不见，於后以次见辞。此则无见辞之事，故云“未闻”也。 \\n 　 \\n 主人坐取爵，兴，適洗，南面坐，奠爵于篚下，盥洗。已盥乃洗爵，致絜敬也。今文无奠。 \\n  \\n [疏]“主人”至“盥洗”。○注“已盥”至“无奠”。○释曰：案《乡饮酒义》云：“主人盥洗扬觯，所以致絜也。拜至，拜洗，拜受，拜送，所以致敬也。”此经先言盥、后言洗，则盥手乃洗爵者，所以致絜，郑取《乡饮酒义》为言也。若然盥手、洗爵，止是致絜，拜受之等乃是致敬，并言敬者，郑注兼拜至、拜受而言耳。 \\n 　 \\n 宾进，东北面，辞洗。必进东行，示情。 \\n [疏]“宾进东北面辞洗”。○释曰：案下经云：“宾复位，当西序，东面。”注云：“言复位者，明始降时，位在此者。”案《乡射》“宾进东北面，辞洗”，彼注云：“必进者，方辞洗，宜违其位也。言东北面，则位南於洗矣。”是其宾初降立，至于序南东乡，至於主人洗爵乃东行，故此得北面辞洗也。云“示情”者，实进前就主人示谦，下主人之情也。 \\n 　 \\n 主人坐奠爵于篚，兴对。宾复位，当西序，东面。言复位者，明始降时位在此。 \\n  \\n [疏]“主人”至“东面”。○注“言复”至“在此”。○释曰：上经奠爵于阶前者，主人未洗，见宾降即奠爵，故在阶前奠爵。此即至洗，将洗爵，见宾辞，故奠爵於篚兴对，故不同也。云“言复位者，明始降时位在此”者，上始降时，直云宾降，不言处所，於此见之，是举下以明上之义也。 \\n 　 \\n 主人坐取爵，沃洗者西北面。沃洗者，主人之群吏。 \\n [疏]“主人”至“北面”。○注“沃洗”至“群吏”。○释曰：知“主人群吏”者，下记云：“主人之赞者，西面北上，不与。”注云：“赞，佐也。谓主人之属，佐助主人之礼事，彻鼏，沃盥，设荐俎。”是也。 \\n 　 \\n 卒洗，主人壹揖、壹让，升。俱升。古文一作壹。 \\n [疏]“卒洗”至“让升”。○注“俱升”。○释曰：知“俱升”者，《乡射》云：“主人卒洗，一揖一让，以宾升。”明俱升可知。若然，上文主人先升，宾乃升者，以初至之时，宾客之道进宜难，故主人升导之，至此以辞让讫，故略威仪而俱升也。 \\n 　 \\n 宾拜洗。主人坐奠爵，遂拜，降盥。复盥，为手坋汙。 \\n [疏]“宾拜”至“降盥”。○注“复盥为手坋汙”。○释曰：言“奠爵，遂拜”者，因事曰遂，是以《燕礼》云：宾受酬，“坐祭酒，遂奠于荐东”，注云：“遂者，因坐而奠，不北面。”是其类也。凡宾主行事，相报皆言答，此不言答，省文也。 \\n 　 \\n 宾降，主人辞，宾对，复位，当西序。卒盥，揖让升。宾西阶上疑立。疑，读为疑然从於赵盾之疑。疑，正立自定之貌。 \\n  \\n [疏]“宾降”至“疑立”。○注“疑读”至“之貌”。○释曰：言“揖让”升，不言一揖一让，从上可知。云“疑，读为疑然从於赵盾之疑。疑，正立自定之貌”者，案宣公六年《公羊传》云：晋灵公欲杀赵盾，“於是伏甲于宫中，召赵盾而食之。赵盾之车右祁弥明者，国之力士也，仡然从乎赵盾而入，放乎堂下而立”。何休云：“仡然，壮勇貌。”郑氏以“仡然从乎赵盾而入，放乎堂下而立”，不取何休注义，以《乡射》注云“疑，止也，有矜庄之色”，自定其义，不殊字义，与何少异也。 \\n 　 \\n 主人坐取爵，实之宾之席前，西北面献宾。献，进也，进酒於宾。 \\n  \\n [疏]“主人”至“献宾”。○注“献进”至“於宾”。○释曰：云“西北面”者，宾在西阶，北面，将就席受，故西北面向其席故也。宾西阶上拜，主人少退。少退，少辟。 \\n 　 \\n 宾进受爵，以复位。主人阼阶上拜送爵，宾少退。复位，复西阶上位。 \\n  \\n [疏]“宾进”至“少退”。○释曰：云“宾进”者，以宾西阶上疑立，今见主人西北面献於己席前，故宾进，将於席前受之故也。案《乡射》云“宾进，受爵於席前，复位”，此不言席前，文不具也。 \\n 　 \\n 荐脯醢。荐，进也。进之者，主人有司。 \\n [疏]“荐脯醢”。○注“荐进”至“有司”。○释曰：知非主人自荐者，案《昏礼》礼宾“赞者荐脯醢”，《周礼·膳宰》“荐脯醢”，皆非主人，故知此亦非主人，是有司也。 \\n 　 \\n 宾升席，自西方。升由下也，升必中席。 \\n [疏]“宾升席自西方”。○注“升由”至“中席”。○释曰：案《曲礼》云：“席南乡、北乡，以西方为上。”今升席自西方，云“升由下”者，以宾统於主人，以东方为上，故以西方为升由下也。 \\n 　 \\n 乃设折俎。牲体枝解节折在俎。 \\n [疏]“乃设折俎”。○注“牲体”至“在俎”。○释曰：凡解牲体之法，有全蒸其豚，解为二十一体。体解，即此折俎是也。是以下有宾俎脊、胁、肩，介俎脊、胁、肫、胳，是体解也。 \\n 　 \\n 主人阼阶东疑立。宾坐，左执爵，祭脯醢。坐，坐於席。祭脯醢者以右手。 \\n  \\n [疏]“主人”至“脯醢”。○注“坐坐”至“右手”。○释曰：知宾坐坐於席上者，上文宾升席，下文降席，故知此坐在席可知。云“祭脯醢者以右手”者，此经左执爵，明祭用右手，是以《乡射》亦云“右祭脯醢”。 \\n 　 \\n 奠爵于荐西，兴，右手取肺，却左手执本，坐，弗缭，右绝末以祭，尚左手，哜之。兴，加于俎。兴，起也。肺离之。本，端厚大者。缭犹紾也。大夫以上，威仪多。紾绝之，尚左手者，明垂紾之，乃绝其末。哜，尝也。 \\n  \\n [疏]“奠爵”至“于俎”。○注“兴起”至“尝也”。○释曰：奠爵於荐右者，为取肺奠之将举，故奠於右。《礼记·少仪》云“取俎进俎，不坐”，是以取时奠爵兴，至加于俎又兴也。云“肺离之。本，端厚大”者，此是举肺刲者，於下记文。本谓根本，肺之大端，故云厚大。云“缭，犹紾也”者，弗缭即弗紾，一也。云“大夫以上，威仪多”者，此《乡饮酒》大夫礼，故云缭祭，《乡射》士礼，云绝祭。但云缭必兼绝，言绝不得兼缭，是以此经云缭兼言绝也。言大夫以上，则天子诸侯亦缭绝兼有，但礼篇亡，无以可知也。案《周礼·大祝》云：辨九祭，“七曰绝祭，八曰缭祭”，注云：“本同，礼多者缭之，礼略者绝则祭之。”亦据此与《乡射》而言也。大夫已上为缭祭，《燕礼》、《大射》虽诸侯礼，以宾皆大夫为之，臣在君前，故不为缭祭，皆为绝祭也。云“哜，尝也”者，哜至齿则尝之也。 \\n 　 \\n 坐捝手，遂祭酒。捝，拭也。古文捝作说。 \\n [疏]“坐捝手遂祭酒”。○注“捝拭”至“作说”。○释曰：案《内则》事佩之中有帨，则宾客自有帨巾以拭手也。坐捝手，因事曰遂，因坐祭酒，故云遂也。案《乡射》“坐捝手，执爵遂祭”，此不言执爵，省文也。 \\n 　 \\n 兴，席末坐啐酒。啐亦尝也。 \\n [疏]“兴席末坐啐酒”。○注“啐亦尝也”。○释曰：言“席末”，谓於席之尾，故云末。《乡饮酒义》云：“祭荐、祭酒，敬礼也。哜肺，尝礼也。啐酒，成礼也。於席末，言是席之正，非专为饮食也。此所以贵礼而贱财也。”注云：“祭荐、祭酒、哜肺於席中，唯啐酒於席末。”是也。啐酒於席末者，酒是财，贱财之义也。云“啐亦尝”者，亦前肺云哜，是至齿为尝。此酒云啐，谓入口为尝，虽至齿，入口不同，皆是尝也。又肺於前用之不得言成礼，酒后乃用，故云成礼，异於肺也。 \\n 　 \\n 降席，坐奠爵，拜，告旨，执爵，兴。主人阼阶上答拜。降席，席西也。旨，美也。 \\n  \\n [疏]“降席”至“答拜”。○注“降席”至“美也”。○释曰：宾拜告旨，主人拜崇酒，其节同，义即异矣。宾言旨，甘主人之位，啐则拜之。主人云崇者，崇，充也，谢宾以酒恶相充实，饮讫，乃崇酒。先后亦同也。 \\n 　 \\n 宾西阶上北面坐，卒爵，兴，坐奠爵，遂拜，执爵，兴。主人阼阶上答拜。卒，尽也。於此尽酒者，明此席非专为饮食起。 \\n  \\n [疏]“宾西”至“答拜”。○注“卒尽”至“食起”。○释曰：言“遂拜”者，亦因奠爵不起，因拜也。云“於此尽酒者，明此席非专为饮食起”者，但此席为宾贤能起，故谓在席尽爵，於此西阶上卒之也。云“不专为饮食”者，啐酒於席末，兼为饮食之事，故以不专言之也。 \\n 　"}
{"章节": "卷九 乡饮酒礼第四", "正文": "卷九乡饮酒礼第四 \\n  \\n  \\n 　 \\n 　 \\n 宾降洗，将酢主人。 \\n [疏]“宾降洗”。○注“将酢主人”。○释曰：自此已下至“西阶上答拜”，论宾酢主人之事。云“将酢主人”者，案《尔雅》云：“酢，报也。”前得主人之献，今将酌以报之，故降洗而致絜敬，故云将酢主人也。 \\n 　 \\n 主人降。亦从宾也。降，降立阼阶东，西面。 \\n [疏]“主人降”。○注“降立”至“西面”。○释曰：知面位如此者，案下云“主人复阼阶东，西面”，故知此当於阼阶东西面也。 \\n 　 \\n 宾坐奠爵，兴辞。西阶前也。 \\n [疏]“宾坐奠爵兴辞”。○注“西阶前也”。○释曰：郑知“西阶前”者，《乡射》云：“宾西阶前东面坐奠爵，兴，辞降。”此亦然，故也。 \\n 　 \\n 主人对，宾坐取爵，適洗南，北面。主人阼阶东，南面辞洗。宾坐奠爵于篚，兴对。主人复阼阶东，西面。宾东北面盥，坐取爵，卒洗，揖让如初，升。主人拜洗，宾答拜，兴，降盥，如主人礼。宾实爵主人之席前，东南面酢主人。主人阼阶上拜，宾少退。主人进受爵，复位，宾西阶上拜送爵，荐脯醢。主人升席自北方，设折俎，祭如宾礼。祭者，祭荐俎及酒，亦哜啐。 \\n  \\n [疏]“主人”至“宾礼”。○注“祭者”至“哜啐”。○释曰：此宾坐取爵，適洗南盥，坐取爵，卒洗，以此言之，则宾未盥，主人辞洗。案《乡射礼》盥讫将洗，主人乃辞洗，先后不同者，彼与乡人习礼轻，故盥讫乃辞洗，此乡人将宾举之，故未盥先辞洗，重之故也。若然，《乡射礼》内兼有乡大夫，即尊与州长同於盥后辞洗者，以其盥后辞洗是礼之常故也。但《乡射》“宾坐取爵適洗，坐奠爵于篚下”，主人辞洗之时，宾方奠爵于篚下，此不奠爵篚下，便言奠爵于篚者，《乡射》云“宾坐取爵洗”之时，未得主人之命，故得奠於篚下，得主人之命，乃奠于篚。此则宾取爵適洗，未奠之时，主人即辞，故奠于篚也。云“揖让如初，升”者，谓前主人卒洗，一揖一让升也。云“降盥，如主人礼”者，谓如主人降盥礼，则此宾降，主人亦降，宾辞降，主人对，一与主人降辞已下同也。云“祭如宾礼”者，如上宾祭时坐，“左执爵，右祭脯醢，奠爵于荐西，兴，右手取肺，卻左手执本，坐，弗缭，右绝末以祭，尚左手，哜之。兴，加于俎。坐捝手，遂祭酒。兴，席末坐，啐酒。”故云祭如宾礼。云“祭者，祭荐俎及酒”者，荐谓脯醢，俎即离肺也。云“亦哜啐”者，直云祭如宾礼。嫌祭不哜啐，故郑明之。云亦哜肺啐酒，是以下文云“不告旨”，明亦啐也。 \\n 　 \\n 不告旨。酒，己物也。 \\n 自席前適阼阶上，北面坐卒爵，兴，坐奠爵，遂拜，执爵兴。宾西阶上答拜。自席前者，啐酒席末，因从北方降，由便也。 \\n  \\n [疏]“自席”至“答拜”。○注“自席”至“便也”。○释曰：案《曲礼》云席“东乡、西乡以南方为上，南乡、北乡以西方为上。”凡升席，必由下，降由上。今主人当降自南方，以啐酒於席末，遂因从席北头降，又从北向南，北面拜，是由便也。若降由上之正，亦是便，故下云主人作相“降席自南方”，不由北方，亦由便也。 \\n 　 \\n 主人坐奠爵于序端，阼阶上北面再拜崇酒。宾西阶上答拜。东西墙谓之序。崇，充也，言酒恶，相充实。 \\n  \\n [疏]“主人坐奠爵于序端”。○注“东西”至“充实”。○释曰：“奠爵于序端”者，拟后酬宾讫，取此爵以献介也。云“东西墙谓之序”者，《尔雅·释宫》文。但彼云“东西厢”，厢即墙，故变言之也。 \\n 　 \\n 主人坐取觯于篚，降洗。宾降，主人辞降。宾不辞洗，立当西序，东面。不辞洗者，以其将自饮。 \\n  \\n [疏]“主人”至“东面”。○释曰：自此至“复位”，论主人酬宾之事。○注“不辞”至“自饮”。○释曰：酬酒先饮，乃酬宾，故云“将自饮”。若然，既自饮而盥洗者，礼法宜絜故也。若然，经云“宾降主人辞”，应奠爵，不言者，理在可知，故为文略也。 \\n 　 \\n 卒洗，揖让升。宾西阶上疑立。主人实觯酬宾，阼阶上北面坐奠觯，遂拜，执觯兴。宾西阶上答拜。酬，劝酒也。酬之言周，忠信为周。 \\n  \\n [疏]“卒洗”至“答拜”。○注“酬劝”至“为周”。○释曰：云“宾西阶上疑立”者，待主人自饮故也。云“酬之言周，忠信为周”者，此解主人将酬宾，先自饮之意。以其酬宾若不自先饮，主人不忠信，恐宾不饮，示忠信之道，故先自饮，乃饮宾为酬也。忠信为周，《国语》文。 \\n 　 \\n 坐祭，遂饮，卒觯，兴，坐奠觯，遂拜，执觯兴。宾西阶上答拜。主人降洗，宾降，辞如献礼。升，不拜洗。不拜洗，杀於献。 \\n  \\n [疏]“坐祭”至“拜洗”。○注“不拜洗杀於献”。○释曰：云“坐祭，遂饮”者，因坐祭即饮，饮卒觯，因事曰遂，故曰遂。云“辞，如献礼”者，主人辞，宾降，主人为己洗爵，此与献宾时同，故云“辞如献礼”。礼杀升堂，不拜洗，与献时异，故别言之，使不蒙如也。礼杀於献者，献时拜洗，礼初不杀故也。 \\n 　 \\n 宾西阶上立，主人实觯宾之席前，北面，宾西阶上拜，主人少退，卒拜，进，坐奠觯于荐西。宾已拜，主人奠其觯。 \\n  \\n [疏]“宾西”至“荐西”。○注“宾已”至“其觯”。○释曰：宾已拜，“主人奠其觯”者，非久停，下文宾取之“奠于荐东”是也。 \\n 　 \\n 宾辞，坐取觯，复位。主人阼阶上拜送，宾北面坐奠觯于荐东，复位。酬酒不举，君子不尽人之欢，不竭人之忠，以全交也。 \\n  \\n [疏]“宾辞”至“复位”。○注“酬酒”至“交也”。○释曰：宾辞，不解所辞之事，案《乡射》：“二人举觯于宾与大夫，进，坐奠于荐右，宾与大夫辞，坐受觯以兴。”注云：“辞，辞其坐奠觯。”以彼云宾与大夫辞，即云坐受觯以兴。若自手受之以举觯，是礼已，故宾与大夫可以当亢答之礼，得云辞其亲奠。此礼初，宾谦卑，不辞其奠，故经不云坐受以兴。然此辞是主人复亲酌已，故《乡射》主人酬宾云宾辞，郑注云“辞主人复亲酌己”是也。云“酬酒不举，君子不尽人之欢，不竭人之忠，以全交也”者，并《曲礼》文。案彼欢谓饮食，忠谓衣服，引之并谓饮食者，郑於彼欢与忠相对解之，故欢为饮食，忠为衣服，通而言之，总为饮食，於义合也。云“全交”者，所有饮食与已已尽之，恐人嫌贫而交绝，故不尽为全交，酬酒不饮亦是全交，故引为证也。此以奠於荐东，为酬酒不举。案《燕礼》二人媵爵于公，“奠于荐南”，彼皆举为旅酬而在左者，郑彼注云：“奠于荐南，不敢必君举也。”案《特牲》主人酬宾，“奠于荐北”，彼举旅而在左者，郑彼云：“行神惠。”故不与此同也。 \\n 　 \\n 主人揖，降。宾降，立于阶西，当序，东面。主人将与介为礼，宾谦，不敢居堂上。 \\n  \\n [疏]“主人”至“东西”。○注“主人”至“堂上”。○释曰：自此下至“主人介右答拜”，论主人献介之事。 \\n 　 \\n 主人以介揖让升，拜如宾礼。主人坐取爵于东序端，降洗。介降，主人辞降，介辞洗，如宾礼。升，不拜洗。介礼杀也。 \\n  \\n [疏]“主人”至“拜洗”。○注“介礼杀也”。○释曰：案上主人迎宾之时，介与众宾从入，又主人与客三揖至於阶之时，介与众宾亦随至西阶下东面。今此文云揖让升，如客礼，则唯於升堂时相让，无庭中三揖之事矣。升堂而云拜者，谓拜至亦如宾矣。云“介礼杀也”者，谓不拜洗，是以《乡饮酒义》云“三让以宾升，拜至、献酬、辞让之节繁，及介省矣”是也。 \\n 　 \\n 介西阶上立。不言疑者，省文。 \\n [疏]注“不言疑者，省文”。○释曰：此决上献酬辞宾时，宾於西阶上疑立，此亦当献酒节而不言疑者，省文也。 \\n 　 \\n 主人实爵介之席前，西南面献介。介西阶上北面拜，主人少退。介进，北面受爵，复位。主人介右北面拜送爵，介少退。主人拜于介右，降尊以就卑也。今文无北面。 \\n  \\n [疏]“主人”至“少退”。○注“主人”至“北面”。○释曰：云主人“介之席前，西南面献介”者，以介席东面，故邪向之。若献宾时，於宾席前北面向之也。“主人拜于介右，降尊以就卑也”者，以主人献宾时，主人自在阼阶，今於献介，主人来在西阶介右，是介卑，故降主人之尊，就西阶介之东北面拜也。至旅酬皆同阶者，礼杀故也。 \\n 　 \\n 主人立于西阶东，荐脯醢。介升席自北方，设折俎。祭如宾礼，不哜肺，不啐酒，不告旨。自南方降席，北面坐卒爵，兴，坐奠爵，遂拜，执爵兴。主人介右答拜。不哜啐，下宾。 \\n  \\n [疏]“主人”至“答拜”。○注“不哜啐下宾”。○释曰：云“主人立于西阶东”者，始献介之时近西，在介右，今於设荐之时，主人无事，稍近东。案上献宾荐设之时，主人云“疑立”，此不言者，文略也。云“主人介右答拜”者，还近西於前立处答拜也。 \\n 　 \\n 介降洗，主人复阼阶，降辞如初。如宾酢之时。 \\n [疏]“介降”至“如初”。○注“如宾酢之时”。○释曰：自此至“介降立于宾南”，论介酢主人之事。云“主人复阼阶，降辞如初”者，如宾酢主人之时，介辞主人从己降，主人辞介为己洗，一皆如之也。 \\n 　 \\n 卒洗，主人盥。盥者，当为介酌。 \\n [疏]“卒洗主人盥”。○注“盥者当为介酌”。○释曰：此主人自饮而盥者，尊介也。是以《乡射》云：大夫将酢，主人卒洗，“主人盥”。注云：“盥者，虽将酌自饮，尊大夫，不敢亵。”是其类也。 \\n 　 \\n 介揖让升，授主人爵于两楹之閒。就尊南授之。介不自酌，下宾。酒者，宾主共之。 \\n  \\n [疏]“介揖”至“之间”。○释曰：“揖让升”者，谓一揖一让升也。云“授主人爵于两楹之间”，以爵授主人也。○注“就尊”至“共之”。○释曰：知两楹间是尊南者，以上云尊於房户閒，房户閒当两楹之北，故云“就尊南授之”也。云“介不自酌，下宾”者，以其宾亲酌以酢主人，此不自酌，故云下宾也。云“酒者，宾主共之”者，此郑解酒宾主共之，故宾自酌以酢主人，介卑，故不敢酌，是以《乡饮酒义》云“尊於房户之閒，宾主共之”是也。 \\n 　 \\n 介西阶上立。主人实爵，酢于西阶上，介右坐奠爵，遂拜，执爵兴。介答拜。主人坐祭，遂饮，卒爵，兴，坐奠爵，遂拜，执爵兴。介答拜。主人坐奠爵于西楹南，介右再拜崇酒。介答拜。奠爵西楹南，以当献众宾。 \\n  \\n [疏]“介西”至“答拜”。○释曰：此主人既受爵，介无事，故於西阶上立。不言疑立，可知也，亦省文。○注“奠爵”至“众宾”。○释曰：知此奠爵为众宾者，案下文云“主人揖升坐取爵于西楹下”是也。乡射无介，故献众宾时於东序端，取爵献讫，奠爵于篚也。 \\n 　 \\n 主人复阼阶，揖降。介降立于宾南。 \\n [疏]“主人”至“宾南”。○释曰：向来主人与介行礼於西阶上，事讫，故复阼阶揖让降。介降立于宾南者，以将献众宾，故介无事，就宾南也。 \\n 　 \\n 主人西南面三拜众宾，众宾皆答壹拜。三拜、壹拜，示遍，不备礼也。不升拜，贱也。 \\n  \\n [疏]“主人”至“壹拜”。○注“三拜”至“贱也”。○释曰：自此已下至“奠于篚”，论献众宾之事。云“西南面”者，以其主人在阼阶下，众宾在宾、介之南，故西南向拜之。云“三拜、壹拜，示遍，不备礼也”者，众宾各得主人一拜，主人亦遍得一拜，是不备礼，故《乡射》云：“三拜众宾，众宾皆答壹拜。”彼注云：“三拜，示遍也。壹拜，不备礼也。”大夫礼皆然，故《少牢》云：“主人三拜籑者，籑者皆答拜。”郑云：“三拜，旅之示遍也。”又《有司彻》云：“主人降南面，拜众宾于门东，三拜众宾，门东北面，皆答壹拜。”大夫尊，故也。士则答再拜，故《特牲》云：主人“三拜众宾，众宾答再拜。”郑云“众宾再拜者，士贱，旅之，得备礼”是也。云“不升拜，贱也”者，此决上主人与宾、介行礼皆升堂拜，至此三拜，宾贱，故不升拜至也。 \\n 　 \\n 主人揖升，坐取爵于西楹下，降洗，升实爵，于西阶上献众宾。众宾之长升拜受者三人。长，其老者，言三人，则众宾多矣。 \\n  \\n [疏]“主人”至“三人”。○注“长其”至“多矣”。○释曰：云“主人揖升”者，从三人为首，一一揖之而升也。云“降洗，升实爵”者，以下不更言洗，则以下因此不复洗矣。云“西阶上献众宾”者，下别言众宾之长三人，则众宾之中兼言堂下众宾，故郑云“众宾多矣”。自三人已下，於下便以次历言之矣。云“拜受者三人”，则堂下众宾不拜受矣。 \\n 　 \\n 主人拜送。於众宾右。 \\n [疏]“主人拜送”。○注“於众宾右”。○释曰：知在众宾右，拜送者约上文介右而知也。 \\n 　 \\n 坐祭，立饮，不拜既爵。授主人爵，降复位。既，卒也。卒爵不拜，立饮，立授，贱者礼简。 \\n  \\n [疏]“坐祭”至“复位”。○注“既卒”至“礼简”。○释曰：云“卒爵不拜，立饮，立授，爵贱者礼简”者，宾贤能，以贤者为宾，其次为介，不间长幼。其三宾德劣于宾、介，则数年之长幼，故上众宾之长也。宾介则坐祭，坐饮，又拜既爵，此三宾则坐祭，与宾、介同不拜既爵、立饮、立授则异，贱，故礼简也。 \\n 　 \\n 众宾献，则不拜受爵，坐祭，立饮。次三人以下也，不拜，礼弥简。 \\n  \\n [疏]“众宾”至“立饮”。○注“次三”至“弥简”。○释曰：此据堂下众宾不拜受，简於三人，故云“礼弥简”也。 \\n 　 \\n 每一人献，则荐诸其席。谓三人也。 \\n [疏]“每一”至“其席”。○注“谓三人也”。○释曰：上已云献，此以下别言荐。云每一人，还发三人而言。云“每一人献则荐诸、其席”，则一一得献，即荐之，以其言席，又下别言众宾，则此三是三人，故郑云“三人”也。 \\n 　 \\n 众宾辩有脯醢。亦每献荐於其位，位在下。今文辩皆作遍。 \\n [疏]“众宾辩有脯醢”。○注“亦每”至“作遍”。○释曰：云“亦每献荐於其位”者，如上三人，一一荐之。知位在下者，以其言堂下立侍，不合有席，既不言席，故位在下，既不言其数，则乡人有学识者，皆来观礼，皆入饮酒之内。是以《乡射》云：旅酬堂上，“辩，卒受者兴，以旅在下者”，明众宾在堂下也。 \\n 　 \\n 主人以爵降，奠于篚。不复用也。 \\n [疏]“主人”至“于篚”。○释曰：以此合一献遍，不复用，故以主人爵降，奠於篚也。 \\n 　 \\n 揖让升。宾厌介升，介厌众宾升，众宾序升，即席。序，次也。即，就也。今文厌皆为揖。 \\n  \\n [疏]“揖让”至“即席”。○注“序次”至“为揖”。○释曰：自此至“举觯者降”，论遍献众宾讫，将以旅酬之事。云“众宾序升”者，谓三宾堂上有席者，以年长为首，以次即席也。云“今文厌皆为揖”，不从者，以宾相引以手，不得为揖故也。 \\n 　 \\n 一人洗，升，举觯于宾。一人，主人之吏。发酒端曰举。 \\n [疏]“一人”至“于宾”。○注“一人”至“曰举”。○释曰：此一人举觯，为旅酬也。云“发酒端曰举”者，从上至下遍饮讫，又从上而起，是发酒端曰举也。 \\n 　 \\n 实觯，西阶上坐奠觯，遂拜，执觯兴，宾席末答拜。坐祭，遂饮，卒觯兴，坐奠觯，遂拜，执觯兴，宾答拜。降洗，升实觯，立于西阶上，宾拜。宾拜，拜将受觯。 \\n  \\n [疏]“实觯”至“宾拜”。○注“宾拜拜将受觯”。○释曰：云“宾席末答拜”者，谓於席西南面，非谓席上，近西为末，以其无席上拜法也。已下宾拜皆然。 \\n 　 \\n 进，坐奠觯于荐西。宾辞，坐受以兴。举觯不授，下主人也。言坐受者，明行事相接，若亲受，谦也。 \\n  \\n [疏]“进坐”至“以兴”。○注“举觯”至“谦也”。○释曰：云“举觯不授，下主人也”者，决上主人献宾皆亲授而奠之，今不亲授，是下主人。《乡射》注云：“不授，贱不敢也。”下主人明。此亦贱不敢授也。云“言坐受者，明行事相接，若亲受，谦也”者，若於人手相授受，名为受，不於人取之，不得言受。今於地取之而言受者，以主人奠之，宾取之而无隔绝，虽於地，若手受之，故云明行事相接若亲受之谦也。 \\n 　 \\n 举觯者西阶上拜送，宾坐奠觯于其所。所，荐西也。 \\n [疏]“举觯”至“其所”。○注“所荐西也”。○释曰：宾奠於其所者，待作乐后立司正，宾乃取此觯以酬主人，以其将举，故且奠之於右也。 \\n 　 \\n 举觯者降。事已。 \\n [疏]“举觯者降”。○注“事已”。○释曰：案《乡射》“举觯者降”后有大夫，此不言者，大夫观礼之人，或来或否，故不言也。 \\n 　 \\n 设席于堂廉，东上。为工布席也。侧边曰廉，《燕礼》曰：“席工於西阶上少东，乐正先升，北面。”此言乐正先升，立于西阶东，则工席在阶东。 \\n  \\n [疏]“设席”至“东上”。○注“为工”至“阶东”。○释曰：自此下至“乐正告于宾乃降”，论主人乐宾之事。大判总为作乐，其中别有四节之殊：有歌，有笙，有间，有合，次第不同也。案《燕礼》“席工于西阶上”，即云“乐正先升”，《大射》亦云“席工于西阶上，工六人四瑟”，始云“小乐正从之”，不同者，《燕礼》主於欢心，尚乐，故先云乐正先升，《大射》主於射，略於乐，故辨工数，乃云乐正从之也。若然，此主於乐，不与燕同，而席工下辨工数，乃云乐正升者，此臣礼避初也。至於《乡射》亦应主於射，略於乐，而不言工数，先云乐正，而不与《大射》同者，亦是避初之事也。云“为工布席也”者，以《乡射》、《燕礼》、《大射》皆席工连言，此不言席工，文不具尔，故此为工布席。下云工入升，明此席也。引《燕礼》者，欲证此席为工，又取此工席在西阶东，以其此经云堂廉东上，不言阶东，故取《燕礼》西阶上少东，乐正又在工西。此下云乐正於西阶东，据乐正於西阶东，而立在工西，则知工席更在阶东、北面可知。但此言近堂廉，亦在阶东，彼云阶东亦近堂廉也。 \\n 　 \\n 工四人，二瑟，瑟先。相者二人，皆左何瑟，后首，挎越，内弦，右手相。四人，大夫制也。二瑟，二人鼓瑟，则二人歌也。瑟先者，将入，序在前也。相，扶工也，众宾之少者为之，每工一人。《乡射礼》曰“弟子相工如初入”，天子相工使视了者，凡工，瞽矇也，故有扶之者。“师冕见，及阶，子曰：‘阶也。’及席，子曰：‘席也。’”固相师之道。后首者，变于君也。挎，持也。相瑟者则为之持瑟。其相歌者，徒相也。越，瑟下孔也。内弦，侧担之者。 \\n  \\n [疏]“工四”至“手相”。○注“四人”至“之者”。○释曰：云“四人，大夫制也”者，此乡大夫饮酒而云四人，《大射》诸侯礼而云六人，故知四人者，大夫制也。《燕礼》亦诸侯礼，而云四人者，郑彼注云：工四人者，《燕礼》轻，从大夫制也。《乡射》是诸侯之州长，士为之，其中兼有乡大夫，以三物询众庶行《射礼》法，故工亦四人，大夫制也。若然，士当二人，天子当八人，为差次也。云“二瑟，二人鼓瑟，则二人歌也”者，既云工四人二人瑟，明二人鼓瑟可知也。云“相，扶工也，众宾之少者为之”者，见《乡射》云：“乐正適西方，命弟子。”弟子则众宾之少者也。云“每工一人”者，案《周礼》瞽三百人，又此经二人瑟，相者二人，皆左何瑟。又《大射》仆人正相大师，以诸文言之，故知每工一人。若然，此经工四人，二人瑟，相二人，则工二人。歌虽不言相，亦二人可知。以空手无事，故不言也。云“《乡射礼》曰弟子相工如初入”者，彼谓将射，乐正命弟子相工迁乐於下，降时如初入之次第，亦瑟先歌后，引之，证弟子相工之事。天子相工亦使眡了为之，知者，见《周礼·眡瞭职》云“凡乐事相瞽”是也。云“凡工，瞽矇也”者，郑司农云：无目眹谓之瞽，有目眹而无见谓之矇，有目无眸予谓之瞍，故《诗·大雅》云“矇瞍奏工”是也。引《论语》者，证瞽人无目，须扶之义也。云师，即大师之官，无目矇瞽之长也。云“后首者，变於君也”者，案《燕礼》云：“小臣左何瑟，面鼓。”注云：“燕尚乐，可鼓者在前也。”此《乡饮酒》亦尚乐，而不面鼓，是变於君也。案《大射》主於射，略於乐，《乡射》亦应主於射，略於乐，所以面鼓，亦是变於君也。云“挎，持也”者，瑟底有孔越，以指深入谓之挎也。云“其相歌者，徒相也”者，徒，空也，无可荷空，以右手相，以经不言故也。云“内弦，侧担之者”，以左於外，侧担之使弦向内也。 \\n 　 \\n 乐正先升，立于西阶东。正，长也。 \\n [疏]“乐正”至“阶东”。○注“正长也”。○释曰：案《周礼》有大司乐、乐师，天子之官。此乐正者，诸侯及大夫、士之官，当天子大司乐。言先升，对后升。云“长”，乐官之长也。 \\n 　 \\n 工入，升自西阶。北面坐。相者东面坐，遂授瑟，乃降。降立于西方，近其事。 \\n  \\n [疏]“工入”至“乃降”。○注“降立”至“其事”。○释曰：工入升，不言歌瑟先后，案上文已云瑟先其歌可知也。郑知“降立於西方，近其事”者，《乡射》云：“乐正適西方，命弟子赞工迁乐。”故知西方是近其事也。 \\n 　 \\n 工歌《鹿鸣》、《四牡》、《皇皇者华》。三者皆《小雅》篇也。《鹿鸣》，君与臣下及四方之宾燕，讲道修政之乐歌也。此采其己有旨酒，以召嘉宾，嘉宾既来，示我以善道。又乐嘉宾有孔昭之明德，可则效也。《四牡》，君劳使臣之来乐歌也。此采其勤苦王事，念将父母，怀归伤悲，忠孝之至，以劳宾也。《皇皇者华》，君遣使臣之乐歌也。此采其更是劳苦，自以为不及，欲谘谋于贤知而以自光明也。 \\n  \\n [疏]“工歌”至“者华”。○注“三者”至“光明”。○释曰：凡歌《诗》之法，皆歌其类。此时贡贤能，拟为卿大夫，或为君所燕食，以《鹿鸣》诗也；或为君出聘，以《皇皇者华》诗也；或使反为君劳来，以《四牡》诗也。故宾贤能而预歌此三篇，使习之也。云“三者皆《小雅》篇也”者，其诗见於《小雅》之内也。云“《鹿鸣》，君与臣下及四方之宾燕，讲道修政之乐歌也”者，自此已下，郑皆先引《诗序》於上，复引《诗经》於下，以其子夏作序，所以序述经意，故郑并引之也。案《鹿鸣》序云：“《鹿鸣》，燕群臣嘉宾也。”然后群臣嘉宾得尽其心之事，还依序而言也。云“此采其己有旨酒，以召嘉宾，嘉宾既来，示我以善道”至“可则效也”者，案彼经云“我有旨酒，以燕乐嘉宾之心”，又云“示我周行”，“德音孔昭，视民不恌，是则是效”之事。《四牡》序云：“劳使臣之来也。”经云：“王事靡盬，我心伤悲”，“岂不怀归”，“将母来谂。”《皇皇者华》序云：“君遣使臣也。”经云：“於彼原隰，駪駪征夫，每怀靡及”，“周爰谘谋”之事，故郑依而引之为证也。 \\n 　 \\n 卒歌，主人献工。工左瑟，一人拜，不兴，受爵。主人阼阶上拜送爵。一人，工之长也。凡工贱，不为之洗。 \\n  \\n [疏]“卒歌”至“送爵”。○注“一人”至“之洗”。○释曰：云“一人，工之长也”者，谓就四人之内为首者也。云“凡工贱，不为之洗”者，下大师为之洗，是君赐者为之洗，明自外不为之洗也。案此《乡饮酒》及《燕礼》同是主欢心尚乐之事，故有升歌笙閒合乐，及其献工献笙后閒合不献，以知二节自前已得献，故不复重献。《乡射》主於射，略於乐，无笙閒，唯有合乐，笙工并为，至终总献之。《大射》亦主於射，略於乐，但不閒歌，不合乐，故有升歌，《鹿鸣》三终，主人献工，乃后下管新宫，不复得献，此君礼异於《乡射》也。若《乡射》与《大射》同略於乐，《大射》不略升歌而略笙閒合者，《二南》是乡大夫之正，《小雅》是诸侯之正，郑注《乡射》云“不略合乐”者，不可略其正。诸侯不略《鹿鸣》之等，义亦然也。 \\n 　 \\n 荐脯醢，使人相祭。使人相者，相其祭酒、祭荐。 \\n [疏]“荐脯醢使人相祭”。○注“使人”至“祭荐”。○释曰：知“使人相祭”者，以相者扶工之人，每事使之指授，故知还使相者为之。知“祭酒、荐祭”者，以其云献荐脯醢即云相祭，知相其祭酒祭荐也。 \\n 　 \\n 工饮，不拜既爵，授主人爵。坐授之。 \\n [疏]注“坐授之”。○释曰：知“坐授之”者，以经不云“兴”，故知坐授之也。 \\n 　 \\n 众工则不拜，受爵，祭饮，辩有脯醢，不祭。祭饮，献酒重，无不祭也。今文辩为遍。 \\n  \\n [疏]“众工”至“不祭”。○注“祭饮”至“为遍”。○释曰：言“献酒重，无不祭也”者，众工诸事皆不备，尚祭饮，则知得献酒无有不祭，故知献酒重无不祭也。其正酬亦祭，至於旅酬以下，则不祭而已。故下记云：“凡旅不洗，不洗者，不祭。”郑注云：“敬礼杀也。”不甚絜也。此众工亦不洗而祭，是以云献酒重无不祭也。 \\n 　 \\n 大师，则为之洗，宾、介降，主人辞降。工不辞洗。大夫若君赐之乐，谓之大师，则为之洗，尊之也。宾、介降，从主人也。工，大师也。上既言献工矣，乃言大师者，大师或瑟，或歌也。其献之，瑟则先，歌则后。 \\n  \\n [疏]“大师”至“辞洗”。○注“大夫”至“则后”。○释曰：天子诸侯有常官，则有大师也。大夫则无常官，若君赐之乐，并乐人与之，则亦谓之大师，主人为之洗。若然，工非大师则无洗。云“宾，介降，从主人也”者，案《乡射》云：“大师则为之洗，宾降。”注云：“大夫不降，尊也。”此既大夫礼，则有大夫亦不降可知也。云“工，大师也”者，既言大师则为之洗，而云工不辞洗，故知工即大师。是以《论语》云“师冕见，孔子为之相”，郑云：“相，扶工。”是工为乐人之总称也。云“上既言献工矣，乃言大师者，大师或瑟，或歌也”者，以其前工有瑟有歌，后别言大师，则大师能瑟，或在瑟中，若大师能歌，或在歌中，故云大师或瑟或歌也。云“其献之，瑟则先，歌则后”者，以其序入及升堂，皆瑟先歌后，其献法皆先瑟后歌，是以知献之瑟先歌后，随大师所在，以次献之也。《燕礼》云：“卒歌，主人洗升，献工，工不兴，左瑟，一人拜，受爵。”注云：“左瑟，便其右。一人，工之长者也。”《燕礼》诸侯礼有常官，不言大师，以《燕礼》主为臣子，故工四人，从大夫制，其大师入工，不别言之也。《大射》云：“主人洗升，实爵，献工，工不兴，左瑟。”注云：“大师无瑟，於是言左瑟者，节也。”若大师在歌，亦先得献，与《燕》异也。 \\n 　 \\n 笙入堂下，磬南，北面立。乐《南陔》、《白华》、《华黍》。笙，吹笙者也，以笙吹此诗以为乐也。《南陔》、《白华》、《华黍》，《小雅》篇也，今亡，其义未闻。昔周之兴也，周公制礼作乐，采时世之诗以为乐歌，所以通情，相风切也，其有此篇明矣。后世衰微，幽、厉尤甚，礼乐之书，稍稍废弃。孔子曰：“吾自卫反鲁，然后乐正，《雅》、《颂》各得其所。”谓当时在者而复重杂乱者也，恶能存其亡者乎？且正考父校商之名颂十二篇于周大师，归以祀其先王。至孔子二百年之閒，五篇而已，此其信也。 \\n  \\n [疏]“笙入”至“华黍”。○释曰：此升歌讫得献，乃始入也。云“磬南，北面”者，磬既南面，其南当有击磬者在磬南、北面，而云笙入磬南北面者，在磬者之南北面也。○注“笙吹”至“信也”。○释曰：言“《小雅》篇也”者，今序仍在《鱼丽》之下，是《小雅》也。云“今亡，其义未闻”者，案诗《鱼丽》之下见子夏序，序此三篇。案彼子夏序云“《南陔》，孝子相戒以养也。《白华》，孝子之絜白也。《华黍》，时和岁丰，宜黍稷也。”此已上是子夏序，文则云“有其义而亡其辞”者，此是毛公续序。云有其义，指子夏序有其义也；云而亡其辞者，谓《诗》辞亡矣。若然，彼亡辞，此亡义，与此义异也。云“昔周之兴也，周公制礼作乐”至“明矣”者，欲明周公制此《仪礼》之时，有此三篇之意也。云“后世衰微，幽、厉尤甚”者，《礼运》云：孔子曰：我观周道，幽厉伤之，吾舍鲁何適。是幽厉尤甚者也。礼乐之书稍稍废弃者，自幽、厉已后，稍稍更加废弃，此篇之失也。又引孔子以下至“其信”者，欲明孔子以前，言亡三篇之意也。案《南陔》注云：“孔子论《诗》，《雅》、《颂》各得其所，时俱在耳。篇第当在於此，时遭战国及秦之世而亡之，其义则与众篇之义合编，故存。至毛公为诂训传，乃分众篇之义，各置於其篇端。”彼《诗》郑注又与此不同者，郑君注《礼》之时，未见《毛传》，以为此篇孔子前亡。注《诗》之时，既见《毛传》，以为孔子后失。必知战国及秦之世者，以子夏作序，具序三篇之义，明其《诗》见在，毛公之时亡其辞，故知当战国及秦之世也。 \\n 　 \\n 主人献之于西阶上。一人拜，尽阶，不升堂，受爵，主人拜送爵。阶前坐祭，立饮，不拜既爵，升授主人爵。一人，笙之长者也。笙三人，和一人，凡四人。《乡射礼》曰：“笙一人拜于下。” \\n  \\n [疏]“主人”至“人爵”。○注“一人”至“於下”。○辞曰：自此至“不祭”，论献笙者之事。云“一人拜”者，谓在地拜，乃尽阶，不升堂受爵也。云“一人，笙之长者也”者，笙者四人，今言一人受爵，明据为首长者而言也。云“笙三人，和一人，凡四人”者，案《乡射》记云：“三笙一和而成声。”注：“三人吹笙，一人吹和，凡四人。”《尔雅》曰“笙小者谓之和”是也。云“《乡射礼》曰：笙一人拜于下”者，即此一人拜者，亦在堂下可知。但献工之时，拜送在西阶东，以工在阶东故也。此主人拜送笙之时，在西阶上，以其笙在阶下，故不同也。 \\n 　 \\n 众笙则不拜，受爵，坐祭，立饮，辩有脯醢，不祭。亦受爵于西阶上，荐之者於其位，磬南。今文辩为遍。 \\n  \\n [疏]“众笙”至“不祭”。○注“亦受”至“为遍”。○释曰：众笙除一人之外，二人者不备礼，故亦受爵於西阶上者，与一人同也。云“荐之皆於其位，磬南”者，依前笙入，立于磬南之处，是其类也。 \\n 　 \\n 乃閒歌《鱼丽》，笙《由庚》；歌《南有嘉鱼》，笙《崇丘》；歌《南山有台》，笙《由仪》。閒，代也，谓一歌则一吹。六者皆《小雅》篇也。《鱼丽》，言大平年丰物多也。此采其物多酒旨，所以优宾也。《南有嘉鱼》，言大平君子有酒乐与贤者共之也。此采其能以礼下贤者，贤者累蔓而归之，与之燕乐也。《南山有台》，言大平之治以贤者为本。此采其爱友贤者，为邦家之基，民之父母，既欲其身之寿考，又欲其名德之长也。《由庚》、《崇丘》、《由仪》，今亡，其义未闻。 \\n  \\n [疏]“乃閒”至“由仪”。○释曰：此一经堂下吹笙，堂上升歌，閒代而作，故谓之“乃閒”也。○注“閒代”至“未闻”。○释曰：云“谓一歌则一吹”者，谓堂上歌《鱼丽》终，堂下笙中吹《由庚》续之。以下皆然。此《鱼丽》、《南有嘉鱼》、《南山有台》，其诗见在。云“六者皆《小雅》篇也”者，见编在《小雅》之内，故知之。见在者，郑君亦先引其序，后引其诗。案《鱼丽》序云：“《鱼丽》，美万物盛多也。”诗云：“君子有酒，旨且多。”《南有嘉鱼》序云：“大平之君子至诚，乐与贤者共之也。”诗云：“君子有酒，嘉宾式燕以乐。”《南山有台》序云：“乐得贤也。得贤则能为邦家立大平之基矣。”诗云：“乐只君子，邦家之基。”又云：“乐只君子，民之父母，遐不眉寿”是也。此其郑君所言义意。云“《由庚》、《崇丘》、《由仪》，今亡，其义未闻”者，案《诗》序云：“《由庚》，万物得由其道也。《崇丘》，万物得极其高大也。《由仪》，万物之生，各得其宜也。”“有其义而亡其辞”，此毛公续序，义与《南陔》、《白华》、《华黍》同。堂上歌者不亡，堂下笙者即亡，盖当时方以类聚，笙歌之诗，各自一处，故存者并存，亡者并亡也。 \\n 　 \\n 乃合乐，《周南》：《关雎》、《葛覃》、《卷耳》，《召南》：《鹊巢》、《采蘩》、《采蘋》合乐，谓歌乐与众声俱作。《周南》、《召南》，《国风》篇也。王后、国君夫人房中之乐歌也。《关雎》言后妃之德，《葛覃》言后妃之职，《卷耳》言后妃之志，《鹊巢》言国君夫人之德，《采蘩》言国君夫人不失职，《采蘋》言卿大夫之妻能修其法度。昔大王、王季居于岐山之阳，躬行《召南》之教，以兴王业。及文王而行《周南》之教，以受命。《大雅》云：“刑于寡妻，至于兄弟，以御于家邦。”谓此也。其始一国耳，文王作邑于丰，以故地为卿士之采地，乃分为二国。周，周公所食；召，召公所食。於时文王三分天下有其二，德化被于南土，是以其诗有仁贤之风者，属之《召南》焉；有圣人之风者，属之《周南》焉。夫妇之道，生民之本，王政之端，此六篇者，其教之原也。故国君与其臣下及四方之宾燕，用之合乐也。乡乐者，风也。《小雅》为诸侯之乐，《大雅》、《颂》为天子之乐。《乡饮酒》升歌《小雅》，礼盛者可以进取也。《燕》合乡乐，礼轻者可以逮下也。《春秋传》曰：《肆夏》、《繁遏》、《渠》，天子所以享元侯也。《文王》、《大明》、《绵》，两君相见之乐也。然则诸侯相与燕，升歌《大雅》，合《小雅》。天子与次国、小国之君燕亦如之，与大国之君燕，升歌《颂》，合《大雅》。其笙閒之篇未闻。 \\n  \\n [疏]“乃合”至“采蘋”。○注“合乐”至“未闻”。○释曰：此一经论堂上元缺一字堂下众声俱合之事也。云“合乐，谓歌乐众声俱作”者，谓堂上有歌瑟，堂下有笙磬，合奏此诗，故云众声俱作。云“《周南》、《召南》，《国风》篇也”者，案《论语》注《国风》之首篇，谓“十五国风之篇首”，义可知也。云“王后国君夫人房中之乐歌也”者，案《燕礼》记云：“有房中之乐。”注云“弦歌《周南》、《召南》之诗，而不用锺磬之节。谓之房中者，后、夫人之所讽诵以事其君子”是也。既名房中之乐用锺鼓奏之者，诸侯、卿、大夫燕、飨亦得用之，故用锺鼓。妇人用之，乃不用锺鼓，则谓之房中之乐也。云“《关雎》言后妃之德”以下至“修其法度”，《周南》三篇即言后妃，《召南》三篇则言夫人，不同者，此虽同是文王之化，《召南》是文王未受命已前之事，诸侯之礼，故称夫人，《周南》是文王受命称王之后，天子之礼，故称后也。云“昔大王、王季居于岐山之阳”者，案《鲁颂》云：“后稷之孙，实维大王，居岐之阳。”郑云：“大王自豳徙居岐阳。”是大王居於岐阳也。兼言王季者，王季，大王之子，继大王后亦居岐阳，至文王始居于丰，故兼言王季也。云“躬行《召南》之教，以兴王业”者，大王得鸑鷟鸣于岐，又实始翦商，王季又纂我祖考，是其以兴王业也。云“及文王而行《周南》之教，以受命”者，文王徙居丰，得赤雀之命，故云以受命也。郑注《乡射》云：“昔大王、王季、文王始居岐山之阳。”彼兼言文王者，欲见文王未受命以前，亦得《召南》之化。知者，案《羔羊》诗序云：“召南之国，化文王之政。”《摽有梅》序云：“召南之国，被文王之化。”此不兼言文王者，据文王徙丰，受命之后，专行《周南》之教，是《周南》十一篇唯言文王之化，不言大王、王季也。《大雅》云“刑于寡妻”者，是《大雅·思齐》之诗也。引之者，证文王施化，自近及远，自微至著之意。云“其始一国耳”者，谓大王自豳迁于岐山，周原膴々，过百里之地。言此者，欲见徙居于丰以后，二分天下，以此故国分与二公，故云文王作邑于丰，以故地为卿士之采地，乃分为二国也。云“周，周公所食；召，召公所食”者，此二公身为三公，下兼卿士，即上采地一也。云此者，欲见采地得称周召之意。云“於时文王三分天下有其二，德化被于南土”者，欲见周、召皆称南之意也。云“是以其诗有仁贤之风者，属之《召南》焉”者，谓文王未受命以前也。云“有圣人之风者，属之《周南》焉”者，谓受命以后也。故《诗》序云：“《关雎》、《麟趾》之化，王者之风，故系之周公。《鹊巢》、《驺虞》之德，诸侯之风也。先王之所以教，故系之召公。”必将《二南》系此二公者，天子不风，文王受命称王，故系於二公也。云“夫妇之道，生民之本，王政之端”者，欲见合乐之时，作此六篇之意也。云“故国君与其臣下及四方之宾燕，用之合乐也”者，此据《燕礼》而言之也。云“乡乐者，风也”者，亦据《燕礼》而言，故《燕礼》记云“遂合乡乐”者，据此《乡饮酒》、《乡大夫》所作也。云“《小雅》为诸侯之乐”者，则升歌《鹿鸣》之等是也。云“《大雅》、《颂》为天子之乐”者，《肆夏》、《繁遏》、《渠》之等是也。云“《乡饮酒》升歌《小雅》，礼盛者可以进取也”者，据此《乡饮酒》为飨礼，升歌《鹿鸣》，进取诸侯之乐，飨礼盛，可以进取也。云“《燕》合乡乐，礼轻者可以逮下也”者，逮，及也，以《燕礼》轻，故言可以逮下也。郑君据《仪礼》上下而言，其实飨、燕同乐，知者，穆叔如晋，晋侯飨之，歌《鹿鸣》之三，是与《燕礼》同乐也。若然，《小雅》云乡或进取，燕可以逮下者，飨亦逮下也。云“《春秋传》曰”者，襄公四年《左氏传》文。彼云：“穆叔如晋，晋侯享之，金奏《肆夏》之三，不拜。工歌《文王》之三，又不拜。歌《鹿鸣》之三，三拜。韩献子使行人子员问之曰：吾子舍其大，而重拜其细，敢问何礼也？穆叔对曰：《三夏》，天子所以享元侯也，使臣弗敢与闻。《文王》，两君相见之乐也，臣不敢及。《鹿鸣》，所以嘉寡君也，敢不拜嘉？”引之者，证《肆夏》、《繁遏》、《渠》是《颂》，谓天子之乐歌。案《锺师》杜子春注引吕叔玉云：“《肆夏》，时迈也。《繁遏》，执竞也。《渠》，思文也。”郑君不从，以为《诗》篇名《颂》之族类也，此歌之大者载在乐章，乐崩亦从而亡之，是以《颂》不能具是也。云“然则诸侯相与燕，升歌《大雅》，合《小雅》。天子与次国、小国之君燕亦如之，与大国之君燕，升歌《颂》，合《大雅》”者，此约穆叔云《肆夏》、《繁遏》、《渠》天子所以享元侯，《肆夏》、《繁遏》、《渠》则《颂》也。元侯，大国之君也。凡合乐者，遏取卑者一节，故歌《颂》，合《大雅》也。若元侯自相享，亦依此。案《诗谱》云：“天子、诸侯燕群臣及聘问之宾，皆歌《鹿鸣》，合乡乐。”郑云：诸侯相燕，天子与国君燕，与大国之君燕。《国语》及襄公四年公言飨见之者，亦欲飨同也。向来所言，皆据升歌合乐有此尊卑之差，若纳宾之乐，天子与五等诸侯同用《肆夏》，是以《燕礼》纳宾用《肆夏》。《礼记·郊特牲》云：“大夫之奏《肆夏》，由赵文子始也。”是大夫不得用之，其诸侯以上同用之也。云“其笙閒之篇未闻”者，案《乡饮酒礼》笙閒之乐前与升歌同在《小雅》，则知元侯及国君相飨燕，笙閒亦同升歌矣。而云未闻知，谓如《由庚》、《由仪》之等篇名未闻。 \\n 　 \\n 工告于乐正曰：“正歌备。”乐正告于宾，乃降。乐正降者，以正歌备，无事也。降立西阶东，北面。 \\n  \\n [疏]“工告”至“乃降”。○注“乐正”至“北面”。○释曰：郑知“降立西阶东，北面”者，以其堂上时在西阶之东，北面，知降堂下亦然。在笙磬之西，亦得监堂下之乐，故知位在此也。此《乡饮酒》及《乡射》大夫礼卑，无大师，故工告乐备。国君礼备，有大师告乐备。《大射》不告乐备者，是礼主於射，略於乐故也。 \\n 　 \\n 主人降席自南方，不由北方，由便。 \\n [疏]“主人降席自南方”。○注“不由北方由便”。○释曰：自此至“退立于觯南”，论立司正之事。云“不从北方，由便”者，主人之席南上，升由下，降由上，是其常而言。不从北方由便者，解礼，故所以升由下，降由上者，是由便也。 \\n 　 \\n 侧降。宾、介不从。 \\n [疏]“侧降”。○注“宾介不从”。○释曰：侧者，特也。宾、介不从，故言侧。上来主人降，宾、介皆从降，此独不从者，以其方燕，礼杀故也。 \\n 　 \\n 作相为司正。司正礼辞，许诺。主人拜，司正答拜。作，使也。礼乐之正既成，将留宾，为有解惰，立司正以监之。拜，拜其许。 \\n  \\n [疏]“作相为司正”。○注“作使至其许”。○释曰：上经云一相迎子门外，今将燕使为司正，监察宾主之事，故使相为司正也。云“礼乐之正既成”者，谓主人与宾行献酢之礼，是礼成也。升歌笙閒，合乐三终，是乐成也。故郑总言礼乐之正既成也。 \\n 　 \\n 主人升，复席。司正洗觯，升自西阶，阼阶上北面受命于主人。主人曰：“请安于宾。”司正告于宾，宾礼辞，许。为宾欲去，留之，告宾於西阶。 \\n  \\n [疏]“主人”至“辞许”。○注“为宾”至“西阶”。○释曰：此司正升西阶，適阼阶上，案《乡射》云司正“升自西阶，由楹内適阼阶上，北面”，彼此同。此不言由楹内者，省文也。云“告宾於西阶”者，《乡射》云司正西阶上，故知也。 \\n 　 \\n 司正告于主人，主人阼阶上再拜，宾西阶上答拜。司正立于楹閒以相拜，皆揖，复席。再拜，拜宾许也。司正既以宾许告主人，遂立楹閒以相拜。宾、主人既拜，揖就席。 \\n  \\n [疏]“司正”至“复席”。○注“再拜”至“就席”。○释曰：凡相拜者，当在宾主拜前。今相见，云在宾拜下者，以经云“司正告于主人”，因即拜宾，宾即答拜，文理切，不得先言相拜，故退之在下，其实相时在宾主拜前，是以《乡射》云：“司正告于主人，遂立楹閒以相拜，主人阼阶上再拜，宾西阶上答再拜。”是其相拜在前也。云“主、宾既拜，揖就席”者，以《乡射》宾主拜讫，即揖就席故也，知此亦然也。 \\n 　 \\n 司正实觯，降自西阶，阶閒北面坐奠觯，退共，少立。阶閒北面，东西节也。其南北当中庭。共，拱手也。少立，自正，慎其位也。己帅而正，孰敢不正。《燕礼》曰：“右还北面。” \\n  \\n [疏]“司正”至“少立”。○注“阶閒”至“北面”。○释曰：云“阶閒北面，东西节也”者，阶閒谓两阶之閒，东西等是东西节也。云“其南北当中庭”者，案《乡射》云：“司正实觯，降自西阶中庭，北面坐奠觯。”此经虽不言中庭，宜与彼同，故云中庭也。云“己帅而正，孰敢不正”者，此是《论语》孔子语季康子之言也。彼言子帅，指季康子为子；此言己帅，指司正为己，欲见司正退也。云“共，拱手也。少立，自正，慎其位也”者，欲见令宾主亦皆正，慎其位也。云“《燕礼》曰：右还北面”者，《燕礼》司正降自西阶，又还北面，取不背其君。此亦降自西阶，亦右还北面，取不背大夫也，故引以为证也。 \\n 　 \\n 坐取觯，不祭，遂饮，卒觯兴，坐奠觯，遂拜，执觯兴，盥洗，北面坐奠觯于其所，退立于觯南。洗觯奠之，示絜敬。立於其南以察众。 \\n  \\n [疏]“坐取”至“觯南”。○注“洗觯”至“察众”。○释曰：执觯兴洗北面者，案《乡射》、《大射礼》皆直云取觯洗，南面反奠於其所，不云盥，此俗本有盥者，误。又此文及《乡射》奠空觯，皆位南，北面奠之。《燕礼》、《大射》皆南面奠之者，以国君礼盛、仪多故也。 \\n 　"}
{"章节": "卷十 乡饮酒礼第四", "正文": "卷十乡饮酒礼第四 \\n  \\n  \\n 　 \\n 　 \\n 宾北面坐取俎西之觯，阼阶上北面酬主人。主人降席，立于宾东。初起旅酬也。凡旅酬者，少长以齿，终於沃盥者，皆弟长而无遗矣。 \\n  \\n [疏]“宾北”至“宾东”。○释曰：自此至“司正降复位”，论堂上堂下遍行旅酬之事。云“取俎西之觯”者，谓前一人举觯，奠于荐右，今为旅酬而举之。前主人酬宾奠于荐东者不举，故言俎西以别之。云“主人降席”，不云自南方北方者，案下记云：“主人、介凡升席自北方，降席自南方。”指此文也。○注“初起”至“遗矣”。○释曰：云“凡旅酬者，少长以齿”以下，并是《乡饮酒义》文，是以彼云：“宾酬主人，主人酬介，介酬众宾，少长以齿，终於沃洗者焉，知其能弟长而无遗矣。”案下记云：“主人之赞者西面北上，不与。”注云：“赞，佐也。谓主人之属，佐助主人礼事，彻鼏沃盥，设荐俎者。与，及也。不及，谓不及献酒，言不及献酒则旅酬，亦不与旅酬，所以酬正献也。”记又云：“无筭爵然后与。”若然，此旅酬得终於沃洗者，郑解酬之大法，欲见堂上宾、主人之党无不与，故郑君连引无筭爵旅酬，而言终沃洗也。其实此时未及沃洗也。 \\n 　 \\n 宾坐奠觯，遂拜，执觯兴，主人答拜。不祭，立饮，不拜，卒觯，不洗，实觯，东南面授主人。宾立饮卒觯，因更酌以乡主人，将授。 \\n  \\n 主人阼阶上拜，宾少退。主人受觯，宾拜送于主人之西。旅酬同阶，礼杀。 \\n  \\n [疏]注“旅酬同阶礼杀”。○释曰：决上正酬时不同阶，今同阶，故云“礼杀”也。 \\n 　 \\n 宾揖，复席。酬主人讫。 \\n 主人西阶上酬介。介降席自南方，立于主人之西，如宾酬主人之礼。主人揖，复席。其酌，实觯西南面授介。自此以下旅酬，酌者亦如之。 \\n  \\n [疏]注“其酌”至“如之”。○释曰：知“西南面授介”者，案宾酬主人时，於阼阶上东南面向之，则知此主人酬介于西阶上西南面可知。云“自此已下旅酬，酌者亦如之”者，谓亦如主人酬介，其酬酌介实觯，西南面授之，以其旅酬皆西阶上故也。 \\n 　 \\n 司正升相旅，曰：“某子受酬。”受酬者降席。旅，序也。於是介酬众宾，众宾又以次序相酬。某者，众宾姓也，同姓则以伯仲别之。又同，则以且字别之。 \\n  \\n [疏]注“旅序”至“别之”。○释曰：上文“作相为司正”，注云：“将留宾，为有懈惰，立司正以监之。”今以宾、主及介旅酬不监之，至众宾乃监者，以其主人与宾、介习礼已久，又各一位，不嫌失礼。至於众宾，既不久习礼，又同在一位，恐其失礼，故须监之也。云“某者，众宾姓也”者，以某在子上，故知是众宾姓也。若单言某，则是字，故《乡射》云“某酬某子”，注云：“某者，字也。”云“同姓则以伯仲别之”者，但此众宾之内有同姓，司正命之，则呼伯仲别之也。云“又同，则以且字别之”者，为同姓之中有伯仲同者，则以某甫且字别之也。 \\n 　 \\n 司正退立于序端，东面。辟受酬者，又便其赞上赞下也。始升相，西阶西北面。 \\n  \\n [疏]“司正”至“东面”。○注“辟受”至“北面”。○释曰：司正初时在堂上西阶西，北面命受酬者讫，退立于西序端东面者，一则案此下文“众受酬者受自左”，即是司正立处，故须辟之；二则东面时赞上赞下便也。云“始升相，西阶西北面”者，虽无正文，以众宾之席在宾西南面，介酬在西阶上，司正升相旅，当在西阶西北面命宾，故知位如此也。 \\n 　 \\n 受酬者自介右，由介东也。尊介，使不失故位。 \\n [疏]“受酬者自介右”。○注“由介”至“故位”。○释曰：北面以东为右，故郑云“由介东”也。云“尊介，使不失故位”者，凡授受之法者，授由其右，受由其左，即下文“众受酬者”是也。此受介酬者应自介左，而自介右者，介位在西，故云尊介使不失故位也。 \\n 　 \\n 众受酬者受自左，后将受酬者，皆由西变於介也。今文无众酬者。 \\n  \\n [疏]“众受”至“自左”。○注“后将”至“酬者”。○释曰：言“众受酬”者，谓上众宾之内为首者一人，自介右受之，自第二以下，并堂下众宾皆自左受之。言“变於介”者，即是授受之常法也。 \\n 　 \\n 拜，兴，饮，皆如宾酬主人之礼。嫌宾以下异也。 \\n 辩，卒受者以觯降，坐奠于篚。辩，辩众宾之在下者。《乡射礼》曰：“辩，遂酬在下者，皆升，受酬于西阶上。” \\n  \\n [疏]注“辩辩”至“阶上”。○释曰：引《乡射》者，彼礼与此同。经直言辩，不云“遂酬在下者，皆升，受酬于西阶上”者，文不具，故引以证也。 \\n 　 \\n 司正降，复位。觯南之位。 \\n [疏]“司正降复位”。○注“觯南之位”。○释曰：复位者，以相旅毕，堂上无事，故降复觯南之位。 \\n 　 \\n 使二人举觯于宾、介，洗，升实觯于西阶上，皆坐奠觯，遂拜，执觯兴。宾、介席末答拜。皆坐祭，遂饮，卒觯，兴，坐奠觯，遂拜，执觯兴，宾、介席末答拜。二人亦主人之吏。若有大夫，则举觯于宾与大夫。《燕礼》曰：“媵爵者于洗南，西面北上，序进盥洗。” \\n  \\n [疏]“使二”至“答拜”。○注“二人”至“盥洗”。○释曰：自此至“无筭乐”，论宾主燕坐爵乐无数之事。云“宾介席末答拜”者，宾於席西南面答拜，介於席南东面答。云“二人亦主人之吏”者，亦上一人举觯是主人之吏，以其主人使之，故知皆是主人之吏也。云“若有大夫，则举觯于宾与大夫”者，以其大夫尊於介故也。引《燕礼》者，证此二人举觯将盥时，亦於洗南西面北，上以次盥手也。 \\n 　 \\n 逆降，洗，升实觯，皆立于西阶上，宾、介皆拜。於席末拜。 \\n [疏]注“於席末拜”。○释曰：言“席末拜”者，宾在席西南面，介在席南东面，以其俱是答拜，故同前席末拜也。 \\n 　 \\n 皆进，荐西奠之，宾辞，坐取觯以兴。介则荐南奠之。介坐受以兴。退，皆拜送，降。宾、介奠于其所。宾言取，介言受，尊卑异文。今文曰宾受。 \\n  \\n [疏]“皆进”至“其所”。○释曰：言“皆进”者，一人之宾所，奠觯于荐西，一人之介所，奠觯于荐南。○注“宾言”至“异文”。○释曰：尊者得卑者物言取，是以《家语》云：“定公假马於季氏，孔子曰：君於臣有取无假。”故宾尊言取，介卑言受也。 \\n 　 \\n 司正升自西阶，受命于主人。主人曰：“请坐于宾。”宾辞以俎。至此盛礼俱成，酒清肴乾，宾主百拜，强有力者犹倦焉。张而不弛，弛而不张，非文武之道。请坐者，将以宾燕也。俎者，肴之贵者。辞之者，不敢以礼杀当贵者。 \\n  \\n [疏]“司正”至“以俎”。○释曰：云“司正升自西阶，受命于主人”，此不言阼阶上受，案《乡射》：“司正升自西阶，阼阶上受命于主人，適西阶上，北面，请坐於宾。”则此亦同彼。云“主人曰：请坐于宾”者，亦是使司正传语於宾也。○注“至此”至“贵者”。○释曰：自此以上，皆立行礼，人皆劳倦，故请坐於宾也。云“酒清肴乾”者，案《聘义》云：“酒清，人渴而不敢饮也；肉乾，人饥而不敢食也。”彼上云：“聘、射之礼，至大礼也。”则是聘、射皆有饮酒礼，故此《乡饮酒》引之。云“宾主百拜”者，《乐记》文。彼是饮酒礼，与此同，故引而相证。但此乡饮酒之礼虽无百拜，举全数而言也。云“强有力”者，亦《聘义》文。言此者，欲见自此以前未得安坐饮食也。云“张而不弛，弛而不张，非文武之道”者，此《杂记》文。略而言之，此以弓弩喻行礼之法。张而不弛，以喻旅酬已前立行礼；弛而不张，喻无筭爵以后坐食。一张一弛，是文武之道。张而不弛，弛而不张，非文武之道，故后须坐也。云“俎者，肴之贵者”，谓骨体贵而肉贱，故云肴之贵者。云“辞之者，不敢以礼杀当贵者”，自旅以前立行礼，是盛，自此后无筭爵，坐以礼，谓之杀，故今将坐辞以俎，不敢以礼杀当贵者。案《燕礼》司正奠觯于中庭，请彻俎而坐。此礼司正监旅讫，二人举觯后将行无筭爵，始请坐于宾，不同者，《燕礼》司正之前云二人致爵，三举旅，得爵多，故司正奠时即坐燕。此礼由来未行旅酬，故使二人举觯，敌俎后乃坐也。 \\n 　 \\n 主人请彻俎，宾许。亦司正传请告之。 \\n 司正降阶前，命弟子俟彻俎。西阶前也。弟子，宾之少者。俎者，主人之吏设之，使弟子俟彻者，明彻俎宾之义。 \\n  \\n [疏]“司正降阶”。○注“西阶”至“之义”。○释曰：云“弟子，宾之少者”，以其称弟子，故知是宾之少者。西阶前命之，故知宾弟子。宾敬主人而使弟子彻俎，故云“宾之义”也。 \\n 　 \\n 司正升，立于席端。待事。 \\n [疏]“司正”至“席端”。○释曰：司正降阶前，命弟子彻俎讫即升，立于席端。弟子仍未彻俎，故郑云“待事”也。 \\n 　 \\n 宾降席，北面。主人降席，阼阶上北面。介降席，西阶上北面。遵者降席，席东、南面。皆立，相须彻俎也。遵者，谓此乡之人仕至大夫者也，今来助主人乐宾，主人所荣而遵法者也，因以为名。或有无，来不来，用时事耳。今文遵为僎，或为全。 \\n  \\n [疏]“宾降阶”至“南面”。○释曰：“皆立”者，将取俎以授人。遵不北面者，以其尊，故席东、南面向主人。○注“皆立”至“为全”。○释曰：云“皆立，相须彻俎也”者，须，待也，受俎之人一时彻而授之也。云“遵者，谓此乡之人仕至大夫者也”者，以《乡射》云“大夫若有遵者入门左”，注云：“谓此乡之人为大夫者也。谓之遵者，方以礼乐化民，欲其遵法之也。”既云大夫若有遵，明士不得有遵，又士立于下，不得升堂，故知此遵是大夫也。云“或有无”者，下文云“宾若有遵”，言若者，不定之辞，故知或有或无也。云“来不来，用时事耳”者，言来之与不来，事在当时，故云用时事耳。 \\n 　 \\n 宾取俎，还授司正，司正以降，宾从之。主人取俎，还授弟子，弟子以降自西阶。主人降自阼阶。介取俎，还授弟子，弟子以降，介从之。若有诸公、大夫，则使人受俎，如宾礼。众宾皆降。取俎者皆乡其席，既授弟子，皆降，复初入之位。 \\n  \\n [疏]“宾取”至“皆降”。○释曰：主人取俎还授弟子，弟子以降自西阶，案《燕礼》：“膳宰彻公俎，降自阼阶。”与此不同者，彼公不降，故宰夫降阼阶。此主人降自阼阶，故弟子降自西阶也。○注“取俎”至“之位”。○释曰：云“取俎者皆乡其席”者，以其俎在席前，乡席取俎，还转授之，故经皆言“还授”也。云“既授弟子，皆降，复初入之位”者，以其下云“揖让如初升”，故知此降时，亦复初入之位，位在东阶，西阶相让也。 \\n 　 \\n 说屦，揖让如初，升，坐。说屦者，为安燕当坐也。必说於下者，屦贱，不空居堂。说屦，主人先左，宾先右。今文说为税。 \\n  \\n [疏]“说屦”至“升坐”。○释曰：自此以下至“再拜”，论无筭爵饮酒礼终送宾之事也。云“如初，升，坐”者，谓宾主初入，揖让而升堂，升堂虽同，前则升堂立，此则即席坐，与前异也。○注“说屦”至“为税”。○释曰：云“说屦者，为安燕当坐也”者，凡堂上行礼之法：立行礼不说屦，坐则说屦。屦空则不宜陈於侧，故降，说屦，然后升坐也。云“说屦，主人先左，宾先右”者，案《曲礼》云：“上於东阶则先右足，上於西阶则先左足。”郑注云“近於相乡敬也”。案《玉藻》著屦之法，坐左纳右，坐右纳左。今说之亦北面乡阶，主人先坐左，宾先坐右，亦取近为相乡敬之义也。 \\n 　 \\n 乃羞。羞，进也。所进者，狗胾醢也。乡设骨体，所以致敬也。今进羞，所以尽爱也。敬之，爱之，所以厚贤也。 \\n  \\n [疏]“乃羞”。○注“羞进”至“贤也”。○释曰：知“所进者，狗胾醢”者，案下记云：“其牲狗。”《礼记》又云：“荐羞不逾牲。”则所羞者狗胾也。但醢是旧作之物，诸经又不见以狗作醢，则胾必狗也。醢则当兼有馀牲也。云“乡设骨体，所以致敬也。今进羞所以尽爱也”者，骨体贵，人不食，故云致敬。胾醢，贱人所食，故云尽爱也。 \\n 　 \\n 无筭爵。筭，数也。宾主燕饮，爵行无数，醉而止也。《乡射礼》曰：“使二人举觯于宾与大夫。”又曰：“执觯者洗，升实觯，反奠於宾与大夫。”皆是。 \\n  \\n [疏]“无筭爵”。○注“筭数”至“皆是”。○释曰：引“《乡射礼》”者，证此无筭爵从首至末，更从上至下，唯醉乃止。郑云皆是者，从首至末皆是行无筭爵之义。 \\n 　 \\n 无筭乐。燕乐亦无数，或閒或合，尽欢而止也。《春秋》襄二十九年：吴公子札来聘，请观于周乐。此国君之无筭。 \\n  \\n [疏]“无筭乐”。○注“燕乐”至“无筭”。○释曰：云“燕乐亦无数”者，亦上无筭爵也。案上升歌笙閒合乐皆三终，言有数，此即无也。云“或閒或合，尽欢而止也”者，以其不言《风》、《雅》，故知或閒如上，閒歌用《小雅》也；或合用《二南》也。言“或閒或合”者，於后科用其一，但不并用也。引“《春秋》”者，彼是国君礼，此是大夫礼，见其异也。但无筭之乐，还依尊卑用之。案《春秋》为季札所歌《大雅》与《颂》者，但季札请观周乐，鲁为之尽陈。又鲁，周公之后，歌乐得与元侯同，故无筭之乐，《雅》、《颂》并作也。 \\n 　 \\n 宾出，奏《陔》。《陔》，《陔夏》也。陔之言戒也，终日燕饮，酒罢，以《陔》为节，明无失礼也。《周礼·锺师》“以锺鼓奏《九夏》”，是奏《陔夏》则有锺鼓矣。锺鼓者，天子诸侯备用之，大夫、士鼓而已。盖建於阼阶之西，南鼓。《乡射礼》曰：“宾兴，乐正命奏《陔》，宾降及阶，《陔》作，宾出，众宾皆出。” \\n  \\n [疏]“宾出奏陔”。○注“陔陔”至“皆出”。○释曰：云“《陔》，《陔夏》也”者，《周礼·锺师》有《陔夏》，故云《陔夏》也。云“《周礼·锺师》以锺鼓奏九夏”者，案《锺师》云：“凡乐事，以锺鼓奏九夏：《王夏》、《肆夏》、《昭夏》、《纳夏》、《章夏》、《齐夏》、《族夏》、《祴夏》、《骜夏》。”杜子春云：“王出入奏《王夏》，尸出入奏《肆夏》，牲出入奏《昭夏》，四方宾来奏《纳夏》，臣有功奏《章夏》，夫人祭奏《齐夏》，族人侍奏《族夏》，客醉而出奏《陔夏》，公出入奏《骜夏》。”言以锺鼓者，庭中先击锺，却击鼓，而奏此《九夏》，故云是奏《陔夏》则有锺鼓矣。云“锺鼓者，天子诸侯备用之”者，《锺师》天子礼有锺鼓，《大射》诸侯礼亦具有锺鼓，故云天子诸侯备用之。云“大夫、士鼓而已”者，案《乡射》云：“不鼓不释。”明无锺可知。此且语锺鼓，若用九夏则尊卑不同，天子则九夏俱作，诸侯则不用《王夏》，得奏其《肆夏》以下，大夫以下，据此文用《陔夏》，其馀无文。云“盖建于阼阶之西，南鼓”者，据此奏《陔夏》之时，其鼓约《大射》建鼓在阼阶西、南鼓而知。无正文，故云“盖”。彼注云：鼓不在东县，南为君也。此乡大夫无东县，直有一鼓而已，故县在阼阶之西，南乡主人也。引《乡射》者，证宾出远近《陔》作之义。云“宾出，众宾皆出”者，经宾据正宾，不言众宾与介，则宾出之时，众宾与介俱出可知。 \\n 　 \\n 主人送于门外，再拜。门东，西面拜也。宾介不答拜，礼有终也。 \\n  \\n [疏]“主人”至“再拜”。○注“门东”至“终也”。○释曰：云“门东，西面拜也”者，此约主人迎宾之时门东西面拜，今送宾，还依此位立也。云“宾介不答拜，礼有终也”者，於迎宾介时，宾介答拜，今送宾，主人再拜，若宾介答拜，是行礼无终毕，故宾介不答，是礼有终也。不言众宾者，迎送俱不拜，故不言也。 \\n 　 \\n 宾若有遵者，诸公、大夫，则既一人举觯，乃入。不干，主人正礼也。遵者，诸公大夫也。谓之宾者，同从外来耳。大国有孤，四命谓之公。 \\n  \\n [疏]“宾若”至“乃入”。○释曰：自此已下至“不加席”，论乡内有诸公、大夫来观礼，主人迎之与行礼事也。○注“不干”至“谓之公”。○释曰：言“不干，主人正礼”者，正礼，谓宾主献酢是也。是以一人举觯为旅酬始，乃入。若然，即是作乐前入，而於此篇末乃言之者，以其无常，或来或不来，故於后言之也。云“遵者，诸公大夫也”者，孤只一人，而言诸者，案郑注《燕礼》云：“诸公者，谓大国之孤也。孤一人，言诸者，容牧下三监。”案《王制》云：“天子使其大夫监於方伯之国，国三人。”《王制》所陈是殷法，言容者，周公制礼时因而不改，故云容也。云“大国有孤，四命”者，《周礼·典命》文。谓之公者，若天子有三公也。 \\n 　 \\n 席于宾东，公三重，大夫再重。席此二者於宾东，尊之，不与乡人齿也。天子之国，三命者不齿。於诸侯之国，爵为大夫则不齿矣。不言遵者，遵者亦卿大夫。 \\n  \\n [疏]“席于”至“再重”。○注“席此”至“大夫”。○释曰：言“三重”、“再重”者，席有地可依，若衣裳在身，一领即为一重，再重、三重犹二领、三领也。云“席此二者於宾东”者，宾在户牖之閒，酒尊又在户东席，此二者又在酒尊之东，但继宾而言耳。云“尊之，不与乡人齿也”者，乡人谓众宾之席，在宾西，故云不与乡人齿。案上注云此篇无正齿位之事，今此言齿者，彼云无正齿位者，对党正饮酒，乡人五十已上、九十已下有齿法。《乡饮酒》贡士以德为次，故云无正齿位之礼。此言齿者，谓士已上来观礼，乃有齿法。云“天子之国，三命者不齿”者，案《周礼·党正职》云：“国索鬼神而祭祀，则以礼属民而饮酒于序，以正齿位。壹命齿于乡里，再命齿于父族，三命不齿。”彼是天子党正饮酒法，故知天子之国三命不齿。此是天子贡人乡饮酒法，郑引之为证者，欲见天子乡饮酒三命不齿同也。云“於诸侯之国，爵为大夫则不齿矣”者，以此篇及《乡射》皆云若有大夫不辨命数，故知爵为大夫即不齿也。皆谓《乡射》、《乡饮酒》之礼，若党正饮酒则与此异。案《文王世子》云：“其朝于公，内朝则东面北上，臣有贵者以齿。”下文云“庶子治之，虽有三命，不逾父兄”，郑注云：“治之，治公族之礼也。唯於内朝则然，其馀会聚之事则与庶姓同。”又引党正饮酒云：“一命齿於乡里，再命齿於父族，三命不齿。不齿者，特为位不在父兄行列中。”但《文王世子》是诸侯之法，即诸侯党正饮酒还与天子同。但诸侯之国一命已上，至三命大夫、士具有言“一命齿於乡里”者，公、侯、伯之士一命与堂下乡人齿，以其士立堂下故也。子、男之士不命，与一命之士同齿於阶下。子、男之大夫一命，坐於上，与六十已上齿於堂。再命齿於父族者，谓子、男之卿与公、侯、伯之大夫以父族为宾，则与之齿，异姓为宾，则不与之齿，席於尊东。三命不齿者，谓公、侯、伯之卿虽父族为宾，亦不与之齿，席於尊东也。云“不言遵者，遵者亦卿大夫”者，案上文宾若有遵者，与诸公、大夫虽文异，诸公、大夫则遵也。故郑云遵者，诸公、大夫也。明此经不言遵者，亦卿、大夫可知。 \\n 　 \\n 公如大夫入，主人降，宾、介降，众宾皆降，复初位。主人迎，揖让升。公升如宾礼，辞一席，使一人去之。如，读若今之若。主人迎之於门内也。辞一席，谦自同於大夫。 \\n  \\n [疏]“公如”至“去之”。○释曰：此据诸公、大夫入，宾、介与众宾皆避之，降，复西阶下东面位。○注“如读”至“大夫”。○释曰：郑曰“如读若今之若”者，前无大夫入，直以大夫与主人为礼是其当，公则非当，故郑读如若今之若，谓大夫之於公，更无异礼矣。云“主人迎於门内”者，以经公如大夫，主人不言出，故知迎於门内也。云“辞一席，谦自同於大夫”者，大夫再重，公三重，故辞去一席，同於大夫再重。 \\n 　 \\n 大夫则如介礼，有诸公，则辞加席，委于席端，主人不彻。无诸公，则大夫辞加席，主人对，不去加席。加席，上席也。大夫席再重。 \\n  \\n [疏]“大夫”至“加席”。○释曰：云“大夫则如介礼”者，以其公如宾，故大夫则如介礼。主人迎宾，宾厌介，此公与大夫同入，公亦厌大夫，故云大夫如介礼。云“有诸公，则辞加席，委於席端，主人不彻”者，大夫再重是其正，大夫以公在，故谦，委加席於席端，主人不彻也。○注“加席”至“再重”。○释曰：云“加席，上席也”者，以其再重、三重，席皆一种，故云上席也。记云“蒲筵缁布纯”，明无异也。以其乡大夫贤者，公与大夫来观礼而已，故俱加重，数更无异席也。《公食大夫礼》异国之客有别席，是以《公食大夫》云：“宰夫设筵，加席几。”又记云：“司宫具几与蒲筵常，缁布纯，加萑席寻。”又上注云：谓三命大夫也。孤为宾，则莞筵纷纯，加藻席画纯，是与当国之大夫异也。《燕礼》云“司宫筵宾于户西东上，无加席”也者，以其燕私故也。《大射》云：“司宫设宾席于户西，南面，有加席。”与公侯同者，以其《大射》辨尊卑故也。 \\n 　 \\n 明日，宾服乡服以拜赐。拜赐，谢恩惠。乡服，昨日与乡大夫饮酒之朝服也。不言朝服，未服以朝也。今文曰宾服乡服。 \\n  \\n [疏]“明日”至“拜赐”。○注“拜赐”至“乡服”。○释曰：郑知乡服是朝服者，下记云“朝服而谋宾介”是也。此宾言乡服，其《乡射》宾言朝服，不同者，案《乡射》记云：“大夫与，则以公士为宾。”谓在朝著朝服是其常，此宾是乡人子弟，未仕，虽著朝服，仍以乡服言之，故郑云“不言朝服未服以朝也”。 \\n 　 \\n 主人如宾服以拜辱。拜宾复自屈辱也。《乡射礼》曰：“宾朝服以拜赐于门外，主人不见。如宾服，遂从之，拜辱於门外，乃退。” \\n  \\n [疏]“主人”至“拜辱”。○注“拜宾”至“乃退”。○释曰：引《乡射》者，於此文不具，故引以为证，明彼此宾主皆不相见，造门外拜谢而已。 \\n 　 \\n 主人释服。释朝服，更服玄端也。古文释作舍。 \\n [疏]“主人释服”。○释曰：自此已下至“乡乐唯所欲”，论后日息司正，征唯所欲，更行饮酒之礼。○注“释朝”至“作舍”。○释曰：言“释朝服，更服玄端也”者，以其昨日正行宾举饮酒之礼相尊敬，故朝服。此乃燕私轻，故玄端劳也。 \\n 　 \\n 乃息司正。息，劳也。劳赐昨日赞执事者，独云司正。司正，庭长也。 \\n  \\n [疏]注“息劳”至“长也”。○释曰：郑云“劳赐昨日赞执事者”者，案下记云：“主人之赞者西面北上，不与。”郑注云：“主人之属，佐助主人礼事，彻幂，沃盥，设荐元缺起比俎者。与，及也。不及谓不献酒。”明此时劳，可知今独言司正，司正是庭长，故独言之也。 \\n 　 \\n 无介，劳礼略也，司正为宾。 \\n [疏]注“劳礼”至“为宾”。○释曰：此劳时司正为宾，当立介以辅宾。无介者，劳礼略故也。 \\n 　 \\n 不杀，市买，若因所有可也，不杀则无俎。 \\n [疏]注“市买”至“无俎”。○释曰：市买无正文，郑以意言之。云“不杀则无俎”者，其杀则俎以盛骨体，既言不杀，故知无俎也。 \\n 　 \\n 荐脯醢，羞同也。 \\n [疏]注“羞同也”。○释曰：以其脯醢与正行饮酒同有此荐，故云“羞同”也。 \\n 　 \\n 羞唯所有。在有何物。 \\n [疏]注“在有何物”。○释曰：羞谓上文正行饮酒之时用狗胾，今不杀，故言羞唯所有也。云“在有何物”者，杂物皆是也。 \\n 　 \\n 征唯所欲，征，召也。 \\n [疏]注“征召也”。○释曰：昨日正行饮酒，不得唤亲友，故今礼食之馀，别召知友，故言“征唯所欲”也。 \\n 　 \\n 以告於先生、君子可也。告，请也。先生不以筋力为礼，於是可以来。君子，国中有盛德者。可者，召不召唯所欲。 \\n  \\n [疏]注“告请”至“所欲”。○释曰：案《曲礼》云：“老者不以筋力为礼。”此先生，老人教学者，故云先生不以筋力为礼，於是可以来也。云“君子，国中有盛德者”者，此君子则《曲礼》“博闻强识，敦善行而不殆，谓之君子”也。又《玉藻》云“居士锦带”，郑云“居士，道艺处士”，亦一也。云“可者，召不召唯所欲”者，上文云“征唯所欲”，上下相成解也。 \\n 　 \\n 宾、介不与。礼渎则亵。古文与为预。 \\n [疏]注“礼渎”至“为预”。○释曰：宾介昨日正行礼，今又召之，则是数，数则渎，渎则不敬，故云“礼渎则亵”，是以不与。 \\n 　 \\n 乡乐唯欲。乡乐，《周南》、《召南》六篇之中，唯所欲作，不从次也。不歌《鹿鸣》、《鱼丽》者，辟国君也。 \\n  \\n [疏]注“乡乐”至“君也”。○释曰：云“乡乐，《周南》、《召南》”者，上注以《二南》为乡大夫之乐，《小雅》为诸侯之乐，故知《二南》也。但乡燕同乐，上正行饮酒，歌《小雅》，今燕不歌《鹿鸣》、《鱼丽》，是避国君也。 \\n 　 \\n 记。乡，朝服而谋宾、介，皆使能，不宿戒。乡，乡人，谓乡大夫也。朝服，冠玄端，缁带，素韠，白屦。今郡国行乡饮酒之礼，玄端而衣皮弁服，与礼异。再戒为宿戒。礼，将有事，先戒而又宿戒。 \\n  \\n [疏]“记乡”至“宿戒”。○释曰：上经直云主人与先生谋宾介，不云服衣，不云使能及不宿戒之事，故记之也。○注“乡乡”至“宿戒”。○释曰：“乡，乡人，谓乡大夫”者，以乡大夫为主人，故知乡大夫。知“朝服，冠玄端，缁带，素韠，白屦”者，玄端即朝服之衣，裳又与韠同色，屦亦同裳色，故知义然也。云“再戒为宿戒。礼，将有事，先戒而又宿戒”者，此即《士冠》先戒宾及宿是也。此直戒而不宿，与冠礼异。 \\n 　 \\n 蒲筵，缁布纯。筵，席也。纯，缘也。 \\n [疏]释曰：《公食》记云“蒲筵常缁布纯”，此不言常，文不具也。倍寻曰常，丈六尺也。 \\n 　 \\n 尊绤幂，宾至彻之。绤，葛也。幂，覆尊巾。其牲，狗也。狗取择人。 \\n  \\n 亨于堂东北。祖阳气之所始也。阳气主养。《易》曰：“天地养万物，圣人养贤以及万民。” \\n  \\n [疏]注“祖阳”至“万民”。○释曰：此据《乡饮酒义》而言，以正月三阳生之月，万物出地盛於东南，故云“祖阳气之所始也”。引《易·颐》“彖辞”者，义取养贤能而宾举之事也。 \\n 　 \\n 献用爵，其他用觯。爵尊，不亵用之。 \\n [疏]注“爵尊不亵用之”。○释曰：案上献宾、献众宾等皆用一升之爵，至酬及旅酬之等皆用三升之觯。以献为初相敬，故用爵，以酬之等皆用为相劝，故用觯，是以郑云“爵尊，不亵用之”也。 \\n 　 \\n 荐脯，五挺，横祭于其上，出自左房。挺犹胑也。《乡射礼》曰：“祭半胑，胑长尺有二寸。”左在东，阳也，阳主养。房，馔陈处也。《冠礼》之馔，脯醢南上。《曲礼》曰：“以脯脩置者，左朐右末。” \\n  \\n [疏]注“挺犹”至“右末”。○释曰：此横祭于元缺止此其上者，於脯为横，於人为缩，其挺有五，通祭者六，故《乡射》记云：“荐脯用笾，五胑，祭半胑，横于上。胑长尺二寸。”则祭半胑者，长六寸。此脯不言长短者，记文不具也。云“《冠礼》之馔，脯醢南上”者，欲见此房中之馔亦南上也。引《曲礼》者，欲见此脯与《曲礼》脯羞虽朐挺有异，其设之皆横於人前。郑彼注云：“屈中曰朐。”以左手案之，右手擘之便。 \\n 　 \\n 俎由东壁，自西阶升。亨狗既孰，载之俎，馔於东方。 \\n [疏]“俎由”至“阶升”。○注“亨狗”至“东方”。○释曰：亨狗於东方，孰乃载之於俎，馔陈於东壁，既馔於东方，恐由东阶升，故记辩之，云“自西阶升”也。 \\n 　 \\n 宾俎，脊、胁、肩、肺。主人俎，脊、胁、臂、肺。介俎，脊、胁、肫、胳、肺。肺皆离。皆右体，进腠。凡牲，前胫骨三：肩、臂、臑也。后胫骨二：膊、胳也。尊者俎尊骨，卑者俎卑骨。《祭统》曰：“凡为俎者，以骨为主，骨有贵贱。”凡前贵后贱。离犹扌奎也。腠，理也。进理，谓前其本也。今文胳作骼。 \\n  \\n [疏]“宾俎”至“进腠”。○注“凡牲”至“作骼”。○释曰：此序体，宾用肩，主人用臂，介用胳，其閒有臑肫在而介不用者，盖为大夫俎，故此阙焉。是以《乡射》记云：“宾俎，脊、胁、肩、肺。主人俎，脊、胁、臂、肺。”注云：“宾俎用肩，主人用臂，尊宾也。”若有尊者，则俎其馀体，是臑肫为大夫明矣。大夫虽尊，不夺宾主正礼，故用体卑於主人与宾，而尊於介也。或有介俎肫、胳，不言者，欲见用体无常，若有一大夫即介用肫，若有二大夫则介用胳，故肫、胳两见亦徒也。云一“胫骨二：膊、胳也”者，此皆如《特牲》、《少牢》不取觳也。云“《祭统》”者，据祭祀归俎之法，此据饮酒生人之礼，引之者，取一边，骨有贵贱之义，以其宾用肩，主人用臂，介用胳，前贵於后也。 \\n 　 \\n 以爵拜者不徒作。作，起也。言拜既爵者不徒起，起必酢主人。 \\n [疏]“以爵拜者不徒作”。○注“作起”至“主人”。○释曰：经直云“以爵拜者不徒作”，郑知“拜既爵者不徒起，起必酢主人”者，以其拜受爵者有不酢主人法，故上经众宾之长一人受爵而不酢主人，故此是拜，既爵起，必酢主人者也。 \\n 　 \\n 坐卒爵者拜既爵，立卒爵者不拜既爵。降杀各从其宜，不使相错，唯工不从此礼。 \\n  \\n [疏]“坐卒”至“既爵”。○注“降杀”至“此礼”。○释曰：以其工无目，不使立卒爵，唯坐卒爵，不拜既爵与立卒爵者，同故云“唯工不从此礼”也。 \\n 　 \\n 凡奠者於左，不饮者，不欲其妨。 \\n [疏]“凡奠者於左”。○注“不饮”至“其妨”。○释曰：奠於左者，谓主人酬宾之觯，主人奠於荐右，客不尽主人之欢，奠之於左，是不欲其妨后奠爵也。 \\n 　 \\n 将举，於右。便也。 \\n [疏]“将举於右”。○注“便也”。○释曰：谓若上文一人举觯为旅酬始，二人举觯为无筭爵始，皆奠於右，是其将举者於右，以右手举之便也。 \\n 　 \\n 众宾之长一人辞洗，如宾礼。於三人之中，复差有尊者，馀二人虽为之洗，不敢辞，其下不洗。 \\n  \\n [疏]“众宾”至“宾礼”。○注“於三”至“不洗”。○释曰：此记上主人献众宾时，主人揖升，坐取爵于西楹下，降洗爵，众宾长一人降，亦进，东向辞洗，如宾礼。是於三人之中复差尊者得辞洗，馀二人虽为之洗，不敢辞也。云“其下不洗”者，谓其堂下立者不为之洗，献之而已。 \\n 　 \\n 立者东面北上。若有北面者，则东上。贤者众寡无常也。或统於堂，或统於门。 \\n  \\n [疏]“立者”至“东上”。○注“贤者”至“於门”。○释曰：此谓堂下立者，乡人贤者或多或少。若少，则东面北上，统於堂也；若多，东面立不尽，即门西，北面东上，统於门也。 \\n 　 \\n 乐正与立者，皆荐以齿。谓其饮之次也。尊乐正同於宾党，不言饮而言荐，以明饮也。既饮，皆荐於其位，乐正位西阶东，北面。 \\n  \\n [疏]“乐正”至“以齿”。○注“谓其”至“北面”。○释曰：云“谓其饮之次也”者，谓乐正与立者以齿受旅，是饮之次也。云荐者以先饮乃荐，依饮之次而荐之，故明饮也。必有饮荐相将者，案上经云“众宾偏有脯醢”，郑注云：“以每献荐於其位，位在下。”此言乐正与立者皆荐以齿，明受献乃荐於众宾，在下者同也。 \\n 　 \\n 凡举爵，三作而不徒爵。谓献宾、献大夫、献工，皆有荐。 \\n [疏]“凡举”至“徒爵”。○释曰：徒，空也。谓献宾、献大夫、献工，不空以爵，献之而已，皆有荐脯醢。 \\n 　 \\n 乐作，大夫不入。后乐贤者。 \\n [疏]“乐作大夫不入”。○注“后乐贤者”。○释曰：大夫之入，当一人举觯之后，未乐作之前，以助主人乐贤。若乐作之后，后乐贤者，故不入也。 \\n 　 \\n 献工与笙，取爵于上篚。既献，奠于下篚。明其异器，敬也。如是，则献大夫亦然。上篚三爵。 \\n  \\n [疏]“献工”至“下篚”。○注“明其”至“三爵”。○释曰：郑知“上篚三爵”者，以上经初主人献宾时，云取爵於篚，降洗，献宾，受酢，主人奠爵于序端，酬宾讫，又取爵於东序端以献介，受酢讫，奠爵於西楹南，降，三拜众宾讫，犹升，取爵于西楹下，献堂上堂下众宾讫，主人以爵降，奠于篚。是其上篚一爵也。此记又云“献工与笙，取爵于上篚，既献，奠于下篚”，是上篚二爵也。又《乡射礼》献大夫云：“主人揖让，以大夫升，拜至，大夫答拜，主人以爵降。”洗献大夫，此篇亦有大夫，故知上篚有三爵也。 \\n 　 \\n 其笙，则献诸西阶上。谓主人拜送爵也。於工拜于阼阶上者，以其坐於西阶东也。古文无上。 \\n  \\n [疏]“其笙”至“阶上”。○注“谓主”至“无上”。○释曰：上经主人献笙于西阶上，此记人又言之者，为拜送送爵而言也，故郑云“主人拜送爵”也。云“於工拜于阼阶上者，以其坐於西阶东也”者，以工坐於西阶东，主人不得西阶上拜送爵故也。此笙在西阶，献於西阶，工嫌亦阼阶拜送，故此明之也。 \\n 　 \\n 磬，阶閒缩霤，北面鼓之。缩，从也。霤以东西为从。鼓犹击也。大夫而特县，方宾乡人之贤者，从士礼也。射则磬在东。古文缩为蹙。 \\n  \\n [疏]“磬阶”至“鼓之”。○注“缩从”至“为蹙”。○释曰：言“大夫而特县”者，案《周礼·小胥》“半为堵，全为肆”，郑注云：“锺磬者，缩县之，二八十六枚而在一虡谓之堵。锺一堵、磬一堵谓之肆。半之者，谓诸侯之卿、大夫、士也。”诸侯之卿、大夫西县锺，东县磬。今诸侯、卿、大夫合锺磬俱有，今直云磬，是以郑云：大夫而特县，方宾乡人之贤者，从士礼也。云“射则磬在东”者，据《乡射》而言，避射位，故在东，与此阶閒异也。 \\n 　 \\n 主人、介，凡升席自北方，降自南方。席南上，升由下，降由上，由便。 \\n  \\n [疏]“主人”至“南方”。○注“席南”至“由便”。○释曰：案《曲礼》云：“席南乡、北乡，以西方为上，东乡、西乡，以南方为上。”郑注云：“坐在阳则上左，在阴则上右。”是以主人与介席南方为上，故升由下，降由上者，便也。若然，席坐在阴，以东为上者，统於主人也。 \\n 　 \\n 司正，既举觯而荐诸其位。司正，主人之属也。无献，因其举觯而荐之。 \\n  \\n [疏]“司正”至“其位”。○注“司正”至“荐之”。○释曰：案下文云“主人之赞者西面北上，不与，无筭爵然后与”。是其无献也，故因举觯荐诸其位。 \\n 　 \\n 凡旅，不洗。敬礼杀也。 \\n [疏]“凡旅不洗”。○注“敬礼杀也”。○释曰：案上二人举觯皆为旅始，不可不自絜，故洗。自此以后，旅酬皆不洗，故云“凡旅不洗”也。 \\n 　 \\n 不洗者不祭。不甚絜也。 \\n 既旅，士不入。后正礼也，既旅则将燕矣。 \\n [疏]“既旅士不入”。○注“后正”至“燕矣”。○释曰：旅谓旅酬，所酬献皆拜受，故云“正礼”。既旅之后无筭爵，行燕饮之法，非正礼，故士不入，后正礼故也。 \\n 　 \\n 彻俎，宾、介、遵者之俎，受者以降，遂出授从者。以送之。 \\n [疏]“彻俎”至“从者”。○释曰：以上文正经宾、介、遵者之俎直云降自西阶，无出之文，故记之。上之必授从者，以其己所当得也。 \\n 　 \\n 主人之俎，以东。藏於东方。 \\n [疏]“主人之俎以东”。○注“藏於东方”。○释曰：已上文三云主人授弟子俎，弟子以降自西阶，不言以东，故记人辨之。云“藏於东方”者，以其主人，故云藏之。 \\n 　 \\n 乐正命奏《陔》，宾出，至于阶，《陔》作。 \\n [疏]“乐正”至“陔作”。○释曰：《陔》谓《陔夏》，《诗》篇名。命击鼓者，宾降自西阶，恐宾醉失礼，故至阶奏之。 \\n 　 \\n 若有诸公，则大夫於主人之北，西面。其西面者，北上，统於公。 \\n  \\n [疏]“若有”至“北面”。○注“其西”至“於公”。○释曰：若无诸公，则大夫南面西上，统於遵也。 \\n 　 \\n 主人之赞者西面，北上，不与。赞，佐也。谓主人之属，佐助主人礼事，彻鼏，沃盥，设荐俎者。西面北上，统於堂也。与，及也。不及谓不献酒。 \\n  \\n [疏]“主人”至“不与”。○注“赞佐”至“献酒”。○释曰：云“西面北上，统於堂也”者，以其主人之属故也。 \\n 　 \\n 无筭爵，然后与。燕乃及之。 \\n [疏]注“燕乃及之”。○释曰：以其主人之属，非主人所敬，故无筭爵乃得酒也。 \\n 　"}
{"章节": "卷十一 乡射礼第五", "正文": "卷十一乡射礼第五 \\n  \\n  \\n 　 \\n 　 \\n 　 \\n [疏]《乡射礼》第五。○郑《目录》云：“州长春秋以礼会民，而射於州序之礼。谓之乡者，州，乡之属，乡大夫或在焉，不改其礼。射礼於五礼属嘉礼。《大戴》十一，《小戴》及《别录》皆第五。”○释曰：郑云“州长春秋以礼会人，而射於州序”者，《周礼·地官·州长职》文也，郑引之者，证此乡射是州长射法。云“谓之乡”者，欲见州长射，得名《乡射》之意。云“州，乡之属”者，《周礼·大司徒职》云：“五州为乡。”是州属乡，故云州乡之属。云“乡大夫或在焉”者，一乡管五州，乡大夫或宅居一州之内，则郑注《礼记》云“或则乡之所居州党，而乡大夫来临此射礼”，是为乡大夫在焉，则名《乡射》。又乡大夫三年大比，兴贤者能者讫，而以乡射之礼五物询众庶，亦行此州长射礼以询之，亦是乡大夫在焉，故名为《乡射》。云“不改其礼”者，虽乡大夫在，其礼仍依州长射礼，故云不改其礼。案经乡大夫射於庠，云堂则由楹外，又云堂则物当楣，又云大夫用兕中，其礼与士射於序别，而云不改者，《大射》乡大夫、士射，先行乡饮酒礼，及未旅而射，为不改其实，亦有少异也。郑云“射礼於五礼属嘉礼”者，案《周礼·大宗伯》云：“以嘉礼亲万民。”下有“以宾射之礼亲故旧朋友”，故知属嘉礼也。 \\n 　 \\n 乡射之礼。主人戒宾。宾出迎，再拜。主人答再拜，乃请。主人，州长也。乡大夫若在焉，则称乡大夫也。戒犹警也，语也。出迎，出门也。请，告也。告宾以射事，不言拜辱，此为习民以礼乐，不主为宾己也。不谋宾者时，不献贤能，事轻也。今郡国行此礼以季春。《周礼》乡老及乡大夫，三年正月献贤能之书於王，退而以乡射之礼五物询众庶。诸侯之乡大夫既贡士於其君，亦用此礼射而诣众庶乎？ \\n  \\n [疏]“乡射”至“乃请”。○释曰：自此至“无介”，论州长将射，先戒宾之事。案大射前三日，宰夫戒宰及司马，又射前一日，乐人宿县。此不言日数，则戒宾与射同日矣，礼同乡饮酒也。以其乡射先行乡饮酒，乡饮酒戒宾与饮酒同日，知此《乡射》戒宾，与射亦同日也。○注“主人”至“庶乎”。○释曰：案乡大夫是诸侯乡大夫，则此州长亦诸侯之州长，以士为之。是以经云：“释获者执鹿中。”记云“士鹿中”，是皆为此州长射而言，是诸侯州长可知。若天子州长，中大夫为之，若然，记云“大夫兕中”者，为乡大夫询众庶而言也。云“乡大夫若在焉，则称乡大夫也”者，谓大夫来临礼之时，州长戒宾不自称，称乡大夫以戒宾也。云“出迎，出门也”者，谓出序之学门，亦如乡饮酒出庠门，皆有一门，入门即至堂耳。云“不言拜辱者，此为习民以礼乐，不主为宾己也”者，对乡饮酒主人戒宾，宾拜辱者，彼为宾也，非为习民以礼乐故也。云“不谋宾者时，不献贤能，事轻也”者，还决乡饮酒献贤能，故须就先生而谋宾、介，礼重，对此不献贤能为轻，故不谋宾也。云“今郡国行此礼以季春”者，汉时虽无诸侯国，而置郡为守，其王之子弟犹名国，其君曰相，故郑注《礼记》云“如今从大守相临之礼”是也。引之者，证时节与周异也。云“《周礼》”至“众庶”，皆《周礼·乡大夫职》文。引之者，证此乡射中兼有乡大夫行射礼，故有射於堂及兕中之事。云“五物”者，案彼云：“一曰和，二曰容，三曰主皮，四曰和容，五曰兴舞。”郑注云“和载六德，容包六行也。庶民无射礼，因田猎分禽则有主皮。主皮者，张皮射之，无侯也。主皮、和容、兴舞，则六艺之射与礼乐与？当射之时，民必观焉，因询之也”是也。郑云和载六德者，和是六德之下，六德大，故举下以载上也。容为孝者，人有孝行则性行含容，故以孝为容。孝是六行中之大，故举上以包下，故云容包六行也。云主皮六艺之射者，但六艺中，射总言诸射，不专据主皮。但三物教万民，射唯有主皮，此询众庶，不兼士已上，故以主皮为六艺之射。以和容为礼者，礼之用，和为贵。又行礼有容仪，是以汉时谓礼为容，故以礼为和容也。以乐为兴舞者，为乐必兴舞，故兴舞以表乐也。若然，六德与六行在身所有，故可举少以兼多，六艺施於外，非独身所行，不可举一以包六。但六者之中，御与书、数三者，於施化民为缓，故特举礼、乐与射而言之。郑以主皮、和容、兴舞，非射及礼乐之正名，故云“乎”以疑也。 \\n 　 \\n 宾礼辞，许。主人再拜，宾答再拜。主人退，宾送，再拜。退，还射宫，省录射事。 \\n  \\n [疏]注“退还”至“射事”。○释曰：射宫者，乡庠、州序是也。知“省录射事”者，即下文云“乃张侯”之等是也。下言饮酒之事，知不为饮酒事者，以饮酒者止为射事，故以射为主也。 \\n 　 \\n 无介。虽先饮酒，主於射也，其序宾之礼略。 \\n [疏]“无介”。○注“虽先”至“礼略”。○释曰：郑云“虽先饮酒”者，自此已下，先言饮酒，献后乃射，以是《礼记·射义》云“古者诸侯之射也，必先行燕礼，卿、大夫、士之射也，必先行《乡饮酒》之礼”是也。但《乡饮酒》之礼有介一人以辅宾，此无介者，主於射，序宾之礼略，故无介以辅宾也。 \\n 　 \\n 乃席宾，南面，东上。不言於户牖之閒者，此射於序。 \\n [疏]“乃席”至“东上”。○注“不言”至“於序”。○释曰：自此以下至“羹定”，论将射，预前设席位、尊罍、乐悬及张侯之事也。云“不言於户牖之閒”者，此射於序者，决乡饮酒在庠，以其序无室，庠有室，此据州长射於序，以其无室、无户牖，设席亦当户牖之处耳。言“东上”，亦主人在东，故席端在东，不得以《曲礼》“席南向北向，西方为上”，因阴阳解之也。 \\n 　 \\n 众宾之席继而西。言继者，甫欲习众庶，未有所殊别。 \\n [疏]“众宾”至“而西”。○注“言继”至“殊别”。○释曰：甫，始也。言始欲习众庶，未有所殊别，此决《乡饮酒》三宾之席不属殊别，彼有德之人，故各自特，不继，有所殊别。 \\n 　 \\n 席主人於阼阶上，西面。阼阶，东阶。 \\n 尊於宾席之东，两壶，斯禁。左玄酒，皆加勺。篚在其南，东肆。斯禁，禁切地无足者也。设尊者北面，西曰左，尚之也。肆，陈也。 \\n  \\n [疏]“尊於”至“东肆”。○注“斯禁”至“陈也”。○释曰：云“斯禁，禁切地无足者也”者，案州长是士，应言禁制，不言者，其中兼有卿、大夫礼，故举大夫斯禁，与《乡饮酒》同。云“设尊者北面，西曰左，尚之也”者，经云“左玄酒”，据人设尊，北面，故以西为左。若据酒，则以南面为正，地道尊右，以西为右，玄酒在右，故云尚之。若然，云左，据设尊，又云尚之，据酒尊也。 \\n 　 \\n 设洗于阼阶东南，南北以堂深，东西当东荣。水在洗东，篚在洗西，南肆。荣，屋异也。 \\n  \\n 县于洗东北，西面。此县谓磬也。县於东方，辟射位也。但县磬者，半天子之士，无锺。 \\n  \\n [疏]注“此县”至“无锺”。○释曰：云“此县谓磬也”者，对《大射》县锺、磬、镈具有也。云“县於东方，辟射位也”者，此言决《乡饮酒》无射事，县於阶閒也。云“但县磬者，半天子之士，无锺”者，案《周礼·小胥职》云：“半为堵，全为肆。”郑云：“锺磬者，编县之二八十六枚而在一虡谓之堵。锺一堵、磬一堵谓之肆。半之者，谓诸侯之卿、大夫、士也，诸侯之卿、大夫半天子之卿、大夫。”天子之卿、大夫判县者，东西各有锺磬为肆。诸侯之卿、大夫判县者，分一肆於两厢，东县磬，西县锺。若天子之士特县者，直东厢有锺磬，二虡为一肆，诸侯之士分取磬而已。县於东方为特县，故云无锺，对大夫及天子士有锺。若然，此既兼乡大夫询众庶，当为判县，宜有锺，而总云无锺者，方以礼乐化民，虽大夫亦同士特县也。若《乡饮酒》方宾乡人之贤者，从士礼也。其天子诸侯锺、磬、镈具，卿、大夫、天子士已下亦无镈。知者，以其诸侯卿、大夫、士半天子卿、大夫、士，若有镈，添锺、磬为三，半不得，故知卿大夫已下皆无镈也。 \\n 　 \\n 乃张侯，下纲不及地武。侯，谓所射布也。纲，持舌绳也。武，迹也。中人之迹尺二寸。侯象人，纲即其足也，是以取数焉。 \\n  \\n [疏]“乃张”至“地武”。○注“侯谓”至“数焉”。○释曰：此已下，论预张侯之事。郑知侯用布，案下记云兽侯，大夫士皆言布侯。则馀宾射、大射，其侯皆用布，此乡射采侯二正，亦用布可知。云“纲，持舌绳也”者，《周礼·梓人》云：“上纲与下纲出舌寻，縜寸焉”。注云：“纲所以系侯於植者也。”故云纲持舌绳也。云“武，迹也。中人之迹尺二寸”者，无正文，盖目验当时而言，似云中人定扼围九寸也。汉礼云五武成步，步六尺，或据此而言也。云“侯象人”者，案郑注《梓人》云：“上下皆出舌一寻者，亦人张手之节也。”以其张侯之法，下两舌半上舌，两头纲皆出一寻，即是上广下狭，象人张足六尺，张臂八尺，故云象人也。云“纲即其足也”者，谓经下纲象足。云“是以取数焉”者，以下纲象足，张之六尺，是取数於武也。 \\n 　 \\n 不系左下纲，中掩束之。事未至也。 \\n [疏]“不系”至“束之”。○注“事未至也”。○释曰：案下记云：“东方谓之右个。”注云：“侯以向堂为面也。”则此左下纲以西畔而言。云“中掩束之”者，案记云：乡侯一丈，“倍中以为躬”；躬二丈，“倍躬以为左右舌”；舌四丈，两舌各出一丈。又云“下舌半上舌”，则左右各出五尺。今将此五尺与下纲不系者，中掩左厢向东，待将射乃解之，故云“事未至”也。 \\n 　 \\n 乏参侯道，居侯党之一，西五步。容谓之乏，所以为获者御矢也。侯道五十步，此乏去侯北十丈，西三丈。 \\n  \\n [疏]“乏参”至“五步”。○注“容谓”至“三丈”。○释曰：乏参侯道者，谓三分侯道。云“居侯党之一”者，党，旁也。谓在侯西北邪向之，故以旁言之。其居旁之一者，谓侯道内三分之，居一分之地十丈也。云“西五步”者，据侯之正北落西有五步，即三丈也。云“容谓之乏”者，案《周礼·射人职》云：“王以六耦射三侯，三获三容。五正。”彼据王三侯有三容。容者以革为之，可以容身，故云容也。云“乏”者，谓矢於此匮乏不去，故云乏也。云“获者御矢也”者，谓唱获者恐矢至身，故云获者御矢也。云“侯道五十步”者，记云乡侯五十弓。弓之下制六尺，与步相应，故郑云步也。云“此乏去侯北十丈”者，五十步计之，步六尺，五十步则三十丈，三分取一为十丈。云“西三丈”者，经云“西五步”，五六三十，故云三丈也。远近如此者，一得避矢，一得去堂二十丈，闻唱获声是其节也。 \\n 　 \\n 羹定。肉谓之羹。定犹孰也，谓狗孰可食。 \\n [疏]“羹定”。○注“肉谓”至“可食”。○释曰：云“谓狗孰”者，此与《乡饮酒》同，亨狗於东方是也。 \\n 　 \\n 主人朝服，乃速宾。宾朝服出迎，再拜。主人答再拜，退，宾送，再拜。速，召也。射宾轻也。戒时玄端。今郡国行此乡射礼，皮弁服，与《礼》为异。 \\n  \\n [疏]“主人”至“再拜”。○释曰：自此至“当楣北面答再拜”，论主召宾从己之事。此主人与宾俱朝服，案《乡饮酒》宾主俱不言服者，以彼宾礼重，故戒与速宾俱朝服，故不言。此习礼轻，是故戒时玄端，召时乃朝服，故须言之也。必此戒时玄端者，见《公食大夫》云：“宾朝服，即位于大门外，如聘。”注云：“於是朝服，则初时玄端。”宜与彼同，皆是戒时不言服，后速时朝服，故知此亦戒时玄端矣。且《乡饮酒》戒速俱不言服，知皆朝服者，下记云“乡朝服而谋宾介”是也。云“今郡国”已下，引之者，欲见与周异也。 \\n 　 \\n 宾及众宾遂从之。 \\n 及门，主人一相出迎于门外，再拜。宾答再拜。相，主人家臣，摈赞传命者。 \\n  \\n [疏]“宾及”至“再拜”。○注“相主”至“命者”。○释曰：《乡饮酒》云：“宾及众宾皆从之。”彼兼介，故云“皆”。此无介，故不言皆也。云“主人一相出迎于门外”，注与《乡饮酒》同，此亦主人自迎，而言一相者，使之传宾，言兼相礼也。 \\n 　 \\n 揖众宾。差卑，礼宜异。 \\n [疏]“揖众宾”。○注“差卑礼宜异”。○释曰：此宾与众宾同是乡人无爵者，而云“差卑”者，唯据立为宾者尊，众宾即不为卑，不论有爵无也。云“礼宜异”者，宾则拜之，众宾则揖之，是其异也。 \\n 　 \\n 主人以宾揖，先入。以犹与也。先入，入门右西面。 \\n [疏]“主人”至“先入”。○注“以犹”至“西面”。○释曰：云“以，犹与”者，案《左氏传》云“蔡人以吴子与楚人战于柏举”，彼以者，能东西之曰以，以谓驱使前人之称，此言嫌有驱使之称，故以为与，谓主人与宾，是以为平敌之义，故须训之。云“先入，入门右西面”者，此注亦与《乡饮酒》同。以其宾入东面，故西面待之。 \\n 　 \\n 宾厌众宾，众宾皆入门左，东面北上。宾少进。引手曰厌。少进，差在前也。今文皆曰揖众宾。 \\n  \\n [疏]“宾厌”至“少进”。○注“引手”至“众宾”。○释曰：此经亦与《乡饮酒》同。此云“宾少进”，彼亦宜然。不言者，文不具也。 \\n 　 \\n 主人以宾三揖，皆行。及阶，三让，主人升一等，宾升。三让而主人先升者，是主人先让於宾。不俱升者，宾客之道，进宜难也。 \\n  \\n [疏]“主人”至“宾升”。○注“三让”至“难也”。○释曰：言“皆行”者，宾主既行，众宾亦行，故云皆行。《乡饮酒》亦皆行，不言者，文略也。知“主人先让於宾”者元空一字，以其主人之法先升导宾，宾后升。进宜难，礼之常然，故知主人先让宾也。此先升一等，礼之常。《燕礼》君升二等者，尊君故也。 \\n 　 \\n 主人阼阶上当楣北面再拜，宾西阶上当楣北面答再拜。主人拜宾至此堂。 \\n  \\n [疏]注“主人拜宾至此堂”。○释曰：知拜是拜至者，《乡饮酒义》云：“拜至，拜洗。”《公食》亦云：“当楣北乡再拜。”故知拜是拜至。 \\n 　 \\n 主人坐取爵於上篚，以降。将献宾也。 \\n [疏]“主人”至“以降”。○注“将献宾也”。○释曰：自此至“主人阼阶上答拜”，论主人献宾之事。凡取爵于篚以降者，皆是上篚。《乡饮酒》不言上者，文略也。 \\n 　 \\n 宾降。从主人也。主人阼阶前西面坐奠爵，兴辞降。重以主人事烦宾也。今文无阼阶。 \\n  \\n 宾对。对，答。 \\n [疏]“宾对”。○注“对答”。○释曰：《乡饮酒》注云：“宾主之辞未闻。”此不注，从可知。 \\n 　 \\n 主人坐取爵，兴，適洗，南面坐奠爵于篚下，盥洗。盥手又洗爵，致絜敬也。古文盥皆作浣。宾进，东北面辞洗。必进者，方辞洗，宜违位也。言“东北面”，则位南於洗矣。主人坐奠爵于篚，兴对，宾反位。反从降之位也。《乡饮酒》曰：“当西序东面。”主人卒洗，壹揖壹让以宾升。宾西阶上北面拜洗，主人阼阶上北面奠爵，遂答拜，乃降。乃降，将更盥也。古文壹皆作一。 \\n  \\n 宾降，主人辞降，宾对。主人卒盥，壹揖壹让升，宾升，西阶上疑立。疑，止也。有矜庄之色。 \\n  \\n [疏]注“疑止”至“之色”。○释曰：《乡饮酒》注“疑读为疑然从於赵盾之疑”，疑，正立自定之貌。此言疑止也有矜庄之色，二注相兼乃具也。 \\n 　 \\n 主人坐取爵，实之宾席之前，西北面献宾。进酒於宾也。凡进物曰献。 \\n  \\n [疏]注“进酒”至“曰献”。○释曰：云“凡进物曰献”者，欲见此宾乃是乡民而已，无尊卑上下。犹言献者，此献直是进物，而言献，进之也。案《周礼·玉府》注云：“古者致物於人，尊之则曰献。”彼据尊敬前人，虽卑亦曰献。若齐侯献捷於鲁之类，义与此别也。 \\n 　 \\n 宾西阶上北面拜，主人少退。少退犹少辟也。 \\n [疏]注“少退犹少辟也”。○释曰：《乡饮酒》文与此同，注云：“少退，少辟。”及下文云“宾少退”注云：“少退，逡巡。”义亦与此同。 \\n 　 \\n 宾进受爵于席前，复位。复位，西阶上位。主人阼阶上拜送爵，宾少退。荐脯醢。荐，进。 \\n  \\n 宾升席，自西方。宾升降由下也。 \\n [疏]注“宾升降由下也”。○释曰：凡席升由下，降由上。下文降席不由上者，以主人在东，敬主人，不得降由上。又於席西拜，便使升降皆由下，故云“宾升降由下也”。 \\n 　 \\n 乃设折俎。牲体枝解节折以实俎也。 \\n 主人阼阶东疑立。宾坐，左执爵，右祭脯醢，奠爵于荐西，兴取肺，坐绝祭。卻左手执本，右手绝末以祭也。肺离，上为本，下为末。 \\n  \\n [疏]注“却左”至“为末”。○释曰：郑皆约《乡饮酒》知之也。 \\n 　 \\n 尚左手，哜之。哜，尝也。右手在下，绝以授口尝之。兴加于俎，坐捝手，执爵，遂祭酒，兴，席未坐啐酒。捝，拭也。啐，尝也。古文捝作说。降席，坐奠爵，拜，告旨。降席，席西也。旨，美也。执爵兴，主人阼阶上答拜。宾西阶上北面坐，卒爵，兴，坐奠爵，遂拜，执爵兴。卒，尽。主人阼阶上答拜。 \\n  \\n 宾以虚爵降。将洗以酢主人。 \\n [疏]“宾以虚爵降”。○注“将洗以酢主人”。○释曰：自此至“宾西阶上答拜”，论宾酢主人之事。《乡饮酒》不言虚爵，直云“降洗”，此直云“虚爵降”，不言洗，互见为义，相兼乃具也。 \\n 　 \\n 主人降。从宾也。降立阼阶东，西面，当东序。 \\n [疏]注“从宾”至“东序”。○释曰：皆《乡饮酒》文也。 \\n 　 \\n 宾西阶前东面坐奠爵，兴，辞降。主人对。宾坐取爵，適洗，北面坐奠爵于篚下，兴，盥洗。宾北面盥洗，自外来。 \\n  \\n [疏]注“宾北”至“外来”。○释曰：对主人自内出、南面是也。上文主人坐取爵，適洗，南面是也。 \\n 　 \\n 主人阼阶之东，南面辞洗。宾坐奠爵于篚，兴对。主人反位。反位，从降之位也。主人辞洗，进。 \\n  \\n [疏]注“反位”至“洗进”。○释曰：云“反位，从降之位也”者，即上东序之西南面位。云“主人辞洗，进”者，经直言反，不言进，郑以言反位由前，进乃反位，故郑却本之，主人辞洗，进也。 \\n 　 \\n 宾卒洗，揖让如初，升。 \\n [疏]“宾卒”至“初升”。○释曰：言“如初”，则亦一揖一让也。 \\n 　 \\n 主人拜洗，宾答拜，兴，降盥，如主人之礼。宾升，实爵主人之席前，东南面酢主人。酢，报。主人阼阶上拜，宾少退。主人进受爵，复位。宾西阶上拜送爵，荐脯醢。主人升席自北方。乃设折俎。祭如宾礼。祭荐俎及酒，亦哜啐。不告旨。酒己物。 \\n  \\n 自席前適阼阶上，北面坐卒爵，兴，坐奠爵，遂拜，执爵兴。宾西阶上北面答拜。自，由也。啐酒於席末，由前降，便也。 \\n  \\n [疏]注“自由”至“便也”。○释曰：郑知义然者，亦约《乡饮酒》得知也。 \\n 　 \\n 主人坐奠爵于序端，阼阶上再拜崇酒。宾西阶上答再拜。序端，东序头也。崇，充也。谢酒恶相充满也。 \\n  \\n [疏]“主人坐奠爵于序端”。○释曰：奠爵于序端，此拟下献众宾，故云“取爵于序端”，与《乡饮酒》同也。 \\n 　 \\n 主人坐取觯于篚，以降。将酬宾。 \\n [疏]“主人”至“以降”。○注“将酬宾”。○释曰：自此至“当西序”，论酬宾之事。 \\n 　 \\n 宾降。主人奠觯，辞降。宾对，东面立。主人坐取觯，洗，宾不辞洗。不辞洗。以其将自饮。卒洗，揖让升。宾西阶上疑立。主人实觯，酬之，阼阶上北面坐奠觯，遂拜，执觯兴。酬，劝酒。 \\n  \\n 宾西阶上北面答拜。主人坐祭，遂饮，卒觯，兴，坐奠觯，遂拜，执觯兴。宾西阶上北面答拜。主人降洗。宾降辞，如献礼。以将酌己。 \\n  \\n [疏]注“以将酌己”。○释曰：郑言此者，前不辞洗，主人自饮，至此辞洗，以将酌己，故辞也。 \\n 　 \\n 升，不拜洗。酬礼杀也。宾西阶上立。主人实觯宾之席前，北面。酬宾。 \\n  \\n 宾西阶上拜。主人坐奠觯于荐西。宾辞，坐取觯以兴，反位。宾辞，辞主人复亲酌己。 \\n  \\n [疏]注“宾辞”至“酌己”。○释曰：此射前献时亲酌己，今复亲酌己。 \\n 　 \\n 主人阼阶上拜送。宾北面坐，奠觯于荐东，反位。酬酒不举。 \\n [疏]“主人阼阶上拜送”。○注“酬酒不举”。○释曰：《乡饮酒》注引《曲礼》不尽人之欢之事，此不言，亦从郑注可知。 \\n 　 \\n 主人揖降。宾降，东面立于西阶西，当西序。主人将与众宾为礼，宾谦，不敢独居堂。 \\n  \\n 主人西南面三拜众宾，众宾皆答壹拜。三拜，示遍也。壹拜，不备礼也。献宾毕，乃与众宾拜，敬不能并。 \\n  \\n [疏]“主人”至“壹拜”。○注“三拜”至“能并”。○释曰：云“三拜，示遍也”元空一字者，众宾无问多少，止为三拜而已，是示遍也。云“壹拜，不备礼也”者，众宾人皆壹拜，是拜不备礼，此亦答大夫拜法。以其此礼中含卿大夫法，若答士拜，则亦再拜，见於《特牲》也。云“献宾毕，乃与众宾拜”者，自尔来唯与宾拜，未与众宾拜，今始拜之，故云“敬不能并”。 \\n 　 \\n 主人揖升，坐取爵于序端，降洗，升，实爵，西阶上献众宾。众宾之长升，拜受者三人。长，其老者。言三人，则众宾多矣。国以多德行、道艺为荣，何常数之有乎？ \\n  \\n [疏]“主人”至“三人”。○注“长其”至“有乎”。○释曰：众宾之长升拜受者三人，此虽非宾贤能，其众亦三人在堂上，与《乡饮酒》数同。其堂上众宾无定数，故郑云“言三人则众宾多矣。”云“国以多德行、道艺为荣”者，案《周礼·大司徒》以乡三物教万民，一曰六德，二曰六行，三曰六艺。此既乡人，则德行亦据六德、六行，道艺则六艺也。此并与《乡饮酒》宾、介与众宾之类，并来与在射中，是以孔子射於矍相之圃，观者如堵墙。彼亦据孔子为乡大夫，习人以礼乐之射，至於誓之於后，仅有存焉，亦无常数之事也。 \\n 　 \\n 主人拜送。送拜爵於众宾右。 \\n [疏]“主人拜送”。○注“拜送”至“宾右”。○释曰：知在众宾右者，约《乡饮酒》献众宾皆於西阶上，宾右知之也。 \\n 　 \\n 坐祭，立饮，不拜既爵，授主人爵，降复位。既，尽。 \\n [疏]“坐祭”至“复位”。○释曰：此还上三人者，降复宾南东面位。 \\n 　 \\n 众宾皆不拜，受爵，坐祭，立饮。自第四已下，又不拜受爵，礼弥略。 \\n  \\n [疏]“众宾”至“立饮”。○注“自第”至“弥略”。○释曰：此谓堂下众宾无数者，故郑云“自第四”以下。云“又不拜受爵，礼弥略”者，三宾虽坐祭，立饮，不拜既爵，仍拜受，此众宾非直坐祭，立饮，不拜既爵，又不拜受爵，故云礼弥略也。 \\n 　 \\n 每一人献，则荐诸其席。诸，於。 \\n [疏]“每一”至“其席”。○释曰：此还据堂上三人有席者，故云“荐诸其席”，谓席前也。 \\n 　 \\n 众宾辩有脯醢。荐於其位。 \\n [疏]“众宾辩有脯醢”。○注“荐於其位”。○释曰：还据堂下无席者，故郑云“荐於其位”，不席也。 \\n 　 \\n 主人以虚爵降，奠于篚。不复用。 \\n 揖让升。宾厌众宾升，众宾皆升，就席。 \\n [疏]“揖让”至“就席”。○释曰：自此以下至“举觯者降”，论旅酬之事。 \\n 　 \\n 一人洗，举觯於宾。一人，主人之吏。 \\n [疏]“一人洗举觯于宾”。○注“一人主人之吏”。○释曰：主人之吏，亦谓府史以下，非属官也。 \\n 　 \\n 升，实觯，西阶上坐奠觯，拜，执觯兴。宾席末答拜。举觯者坐祭，遂饮，卒觯，兴。坐奠觯，拜，执觯兴。宾答拜，降洗，升实之，西阶上北面。将进奠觯。宾拜。拜受觯。 \\n  \\n 举觯者进，坐奠觯于荐西。不授，贱不敢也。 \\n [疏]注“不受贱不敢也”。○释曰：以其是主人之吏，既贱，故不敢亲授奠之也。 \\n 　 \\n 宾辞，坐取以兴。若亲受然。 \\n [疏]注“若亲受然”。○释曰：云“若亲受然”者，宾辞，即坐取以兴，故云“若亲受然”也。 \\n 　 \\n 举觯者西阶上拜送。宾反奠于其所。举觯者降。 \\n [疏]“举觯”至“举觯者降”。○释曰：云“反奠于其所”者，还於荐西，以其射后宾北面举之为旅酬，故不奠于荐东也。 \\n 　 \\n 大夫若有遵者，则入门左。谓此乡之人为大夫者也。谓之遵者，方以礼乐化民，欲其遵法之也。其士也，於旅乃入。乡大夫、士非乡人，礼亦然，主於乡人耳。今文遵为僎。 \\n  \\n [疏]“大夫”至“门左”。○注“谓此”至“为僎”。○释曰：云“大夫若有遵”者，言若者，或无不定，故云若也。郑知是当乡大夫者，以其《乡射》既与人行射礼，而言大夫者，当乡大夫可知。云“其士也，於旅乃入”者，下记云“士既旅不入”，明未旅閒皆得入，是以未旅而射，其士皆在也。知乡大夫、士非乡人，礼亦然者，以其同是乡大夫、士，礼无异，故也。但异乡不助主人乐宾，为别也。 \\n 　 \\n 主人降，迎大夫於门内也。不出门，别於宾。 \\n [疏]“主人降”。○注“迎大”至“於宾”。○释曰：郑知“迎大夫於门内”者，以其上文大夫入门左，此经直云“主人降”，不云出，故知迎大夫在门内可知。 \\n 　 \\n 宾及众宾皆降，复初位。不敢居堂，俟大夫入也。初位，门内东面。 \\n  \\n [疏]“宾及”至“初位”。○注“不敢”至“东面”。○释曰：知“初位，门内东面”者，上文宾厌众宾，皆入门左，东面北上，故知也。 \\n 　 \\n 主人揖让，以大夫升，拜至，大夫答拜。主人以爵降，大夫降。主人辞降。大夫辞洗，如宾礼。席于尊东。尊东，明与宾夹尊也。不言东上，统於尊也。 \\n  \\n [疏]“主人”至“尊东”。○注“尊东”至“尊也”。○释曰：上云尊於宾席之东，则在尊西。今大夫言席於尊东，明与宾夹尊可知。云“不言东上，统於尊也”者，席於尊东，继尊而言，又不言东上西上，是以下云大夫降席东南面。降由下，故知西上，统於尊也。 \\n 　 \\n 升，不拜洗。主人实爵，席前献于大夫。大夫西阶上拜，进受爵，反位。主人大夫之右拜送。大夫辞加席，主人对，不去加席。辞之者，谦不以己尊加贤者也。不去者，大夫再重席，正也。宾一席重。 \\n  \\n [疏]“升不”至“加席”。○注“辞之”至“重席”。○释曰：云“升，不拜洗”者，以大夫尊，故不拜洗也。云“反位”者，大夫反西阶上位。云“主人大夫之右拜送”者，谓在大夫之东拜送爵也。云“辞之者，谦不敢以己尊加贤”者，《乡射》之礼，乡人为宾。下记云：若“大夫与，则以公士为宾”，亦选贤者为之，故辞加席，又不以己尊加贤者也。云“不去者，大夫再重席，正也”者，《乡饮酒》云：“公三重，大夫再重。”故知大夫再重席，礼之正也。云“宾一重席”者，乡人，故一重，纵公士为宾，亦一重也。 \\n 　 \\n 乃荐脯醢。大夫升席。设折俎。祭如宾礼，不哜肺，不啐酒，不告旨，西阶上卒爵，拜。主人答拜。凡所不者，杀於宾也。大夫升席由东方。 \\n  \\n [疏]“乃荐”至“答拜”。○注“凡所”至“东方”。○释曰：云“凡所”，谓经中三事，以其杀於宾。若然，上云“不拜洗”，亦是杀於宾之类也。云“大夫升席由东方”者，以其大夫席西上，升由下，故知大夫升席由东方也。 \\n 　 \\n 大夫降洗。将酢主人也。大夫若众，则辩献，长乃酢。 \\n [疏]“大夫降洗”。○注“将酢”至“乃酢”。○释曰：自此至“皆升就席”，论大夫酢主人讫，宾主皆升就席之事。知“大夫若众，则辩献，长乃酢”者，此经据一大夫而言，故献大夫即酢。案《有司彻》：主人洗爵，献长宾于西阶上，然后众宾长升，拜受爵，宰夫赞主人酌，若是以辩，乃升长宾，主人酌于长宾西阶上，北面，宾在左。注云：“主人酌自酢，序宾，意宾卑不敢酢。”宾尸与，凡平饮酒礼同，可以相参，亦是辩献长乃酢也。 \\n 　 \\n 主人复阼阶，降辞如初。卒洗，主人盥。盥者，虽将酌自饮，尊大夫，不敢亵。 \\n  \\n [疏]“主人”至“人盥”。○注“盥者”至“不敢亵”。○释曰：云“盥者，虽将酌自饮”者，以其下文大夫洗爵升，授主人爵，是主人酌以自酢，故云虽将酌自饮。云“不敢亵”者，决《有司彻》主人自酌不盥，是此为尊大夫，虽自酢亦不敢亵也。 \\n 　 \\n 揖让升。大夫授主人爵于两楹閒，复位。主人实爵，以酢于西阶上。坐奠爵，拜，大夫答拜。坐祭，卒爵，拜，大夫答拜。主人坐奠爵于西楹南，再拜崇酒，大夫答拜。主人复阼阶，揖降。将升宾。 \\n  \\n [疏]“揖让”至“揖降”。○注“将升宾”。○释曰：云“主人坐奠爵於西楹南”者，前献宾，宾酢主人，主人饮酢讫，奠爵于东序端。将后献众宾，不得奠于篚中，此受大夫酢，不奠于篚者，为士於旅乃入，拟献士，故奠爵于此也。 \\n 　 \\n 大夫降，立于宾南。虽尊，不夺人之正礼。 \\n [疏]“大夫”至“宾南”。○注“虽尊”至“正礼”。○释曰：大夫尊，在堂则席之于尊东，特尊之。今降而在宾下者，欲使宾主相对行礼。若在其北，则妨宾主揖让之正礼，故云“不夺主人之正礼”。 \\n 　 \\n 主人揖让，以宾升，大夫及众宾皆升，就席。 \\n 席工于西阶上，少东。乐正先升，北面立于其西。言少东者，明乐正西侧阶，不欲大东，辟射位。 \\n  \\n [疏]“席工”至“其西”。○注“言少”至“射位”。○释曰：自此至“告于宾”，论作乐之事。云“席工”者，谓为工设席，下文乃升席也。云“言少东者，明乐正西侧阶”者，既言席工于西阶上少东，则在西阶东矣。复云乐正立于其西，则近席西，其言从近，故知乐正侧近西阶东，则不欲大东，辟射位，《大射》亦同此注。《燕礼》注亦然者，燕亦容有射法，《乡饮酒》工位与此同，注不言者，不射故也。 \\n 　 \\n 工四人，二瑟，瑟先。相者皆左何瑟，面鼓，执越，内弦，右手相。入，升自西阶，北面东上。工坐，相者坐授瑟，乃降。瑟先，贱者先就事也。相，扶工也。面，前也。鼓在前，变於君也。执越内弦，右手相，由便也。越，瑟下孔，所以发越其声也。前越言执者，内有弦结，手入之浅也。相者降，立西方。 \\n  \\n [疏]“工四”至“乃降”。○释曰：云“四人二瑟”，则是二人歌可知。经不言相歌二人者，以其空相，亦与瑟者同，故不言，直言瑟之难者也。○注“瑟先”至“西方”。○释曰：云“瑟先，贱者先就事也”者，案《大射》大师、少师歌，众工瑟，是知瑟者贱也。凡工者皆先瑟后歌，是贱者先即事，故序亦在前。若然，得献亦在前，以随其先后而取之故也。云“鼓在前，变於君也”者，《乡射》与《大射》相对，《大射》君礼而后首，此臣礼前首，故云变於君。《燕礼》与《乡饮酒》相对，是以《燕礼》面鼓，又与《乡饮酒》后首相变。云“执越内弦，右手相”者，案《乡饮酒》注云“内弦侧担之”者，据瑟体而言。《燕礼》注云“内弦弦为主”者，据弦体而说。此言“内弦右手相，由便”，语异义同也。云“前越言执者，内有弦结，手入之浅也”者，瑟体首宽尾狭，内越孔虽长，广狭亦等，但弦居瑟上，近首鼓处则宽，近尾不鼓处并而狭。侧持之法，近鼓持之入则近，手入则深，是以通与《燕礼》言面鼓，则云执之手入浅也。《大射》与《乡饮酒》言后首，则云挎越，手入深故也。云“相者降，立西方”者，其相者是弟子，位在西者，是以下文云：“乐正適西方，命弟子赞工迁乐于下。”故知此相工是弟子，故降立还于西方也。 \\n 　 \\n 笙入，立于县中，西面。堂下乐相从也。县中，磬东立，西面。 \\n [疏]“笙入”至“西面”。○注“堂下”至“西面”。○释曰：云“堂下乐相从也”者，案上文云“县于洗东北西面”，此云“立于县中”，明是堂下相从，皆在东方也。云“县中，磬东立，西面”者，谓在磬东，当磬之东。郑知不在磬西，西面者，若磬西、西面，则笙者背磬，不可，故知在磬东，西面也。 \\n 　 \\n 乃合乐，《周南·关雎》、《葛覃》、《卷耳》，《召南·鹊巢》、《采蘩》、《采蘋》。不歌、不笙、不閒，志在射，略於乐也。不略合乐者，《周南》、《召南》之风，乡乐也，不可略其正也。昔大王、王季、文王始居岐山之阳，躬行《召南》之教，以成王业，至三分天下，乃宣《周南》、《召南》之化，本其德之初，“刑于寡妻，至于兄弟，以御于家邦”，故谓之乡乐。用之房中以及朝廷《飨》、《燕》、《乡射》、《饮酒》，此六篇其风化之原也。是以合金石丝竹而歌之。 \\n  \\n [疏]“乃合”至“采蘋”。○释曰：言“乃”者，以其作乐之法，先歌后乃合乐。今不歌、不笙、不閒，唯合乐，故言乃以见非常故也。○注“不歌”至“歌之”。○释曰：据《乡饮酒》、《燕礼》作乐有四节，今不歌、不笙、不閒，唯有合乐，故云“志在射略於乐也”。云“合乐者，《周南》、《召南》之风，乡乐也”者，上注已云《颂》及《大雅》天子乐，《小雅》诸侯乐，此《二南》乡大夫乐，但《乡饮酒》、《乡射》是大夫、士为主人，故大夫、士乐为乡乐者也。云“不可略其正也”者，《二南》是大夫、士之乡乐，己之正乐，故云不可略其正者也。云“昔大王”已下，於《乡饮酒》注己说，义具於彼，此注略言之耳。若然者，《燕礼》与《乡饮酒》文同，注又与《燕礼》不异者，以其《乡射》与《乡饮酒》同是大夫、士礼，卿大夫、士行《射礼》，先行《乡饮酒礼》，《乡饮酒》与《乡射》自为首尾，故《乡饮酒》注具，於此略。言《燕礼》是诸侯礼，天子、诸侯射先行《燕礼》，则《燕礼》与《大射》自为首尾，是以《燕礼》歌、笙、閒、合郑亦具注之，《大射》又略言之也。 \\n 　 \\n 工不兴，告于乐正曰：“正歌备。”不兴者，瞽矇礼略也。 \\n [疏]“工不”至“歌备”。○注“不兴”至“略也”。○释曰：言“正歌”者，升歌也。升歌，《鹿鸣》是上歌。诸侯乐非己正乐，故以《二南》为正歌也。言“备”者，凡作乐皆三终，此备明亦三终也。云“不兴者，瞽矇礼略也”者，以工告乐正，以卑告尊当兴，今以瞽矇无目，不可责其备礼，故不兴者，於礼略也。 \\n 　 \\n 乐正告于宾，乃降。乐正降者，堂上正乐毕也。降立西阶东，北面。 \\n  \\n [疏]“乐正”至“乃降”。○注“乐正”至“北面”。○释曰：言“告于宾”者，作乐主为乐宾，今歌备，故告宾，言歌备也。言“乐正降者，堂上正乐毕也”者，以其《乡饮酒》、《燕礼》但升歌、笙、閒合乐皆是正歌，今略去升歌、笙、閒三者，唯有合乐於堂上，故云堂上正乐毕也。云正乐者，对后无筭乐非正乐也。下射虽歌《驺虞》，亦是堂下，非堂上，故以堂上决之也。云“降立西阶东，北面”者，此无正文，约堂上乐正位在西阶东，北面，今降亦当在西阶东，北面也。 \\n 　 \\n 主人取爵于上篚，献工。大师，则为之洗。尊之也。君赐大夫乐，又从之以其人，谓之大师。 \\n  \\n [疏]“主人”至“之洗”。○注“尊之”至“大师”。○释曰：自此至“反升就席”，论主人献工笙之事。但天子、诸侯官备，有大师、少师、瞽人作乐之长，大夫、士官不备，不合有大师，君有赐大夫、士乐器之法，故《春秋左氏》云：晋侯歌锺二肆，取半以赐魏绛，魏绛於是乎始有金石之乐，礼也。时以乐人赐之，故郑云“君赐大夫乐，又从之以其人，谓之大师”也。 \\n 　 \\n 宾降，主人辞降。大夫不降，尊也。 \\n [疏]“宾降主人辞降”。○注“大夫不降尊也”。○释曰：云“大夫不降，尊也”者，此宾降，大夫若降，直与宾共文，今不言大夫降，《乡饮酒》亦云宾介，不言大夫降，明大夫皆不降，以其尊故也。 \\n 　 \\n 工不辞洗。卒洗，升实爵。工不兴，左瑟，一人拜受爵。左瑟，辟主人授爵也。一人，无大师，则工之长者。 \\n  \\n [疏]“工不”至“受爵”。○释曰：此言工不辞洗，及一人拜受爵，皆上大师也。不言大师，言工一人者，欲见有大师，则大师不辞洗，拜受爵；若无大师，则凡工不辞洗，拜受爵，故变言工与一人。假令大师左瑟先献，若歌则后献，亦先献工一人，是以郑云一人无大师则工之长者。以《乡饮酒》献工时云“一人不兴受爵”，注云：“一人，工之长也。”大师为歌者未得献，先献瑟工之长者也。 \\n 　 \\n 主人阼阶上拜送爵。荐脯醢。使人相祭。人，相者。 \\n [疏]“主人”至“相祭”。○注“人相者”。○释曰：云“人，相者”，则弟子相之，既相工，明祭亦相之可知。 \\n 　 \\n 工饮，不拜既爵，授主人爵。众工不拜受爵，祭饮，辩有脯醢，不祭。祭饮，不兴受爵，坐祭，坐饮。 \\n  \\n [疏]“工饮”至“不祭”。○注“祭饮”至“坐饮”。○释曰：云“工饮，不拜既爵”者，还是上一人拜受爵者，虽不拜，既爵仍拜受也。下众工又对上一人拜受爵，众工不拜受爵也。郑云“祭饮，不兴受爵，坐祭，坐饮”者，对上宾主坐祭，立饮，故云“坐祭，坐饮”，亦不拜既爵可知也。 \\n 　 \\n 不洗，遂献笙于西阶上。不洗者，贱也。众工而不洗矣，而著笙不洗者，笙贱於众工，正君赐之，犹不洗也。 \\n  \\n [疏]“不洗”至“阶上”。○注“不洗”至“洗也”。○释曰：云“众工而不洗矣，而著笙不洗者，笙贱於众工，正君赐之，犹不洗也”，郑云此者，欲见工在上贵，君赐之大师为之洗，笙贱位在下，正谓君赐之，笙人犹不为之洗，况众笙乎？欲取赐笙人不为之洗之意，不取众笙不为洗也。 \\n 　 \\n 笙一人拜于下，尽阶，不升堂。受爵，主人拜送爵。阶前坐祭，立饮，不拜既爵，升，授主人爵。众笙不拜，受爵，坐祭，立饮，辩有脯醢，不祭。主人以爵降，奠于篚。 \\n  \\n [疏]“笙一”至“于篚”。○释曰：此经总献，笙人虽贱，中亦有尊卑，故一人升阶受爵，馀者不升，不拜既爵则同也。 \\n 　 \\n 反升，就席。亦揖让以宾升，众宾皆升。 \\n [疏]“反升就席”。○注“亦揖”至“皆升”。○释曰：云“亦揖让以宾升，众宾皆升”者，谓亦前大夫若有遵者，则入门左，主人降，宾及众宾皆降，主人共大夫行礼讫，主人揖让以宾升，大夫及众宾皆升就席相似，故云“亦”。若然，上宾降时虽不言众宾降，众宾卑，从降可知，故今从宾升也。 \\n 　 \\n 主人降席自南方，礼杀，由便。 \\n [疏]“主人”至“南方”。○注“礼杀由便”。○释曰：自此尽“未旅”，论立司正之事也。云“礼杀，由便”者，对上文主人受作爵时礼盛，故主人降席自北方，啐酒於席末亦然，今此立司正礼杀，故降席自南方，故云礼杀由便也。 \\n 　 \\n 侧降。宾不从降。 \\n [疏]“侧降”。○注“宾不从降”。○释曰：侧降犹特降，故云“宾不从降”也。 \\n 　 \\n 作相为司正。司正礼辞，许诺，主人再拜，司正答拜。爵备乐毕，将留宾以事，为有解倦失礼，立司正以监之，察仪法也。《诗》云：“既立之监，或佐之史。” \\n  \\n [疏]“作相”至“答拜”。○注“爵备”至“之史”。○释曰：云“爵备”者，谓宾及众宾与尊者并工笙并得献，是爵备也。云“乐毕”者，合乐讫是乐毕。以无升笙与閒，故不言乐成而云毕而已也。云“将留宾以事”者，下有射事，射讫，行旅无筭之事，故须立司正以监之。但中閒为射系变司正为司马。射讫，反为司正，以监察仪法也。引《诗》者，证监与正为一物，皆察仪法也。 \\n 　 \\n 主人升就席。司正洗觯，升自西阶，由楹内適阼阶上，北面受命于主人。洗觯者，当酌以表其位，显其事也。楹内，楹北。 \\n  \\n [疏]“主人”至“主人”。○注“洗觯”至“楹北”。○释曰：云“受命于主人”者，谓受主人请安宾之命，是以下云“请安于宾”，郑注云：“传主人之命也。” \\n 　 \\n 西阶上北面请安于宾。传主人之命。宾礼辞，许。司正告于主人，遂立于楹閒以相拜。相，谓赞主人及宾相拜之辞。主人阼阶上再拜，宾西阶上答再拜，皆揖就席。为己安也。今文揖为升。 \\n  \\n 司正实觯，降自西阶，中庭北面坐奠觯，兴，退，少立。奠觯，表其位也。少立，自修正，慎其位也。古文曰少退立。 \\n  \\n [疏]“司正”至“少立”。○注“奠觯”至“退立”。○释曰：此云“北面坐奠觯”，《乡饮酒》亦然者，此二者皆臣礼，故北面奠觯。《燕礼》、《大射》皆司正南面奠觯者，彼是君礼，欲取还不背君，故南面奠觯。故《大射》云：“南面坐奠觯，兴，右还，北面少立。坐取觯，兴，坐，不祭，卒觯，奠之，兴，再拜稽首，左还，南面坐取觯，洗，南面反奠于其所，北面立。”注云：“皆所以自昭明於众也。将於觯南北面则右还，於觯北南面则左还。如是，得从觯西往来也。必从觯西往来者，为君在阼，不背之也。”又取威仪多。此及《乡饮酒》在阼，非君直北面奠觯，又威仪简故也。 \\n 　 \\n 进，坐取觯，兴，反坐，不祭，遂卒觯，兴。坐奠觯，拜，执觯兴，洗，北面坐奠于其所。今文坐取觯，无进。又曰坐奠之拜。 \\n  \\n 兴，少退，北面立于觯南。立觯南，亦其故摈位。 \\n [疏]“兴少”至“觯南”。○注“立觯”至“摈位”。○释曰：云“立觯南，亦其故摈位”者，案上未有摈位，此云摈位者，案《射礼》云：“摈者退中庭。”是摈者在中庭有位。《燕礼》、《大射》皆摈者为司马，则此《乡射》及《乡饮酒》云“作相为司正”，相即摈者也，故知觯南者中庭，故摈位也。 \\n 　 \\n 未旅。旅，序也。未以次序相酬，以将射也。旅则礼终也。 \\n [疏]“未旅”。○注“旅序”至“终也”。○释曰：旅，众也，而言序者，谓众以次序相酬，必於未旅而射者。旅则醉，礼终恐不得射，故於未旅而射也。此大夫、士礼，将射，先行乡饮酒行旅酬而已，故射前未旅，而射后乃始行旅酬。《燕礼》、《大射》国君礼，故先行燕礼，虽行一献，以其辨尊卑，故行四举旅。《大射》主为射，故再拜讫即射。《燕礼》主为燕，故三举旅乃射，彼皆与此不同也。 \\n 　 \\n 三耦俟于堂西，南面，东上。司正既立，司射选弟子之中德行道艺之高者，以为三耦，使俟事於此。 \\n  \\n [疏]“三耦”至“东上”。○注“司正”至“於此”。○释曰：自此已下尽“乐正北面立于其南”，论三番射事。郑知司正既立司射，即选弟子之中为三耦俟事於此者，经云“俟於堂西”，明此时始选，故知既立司正，司射乃选弟子使俟事於此也。故记云：“三耦者，使弟子。司射前戒之。”注云：“弟子，宾党之少者也。前戒，谓先射请戒之。” \\n 　 \\n 司射適堂西，袒、决、遂，取弓于阶西，兼挟乘矢，升自西阶。阶上北面告于宾，曰：“弓矢既具，有司请射。”司射，主人之吏也。於堂西袒、决、遂者，主人无次，隐蔽而已。袒，左免衣也。决犹闿也，以象骨为之，著右大擘指，以钩弦闿体也。遂，射韝也，以韦为之，所以遂弦者也。其非射时，则谓之拾。拾，敛也，所以蔽肤敛衣也。方持弦矢曰挟。乘矢，四矢也。《大射》曰：“挟乘矢於弓外，见镞於弣，右巨指钩弦。”古文挟皆作接。 \\n  \\n [疏]“司射”至“请射”。○注“司射”至“作接”。○释曰：云“司射，取弓于阶西，兼挟乘矢”者，以其司射之弓矢豫陈於西阶，故司射於堂西袒、决、遂讫，即取弓矢於阶西。是以下记云“司射之弓矢与扑，倚于西阶之西”是也。云“有司请射”者，此有司谓司马，故《大射》云司射“自阼阶前曰：为政请射”，注：“为政，谓司马。司马，政官，主射礼。”诸侯之州长无司马官，直言有司请射，以比司马也。云“司射，主人之吏也”者，《大射》诸侯礼有大射正为长，射人次之，司射又次之，小射正次之，皆是士为也。则此大夫士礼，不得用士，故知是主人之吏为之可知。云“於堂西袒、决、遂者，主人无次，隐蔽而已”者，此对《大射》人君礼有次，在东方，不须適堂西也。云“袒左免衣也”，知袒左者，凡事无问吉凶，皆袒左，是以《士丧》主人左袒，此及《大射》亦皆袒左，不以吉凶相反。唯有受刑袒右，故《觐礼》云：“乃右肉袒于庙门之东。”注云“右肉袒者，刑宜施於右”是也。云“决犹闿也，以象骨为之”者，《大射》注亦然。案《缮人》云：“掌王之用弓弩矢箙矰弋决拾。”郑注云：“《士丧礼》‘决用正，王棘若檡棘’，则天子用象骨与？”无正文，故引《士丧礼》，又言“与”以疑之。若然，诸侯及大夫生用象，死用棘。天子无问死生，皆用象者，盖取其滑也。云“著右大擘指，以钩弦闿体也”，知者，以右巨指钩弦，故知著於右大擘指也。以右擘著极，是以《大射》云“朱极三”，注云“以朱韦为之三者，食指、将指、无名指”是也。云“遂，射韝也，以韦为之，以遂弦者也”者，《大射》注亦云：“遂，射韝也。以朱韦为之，著左臂所以遂弦也。”云“其非射时，则谓之拾。拾，敛也，所以蔽肤敛衣也”者，此篇及《大射》将射云袒、决、遂，射讫，则云说、决、拾，於公虽射亦谓之拾，故《大射》云：“公就物，小射正奉决拾以笥，大射正执弓，皆以从於物。”彼亦临时而云拾，以公射袒朱襦言拾，以见敛衣，故变文以见义也。云“所以蔽肤敛衣也”者，言蔽肤，据士；敛衣，据大夫已上。是以下记；“大夫与士射袒薰襦。”《燕礼》记云君射“袒朱襦”，若对君，大夫亦与士同，亦蔽肤也。云“方持弦矢曰挟”，知者，下记云：“凡挟矢，於二指之閒横之。”是言其方可知。引《大射》“挟乘矢於弓外，见镞於弣”，是其方也。若侧持弓矢，则名执，故下文云：“司射犹袒、决、遂，左执弓，右执一个，兼诸弦面镞。”注云“侧持弓矢曰执。面犹尚也，并矢於弦，尚其镞”是也。云“乘矢，四矢也”者，下云司射“搢三挟一个”，又《诗》云：“四矢反兮。”是四矢曰乘，凡物四皆曰乘也。引《大射》者，欲见挟为方持弦矢。 \\n 　 \\n 宾对曰：“某不能，为二三子。”许诺。言某不能，谦也。二三子，谓众宾已下。 \\n  \\n [疏]“宾对”至“许诺”。○注“言某”至“已下”。○释曰：“二三子，谓众宾以下”者，谓除三耦之外，通射者而言，故云谓众宾以下也。若然，《投壶》礼宾固辞乃许者，彼因燕而为之再辞乃许。此为众习礼，不专为己，故一辞即许。大射不请者，彼为择士而射，故不须云许，直告射节而已。此为众庶习礼，故云“为二三子许诺”，亦一辞而许也。 \\n 　 \\n 司射適阼阶上，东北面告于主人，曰：“请射于宾，宾许。” \\n 司射降自西阶，阶前西面，命弟子纳射器。弟子，宾党之年少者也。纳，内也。射器，弓、矢、决、拾、旌、中、筹、楅、丰也。宾党东面，主人之吏西面。 \\n  \\n [疏]“司射”至“射器”。○注“弟子”至“西面”。○释曰：郑知弟子是宾党之年少者，以其宾党西方，东面，今以西面命之，明是宾党。是以郑云“宾东矢面，主人之吏西面”也。言弟子，故知少者。知射器弓九以下者，并案下文所陈用者知之也。云“宾党东面，主人之吏西面”者，案《投壶》宾党及主党皆为弟子，皆得与投壶者，彼燕法主欢心，故皆与。今此射与乡人习礼，《乡饮酒》同，上下经文党皆不与也。 \\n 　 \\n 乃纳射器，皆在堂西。宾与大夫之弓倚于西序，矢在弓下，北括。众弓倚于堂西，矢在其上。上，堂西廉。矢亦北括。 \\n  \\n [疏]“乃纳”至“其上”。○注“上堂”至“北括”。○释曰：云“宾与大夫之弓倚于西序，矢在弓下，北括。众弓倚于堂西，矢在其上”者，以其序在堂上，故矢在弓下，堂西矢在堂上，随其弓在堂下，随其所宜而已。云“上，堂西廉”者，以其在堂西，故矢在上者，还在堂上之廉棱也。云“矢亦北括”者，其在堂上西序者北括，故知堂下者於上亦北括也。 \\n 　 \\n 主人之弓矢在东序东。亦倚于东序也。矢在其下，北括。 \\n [疏]“主人”至“序东”。○注“亦倚”至“北括”。○释曰：上宾大夫弓矢在西序，矢在北括，此主人弓矢如上也。 \\n 　 \\n 司射不释弓矢，遂以比三耦於堂西。三耦之南，北面，命上射曰：“某御於子。”命下射曰：“子与某子射。”比，选次其才相近者也。古文曰某从於子。 \\n  \\n [疏]“司射”至“子射”。○注“比选”至“於子”。○释曰：言“遂以”者，司正因上阶前令弟子纳射器，不释弓矢，遂比三耦，因曰遂，故云遂以也。云“比，选次其才相近者也”者，才虽各自用，乃因选其力相近为宜也。 \\n 　 \\n 司正为司马。兼官，由便也。立司正为莅酒尔，今射，司正无事。 \\n  \\n [疏]“司正为司马”。○注“兼官”至“无事”。○释曰：言“兼官”者，若以诸侯对大夫，大夫兼官，诸侯具官；特以诸侯对天子，天子具官，诸侯兼官，各有所对，故云兼官，云“由使也”者。使司正为司马，不烦馀官也。案《射义》云：“孔子射於矍相之圃，射至於司马，使子路执弓矢，出延射。又使公罔之裘、序点扬觯而语。”但此篇是州长春秋习射法，兼士，有卿大夫三年贡士之后，以五物询众庶，射於庠，乡大夫五物询众，而引孔子射於矍相之事，则孔子鲁之乡大夫也。以其天子乡卿大夫为之，诸侯乡大夫使下大夫为之，是其差也。但《乡饮酒》之礼二人举觯为无筭爵，据此篇未旅先射，射讫行旅酬，酬讫，宾始二人举觯为无筭爵。未射时询众庶，得使公罔之裘、序点二人扬觯者，扬觯实在射后一酬讫始行之。今孔子询众庶之时，借取无筭爵时於旅也语，故使公罔之裘、序点二人扬觯以询众庶。此篇司射恒执弓矢，子路亦执弓矢，则子路为司射也。射於矍相时云射至司马，此文又云“司正为司马”，则使子路询众庶时当此节也。 \\n 　 \\n 司马命张侯，弟子说束，遂系左下纲。事至也。今文说皆作税。 \\n [疏]“司马”至“下纲”。○注“事至也”。○释曰：上张侯时不系左下纲，中掩束之，今弟子说其束不致地，遂系左下纲於植，事至故也。 \\n 　 \\n 司马又命获者倚旌于侯中。为当负侯也，获者亦弟子也。谓之获者，以事名之。 \\n  \\n [疏]“司马”至“侯中”。○注“为当”至“名之”。○释曰：案下记云：“司马阶前命张侯，遂命倚旌。”以记言之，司马命张侯与命倚旌，其事相因，故云“遂”，明同是西阶前也。云“为当负侯也”者，下云“司马命获者执旌以负侯”是也。知“获者亦弟子”者，堂下位，主人之党在东，宾弟子在西，下云“获者由西方坐取旌倚于侯中”，言由西方，是宾党弟子可知，亦上张侯者也。云“以事名之”者，以其唱获，故名获者也。 \\n 　 \\n 获者由西方坐取旌，倚于侯中，乃退。 \\n 乐正適西方，命弟子赞工，迁乐于丁。当辟射也。赞，佐也。迁，徙也。 \\n  \\n 弟子相工，如初入。降自西阶，阼阶下之东南，堂前三笴，西面北上坐。笴，矢幹也。今文无南。 \\n  \\n [疏]“弟子”至“上坐”。○注“笴矢幹也”。○释曰：言“如初入”者，亦如上升堂时，相者亦在，左何瑟，面鼓，内弦，右手以如入升时也。云“笴，矢幹也”者，案《矢人》注：“矢幹长三尺。”是去堂九尺也。 \\n 　 \\n 乐正北面立于其南。北面，乡堂，不与工序也。 \\n [疏]“乐正”至“其南”。○注“北面”至“序也”。○释曰：云“不与工序也”者，工西面北上，以南北为序，乐正北面，则东西为列，故云不与工序也。 \\n 　"}
{"章节": "卷十二 乡射礼第五", "正文": "卷十二乡射礼第五 \\n  \\n  \\n 　 \\n 　 \\n 司射犹挟乘矢，以命三耦：“各与其耦让取弓矢，拾。”犹，有故之辞。拾，更也。 \\n  \\n [疏]“司射”至“拾矢”。○注“犹有”至“更也”。○释曰：自此尽“取扑搢之以反位”，论司射诱射，教三耦射法之事。《大射》有次，“三耦取弓矢於次”，注云：“取弓矢不拾者，次中隐蔽处。”则此无次取弓矢。拾者，拾更也。递取弓矢，见威仪故也。云“犹，有故之辞”者，前已云司射兼挟乘矢，此云“犹”是有故之辞，云此者，欲见司射恒执弓矢未改之意。 \\n 　 \\n 三耦皆袒、决、遂。有司左执弣，右执弦，而授弓。有司，弟子纳射器者也。凡纳射器者，皆执以俟事。 \\n  \\n [疏]“三耦”至“授弓”。○注“有司”至“俟事”。○释曰：前有司请射，解为司马。此有司为弟子者，以有事者皆有司，故郑注解上有司请射与《大射》为政请射同，故解为司马。此经以纳射器使弟子，不见出文，则弟子执射器入者，即使守之以授用者，故知有司还是弟子。是以郑云“凡纳射器者，皆执以俟事”。 \\n 　 \\n 遂授矢。受於纳矢而授之。 \\n [疏]“遂授矢”。○注“受於”至“授之”。○释曰：此授矢者，则上文有司授弓者，以其弟子执弓矢，故授弓讫复授矢。是以郑云“受於纳矢而授之”。 \\n 　 \\n 三耦皆执弓，搢三而挟一个。未违俟处也。搢，插也，插於带右。 \\n  \\n [疏]“三耦”至“一个”。○注“未违”至“带右”。○释曰：上云“三耦俟于堂西”，又云“遂以比三耦於堂西”，此云“三耦皆执弓搢三而挟一个”，前后皆因前位，去未违俟处。下文乃云“三耦皆进，由司射之西，立于其西南，东面北上”，是移本位者也。云“搢，插也，插於带右”者，以其左手执弓，右手抽矢而射，故知插於带右，故《诗》云“左旋右抽”是也。 \\n 　 \\n 司射先立于所设中之西南，东面。三耦皆进，由司射之西，立于其西南，东面北上而俟。 \\n 司射东面立于三耦之北，搢三而挟一个。为当诱射也，固东面矣。复言之者，明却时还。 \\n  \\n [疏]“司射”至“一个”。○注“为当”至“时还”。○释曰：云“固东面矣，复言之者，明卻时还”者，司射先在中西南，东面，今三耦立定，司射卻来向三耦之北，东面，明司射卻时，右还西南，东面也。 \\n 　 \\n 揖进，当阶，北面揖。及阶揖，升堂揖。豫则钩楹内，堂则由楹外。当左物，北面揖。钩楹，绕楹而东也。序无室，可以深也。周立四代之学於国，而又以有虞氏之庠为乡学。《乡饮酒义》曰“主人迎宾於庠门外”是也。庠之制，有堂有室也。今言豫者，谓州学也。读如“成周宣谢灾”之谢，《周礼》作序。凡屋无室曰谢，宜从谢。州立谢者，下乡也。左物，下物也。今文豫为序，序乃夏后氏之学，亦非也。 \\n  \\n [疏]“揖进”至“面揖”。○注“钩楹”至“非也”。○释曰：凡行射礼耦，耦各相对揖，故司射诱射，发东面位，揖进，当西阶北面揖，及阶揖，升堂揖讫，东行向两楹閒，物须过西楹，是以豫则钩楹内北过，以记云：“序则物当栋。”物近北，故过由楹北也。堂则由楹外过而东行，以记云：“堂则物当楣。”物近南，故过由楹南也。云“当左物”者，以南面为正，东为左物，北面又揖也。云“钩楹，绕楹而东也”者，北而东也。云“序无室，可以深也”者，据州立序而言。云“周立四代之学於国”者，案《王制》云：有虞氏上庠下庠，夏后氏东序西序，殷人左学右学，周人东胶虞庠。周立四代者，通己为四代，但质家贵右，故虞殷大学在西郊，小学在国中。文家贵左，故夏周大学在国中王宫之东，小学在西郊。周所立前代学者，立虞、夏、殷三代大学。若然，则虞氏上庠，则周之小学为有虞氏之庠，制在西郊也。立殷之右学则瞽宗，周立之亦在西郊。立夏后氏之东序，则周之东胶立在王宫之东，以其改东序为东胶。东胶，二代名，故云周立四代学。《文王世子》亦论四代学中学乐之事。云“而又以有虞氏之庠为乡学”者，与周立虞庠同制，故引《乡饮酒义》为证乡立庠之义也。云“庠之制，有堂有室也”者，则此篇云“堂则由楹外”，又记云“堂则物当楣”是也。《论语》云：“由也升堂矣，未入於室。”室堂相将，有室必有堂。言此者，见庠则室堂俱有，对榭则有堂无室也。云“今言豫者，谓州学也”者，《周礼·地官·州长职》云“春秋以礼会民而射于序”是也。云“读如‘成周宣榭灾’之榭”者，案宣公十六年《经》书：“成周宣榭火。”彼虽不据学，以其无室，与《尔雅》“无室曰榭”同，故引以为证也。云“《周礼》作序”者，据《州长职》文。云“凡屋无室曰榭，宜从榭”者，郑广解榭名。《尔雅》云：“阇谓之台，有木者谓之榭。”及成周宣谢，及此州立谢，皆是无室，故云“凡”以该之，不得从豫及序，故云宜从榭也。云“州立榭者，下乡也”者，以其乡之庠有室有堂，州谢则有堂无室，故云下乡也。云“今文豫为序，序乃夏后氏之学，亦非也”，不从今文者，以其虞庠、夏序皆是有室，州之序则无室，故云“非”。言“亦”者，古文为豫已非，今文作夏后氏之序亦非。若然，《礼记·学记》及《州长职》并下记皆作序，郑不破之者，以乡立虞庠，依虞有室，州立夏序，去室，犹取序名，是以郑注《州长》云“序，州党之学也”，故不破之也。 \\n 　 \\n 及物揖。左足履物，不方足，还，视侯中，俯正足。方犹并也。志在於射，左足至，右足还，并足则是立也。南面视侯之中，乃俯视并正其足。 \\n  \\n [疏]“及物”至“正足”。○注“方犹”至“其足”。○释曰：云“志在於射”者，解足未正先视侯中之意。言“左足至”者，解左足履物也。右足还并足则是立也者，解经不方足，还及正足之言。若然，云还时兼视侯中也。此不言画物早晚，案《大射》纳射器之下，即言“工人、士与梓人升自北阶两楹閒，疏数容弓，若丹，若墨，度尺而午”。此不言者，卑者文略，亦当在纳射器后即画之也。 \\n 　 \\n 不去旌。以其不获。 \\n [疏]“不去旌”。○注“以其不获”。○释曰：以其旌拟唱获，今以三耦诱射，不唱获，故不去旌也。 \\n 　 \\n 诱射，诱犹教也。将乘矢。将，行也。行四矢，象有事於四方。 \\n  \\n [疏]“将乘矢”。○注“将行”至“四方”。○释曰：云“象有事於四方”者，《诗》云：“四矢反兮，以御乱兮。”是四矢有事於四方。 \\n 　 \\n 执弓不挟，右执弦。不挟，矢尽。 \\n [疏]“执弓”至“执弦”。○注“不挟矢尽”。○释曰：案上文司射将射时云“搢三而挟一个”，又云“将乘矢”，故知矢尽，空执弦也。 \\n 　 \\n 南面揖，揖如升射。降，出于其位南，適堂西，改取一个，挟之。改，更也。不射而挟之，示有事也。今文曰適序西。 \\n  \\n [疏]“南面”至“挟之”。○释曰：云“出于其位南，適堂西”者，上文司射位设于所设中之西南，东面，今乃適位南，而北回適堂西者，取教众耦威仪之法故也。云“改取一个，挟之”者，此不在西阶而在堂西，故適堂西即云改取一个也。 \\n 　 \\n 遂適阶西，取扑，搢之，以反位。扑，所以挞犯教者。《书》云：“扑作教刑。” \\n  \\n [疏]“遂適”至“反位”。○注“扑所”至“教刑”。○释曰：引《书》者，《舜典》文也。彼谓教学之刑，此为教射法，教虽不同，用扑是一，故引为证也。 \\n 　 \\n 司马命获者执旌以负侯。欲令射者见侯与旌，深有志於中。 \\n [疏]“司马”至“负侯”。○注“欲令”至“於中”。○释曰：自此尽“搢扑”，论三耦为第一番射法。云“欲令射者见侯与旌，深有志於中”者，凡射主欲中侯，使获者举旌唱获，以是豫使见之，望深有志於中也。 \\n 　 \\n 获者適侯，执旌负侯而俟。俟，待也。今文俟为立。 \\n [疏]“获者”至“而俟”。○释曰：俟，待也，而待者谓待司马命去侯。 \\n 　 \\n 司射还，当上耦，西面作上耦射。还，左还也。作，使也。 \\n [疏]“司射”至“耦射”。○注“还左还也”。○释曰：知“左还”者，经云“还当上耦”，上耦位在司射之西南，东面。司射还欲西面与上耦相当，故知左还回身当之取便可知也。 \\n 　 \\n 司射反位，上耦揖进，上射在左，并行。当阶，北面揖，及阶揖。上射先升三等，下射从之，中等。中犹閒也。 \\n  \\n [疏]“司射”至“中等”。○释曰：云“司射反位”者，反中西南，东面位也。 \\n 　 \\n 上射升堂，少左。下射升，上射揖，并行。并，亻并也，亻并东行。 \\n  \\n [疏]“上射”至“并行”。○注“亻并东行”。○释曰：知并行并东行者，以其既言升，乃言并行，故知并东行向物也。云“少左”者，言上射先升，少左，避下射升阶也。 \\n 　 \\n 皆当其物，北面揖，及物揖。皆左足履物，还，视侯中，合足而侯。司马適堂西，不决、遂、袒，执弓。不决遂，因不射，不备。 \\n  \\n [疏]“皆当”至“执弓”。○注“不决”至“不备”。○释曰：“皆左足履物”者，谓先以左足履物，东头合足而俟，司马命去侯。云“因不射，不备”，此决司射诱射行事，袒即决、遂，执弓挟矢，今司马不射，故不备，直袒而已也。若然，《大射》司马正不射而袒，又复决、遂者，彼《大射》志於射，故司马正虽不射，袒复决、遂，以其不为射，仍不挟矢也。 \\n 　 \\n 出于司射之南，升自西阶，钩楹，由上射之后，西南面立于物閒。右执箫，南扬弓，命去侯。钩楹，以当由上射者之后也。箫，弓末也。《大射》曰：“左执弣。”扬犹举也。 \\n  \\n [疏]“出于”至“去侯”。○注“钩楹”至“举也”。○释曰：“钩楹”者，於西楹西而北，东行过。由上射之后，乃西南面立于物閒者，欲取南扬弓，向侯便故也。右执箫者，不可一手扬弓，故引《大射》曰左手执弣，左当却手，则右执箫者，右当覆手也。 \\n 　 \\n 获者执旌许诺，声不绝，以至于乏，坐，东面偃旌，兴而俟。声不绝，不以宫商，不绝而已。乡射威仪省。偃犹什也。 \\n  \\n [疏]“获者”至“而俟”。○注“声不”至“仆也”。○释曰：云“而俟”者，待射者发矢当坐，故下云“获者坐而获也”。云“乡射威仪省”者，决《大射》云：“负侯皆许诺，以宫趋，直西及乏南，又诺以商，至乏，声止。”是其唱诺为宫商，是其威仪多，此至者，威仪省故也。 \\n 　 \\n 司马出于下射之南，还其后，降自西阶，反由司射之南，適堂西，释弓，袭，反位，立于司射之南。围下射者，明为二人命去侯。 \\n  \\n [疏]“司马”至“之南”。○注“围下”至“去侯”。○释曰：司马由上射之后立於物閒，命去侯讫，物閒南行，西向，適阶降，是其顺矣。今命去侯讫，乃围下射之后，绕下射之东南行，而適西阶去。若出物閒西行，则似直为上射命去侯，是以并下射围绕之，明为二人命去侯也。 \\n 　 \\n 司射进，与司马交于阶前，相左，由堂下西阶之东，北面视上射。命曰：“无射获，无猎获。”上射揖，司射退，反位。射获，谓矢中人也。猎，矢从傍。 \\n  \\n [疏]“司射”至“反位”。○注“射获”至“从傍”。○释曰：云“交于阶前，相左”者，既云司射与司马交于阶前相左，乃云由堂下西阶绕东北面，则相左之时在西阶之西。司马由北而西行，司射由南而东行，各以左相迎，故云相左也。司射既不升堂，不得云司射向北，司马向南，而相左也。云“射获，谓矢中人也”者，人谓获者，亦以事名。云“猎，矢从傍”者，谓从乏傍也。 \\n 　 \\n 乃射。上射既发，挟弓矢，而后下射射，拾发，以将乘矢。古文而后作后，非也。《孝经说》然后曰后者，后也当从后。 \\n  \\n [疏]“乃射”至“乘矢”。○注“古文”至“从后”。○释曰：引《孝经说》，取《孝经纬·援神契》文。彼说《孝经》云“然后能保其社稷”之等，皆作后，后者，后也，故不从古文后，是以云“当从后”。 \\n 　 \\n 获者坐而获。射者中，则大言获。获，得也。射，讲武田之类，是以中为获也。 \\n  \\n [疏]“获者坐而获”。○注“射者”至“获也”。○释曰：此未释筭，故下经云“获而未释获”，郑云“但大言获，未释其筭”是也。云“获，得也。射，讲武田之类，是以中为获也”者，《诗》云“舍拔则获”，谓射著禽兽为获，获则得也。战伐得囚俘亦曰获，射著正鹄亦曰获，但“举旌以宫”大言获也，“偃旌以商”小言获也。 \\n 　 \\n 举旌以宫，偃旌以商。宫为君，商为臣，声和律吕相生。 \\n [疏]注“宫为”至“相生”。○释曰：宫为君，商为臣，《礼记·乐记》文。宫数八十一，数最浊，故为君，配中央土。商数七十二，次君，故为臣，配西方金。云“声和律吕相生”者，以其以黄锺之初九，下生林锺之初六，林锺又上生大蔟之九二。初九与九二虽非以次相生，大蔟亦由黄锺所生，故云声和由律吕相生。故举旌以宫，偃旌以商，不取其馀律吕也。 \\n 　 \\n 获而未释获。但大言获，未释其筭。卒射，皆执弓，不挟，南面揖，揖如升射。不挟，亦右执弦，如司射。 \\n  \\n 上射降三等，下射少右，从之，中等，并行，上射於左。降，下。 \\n  \\n [疏]“上射”至“於左”。○释曰：此上射、下射升与降，皆上射为先。又上射升降皆在左。 \\n 　 \\n 与升射者相左，交于阶前，相揖。由司马之南適堂西，释弓，说决拾，袭而俟于堂西，南面，东上。三耦卒射，亦如之。司射去扑，倚于西阶之西，升堂，北面告于宾，曰：“三耦卒射。”去扑乃升，不敢佩刑器即尊者之侧。 \\n  \\n [疏]“与升”至“卒射”。○注“去扑”至“之侧”。○释曰：云“不敢佩刑器即尊者之侧”者，此司射将升堂即宾前，故去扑於阶西，乃升，是不敢佩刑器即於尊者之侧也。《大射》：“司射去扑，倚于阶西，適阼阶下，北面告于公曰：三耦卒射。”不升堂亦去扑者，国君尊，虽堂下亦去扑也。 \\n 　 \\n 宾揖。以揖然之。 \\n [疏]“宾揖”。○注“以揖然之”。○释曰：《大射》司射告公三耦卒射，不见公揖，然之者，公尊故也。 \\n 　 \\n 司射降，搢扑，反位。司马適堂西。 \\n [疏]“司马適堂西”。○释曰：自此尽“加于楅”，论三耦射讫取矢之事。 \\n 　 \\n 袒，执弓，由其位南进，与司射交于阶前，相左，升自西阶，钩楹，自右物之后，立于物閒，西南面，揖弓，命取矢。揖，推之也。 \\n  \\n [疏]注“揖推之也”。○释曰：推手曰揖，引手曰厌，故《周礼·司仪》天揖、时揖、土揖，郑注皆以“推手”解之，是以推手为揖。但揖弓者向侯而揖之，以其命取矢故也。扬弓者，向乏而扬之，以其命去侯故也。 \\n 　 \\n 获者执旌许诺，声不绝，以旌负侯而俟。俟弟子取矢，以旌指教之。 \\n  \\n [疏]注“俟弟”至“教之”。○释曰：此即下文弟子取矢，委于楅是也。 \\n 　 \\n 司马出于左物之南，还其后，降自西阶，遂適堂前，北面立于所设楅之南，命弟子设楅。楅犹幅也，所以承笴矢者。 \\n  \\n [疏]“司马”至“设楅”。○注“楅犹”至“矢者”。○释曰：云“楅犹幅也”训楅为幅者，义取若布帛有边幅，整齐之意，故云“所以承笴齐矢”，即下云“委于楅北括”。又《大射》云：“既拾取矢，梱之。”注云：“梱，齐等之。”是其承笴也。 \\n 　 \\n 乃设楅于中庭，南当洗，东肆。东肆，统於宾。 \\n [疏]“乃设”至“东肆”。○注“东肆统於宾”。○释曰：此弟子设楅之时，司马教之，故《大射》云：“小臣师设楅。司马正东面以弓为毕。”郑注云：“毕，所以教助执事者。”明此亦然。云“东肆，统於宾”者，然则楅有首尾，故下记云：“楅长如笴，博三寸，厚寸有半，龙首。”郑注云：“两端为龙首。”若然，则有首无尾。而言西上者，应有刻饰，记之为首尾也。 \\n 　 \\n 司马由司射之南退，释弓于堂西，袭，反位。弟子取矢，北面坐委于楅，北括，乃退。司马袭进，当楅南，北面坐，左右抚矢而乘之。抚，拊之也。就委矢，左右手抚而四四数分之也。上既言袭矣，复言之者，嫌有事即袒也。凡事升堂乃袒。 \\n  \\n [疏]“司马”至“乘之”。○注“抚拊”至“乃袒”。○释曰：云“司射之南退，释弓”者，司马往堂西释弓，还依三耦所行之处，亦取威仪进止之事，故曰司射之南也。云“委矢于楅，北括”者，顺射时矢南行故也。云“抚，拊之也”者，言抚者，抚拍之义，言拊者，取拊近之理，故转从拊也。云“就委矢，左右手抚而四四数分之也”者，谓司马北面就所委矢之南，北面以右手抚四矢，於东以之手抚四矢，於西是四四数而分之也。云“上既言袭矣，复言之者，嫌有事即袒也”者，案上文命弟子设楅，退时已袭，今复言袭进者，嫌有事则袒，故重言之也。云“凡事升堂乃袒”者，堂下虽有事亦不袒，若司射不问堂上、堂下，有事即袒。司马与司射递行事，恐同，故明之也。 \\n 　 \\n 若矢不备，则司马又袒执弓如初，升，命曰：“取矢不索。”索犹尽也。 \\n  \\n 弟子自西方应曰：“诺。”乃复求矢，加于楅。增故曰加。曏获者许诺，至此弟子曰诺，事同，互相明。 \\n  \\n [疏]注“增故”至“相明”。○释曰：上言获者执旌许诺，故曰“曏获者许诺”，至此弟子曰诺，以其事同，互相明也。言“互”者，获者执旌许诺，不言弟子许诺，则弟子亦许诺。此直言弟子自西方应曰诺，不言获者应诺，则获者亦应诺可知，以其事同，省文，故互相明之。 \\n 　 \\n 司射倚扑于阶西，升，请射于宾，如初。宾许诺。宾、主人、大夫若皆与射，则遂告于宾，適阼阶上告于主人，主人与宾为耦。言若者，或射或否，在时欲耳。射者绎己之志，君子务焉。大夫，遵者也。告宾曰：“主人御于子。”告主人曰：“子与宾射。” \\n  \\n [疏]“司射”至“为耦”。○注“言若”至“宾射”。○释曰：自此尽“比众耦辩”，论次番将射比众耦之事。但射礼三而止，第一番直司射与三耦诱射，不释筭；第二番三耦与众耦俱射，释筭；第三番兼有作乐为射节。云“言若者，或射或否”者，以“若”是不定之辞，故知或射或否。射者绎己之志者，《礼记·射义》文，绎谓陈己之志意也。云“大夫，遵者也”者，上云大夫有遵者是也，故与宾主同在任情之限。云“告宾曰：‘主人御于子。’告主人曰：‘子与宾射’”，此约下大夫与士射之辞，以宾比大夫，以主人比士，尊宾之义也。 \\n 　 \\n 遂告于大夫，大夫虽众，皆与士为耦。以耦告于大夫，曰：“某御於子。”大夫皆与士为耦，谦也。来观礼，同爵自相与耦，则嫌自尊别也。大夫为下射而云御於子，尊大夫也。士谓众宾之在下者，及群士来观礼者也。礼，一命已下，齿於乡里。 \\n  \\n [疏]“遂告”至“於子”。○注“大夫”至“乡里”。○释曰：云“大夫为下射，而云御於子，尊大夫也”者，上命三耦云：命上射曰某御於子，命下射曰子与某子射。今命大夫云某御于子，与上射同者，尊大夫也。大夫虽为下射，其辞不与下射同也。云“士谓众宾之在下者”，言众宾则与宾俱来者也。下记云：“大夫与，则公士为宾。”郑注云：“公士，在官之士。”则众宾之内亦有士矣，与宾俱至，则得主人之所命者也。其将射而至者，非主人之所命，直来观礼者也。但是一命已下，莫问先后而至，皆齿于堂下，故郑总云：“士谓众宾之在下者及群士来观礼者也。”云“《礼》一命以下，齿于乡里”者，《周礼》党正礼十月行正齿位之礼云：“一命齿于乡里，再命齿于父族，三命不齿。”案《乡饮酒》注云“此篇无正齿位之礼”，则乡射先行乡饮酒之礼，亦无正齿位之法。而云一命以下齿于乡里者，《乡饮酒》、《乡射》虽无正齿位之礼，士立于下，是以一命者在下，与乡里齿，是其常法。诸侯之士无再命以上，若为公卿大夫，自在尊东，为遵也。言士与众宾之在下者，则堂上三宾不与大夫为耦矣，亦皆射，故下文云“众宾与射者皆降”是也。 \\n 　 \\n 西阶上北面作众宾射。作，使。 \\n 司射降，搢扑，由司马之南適堂西，立，比众耦。众耦，大夫耦及众宾也。命大夫之耦曰：“子与某子射。”其命众耦如三耦。 \\n  \\n [疏]“司射”至“众耦”。○注“众耦”至“三耦”。○释曰：云“众耦，大夫耦及众宾也”者，言大夫之耦，唯谓堂下之士，言众宾，则兼堂上三宾，故下云众宾皆降。云“命大夫之耦曰：子与某总射”，此即上文命下射之辞也。云“其命众耦如三耦”者，上命三耦云“命上射曰某御於子，命下射曰子与某子射”是也。以其俱是士，故命辞同。 \\n 　 \\n 众宾将与射者皆降，由司马之南適堂西，继三耦而立，东上。大夫之耦为上，若有东面者，则北上。言若有者，大夫士来观礼及众宾多，无数也。 \\n  \\n [疏]“众宾”至“北上”。○注“言若”至“数也”。○释曰：言由司马之南適堂西者，上文司马位在司射之南、东面是也。云“多，无数也”者，以其言“若”，亦是不定之辞，故无常数也。众宾若少，以南面为正，若多不受，则西边东面，北上。若然，大夫来在尊东为遵，而此言之者，郑总解来观礼之意，不谓大夫辄在此位也。 \\n 　 \\n 宾、主人与大夫皆未降。言未降者，见其志在射。 \\n [疏]“宾主”至“未降”。○注“言未”至“在射”。○释曰：言“未降”，后有降阶之理，故下云“三耦卒射。宾、主人、大夫揖，皆由其阶降”。与耦俱升射也。言“志在射”者，以其射在於堂上故也。 \\n 　 \\n 司射乃比众耦，辩。众宾射者降，比之，耦乃遍。 \\n [疏]“司射”至“耦辩”。○注“众宾”至“乃遍”。○释曰：云“众宾射者降，比之，耦乃遍”者，以上文司射降比众耦，下文乃云众宾将与射者皆降，郑恐众宾堂上后降者不比，故兼堂上后降亦比，乃遍也。 \\n 　 \\n 遂命三耦拾取矢，司射反位。反位者，俟其袒、决、遂来。 \\n [疏]“遂命”至“反位”。○注“反位”至“遂来”。○释曰：自此尽“为上”，论拾取矢并众耦皆就射位之事。云“反位者，俟其袒、决、遂来”者，下文云“三耦拾取矢，进立于司马之西南”是也。此司射反位，不言先下，将欲为下番射。司射堂西命三耦及众宾，皆袒、决、遂，执弓就位，司射先反位。郑注云：言先三耦及众宾，曏不言先三耦，未有拾取矢位，无所先。以此言之，明言先反者，对未反位之辞俱有位。得言先，若一有一无，不得言先，即此文。是以下文注决此也。若俱无，亦得言先，故上云司射比三耦於堂西。云“司射先立於所设中之西南，东面。三耦皆进，由司射之西，立于其西南，东面北上而俟”，是其皆未有位，亦得言先。 \\n 　 \\n 三耦拾取矢，皆袒、决、遂，执弓，进立于司马之西南。必袒、决、遂者，明将有射事。 \\n  \\n [疏]“三耦”至“西南”。○注“必袒”至“射事”。○释曰：“立于司马之西南”者，案上司射位在中西南，司马位在司射南，今立于司马之西南，亦东面北上也。云“必袒、决、遂者，明将有射事”者，始取未有射事而袒、决、遂者，以其取矢即讫有射，故豫著之，故云将有射事也。 \\n 　 \\n 司射作上耦取矢。作之者，还当上耦，如作射。 \\n [疏]“司射”至“取矢”。○注“作之”至“作射”。○释曰：案上文司射作射之时左还，当上耦西面作上耦射。今作取矢亦如之，故云“还当上耦如作射”。 \\n 　 \\n 司射反位，上耦揖进，当楅北面揖，及楅揖。当楅，楅正南之东西。 \\n  \\n [疏]“司射”至“楅揖”。○注“当楅”至“东西”。○释曰：此上耦发位东行时，一南一北并行。及将至楅南，下耦在南，稍进，当前楅南，俱北面揖，其时上射稍西，下射稍东，东西相当，故云“当楅楅正南之东西”也。 \\n 　 \\n 上射东面，下射西面。上射揖进，坐，横弓，却手自弓下取一个，兼诸弣，顺羽，且兴，执弦而左还，退反位，东面揖。横弓者，南踣弓也。却手由弓下取矢者，以左手在弓表，右手从里取之，便也。兼并矢於弣，当顺羽，既又当执弦也。顺羽者，手放而下，备不整理也。不言毋周，在阼非君，周可也。 \\n  \\n [疏]“上射”至“面揖”。○注“横弓”至“可也”。○释曰：言“顺羽且兴”者，谓以右手顺羽之时则兴，故云且兴也。言“左还”者，以左手向外而西回。“东面揖”者，揖下射，使取矢也。云“横弓者，南踣弓也”者，覆左手以执弓，却右手以取矢便，故知不北踣弓也。云“以左手在弓表”者，表，弓背也，覆手以执背，故云左手在弓表。云“右手从里取之，便也”者，覆手在表执弓，右手卻在里取矢，故云便也。云“不言毋周，在阼非君，周可也”者，案《大射》云：“左旋，毋周，反面揖。”郑注云：“左还，反其位。毋周，右还而反东面也。君在阼，还周则下射将背之。”此直云左还反位，不言毋周，明还周可也。郑云下射将背之，则上射背左还，毋周也。 \\n 　 \\n 下射进，坐，横弓，覆手自弓上取一个，兴，其他如上射。覆手由弓上取矢者，以左手在弓里，右手从表取之，亦便。 \\n  \\n [疏]“下射”至“上射”。○注“覆手”至“亦便”。○释曰：云“以左手在弓里，右手从表取之，亦便”者，上射在西云南踣弓，此不云踣弓，则亦南踣弓。知者，以其亦用左手执弓，覆右手取矢，则执弓却左手可知。既仰左手向上执弓而南踣，故用右手弓上向下取矢，亦便也。 \\n 　 \\n 既拾取乘矢，揖，皆左还，南面揖，皆少进，当楅南，皆左还，北面，搢三挟一个。楅南，乡当楅之位。 \\n  \\n [疏]“既拾”至“一个”。○注“楅南”至“之位”。○释曰：云“楅南，乡当楅之位”者，上云进当楅北面揖，今至此位，皆还北面也。 \\n 　 \\n 揖，皆左还，上射於右。上射转居右，便其反位也。下射左还，少南行，乃西面。 \\n  \\n [疏]“揖皆”至“於右”。○注“上射”至“西面”。○释曰：云“上射转居右，便其反位也”者，此决射时升降，上射皆居左。彼自堂西，不复庭位故也。此复庭位，故上射转在右，是以郑云便其反位也。云“下射左还，少南行，乃西面”者，以其初北面时，东西相当，今西行，宜并，故下射少南行，乃西面取并行故也。 \\n 　 \\n 与进者相左，相揖，反位。相左皆由进者之北。 \\n [疏]“与进”至“反位”。○注“相左”至“之北”。○释曰：云“由进者之北”者，以其进取矢者东行，此则西行，由进者之北则得相左也。 \\n 　 \\n 三耦拾取矢，亦如之。后者遂取诱射之矢，兼乘矢而取之，以授有司于西方，而后反位。取诱射之矢，挟五个，弟子逆受於东面位之后。 \\n  \\n [疏]“三耦”至“反位”。○注“取诱”至“之后”。○释曰：云“三耦拾取矢亦如之”者，上云三耦之中，上耦外而言之。云“取诱射之矢，挟五个”者，以其前拾取矢皆进三挟一个，乃反位。此则先取四矢，亦搢三挟一个，乃并取诱射四矢，兼挟之，故五个也。云“弟子逆受於东面位之后”者，弟子即纳射器者，因留主授受於堂西西方，今见下耦将司射矢来向位，仍西面，弟子即往逆受之讫，下射乃反东面，故云“授有司于西方而后反位”，谓反向东面位，是以郑亦云“弟子逆受於东面位之后”也。 \\n 　 \\n 众宾未拾取矢，皆袒、决、遂，执弓，搢三挟一个，由堂西进，继三耦之南而立，东面，北上，大夫之耦为上。未犹不也。众宾不拾者，未射，无楅上矢也。言此者，嫌众宾三耦同伦，初时有射者，后乃射有拾取矢，礼也。 \\n  \\n [疏]“众宾”至“为上”。○注“未犹”至“礼也”。○释曰：云“未犹不也”者，若言未，谓此第一番初时，未有拾取矢，礼以其第一番唯有三耦射，无宾射法，不得云未。是以转为不以其全，不拾取矢也。云“言此者，嫌众宾三耦同伦，初时有射”者，此解经云众宾不拾之意有此嫌，故明之。云“后乃射有拾取矢，礼也”者，据第三番众宾乃射，自然有楅上拾取矢礼，后文见之也。 \\n 　 \\n 司射作射如初，一耦揖升如初。司马命去侯，获者许诺。司马降，释弓反位。司射犹挟一个，去扑，与司马交于阶前，升，请释获于宾。犹，有故之辞。司射既诱射，恒执弓挟矢以掌射事，备尚未知，当教之也。今三耦卒射，众足以知之矣。犹挟之者，君子不必也。 \\n  \\n [疏]“司射”至“于宾”。○注“犹有”至“必也”。○释曰：自此尽“共而俟”，论第二番射之事。案《大射》第二番射，司马命去侯云如初。此司马命去侯，不言如初者，此臣礼，威仪省。司马初命去侯时，获者许诺，声不绝，以至于乏。再番、三番命去侯，获者直许诺，无不绝声，故不言如初。《大射》君礼，威仪多，故第二番与前同，获者以宫商趋之，故言如初。於第三番礼杀，复不以宫商，直许诺，又不得言如初。云“今三耦卒射，众足以知之矣。犹挟矢者，君子不必也”者，三耦教射者，三耦卒射，众宾足知射礼，犹挟矢教之者，君子不必也者。案《论语》孔子云君子“无必、无固、无我”，以不必即知，故仍教之。 \\n 　 \\n 宾许，降，搢扑，西面立于所设中之东，北面命释获者设中，遂视之。视之，当教之。 \\n  \\n [疏]“宾许”至“视之”。○注“视之当教之”。○释曰：云“当教之”者，谓教其释筭，安置左右，及数筭告胜负之事，亦教之也。 \\n 　 \\n 释获者执鹿中，一人执筭以从之。鹿中，谓射於谢也，於庠当兕中。 \\n  \\n [疏]“释获”至“从之”。○注“鹿中”至“兕中”。○释曰：以州长是士，射于榭；乡大夫是大夫，为之射于庠。下记云“士则鹿中，大夫兕中”，故云“鹿中谓射於榭也，於庠当兕中也”。 \\n 　 \\n 释获者坐设中，南当楅，西当西序，东面，兴受筭，坐实八筭于中，横委其馀于中西，南末。兴，共而俟。兴还北面受筭，反东面实之。 \\n  \\n [疏]“释获”至“而俟”。○注“兴还”至“实之”。○释曰：云“设中，南当楅”，南北节，西当西序，东西节。云“兴还北面受筭，反东面实之”者，以其所纳射器皆在堂西，执中与筭，皆从堂西来，向西序之南，南面，执中者既东面坐，设讫，兴，还向北面受筭，回向东面实之也。 \\n 　 \\n 司射遂进，由堂下，北面命曰：“不贯不释。”贯犹中也。不中正不释筭也。古文贯作关。 \\n  \\n [疏]“司射”至“不释”。○注“贯犹”至“作关”。○释曰：言“不贯”者，以其以布为侯，故中者贯穿布侯，故以中为贯也。是以郑云贯犹中也。中则贯也。 \\n 　 \\n 上射揖。司射退反位。释获者坐取中之八筭，改实八筭于中，兴，执而俟。执所取筭。 \\n  \\n [疏]“上射”至“而俟”。○注“执所取筭”。○释曰：八筭者，人四矢，一耦八矢。虽不知中否，要须一矢则一筭，改实八筭，拟后来者用之。 \\n 　 \\n 乃射。若中，则释获者坐而释获，每一个释一筭。上射於右，下射於左，若有馀筭，则反委之。委馀筭，礼尚异也。委之，合於中西。 \\n  \\n [疏]“乃射”至“委之”。○注“委馀”至“中西”。○释曰：云“上射於右，下射於左”者，以释筭者东面为正，依投壶礼，宾党於右，主党於左，是以上射於右，宾党也；下射於左，主党也。云“委馀筭，礼尚异也”者，手中馀筭未知有几，不可尽中所有，馀亦得於后释，要委馀於地，别取中内八筭者，礼尚异，故不用馀者。云“委之，合於中西”者，筭法多少视射人多少不定，要横委其馀於中西，手中馀者与之合也。 \\n 　 \\n 又取中之八筭，改实八筭于中，兴，执而俟。三耦卒射。 \\n 宾、主人、大夫揖，皆由其阶降，揖。主人堂东袒、决、遂，执弓，搢三挟一年。宾於堂西亦如之。皆由其阶，阶下揖，升堂揖。主人为下射，皆当其物，北面揖，及物揖，乃射。卒，南面揖，皆由其阶，阶上揖，降阶揖。宾序西，主人序东，皆释弓，说决、拾，袭，反位，升，及阶揖，升堂揖，皆就席。或言堂，或言序，亦为庠谢互言也。宾主人射，大夫止於堂西。 \\n  \\n [疏]“又取”至“就席”。○注“或言”至“堂西”。○释曰：上云“榭则钩楹内”，谓射於榭者也；“堂则由楹外”，谓射於庠者也。此当有乡大夫射於庠，亦有州长射於序，故互见其义。互言者，今袒、决、遂，则言堂东西，见在庠，在榭亦然。释弓说决、拾，则言序东、序西，序则榭也，在庠亦然。故言互言之，周公省文，欲两见之也。云“大夫止於堂西”者，上宾、主人、大夫俱降，无堂西之文，下云大夫袒、决、遂，就其耦，故知此时止於堂西，故记云“大夫降，立于堂西以俟射”也。 \\n 　 \\n 大夫袒、决、遂，执弓，搢三挟一个，由堂西出于司射之西，就其耦。大夫为下射，揖进，耦少退。揖如三耦。及阶，耦先升。卒射，揖如升射，耦先降。降阶，耦少退。皆释弓于堂西，袭。耦遂止于堂西，大夫升就席。耦於庭，不并行，尊大夫也。在堂如上射之仪，近其事，得申。 \\n  \\n [疏]“大夫”至“就席”。○注“耦於”至“得申”。○释曰：言“在堂如上射之仪”者，谓耦先升，是如上射身先升法，以其近射事，故得申也。 \\n 　 \\n 众宾继射，释获皆如初。司射所作，唯上耦。於是言唯上耦者，嫌宾、主人射亦作之。《大射》三耦卒射，司射请于公及宾。 \\n  \\n [疏]“众宾”至“上耦”。○注“於是”至“及宾”。○释曰：云“於是言唯上耦者，嫌宾、主人射亦作之”，郑言此者，若二耦射，下即言所作唯上耦，则宾、主人射作之未可知，故於众宾射讫乃言此，明宾、主射不作可知，故於此乃言“所作唯上耦”，明除宾、主矣。故郑云：“於是言唯上耦，嫌宾主射亦作之。”引《大射》者，公尊，公与宾射，不作直请，记云：“宾、主人射，则司射摈升降。”是虽不作，犹为摈相之，但不请也。 \\n 　 \\n 卒射，释获者遂以所执馀获，升自西阶，尽阶，不升堂，告于宾曰：“左右卒射。”降，反位，坐委馀获于中西，兴，共而俟。司射不告卒射者，释获者於是有事，宜终之也。馀获，馀筭也，无馀筭则空手耳。俟，俟数也。 \\n  \\n [疏]“卒射”至“而俟”。○注“司射”至“数也”。○释曰：云：“宜终之也”者，决前番射，司射告卒射，此二番射不告卒，使获者告，是宜终之也。云“馀获，馀筭”者，一耦不必尽中，故有馀筭也。云“无馀筭则空手耳”者，或宾、主八矢尽中，释八筭，故空手告也。 \\n 　 \\n 司马袒、决，执弓升，命取矢，如初。获者许诺，以旌负侯，如初。司马降，释弓，反位。弟子委矢，如初。大夫之矢，则兼束之以茅，上握焉。兼束大夫矢，优之，是以不拾也。束於握上，则兼取之，顺羽便也。握，谓中央也。不束主人矢，不可以殊於宾也。言大夫之矢，则矢有题识也。肃慎氏贡椐矢，铭其括。今文上作尚。 \\n  \\n [疏]“司马”至“握马”。○注“兼束”至“作尚”。○释曰：自此尽“司马乘矢”，论取矢之事。云“束于握上，则兼取之，顺羽便也”者，握上则兼取之顺持之处，全束於握之上，取持於中央，握之向下顺羽便，故乘矢总束之也。云“不束主人矢，不可以殊於宾也”者，主人乡大夫，则是大夫官当束之，不敢殊别於宾，若主人是州长，则士自然不束也。肃慎氏者，《国语》文。引之者，证矢有题识，以有题识，故束者得知是大夫之矢也。 \\n 　 \\n 司马乘矢如初。 \\n 司射遂適西阶西，释弓，去扑，袭，进由中东，立于中南，北面视筭。释弓去扑，射事已。 \\n  \\n [疏]“司马”至“视筭”。○注“释弓”至“事已”。○释曰：凡言“遂”者，因上事。司射於上无事，而言“遂適”者，以司射与司马递行事，今以司马进乘矢，司射遂適西阶西，释弓去扑也。云“射事已”，此始再番射未已，而言已者，前番不释获，今据第二释获之，功成则为已，是以下记云：“司射释弓矢，视筭，与献释获者释弓矢。”注云：“唯此二事，休武主文。”休武者，射讫数筭，主文者，洗爵献释获者是也。 \\n 　 \\n 释获者东面于中西坐，先数右获。固东面矣，复言之者，为其少南就右获。 \\n  \\n [疏]“释获”至“右获”。○注“固东”至“右获”。○释曰：释获者在中西东面。释筭之时，宾党於右，主党於左。今将数筭，宜就之，是以少南就右获，更东面也。 \\n 　 \\n 二筭为纯。纯犹全也。耦阴阳。 \\n [疏]“二筭为纯”。○注“纯犹”至“阴阳”。○释曰：云“耦阴阳”者，阴阳对合，故二筭为耦阴阳也。 \\n 　 \\n 一纯以取，实于左手，十纯则缩而委之。缩，从也。於数者东西为从。古文缩皆为蹙。 \\n  \\n [疏]注“缩从”至“为蹙”。○释曰：凡言“从”、“横”者，南北为从，东西为横。今释筭者东面而言从横，则据数筭东为正，是以东西者为从，南北者为横，故郑云“於数者东西为从”也。 \\n 　 \\n 每委异之。易校数。 \\n 有馀纯，则横於下。又异之也，自近为下。 \\n [疏]“有馀”至“於下”。○释曰：此则以南北为横也。 \\n 　 \\n 一筭为奇，奇则又缩诸纯下。奇犹亏也。又从之。 \\n 兴，自前適左，东面。起由中东就左获，少北於故，东面乡之。 \\n [疏]注“少北”至“乡之”。○释曰：云“少北於故”，故则右筭也。又移至左筭之后，东面乡之，是以云少北於故。 \\n 　 \\n 坐，兼敛筭，实于左手，一纯以委，十则异之。变於右。 \\n [疏]注“变於右”。○释曰：云“变於右”者，右则一一取之於地，实于左手。此则总敛於左手，一一取之於左手，委於地是变也。必变之者，礼以变为敬也。 \\n 　 \\n 其馀如右获。谓所缩所横。 \\n 司射复位，释获者遂进取贤获，执以升，自西阶，尽阶，不升堂，告于宾。贤获，胜党之筭也。齐之而取其馀。 \\n  \\n [疏]“司射”至“于宾”。○注“贤获”至“其馀”。○释曰：云“齐之而取其馀”者，解经“取贤获”，以筭为获，以其唱获则释筭，故名筭为获。左右数齐，有馀则贤获，故以告也。 \\n 　 \\n 若右胜，则曰“右贤於左”。若左胜，则曰“左贤於右”。以纯数告。若有奇者，亦曰奇。贤犹胜也。言贤者，射之以中为俊也。假如右胜，告曰右贤於左，若干纯、若干奇。 \\n  \\n [疏]“若右”至“曰奇”。○注“贤犹”至“干奇”。○释曰：“若干”者，数不定之辞。凡数法，一二已上得称若干，奇则一也，一外无若干。郑亦言若干者，因纯有若干，奇亦言若干，奇言若干者，衍字也。 \\n 　 \\n 若左右钧，则左右皆执一筭以告，曰：“左右钧。”降复位，坐，兼敛筭，实八筭于中，委其馀于中西，兴，共而俟。 \\n [疏]“若左”至“而俟”。○释曰：此将为第三番射，故豫设之。或实或委，一如前法也。 \\n 　 \\n 司射適堂西，命弟子设丰。将饮不胜者，设丰所以承其爵也。丰形盖似豆而卑。 \\n  \\n [疏]“司射”至“设丰”。○注“将饮”至“而卑”。○释曰：自此尽“彻丰与觯”，论罚爵之事。云“设丰所以承其爵也”者，案《燕礼》君尊有丰，此云承爵，丰则两用之。《燕礼》注：“丰形似豆，卑而大。”此不言大，彼以承尊，故言大。此承爵，不言大，或小耳。 \\n 　 \\n 弟子奉丰升，设于西楹之西，乃降。胜者之弟子洗觯，升酌，南面坐奠于丰上。降，袒执弓，反位。胜者之弟子，其少者也。耦不酌，下无能也。酌者不授爵，略之也。执弓反射位，不俟其党，已酌有事。 \\n  \\n [疏]“弟子”至“反位”。○注“胜者”至“有事”。○释曰：知弟子是“少者”，以其执弟子礼使令，故知少者也。云“执弓反射位，不待其党，已酌有事”者，以此弟子由堂西，固在射宾中矣。党即众宾是也。案下文“三耦及众射者皆与其耦进，立于射位”，今酌者不待其党与俱进，而先反射位者，由已酌酒有事讫，其党未得司射命，又无事，不得共酌者同就射位，故酌者先得反射位也。 \\n 　 \\n 司射遂袒执弓，挟一个，搢扑，北面于三耦之南，命三耦及众宾胜者：“皆袒、决、遂，执张弓。执张弓，言能用之也。右手执弦，如卒射。 \\n  \\n [疏]“司射”至“张弓”。○注“执张”至“卒射”。○释曰：云“右手执弦，如卒射”者，上文卒射，执弓不挟，右执弦，矢尽故也。此非卒射，亦执张弓，为无矢亦右执弦也，故注云如卒射。 \\n 　 \\n 不胜者皆袭，说决拾，卻左手，右加弛弓于其上，遂以执弣。固袭说决拾矣，复言之者，起胜者也。执弛弓，言不能用之也。两手执弣，又不得执弦。 \\n  \\n [疏]注“固袭”至“执弦”。○释曰：云“固袭说决拾矣”者，谓前降堂时既袭，说决拾矣。云“起胜者也”者，谓至此复言不胜者，谓以此袭说决拾，以不能用也，起发胜者袒决遂，能用也。云“两手执弣，又不得执弦”者，上胜者言执张弓，如卒射，则左手执弓，右手执弦，此则云执弣，明仰弓於左手之上，执弣横之，而不得执弦，则宜右手共执弓弣，故云两手执弣又不得执弦也。 \\n 　 \\n 司射先反位。居前俟所命来。 \\n [疏]“司射先反位”。○注“居前俟所命来”。○释曰：云“居前俟所命来”者，以众射者皆止於堂西，未向射位，而司射先反位，於下文众耦等乃来就射位，是得命即来，故云俟所命来也。来讫，司射乃作之也。 \\n 　 \\n 三耦及众射者皆与其耦进立于射位，北上。司射作升饮者，如作射。一耦进，揖如升射，及阶，胜者先升，升堂，少右。先升，尊贤也。少右，辟饮者也，亦相饮之位。 \\n  \\n [疏]“三耦”至“少右”。○注“先升”至“之位”。○释曰：云“少右，辟饮者也”者，以其丰於西楹之西，正当西阶，饮者升，少西，又当辟丰上之爵，故云少右辟饮酒也。云“亦相饮之位”者，以其相饮者皆北面於西阶，授者在东，饮者在西，故云亦相饮之位。 \\n 　 \\n 不胜者进，北面坐取丰上之觯，兴，少退，立卒觯，进，坐奠于丰下，兴，揖。立卒觯，不祭不拜，受罚爵，不备礼也。右手执觯，左手执弓。 \\n  \\n [疏]注“右手”至“执弓”。○释曰：此无正文，以祭礼皆左手执爵，用右手以祭，故知此亦用左手执弓，右手执觯可知也。 \\n 　 \\n 不胜者先降。后升先降，略之，不由次。 \\n [疏]注“后升”至“由次”。○释曰：此对射时，升降皆有上射在先，今后升先降，故云“略之不由次第”也。 \\n 　 \\n 与升饮者相左，交于阶前，相揖，出于司马之南，遂適堂西，释弓，袭而俟。俟复射。 \\n  \\n [疏]注“俟复射”。○释曰：“待复射”者，谓待第三番射也。 \\n 　 \\n 有执爵者。主人使赞者代弟子酌也。於既升饮而升自西阶，立于序端。 \\n  \\n [疏]“有执爵者”。○注“主人”至“序端”。○释曰：以初使胜党弟子酌酒於丰上以发首，故使弟子。今云“有执爵者”，明主人使赞者代弟子酌於丰上，以次至终也。赞者，谓主人之贱不射者。此则《乡饮酒》云“主人之赞者”之类也。云“於既升饮而升自西阶，立于序端”者，谓於上耦既饮讫，赞者乃升自西阶，酌讫，奠於丰上，如下文赞者即立于序端。立于序端，文出于《大射》也。 \\n 　 \\n 执爵者坐取觯，实之，反奠于丰上。升饮者如初。每者辄酌，以至於遍。 \\n  \\n [疏]“执爵”至“如初”。○注“每者”至“於遍”。○释曰：云“执爵者坐取觯，实之”者，谓初饮讫，反奠於丰上，赞者取此觯实之，反奠于丰上。云“升饮者如初”，已下皆如初，故郑云“每者辄酌，以至於遍”也。 \\n 　 \\n 三耦卒饮。宾、主人、大夫不胜，则不执弓，执爵者取觯，降洗，升实之，以授于席前。优尊也。受觯，以適西阶上，北面立饮。受罚爵者，不宜自尊别。卒觯，授执爵者，反就席。大夫饮，则耦不升。以宾主人饮，耦在上，嫌其升。若大夫之耦不胜，则亦执弛弓，特升饮。尊者可以孤，无能对。众宾继饮，射爵者辩，乃彻丰与觯。彻犹除也。设丰者反丰於堂西，执爵者反觯於篚。 \\n  \\n 司马洗爵，升实之以降，献获者于侯。乡人获者贱，明其主以侯为功得献也。 \\n  \\n [疏]“司马”至“于侯”。○注“乡人”至“献也”。○释曰：自此“尽负侯而俟”，论司马献获者之节。云“乡人获者贱，明其主以侯为功得献也”者，案《大射》云：“司马正洗散，遂实爵，献服不。服不侯西北三步，北面拜受爵。”注云：“近其所为献。”彼国君礼，使服不士官唱获，故就其所为唱获献之。此乡人获者贱，故献於侯，明以侯为功得献也。 \\n 　 \\n 荐脯醢，设折俎，俎与荐皆三祭。皆三祭，为其将祭侯也，祭侯三处也。 \\n  \\n [疏]“荐脯”至“三祭”。○注“皆三”至“处也”。○释曰：“三处”者，下文右与左、中是也。 \\n 　 \\n 获者负侯，北面拜受爵，司马西面拜送爵。负侯，负侯中也。拜送爵不同面者，辟正主也。其设荐俎，西面错，以南为上。为受爵于侯，荐之於位。古文曰再拜受爵。 \\n  \\n [疏]“获者”至“送爵”。○注“负侯”至“受爵”。○释曰：知“负侯中”者，以下云適右个，又適左个，后言中，明先居中可知。云“拜送爵不同面者，辟正主也”者，案上文正主献宾、献众宾皆北面，与受献者同面，今此与受献不同面，故云辟正主也。云“其设荐俎，西面错，以南为上”者，获者据文东面，而云西面错，据设人而言。以南为上者，《特牲》、《少牢》东面笾豆，皆以南方为上，故知此亦然。云“受爵於侯，荐之於位”者，此云“负侯，北面拜受爵”，是受爵于侯。云“荐之於位”者，下云“左个之西北三步东面设荐”，是荐之於位也。若然，不荐亦在侯者，以其酒在人首，可得就侯献获者，荐乃设之於地。若与酒俱在侯所，则正祭侯何名献获也？若《大射》，则献与荐俱在乏，乃適侯祭之，君礼，与此异也。 \\n 　 \\n 获者执爵，使人执其荐与俎从之，適右个，设荐俎。获者以侯为功，是以献焉。人，谓主人赞者，上设荐俎者也。为设笾在东，豆在西，俎当其北也。言使设，新之。 \\n  \\n [疏]“获者”至“荐俎”。○注“获者”至“新之”。○释曰：此将祭侯也。云“获者以侯为功，是以献焉”者，以获者卑贱，因侯有功乃得献，今还以得献之酒献侯，故云是以献也。云“人，谓主人赞”者，以其前使为获者设荐俎，是主人之赞者，今还使之设荐俎，故知人是主人赞者。知“笾在东，豆在西，俎当其北也”者，以其侯以北面为正，依《特牲》、《少牢》皆笾在右，故知笾在东，右厢；豆在西，左厢可知也。云“言使设，新之”者，郑意嫌更使人设之，其实荐此者仍前人，而云使人设荐俎，示新之而已，故云言使设也。 \\n 　 \\n 获者南面坐，左执爵，祭脯醢，执爵兴，取肺，坐祭，遂祭酒。为侯祭也，亦二手祭酒反注，如《大射》。 \\n  \\n [疏]“获者”至“祭酒”。○注“为侯”至“大射”。○释曰：此正祭侯，故获者南面乡侯祭，故郑云“为侯祭也”。云“亦二手祭酒反注，如《大射》”者，案《大射》云：“获者左执爵，又祭荐俎，二手祭酒。”郑注云：“二手祭酒者，南面於俎之北，当为侯祭於豆閒，爵反注，为一手不能正也。此荐俎之设，如於北面人焉。”此祭亦然，故云如《大射》也。 \\n 　 \\n 兴，適左个，中皆如之。先祭左个，后中者，以外即之，至中，若神在中也。 \\n  \\n 左个之西北三步，东面设荐、俎。获者荐右东面立饮，不拜既爵。不就乏者，明其享侯之馀也。立饮荐右，近司马，於是司马北面。 \\n  \\n [疏]“左个”至“既爵”。○注“不就”至“北面”。○释曰：云“不就乏者，明其享侯之馀也”者，若就乏，则己所当得，今不就乏近侯者，明享侯之馀。云“立饮于荐右，近司马”者，解在荐右之意也。知“於是司马北面”者，此约献释获者司射之位，案下文司射献释获者，“释获者荐右东面拜受爵，司射北面拜送爵”，故知此时司马亦北面也。若然，释获者在司射之西，北面，立饮，此获者不北面饮者，案《大射》注：“此曏受献之位也，不北面者，嫌为侯卒爵。”此亦然，故不北面也。 \\n 　 \\n 司马受爵，奠于篚，复位。获者执其荐，使人执俎从之，辟设于乏南。迁设荐俎就乏，明己所得礼也。言辟之者，不使当位，辟举旌，偃旌也。设于南，右之也。凡他荐俎，皆当其位之前。 \\n  \\n [疏]“司马”至“乏南”。○注“迁设”至“之前”。○释曰：云“迁设荐俎就乏，明己所得礼也”者，前设近侯，见享侯之馀，此近乏者，乏者，己所有事之处，迁近乏，是明其己所得礼故也。云“设于南，右之也”者，以右取之便也。云“凡他荐俎，皆当其位之前”者，言“凡”，见广解荐处，谓凡燕及食并祭祀之荐俎，皆当其位之前，唯此与《大射》获者与释获者荐俎辟设，不当前也。 \\n 　 \\n 获者负侯而俟。 \\n [疏]“获者负侯而俟”。○释曰：获者既受献，负侯而俟第三番射也。 \\n 　 \\n 司射適阶西，释弓矢，去扑，说决、拾，袭，適洗，洗爵，升实之，以降，献释获者于其位，少南。荐脯醢，折俎，有祭。不当其位，辟中。 \\n  \\n [疏]“司射”至“有祭”。○注“不当其位辟中”。○释曰：自此尽“反位”，论司射献释获之事。此荐脯醢及折俎有肺祭一，与献获者同。但彼三祭，此一祭为异也。一祭者，亦荐有祭肺。俎有祭肺，以为将食而祭，故言“有祭”也。云“不当其位，辟中”者，以释获者位在中西，故献之於其位少南，所以辟中也。 \\n 　 \\n 释获者荐右东面拜受爵，司射北面拜送爵。释获者就其荐坐，左执爵，祭脯醢，兴，取肺，坐祭，遂祭酒，兴，司射之西，北面立饮，不拜既爵。司射受爵，奠于篚。释获者少西辟荐，反位。辟荐少西之者，为复射妨司射视筭也，亦辟俎。 \\n  \\n [疏]“释获”至“反位”。○注“辟荐”至“辟俎”。○释曰：云“亦辟俎”者，上献获者讫，获者执其荐，使人执俎从之，设于乏南。此释获者受献讫，释获者少西辟荐，不云辟俎，亦辟俎与获者同可知，故云亦辟俎也。 \\n 　 \\n 司射適堂西，袒、决、遂，取弓于阶西，挟一个，搢扑，以反位。为将复射。 \\n  \\n [疏]“司射”至“反位”。○注“为将复射”。○释曰：自此尽“反位”，论将为下番射作之，使拾取矢之事。 \\n 　 \\n 司射去扑，倚于阶西，升，请射于宾，如初。宾许。司射降，搢扑，由司马之南適堂西，命三耦及众宾：“皆袒、决、遂，执弓，就位。”位，射位也。不言射者，以当序取矢。 \\n  \\n [疏]“司射”至“就位”。○注“位射”至“取矢”。○释曰：云“位，射位”者，知是射者，下云“各以其耦反於射位”，故知此是射位在司射之西南东面者也。云“不言射位者，以当序取矢”者，以此当次序拾取矢射，故不言射位也。 \\n 　 \\n 司射先反位。言先三耦及众宾也。既命之，即反位，不俟之也。曏不言先三耦，未有拾取矢位，无所先。 \\n  \\n [疏]“司射先反位”。○注“言先”至“所先”。○释曰：言“先三耦及众宾也”者，此下有三耦及众宾，故知先三耦及众宾也。云“曏不言先三耦，未有拾取矢位，无所先”者，案前第二番将射，命三耦拾取矢，司射反位，不言先，未有位，无所先，故决之。第二番无位者，以司射之西南有三耦射位，至再番司射反於故位，三耦将移於司马之西南，拾取矢之位，未往之时，末有故位，三耦既无故位，故司射不得言先，故以此决之也。凡射，大射与乡射各有三位，此乡射无次，有堂西取弓矢，袒、决、遂及比耦之位；又有三耦射位，在司射位西南；又有拾取矢及再番射位，是三位。《大射》有次，次内有袒、决、遂取弓矢之位；又有堂东次比耦之位；又有射位，并拾取矢之位，是亦有三位。但君臣礼异，故位事不同也。 \\n 　 \\n 三耦及众宾皆袒、决、遂，执弓，各以其耦进，反于射位。以犹与也。今文以为与。 \\n  \\n [疏]“三耦”至“射位”。○注“以犹与也”。○释曰：训以为与者，《春秋》之义，能东西之曰以。若存以字，谓言尊卑不同，任意以之，故转为与，则平敌之义也。 \\n 　 \\n 司射作拾取矢。三耦拾取矢如初，反位。宾、主人、大夫降揖如初。主人堂东，宾堂西，皆袒、决、遂，执弓，皆进阶前揖。南面相俟而揖行也。 \\n  \\n [疏]“司射”至“前揖”。○注“南面”至“行也”。○释曰：言“南面”者，谓宾主各於堂东西，南面立相待。言“揖行”者，谓各於堂上北面相见而揖，揖讫，行向楅也。 \\n 　 \\n 及楅揖，拾取矢如三耦。及楅，当楅东西也。主人西面，宾东面，相揖拾取矢。不北面揖，由便也。 \\n  \\n [疏]“及楅”至“三耦”。○注“及楅”至“便也”。○释曰：云“及楅，当楅东西也”者，宾主出堂东西相见，揖讫，东西行至楅所也。云“不北面揖，由便也”者，决三耦及众宾皆於楅南北面揖，及楅揖。此则无楅，南北面揖，宾主各由东西便故也。 \\n 　 \\n 卒，北面搢三挟一个。亦於三耦为之位。 \\n [疏]“卒北”至“一个”。○注“亦於三耦为之位”。○释曰：经云“搢三挟一个”，与上三耦取矢讫，搢三挟一个同，又同处，故云“亦於三耦为之位”也。 \\n 　 \\n 揖退。皆已揖左还，各由其涂反位。 \\n [疏]“揖退”。○注“皆已”至“反位”。○释曰：云“皆已揖左还，各由其涂反位”者，谓宾主北面揖退之时，宾主皆左还，相背各向堂涂，反堂东西之位。知左还者，约上三耦也。 \\n 　 \\n 宾堂西，主人堂东，皆释弓矢，袭，及阶揖，升堂揖，就席。将袒先言主人，将袭先言宾，尊宾也。 \\n  \\n [疏]“宾堂”至“就席”。○注“将袒”至“宾也”。○释曰：袒是尽敬之事，袭是脩容之礼，故上经将袒先言主人，此经袭则先言宾，是尊宾故也。 \\n 　 \\n 大夫袒、决、遂，执弓，就其耦。降袒、决、遂於堂西，就其耦於射位，与之拾取矢。 \\n  \\n [疏]“大夫”至“其耦”。○注“降袒”至“取矢”。○释曰：知“於堂西”者，上文宾主人大夫降，宾堂西袒、决、遂，又上文大夫射时，堂西袒、决、遂，故知也。 \\n 　 \\n 揖皆进，如三耦。耦东面，大夫西面。大夫进，坐，说矢束。说矢束者，下耦，以将拾取。 \\n  \\n [疏]“揖皆”至“矢束”。○注“说矢”至“拾取”。○释曰：“大夫西面”者，为下射故也。 \\n 　 \\n 兴，反位。而后耦揖进坐，兼取乘矢，顺羽而兴，反位，揖。兼取乘矢者，尊大夫，不敢与之拾也。相下相尊，君子之所以相接也。 \\n  \\n [疏]“兴反”至“位揖”。○注“兼取”至“接也”。○释曰：此大夫与耦取矢、踣弓、覆手、仰手，一如上三耦法，其揖退之仪亦如上，左还而西也。 \\n 　 \\n 大夫进坐，亦兼取乘矢，如其耦。北面，搢三挟一个。亦於三耦为之位。揖退。耦反位，大夫遂適序西，释弓矢，袭，升即席。大夫不序於下，尊也。众宾继拾取矢，皆如三耦，以反位。 \\n  \\n 司射犹挟一个以进，作上射如初。一耦揖升如初。进，前也。曏言还当上耦西面，是言进，终始互相明也。今文或言作升射。 \\n  \\n [疏]“司射”至“如初”。○注“进前”至“升射”。○释曰：自此尽“退中与筭而俟”，论第三番用乐射之事。云“曏言还当上耦西面，是言进，终始互相明也”者，上番将射时，云司射还当上耦西面，作上耦射，不言进，明还当上耦时者进，近上耦乃作之，此直进作射，不言还当上耦，明进时亦还当上耦而作之，故言终始互相明也。 \\n 　 \\n 司马升，命去侯，获者许诺。司马降，释弓反位。司射与司马交于阶前，去扑，袭，升，请以乐乐于宾。宾许诺。司射降，搢扑，东面命乐正，曰：“请以乐乐于宾，宾许。”东西，於西阶之前也。不就乐正命之者，传尊者之命於贱者，遥号令之可也。乐正亦许诺，犹北面不还，以宾在堂。 \\n  \\n [疏]“司马”至“宾许”。○注“东面”至“在堂”。○释曰：知在“西阶之前，不就乐正命之”者，以经云“司射降，搢扑”，即言东面命乐正，无行进之事，故知西阶之前遥命之也。云“乐正亦许诺”，知者，案《大射》云：“司射东面命乐正曰：命用乐。乐正曰：诺。”是乐正许诺之事。此不言者，文不具，故言之。云“犹北面不还，以宾在堂”者，此亦无文，乐正位东阶东南，北面；大师位东北，西面；宾在堂，南面；乐正犹北面，不还西面，是以下文特云“东面命大师”，明此时不西面受命矣。《大射》郑注彼云：“乐正西面受命，左还，东面命大师。”与此礼异者，虽无正文，郑以义言，在阼故也。 \\n 　 \\n 司射遂適阶閒，堂下北面命曰：“不鼓不释。”不与鼓节相应，不释筭也。乡射之鼓五节，歌五终，所以将八矢，一节之閒当拾发，四节四拾，其一节先以听也。 \\n  \\n [疏]“司射”至“不释”。○注“不与”至“听也”。○释曰：云“乡射之鼓五节”者，以卿、大夫、士用五节，是以《射人》云：王以《驺虞》九节，诸侯以《狸首》七节，卿大夫以《采蘋》五节，士以《采蘩》五节。是卿大夫士同五节。云“歌五终，所以将八矢”者，下记云：“歌《驺虞》若《采蘋》。”歌五终是也。云“一节之閒当拾发，四节四拾，其一节先以听也”者，尊卑乐节虽多少不同，四节以尽乘矢则同，其馀外皆以听，以知乐终始长短也。王九节者，五节先以听；诸侯七节者，三节先以听；卿、大夫、士五节者，一节先以听；皆四节拾将乘矢。但尊者先以听则多，卑者先以听则少，优至尊，先知审政也。此节亦取侯道之数，故郑注《射人》云：九节、七节、五节者，奏乐以为射耦之差，言节者，容侯道之数也。凡射皆与臣下共为，若与尊者同耦，自然与尊者同节。若不与尊者同耦，则各自用其节，乐当与《射义》同。 \\n 　 \\n 上射揖。司射退反位。乐正东面命大师，曰：“奏《驺虞》，閒若一。”东面者，进还乡大师也。《驺虞》，《国风·召南》之诗篇也。《射义》曰：“《驺虞》者，乐官备也。”其诗有“一发五豝、五豵，于嗟驺虞”之言，乐得贤者众多，叹思至仁之人以充其官，此天子之射节也。而用之者，方有乐贤之志，取其宜也。其他宾客、乡大夫则歌《采蘋》。“閒若一”者，重节。 \\n  \\n [疏]“上节”至“若一”。○注“东面”至“重节”。○释曰：云“东面者，进还乡大师也”者，以其大师西面，乐正北面，明知进身乡大师乃命之。云“此天子之射节也”者，《周礼·射人》而知。云“取其宜也”者，《驺虞》喻得贤者多，此《乡射》亦乐贤，故云取其宜也。云“其他宾客、乡大夫则歌《采蘋》”者，《采蘋》是乡大夫乐节，其他谓宾射与燕射，若州长他宾客自奏《采蘩》。若然，此篇有乡大夫、州长射法，则同用《驺虞》，以其同有乐贤之志也。云“閒若一者，重节”者，閒若一谓五节之閒，长短希数皆如一，则是重乐节也。 \\n 　 \\n 大师不兴，许诺。乐正退反位。 \\n 乃奏《驺虞》以射。三耦卒射，宾、主人、大夫、众宾继射，释获如初。卒射，降。皆应鼓与歌之节，乃释筭。降者，众宾。 \\n  \\n [疏]“大师”至“射降”。○注“皆应”至“众宾”。○释曰：云“乐正退反位”者，反工南北面位也。云“降者，众宾”者，次番射时，宾与主人、大夫卒射皆升堂，此降者众宾也。 \\n 　 \\n 释获者执馀获，升告左右卒射，如初。卒，已也。今文曰告于宾。 \\n  \\n 司马升，命取矢，获者许诺。司马降，释弓反位。弟子委矢，司马乘之，皆如初。 \\n 司射释弓视筭，如初。筭，获筭也。今文曰视数也。释获者以贤获与钧告，如初。降复位。 \\n  \\n 司射命设丰，设丰、实觯如初。遂命胜者执张弓，不胜者执弛弓，升饮如初。 \\n 司射遂袒、决、遂，左执弓，右执一个，兼诸弦，面镞，適堂西，以命拾取矢，如初。侧持弦矢曰执。面犹尚也。并矢於弦，尚其镞，将止，变於射也。 \\n  \\n [疏]“释获”至“如初”。○注“侧持”至“射也”。○释曰：言犹袒者，亦是有故之辞，以其常袒，恐不袒，故言犹以连之也。云“侧持弦矢曰执”者，对方持弦矢曰挟。并矢於弦尚其镞将止变於射也者，亦是对将射挟矢而言。 \\n 　 \\n 司射反位。三耦及宾、主人、大夫、众宾皆袒、决、遂，拾取矢，如初。矢不挟，兼诸弦弣以退，不反位，遂授有司于堂西。不挟，亦谓执之如司射也。不以反射位授有司者，射礼毕。 \\n  \\n [疏]“司射”至“堂西”。○注“不挟”至“礼毕”。○释曰：云“不挟，亦谓执之如司射也”者，执之如司射兼诸弦弣，则与司射异。以其司射直执一个，无三矢兼於弣，三耦以下则执一个，并於弦，又以三矢并於弣，所以异也。 \\n 　 \\n 辩拾取矢，揖，皆升就席。谓宾大夫及众宾也。相俟堂西，进立于西阶之前。主人以宾揖升，大夫及众宾从升，立时少退于大夫。三耦及弟子自若留下。 \\n  \\n [疏]“辩拾”至“就席”。○注“谓宾”至“留下”。○释曰：知相俟于堂西者，以经言辩拾取矢讫，乃言“揖，皆升就席”，则知先取矢者皆相待堂西，其主人则在堂东，遍取矢讫，乃揖而升堂就席也。云“主人以宾揖升，大夫及众宾从升，立时少退于大夫。三耦及弟子自若留下”者，众宾则三宾也，皆依上文献后升，及留在下之法。 \\n 　 \\n 司射乃適堂西，释弓，去扑，说决、拾、袭，反位。 \\n [疏]“司射”至“反位”。○释曰：司射之扑在阶西，今来去扑於堂西之等，以其不复射故也。 \\n 　 \\n 司马命弟子说侯之左下纲而释之，说，解也。释之不复射，奄束之。 \\n  \\n [疏]“司马”至“释之”。○注“说解”至“束之”。○释曰：上初张侯时，云“乃张侯，下纲不及地武，不系左下纲，中掩束之”，郑云：“事未至也。”又至将射时，“司马命张侯，弟子说束，遂系左下纲”。郑注云：“事至。”今言司马命弟子说侯之左下纲而释之，直言“说侯之左下纲而释之”，明未全去，备复射，故郑下注云：“诸所退皆俟於堂西，备复射也。”故知此释之为三番射毕，不复射。若有射，则行燕射，旅酬以后乃为之，故於此时中掩左下纲，如初张时也。 \\n 　 \\n 命获者以旌退，命弟子退楅。司射命释获者退中与筭而俟。诸所退皆俟堂西，备复射也。旌言“以”者，旌恒执也。获者，释获者，亦退其荐俎。 \\n  \\n [疏]“命获”至“而俟”。○注“诸所”至“荐俎”。○释曰：“获者，释获者，亦退荐俎”者，上献时皆有荐俎，辟之於右，今获者以旌退，释获者退中，故知亦退荐俎也。 \\n 　 \\n 司马反为司正，退复觯南而立。当监旅酬。 \\n [疏]“司马”至“而立”。○注“当监旅酬”。○释曰：自此尽“司正降复位”，论射讫行旅酬之事。故司马反为司正，郑云“当监旅酬”也。 \\n 　 \\n 乐正命弟子赞工即位。弟子相工，如其降也，升自西阶，反坐。赞工迁乐也。降时如初入。乐正反自西阶东，北面。 \\n  \\n [疏]“乐正”至“反坐”。○注“赞工”至“北面”。○释曰：前为将射，迁工于东方西面，乐正北面。今将旅酬作乐，故迁升於堂上也。云“降时如初入”者，以经直云“如其降也”，降时威仪不见，故取上文降时如初入。初入则上“工四人”已下是也。云“乐正反自西阶东，北面”者，上初升於西阶之东，乐正立于其西，合乐讫，工告乐正曰：“正歌备。”乐正告于宾，乃降立于西阶东，北面。又将射时，乐正命弟子赞工迁乐于下，弟子相工如初入，降自西阶东，北面，近其事。知不升者，以正乐毕，上无告请於宾之事，宜与正歌备已后同也。 \\n 　 \\n 宾北面坐，取俎西之觯，兴，阼阶上北面酬主人。主人降席，立于宾东。宾坐奠觯，拜，执觯兴，主人答拜。宾不祭，卒觯，不拜，不洗，实之，进东南面。所不者，酬而礼杀也。宾立饮。 \\n  \\n [疏]“宾北”至“南面”。○注“所不”至“立饮”。○释曰：“宾北面坐，取俎西之觯”者，谓上一人举觯于宾，宾奠于荐西者也。云“宾立饮”者，《乡饮酒》当此宾酬主人时云宾“不祭，立饮”是也。 \\n 　 \\n 主人阼阶上北面拜，宾少退。少退，少逡遁也。 \\n 主人进受觯，宾主人之西，北面拜送。旅酬而同阶，礼杀也。 \\n [疏]注“旅酬”至“杀也”。○释曰：对献酬之时，宾主各於其阶，故云“同阶，礼杀也”。 \\n 　 \\n 宾揖，就席。主人以觯適西阶上酬大夫。大夫降席，立于主人之西，如宾酬主人之礼。其既实觯，进西南面，立乡所酬。 \\n  \\n [疏]“宾揖”至“之礼”。○注“其既”至“所酬”。○释曰：云“主人以觯適西阶上酬大夫”者，旅酬恒执此觯以相酬，故言“以”。知义然者，上文“命获者以旌退”，郑注云“旌言以者，旌恒执也”是也。云“其既实觯，进西南面，立曏所酬”，知者，以上宾酬主人，阼阶上实觯进南面，则知此主人酬大夫西阶上，实觯而亦进西面可知也。 \\n 　 \\n 主人揖，就席。若无大夫，则长受酬，亦如之。长，谓以长幼之次酬众宾。 \\n  \\n [疏]“主人”至“如之”。○释曰：云“若无大夫”者，乡人为公卿大夫来观礼者为遵，或有或无，不定，故云若。有大夫先酬之，无大夫则酬长，以《乡射》无介，直有三宾，以长幼之次受酬。此言酬众宾，则三宾也。 \\n 　 \\n 司正升自西阶，相旅，作受酬者曰：“某酬某子。”某者，字也。某子者，氏也。称酬者之字，受酬者曰某子。旅酬下为上，尊之也。《春秋传》曰“字不若子”，此言某酬某子者，《射礼》略於《饮酒》，《饮酒》言某子受酬，以饮酒为主。 \\n  \\n [疏]“司正”至“某子”。○注“某者”至“为主”。○释曰：云“旅酬下为上，尊之也”者，以旅酬者少长以齿，逮下之道，前人虽卑，其司正命之饮酒，呼之称谓尊於酬者，故受酬者为某子，酬他为某也。云“《春秋传》曰”者，案庄十年秋九月经书：“荆败蔡师于莘，以蔡侯献舞归。”《公羊传》曰：“荆者何？州名也。州不若国，国不若氏，氏不若人，人不若名，名不若字，字不若子。”何休云：“爵最尊也。”郑引之者，证旅酬下为上之义。酬者称字，受酬者称子，子是尊称。云“此言某酬某子者，《射礼》略於《饮酒》，《饮酒》言某子受酬，以饮酒为主”者，此《乡射》主於射，略於《饮酒》，故称酬他者字，又称受酬饮酒者为子，是字不若子。《饮酒》言“某子受酬”，直以饮酒为主故也。 \\n 　 \\n 受酬者降席。司正退立于西序端，东面。退立，俟后酬者也。始升相，立阶西北面。 \\n  \\n [疏]“受酬”至“东面”。○注“退立”至“北面”。○释曰：云“始升相，立阶西北面”者，《乡饮酒》注亦然。知者，以司正升自西阶，与西阶之酬者立，故知始时在西阶西北面也。 \\n 　 \\n 众受酬者拜，兴、饮，皆如宾酬主人之礼。辩，遂酬在下者，皆升，受酬于西阶上。在下，谓宾党也。《乡饮酒》记曰：“主人之赞者，西面北上，不与，无筭爵然后与。”此异於宾。 \\n  \\n [疏]“众受”至“阶上”。○注“在下”至“於宾”。○释曰：引《乡饮酒》记者，欲见宾党在西，主党在东，主党不与酬之义。 \\n 　 \\n 卒受者以觯降，奠于篚。　"}
{"章节": "卷十三 乡射礼第五", "正文": "卷十三乡射礼第五 \\n  \\n  \\n 　 \\n 　 \\n 司正降复位， \\n [疏]“司正降复位”。○释曰：自此尽“唯宾”，论举觯於宾与大夫，为无筭爵之事。云“司正降复位”者，司正当监旅酬讫，故降，使二人举觯于宾与大夫，为无筭始也。 \\n 　 \\n 使二人举觯于宾与大夫。二人，主人之赞者。 \\n 举觯者皆洗觯，升，实之，西阶上北面，皆坐奠觯，拜，执觯兴。宾与大夫皆席末答拜。举觯者皆坐祭，遂饮，卒觯，兴，坐奠觯，拜，执觯兴。宾与大夫皆答拜。举觯者逆降，洗，升实觯，皆立于西阶上，北面，东上。宾与大夫拜。举觯者皆进，坐奠于荐右。坐奠之，不敢授。 \\n  \\n [疏]“举觯”至“荐右”。○注“坐奠之不敢授”。○释曰：宾与大夫皆席末答拜者，皆席西南面答拜。云“皆进，坐奠于荐右”者，以其将饮者於右，故也。云“坐奠之，不敢授”者，对献酬时亲授主人之赞者，卑不敢亲授觯也。 \\n 　 \\n 宾与大夫辞，坐受觯以兴。辞，辞其坐奠觯。 \\n [疏]“宾与”至“以兴”。○注“辞辞其坐奠觯”。○释曰：必辞者，赞者不敢亲授，宾与大夫不可自尊，故辞之。不言“取”而言“受”者，亦是若亲受之然。 \\n 　 \\n 举觯者退反位，皆拜送，乃降。宾与大夫坐，反奠于其所，兴。不举者，盛礼已崇。古文曰反坐。 \\n  \\n [疏]“举觯”至“所兴”。○注“不举”至“反坐”。○释曰：崇，重也。凡饮酒，礼成於酬。前已旅酬，所盛礼已重，今主人复举觯，为无筭爵，尽欢情，客不尽主人欢，故且奠之。未举之，故不奠荐左。 \\n 　 \\n 若无大夫，则唯宾。长一人举觯，如《燕礼》媵爵之为。 \\n [疏]若“无大夫则唯宾”。○注“长一”至“之为”。○释曰：曏二人举觯为宾与大夫，今若无大夫，当阙一人，故云“则唯宾”也。云“长一人举觯，如《燕礼》媵爵之为”者，燕礼初，二大夫媵觯，至旅酬，复使二人，君命长媵一爵於君，与此同，故云如《燕礼》之为彼旅酬。此为无筭爵，不同，但一人是同，故引为证也。 \\n 　 \\n 司正升自西阶，阼阶上受命于主人，適西阶上，北面请坐于宾。请坐，欲与宾燕，尽殷勤也。至此盛礼以成，酒清肴乾，强有力者犹倦焉。 \\n  \\n [疏]“司正”至“于宾”。○注“请坐”至“倦焉”。○释曰：自此尽“少退北上”，论请坐彻俎之事。云“酒清肴乾，强有力者犹倦焉”者，此《礼记·聘义》文。案彼云：“故强有力者将以行礼也，酒清人渴而不敢饮也，肉乾人饥而不敢食也，日莫人倦。”引之者，证此宾须坐之义。 \\n 　 \\n 宾辞以俎。俎者，肴之贵者也。辞之者，不敢以燕坐亵贵肴。 \\n [疏]“宾辞以俎”。○注“俎者”至“贵肴”。○释曰：俎所盛骨体，骨体是肴之贵者，故辞之也。 \\n 　 \\n 反命于主人，主人曰：“请彻俎。”宾许。司正降自西阶，阶前命弟子俟彻俎。弟子，宾党也。俎者，主人赞者设之。今宾辞之，使其党俟彻，顺宾意也。上言“请坐于宾”，此言“主人曰”，互相备耳。 \\n  \\n [疏]“反命”至“彻俎”。○注“弟子”至“备耳”。○释曰：知弟子是宾党者，以其司正降自西阶，阶前命之，明宾党弟子在西阶东面也。必使宾党弟子者，彻俎是宾请之，故郑云“俎者，主人赞者设之，今宾辞之，使其党俟彻，顺宾意也”。云“上言请坐于宾，此言主人曰，互相备耳”者，凡辞，皆司正请于主人，主人有命，司正乃传告宾。今上文云司正“请坐于宾”，直见司正传主人辞，不见“主人曰请坐于宾”之辞，此经直见“主人曰请彻俎”，不见司正传主人以告宾，是互相备也。不言“互文”而云“互相备”者，凡言互文者，各举一事，一事自周，是互文。此据一边礼，一边礼不备，文相续乃备，故云互相备。若云“糗饵粉餈”，郑注云“饵言糗，餈言粉，互相足”之类也。 \\n 　 \\n 司正升，立于序端。宾降席，北面。主人降席自南方，阼阶上北面。大夫降席，席东南面。俟弟子升受俎。 \\n  \\n [疏]“司正”至“南面”。○注“俟弟子升受俎”。○释曰：云“俟弟子升受俎”者，下云“司正以俎出授从者”，注云：“授宾家从来者也，所以厚礼之。”则此弟子升受俎者。案下文据大夫与主人而言，若宾俎授司正，非弟子也。 \\n 　 \\n 宾取俎，还授司正。司正以降自西阶，宾从之降，遂立于阶西，东面。司正以俎出，授从者。授宾家从来者也。古者与人饮食，必归其盛者，所以厚礼之。 \\n  \\n [疏]注“授宾”至“礼之”。○释曰：云“古者与人饮食，必归其盛者，所以厚礼之”者，《乡饮酒》、《燕礼》、《大射》宾客皆有俎，彻归客之左右，俎是肴之贵，是归其盛者。《公食大夫》既食，“有司卷三牲之俎，归于宾馆”。故总云古者与人饮食必归其盛者，所以厚礼之也。 \\n 　 \\n 主人取俎，还授弟子。弟子受俎，降自西阶以东。主人降自阼阶，西面立。以东，授主人侍者。 \\n  \\n [疏]“主人”至“面立”。○注“以东”至“侍者”。○释曰：云“以东，授主人侍”者，弟子是宾党，非主人之赞者，故知彻主人俎，还授主人侍者，归入於内也。 \\n 　 \\n 大夫取俎，还授弟子。弟子以降自西阶，遂出授从者。大夫从之降，立于宾南。凡言还者，明取俎各自乡其席。 \\n  \\n 众宾皆降，立于大夫之南，少退，北上。从降，亦为将燕。 \\n [疏]注“从降亦为将燕”。○释曰：宾、主人、大夫有俎，从俎而降。此三宾无俎，亦从大夫而降，亦如宾、主人、大夫将燕，故同降同升也。 \\n 　 \\n 主人以宾揖让，说屦，乃升。大夫及众宾皆说屦，升，坐。说屦者，将空坐，屦亵贱，不宜在堂也。说屦则抠衣，为其被地。 \\n  \\n [疏]“主人”至“升坐”。○注“说屦”至“被地”。○释曰：自此尽“门外再拜”，论升坐行无筭爵，宾醉送出之事。云“说屦则抠衣，为其被地”者，《曲礼》云“抠衣趋隅”，彼谓升席时，引之证说屦，低身亦然，若不抠衣，恐衣被地履之。但对文上曰衣，下曰裳，散文衣裳通，此衣即裳也。案《少仪》云：“排阖说屦於户内，一人而已矣。”郑注云：“虽众敌，犹有所尊也。”彼尊卑在室，则尊者说屦在户内，自馀说屦於户外。若尊卑在堂，则亦尊者一人说屦在堂，自馀说屦於堂下，是以《燕礼》、《大射》臣皆说屦於阶下。公不见说屦之文，明公舄在堂矣。此乃《乡饮酒》臣礼，宾主人行敌礼，故皆说屦於堂下也。 \\n 　 \\n 乃羞。羞，进也。所进者，狗胾醢也。燕设啗具，所以案酒。 \\n [疏]“乃羞”。○注“羞进”至“案酒”。○释曰：云“所进者，狗胾醢也”者，以其牲用狗，故知狗胾醢。醢未必狗，以其醢豫造乃成，非临时之物，故知非狗，连言之也。 \\n 　 \\n 无筭爵。使二人举觯。宾与大夫不兴，取奠觯饮，卒觯，不拜。二人，谓曏者二人也。使之升，立于西阶上。宾与大夫将旅，当执觯也。卒觯者固不拜矣，著之者，嫌坐卒爵者拜既爵。此坐于席，礼既杀，不复崇。 \\n  \\n [疏]“无筭”至“不拜”。○注“二人”至“复崇”。○释曰：经“宾”上有“于”字者，误。以此二觯仍是前二人所举者，今以二人升者，举发使行无筭爵，非新觯，以郑注可知，故误有也。若然，举觯上属，实下属为句也。云“卒觯者固不拜矣，著之者，嫌坐卒爵者拜既爵”者，上正旅酬时，宾酬主人，宾不祭，卒觯，不拜，不洗，今此二人举觯，礼弥杀，故云卒觯者固不拜矣。嫌坐卒爵者拜既爵者，以正献酬时皆坐，卒爵拜既爵，嫌此无筭爵饮，卒觯，亦有拜义，故明之。云“坐于席，礼既杀，不复崇”者，此决正行献酬时，在於阶下，有拜既爵，此说屦就席，礼既杀，不复崇重，故无拜爵也。 \\n 　 \\n 执觯者受觯，遂实之。宾觯以之主人，大夫之觯长受，长，众宾长。而错，皆不拜。错者，实主人之觯，以之次宾也。实宾长之觯，以之次大夫，其或多者，迭饮於坐而已，皆不拜受，礼又杀也。 \\n  \\n [疏]注“错者”至“杀也”。○释曰：云“其或多者，迭饮於坐而已”者，众宾之长在宾西者三人，大夫则席於宾东。若大夫亦三人，则与众宾等，得交错相酬。言其或多者，若有一大夫，则众宾二人无所酬，直二人迭饮而已。若大夫四人已上，多於三宾，自三人之外，亦无所酬，则亦自相酬，迭饮而已。云“皆不拜受，礼杀也”者，上二人举觯於宾与大夫，皆拜受，及饮卒不拜，是其杀。今众宾与大夫不拜受觯，故言礼又杀也。 \\n 　 \\n 辩，卒受者兴，以旅在下者于西阶上。众宾之末，饮而酬主人之赞者；大夫之末，饮而酬宾党，亦错焉。不使执觯者酌，以其将旅酬，不以己尊孤人也。其末若皆众宾，则先酬主人之赞者，若皆大夫，则先酬宾党而已。执觯者酌，在上辩，降复位。 \\n  \\n [疏]“辩卒”至“阶上”。○注“众宾”至“复位”。○释曰：经云“辩”，谓堂上众宾已上皆饮讫。云“卒受”者，谓最末后饮者。云“众宾之末，饮而酬主人之赞者；大夫之末，饮而酬宾党，亦错焉”者，此亦若堂上交错也。云“不使执觯者酌”，谓不使二人执觯者酌。云“以其将旅酬，不以己尊孤人也”者，其堂上皆坐行酒，至此立阶上，旅在下，解经“兴，以旅在下者”。云“其末若皆众宾，则先酬主人之赞”者，谓大夫或少或无，则众宾为末饮也。云“若皆大夫”者，谓大夫多，众宾遍后，二觯并酬大夫，则大夫为末饮也。云“执觯者酌在上辩，降复位”者，谓二人举觯酌堂上众宾已上辩，其堂下自酌相旅，二人无事，故降复于东阶前，西面北上位也。故《乡饮酒》记云：“主人之赞者西面北上，不与，无筭爵然后与。”必知复位者，下经云“执觯者皆与旅”是也。 \\n 　 \\n 长受酬，酬者不拜，乃饮，卒觯，以实之。言酬者不拜者，嫌酬堂下异位当拜也。古文曰受酬者不拜。 \\n  \\n [疏]“长受”至“实之”。○注“言酬”至“不拜”。○释曰：谓堂下或宾党之长，或主人赞者之长，受堂上酬，酬者不拜。郑云“酬者不拜者，嫌酬堂下异位，当拜也”者，嫌堂下异位，堂上酬堂下当拜，故明之也。 \\n 　 \\n 受酬者不拜受。礼杀，进受尊者之酬，犹不拜。 \\n [疏]“受酬者不拜受”。○注“礼杀”至“不拜”。○释曰：堂下卑者受堂上尊者酒当拜，由礼杀，虽尊者之酬，犹不拜也。 \\n 　 \\n 辩旅，皆不拜。主人之赞者於此始旅，嫌有拜。 \\n [疏]“辩旅皆不拜”。○注“主人”至“有拜”。○释曰：以《乡饮酒》记云：“主人之赞者不与，无筭爵然后与。”故郑偏言主人之赞者於此始旅，嫌有拜，故明之也。 \\n 　 \\n 执觯者皆与旅。嫌已饮不复饮也。上使之劝人耳，非逮下之惠也。亦自以齿与於旅也。 \\n  \\n [疏]“执觯者皆与旅”。○注“嫌已”至“旅也”。○释曰：此即上文二人举觯者於西阶上，已卒觯，故郑云“嫌已饮不复饮也”。 \\n 　 \\n 卒受者以虚觯降，奠于篚。执觯者洗，升实觯，反奠于宾与大夫。复奠之者，燕以饮酒为欢，醉乃止，主人之意也。今文无执觯及宾觯、大夫之觯，皆为爵。实觯，觯为之。 \\n  \\n [疏]“卒受”至“大夫”。○注“复奠”至“为之”。○释曰：今文此经云执觯者，无此执觯，又今文无执觯及宾觯、大夫之觯皆为爵，不从者，以其皆在无筭爵之科，明不为爵。云“实觯，觯为之”者，亦不从也。 \\n 　 \\n 无筭乐。合乡乐无次数。 \\n [疏]“无筭乐”。○注“合乡乐无次数”。○释曰：知合乡乐《二南》者，约上正歌时不略，其正已歌乡乐。但上有次第，先歌《关雎》，次歌《葛覃》、《卷耳》，次歌《鹊巢》、《采蘋》、《采蘩》，皆三终，有次数。今无次数，在宾主所好也。 \\n 　 \\n 宾兴，乐正命奏《陔》。《陔》，《陔夏》，其诗亡。《周礼》宾醉而出，奏《陔夏》。《陔夏》者，天子诸侯以锺鼓，大夫、士鼓而已。 \\n  \\n [疏]“宾兴”至“奏陔”。○注“陔陔”至“而已”。○释曰：此宾兴，即命奏，下文宾降，乃作乐也。云“《陔》，《陔夏》其诗亡”者，《九夏》皆《诗》篇，郑注《锺师》云：“歌之大者，载在乐章，乐崩亦从而亡。”云“《周礼》”者，《锺师》云：《陔夏》，杜子春云：“客醉而出，奏《陔夏》。”虽非正文，亦据《周礼》而言。云“《陔夏》者，天子诸侯以锺鼓”，知者，《锺师》云：“以锺鼓奏《九夏》。”是天子法。襄公四年：“穆叔如晋，晋侯飨之，金奏《肆夏》之三，不拜。”则《陔夏》奏用锺矣。大夫、士尚有鼓，明诸侯亦有鼓，故总云“天子、诸侯以锺鼓”。知“大夫、士用鼓”者，此《乡射》、《乡饮酒》皆有鼓，故知以鼓奏《陔》而已也。 \\n 　 \\n 宾降及阶，《陔》作。宾出，众宾皆出，主人送于门外，再拜。拜送宾于门东，西面。宾不答拜，礼有终。 \\n  \\n [疏]“宾降”至“再拜”。○注“拜送”至“有终”。○释曰：知“拜送宾于门东，西面”者，此约迎宾时於此拜也。云“不答拜，礼有终”者，以行礼有终，故不答也。 \\n 　 \\n 明日，宾朝服以拜赐于门外。拜赐，谢恩惠也。 \\n [疏]“明日”至“门外”。○释曰：自此尽“经末”，论息劳司正之事。 \\n 　 \\n 主人不见，如宾服，遂从之，拜辱于门外，乃退。不见，不亵礼也。拜辱，谢其自屈辱。 \\n  \\n [疏]“主人”至“乃退”。○注“不见”至“屈辱”。○释曰：不见不亵礼者，礼不欲数，数则渎。今主人不见，恐相亵，故不见也。 \\n 　 \\n 主人释服，乃息司正。释服，说朝服，服玄端也。息犹劳也。劳司正，谓宾之与之饮酒，以其昨日尢劳倦也。《月令》曰：“劳农以休息之。” \\n  \\n [疏]“主人”至“司正”。○注“释服”至“息之”。○释曰：上文主人如宾服，则主人亦朝服矣。今言“释服”，谓释去朝服。朝服之下，衣则次玄端，故知“释服说朝服服玄端也”。玄端即朝服之下易其裳为异也。《月令》者，彼是十月农功毕，劳农以休息之，为息田夫之腊祭，引之者，证息劳来休息之义也。 \\n 　 \\n 无介。劳礼略，贬於饮酒也。此已下皆记礼之异者。 \\n [疏]“无介”。○注“劳礼”至“异者”。○释曰：云“劳礼略，贬於饮酒也”者，谓贬於《乡饮酒》，《乡饮酒》礼有介，此上司正饮酒及此劳礼皆无介，是贬於《乡饮酒》也。云“此以下皆记礼之异”者，谓息司正之礼与上饮酒礼异之事也。 \\n 　 \\n 不杀。无俎故也。 \\n [疏]“不杀”。○注“无俎故也”。○释曰：下文云“无俎”，无俎故不杀，杀即有俎也。 \\n 　 \\n 使人速。速，召宾。 \\n [疏]“使人速”。○注“速召宾”。○释曰：若《公食》使人召之还，司正为摈也。 \\n 　 \\n 迎于门外，不拜，入，升。不拜至，不拜洗。荐脯醢，无俎。宾酢主人，主人不崇酒，不拜众宾。既献众宾，一人举觯，遂无筭爵。言遂者，明其间阙也。宾坐奠觯于其所，摈者遂受命于主人，请坐于宾，宾降说屦升坐矣。不言遂请坐者，请坐主於无筭爵。 \\n  \\n [疏]“迎于”至“筭爵”。○注“言遂”至“筭爵”。○释曰：云“言遂者，明其閒阙也”者，閒阙谓閒一人举觯，下有工升歌，立司正旅酬，及二人举觯及彻俎之事，以其阙此数事，故云“遂无筭爵”也。云“宾坐奠觯于其所，摈者遂受命于主人，请坐于宾，宾降说屦升坐矣”，此并依正饮酒礼。不言遂请坐者，请坐主於无筭爵者，以其请坐主於无筭爵，今言无筭爵，自然请坐可知，故不须言请坐于宾也。 \\n 　 \\n 无司正。使摈者而已，不立之。 \\n [疏]“无司正”。○注“使摈”至“立之”。○释曰：不立司正，亦是与饮酒礼异。 \\n 　 \\n 宾不与。昨日至尊，不可亵也。古文与作豫。 \\n [疏]“宾不与”。○注“昨日”至“作豫”。○释曰：宾者，主人所尊敬，不可复召之，复召之亦是亵渎也。 \\n 　 \\n 征唯所欲，征，召也。谓所欲请呼。 \\n [疏]“征唯所欲”。○注“征召”至“请呼”。○释曰：须止则止，须召则召，在主人之意，故云“所欲请呼”也。 \\n 　 \\n 以告於乡先生、君子可也。告，请也。乡先生，乡大夫致仕者也。君子，有大德行不仕者。 \\n  \\n [疏]“以告”至“可也”。○注“告请”至“仕者”。○释曰：云“乡大夫致仕者也”者，此即《乡饮酒》注云“先生，谓老人教学者”。云“君子，有大德行不仕”者，大德行，谓六德、六行，可贡而不仕者。此即居士缟带，亦曰处士。 \\n 　 \\n 羞唯所有。用时见物。 \\n [疏]“羞唯所有”。○注“用时见物”。○释曰：谓昨日所有之馀见物。 \\n 　 \\n 乡乐唯欲。不歌《雅》、《颂》，取《周》、《召》之《诗》，在所好。 \\n  \\n [疏]“乡乐唯欲”。○注“不歌”至“所好”。○释曰：此即与上无筭乐同，而云不歌《雅》、《颂》者，以其上饮酒主於射，略於乐，不用《小雅》。此非乡射，而亦不歌《雅》、《颂》者，亦不可过于正饮酒礼，故云“《周》、《召》之诗在所好”也。 \\n 　 \\n 记。大夫与，则公士为宾。不敢使乡人加尊於大夫也。公士，在官之士。乡宾主用处士。 \\n  \\n [疏]“记大”至“为宾”。○注“不敢”至“处士”。○释曰：据此乡射使处士无爵命者为宾，故有大夫来，不以乡人加尊於大夫，故易去之，使公士为宾。若然，《乡饮酒》贡士法：贤者为宾，其次为介，又其次为众宾。有大夫来，不易去之，以其宾拟贡故也。云“乡宾主用处士”，即君子者也。 \\n 　 \\n 使能，不宿戒。能者敏於事，不待宿戒而习之。 \\n [疏]“使能不宿戒”。○注“能者”至“习之”。○释曰：解上宾用处士。云“能者敏於事”者，《孝经》云：“参不敏。”郑云：“敏犹达也。”则此通达於事。 \\n 　 \\n 其牲，狗也。狗取择人。 \\n [疏]“其牲狗也”。○注“狗取择人”。○释曰：《乡饮酒》、《乡射》义取择贤士为宾，天子已下，燕亦用狗，亦取择人可与燕者。 \\n 　 \\n 亨于堂东北。《乡饮酒义》曰：“俎阳气之所发也。” \\n [疏]“亨于堂东北”。○注“乡饮”至“发也”。○释曰：阳气起於东北而盛於南方，亨狗于东北，饮酒是阳，故法之。 \\n 　 \\n 尊，绤幂。宾至，彻之。以绤为幂，取其坚絜。 \\n [疏]“尊绤幂宾至彻之”。○注“以绤”至“坚絜”。○释曰：凡幂者皆为尘埃加，故设之。但用幂不用幂不同者，凡用醴，皆不见用幂，质故也。即《士冠》礼子，《昏礼》礼宾赞礼妇，《聘礼》礼宾，此等用醴皆无幂是也。醮无酒，亦用幂者，从礼子，质也。或以尊厌卑，亦无幂。《燕礼》君尊，有幂，方圜壶则无幂。《昏礼》尊於室内有幂，尊於房户外为媵御贱，故无幂。《乡饮酒》、《乡射》有幂者，无所厌故也。若祭祀之幂，《幂人》云：“以疏布幂八尊。”郑云：“天地之神尚质。”“以画布幂六彝。”郑云：“宗庙可以文。”“凡王巾皆黼。”注云：“周尚武，其用文德则黻可。”诸侯无文，或与王同。其丧中之幂皆用疏布。《士丧礼》小敛用功布，大敛亦同。《士虞》用絺幂，与吉同，大夫亦当然也。云“宾至，彻之”者，巾幂必布，执幂，宾未至，恐尘加，宾至，彻去不复用，以其《乡射》、《饮酒》不见更用之文故也。《燕礼》君命彻幂，则未命之前重用之者。君尊，久设恐尘，故重覆之。 \\n 　 \\n 蒲筵，缁布纯。筵，席也。纯，缘。 \\n [疏]“蒲筵缁布纯”。○注“筵席也纯缘”。○释曰：乡大夫、州长与乡人习礼，虽有公卿之尊，无加席，唯一种，故记人记之云筵席者，郑注《周礼·序官》云：“铺陈曰筵，藉之曰席。”然其言之筵席，通但在地者为筵，取铺陈之义，在上曰席，取相承藉之义耳。 \\n 　 \\n 西序之席，北上。众宾统於宾。 \\n [疏]“西序之席北上”。○注“众宾统於宾”。○释曰：众宾之席继宾，己西南面东上，今云“西序之席北上”者，谓众宾有东面者则北上，此东面非常，故记之也。若然，此乡射上设席，虽不言众宾之数，上文云“三拜众宾”，郑云：“三拜，示遍也。”则众宾亦三人矣。而复有东面者，若公卿大夫多，尊东不受则於尊西，宾近於西，则三宾东面北上，统於宾也。 \\n 　 \\n 献用爵，其他用觯。爵尊，不可亵也。以爵拜者，不徒作。以爵拜，谓拜既爵。徒犹空也。作，起也。不空起，言起必酢主人。 \\n  \\n 荐，脯用笾，五胑，祭半胑，横于上。醢以豆，出自东房。胑长尺二寸。脯用笾，笾宜乾物也。醢以豆，豆宜濡物也。胑犹脡也，为记者异耳。祭横于上，殊之也。於人为缩。胑广狭未闻也。古文胑为胾，今文或作植。 \\n  \\n [疏]“荐脯”至“二寸”。○注“脯用”至“作植”。○释曰：云“豆，宜濡物也”者，案《王制》云：“一为乾豆。”郑云：“谓腊之以为祭祀，豆实。”与此违者，以其豆实则醢也。郑注《周礼·醢人》云：“作醢及赞者，必先膊乾其肉，乃后细莝之，杂以梁麹及盐渍，以美酒涂置甀中，百日则成矣。”是乾以为豆实，醢是也。云“胑犹脡也，为记者异耳”者，《乡饮酒》记云：“脯五脡。”此云五胑，胑与脡不同，非训之，是记者异，名不同，非别有义，故郑云胑犹脡也。云“於人为缩”者，脯法於人为缩者，《乡饮酒》记引《曲礼》云：“以脯脩置者，左朐右末。”郑注《曲礼》云：“屈中曰朐。”取左手案之，右手擘之，便故。於人为缩。横，祭半胑横上，於脯为横，於人则为纵也。 \\n 　 \\n 俎由东壁，自西阶升。狗既亨，载于东方。 \\n [疏]“俎由”至“阶升”。○注“狗既”至“东方”。○释曰：云“狗既亨，载于东方”者，上云“亨于堂东北”，今云“俎由东壁”者，亨在东北，实俎曰载，载则於东方，东方则东壁，故云俎由东壁也。云“自西阶升”者，既由东壁，恐如祭馔由东阶升，故记人明之。若祭馔则东阶升，《特牲》、《少牢》是也。尊神，故由阼阶升。 \\n 　 \\n 宾俎，脊、胁、肩、肺。主人俎，脊、胁、臂、肺。肺皆离。皆右体也。进腠。以骨名肉，贵骨也。宾俎用肩，主人用臂，尊宾也。离犹扌奎也。腠，肤理也。进理，谓前其本。右体，周所贵也。若有尊者，则俎其馀体也。 \\n  \\n [疏]“宾俎”至“进腠”。○注“以骨”至“体也”。○释曰：云“以骨名肉”者，骨为本，有名，肉为末，无名。所食即肉，故以骨名肉，必知骨有肉者，《特牲》“乃食举”，注云：“举言食者，明凡解体皆连肉。”是有肉也。云“宾俎用肩，主人用臂，尊宾也”者，此据前三体而言，以其体有肩、臂、臑。《礼记·祭统》云：“周人贵肩。”为其显，故宾用肩，尊宾也。云“离犹扌奎也”者，案《礼记·少仪》云：“牛羊之肺，离而不提心。”郑云：“提犹绝也。扌奎离之不绝中央少者。”中央少者，即是心也。此将食，举肺也。云“进理，谓前其本”者，此与《公食》同，生人食法。《少牢》进下者，是鬼神食法。云“右体，周所贵也”者，对左，殷所贵。云“若有尊”者，则俎其馀体也者，前有三，肩、臂、臑，以次用之。宾、主、已用肩臂，有一大夫则用臑，二大夫则取后体用䏝，若有三大夫巳上则用胳，其脊、胁与宾、主同，故下文云“获者之俎折脊胁肺臑”，注云“臑，若䏝胳觳折之，以为大夫之馀体”是也。 \\n 　 \\n 凡举爵，三作而不徒爵。谓献宾、献大夫、献工，皆有荐。 \\n [疏]注“谓献”至“有荐”。○释曰：知此三人者，以其言三作，故知唯此三人而已。 \\n 　 \\n 凡奠者於左，不饮，不欲其妨。 \\n [疏]“凡奠者於左”。○释曰：谓若酬宾奠於右，宾奠之於左。 \\n 　 \\n 将举者於右。便其举也。 \\n [疏]“将举者於右”。○释曰：谓若酬一人二人，举奠之，於荐右后举之者也。 \\n 　 \\n 众宾之长，一人辞洗，如宾礼。尊之於其党。 \\n [疏]“众宾”至“宾礼”。○注“尊之於其党”。○释曰：此献三宾之时，主人唯为长者一人洗爵，如经文恐已后更洗，故记人明之也。 \\n 　 \\n 若有诸公，则如宾礼，大夫如介礼。无诸公，则大夫如宾礼。尊卑之差。诸公，大国之孤也。乐作，大夫不入。后乐贤也。乐正与立者齿。谓其饮之次也。尊乐正同於宾党。《乡饮酒》记曰：“与立者皆荐以齿。” \\n  \\n 三笙一和而成声。三人吹笙，一人吹和，凡四人也。《尔雅》曰：“笙小者谓之和。” \\n  \\n [疏]“三笙”至“成声”。○注“三人”至“之和”。○释曰：云“《尔雅》曰：笙小者谓之和”者，案《尔雅·释乐》云：“大笙谓之巢。”孙氏注云：“巢高大。”又云：“小者谓之和。”注云：“和，小笙是也。” \\n 　 \\n 献工与笙，取爵于上篚。既献，奠于下篚。其笙，则献诸西阶上。奠爵于下篚，不复用也。今文无与笙。 \\n  \\n [疏]“献工”至“阶上”。○注“奠爵”至“与笙”。○释曰：云“奠爵于下篚，不复用也”者，谓堂上不复用，无妨堂下更入用之。知者，献获及释获者皆取而献之是也。《大射》献服不氏用散不用爵者，彼君礼，与此异也。 \\n 　 \\n 立者，东面北上。宾党。 \\n [疏]“立者东面北上”。○注“宾党”。○释曰：此谓一命及不命来观礼者，与堂下众宾齿，东面北上而立。 \\n 　 \\n 司正既举觯而荐诸其位。荐於觯南。 \\n [疏]“司正”至“其位”。○注“荐於觯南”。○释曰：知荐於觯南不荐於觯北者，以司正觯南北面立，若荐觯北，与觯相隔，非位前，故知觯南位北也。 \\n 　 \\n 三耦者，使弟子，司射前戒之。弟子，宾党之少者也。前戒，谓先射请戒之。 \\n  \\n [疏]“三耦”至“戒之”。○注“弟子”至“戒之”。○释曰：云“使弟子，司射前戒之”者，谓请射之前戒之，以其经云“三耦俟於堂西”，故郑云“前戒谓先射请戒之”也。 \\n 　 \\n 司射之弓矢与扑，倚于西阶之西。便其事也。 \\n [疏]“司射”至“之西”。○注“便其事也”。○释曰：此矢谓挟一个者，初，司射適堂西袒、决、遂，取弓矢于阶西，兼挟一矢，则诱射之，弓矢亦在阶西矣。若然，诱射讫，適堂西改取一个挟之，遂適阶西取扑，此一个实在堂西，至视筭之时，於西阶西释弓矢，去扑，献释获者，此亦在西阶西，故郑云“便其事也”。 \\n 　 \\n 司射既袒、决、遂而升，司马阶前命张侯，遂命倚旌。著并行也。古文曰：遂命获者倚旌。 \\n  \\n [疏]“司射”至“倚旌”。○注“著并”至“倚旌”。○释曰：云“著并行”者，谓司射与司马有不并行事时，案上文将射，適堂西，袒决遂，取弓矢於西阶上，北面告宾曰：“弓矢既具，有司请射。”其时司马即阶前令倚旌，此皆同时，故郑云著并行事。如上经纳射器及比三耦以前，司射独行事后及司正为司马，与司射并行事，故记人记之也。 \\n 　 \\n 凡侯，天子熊侯，白质；诸侯麋侯，赤质；大夫布侯，画以虎豹；士布侯，画以鹿豕。此所谓兽侯也，燕射则张之。乡射及宾射，当张采侯二正。而记此者，天子诸侯之燕射，各以其乡射之礼而张此侯，由是云焉白质、赤质，皆谓采其地。其地不采者，白布也。熊、麋、虎、豹、鹿、豕，皆正面画其头象於正鹄之处耳。君画一，臣画二，阳奇阴偶之数也。燕射射熊、虎、豹，不忘上下相犯。射麋、鹿、豕，志在君臣相养也。其画之皆毛物之。 \\n  \\n [疏]“凡侯”至“鹿豕”。○注“此所”至“物之”。○释曰：云“此所谓兽侯也”者，《周礼·梓人》云“张兽侯以息燕”，注云“息者，休农息老物也。燕谓劳使臣，若与群臣饮酒而射”是也。云“燕射则张之”者，《燕礼》大射正为司射，如乡射之礼，是诸侯燕用乡射之礼，故云燕射则张之也。天子虽无文，据记天子燕射记，明天子燕射亦用乡射之法也。云“乡射及宾射，当张采侯二正”者，案《周礼》射人掌宾射，大夫、士同二正，是宾射二正。乡射无文，知亦采侯二正者，《周礼》宾射与宾客为射，此乡射虽与乡人习礼，亦如宾主行射礼，又非私相燕劳，故约与宾射同也。言采侯者，《梓人》云：“张五采之侯，则远国属。”是宾射之侯，故云采侯也。云“而记此者，天子诸侯之燕射，各以其乡射之礼”者，以天子自用乡射之礼，诸侯自用乡射之礼，大夫士亦各随其君用乡射之礼也。用乡射之礼，谓张侯道五十步及三耦，一与乡射同。云“张此侯”，则经兽侯是也。云“由是云焉”者，谓由是用乡射法，故云兽侯，於此乡记也。云“白质、赤质，皆谓采其地”者，案《周礼·掌蜃》云：“共白盛之蜃。”则此以蜃灰涂之，使白为地。赤质者亦以赤涂之，使赤为地。云“不采者，白布也”者，谓大夫士直云布侯者也。云“熊、麋、虎、豹、鹿、豕，皆正面画其头”者，知皆画首者，以其言貍首者，射不来者之首，明此兽侯等亦正面画其头也。云“象於正鹄之处耳”者，案《梓人》云“参分其广，而鹄居一焉”，据《大射》之侯。若宾射之侯，则三分其侯正居一焉。若燕射之侯，则兽居一焉，故云象其正鹄之处耳。云“君画一，臣画二，阳奇阴偶之数也”者，《礼记·郊特牲》云：“君之南乡，答阳之义也。臣之北面，答君也。”是君阳臣阴，又天一生水，地二生火，是一二阴阳之数，故云君一臣二，阳奇阴偶之数也。云“燕射射熊虎豹，不忘上下相犯”者，三者皆猛兽，不苟相下，若君臣之道，亦献可者替，否者不苟相从，辄当犯颜而谏，似兽等，故用之。云“射麋、鹿、豕，志在君臣相养也”者，案《内则》云麋鹿豕皆有轩，并是可食之物，故云相养也。云“其画之皆毛物之”者，此无正文，但画五三三正之侯，各以其色，明画兽侯亦以毛物画之可知也。 \\n 　 \\n 凡画者，丹质。宾射之侯，燕射之侯，皆画云气於侧以为饰。必先以丹采其地，丹浅於赤。 \\n  \\n [疏]“凡画者质丹”。○注“宾射”至“於赤”。○释曰：云“宾射之侯，燕射之侯”者，此乡射以采侯二正，是宾射之侯也，此兽侯也，又是燕射之侯，故郑并言之云“皆画云气於侧以为饰”者，郑解经凡言“画”者，皆画云气，故以云气解之也。盖象云色，若宾射之侯，天子九十步侯，朱、白、苍、黄、玄五正者，还画此五色云气於其侧；七十步侯，朱、白、苍三正者，还画此三色云气於其侧；五十步侯，朱、绿二正者，还画此二色云气於其侧，以为饰也。云“必先以丹采其地”者，欲画此五色、三色云气时，必先用丹采此地，乃於其上画云气也。天子侯九十步之内，更有七十、五十步侯。畿内诸侯七十步侯内，更有五十步侯。畿外诸侯者之九十步侯之内，更有七十、五十步侯。其画之采皆如其数也。以侯数非一，尊卑又不同，故云“凡”以广之，言凡画云气，以丹为质地者也。云“丹浅於赤”者，案《月令》云：“乘朱路，驾赤緌，载赤旂，衣朱衣。”朱与赤互言之，即为一物。又案《冬官·锺氏》云：“以朱湛丹秫。”四入为朱，色深而湛丹秫，故知丹浅於赤。郑言此者，欲见以丹为地，丹上得见赤色云之义，故言此也。 \\n 　 \\n 射自楹閒，物长如笴，其閒容弓，距随长武。自楹閒者，谓射於庠也。楹閒，中央东西之节也。物，谓射时所立处也。谓之物者，物犹事也，君子所有事也。长如笴者，谓从画之长短也。笴，矢幹也，长三尺，与跬相应，射者进退之节也。閒容弓者，上下射相去六尺也。距随者，物横画也，始前足至东头为距，后足来合而南面为随。武，迹也，尺二寸。 \\n  \\n [疏]“射自”至“长武”。○注“自楹”至“二寸”。○释曰：云“自楹閒者，谓射於庠”也，知者，以其言楹閒则是庠，则物当楣，故知非射於序者也。云“楹閒，中央东西节也”者，以其楹閒北面无限，东楹西楹相当，故知东西之节也。云“长如笴者，谓从画之长短也”者，其下有距随为横，此言物长，又是从迹之称，故知南北之长短也。云“笴，矢幹也，长三尺”者，以《矢人职》得知也。云“与跬相应”者，《礼记·祭义》云：“故君子跬步而弗忘孝也。”一举足谓之跬，再举足谓之步。步射者，履物不过一跬，故知以三尺为限也。云“距随者，物横画也，始前足至东头为距，后足来合而南面为随”者，谓上射下射并足处皆然。言长武，武，迹也，中人之迹尺二寸，谓横尺二寸也。 \\n 　 \\n 序则物当栋，堂则物当楣。是制五架之屋也。正中曰栋，次曰楣，前曰庪。 \\n  \\n [疏]“序则”至“当楣”。○注“是制”至“曰庪”。○释曰：云“是制五架之屋也”者，庠序皆然，但有室、无室为异。 \\n 　 \\n 命负侯者，由其位。於贱者，礼略。 \\n [疏]“命负”至“其位”。○释曰：“其位”者，正据司马自在己位，遥命之。遥命者，由负侯者贱，略之故也。对司射比耦，则就其位，经无司马命负侯之位，故记之也。 \\n 　 \\n 凡適堂西，皆出入于司马之南。唯宾与大夫降阶，遂西取弓矢。尊者宜逸，由便也。 \\n  \\n 旌，各以其物。旌，总名也。杂帛为物，大夫士之所建也。言各者，乡射或於庠，或於谢。 \\n [疏]“旌各以其物”。○注“旌总”至“於谢”。○释曰：云“旌，总名也”者，以《周礼·司常》云九旗，对文“通帛为旃，杂帛为物，全羽为旞，析羽为旌”各别。今名物为旌者，散文通，故云旌总名也。云“杂帛为物，大夫士之所建也”者，《司常》文。通帛者，通体并是绛帛，周所尚赤也。杂帛者，中绛，缘边白也，白，殷之正色，故郑彼注云言“先王正道佐职”也。云“各者，乡射或於庠，或於谢”者，诸侯乡大夫是大夫，询众庶，射於庠；射於谢、於序，是诸侯、州长。是士春秋习射于谢。大夫、士同建物而云各者，虽同建物，仞则大夫五仞、士三仞，不同，故云各也。 \\n 　 \\n 无物，则以白羽与朱羽糅，杠长三仞，以鸿脰韬上，二寻。无物者，谓小国之州长也。其乡大夫一命，其州长士不命，不命者无物。此翿旌也，翿亦所以进退众者。糅，杂也。杠，橦也。七尺曰仞。鸿，鸟之长脰者也。八尺曰寻。今文糅为缩，韬为翿。 \\n  \\n [疏]“无物”至“二寻”。○注“无物”至“为翿”。○释曰：云“无物者，谓小国之州长也”者，案《典命》：“子男之卿再命，大夫一命，士不命。”大夫一命，得建物。士不命，则无物，是以不得与上“各以其物”同，别为此旌。云“此翿旌也”者，据下文“士鹿中翿旌”也。下云：“君国中射，则皮树中，以翿旌获。”此不命士与国君同者，士卑不嫌，命士以上，尊卑自异也。云“翿亦所以进退众”者，此非直用之於获，案《丧大记》君葬时，执翿居前诏倾亏，亦所以进退众人也。云“七尺曰仞”者，无正文，郑案《书传》云：雉长三丈高一丈，则墙高一丈。《礼记·祭义》云：“筑宫仞有三尺。”墙高一丈，云仞有三尺，除三尺之外只有七尺，故知七尺曰仞也。王肃则依《小尔雅》四尺曰仞，孔君则八尺曰仞，所见不同也。云“鸿，鸟之长脰者”也者，脰则项也。云“八尺曰寻”者，亦无正文，《冬官》云“车有六等之数”，云“殳长寻有四尺”，长丈二而云寻有四尺，除四尺则寻长八尺矣。 \\n 　 \\n 凡挟矢，於二指之閒横之。二指，谓左右手之第二指，此以食指、将指挟之。 \\n  \\n [疏]“凡挟”至“横之”。○注“二指”至“挟之”。○释曰：云“二指，谓左右手之第二指”，知左右手皆挟之者，以云“二指之閒横之”，则知左右手也。云“此以食指、将指挟之”者，以左擘指拓弓，右擘指钩弦，故知挟矢以第二、第三指閒。第二指为食指，《左传》云“子公之食指动”是也。第三指为将指，《左传》云“吴王阖闾伤於将指”是也。故云食指将指之閒挟之。知不在无名指閒者，以无名指短，与将指不相应，故知不是也。 \\n 　 \\n 司射在司马之北。 \\n [疏]“司射在司马之北”。○释曰：经不明言司射与司马南北相当，故明之也。 \\n 　 \\n 司马无事不执弓。以不主射，故也。 \\n 始射，获而未释获；复，释获；复，用乐行之。君子取人以渐。 \\n [疏]“始射”至“行之”。○释曰：始射，获而未释获，据三耦射时。云“复释获”者，据第二番射时。复用乐行之，据第三番射时。 \\n 　 \\n 上射於右。於右物射。 \\n 楅，长如笴，博三寸，厚寸有半，龙首，其中蛇交，韦当。博，广也。两端为龙首，中央为蛇身相交也。蛇龙，君子之类也。交者，象君子取矢於楅上也。直心背之衣曰当，以丹韦为之。司马左右抚矢而乘之，分委於当。 \\n  \\n [疏]“楅长”至“韦当”。○注“博广”至“於当”。○释曰：云“蛇龙，君子之类也”者，《易》云：“龙战于野，其血玄黄。”郑注云：“圣人喻龙，君子喻蛇。”是蛇龙总为君子之类也。云“直心背之衣曰当”者，直通身之言，其楅两头为龙首，於背上通身著当。言当心中央也。知“丹韦为之”者，周尚赤，上云“凡画者丹质”，又《周礼》九旗之帛皆用绛，故知此当亦以丹韦为之。云“司马左右抚矢而乘之，分委於当”者，若未分时，总在於当，今则四四在一边，不谓分讫，乃至於两当也。 \\n 　 \\n 楅，魨，横而拳之，南面坐而奠之，南北当洗。魨，赤黑漆也。 \\n [疏]“楅魨”至“当洗”。○注“魨赤黑漆也”。○释曰：云“南面坐而奠之”者，取向弟子持矢北面，故南面奠之。云“南北当洗”者，恐南北不知远近，故记言南北当洗，南北节也。 \\n 　 \\n 射者有过，则挞之。过，谓矢扬中人。凡射时矢中人，当刑之。今乡会众贤以礼乐劝民，而射者中人，本意在侯，去伤害之心远，是以轻之，以扑挞於中庭而已。《书》曰：“扑作教刑。” \\n  \\n [疏]“射者”至“挞之”。○注“过谓”至“教刑”。○释曰：云“是以轻之，以扑挞於中庭而已”，引《书》者，谓《尚书·尧典》之文，彼据教学，故彼注云：“不勤道业则挞之。”引之者，於射时司射搢扑，亦是教射法，故引证挞犯礼之过者，是以《尚书》亦云“侯以明之，挞以记之”是也。 \\n 　 \\n 众宾不与射者不降。不以无事乱有事。古文与为豫。 \\n [疏]“众宾”至“不降”。○注“不以”至“为豫”。○释曰：乡射不得与射者，虽誓，仅有存焉。三宾已上，容其有文无武者，许其不射，故记者言之也。 \\n 　 \\n 取诱射之矢者，既拾取矢，而后兼诱射之乘矢而取之。谓反位巳礼成，乃更进取之，不相因也。 \\n  \\n [疏]“取诱”至“取之”。○注“谓反”至“因也”。○释曰：云“不相因”者，既自拾取已之乘矢，反位，东西望讫，上射乃更向前，兼取诱射之矢。礼以变为敬，故不相因。 \\n 　 \\n 宾、主人射，则司射摈升降，卒射即席，而反位卒事。摈宾主人升降者，皆尊之也。不使司马摈其升降，主於射。 \\n  \\n [疏]“宾主”至“卒事”。○注“摈宾”至“於射”。○释曰：云“不使司马摈其升降，主於射”者，必以司射决之者，以司马本是司正，不主射事，司射主射事，故使司射也。 \\n 　 \\n 鹿中，髤，前足跪，凿背，容八筭。释获者奉之，先首。前足跪者，象教扰之兽受负也。 \\n  \\n [疏]注“前足”至“负也”。○释曰：服不氏教扰猛兽，猛兽不堪受负。其有合负物者，教扰则屈前足以受负，若今扆受负则四足俱屈之类也。 \\n 　 \\n 大夫降，立于堂西以俟射。尊大夫，不使久列於射位。 \\n [疏]“大夫”至“俟射”。○注“尊大”至“射位”。○释曰：谓主人、大夫降时，宾、主先射，大夫则立于堂西，其耦在司马之西射位，大夫且立於堂西，射至，乃取其耦共升射。 \\n 　 \\n 大夫与士射，袒薰襦。不肉袒，殊於耦。耦少退于物。下大夫也，既发则然。 \\n  \\n 司射，释弓矢视筭。与献释获者释弓矢。唯此二事，休武主文，释弓矢耳。然则摈升降不释。 \\n  \\n [疏]“司射”至“弓矢”。○注“唯此”至“不释”。○释曰：此二者经文自具记之者，以唯此二事释，欲显出宾、主升降时不释，故言之。是以郑云“然则摈升降不释”也。 \\n 　 \\n 礼射不主皮。主皮之射者，胜者又射，不胜者降。礼射，谓以礼乐射也。大射、宾射、燕射是矣。不主皮者，贵其容体比於礼，其节比於乐，不待中为备也。言不胜者降，则不复升射也。主皮者无侯，张兽皮而射之，主於获也。《尚书传》曰：战斗不可不习，故於蒐狩以闲之也。闲之者，贯之也。贯之者，习之也。凡祭，取馀获陈於泽，然后卿大夫相与射也。中者，虽不中也取；不中者，虽中也不取。何以然？所以贵揖让之取也，而贱勇力之取。向之取也於囿中，勇力之取也。今之取也於泽宫，揖让之取也。泽，习礼之处，非所於行礼，其射又主中，此主皮之射与？天子大射，张皮侯；宾射，张五采之侯；燕射，张兽侯。 \\n  \\n [疏]“礼射”至“者降”。○注“礼射”至“兽侯”。○释曰：云“礼射，谓以礼乐射也”者，射时有礼，兼作乐，故连乐言之。不言乡射者，乡射用采侯，宾射中兼之，故不言也。云“不主皮者，贵其容体比於礼，其节比於乐”者，此即九节、七节、五节，应於乐节是也。云“言不胜者降，不复升射也”者，据主皮射者也。礼射二番不胜，仍待三番，复升射也。《尚书传》者，济南伏生为《尚书》作传。云“已祭，取馀获陈於泽，然后卿大夫相与射也”者，此则《周礼》山虞田讫，虞人植旗於中，属禽焉。每禽择取三十馀，将向国以祭，谓若《大司马》云：仲春祭社，仲夏享礿，仲秋祀方，仲冬享烝。已祭，乃以馀获陈於泽。宫中卿大夫、士，共以主皮之礼射取之。云“虽不中虽中”者，据内田时也。云“非所於礼”者，云揖让取即是行礼，而云非所於行礼者，揖让虽是礼，对大射之等，其体比於礼，其节比於乐，为非所行礼也。云“此主皮之射与”者，《书传》不言主皮，以义约同，故云“与”以疑之也。云“天子大射”已下者，案《梓人》云“张皮侯而栖以鹄，则春以功”，即此郑云“天子大射张皮侯”，一也。《梓人》又云：“张五采之侯远国属”，即此郑云“宾射张五采之侯”也。《梓人》又云“张兽侯以息燕”，即此郑云“燕射张兽侯”也。郑言此者，证此是礼射，与主皮异也。若然，天子有泽宫，又有射宫，二处皆行射礼者，泽宫之内有班馀获射，又有试弓习武之射，若西郊学中射者，行大射之礼，张皮侯者是也。泽宫中射，将欲向射宫，先向泽宫中试弓，习武之射，此习武之射无侯，直射甲革椹质，故《司弓矢职》云：“王弓弧弓，以授射甲革椹质。”而注引《圉人职》曰“射则充椹质”是也。 \\n 　 \\n 主人亦饮于西阶上。就射爵而饮也，己无俊才，不可以辞罚者。 \\n [疏]“主人”至“阶上”。○注“就射”至“辞罚”。○释曰：此谓主人在不胜之党受罚爵之时也。云“就射爵而饮也”者，谓西楹西丰上射爵也。云“己无俊才，不可以辞罚”者，以主人尊，恐不受罚爵，故言此也。 \\n 　 \\n 获者之俎，折脊、胁、肺、臑。臑，若䏝胳觳之折，以大夫之馀体。 \\n  \\n [疏]“获者”至“肺臑”。○注“臑若”至“馀体”。○释曰：上宾主人已用肩、臂，唯有臑及䏝、胳、觳，若脊胁骨多，尊卑皆有，自臑已下，各得其一。今郑具言之，欲见科取其一不定，以其若无大夫，获者得臑，即经所云者，故臑在肺下，欲见无大夫已合得。若大夫一人，大夫得臑，获者得䏝。若大夫二人，获者即得胳。若大夫三人，获者即得觳。若大夫公卿更多，则折之不得整体，或更取馀体也。故郑又云“折以大夫之馀体”也。 \\n 　 \\n 东方谓之右个。侯，以乡堂为面也。 \\n [疏]“东方谓之右不”。○注“侯以乡堂为面也”。○释曰：以其经直云左右个，不辨东西，故记人明之也。 \\n 　 \\n 释获者之俎，折脊、胁、肺。皆有祭。皆，皆获者也。祭，祭肺也。以言肺，谓刌肺不离，嫌无祭肺。 \\n  \\n [疏]“释获”至“有祭”。○注“皆皆”至“祭肺”。○释曰：云“以言肺，谓刌肺不离”者，即经中脊、胁、肺，是切肺与祭肺同也。云“嫌无祭肺”者，此明记人之意，见上已有刌肺不离者，即经中脊、胁、肺，是刌肺与祭肺同，嫌更不别有祭肺，故言皆有祭肺。言“皆，皆获者”，欲见释获者与主获者二者皆别有祭肺，故云“皆”也。若然，上肺即举肺，案《公食大夫》有切肺与祭肺者，优宾，使宾祭。此二者亦以举肺为祭肺者，略贱者之义，是以《有司彻》侑俎，羊切肺一，侑豕，俎亦切肺一。郑云：“豕又祭肺，不哜肺，不备礼。”则是略贱之类也。 \\n 　 \\n 大夫说矢束，坐说之。明不自尊别也。 \\n 歌《驺虞》若《采蘋》，皆五终。射无筭。谓众宾继射者，众宾无数也。每一耦射，歌五终也。 \\n  \\n [疏]“歌驺”至“无筭”。○注“谓众”至“终也”。○释曰：上用《驺虞》以化民，下用《采蘋》，大夫之乐节，亦可皆五终者，大夫、士皆五节，一节一终，故云“五终”也。郑言“众宾无数”者，谓堂下众宾继射者，故无数。若堂上众宾，则三人也。 \\n 　 \\n 古者於旅也语。礼成乐备，乃可以言语，先王礼乐之道也。疾今人慢於礼乐之盛，言语无节，故追道古也。凡旅，不洗。敬杀。不洗者不祭。不盛。 \\n  \\n 既旅，士不入。后正礼也。既旅，则将燕矣。士入，齿於乡人。 \\n [疏]注“士入齿於乡人”。○释曰：以其士立于下，故齿於乡人也。 \\n 　 \\n 大夫后出。下乡人，不干其宾主之礼。 \\n [疏]“大夫后出”。○注“不干其宾主之礼”。○释曰：宾主及众宾出后乃出，故云“不干其宾主之礼”。 \\n 　 \\n 主人送于门外，再拜。拜送大夫，尊之也。主人送宾还，入门揖，大夫乃出，送拜之。 \\n  \\n [疏]“主人”至“再拜”。○注“拜送”至“拜之”。○释曰：上文大夫后出，是大夫意不干宾主之礼。此经主人意，故郑云“拜送大夫尊之也”。知“主人送宾还，入门揖，大夫乃出送拜之”者，以其上经云宾出，“主人送于门外，再拜”。此记又云：“大夫后出，主人送于门外，再拜。”故知主人送宾还，入门揖，大夫乃出，送再拜之也。 \\n 　 \\n 乡侯，上个五寻。上个，谓最上幅也。八尺曰寻，上幅用布四丈。 \\n  \\n [疏]“乡侯上个五寻”。○注“上个”至“四丈”。○释曰：以五寻，寻八尺，五八四十，故四丈也。 \\n 　 \\n 中十尺。方者也，用布五丈。今官市幅广二尺二寸，旁削一寸。《考工记》曰：“梓人为侯，广与崇方。”谓中也。 \\n  \\n [疏]“中十尺”。○注“方者”至“中也”。○释曰：云“方者也”者，谓侯中正方十尺。云“用布五丈。今官布幅广二尺二寸，旁削一寸”者，郑意此言十尺，用布五幅，幅广二尺二寸，两畔各削一寸为缝，幅各二尺在，故五幅为一丈也。汉法，幅二尺二寸，亦古制存焉，故举以为况。若然，《周礼》、《郑志》纯三只，只八寸，二尺四寸者，据缯幅也。《士丧礼》云：“亡则以缁长半幅。”注云：“半幅一尺，终幅二尺。”亦谓缯而幅二尺者。幅有二种，丧礼略，用其狭者，故《周礼》郑云“凡为神之衣物，必沽而小”是也。引《梓人》者，彼总据三侯，侯中皆广与崇方，引之证经十尺是方也。 \\n 　 \\n 侯道五十弓，弓二寸以为侯中。言侯中所取数也。量侯道以貍步，而云弓者，侯之所取数，宜於躬器也。正二寸，骹中之博也。今文改弓为肱也。 \\n  \\n [疏]“侯道”至“侯中”。○注“言侯”至“肱也”。○释曰：云“言侯中所取数也”者，谓侯中大小取数于侯道。云“量侯道以貍步”者，《大射》文，故彼云以貍步张三侯，是用步耳。而云弓者六尺为步，弓之下制六尺，与步相应。而云弓者，侯之所取数，宜於射器也，故此经云弓也。云“正二寸者，骹中之博也”者，案《周礼·弓人》云：“骹解中有变焉。”谓弓弣把中侧骨之处博二寸，故於此处取数焉。 \\n 　 \\n 倍中以为躬，躬，身也。谓中之上下幅也，用布各二丈。 \\n [疏]“倍中以为躬”。○注“躬身”至“二丈”。○释曰：身谓中，上、中、下各横接一幅布者，故郑云“中之上下幅，用布各二丈”也。 \\n 　 \\n 倍躬以为左右舌。谓上个也。居两旁谓之个，左右出谓之舌。 \\n [疏]“倍躬以为左右舌”。○注“谓上”至“之舌”。○释曰：言“谓上个”者，对下个不得倍躬，故谓上个也。云“两旁谓之个”，在躬之两傍则谓之个。云“左右出谓之舌”，谓躬外两相各出一丈，若人舒舌，故下云“下舌半上舌”，据出者而言也。 \\n 　 \\n 下舌半上舌。半者，半其出於射者也，用布三丈。所以半上舌者，侯，人之形类也，上个象臂，下个象足。中人张臂八尺，张足六尺，五八四十，五六三十，以此为衰也。凡乡侯用布十六丈，数起侯道五十弓以计。道七十弓之侯，用布二十五丈二尺；道九十弓之侯，用布三十六丈。 \\n  \\n [疏]注“半者”至“六丈”。○释曰：“半者，半其出於躬者也”者，以其言“舌”，故知半其出者也。云“用布三丈”者，上舌两相各一丈，今下舌两相各五尺，通躬二丈，故云用布三丈也。云“侯，人之形类也”者，人形上广下狭故也。云“五八四十”，据上个四丈；五六三十，据下个三丈；以此上下为衰差也。云“凡乡侯用布十六丈，数起侯道五十弓以计”者，用布十六丈者，中五幅，幅一丈，用布五丈；上下躬各二丈，总四丈；上个四丈，下个三丈，是总十六丈也。云“道七十弓之侯，用布二十五丈二尺”者，道七十弓，弓取二寸，二七十四，侯中丈四尺。七幅，幅有丈四尺，中用布九丈八尺；上下躬各用布二丈八尺，上下总用布五丈六尺；上个倍躬，为五丈六尺；下舌半上舌，上舌出者，两相各出丈四尺；下舌半之，两相各出七尺，下舌用布一丈四尺，通躬二丈八尺，总计用布四丈二尺也，通计用布二十五丈二尺。云“道九十弓之侯，用布三十六丈”者，弓取二寸，九十弓，侯中丈八尺。侯中用布九幅，幅别丈八尺；中用布十六丈二尺；倍中以为躬，上下躬各用布三丈六尺，上下总七丈二尺；倍躬以为左右舌，上舌用布亦七丈二尺，下舌亦半上舌，上舌出者丈八尺，下舌半之，则下舌总用布五丈四尺，以此计之，总用布三十六丈也。 \\n 　 \\n 箭筹八十。箭，筱也。筹，筭也。筭八十者，略以十耦为正，贵全数。其时众寡从宾。 \\n  \\n [疏]“箭筹八十”。○注“箭筱”至“从宾”。○释曰：云“箭，筱也”者，谓以箭为筹射之耦，随宾多少。今言八十，举成数，以十耦为文。但一者数之始，十者数之终，以十耦为成数也。 \\n 　 \\n 长尺有握，握素。握，本所持处也。素，谓刊之也。刊本一肤。 \\n [疏]“长尺有握握素”。○注“握本”至“一肤”。○释曰：云“长尺”，复云有握，则握在一尺之外，则此筹尺四寸矣。云“刊本一肤”者，《公羊传》僖三十一年云：“触石而出，肤寸而合，不崇朝而遍雨乎天下者，唯泰山尔。”何休云：“侧手为肤。”又《投壶》云：“室中五扶。”注云：“铺四指曰扶。一指案寸。”皆谓布四指，一指一寸，四指则四寸。引之者，证握肤为一，谓刊四寸也。 \\n 　 \\n 楚扑长如笴。刊本尺。刊其可持处。君射，则为下射。上射退于物一笴，既发，则答君而俟。答，对也。此以下杂记也。今文君射则为下。君乐作而后就物。君，袒朱襦以射。君尊。小臣以巾执矢以授。君尊，不搢矢，不挟矢，授之稍属。若饮君，如燕则夹爵。谓君在不胜之党也。宾饮君如燕，宾媵觚于公之礼则夹爵。夹爵者，君既卒爵，复自酌。 \\n  \\n 君国中射，则皮树中，以翿旌获，白羽与朱羽糅；国中，城中也。谓燕射也。皮树，兽名。以翿旌获，尚文德也。今文皮树繁竖，糅为縚。古文无以。 \\n  \\n [疏]“以翿旌获”。○注“国中”至“无以”。○释曰：知城中是燕射者，以其下有宾射、大射，不在国，故国中是燕射，以其燕在寝故也。云“以翿旌获，尚文德也”者，以其燕主欢心，故旌从不命之士，亦取尚文德之义。必知取尚文德者，以其以文德者舞文舞，羽舞也，以武德者舞武舞，干舞也。此既用羽，知取尚文德也。 \\n 　 \\n 於郊，则闾中，以旌获；於郊，谓大射也，大射於大学。《王制》曰：“小学在公宫之左，大学在郊。”闾，兽名，如驴一角；或曰如驴歧蹄。《周书》曰：北唐以闾。析羽为旌。 \\n  \\n [疏]“於郊”至“旌获”。○注“於郊”至“为旌”。○释曰：知“於郊，谓大射也”者，案《大射》云：“公入《骜》。”从外来入，此既言於郊，故知大射在郊也。云“大射於大学”者，据诸侯而言也。天子大射在虞庠小学，以其天子大学在国中，小学在郊。诸侯不得立大学在国，立大学在郊，故郑引《王制》“小学在公宫之左，大学在郊”，是殷法，诸侯用焉，故引为证。必知诸侯立大学在郊者，见《诗·鲁颂》有泮宫。《礼记》云：“故鲁人将有事於上帝，必先有事於泮宫。”郑云：“泮宫，郊之学也。”则《诗》泮宫，此郊学是也。云“闾，兽名，如驴一角，或曰如驴歧蹄。《周书》曰：北唐以闾”者，歧蹄已上，《山海经》文，《周书》见於《国语》也。 \\n 　 \\n 於竟，则虎中龙旃。於竟，谓与邻国君射也。画龙於旃，尚文章也。通帛为旃。 \\n  \\n [疏]“於竟则虎中龙旃”。○注“於竟”至“为旃”。○释曰：与邻国君射，则宾射也。以其君有送宾之事，因送则射。云“尚文章也”者，亦若翿旌也。云“通帛为旃”，《司常》文，郑注云：“凡九旗之帛皆用绛。”则通帛者，正幅为绛，长寻曰旐，系旐曰旆，通体皆用绛帛为之名旃。 \\n 　 \\n 大夫，兕中，各以其物获。兕，兽名，似牛一角。 \\n [疏]“大夫”至“物获”。○注“兕，兽名，似牛一角”。○释曰：下有士，则此专据大夫为文。而云“各以其物”者，公、侯、伯大夫再命，子男之大夫一命，为卿大夫，刃数虽同，旒依命数不同，故云各。又下云士“翿旌以获”，唯小国之州长不命者，则公侯之州长一命，有旌，亦入物中，则各内兼之矣，故云各。兕似牛一角，案《尔雅》及《山海经》知之。 \\n 　 \\n 士，鹿中，翿旌以获。谓小国之州长也。用翿为旌以获，无物也。古文无以获。 \\n  \\n 唯君有射于国中，其馀否。臣不习武事於君侧也。古文“有”作“又”，今文无“其馀否”。 \\n  \\n [疏]“唯君”至“馀否”。○注“臣不”至“馀否”。○释曰：天子、诸侯皆燕射在国。又天子宾射在朝，亦在国。大夫、士燕射、宾射不在国。大夫又得行大射，虽无郊学，亦不得在国。是以孔子为乡射，射於矍相之圃，是其一隅。若然，此乡射亦不在国，射亦宜在国外，故记人於此见之也。 \\n 　 \\n 君在，大夫射则肉袒。不袒薰襦，厌於君也。今文无射。 \\n [疏]“君在”至“肉袒”。○注“不袒”至“於君”。○释曰：上云大夫与士射袒纁襦，今与君射为厌，与士同，故肉袒也。 \\n 　"}
{"章节": "卷十四 燕礼第六", "正文": "卷十四燕礼第六 \\n  \\n  \\n 　 \\n 　 \\n [疏]《燕礼》第六。○郑《目录》云：“诸侯无事，若卿大夫有勤劳之功，与群臣燕饮以乐之。燕礼於五礼属嘉。《大戴》第十二，《小戴》及《别录》皆第六。”○释曰：案上下经注，燕有四等。《目录》云诸侯无事而燕，一也；卿大夫有王事之劳，二也；卿大夫又有聘而来，还与之燕，三也；四方聘客与之燕，四也。若然，《目录》云卿大夫有勤劳之功，聘使之劳兼王事之劳二也者，知臣子覜聘还与之燕者，《四牡》劳使臣是也。知有王事之劳燕者，下记云“若以乐纳宾，则宾及庭，奏《肆夏》”。郑注云“卿大夫有王事之劳，则奏此乐焉”是也。知君臣无事有燕者，案《鲁颂》云：“夙夜在公，在公明明。振振鹭，鹭于下。鼓咽咽，醉言舞。于胥乐兮。”郑笺云：“君臣无事则相与，明义明德而已。絜白之士，群集於君之朝，君以礼乐与之饮酒。”燕乐以尽其欢，是其无事而燕也。又知宾及庭奏《肆夏》，是己之臣子有王事之劳者，案《郊特牲》云“宾入大门而奏《肆夏》”，郑注云：“宾朝聘者。”是异国聘宾入大门奏《肆夏》，故知。记云“宾及庭奏《肆夏》”者，是己之臣子也。又知异国聘宾有燕者，《聘礼》所云燕与时赐者是也。 \\n 　 \\n 燕礼。小臣戒与者。小臣相君燕饮之法。与者，谓留群臣也。君以燕礼劳使臣，若臣有功，故与群臣乐之。小臣则警戒告语焉，饮酒以合会为欢也。 \\n  \\n [疏]“燕礼小臣戒与者”。○释曰：自此已下尽“射人告具”，论告戒群臣及陈馔之事。必使小臣戒与者，以其燕为聘使者为主，兼与旧在者欢乐之，故今戒可与之人使依期而至。○注“小臣”至“欢也”。○释曰：云“小臣相君燕饮之法”者，案《周礼·大仆职》云“王燕饮则相其法”，又案《小臣职》云“凡大事佐大仆”，则王燕饮，大仆相，小臣佐之。此诸侯礼降於天子，故宜使小臣相，是以下云“小臣师一人在东堂下”，注云：“师，长也。小臣之长一人，犹天子大仆，正君之服位者也。”是诸侯小臣当大仆之事。云“与者，谓留群臣也”者，谓群臣留在国不行者也。云“君以燕礼劳使臣，若臣有功”者，此即《目录》卿大夫有勤劳之功，劳使臣即《四牡》劳使臣也。若臣有功，即王事之劳也，故郑总云“卿大夫勤劳之功”。若然，郑不言与群臣无事燕者，以其经云“戒与者”，功劳之外与及之为有事之臣燕，不得云无事燕者，故不言之。案《大射》云“君有命戒射”者，以其大射辨尊卑，故云君有命，明政教由尊者出。燕礼主欢心，不辨尊卑，故不言君有命。 \\n 　 \\n 膳宰具官馔于寝东。膳宰，天子曰膳夫，掌君饮食膳羞者也。具官馔，具其官之所馔，谓酒也、牲也、脯醢也。寝，露寝。 \\n  \\n [疏]“膳宰”至“寝东”。○注“膳宰”至“路寝”。○释曰：以其燕在寝，故膳宰具官馔于寝东，拟燕时设之。云“膳宰，天子曰膳夫，掌君饮食膳羞者也”者，以其天子有宰夫，兼有膳夫，掌君饮食。诸侯亦有宰夫，复有膳宰，掌君饮食，与天子膳夫同，故引天子膳夫并之。云“具官馔，具官之所馔”者，谓卿大夫、士之馔总馔之。大射亦用燕礼，直云官馔，不言膳宰，与此同不言者，文不具。云“谓酒也、牲也、脯醢也”，知者，案下所设亦有此三者，牲即其牲狗也。云“寝，路寝”者，以其飨在庙，服朝服。下记云“燕朝服於寝”，正处在路寝，不在燕寝可知，故云路寝也。案《公食大夫》云“凡宰夫之具馔于东房”，不使膳宰者，彼食异国之大夫，敬之，故使宰夫具馔。此燕己臣子，故使膳宰，卑者具馔。必知膳宰卑於宰夫者，案天子宰夫下大夫，膳夫上士。天子膳夫卑於宰夫，则知诸侯膳宰亦卑於宰夫者也。 \\n 　 \\n 乐人县。县，锺磬也。国君无故不彻县。言县者，为燕新之。 \\n [疏]“乐人县”。○注“县锺”至“新之”。○释曰：案《大射》乐人宿县在射前一日，又具辨乐县之位者，以其大射在学宫。学宫不常县乐，射乃设之，故射前一日县之。又辨乐县之位，此燕在路寝，有常县之乐。今言“乐人县”者，为燕新之而已，故不在燕前一日，又不辨乐县之处。又直云“乐人”，未知乐人意是何官？案《周礼·春官·大司乐》云“凡乐事宿县”，又案《乐师》云“凡乐成则告备”，是天子有大司乐，并有乐师之官。案《序官》：“乐师下大夫四人，上士八人，下士十有六人。”以此知天子有大司乐、乐师，诸侯无大司乐，直有大乐正、小乐正，以其诸侯兼官，此二者皆当天子乐师大夫及士。则诸侯乐师不用大夫，大乐正当上士，小乐正当下士为之，故郑下注云“乐正于天子乐师也”，《大射》注亦云“小乐正於天子乐师”，若然，县乐之法，案《周礼·眠了职》云“掌大师之县”，郑注云：“大师当县则为之。”案下仆人相大师，则诸侯无眠了，则使仆人县乐，大师以声展之，乐师又监之。云“县，锺磬也”者，案《小胥》“天子宫县，诸侯轩县”，面皆锺、磬、镈各一虡，“大夫判县，士特县”，不得有镈，故云锺磬。案下唯有磬而无锺，而云锺磬者，郑泛解乐县法，故兼言锺，其实诸侯之士特县磬而已。云“国君无故不彻县”者，案《曲礼》唯有“大夫无故不彻县，士无故不去琴瑟”，不言国君。但大夫无故不彻县，则国君无故亦不彻县可知。郑以《燕礼》为国君法，故以义约之也。云“言县者，为燕新之”者，更整理乐县之法，为新之也。 \\n 　 \\n 设洗篚于阼阶东南，当东霤。罍水在东，篚在洗西，南肆。设膳篚在其北，西面。设此不言其官，贱也。当东霤者，人君为殿屋也。亦南北以堂深。肆，陈也。膳篚者，君象觚所馔也，亦南陈。言西面，尊之，异其文。 \\n  \\n [疏]“设洗”至“西面”。○注“设此”至“其文”。○释曰：云“设此不言其官，贱也”者，决膳宰具官馔，乐人县，司宫设尊，皆言其官，独此不言官，故知贱也。案《少牢》司宫设罍水，大夫兼官。此国君礼，或可别人为之，但无文，故郑不细辨。云“当东霤者，人君为殿屋也”者，汉持殿屋四向流水，故举汉以况周。言东霤，明亦有西霤。对大夫士言东荣，两下屋故也。云“亦南北以堂深”者，亦《士冠礼》、《乡饮酒》等也。云“膳篚者，君象觚所馔也”者，案下文“洗象觚，升实之，东北面献于公”是也。但尊君，不可与臣同篚，故别释之也。云“亦南陈”者，亦陈之南肆者也。言“西面，尊之，异其文”者，欲见膳篚西面，南肆者亦西面，此不可言南肆而言西面，是尊君之篚，故异其文也。 \\n 　 \\n 司宫尊于东楹之西，两方壶，左玄酒，南上。公尊瓦大两，有丰，幂用绤若锡，在尊南，南上。尊士旅食于门西，两圜壶。司宫，天子曰小宰，听酒人之成要者也。尊方壶，为卿大夫士也。臣道直方，於东楹之西，予君专此酒也。《玉藻》曰：“唯君面尊。”玄酒在南，顺君之面也。瓦大，有虞氏之尊也。《礼器》曰：“君尊瓦甒。”丰形似豆，卑而大。幂用绤若锡，冬夏异也。在尊南，在方壶之南也。尊士旅食者用圜壶，变於卿大夫也。旅，众也。士众食，谓未得正禄，所谓庶人在官者也。今文锡为緆。 \\n  \\n [疏]“司宫”至“圜壶”。○注“司宫”至“为緆”。○释曰：云“司宫，天子曰小宰，听酒人之成要者也”者，案《天官·小宰职》：“掌建邦之宫刑，以治王宫之政令。”是小宰掌宫事。此诸侯无小宰，有司宫，明司宫亦当掌宫刑，治宫之政令，可知是司宫掌宫事，与小宰同。又案《酒正》云：“酒正之出，日入其成，月入其要，小宰听之。”此司宫亦设酒尊，当掌酒事，与小宰同，是以知此诸侯司宫当天子小宰者也。若然，案《酒正》云：“酒正之出，日入其成，月入其要，小宰听之。”案彼文则是小宰听酒正之成要，此注云听酒人成要者，案彼注云：“出，谓授酒材及用酒之多少也。受用酒者，日言其计於酒正，酒正月尽言於小宰。”云日言其计於酒正者，是酒人也。酒正月尽总言於小宰，则是小宰所听者，并是酒人所言，故郑之此注据酒人而言也。云“尊方壶，为卿大夫士也”者，以其燕总有卿大夫、士，又别有公尊瓦大两，故知方尊为此人也。云“於东楹之西，子君专此酒也”者，此决《乡饮酒》、《乡射》皆於房户之閒，宾主共之。此於东楹之西，向君设之，人君尊，专大惠，故云予君专此酒也。引《玉藻》者，欲见尊面向君，顺君面，非宾主共之意。案《少仪》云：“尊壶者面其鼻。”郑注云：“鼻在面中，言乡人也。”乡人者，据此《燕礼》尊面向君而言。《少仪》又云：“尊者以酌者之左为上尊。”《乡饮酒》云：“尊两壶于房户之閒，玄酒在西。”又《乡射》云：“尊於宾席之东，两壶斯禁，左玄酒。”郑注云：“设尊者北面，西曰左。”此等皆据酌者北面而言，玄酒在左，若据设尊之人及尊面而言，即南面，以右为尊。此燕礼尊，面向君，据君面以左为尊，玄酒在南。若据酌者，不得背君而西面，当尊西东面，则酌者之右为上尊，是以下文媵爵于公者交於东楹北也。云“瓦大，有虞氏之尊也”者，《明堂位》文。引《礼器》“君尊瓦甒”，《大射》亦云“膳尊两甒”，不引《大射》而引《礼器》者，郑欲同此三者之文，皆是一物故也。云“丰形似豆，卑而大”者，据汉法而知。但豆径尺，柄亦长尺，此承尊之物，不可同於常豆，故知卑而大，取其安稳也。云“幂夏绤冬锡，冬夏异也”者，夏宜用绤，冬宜用锡。葛之粗者曰绤，按《丧服传》云：“锡者何也？麻之有锡者也。锡者十五升，抽其半，无事其缕，有事其布曰锡。”郑注云“治其布使之滑易”是也。云“在尊南，在方壶之南也”者，其幂本为瓦大设，今未用陈在方壶之南者，不可在方壶、瓦大之閒相杂故也。瓦大不言玄酒者，以其言瓦大两，又言南上有玄酒，在南可知。凡无玄酒者，有陈之而已，不言上下，是以此尊土旅食直云“两圜壶”，《大射》亦云“雨圜壶”，《特牲》尊两圜壶於阼阶，西方亦如之，皆是无玄酒，不言上下也。又凡用醴者无玄酒，《士冠礼》醴子，《昏礼》醴妇，《聘礼》醴宾，醴皆无玄酒，质故也。《昏礼》房外之尊无玄酒，郑云“略之”。此及《大射》尊士旅食无玄酒，郑云“贱也”。《特牲》、《少牢》阳厌纳一尊，无玄酒，郑注云“礼杀”也。《士丧》、《既夕》、《士虞》皆有酒，醴无玄酒者，以凶变於吉故也。《特牲》东西阶两壶无玄酒者，注云：“优之。”云“士众食，谓未得正禄”者，以其士大夫已上得正禄。《王制》云：“下士九人禄，中士倍下士，上士倍中士，下大夫倍上士。卿四大夫禄。”皆正禄，此则未得正禄。云“所谓庶人在官者也”者，所谓《王制》文，故《王制》云：“庶人在官者，其禄以是为差。”谓府史胥徒，谓府八人禄，史七人禄，胥六人，徒五人。皆非正禄，号为“士旅食者”也。 \\n 　 \\n 司宫筵宾于户西，东上，无加席也。筵，席也。席用蒲筵，缁布纯。无加席。燕私礼，臣屈也。诸侯之官无司几筵也。 \\n  \\n [疏]“司宫”至“席也”。○注“筵席”至“筵也”。○释曰：云“筵，席也”者，案《周礼·序官·司几筵》，郑注云：“铺陈曰筵，藉之曰席。然其言之筵席，通。”若然，铺陈曰筵者，先铺一席在地者；藉之曰席，据重已上相承藉者，筵、席一也，故郑云“筵席通”。云“席用蒲筵，缁布纯”者，案《公食大夫》记云：“蒲筵常，缁布纯，加萑席寻，玄帛纯。”彼有加席，故有萑在上。此无加席，故言席用蒲。云“无加席。燕私礼，臣屈也”者，对《公食大夫礼》异国之宾有加席，礼得申。云“诸侯之官无司几筵也”者，对天子有司几筵布席，诸侯兼官，使司官设尊，并设席。 \\n 　 \\n 射人告具。告事具於君，射人主此礼，以其或射也。 \\n [疏]“射人告具”。○注“告事”至“射也”。○释曰：云“射人主此礼，以其或射也”者，案《公食大夫礼》“赞者负东房，告具”，以其无射，故使赞者。此乃射人告具，与《大射》同。案下文“若射则不献庶子”，言“若”者，或射或不，故此郑注云“以其或射”。言“或”，亦是不定之义。案《大射》告具之上有“羹定”，此不言羹定者，文不具也。 \\n 　 \\n 小臣设公席于阼阶上，西乡，设加席。公升，即位于席，西乡。《周礼》诸侯胙席，莞筵纷纯，加缫席，画纯。后设公席者，凡礼，卑者先即事，尊者后也。 \\n  \\n [疏]“小臣”至“西乡”。○注“周礼”至“后也”。○释曰：自此下尽“诸公卿者”，论君臣位次及命羞者之事。注引《周礼》者，《司几筵》之文也。彼诸侯祭祀神席及受酢之席，此乃燕饮之席，引之者，欲见燕饮与受酢席同。若飨诸侯来朝，则《郊特牲》云“大飨君三重席而酢焉”是也。燕他国之臣，即《郊特牲》云：“三献之介，君专席而酢焉。”此降尊以就卑也，故君单席受酢也。云“后设公席者，凡礼，卑者先即事，尊者后也”者，此燕私礼，故贱者先即事。《大射》辨尊卑，故先设公席，后设宾席也。 \\n 　 \\n 小臣纳卿大夫，卿大夫皆入门右，北面东上。士立于西方，东面北上。祝史立于门东，北面东上。小臣师一人，在东堂下，南面。士旅食者立于门西，东上。纳者，以公命引而入也。自士以下，从而入即位耳。师，长也。小臣之长一人，犹天子大仆，正君之服位者也。凡入门而右由闑东，左则由闑西。 \\n  \\n [疏]“小臣”至“东上”。○注“纳者”至“闑西”。○释曰：云“卿大夫皆入门右，北面东上”者，此是拟君揖位，故下经君始尔之就庭位。云“士立於西方，东面北上”者，此是士之定位，士贱，故不待君揖，入门即就定位。云“祝史立於门东，北面东上”者，案《大射》“大史在犴侯之东北，北面”，不言祝，此言祝史不言大史者，《大射》及下文云：“大史俟於所设中之西，东面以听政。”嫌其位初在此，不在犴侯之东北，故著夫史以明之。其馀祝史彼不言者，以其《大射》先行燕礼，此《燕礼》有祝史，故於彼不言，省文也。云“纳者，以公命引而入也”者，虽无正文，进止由君，故知以公命者也。云“自士已下，从而入即位耳”者，对大夫以上，小臣引之就门东揖位，未就庭位。自士已下，不须引，从大夫而入，径即庭位。云“师，长也。小臣之长一人，犹天子大仆，正君之服位者也”者，案《夏官·大仆识》云：“掌正王之服位，出入王之大命。”彼下文有小臣之官，上士四人，其职云：“掌王之小命，诏相王之小法仪。”诸侯兼官，无大仆，唯有小臣出入君之教命，正君之服位，但诸侯小臣之官有上下，是以《大射》云“小臣师从者在东堂下，南面，西上”，又云“小臣正赞袒”。若然，诸侯小臣正，次有小臣师，《大射礼》小臣正相君，小臣师佐之，常在君左右，不在堂下之位，故唯云小臣师。从者在堂下南面，此燕轻，宜有小臣师及从者相君。燕饮小臣正一人，无事得在堂下，此言小臣师即大仆，小臣正一也，故郑以为当天子大仆。云“凡入门而右由闑东，左则由闑西”者，郑云凡入门者，广解宾主人入门之义。案《曲礼》云：“大夫士出入君门，由闑右。”又《玉藻》云：“公事自闑西，私事自闑东。”言私事即大夫士出入君门一也，又与此经卿大夫士入君门亦由闑右同。公事自闑西者，即《聘礼》聘宾入，由闑西是也。若然，此注云入门而右由闑东者，是臣朝君之法也。左即由闑西者，是聘宾入门之法。 \\n 　 \\n 公降立于阼阶之东南，南乡。尔卿，卿西面北上；尔大夫，大夫皆少进。尔，近也，移也，揖而移之，近之也。大夫犹北面，少前。 \\n  \\n [疏]“公降”至“少进”。○注“尔近”至“少前”。○释曰：《曲礼》云“揖人必违其位”，是以公将揖卿大夫，降立於阼阶之东南，南面揖之。变揖言尔者，尔训近也，移也，卿大夫得揖，移近中庭也，是以郑云“揖而移之，近之也”。云“大夫犹北面，少前”者，三卿五大夫初入门右，同北面。三卿得揖，东相西面，五大夫得揖，中庭少进，北面不改，故云大夫犹北面少前。 \\n 　 \\n 射人请宾。命当由君出也。 \\n [疏]“射人请宾”。○注“命当由君出也”。○释曰：案《大射》云：“大射正摈。”摈者请宾，此直云“射人请宾”，不云为摈者，但射人有大小，大者为大射正，其次为射正，又其次为司正，悉监射事，见於《大射》。礼大辨尊卑，故云大射正为摈。此燕礼，或因燕而射，以其礼轻，或大射正为摈，或小射正为摈，此二者皆是射人，故直云射人请宾，不定尊卑也。既当请君，不辨射人面位者，以其君南面，射人北面可知，故不言。 \\n 　 \\n 公曰：“命某为宾。”某，大夫也。 \\n [疏]“公曰命某为宾”。○注“某大夫也”。○释曰：知大夫非卿者，以其宾主相对，宰夫为主人，是大夫，明宾亦是大夫。《燕义》云：“不以公卿为宾，而以大夫为宾，为疑也。”故知是大夫。 \\n 　 \\n 射人命宾，宾少进，礼辞。命宾者，东面南顾。礼辞，辞不敏也。 \\n  \\n [疏]“射人”至“礼辞”。○注“命宾”至“敏也”。○释曰：郑知“命宾者，东面南顾”者，《少仪》云：“诏辞自右。”明知在君之右，东面者，向君南顾者，向宾便也。知“礼辞，辞不敏”者，取《孝经》曾子云“参不敏”为义。 \\n 　 \\n 反命。射人以宾之辞告於君。又命之。宾再拜稽首，许诺。又，复。射人反命。告宾许。 \\n  \\n 宾出，立于门外，东面。当更以宾礼入。 \\n [疏]“宾出”至“东面”。○注“当更以宾礼入”。○释曰：前卿大夫从臣礼，相从而入，故出更以宾礼入，是以下经“宾入及庭，公降一等揖之”。 \\n 　 \\n 公揖卿大夫，乃升就席。揖之，人之也。 \\n [疏]“公揖”至“就席”。○注“揖之人之也”。○释曰：言“人之”者，公将及升堂，故以人意相存偶，是以揖之，乃升。 \\n 　 \\n 小臣自阼阶下，北面，请执幂者与羞膳者。执幂者，执瓦大之幂也。方圜壶无幂。羞膳，羞於公，谓庶羞。 \\n  \\n [疏]“小臣”至“膳者”。○注“执幂”至“庶羞”。○释曰：云“执幂者，执瓦大之幂也。方圜壶无幂”，郑知者，以其上文“幂用绤”，文承瓦大之下，方圜壶不言幂，故知义然。云“羞於公，谓庶羞”者，知羞於公者，以其言羞膳据君而言，又与执幂者连文，幂据君，明羞膳据公可知。又知是庶羞者，以其脯醢称荐，明羞是庶羞。 \\n 　 \\n 乃命执幂者，执幂者升自西阶，立於尊南，北面，东上。以公命於西阶前命之也。东上，玄酒之幂为上也。羞膳者从而东，由堂东升自北阶，房中西面南上，不言之者，不升堂，略之也。 \\n  \\n [疏]“乃命”至“东上”。○注“以公”至“略之也”。○释曰：郑知“西阶前命之”者，案下记云“羞膳者与执幂者皆士也”，士位在西方，东面，故知西阶前以君命命之。云“东上，玄酒之幂为上也”者，以其唯瓦大两有幂，玄酒尊於正酒，经云“东上”，故知玄酒之幂为上。羞膳者以下尽略之。郑知义然者，以经直云“执幂者升自西阶”，羞膳者无升文，又且东面阶、西面阶妇人之阶，非男子之所升，则羞者升自北阶。知由堂东者，以羞在房。又《大射》云“工人士与梓人升自北阶”，知“房中西面南上”者，约《士冠礼》脯醢在房中服北、赞者盥于洗西、升立于房中西面、南上，下注云：“近其事也。”言“略之”者，解不由前堂升，执幂与羞膳临时请者，以其诸侯兼官，有常职先定，亦有临时命之者，是以经与记直云士，不言其官，不请羞宾者，下记约与君同，亦用士也。 \\n 　 \\n 膳宰请羞于诸公卿者。小臣不请而使膳宰，於卑者弥略也。礼以异为敬。 \\n  \\n [疏]“膳宰”至“卿者”。○注“小臣”至“为敬”。○释曰：言“弥略”者，上请宾使射人，请执幂使小臣，已是其略。今羞诸公卿乃使膳宰，膳宰卑於小臣，故云弥略也。知膳宰卑於士者，《周礼》膳夫是上士，此诸侯膳宰，明非上士。且礼之大例，荐羞者尊於设俎者，公士为荐羞，膳宰设俎，故知膳宰卑也。 \\n 　 \\n 射人纳宾。射人，为摈者也。今文曰摈者。 \\n [疏]“射人纳宾”。○注“射人”至“摈者”。○释曰：自此至“宾以虚爵降”，论宾升堂主人献宾之事。案《大射》“大射正摈”，此云射人为摈，与上射人请宾义同，还是小射正也。 \\n 　 \\n 宾入，及庭，公降一等揖之。及，至也。至庭，谓既入而左北面时。 \\n  \\n [疏]“宾入”至“揖之”。○注“及至”至“面时”。○释曰：郑知“至庭，谓既入而左北面时”者，以其云“宾入及庭”，宾入谓入门时，及庭谓宾入门而出堂涂北面，是其当公降揖之节，故知北面时也。 \\n 　 \\n 公升就席。以其将与主人为礼，不参之也。 \\n [疏]“公升就席”。○注“以其”至“之也”。○释曰：郑知“将与主人为礼，不参之”者，下经云宾升，主人亦升。是其宾与主人为礼，不得相参之也。 \\n 　 \\n 宾升自西阶，主人亦升自西阶，宾右北面至再拜，宾答再拜。主人，宰夫也。宰夫，大宰之属，掌宾客之献饮食者也。其位在洗北西面。君於其臣虽为宾，不亲献，以其尊，莫敢伉礼也。至再拜者，拜宾来至也。天子膳夫为献主。 \\n  \\n [疏]“宾升”至“再拜”。○注“主人”至“献主”。○释曰：知主人是宰夫者，案《礼记·燕义》云“使宰夫为献主”是也。云“宰夫，大宰之属”者，案《天官》云：“大宰卿一人，小宰中大夫二人，宰夫下大夫四人。”宰夫属大宰，故云“大宰之属”。云“掌宾客之献饮食者也”者，案《宰夫职》云：“凡朝觐、会同、宾客，掌其牢礼、委积、膳献、饮食。”引之者，证宰夫为主人之义。云“其位在洗北西面”者，案下文献大夫下，胥荐主人于洗北西面是也。云“君於其臣虽为宾，不亲献，以其尊，莫敢伉礼也”者，此略取《燕义》文。设宾主饮酒之礼，使宰夫为献主，臣莫敢与君伉礼也。不以公卿为宾，而以大夫为宾，为疑，明嫌之义也，是君不亲为主人之事也。云“天子膳夫为献主”者，案《膳夫职》云“王燕饮酒则为献主”是也。案《燕义》注云“天子使膳宰为主人”，则是膳宰、膳夫一人也。上文注云“膳宰，天子曰膳夫”者，欲见天子、诸侯之臣名异，其实同也。 \\n 　 \\n 主人降洗，洗南，西北面。宾将从降，乡之。 \\n [疏]“主人”至“北面”。○释曰：此宰夫代君为献主，升降不由阼阶，与宾同，由西阶升降，故降自西阶，当洗南北面。今西北面者，郑云“宾将从降，乡之”，当辞宾降故也。案《乡饮酒》、《乡射》主人降，洗爵，在阶下辞宾降者，彼宾主异阶，故在阶下，不在洗南也。 \\n 　 \\n 宾降，阶西，东面。主人辞降，宾对。对，答。 \\n 主人北面盥，坐取觚洗。宾少进，辞洗。主人坐奠觚于篚，兴对。宾反位。宾少进者，又辞，宜违其位也。献不以爵，辟正主也。古文觚皆为觯。 \\n  \\n [疏]“主人”至“反位”。○注“宾少”至“为觯”。○释曰：“宾少进者，又辞，宜违其位也”者，言又辞，对前主人辞降，今又宾辞洗。言少进者，前宾降，宾在阶下，《曲礼》云“揖人必违其位”，以其宾又辞洗，宜违本位也。云“献不以爵，避正主也”者，此宰夫为主人，非正主，故用觚，对《乡饮酒》、《乡射》是正主，皆用爵。 \\n 　 \\n 主人卒洗，宾揖，乃升。宾每先升，尊也。 \\n [疏]“主人”至“乃升”。○注“宾每先升尊也”。○释曰：“每先升”者，前宾初升时，先云宾升自西阶，后云主人亦升自西阶。此宾揖乃升，下云主人升，故云“宾每先升”。宾先升者，尊宾故也。 \\n 　 \\n 主人升，宾拜洗。主人宾右奠觚答拜，降盥。主人复盥，为拜手坋尘也。 \\n  \\n [疏]“主人”至“降盥”。○注“主人”至“尘也”。○释曰：言“复盥”者，前盥为洗爵，此盥为污手。 \\n 　 \\n 宾降，主人辞，宾对。卒盥，宾揖升，主人升，坐取觚。取觚，将就瓦大酌膳。 \\n  \\n 执幂者举幂，主人酌膳，执幂者反幂。君物曰膳，膳之言善也。酌君尊者，尊宾也。 \\n  \\n [疏]注“君物”至“宾也”。○释曰：言“君物曰膳，膳之言善也”者，言君物，总众物之名。上云设膳篚，设膳尊，膳之言善，所以别於臣子之尊篚也。云“酌君尊者，尊宾也”者，大夫为宾，宾亦臣子，而酌膳尊，尊宾故也。必尊之者，立宾以对君故也。 \\n 　 \\n 主人筵前献宾，宾西阶上拜，筵前受爵，反位。主人宾右拜送爵。宾既拜，前受觚，退复位。 \\n  \\n 膳宰荐脯醢，宾升筵。膳宰设折俎。折俎，牲体骨也。《乡饮酒》记曰：“宾俎，脊、胁、肩、肺。” \\n  \\n [疏]“膳宰”至“折俎”。○注“折俎”至“肩肺”。○释曰：引《乡饮酒》记者，《燕礼》不言宾之牲体之数，此《燕礼》既与《乡饮酒》同用狗，则与此宾之牲体数同，故引以为证也。 \\n 　 \\n 宾坐，左执爵，右祭脯醢，奠爵于荐右，兴，取肺，坐绝祭，哜之，兴，加于俎，坐捝手，执爵，遂祭酒，兴，席末坐，啐酒，降席，坐奠爵，拜，告旨，执爵兴。主人答拜。降席，席西也。旨，美也。 \\n  \\n [疏]“宾坐”至“答拜”。○注“降席”至“美也”。○释曰：云“降席，坐奠爵拜”，郑云“降席，席西”，不言面，案前体例降席，席西，拜者皆南面，拜讫则告旨。 \\n 　 \\n 宾西阶上北面坐卒爵，兴，坐奠爵，遂拜。主人答拜。遂拜，拜既爵也。 \\n  \\n [疏]“宾西”至“答拜”。○注“遂拜拜既爵也”。○释曰：经云“坐卒爵”，又云“兴坐奠爵遂拜”，遂拜之文，隔坐奠辞，嫌遂拜不为拜既爵，故郑明之，云“遂拜拜既爵也”。 \\n 　 \\n 宾以虚爵降。将酢主人。 \\n [疏]“宾以虚爵降”。○注“将酢主人”。○释曰：自此已下尽“序内东面”，论宾酢主人之事。郑知“将酢主人”者，下经论酢主人之事，故知也。 \\n 　 \\n 主人降。宾洗南坐奠觚，少进，辞降。主人东面对。上既言爵矣，复言觚者，嫌易之也。《大射礼》曰：“主人西阶西，东面少进对。”今文从此以下，觚皆为爵。 \\n  \\n [疏]“主人”至“面对”。○注“上既”至“为爵”。○释曰：云“上既言爵矣，复言觚者，嫌易之也”者，上文主人洗觚献宾，云“宾以虚爵降”，此经又云“坐奠觚”，中閒言爵者，欲见对文。一升曰爵，二升曰觚，散文即通，觚亦称爵，以此言之，此觚即前爵。周公作经，嫌易之，故复言觚也。引《大射礼》者，此经直有“主人降”，又云“主人东面对”，不辨主人立处，又无少进之文，《大射》先行燕礼，与此同，故引以为证。 \\n 　 \\n 宾坐取觚，奠于篚下，盥洗。篚下，篚南。主人辞洗。谦也。今文无洗。 \\n  \\n 宾坐奠觚于篚，兴对，卒洗，及阶，揖，升。主人升，拜洗如宾礼。宾降盥，主人降，宾辞降。卒盥，揖升，酌膳，执幂如初，以酢主人于西阶上。主人北面拜受爵，宾主人之左拜送爵。宾既南面授爵，乃之左。 \\n  \\n [疏]“宾坐”至“送爵”。○注“宾既”至“之左”。○释曰：郑云“宾既南面授爵，乃之左”，郑知南面授爵与主人者，以经言“主人北面拜受爵”，明宾於东楹之西，东面酌膳讫，向西阶南面授主人，可知授爵讫，乃之主人之左，北面拜送爵，故郑云南面授爵乃之左也。 \\n 　 \\n 主人坐祭，不啐酒，辟正主也。未荐者，臣也。 \\n [疏]“主人坐祭不啐酒”。○注“辟正”至“臣也”。○释曰：案《乡饮酒》、《乡射》皆是正主，经直云“祭如宾礼”，亦不见有啐酒之事，未知正主有啐不？此云“不啐”，辟正主者，案文可知。以《燕礼》、《大射》啐酒、告旨并不为者，经云“不啐酒”、“不告旨”，并言不。《乡饮酒》、《乡射》直云“不告旨”，不言“不啐酒”，明主人啐矣。《有司彻》傧尸之礼，尸酢主人，云“席末坐啐酒”。《特牲》、《少牢》尸酢主人，主人皆有啐酒，是其虽不告旨，唯有啐酒之事。云“未荐者臣也”者，对宾礼献讫，则荐脯醢。此主人是臣，故献讫不荐，至献大夫下，胥荐主人于洗北是也。 \\n 　 \\n 不拜酒，不告旨。主人之义。 \\n [疏]“不拜酒不告旨”。○注“主人之义”。○释曰：拜酒，主人为告旨。但告旨者，宾拜讫，主人告酒美。《乡饮酒》、《乡射》正主人不拜酒，不告旨，主人无自告美，故此主人代君为主，不得直云“主人”，故云“主人之义”。 \\n 　 \\n 遂卒爵，兴，坐奠爵，拜，执爵兴。宾答拜。主人不崇酒，以虚爵降奠于篚。崇，充也。不以酒恶谢宾，甘美君物也。 \\n  \\n 宾降，立于西阶西。既受献矣，不敢安盛。 \\n 射人升宾，宾升，立于序内，东面。东西墙谓之序。《大射礼》曰：“摈者以命升宾。” \\n  \\n [疏]“射人”至“东面”。○注“东西”至“升宾”。○释曰：“东西墙谓之序”者，《尔雅》文。引《大射礼》者，证此经云“射人升宾”之时，亦得君命。 \\n 　 \\n 主人盥，洗象觚，升实之，东北面献于公。象觚，觚有象骨饰也。取象觚者东面。 \\n  \\n [疏]“主人”至“于公”。○注“象觚”至“东面”。○释曰：自此下尽“奠于膳篚”，论主人献公之事。云“取象觚者东面”者，以膳篚南有臣之篚，不得北面取，又不得南面背君取，从西阶来，不得篚东西面取，以是知“取象觚者东面”也。 \\n 　 \\n 公拜受爵。主人降自西阶，阼阶下北面拜送爵。士荐脯醢，膳宰设折俎，升自西阶。荐，进也。《大射礼》曰：“宰胥荐脯醢，由左房。” \\n  \\n [疏]“公拜”至“西阶”。○注“荐进”至“左房”。○释曰：凡此篇内，公应先拜者，皆后拜之，尊公故也。是以下举旅行酬，皆受酬者先拜，公乃答拜。此公先拜受爵者，受献礼重故也。是以下云主人受公酢，得酌膳，燕上欢故也。《大射》主人受公酢者，辨尊卑故也。云“士荐脯醢，膳宰设折俎”者，案前献宾荐脯醢，及设折俎皆使膳宰者，宾卑故也。今於公士荐脯醢，膳宰设折俎异人，以其士尊於膳宰，君尊，故使士荐。必知士尊於膳宰者，以其诸侯膳宰当天子膳夫，上士二人，诸侯降等，膳宰则卑，故下记云“羞膳者与执幂者皆士也”，郑注云：“尊君也，膳宰卑於士。”是其士尊也。《大射》主於射，略於饮酒，故公及宾同使宰胥荐脯醢，庶子设折俎。此《燕礼》燕私，主於羞，故宾之荐俎，庶羞同使膳宰，君之脯醢，庶羞同使士，尊官为之。《大射》必使庶子设折俎者，案《周礼》庶子下大夫，《大射》序尊卑变於《燕礼》，故尊官为之。引《大射礼》者，证此经脯醢从左房而来，天子诸侯有左右房，故得言“左房”。大夫士无右房，故言东房而已。 \\n 　 \\n 公祭如宾礼，膳宰赞授肺，不拜酒，立卒爵，坐奠爵，拜，执爵兴。凡异者，君尊，变於宾也。 \\n  \\n [疏]“公祭”至“爵兴”。○注“凡异”至“宾也”。○释曰：云“凡异者，君尊，变於宾也”者，云“凡”非一，谓膳宰赞授肺，立卒爵。又上文士荐脯醢，皆是异於宾，故言凡以广之。 \\n 　 \\n 主人答拜，升，受爵以降，奠于膳篚。 \\n 更爵，洗，升，酌膳酒以降，酢于阼阶下，北面坐奠爵，再拜稽首，公答再拜。更爵者，不敢袭至尊也。古文更为受。 \\n  \\n [疏]“更爵”至“再拜”。○释曰：自此已下尽“主人奠爵于篚”，论主人受公酢之事。主人受公酢而自酌者，不敢烦公，尊君之义。○注“更爵”至“为受”。○释曰：献君自酢同用觚，必更之者，袭因也。不敢因君之爵，《丧服传》云：“君至尊也。”故以君为至尊也。 \\n 　 \\n 主人坐祭，遂卒爵，再拜稽首。公答再拜，主人奠爵于篚。 \\n 主人盥洗，升，媵觚于宾，酌散，西阶上坐奠爵，拜宾。宾降筵，北面答拜。媵，送也，读或为扬，扬，举也。酌散者，酌方壶酒也，於膳为散。今文媵皆作腾。 \\n  \\n [疏]“主人”至“答拜”。○释曰：自此尽“东南面立”，论主人酬宾之事。案前受献讫，立于序内以来，未有升筵之事。案《乡饮酒》、《大射》酬时皆主人西阶上，坐奠爵，拜，宾西阶上北面答拜，酬前宾皆无逆在席者，又以下文宾奠于荐东、宾降筵西，东南面立。以此约之，则此无升筵之事，或言降筵者，盖误。○注“媵送”至“作腾”。○释曰：云“媵，送也，读或为扬，扬，举也”者，案《礼记·檀弓下》云：“知悼子卒，未葬。平公饮酒，师旷、李调侍，鼓锺。杜蕢自外来，升酌，曰：旷饮斯。又酌曰：调饮斯。”注云：“皆罚平公。”曰：“寡人亦有过焉，酌而饮寡人。杜蕢洗而扬觯。”注云：“举爵於君也。《礼》扬作媵，扬，举也，媵，送也，扬近得之。”若然，此注今文媵作腾，腾与媵皆是送义，读从《檀弓》杜蕢扬觯之扬，扬训为举，义胜於媵送，故读从之也。 \\n 　 \\n 主人坐祭，遂饮，宾辞。卒爵，拜，宾答拜。辞者，辞其代君行酒，不立饮也。此降於正主酬也。 \\n  \\n [疏]“主人”至“答拜”。○注“辞者”至“酬也”。○释曰：案《乡饮酒》、《乡射》主人酬宾，皆坐卒觯，此主人酬宾亦坐饮，宾辞之者，上文献君，君立卒爵，此主人代君酬宾，亦宜立饮。今主人坐祭，遂饮，故郑云“辞者，辞其代君行酒，不立饮”。云“此降於正主酬也”者，正主谓《乡射》饮酒正主酬处。 \\n 　 \\n 主人降洗，宾降，主人辞降，宾辞洗。卒洗，揖升。不拜洗。不拜洗，酬而礼杀。主人酌膳，宾西阶上拜。拜者，拜其酌己。 \\n  \\n 受爵于筵前，反位。主人拜送爵，宾升席，坐祭酒，遂奠于荐东。遂者，因坐而奠，不北面也。奠之者，酬不举也。 \\n  \\n [疏]“主人酌膳”。○释曰：自此至“荐东”，此为酬宾。若然，案《乡饮酒》、《乡射》主人酬宾，皆主人实觯，席前北面，宾始西阶上拜。此及《大射》，主人始酌膳时，宾已西阶上拜者，以其《燕礼》、《大射》皆是主人代君劝酒，其宾是臣，急承君劝，不敢安暇，故先拜也。主人又不坐奠於荐西，宾祭讫，遂南面奠於荐东，不北面奠也。 \\n 　 \\n 主人降复位。宾降筵西，东南面立。宾不立於序内，位弥尊也。位弥尊者，其礼弥卑，记所谓“一张一弛”者，是之类与？ \\n  \\n [疏]“主人”至“面立”。○注“宾不”至“类与”。○释曰：云“宾不立于序内，位弥尊也。位弥尊者，其礼弥卑”者，案上初宾得献，降升之时，序内立，是不敢近宾席，是礼尊而宾卑。至此酬讫，立於席西，是宾位弥尊，礼渐杀，故云弥卑也。云“记所谓‘一张一弛’”者，《礼记·杂记》文。案彼孔子谓子贡，党正饮酒“百日之蜡，一日之泽”，以弓弩喻，是一张一弛之法。此献时为盛，是一张也；酬时为杀，是一弛也。无正文，故云“是之类与”，言“与”以疑之。 \\n 　 \\n 小臣自阼阶下请媵爵者，公命长。命长，使选卿大夫之中长幼可使者。 \\n  \\n [疏]“小臣”至“命长”。○注“命长”至“使者”。○释曰：自此尽“公答再拜”，论使下大夫媵爵於公之事。此旅酬从公而起，故须大夫之中长幼可使者。知非卿大夫最长，而云“长幼可使者”，案下文“大夫长升受旅”，是长幼次第，非专最长，则此命长非最长，是长幼之中可使者也。 \\n 　 \\n 小臣作下大夫二人媵爵。作，使也。卿为上大夫，不使之者，为其尊。 \\n  \\n [疏]“小臣”至“媵爵”。○注“作使”至“其尊”。○释曰：案《王制》“上大夫卿”，是卿为上大夫。云“不使之者，为其尊”者，谓若主人与宾使下大夫，不使卿之类也。 \\n 　 \\n 媵爵者阼阶下皆北面，再拜稽首，公答再拜。再拜稽首，拜君命也。 \\n  \\n 媵爵者立于洗南，西面，北上。序进，盥，洗角觯，升自西阶，序进，酌散，交于楹北。降，阼阶下皆奠觯，再拜稽首，执觯兴，公答再拜。序，次第也，犹代也。楹北，西楹之北也。交而相待於西阶上，既酌，右还而反，往来以右为上。 \\n  \\n [疏]“媵爵”至“再拜”。○释曰：“西面北上”者，是未盥相待之位。序进盥则北面向洗。○注“序次”至“为上”。○释曰：云“楹北，西楹之北也”者，二大夫盥手洗爵讫，先者升西阶，由西楹之北向东楹之西，东面酌酒讫，右还，由西楹北向西阶上，北面。后者升西阶，亦由西楹之北向东楹之西，酌酒讫，亦由西楹之北西阶上，北面相待。乃次第而降，故云“交而相待於西阶之上。既酌，右还而反，往来以右为上”。云“以右为上”者，谓在洗南西面及阶上北面时，先者在右，地道尊右故也。 \\n 　 \\n 媵爵者皆坐祭，遂卒觯，兴，坐奠觯，再拜稽首，执觯兴。公答再拜。媵爵者执觯待于洗南。待君命也。 \\n  \\n [疏]“媵爵”至“洗南”。○注“待君命也”。○释曰：云“执觯待于洗南。待君命”者，以其君尊臣卑，虽自饮讫，故执觯待于洗南，以待君命也。 \\n 　 \\n 小臣请致者。请使一人与？二人与？优君也。 \\n [疏]“小臣请致者”。○注“请使”至“君也”。○释曰：案下二人俱致礼法，当然是以不敢必君举也，故云“一人与、二人与”。取君进止，是优君也。 \\n 　 \\n 若君命皆致，则序进，奠觯于篚，阼阶下皆再拜稽首，公答再拜。媵爵者洗象觯，升实之，序进，坐奠于荐南，北上，降，阼阶下皆再拜稽首，送觯。公答再拜。序进，往来由尊北，交于东楹之北，奠于荐南，不敢必君举也。《大射礼》曰：“媵爵者皆退反位。” \\n  \\n [疏]“若君”至“再拜”。○注“序进”至“反位”。○释曰：云“序进，往来由尊北，交于东楹之北”者，前二人酌酒，降自西阶，故交于西楹之北。此酌酒奠于君所，故交于东楹之北。交于东楹北者，以其酒尊，所陈在东楹之西，西向，而陈其尊，有四并执幂者，在南，不得南头以之君所。又唯君面尊，尊东西面，酌酒以背君，故先酌者东面酌讫，由尊北，又楹北往君所奠讫，右还而反。后酌者亦於尊北，又於楹北与反者而交。先者於南西过，后者於北东行，奠讫，亦右还而反，相随降自西阶。云“奠于荐南，不敢必君举也”者，案《乡饮酒》、《乡射》皆云奠者於左，将举者於右。是《乡饮酒》一人举觯及二人举觯，皆奠于荐右。今言媵爵於公，是将举旅，当奠於荐右，而奠於荐左，故云不敢必君举也。引《大射礼》者，此经二人阶下再拜稽首，送觯，无反位之文，故引《大射》媵爵者皆退反门右北面位。 \\n 　 \\n 公坐，取大夫所媵觯，兴以酬宾。宾降，西阶下再拜稽首。公命小臣辞，宾升成拜。兴以酬宾，就其阶而酬之也。升成拜，复再拜稽首也。先时君辞之，於礼若未成然。 \\n  \\n [疏]“公坐”至“成拜”。○注“兴以”至“成然”。○释曰：自此至“奠于篚”，论公为宾举旅之节。公坐取大夫所媵觯者，取上楹北觯。云“兴以酬宾，就其阶而酬之也”者，经但云“兴以酬宾”，郑知公就西阶者，以其宾降拜不於阼阶下，而言西阶下，故知公在宾西阶上也。不言西阶者，以公尊，空其文也。云“升成拜，复再拜稽首也。先时君辞之，於礼若未成然”者，凡臣於君，虽为宾，与君相酬，受爵不敢拜於堂上，皆拜於堂下。若君辞之，闻命即升，若堂下拜讫，君辞之，即升堂，复再拜稽首。所以然者，以堂下再拜而君辞之，若未成然，故复升堂再拜稽首以成之，升则不云再拜稽首，直云成拜。以堂下既有再拜稽首，则此文是也。若堂下未拜之閒，闻命则升，升乃再拜稽首，则不得言升成拜，以其堂下未拜，即下经云“小臣辞，宾升，再拜稽首”，郑注：“不言成拜者，为拜故下，实未拜是也。”凡臣拜於君有三等，初受献，拜於堂下，或亲辞，或遣小臣辞，成与不成，如上说。至於酬酒，虽下堂拜，未即拜，待君辞，即此下经云：“公坐奠觯，答再拜，执觯兴，立卒觯。宾下拜，小臣辞。宾升，再拜稽首。”注云：“不言成拜者，为拜故下，实未拜也。下不辄拜，礼杀也。”此篇末无筭爵，受公赐爵者，皆下席，堂上拜稽首，不堂下拜者，礼末又轻於酬时。 \\n 　 \\n 公坐奠觯，答再拜，执觯兴，立卒觯。宾下拜，小臣辞。宾升，再拜稽首。不言成拜者，为拜故下，实未拜也。下不辄拜，礼杀也。此宾拜于君之左，不言之者，不敢敌偶于君。 \\n  \\n [疏]“公坐”至“稽首”。○注“不言”至“於君”。○释曰：云“此宾拜于君之左，不言之者，不敢敌偶于君”者，上云公酬宾于西阶上，则此宾升再拜者，拜于君之左可知。经不言拜于君之左者，若言再拜于君之左，则臣与君敌偶。故郑云：不言之者，不敢敌耦于君。阙其文也。 \\n 　 \\n 公坐奠觯，答再拜，执觯兴。宾进受虚爵，降奠于篚，易觯洗。君尊，不酌故也。凡爵，不相袭者也。於尊者言更，自敌以下言易，更作新。易，有故之辞。进受虚爵，尊君也。不言公酬宾於西阶上及公反位者，亦尊君，空其文也。 \\n  \\n [疏]“公坐”至“觯洗”。○注“君尊”至“文也”。○释曰：云“君尊，不酌故也”者，以其君酬宾，当亲酌以授宾，今宾爵自酌者，君尊，不酌与臣故也。云“凡爵，不相袭者也。於尊者言更，自敌以下言易”者，於尊者言更，谓受尊者之爵，及与尊者爵，皆言更。上文主人献公讫，受爵以降，奠于膳篚，更爵洗，酌膳以自酢，是受尊者之爵言更也。下文云宾酬卿，“若膳觯也，则降更觯”，郑注云：“言更觯，卿尊也。”是与尊者之爵言更。云“自敌以下言易”者，谓与卑者之爵及受卑者之爵皆云易。此文公酬宾云“宾进，受虚爵，降奠于篚，易觯洗”，言易者，宾尊，以公举觯酬宾，是与卑者，故言易也。上文大夫二人媵爵于公者，卒觯，“执觯待于洗南，小臣请致者。若君命皆致，则序进，奠觯于篚，阼阶下再拜稽首。媵爵者洗象觯，升实之，序进，坐奠于荐南”。是受卑者之爵。合言易而不言者，理自明。若不言易者，奠散觯，洗象觯，隔再拜稽首，故不复言易也。若然，主人受公酢，宾受公酬，二者之爵皆从尊者来，所以受酢为受尊者之爵，言更受酬。为与卑者之爵言易者，以其主人受酢，由己献公，公报己，己所当得，是以为受尊者之爵言更也。宾受公酬，以公举媵觯，就西阶上以酬宾，特为宾举旅，故以为尊者与卑者之爵言易。案下士举旅，公坐取宾所媵觯，唯公所赐受者，如初受酬之礼，降更爵洗，升酌膳，彼亦是尊者与卑者之爵，不言易而言更者，旅酬下为上，尊前人，故不言易而言更也。云“更作新”者，欲见此爵前人已用，今不复用，更新用一爵，故云更作新也。云“易，有故之辞”者，言此爵我先尝用，今由前人后用，已不用，亦以为爵，故云易有故之辞也。案《特牲》宾长致爵于主人、主妇，言更爵酢者，欲得嘉宾美客，以事其先，故言更。《少牢》不傧尸，云致爵于主人主妇，宾易爵酢者，大夫礼尊于宾，有君道，故言易。若然，又案《少牢》不傧尸，主妇致爵于主人，主妇更爵酢。注云：“更犹易也。”若然，更与易似不别者，但更、易不殊，以尊卑不同，设文有异。云“不言公酬宾於西阶及公反位者，亦尊君，空其文也”者，以其公就西阶，是降尊就卑，敬公不言降尊，故空文不言。 \\n 　 \\n 公有命，则不易不洗，反升酌膳觯，下拜。小臣辞。宾升，再拜稽首。下拜，下亦未拜，凡下未拜有二，或礼杀，或君亲辞。君亲辞，则闻命即升，升乃拜，是亦不言成拜。 \\n  \\n [疏]“公有”至“稽首”。○注“下拜”至“成拜”。○释曰：云“凡下未拜有二，或礼杀，或君亲辞”，云礼杀者，谓若酬时下为拜、实未拜，辞之，即升再拜稽首是也。云“或君亲辞”者，谓若《公食大夫》云公拜至，宾降西阶东北面答拜，公降一等辞，宾不拜，直言“阶上北面再拜稽首”，是阶下未拜，不得言升成拜，直言再拜稽首而已。 \\n 　 \\n 公答再拜。拜於阼阶上也。於是宾请旅侍臣。 \\n [疏]注“拜於”至“侍臣”。○释曰：云“於是宾请旅侍臣”者，案下记云：“凡公所酬，既拜，请旅侍臣。”郑注云：“既拜，谓自酌升拜时也。摈者阼阶下告於公，还西阶下告公许。旅，行也，请行酒於群臣。必请者，不专君惠也。”《大射》於此时宾请旅於诸臣，此不言者，文不具，故记人辨之。 \\n 　 \\n 宾以旅酬於西阶上。旅，序也，以次序劝卿大夫饮酒。 \\n [疏]“宾以”至“阶上”。○注“旅序”至“饮酒”。○释曰：此经论旅酬先尊后卑之法，仍未行旅。下经“射人作大夫长”，乃始旅酬。 \\n 　 \\n 射人作大夫长升受旅。言作大夫，则卿存矣。长者，尊先而卑后。 \\n  \\n [疏]“射人”至“受旅”。○注“言作”至“卑后”。○释曰：遣人作大夫者，燕或射，故使之。云“言作大夫，则卿存矣”者，以其卿称上大夫，言大夫长，故知卿亦存在作中矣。云“长者，尊先而卑后”者，宾则旅三卿，三卿遍，次第至五大夫，大夫遍，不及士。 \\n 　 \\n 宾大夫之右坐奠觯，拜，执觯兴，大夫答拜。宾在右者，相饮之位。 \\n  \\n [疏]“宾大”至“答拜”。○注“宾在”至“之位”。○释曰：言宾在右者，宾在西阶上酬卿，宾与卿并北面。宾在东，卿在西，是宾在大夫之右。宾位合在西，今在东，故云“宾在右者，相饮之位”也。 \\n 　 \\n 宾坐祭，立饮，卒觯，不拜。酬而礼杀。 \\n [疏]“宾坐”至“不拜”。○注“酬而礼杀”。○释曰：此对酢之时，坐卒爵，拜既爵，是礼盛也。今旅酬，立卒觯，不拜既爵，故云“礼杀”也。 \\n 　 \\n 若膳觯也，则降更觯洗，升实散。大夫拜受，宾拜送。言更觯，卿尊也。 \\n  \\n [疏]“若膳”至“拜送”。○注“言更觯卿尊也”。○释曰：案上文体例，与卑者之爵称易，与尊者之爵称更，虽立为宾，仍是大夫为之，是宾卑於卿，故言“更觯者，卿尊也”。 \\n 　 \\n 大夫辩受酬，如受宾酬之礼，不祭。卒受者以虚觯降，奠于篚。卒犹后也。《大射礼》曰：“奠于篚，复位。”今文辩皆作遍。 \\n  \\n [疏]“大夫”至“于篚”。○注“卒犹”至“作遍”。○释曰：言不祭者，亦是酬礼杀也。引《大射礼》者，此经云“降奠于篚”，不言反位，故引《大射》。奠爵於篚讫，当复门右北面位。 \\n 　 \\n 主人洗，升，实散，献卿于西阶上。酬而后献卿，别尊卑也，饮酒成於酬也。 \\n  \\n [疏]“主人”至“阶上”。○释曰：自此尽“无加席”，论主人献孤卿之节。○注“酬而”至“酬也”。○释曰：此酬非谓寻常献酬，乃是君为宾举旅行酬，以其主人献君，君酢主人，主人不敢酬君，故使二大夫媵爵于公以当酬处，所以覆献也。但君恩既大，为宾举旅，饮酒之礼成於酬，故酬辨乃献卿，以君尊卿卑，是以君礼成，卿乃得献，故云“别尊卑”也。 \\n 　"}
{"章节": "卷十五 燕礼第六", "正文": "卷十五燕礼第六 \\n  \\n  \\n 　 \\n 　 \\n 司宫兼卷重席，设于宾左，东上。言兼卷，则每卿异席也。重席，重蒲筵缁布纯也。卿坐东上，统於君也。席自房来。 \\n  \\n [疏]“司宫”至“东上”。○注“言兼”至“房来”。○释曰：此经设三卿之席，在於宾东，言兼卷，则每卿异席也者。若三卿同席，则直云卷重席，不须言兼。今云“兼卷”，则兼三卿重席皆卷之，故知“每卿皆异席也”。云“重席，重蒲筵”者，案《公食大夫》记云：“司宫具几与蒲筵常，缁布纯，加萑席寻，玄帛纯。”彼为异国之宾，有蒲筵、萑席两种席，故称加。上小臣设公席与公食大夫席，及宾皆称加，亦是两种席。两种而称加。此燕已臣子，一种席重设之，故不称加。若然，案《乡饮酒》云：“席于宾东，公三重，大夫再重。”公升如宾礼，大夫则如介礼，有诸公则辞加席。《乡射》亦云：“大夫辞加席。”案彼二文虽称加，上文云三重再重，则无异席，故彼记直云蒲筵。彼云加者，以上席加於下席，故郑彼云“加席上席”也，故此下注云“重席虽非加，犹为其重累去之”，是其一种席也。云“卿坐东上，统於君也”者，决《乡饮酒》、《乡射》诸公大夫席于尊东，西上，彼遵尊於主人，故郑注云“统於尊”。此为君尊，故统於君而东上也。云“席自房来”者，案《公食记》云：“宰夫筵，出自东房。”故知也。 \\n 　 \\n 卿升，拜受觚，主人拜送觚。卿辞重席，司宫彻之。彻犹去也。重席虽非加，犹为其重累去之，辟君也。 \\n  \\n [疏]“卿升”至“彻之”。○注“彻犹”至“君也”。○释曰：云“重席虽非加，犹为其重累去之，辟君也”者，案《乡射》云“大夫辞加席”之等，皆是异席而辞之。此重席重蒲筵，不合辞，以君有加席两重，故辞之以辟君。 \\n 　 \\n 乃荐脯醢。卿升席坐，左执爵，右祭脯醢。遂祭酒，不啐酒，降席，西阶上北面坐卒爵。兴，坐奠爵，拜，执爵兴。主人答拜，受爵。卿降复位。不酢，辟君也。卿无俎者，燕主於羞。 \\n  \\n [疏]“乃荐”至“复位”。○释曰：此云卿荐脯醢，不言其人，略之，故下记辨之云“羞卿者，小膳宰”是也。○注“不酢”至“於羞”。○释曰：案上主人献公，主人酢于阼阶下，此即不酢，故决之。云“卿无俎者，燕主於羞”者，决《大射》庶子设俎辨尊卑，故与此异。 \\n 　 \\n 辩献卿，主人以虚爵降，奠于篚。今文无奠于篚。 \\n 射人乃升卿，卿皆升就席。若有诸公，则先卿献之，如献卿之礼。诸公者，谓大国之孤也。孤一人，言诸者，容牧有三监。 \\n  \\n [疏]“射人”至“之礼”。○注“诸公”至“三监”。○释曰：云“诸公者，谓大国之孤也”，知者，《周礼·典命》云“公之孤四命”，侯伯已下不言孤，故据大国而言。云“孤一人”者，郑司农注《典命》云，上公得置孤卿一人，后郑从之，故此亦云孤一人，与司农义同。云“言诸者，容牧有三监”者，以其言诸，非一人，案《王制》云：“天子使其大夫为三监，监於方伯之国，国三人。”彼是殷法，同之。周制使伯佐牧，不置监。周公制礼，因殷不改者，若《士冠》醮用酒之类，故郑云容。言容有异代之法，据《周礼》天子大夫四命，与孤等，故同称公。 \\n 　 \\n 席于阼阶西，北面，东上，无加席。席孤北面，为其大尊，屈之也。亦因阼阶西位近君，近君则屈，亲宠苟敬私昵之坐。 \\n  \\n [疏]“席于”至“加席”。○注“席孤”至“之坐”。○释曰：案上文卿初设重席，辞之乃彻。此孤北面，初无加席者，皆是为大尊屈之也。云“亲宠苟敬私昵之坐”者，案下记云“宾为苟敬，席于阼阶之西”，以为敬。此孤亦席於阼阶之西，故为苟敬私昵之坐也。 \\n 　 \\n 小臣又请媵爵者，二大夫媵爵如初。又，复。 \\n [疏]“小臣”至“如初”。○释曰：自此至“送觯公答再拜”，论一人致爵于公之事。云“二大夫媵爵如初”者，亦上二人媵爵，“媵爵者阼阶下皆北面再拜稽首，公答再拜。媵爵者立于洗南，西面北上，序进，盥，洗角觯，升自西阶，序进酌散，交于楹北。降，阼阶下，皆奠觯，再拜稽首，执觯兴。公答再拜，媵爵者皆坐，祭，遂卒觯，兴，坐奠觯，再拜稽首，执觯兴，公答再拜。媵爵者执觯待于洗南”，相似也，故言二大夫媵爵如初也。 \\n 　 \\n 请致者。若命长致，则媵爵者奠觯于篚，一人待于洗南。长致，致者阼阶下再拜稽首，公答再拜。命长致者，公或时未能举，自优暇也。古文云：阼阶下北面再拜。 \\n  \\n [疏]“请致”至“再拜”。○注“命长”至“暇也”。○释曰：上文小臣请媵爵，则此请致者亦小臣也。云“命长致者，公或时未能举，自优暇也”者，脱履升坐以前，公为宾、为卿、为大夫，三举旅也。燕礼之正，不得损益，而云公或时未能举，自优暇者，正谓周公作经以优之，非实也，故云“若命长致”。言“若”者，不定之辞，优君之义，故唯命长致。不然，似言皆致，以其三举旅，唯有此三觯故也。 \\n 　 \\n 洗象觯，升实之，坐奠于荐南，降，与立于洗南者二人皆再拜稽首送觯。公答再拜。奠于荐南者，於公所用酬宾觯之处。二人俱拜，以其共劝君。 \\n  \\n [疏]“洗象”至“再拜”。○注“奠于”至“劝君”。○释曰：云“奠于荐南者，於公所用酬宾觯之处”者，案前大夫二人媵觯奠于公，荐南，北上，其上觯已取，为宾举旅，下觯仍在。今大夫又媵一觯，而云“奠于荐南”，明知是所用酬宾觯之处。云“二人俱拜，以其共劝君”者，上云“媵爵者二大夫媵爵如初”，是共劝君酒，今始命长致，故俱拜，以其共劝君故也。 \\n 　 \\n 公又行一爵，若宾若长，唯公所酬。一爵，先媵者之下觯也。若宾若长，则宾礼杀矣。长，公卿之尊者也。宾则以酬长，长则以酬宾。 \\n  \\n [疏]“公又”至“所酬”。○释曰：自此至“奠于篚”，论为卿举旅之事。○注“一爵”至“酬宾”。○释曰：知“一爵是先媵者之下觯”者，以其前大夫二人媵爵，皆奠于荐南，以其上觯者已为宾举旅，今又行一爵，故知先媵者之下觯也。其后媵一觯者，留之后为大夫举旅也。云“若宾若长，则宾礼杀矣”者，前为宾举旅，不云“若宾若长”，专为宾，礼盛。至此为卿举旅，不专为宾举旅，科从其一，是宾礼杀也。云“长，公卿之尊者也”者，有诸公，公为尊；若无诸公，三卿为尊；长中可以兼此二者。云“宾则以酬长，长则以酬宾”者，释经“若宾若长”，言“若”，不定，或先或后，故两言之。 \\n 　 \\n 以旅于西阶上，如初。大夫卒受者以虚觯降，奠于篚。 \\n [疏]“以旅”至“于篚”。○释曰：言“如初”者，一如上为宾举旅之节。 \\n 　 \\n 主人洗，升，献大夫于西阶上。大夫升，拜受觚。主人拜送觚。大夫坐祭，立卒爵，不拜既爵。主人受爵。大夫降复位。既，尽也。不拜之者，礼又杀。 \\n  \\n [疏]“主人”至“复位”。○释曰：自此尽“皆升就席”，论献大夫之节。○注“既尽”至“又杀”。○释曰：云“不拜之者，礼又杀”者，前卿受献不酢，辟君，已是礼杀，今大夫受献，不但不酢主人，又不拜既爵，故云“礼又杀”。 \\n 　 \\n 胥荐主人于洗北，西面，脯醢，无脀。胥，膳宰之吏也。主人，大夫之下，先大夫荐之，尊之也。不於上者，上无其位也。脀，俎实。 \\n  \\n [疏]“胥荐”至“无脀”。○注“胥膳”至“俎实”。○释曰：云“胥，膳宰之吏也”者，案《周礼》有府史胥徒，郑注《天官》胥读如谞，谓其有才知为什长，是庶人在官者。所羞荐者皆膳宰，胥是膳宰之吏。云“主人，大夫之下，先大夫荐之，尊之也”者，案《大射》注直云主人大夫，不云“下”，此云“大夫之下”者，谓大夫之中位次在下。下经云“辩献大夫，乃荐”，此荐文在上，是先大夫荐之，尊之也。云“不於上者，上无其位也”者，案此《燕礼》大夫堂上，士在下，独此宰夫言堂上无位者，以其主人位在阼阶，君已在阼，故主人辟之，位在下，是以《大射》注云：“不荐於上，辟正主也。”云“脀，俎实”者，脀者，升也，谓升特牲体於俎，故云俎实也。 \\n 　 \\n 辩献大夫，遂荐之，继宾以西，东上。遍献之乃荐，略贱也。亦献而后布席也。 \\n  \\n [疏]“辩献”至“东上”。○注“遍献”至“席也”。○释曰：凡大夫升堂受献，得献讫，即降，献遍，不待大夫升，遂荐於其位，大夫始升，故言“遂”也。云“遍献之乃荐，略贱也”者，决上卿与宾得献，即荐，贵故也。云“亦献而后布席也”者，亦上献卿之时，司宫兼卷重席设於宾左，此大夫不言设席，明亦得献后即布席也。若言案《大射》席“小卿宾西东上”，注云：“席於宾西，射礼辨贵贱也。”以此言之，燕礼主欢，不辨贵贱，小卿与大卿皆在宾东，故此宾西无小卿位。 \\n 　 \\n 卒，射人乃升大夫，大夫皆升，就席。 \\n 席工于西阶上，少东。乐正先升，北面立于其西。工，瞽矇歌讽诵诗者也。凡执技艺者称工。《少牢馈食礼》曰：“皇尸命工祝。”《乐记》师乙曰：“乙贱工也。”乐正，于天子乐师也。凡乐，掌其序事，乐成则告备。 \\n  \\n [疏]“席工”至“其西”。○释曰：自此至“降复位”，论作乐之事。此上下作乐之中有四节：升歌一，笙二，閒三，合乐四。○注“工瞽”至“告备”。○释曰：“工，瞽矇歌讽诵诗者也”者，案《周礼》瞽矇掌播鼗，讽诵诗。郑云：“讽诵诗，谓闇读之不依咏也。”彼不依琴瑟闇读之，即《尔雅》“徒歌曰谣”。此作乐之时依於瑟，即诗注云：“曲合乐曰歌”，一也。故下云“工歌《鹿鸣》”之类是也。云“凡执技艺者称工”者，执技艺，文出於《王制》，但能其事者皆称工。是以引《少牢馈食》祝称工，《乐记》师乙为大师乐官，亦称工。至於《冬官》，巧作者皆称工。云“乐正，於天子乐师”也，知乐正与乐师相当者，案《周礼·乐师职》云：“凡乐成则告备。”此乐正告乐备，故知乐正当天子乐师。“乐师下大夫四人，上士八人，下士十有六人”，乐师大小多矣。此诸侯乐正亦有大小之名也，故《大射》云：“小乐正从之。”郑注云：“小乐正，於天子乐师也。”是其诸侯乐正虽有大小，当天子乐师。知大乐正不当天子大司乐者，以其天子大司乐不告乐备，故不得以大乐正当之。但《大射》主於射，略於乐，故小乐正告乐备。此燕主欢心，故大乐正告乐备，故不同。 \\n 　 \\n 小臣纳工，工四人，二瑟。小臣左何瑟，面鼓，执越，内弦，右手相。入，升自西阶，北面东上坐。小臣坐授瑟，乃降。工四人者，燕礼轻，从大夫制也。面鼓者，燕尚乐，可鼓者在前也。越，瑟下孔也。内弦，弦为主也。相，扶工也。后二人徒相，天子大仆二人也。小臣四人，祭仆六人，御仆十二人，皆同官。 \\n  \\n [疏]“小臣”至“乃降”。○注“工四”至“同官”。○释曰：“工四人者，燕礼轻，从大夫制也”者，郑言此者，决大射礼重，工六人，从诸侯制。案《公羊传》：“诸公六，诸侯四。”若然，知非大射，是诸公制。此燕礼是诸侯制者，案《乡射》之工四人，是大夫制，则诸侯不得有工四人。五等诸侯同六人，彼《公羊》六人、四人不同者，自是舞人之数，不得以彼决此也。云“面鼓者，燕尚乐，可鼓者在前也”者，此决《乡饮酒》“左何瑟，后首”，臣降於君故也。引“天子大仆二人也”者，《周礼·序官》文。引之者，此经小臣相工，《大射》云：“仆人正徒相大师，仆人师相少师，仆人士相上工。”仆人以下，同官既多，递换相工，但大射辨尊卑，故仆人正等相工。此燕礼轻，故小臣相工，是以别《周礼》同官人多，得相参之意。 \\n 　 \\n 工歌《鹿鸣》、《四牡》、《皇皇者华》。三者皆《小雅》篇也。《鹿鸣》，君与臣下及四方之宾宴，讲道脩政之乐歌也。此采其己有旨酒，以召嘉宾，嘉宾既来，示我以善道。又乐嘉宾有孔昭之明德，可则效也。《四牡》，君劳使臣之来乐歌也。此采其勤苦王事，念将父母，怀归伤悲，忠孝之至，以劳宾也。《皇皇者华》，君遣使臣之乐歌也。此采其更是劳苦，自以为不及，欲谘谋於贤知，而以自光明也。 \\n  \\n [疏]“工歌”至“者华”。○注“三者”至“明也”。○释曰：此经歌《诗》之类，郑於《乡饮酒》已注。此注与彼同，但此燕礼歌《小雅》，亦合乡乐，下就卑也。《乡饮酒》升歌《鹿鸣》之等，飨或上取，故彼此《诗》同注，亦不异也。 \\n 　 \\n 卒歌，主人洗，升献工。工不兴，左瑟，一人拜受爵。主人西阶上拜送爵。工歌乃献之，贱者先就事也。左瑟，便其右。一人，工之长者也。工拜於席。 \\n  \\n [疏]“卒歌”至“送爵”。○注“工歌”至“於席”。○释曰：云“工歌乃献之，贱者先就事也”者，歌《诗》是其事，先施功劳，乃始献之，是贱者先就事。对工以上，不就事而得献也，故《大射》注云“工歌而献之，以事报之”是也。云“左瑟，便其右”者，工北面，以西为左，空其右受献。便者，酒从东楹之西来，故以右为便。案《大射》云献工，工左瑟，郑注云：“大师无瑟，於是言左瑟者，节也。”以其经云“仆人正徒相大师”，无瑟。言大师左瑟者，为饮酒之节，此与《乡饮酒》同，无所分别。大师或瑟或歌，是以不得言节之。案《乡饮酒》大师则为之洗，则众工不洗也。此经主人洗升献工，不辨大师与众工，则皆为之洗爵。又案《乡饮酒》记：“不洗者不祭。”此篇与《大射》群工与众笙皆言祭，故知皆为之洗。云“工拜於席”者，以经云工与左瑟，即云“一人拜受爵”，不见有降席之文，明工拜於席可知。 \\n 　 \\n 荐脯醢。辄荐之，变於大夫也。 \\n [疏]“荐脯醢”。○注“辄荐”至“夫也”。○释曰：案上献大夫之时云“辨献大夫，遂荐之”，郑注云：“遍献之乃荐，略贱也。”此献工之长一人即荐脯醢，非谓贵工即献之，正是礼尚异，变於大夫也。 \\n 　 \\n 使人相祭。使扶工者相其祭荐、祭酒。 \\n [疏]“使人相祭”。○注“使扶”至“祭酒”。○释曰：上云“小臣相祭”，则此扶工相祭是小臣也。此据相长一人，文承“受爵荐脯醢”之下，故知祭荐脯醢及祭酒二事，对下众工祭酒，不祭脯醢也。 \\n 　 \\n 卒受，不拜。贱，不备礼。主人受爵。将复献众工也。众工不拜，受爵，坐祭，遂卒爵。辩有脯醢，不祭。主人受爵，降奠于篚。遂犹因也。古文曰卒爵不拜。 \\n  \\n 公又举奠觯。唯公所赐。以旅于西阶上，如初。言赐者，君又弥尊，宾长弥卑。 \\n  \\n [疏]“公又”至“如初”。○注“言赐”至“弥卑”。○释曰：此燕尚饮酒，故工歌之后，笙奏之前，而为大夫举旅。《大射》虽行燕礼，主於射，故笙之閒至射，乃为大夫举旅。云“言赐者，君又弥尊，宾长弥卑”者，案上为宾举旅，直云“公兴以酬宾”，为卿举旅而云“若宾若长”，言若不定，科酬其一，不专为宾，是君礼渐尊，宾礼渐杀。虽然，犹言酬，至此言唯公所赐者，以上下言之，是君又弥尊，宾长弥卑也。 \\n 　 \\n 卒。旅毕也。 \\n [疏]“卒”。○注“旅毕也”。○释曰：言“旅毕”者，谓为大夫举旅酬，行於西阶之上，或从宾或从卿，次第尽大夫，故云旅毕也。 \\n 　 \\n 笙入，立于县中，奏《南陔》、《白华》、《华黍》。以笙播此三篇之诗。县中，县中央也。《乡饮酒礼》曰：磬南北面奏《南陔》、《白华》、《华黍》。皆《小雅》篇也，今亡，其义未闻。昔周之兴也，周公制礼作乐，采时世之诗以为乐歌，所以通情相风切也，其有此篇明矣。后世衰微，幽、厉尤甚，礼乐之书，稍稍废弃，孔子曰：“吾自卫反鲁，然后乐正，《雅》、《颂》各得其所。”谓当时在者而复重杂乱者也，恶能存其亡者乎？且正考父校商之名《颂》十二篇于周大师，归以祀其先王。至孔子二百年之閒，五篇而已，此其信也。 \\n  \\n [疏]“笙入”至“华黍”。○注“以笙”至“信也”。○释曰：此笙奏《南陔》、《白华》、《华黍》三篇等，经注与《乡射》同，亦不复重释。但此云“笙入，立于县中”，以其诸侯轩县，阙南面而已，故得言“县中”。《乡饮酒》唯有一磬县而已，不得言县中而云磬南。注引《乡饮酒》者，欲见此虽轩县，近北面县之南也。 \\n 　 \\n 主人洗，升，献笙于西阶上。一人拜，尽阶，不升堂，受爵，降，主人拜送爵。阶前坐祭，立卒爵，不拜既爵，升授主人。一人，笙之长者也。《乡射礼》曰：“笙一人拜于下。” \\n  \\n [疏]“主人”至“主人”。○注“一人”至“于下”。○释曰：引《乡射礼》者，证笙一人拜，此与《乡饮酒》皆直云“一人拜”，不言拜于下，故《乡饮酒》与此注皆引《乡射》以为证，欲见拜者拜於阶下。 \\n 　 \\n 众笙不拜，受爵，降，坐祭，立卒爵。辩有脯醢，不祭。 \\n [疏]“众笙”至“不祭”。○释曰：言不拜受爵降者，於阶下受爵者亦尽阶不升堂。云“辩有脯醢”者，亦献讫荐于位之前。 \\n 　 \\n 乃閒歌《鱼丽》，笙《由庚》；歌《南有嘉鱼》，笙《崇丘》；歌《南山有台》，笙《由仪》。閒，代也，谓一歌则一吹也。六者皆《小雅》篇也。《鱼丽》言大平年丰物多也，此采其物多酒旨，所以优宾也。《南有嘉鱼》言大平君子有酒，乐与贤者共之也，此采其能以礼下贤者，贤者累蔓而归之，与之宴乐也。《南山有台》言大平之治以贤者为本也，此采其爱友贤者，为邦家之基，民之父母，既欲其身之寿考，又欲其名德之长也。《由庚》、《崇丘》、《由仪》今亡，其义未闻。 \\n  \\n [疏]“乃閒”至“由仪”。○注“閒代”至“未闻”。○释曰：此经注一与《乡饮酒》同，彼已释讫，不复重解。 \\n 　 \\n 遂歌乡乐，《周南》：《关雎》、《葛覃》、《卷耳》；《召南》：《鹊巢》、《采蘩》、《采蘋》。《周南》、《召南》，《国风》篇也。王后、国君夫人房中之乐歌也。《关雎》言后妃之德，《葛覃》言后妃之职，《卷耳》言后妃之志，《鹊巢》言国君夫人之德，《采蘩》言国君夫人不失职也，《采蘋》言卿大夫之妻能脩其法度也。昔大王、王季居于岐山之阳，躬行《召南》之教，以兴王乐。及文王而行《周南》之教以受命。《大雅》云：“刑于寡妻，至于兄弟，以御于家邦。”谓此也。其始一国尔。文王作邑于丰，以故地为卿士之采地，乃分为二国。周，周公所食也；召，召公所食也。於时文王三分天下有其二，德化被於南土，是以其诗有仁贤之风者，属之《召南》焉；有圣人之风者，属之《周南》焉。夫妇之道者，生民之本，王政之端。此六篇者，其教之原也。故国君与其臣下及四方之宾燕，用之合乐也。乡乐者，《风》也。《小雅》为诸侯之乐，《大雅》、《颂》为天子之乐。《乡饮酒》升歌《小雅》，礼盛者可以进取。燕合乡乐者，礼轻者可以逮下也。《春秋传》曰：《肆夏》、《繁遏》、《渠》，天子所以享元侯也；《文王》、《大明》、《绵》，两君相见之乐也。然则诸侯之相与燕，升歌《大雅》，合《小雅》也。天子与次国、小国之君燕，亦如之。与大国之君燕，升歌《颂》，合《大雅》，其笙閒之篇未闻。 \\n  \\n [疏]“遂歌”至“采蘋”。○注“周南”至“未闻”。○释曰：云“遂歌乡乐”者，《乡饮酒》云：“乃合乐。”与此文不同者，以其《二南》是大夫士乐，大夫士或作乡大夫，或作州长，故名乡大夫乐。饮酒不言乡乐者，以其是己之乐，不须言乡，故直言合乐。此燕礼是诸侯礼，下歌大夫士乐，故以乡乐言之。又《乡饮酒》注云合乐谓歌与众声俱作。彼经有合乐之字故也。此经无合乐之字，故阙而不言。其实此歌乡乐亦与众声俱作，是以彼处解合为歌，与众声俱作耳。此歌而解合，明同也。自《周南》以下，所注亦与《乡饮酒》同，亦不复重释。 \\n 　 \\n 大师告于乐正曰：“正歌备。”大师，上工也。掌合阴阳之声，教六诗，以六律为之音者也。子贡问师乙曰：“吾闻声歌各有宜也，如赐者宜何歌也？”是明其掌而知之也。正歌者，声歌及笙各三终，閒歌三终，合乐三终，为一备。备亦成也。 \\n  \\n [疏]“大师”至“歌备”。○注“大师”至“成也”。○释曰：云“大师，上工也”者，案《春官》：“大师下大夫二人，小师上士四人。”又云：“上瞽四十人，中瞽百人，下瞽百有六十人。”注云：“凡乐之歌，必使瞽矇为焉。命其贤知者。”以其大师对小师，已下二百人为上士也。云“掌合阴阳之声，教六诗，以六律为之音者也”者，并《大师职》文。案彼云“掌六律、六同以合阴阳之声”，注云：“阳声，黄锺、大蔟、姑洗、蕤宾、夷则、无射；阴声，大吕、应锺、南吕、林锺、中吕、夹锺。”又云：“皆文之以五声：宫、商、角、徵、羽。皆播之以八音：金、石、土、革、丝、木、匏、竹。”又云：“教六诗，曰风，曰赋，曰比，曰兴，曰雅，曰颂。以六德为之本，以六律为之音。”云“子贡问师乙”以下，至“何歌也”，并《乐记》文。师乙，鲁之大师，以掌乐事，故子贡问焉。引之者，证大师知乐节，故告歌备，故郑云“是明其掌而知之”也。知升歌以下四节皆三终者，案《礼记·乡饮酒义》云：“工八，升歌三终，主人献之；笙入三终，主人献之；閒歌三终，合乐三终。工告乐备。”故知皆三终。彼与此经閒歌合乐，不献之者，但閒歌合乐还是始升歌，笙奏之前已得献，故不复重献。云“备亦成也”者，案《周礼·乐师职》云：“凡乐成则告备。”故云亦成也。 \\n 　 \\n 乐正由楹内、东楹之东，告于公，乃降复位。言由楹内者，以其立於堂廉也。复位，位在东县之北。 \\n  \\n [疏]“乐正”至“复位”。○注“言由”至“之北”。○释曰：“言由楹内”者，以其乐正与工俱在堂廉，则楹南无过处，故由楹内適东楹之东告于公。云“复位，位在东县之北”者，案《大射》略於乐，小乐正升堂，经有左右正，则知亦有大乐正，至席工於西阶上少东，东面时，小乐正亦降立於其南，北面。卒管，工向东坫之东南，西面北上坐时，郑注云：“於是时，大乐正还北面立於其南。”臣位尊东，明工升堂时，小乐正升，大乐正东方，西面，工来东坫之东南，西面时，大乐正东县之北，北面，其小乐正则立於西阶下东面。此燕礼主於乐，故大乐正升堂。今降，明复於东县之北，北面也。 \\n 　 \\n 射人自阼阶下请立司正，公许。射人遂为司正。君许其请，因命用为司正。君三举爵，乐备作矣。将留宾饮酒，更立司正以监之，察仪法也。射人俱相礼，其事同。 \\n  \\n [疏]“射人”至“司正”。○注“君许”至“事同”。○释曰：自此尽“皆反坐”，论立司正遂行所监之事。云“君三举爵”者，为宾、为卿、为大夫举旅。云“乐备作矣”者，歌、笙、閒、合四者备作，各三终矣。案《乡饮酒》、《乡射》立司正后始行旅酬者，彼是士飨礼。飨礼之法，莫问尊卑，遍献之后，乃行旅酬，故立司正之后乃行旅酬。此《燕礼》，国君燕其臣子，虽一献以辨尊卑，故主人献君而受酬，主人卑，不敢酬，公献之礼成於酬。故使大夫媵觯於公，当酬公，君行大惠，即举之为宾，宾得觯，请旅诸臣遍卿大夫，乃成一献之礼。复献，卿大夫皆为之举旅行酬，皆成其献。但卿大夫皆堂上有位，近君不敢失礼，故虽举旅行酬，而未立司正。作乐后，将献群士，士职卑，位在堂下，将为士举旅，恐失礼，故未献之前，即立司正监之，故不同也。 \\n 　 \\n 司正洗角觯，南面坐奠于中庭，升，东楹之东受命，西阶上北面命卿大夫：“君曰‘以我安’。”卿大夫皆对曰：“诺。敢不安！”洗奠角觯于中庭，明其事以自表，威仪多也。君意殷勤，欲留宾饮酒。命卿大夫以我故安，或亦其实不主意於宾。 \\n  \\n [疏]“司正”至“不安”。○注“洗奠”至“於宾”。○释曰：云“洗奠角觯于中庭，明其事以自表，威仪多也”者，此奠觯于中庭，威仪多，决《乡饮酒》不奠，是以《乡饮酒》作相为司正，洗觯，执以升自西阶，是不奠，威仪少也。云“君意殷勤，欲留宾饮酒。命卿大夫以我故安”者，以上人安，客乃安，故欲安宾，先语卿大夫，以我意故须安也。云“或亦其实不主意於宾”者，郑意两解，前解主意为宾，故使卿大夫为宾安；或亦其实不专主为宾，兼群臣共安也。 \\n 　 \\n 司正降自西阶，南面坐取觯，升酌散，降，南面坐奠觯，右还，北面少立，坐取觯，兴，坐不祭，卒觯，奠之，兴，再拜稽首。右还，将適觯南，先西面也。必从觯西，为君之在东也。少立者，自严正，慎其位。 \\n  \\n [疏]“司正”至“稽首”。○注“右还”至“其位”。○释曰：“右还，将適觯南，先西面也”者，右还，谓奠时南面，乃以右手向外而西面，乃从觯西南行，而右还北面。云“必从觯西，为君之在东也”者，若从觯东而左还北面，则背君，以其君在阼故也。云“自严正，慎在位”者，以司正监察，主为使人严正谨慎，故先自严正谨慎也。 \\n 　 \\n 左还，南面坐取觯，洗，南面反奠于其所。反奠虚觯，不空位也。 \\n  \\n [疏]“左还”至“其所”。○注“反奠”至“位也”。○释曰：必使不空者，亦欲使众人睹，知司正严正之处。 \\n 　 \\n 升自西阶，东楹之东请彻俎，降，公许。告于宾，宾北面取俎以出。膳宰彻公俎，降自阼阶以东。膳宰降自阼阶，以宾亲彻，若君亲彻然。 \\n  \\n [疏]“升自”至“以东”。○注“膳宰”至“彻然”。○释曰：云“降自阼阶，以宾亲彻，若君亲彻然”者，臣之升降当西阶，今见宾亲彻，膳宰代君彻，不降西阶，而降自阼阶，当君降处，故云若君亲彻降自阼然也。 \\n 　 \\n 卿大夫皆降，东面，北上。以将坐，降待宾反也。 \\n [疏]“卿大”至“北上”。○注“以将”至“反也”。○释曰：案《大射》云：“大夫降复位。”注云：“门东北面位。”不与卿同东面位者，彼卿有俎，卿取俎以出。故大夫不敢独在西阶下，故复位，复门东，北面位。此燕，卿无俎，故大夫与卿同降西阶下，东面，北上位也。云“以将坐，降待宾反”者，上文宾以俎出，当反入升坐，故卿大夫待宾反，亦升坐也。 \\n 　 \\n 宾反入，及卿大夫皆说屦，升就席。公以宾及卿大夫皆坐，乃安。凡燕坐必说屦，屦贱，不在堂也。礼者尚敬，敬多则不亲。燕安坐，相亲之心。 \\n  \\n [疏]“宾反”至“乃安”。○注“凡燕”至“之心”。○释曰：凡在堂立行礼，不说屦，安坐则说屦，故郑云“凡燕坐必说屦”。以其屦在足，贱，不宜在堂，陈於尊者之侧也。云“礼者尚敬，敬多则不亲。燕安坐，相亲之心”者，《左氏传》云“飨以训恭俭”，设几而不倚，爵盈而不饮，“燕以示慈惠”，飨在庙立行礼，是敬多则不亲者也。燕在寝，以醉为度，是相亲之心者也。若然，直云宾及卿大夫说屦，不云君降说屦，则君说屦之在堂上席侧，是以《礼记·少仪》云：“排阖说屦於户内者，一人而已矣。”彼据尊者坐在室，则尊者一人说屦在户内。今此燕在堂上，则君尊说屦於席侧可知也。 \\n 　 \\n 羞庶羞。谓〈月巽〉肝膋，狗胾醢也。骨体所以致敬也，庶羞所以尽爱也。敬之爱之，厚贤之道。 \\n  \\n [疏]“羞庶羞”。○注“谓〈月巽〉”至“之道”。○释曰：案《大射》云“羞庶羞”，注云：“所进众羞，谓〈月巽〉肝膋、狗胾醢也。或有炮鳖、脍鲤、雉、兔、鹑、鴽。”大射先行燕礼，明与彼同。此注不言“炮鳖”已下，注文不具。郑知有此物者，以经云庶羞，不唯二豆而已。案《内则》为：“肝膋，取狗肝一，幪之以其膋，濡炙之，举燋其膋，不蓼。”注云：“膋，肠閒脂。”此及大射其牲皆用狗，故知有肝膋狗胾。知有炮鳖脍鲤者，《诗》云：“吉甫燕喜”，“饮御诸友，炮鳖脍鲤。”又《内则》及《公食大夫》上大夫二十豆，有雉兔鹑鴽。《礼记·王制》云：“庶羞不逾牲。”此燕用狗，必可有此物而已。《乡饮酒》、《乡射》亦有狗，但经直云羞，不云庶，是以郑注云：“胾醢，明二豆无馀物也。”云“骨体所以致敬也”者，据未坐以前；“庶羞所以尽爱”，据说屦已后也。 \\n 　 \\n 大夫祭荐。燕乃祭荐，不敢於盛成礼也。 \\n [疏]“大夫祭荐”。○注“燕乃”至“礼也”。○释曰：“不敢於盛成礼”，谓未立司正之前，立行礼，受献之时，不祭脯醢，祭先是成礼，不敢成礼於盛时。 \\n 　 \\n 司正升受命，皆命：“君曰无不醉。”宾及卿大夫皆兴，对曰：“诺。敢不醉！”皆反坐。皆命者，命宾，命卿大夫也。起对必降席，司正退立西序端。 \\n  \\n [疏]“司正”至“反坐”。○注“皆命”至“序端”。○释曰：云“起对必降席”者，经云“反坐”，不云“降”，明起对必降席，既对乃反坐也。是以《孝经》云：“曾子避席，曰：参不敏。”亦是起对也。知“司正退立西序端”者，此无降文，见《乡饮酒》云：“司正升相旅，退立于序端东面。”故知此亦然也。 \\n 　 \\n 主人洗，升，献士于西阶上。士长升，拜受觯，主人拜送觯。献士用觯，士贱也。今文觯作觚。 \\n  \\n [疏]“主人”至“送觯”。○注“献士”至“作觚”。○释曰：自此尽“立饮”，论献士之事。云“献士用觯，士贱也”者，对上大夫已上献用觚，旅酬乃用觯。此献士即用觯，故云士贱也。不从今文觚者，若从觚，与大夫巳上何异？故不从。 \\n 　 \\n 士坐祭，立饮，不拜既爵。其他不拜，坐祭，立饮。他，谓众士也，亦升受爵，不拜。 \\n  \\n [疏]“士坐”至“立饮”。○注“他谓”至“不拜”。○释曰：云“他，谓众士也”者，上云士长，明此士长之外皆众士也。知“亦升受爵”者，以其士尊於笙之长，笙之长尚受爵於阶上，明士得升堂受爵也。言“不拜”者，以其士长得拜，明众士不拜也。 \\n 　 \\n 乃荐司正与射人一人、司士一人、执幂二人，立于觯南，东上。天子射人、司士，皆下大夫二人，诸侯则上士，其人数亦如之。司正为上。 \\n  \\n [疏]“乃荐”至“东上”。○注“天子”至“为上”。○释曰：此等皆士而先荐者，以其皆有事，故先得荐。司士亦先荐者，案《周礼》司士掌群士爵禄、废置之事，士中之尊，故亦先得荐也。郑引《周礼·序官》射人、司士下大夫二人，约出此。“诸侯则上士”者，天子官尊，诸侯宜降一等，以是诸侯射人、司士得在士位中。云“其人数亦如之”者，案《周礼·序官》：“射人下大夫二人，上士四人，下士八人。”皆名射人。则诸侯虽使士为之，人数亦等。以其畿外诸侯张三侯，与天子同，故知射人之数亦同也。言此者，欲见射时射人有事非一，故下文注云“大射正，射人之长”，是以《大射礼》大射正及小射正皆有事也。云“司正为上”者，虽同是士，以其为庭长，故设在上先荐之。此经三者当官虽多，皆取长先荐，其馀在於众位，依齿也。又士位在西有事者，别在觯南，北面东上也。 \\n 　 \\n 辩献士。士既献者，立于东方，西面，北上。乃荐士。每已献而即位于东方，盖尊之，毕献，荐于其位。 \\n  \\n [疏]“辩献”至“荐士”。○注“每已”至“其位”。○释曰：云“即位于东方，盖尊之”者，以其庭中之位，卿东方西面，大夫北面，士西方东面，是东方尊。今卿大夫得献升堂，位空，故士得献，即东方卿位，是尊之。以无正文，故云“盖”以疑之也。知“毕献，荐之”者，以其经云“辩献士”，“乃荐士”，故知当毕献后乃荐也。 \\n 　 \\n 祝史、小臣师亦就其位而荐之。次士献之，已，不变位，位自在东方。 \\n  \\n [疏]“祝史”至“荐之”。○注“次士”至“东方”。○释曰：云“次士献之，已，不变位”者，对先献士，士即变位，乡东方也。云“位自在东方”者，案上设位之时，祝史在门，其小臣在东堂下，是先在东方也。 \\n 　 \\n 主人就旅食之尊而献之。旅食不拜，受爵，坐祭，立饮。北面酌，南乡献之於尊南。不洗者，以其贱，略之也。亦毕献乃荐之。主人执虚爵奠于篚，复位。 \\n  \\n [疏]“主人”至“立饮”。○注“北面”至“复位”。○释曰：云“北面酌，南乡献之於尊南”者，案《大射》旅食尊，在西鑮之南，北面。则此主人在南，亦北面以陈尊，向君，若东楹之西，东向设尊，亦是向君为正。彼酌者，尊后东面酌，此亦尊后北面酌，南面献之於尊南也。云“不洗者，以其贱”者，此乃庶人在官，府史胥徒之辈，故云“贱，略之也”。云“亦毕献乃荐之”者，亦上文，士此毕献，乃荐可知。云“主人执虚爵奠於篚，复位”者，此约《大射》献旅食讫，云执虚爵奠于篚复位，故知也。 \\n 　 \\n 若射，则大射正为司射，如乡射之礼。大射正，射人之长者也。如乡射之礼者，燕为乐卿大夫，宜从其礼也。如者，如其“告弓矢既具”至“退中与筭”也。纳射器而张侯，其告请先于君，乃以命宾及卿大夫，其为司正者亦为司马，君与宾为耦。《乡射》记曰自“君射”至“龙旃”，亦其异者也。荐旅食乃射者，是燕射主於饮酒。 \\n  \\n [疏]“若射”至“之礼”。○注“大射”至“饮酒”。○释曰：此一经论燕末行射之节。云“大射正，为司射”者，燕礼轻，又不主为射，故射人为摈，又为司正。至射时，大射正为司射。大射之时略於燕，主於射，故大射正为摈，又为司正，至射又亲其职，故不同为司射也。云宜从之者，《乡射》是卿大夫礼，故乐之还从之也。云“如者，如其‘告弓矢既具’至‘退中与筭’也”者，经云如乡射之礼，明从始至末皆如之。案《乡射》初，司射告弓矢既具，至三番射讫，而退中与筭，故如之也。云“纳射器而张侯”者，欲见此与《乡射》因纳射器后即张侯，大射纳射器之后无张侯之事，是以特言此也。云“告请先於君，乃以命宾及乡大夫”者，此《燕礼》与《大射》皆国君之礼，此《燕礼》每事皆先请於君，《大射》亦先请於君，故曰大射初，司射自阼阶前请於公，公许，乃命宾。及卿大夫乡射，西阶上告宾曰，弓矢既具，乃告於主人，遂告大夫，是先后异也。云“其为司正者亦为司马”者，《乡射》将射，云司正为司马，此亦於将射，司正为司马，亦射之也。若然，则上文射人告具，射人请宾，又云射人请立司正，公许，射人遂为司正，皆一人也。必云司正为司马者，诸侯有常官，嫌与《乡射》异，故言此也，若士射，则司正不为司马。云“君与宾为耦”者，欲见《乡射》宾与主人为耦，此君与宾为耦，亦是异於《乡射》也。引“《乡射》记‘君射’至‘龙旃’，亦其异者也”者，谓旌与中异，何者？彼因记国君三处射，旌与中各不同。云“君国中射，则皮树中，以翿旌获，白羽与朱羽糅”，言国中，则此《燕射》也。又云“於郊则闾中，以旌获”，谓诸侯大射在郊。又云“於竟则虎中，龙旃”，谓诸侯宾射在竟。此皆诸侯礼，射虽记在《乡射》，皆与《乡射》异也。云“荐旅食乃射者，是燕射主於饮酒”者，此献士旅食后乃射，是燕射於饮酒，决《大射》未为大夫举旅之前则射，是彼《大射》主於射故也。 \\n 　 \\n 宾降洗，升媵觚于公，酌散，下拜。公降一等，小臣辞。宾升，再拜稽首。公答再拜。此当言媵觯，酬之礼皆用觯。言觚者，字之误也。古者觯字或作角旁氏，由此误尔。 \\n  \\n [疏]“宾降”至“再拜”。○注“此当”至“误尔”。○释曰：自此尽“宾反位”，论宾媵爵於公之节。云“古者觯字或作角旁氏，由此误尔”者，案《冬官·梓人》：“为饮器，勺一升，爵一升，觚二升。献以爵而酬以觚，一献而三酬，则一豆矣。”郑引南郡大守马季长云：“觚当为觯，豆当为斗。”郑康成云：“古者觯，角傍氏，似觚，故误为觚，时人又多閒觚，寡闻觝，是以误为觚。”此注与彼同也。 \\n 　 \\n 宾坐祭，卒爵，再拜稽首。公答再拜。宾降洗象觯，升酌膳，坐奠于荐南，降拜。小臣辞。宾升成拜，公答再拜。宾反位。反位，反席也。今文曰洗象觚。 \\n  \\n [疏]“宾坐祭”至“反位”。○注“反位”至“象觚”。○释曰：知“反位，是反席”者，以其堂下无席，堂上乃有之，而云宾升成拜，不云降，明上反位者，反席可知也。 \\n 　 \\n 公坐取宾所媵觯，兴。唯公所赐。至此又言兴者，明公崇礼不倦也。今文觯又为觚。 \\n  \\n [疏]“公坐”至“所赐”。○注“至此”至“为觚”。○释曰：自此尽“士旅酌卒”，论君为士举旅之事。云“唯公所赐”者，辞与为大夫举旅同也。云“至此又言兴者，明公崇礼不倦也”者，以其说屦升坐之后，理当倦，今言兴，明不倦矣。 \\n 　 \\n 受者如初受酬之礼，降，更爵洗，升，酌膳，下拜。小臣辞。升成拜，公答拜。乃就席，坐行之。坐行之，若今坐相劝酒。 \\n  \\n 有执爵者。士有盥升主酌授之者。 \\n [疏]“有执爵者”。○注“士有”至“之者”。○释曰：无筭，坐劝酒，有执爵行之者。今此为士举旅，亦有执爵行之，若无筭爵，然后士有盥升，主酌授之者。若然，前三举旅皆酬者，自酌授人也。 \\n 　 \\n 唯受于公者拜。公所赐者也，其馀则否。 \\n 司正命执爵者爵辩，卒受者兴，以酬士。欲令惠均。 \\n [疏]“司正”至“酬士”。○注“欲令惠均”。○释曰：此所命者，命大夫也。以前三举旅，辩大夫则止，今此为士举旅，故及之。云“欲令惠均”者，惠均於室及均於庭也，士特牲爵止，欲得神惠均於室及均於庭。此据人君之惠，均於庭也。 \\n 　 \\n 大夫卒受者以爵兴，西阶上酬士。士升，大夫奠爵拜，士答拜。兴酬士者，士立堂下，无坐位。 \\n  \\n [疏]“大夫”至“答拜”。○注“兴酬”至“坐位”。○释曰：此即上文司正所命者也。云“兴酬士者，士立堂下，无坐位”者，凡礼，堂上有席者坐，堂下无席者立。是以《礼记·檀弓》工尹商阳是士，而云“朝不坐”，堂下无坐位者也。 \\n 　 \\n 大夫立卒爵，不拜，实之。士拜受，大夫拜送。士旅于西阶上，辩。祝史、小臣，旅食皆及焉。 \\n  \\n [疏]“大夫”至“上辩”。○注“祝史”至“及焉”。○释曰：知旅食皆及者，以士未得献时，旅酬不及。得献之后，旅则及之。旅食亦次士得献，故知亦酬及之，其庶子以下未得献者，至献后无筭爵及焉。 \\n 　 \\n 士旅酌。旅，序也。士以次序自酌相酬，无执爵者。卒。 \\n 主人洗，升自西阶，献庶子于阼阶上，如献士之礼。辩，降洗，遂献左右正与内小臣，皆於阼阶上，如献庶子之礼。庶子，掌正六牲之体及舞位，使国子脩德学道，世子之官也，而与膳宰、乐正联事。乐正亦学国子以舞。左右正，谓乐正、仆人正也。小乐正立于西县之北，仆人正、仆人师、仆人士立于其北，北上。大乐正立于东县之北。若射，则仆人正、仆人士陪于工后。内小臣、奄人掌君阴事阴令，后夫人之官也，皆献于阼阶上，别於外内臣也。献正下及内小臣，则磬人、锺人、鑮人、鼓人、仆人之属尽献可知也。凡献皆荐也。 \\n  \\n [疏]“卒主”至“之礼”。○注“庶子”至“荐也”。○释曰：此一经献庶子以下之节。云“庶子，掌正六牲之体及舞位，使国子脩德学道，世子之官也”者，案《周礼·诸子职》云：“大祭祀，正六牲之体。凡乐事，正舞位。”国子存游倅，使之脩德学道，彼天子诸子之官，属大子。若据诸侯，为世子之官。引之者，以天子谓之诸子，诸侯谓之庶子，掌公卿大夫士之適子，掌事寔同，故取《诸子职》解此庶子之事。云“而与膳宰、乐正联事”者，以掌正六牲之体，得与膳宰联事；掌国子脩德学道，得与乐正联事；以其乐正亦掌教国子故也。言此者，欲见膳宰得献，此庶子亦得献之意。云“乐正亦教国子之舞”者，欲见庶子掌国子得与乐正联事。云“左右正，谓乐正、仆人正也”，仆人正以下至“北上”，郑知义然者，见《大射礼》而知。云“左右正”者，据中庭为左右，《大射礼》工迁於东，仆人正亦与乐正同处，名曰左正，复云右正，明是小乐正在西为一也。若小乐正不在西，大射之礼不得有左右正之文。又两面俱县，明大、小乐正各监一县。又知“仆人正”以下在小乐正之北北上者，以《乡射》弟子相工皆在西，今仆人正以下亦是相工之人，故知亦在西方也。又工堂上西阶之东相工者，宜近其事，故在西方乐正之北也。又知“北上”者，以《大射》、《乡射》工迁在下之时，皆北上统於乐正，今相者以工为主，明在堂下，则宜北统於堂上矣。下又知“大乐正在东县北”者，约《乡射》云：“县于洗东北。”至射时迁乐於阼阶下之东南，堂前三笴西面，北上，坐乐正北面，立于其南，是得为一证也。云“若射”以下至“工后”者，案《大射》将射之时，工迁於下东坫之东南，西面，北上坐，相者以工为主，故知相工陪於东，即在工后也。云“内小臣、奄人掌君阴事阴令，后夫人之官也”者，案《天官·小臣·序官》云：“内小臣奄上士四人。”其职云：“掌王之阴事阴令。”郑注云：“阴事，群妃御见之事。阴令，王所求为於北宫。”彼后之官，兼云夫人者，欲见诸侯夫人内小臣亦与后之内小臣职同，故双言之。云“皆献於阼阶上，别於外内臣也”者，臣云外内者，案《周礼》有外内命夫，郑注云：“外命夫六乡以出。”案内命夫，朝廷卿大夫，则诸侯臣在乡遂及采地者为外臣，在朝廷者为内臣。但外内臣皆献於西阶上，此献於阼阶，故云“别於外内臣”也。云“则磬人”以下至“尽献可知也”者，此据《周礼》天子有此官，诸侯并以下士为之，则诸侯亦有此官，以其庭中之乐，轩县别有锺、磬、镈、鼓，故知也。兼言仆人者，此经直见仆人正，不见仆人师、仆人士，《大射》见之。内小臣、奄人之贱者尚得献，明此等皆得献可知也。知“凡献皆荐”者，以经云“如献士”，献士有荐，凡此等献讫，明皆有荐也。 \\n 　 \\n 无筭爵。筭，数也，爵行无次无数，唯意所劝，醉而止。 \\n [疏]“无筭爵”。○注“筭数”至“而止”。○释曰：自此尽“无筭乐”，论酒行乐作无次数之节。云“爵行无次无数”者，此对四举旅以前，皆有次有数，此则无次数也。 \\n 　 \\n 士也，有执膳爵者，有执散爵者。执膳爵者酌以进公，公不拜，受。执散爵者酌以之公，命所赐。所赐者兴，受爵，降席下，奠爵，再拜稽首。公答拜。席下，席西也。古文曰：公答再拜。 \\n  \\n [疏]“士也”至“答拜”。○注“席下”至“再拜”。○释曰：自旅酬已前，受公爵皆降，拜，升成拜。至此不复降拜者，礼杀故也。云“席下，席西也”者，宾与卿大夫席皆南面统於君，皆以东为上，故知席下为席西也。 \\n 　 \\n 受赐爵者以爵就席坐，公卒爵，然后饮。不敢先虚爵，明此劝惠从尊者来也。 \\n  \\n [疏]“受赐”至“后饮”。○注“不敢”至“来也”。○释曰：上已言君命所赐，至此经云“受赐”，自然惠从尊者来。但先君受爵，似惠不由君来，故后饮然后授虚爵，是由尊者来，故后饮之也。此执爵者皆酌行之以遍，唯卒爵者兴以酬士，自酌与之，是以《乡饮酒》、《乡射》皆云：“辩，卒受者兴，以旅在下者”。注云：“不使执觯者酌，以其将旅，不以已尊孤人也。” \\n 　 \\n 执膳爵者受公爵，酌，反奠之。宴欢在於饮酒，成其意。 \\n [疏]“执膳”至“奠之”。○注“宴欢”至“其意”。○释曰：云“成其意”者，君意欲得皆醉，今执膳者酌，反奠於君前，望当君心，故云“宴欢在於饮酒，成其意”也。 \\n 　 \\n 受赐爵者兴，授执散爵，执散爵者乃酌行之。予其所劝者。 \\n 唯受爵於公者拜。卒受爵者兴，以酬士于西阶上。士升，大夫不拜，乃饮实爵。乃犹而也。 \\n  \\n [疏]注“乃犹而也”。○释曰：转乃为而者，“乃”是缓辞。此将劝士，士已升阶，大夫即饮，不可为乃，故从而解之也。 \\n 　 \\n 士不拜，受爵。大夫就席。士旅酌，亦如之。公有命彻幂，则卿大夫皆降，西阶下，北面，东上，再拜稽首。公命小臣辞。公答再拜，大夫皆辟。命彻幂者，公意殷勤，必尽酒也。小臣辞，不升成拜，明虽醉，正臣礼也。不言宾，宾弥臣也。君答拜於上，示不虚受也。 \\n  \\n [疏]“士不”至“皆辟”。○注“命彻”至“受也”。○释曰：云“士旅酌，亦如之”者，亦如大夫相酌之法。云“公有命彻幂”者，此君尊，在东楹之西，专大惠，故待无筭爵乃彻幂。《乡饮酒》尊在房户之閒，宾主共之，故宾至则彻之，与此异也。云“小臣辞，不升成拜，明虽醉，正臣礼也”者，臣之礼当下拜为正，今不言升成拜者，於下已拜，是虽无筭爵，已醉而不倦，行臣礼，礼之正也。云“不言宾，宾弥臣也”者，经直言“卿大夫皆降”，不别言宾，是燕末宾同於臣。言弥者，上旅酬云“若宾若长”，犹言宾，但言赐不言酬己，是宾卑。今乃设宾，不言宾，是宾弥臣，故同臣例也。云“君答拜於上，示不虚受也”者，案《燕义》云：“礼无不答，言上之不虚取於下也。”彼释此言也，但彼言不虚取於下者，总申此燕礼君答拜之事，不独为此言也。 \\n 　 \\n 遂升，反坐。士终旅於上，如初。卿大夫降而爵止，於其反席卒之。 \\n  \\n [疏]“遂升”至“如初”。○注“卿大”至“卒之”。○释曰：云“卿大夫降而爵止”者，上文已云“大夫不拜，乃饮实爵，士不拜受爵”，是大夫饮讫爵止也。云“於其反席卒之”者，谓上士受得大夫爵，此经云“士终旅於上如初”，是於大夫反席，士卒之也。 \\n 　 \\n 无筭乐。升、歌、閒、合无数也，取欢而已，其乐章亦然。 \\n [疏]“无筭乐”。○注“升歌”至“亦然”。○释曰：此无筭对上升歌笙閒合，各依次第而三终，有次有数。此则任君之情，无次无数，其《诗》乐章亦然，亦无次无数。 \\n 　 \\n 宵则庶子执烛於阼阶上，司宫执烛於西阶上，甸人执大烛於庭，阍人为大烛於门外。宵，夜也。烛，燋也。甸人，掌共薪蒸者。庭大烛，为位广也。阍人，门人也。为，作也，作大烛以俟宾客出。 \\n  \\n [疏]“宵则”至“门外”。○注“宵夜”至“客出”。○释曰：凡燕法设烛者，或射之后，终燕则至宵也。或冬之日不射亦宵，夏之日不射未必至宵也。云“烛，燋也”者，古者无麻烛，而用荆燋，故《少仪》云主人“执烛抱燋”，郑云：“未爇曰燋。”但在地曰燎，执之曰烛，於地广设之则曰大烛。其燎亦名大烛，故《诗》云：“庭燎之光。”毛云“庭燎，大烛”也，郑云“夜未央，而於庭设大烛。”毛、郑并指此“甸人执大烛”之文也。《司烜氏》云：“凡邦之大事，共坟烛庭燎。”“玄谓坟，大也，树於门外曰大烛，於门内曰庭燎。”言树，则大烛亦在地，广设之而已。此阍人为大烛於门外者，亦是大烛在地者。案《郊特牲》云：“庭燎之百由齐桓公始也。”注云：“僣天子也。庭燎之差，公盖五十，侯、伯、子、男皆三十。”文出《大戴礼》也。此亦诸侯礼，以燕礼轻，故不言庭燎设大烛而已。云“甸人，掌共薪蒸者”，《天官·甸师氏职》文。引之者，以其内有烛燋，故使之在门为大烛也。云“阍人，门人也”者，案《天官·阍人》“掌守王中门之禁”，诸侯亦当然。 \\n 　 \\n 宾醉，北面坐取其荐脯以降。取脯，重得君赐。 \\n 奏《陔》。《陔》，《陔夏》，乐章也。宾出奏《陔夏》，以为行节也。凡《夏》，以锺鼓奏之。 \\n  \\n [疏]“奏陔”。○注“陔夏”至“奏之”。○释曰：云“陔，陔夏”者，案《锺师》“九夏”之中有《陔夏》，《九夏》皆是《诗》。《诗》为乐章，故知乐章也。云“宾出奏《陔夏》，以为行节也”者，此及《乡饮酒》皆於宾出奏《陔夏》，明此为行节戒之，使不失礼。云“凡《夏》，以锺鼓奏之”者，案《周礼·锺师》云：“以锺鼓奏《九夏》。”郑注云：“先奏锺次击鼓。”是凡《夏》皆以锺鼓奏之。 \\n 　 \\n 宾所执脯，以赐锺人于门内霤，遂出。必赐锺人，锺人掌以锺鼓奏《九夏》。今奏《陔》以节己，用赐脯以报之，明虽醉不忘礼。古文赐作锡。卿大夫皆出。随宾出也。公不送。宾礼讫，是臣也。 \\n  \\n 公与客燕，谓四方之使者。 \\n [疏]“公与客燕”。○注“谓四方之使者”。○释曰：自此尽“敢拜赐命”，论与异国臣将燕，使卿大夫就馆戒客之辞事。但燕异国卿大夫与臣子同，唯戒宾为异，故於礼末特见之也。云“谓四方之使”者，以其云“客”，以寡君对之，故知四方使卿大夫来聘，主君将燕之也。 \\n 　 \\n 曰：“寡君有不腆之酒，以请吾子之与寡君须臾焉，使某也以请。”君使人戒客辞也。礼使人各以其爵。寡，鲜也，犹言少德，谦也。腆，膳也。上介出请入告。古文腆皆作殄，今文皆曰不腆酒，无之。 \\n  \\n [疏]“曰寡”至“以请”。○注“君使”至“无之”。○释曰：云“礼使人各以其爵”者，案《公食大夫》云：“使大夫戒，各以其爵。”以其大聘使卿，小聘使大夫，爵不同，故主君亦以其爵戒之也。云“上戒出请入告”者，亦约《公食》使者至馆门外，客使者上介出请事，入告宾。但彼食礼重，故三辞，此燕礼轻，故再辞，为异耳。又彼见宾出，拜辱，大夫不答拜，此不言者，文不具。 \\n 　 \\n 对曰：“寡君，君之私也。君无所辱赐于使臣，臣敢辞。”上介出答主国使者辞也。私，谓独有恩厚也。君无所为辱赐於使臣，谦不敢当也。敢者，怖惧用势决之辞。 \\n  \\n [疏]“对曰”至“敢辞”。○注“上介”至“之辞”。○释曰：云“敢者，怖惧用势决之辞也”者，谓若怖惧之事，不避危难，用势往决之，故云用势决之辞也。 \\n 　 \\n “寡君固曰‘不腆’，使某固以请。”“寡君，君之私也，君无所辱赐于使臣，臣敢固辞。”重传命。固，如故。“寡君固曰‘不腆’，使某固以请。”“某固辞，不得命，敢不从！”许之也。於是出见主国使者，辞以见许为得命。今文无使某。致命曰：“寡君使某，有不腆之酒，以请吾子之与寡君须臾焉。”亲相见，致君命辞也。 \\n  \\n “君贶寡君多矣，又辱赐于使臣，臣敢拜赐命。”贶，赐也，犹爱也。敢拜赐命，从使者拜君之赐命，犹谦不必辞也。 \\n  \\n [疏]注“敢拜”至“辞也”。○释曰：主君使大夫往戒，只为燕事。今客从之者，来就燕。而云拜主君赐燕之命者，谦不必有燕事。 \\n 　 \\n 记。燕，朝服於寝。朝服者，诸侯与其群臣日视朝之服也。谓冠玄端、缁带、素韠，白屦也。燕於路寝，相亲昵也。今辟雍十月行此燕礼。玄冠而衣皮弁服，与礼异也。 \\n  \\n [疏]“记燕朝服於寝”。○注“朝服”至“异也”。○释曰：凡记皆记经不具者，以经不言燕服及燕处，故记人言之也。云“谓冠玄端、缁带、素韠、白屦”者，皆《士冠礼》文。案《屦人》注：“天子诸侯吉事皆舄。”诸侯朝服素裳、素韠，应白舄，而云白屦者，引《士冠礼》成文。其实诸侯当白舄，其臣则白屦也。郑注《周礼·屦人》云：“复下曰舄，襌下曰屦。”下谓底，以此为异也。云“燕於路寝，相亲昵也”，知燕於寝者，以其飨在庙，明燕在寝私处可知也。引汉法，欲见与古异者。周时玄冠服则缁布衣，今衣皮弁服，是其异也。 \\n 　 \\n 其牲，狗也。狗取择人也，明非其人不与为礼也。 \\n 亨于门外东方。亨於门外，臣所掌也。 \\n [疏]“亨于门外东方”。○注“亨于”至“掌也”。○释曰：此君礼，故云臣使掌。案《公食》记云：“亨于门外东方。”注云：“必於门外者，大夫之事也。”注不同者，以其飨食在庙，严凝宜亲监视，不得言臣所掌，故注云大夫之事也。《乡饮酒》亨狗于堂东北者，非君礼，是臣於堂东北。不在外者，宜主人亲供，又法阳气之所始，故三者注皆不同也。 \\n 　 \\n 若与四方之宾燕，则公迎之于大门内，揖让升。四方之宾，谓来聘者也。自戒至於拜至，皆如《公食》，亦告馔具而后公即席。小臣请执幂、请羞者，乃迎宾也。 \\n  \\n [疏]“若与”至“让升”。○注“四方”至“宾也”。○释曰：云“自戒至於拜至，皆如《公食》”者，此燕用狗，彼用大牢；此戒宾再辞，彼三辞；至於卿大夫立位，皆不同。而云如《公食》者，谓除此之外如之。若然，依《公食》从首“使大夫戒，各以其爵，上介出请入告”已下，至“北面再拜稽首”，皆如之，馔具之等，不如之也。云“亦告馔具而后公即席。小臣请执幂、请羞者，乃迎宾也”者，言此者，欲见燕四方宾，此等依上文与燕己臣子同，亦不如《公食》。以其《公食》公无席，又无入庙之事，又《公食》无请执幂羞膳，故别言此也。 \\n 　 \\n 宾为苟敬，席于阼阶之西，北面。有脀，不哜肺，不啐酒。其介为宾。苟，且也，假也。主国君乡时，亲进醴于宾。今燕，又宜献焉。人臣不敢亵烦尊者，至此升堂而辞让，欲以臣礼燕，为恭敬也。於是席之如献诸公之位。言苟敬者，宾实主国所宜敬也。脀，折俎也。不哜啐，似若尊者然也。介门西北面，西上，公降迎上介以为宾，揖让升，如初礼。主人献宾、献公，既献苟敬，乃媵觚，群臣即位，如燕也。 \\n  \\n [疏]“宾为”至“为宾”。○注“苟且”至“燕也”。○释曰：云“主国君飨时，亲进醴于宾”者，谓行聘享讫，礼宾之时，君亲酌醴进于宾。若然，前有飨食，不言之者，飨礼亡，无以可言。食礼又无酒醴所献之事，故不言，而云飨时也。云“今燕，又宜献焉”者，案上燕己臣子，使宰夫为主人，知此亲献者，若不亲献，即同己臣子，宾何须辞之而为苟敬，故知君当亲献焉。云“至此升堂而辞让”者，若此时升堂，不辞即行燕宾之礼，故知辞之在初升堂时。云“欲以臣礼燕，为恭敬也”者，此谓在阼西，北面，故云“席之如诸公之位”也。云“言苟敬者，宾实主国所宜敬也”者，宾实主国所宜敬，但为辞让，故以命介为宾，不得敬之。今虽以介为宾，不可全不敬，於是席之於阼阶西，且敬也，故云苟敬也。云”不哜啐，似若尊者然也”者，案此《燕礼》与《大射》、《乡射》皆不哜啐，是诸公如乡礼，今聘卿在诸公之坐，亦不哜不啐，是为似若诸公尊者然也。云“介门西北面，西上”者，约《聘礼》而知也。云“公降迎上介以为宾，揖让升，如初礼”者，此如上文，燕己臣子以大夫为宾者，同故云如初礼也。云“主人献宾、献公，既献苟敬，乃媵觚”者，若上燕己臣子之时，献宾、献公既，即媵觯以酬宾，但苟敬之。前宜有荐、有俎，实与君同，明知献公后即献苟敬，乃可酬宾也。云“群臣即位，如燕”者，如上燕已臣子同。若然，群臣不待迎宾入，乃从君入者，以其皆蒙献酬，故因其先至寝门，故小臣引之即入，不待宾入后也。 \\n 　 \\n 无膳尊，无膳爵。降尊以就卑也。 \\n [疏]“无膳尊无膳爵”。○注“降尊以就卑”。○释曰：《郊特牲》云：“三献之介，君专席而酢焉，此降尊以就卑也。”注云：“三献，卿大夫来聘，主君飨燕之，以介为宾，宾为苟敬，则彻重席而受酢也。专犹单也。”彼与此事同，故郑引彼经以证此。燕己臣子，不见有君亲受宾酢。若燕异国臣子，得有专席，受酢者献卿大夫之后，依次各为此三人举旅。献士之后，宾乃媵觯於公，宾取所媵觯为士举旅，应以为酢君，君专席而受之也。 \\n 　 \\n 与卿燕则大夫为宾，与大夫燕亦大夫为宾。不以所与燕者为宾者，燕为序欢心，宾主敬也。公父文伯饮南宫敬叔酒，以路堵父为客，此之谓也。君恒以大夫为宾者，大夫卑，虽尊之，犹远于君。今文无则，下无燕。 \\n  \\n [疏]“与卿”至“为宾”。○注“不以”至“无燕”。○释曰：此谓与已臣子燕法。若与异国宾燕，皆用上介为宾，如上说也。云“公父文伯”已下，是《鲁语》文。此三人皆鲁大夫，自相燕法。云“此之谓也”者，此谓不使所为燕者为宾之义。云“君恒以大夫为宾者，大夫卑，虽尊之，犹远於君”者，案《礼记·燕义》云：“不以公卿为宾，而以大夫为宾，为疑也，明嫌之义也。”注云：“公卿尊矣，复以为宾，则尊与君大相近。”是不用公卿为宾，恐逼君用大夫为宾。虽尊之，犹远於君，不畏逼君也。 \\n 　 \\n 羞膳者与执幂者，皆士也。尊君也。膳宰卑於士。 \\n [疏]“羞膳”至“士也”。○注“尊君”至“於士”。○释曰：经直云请执幂与羞膳，不辨其人，故记人言之。云“尊君也，膳宰卑於士”者，言膳宰，别小膳宰也，以其下云“羞卿者小膳宰”，明於君者，士也，士尊於小膳宰也。若然，士则膳宰之长者，故下注“小膳宰”云“膳宰之佐也”。 \\n 　 \\n 羞卿者，小膳宰也。膳宰之佐也。若以乐纳宾，则宾及庭，奏《肆夏》。宾拜酒，主人答拜而乐阕。公拜受爵而奏《肆夏》，公卒爵，主人升受爵以下而乐阕。《肆夏》，乐章也，今亡。以锺鑮播之，鼓磬应之，所谓金奏也。记曰“入门而县兴”，“示易以敬也”。卿大夫有王事之劳，则奏此乐焉。 \\n  \\n [疏]“若以”至“乐阕”。○注“肆夏”至“乐焉”。○释曰：自此尽“若舞则勺”，论臣子有王事之劳与之燕之事。云“若”者，不定之辞，以其常燕已臣子无乐，王事之劳，或有或无，故言若也。云“《肆夏》，乐章也，今亡”者，郑注《锺师》云：“《九夏》皆《诗》篇名，《颂》之族类也。此歌之大者，载在乐章。乐崩亦从而亡。是以《颂》不能具也。”云“以锺鑮播之，鼓磬应之”者，《锺师》云“掌金奏”，郑注云：“击金以为奏乐之节。金谓锺及镈。”又云：“凡乐事以锺鼓奏《九夏》。”郑注云：“先击锺，次击鼓。”是奏《肆夏》时有锺、鑮、鼓、磬。彼经注虽不言磬，但县内有此四者，故郑兼言磬也。言“所谓金奏也”者，所谓《锺师》掌金奏也。云“记曰”者，此郑引二记之文。何者？云“入门而县兴”，是《仲尼》之文。《仲尼燕居》云：“两君相见，揖让而入门，入门而县兴，揖让而升堂，升堂而乐阕。”《郊特牲》云：“宾入大门而奏《肆夏》，示易以敬也。”必引二记文者，以燕在寝，宾及庭、及寝庭，与《仲尼燕居》入门而县兴事相类，故引之，证宾及庭乐作之义也。此《肆夏》以金奏之，故引《郊特牲》示易以敬，证用《肆夏》之义也。不取宾入大门者，大门非寝门故也。云“卿大夫有王事之劳，则奏此乐焉”，知者，以发首陈君与臣子常燕，及聘使之臣燕，次论四方宾燕，今此言宾及庭奏《肆夏》，则非寻常大夫为宾。与宰夫为主人相对者，谓若宾为苟敬四方宾之类，特奏《肆夏》，其事既重，若非有王事之劳，何以致此。故知是臣有王事之劳者，乃奏此乐也。 \\n 　 \\n 升歌《鹿鸣》，下管《新宫》，笙入三成。《新宫》，《小雅》逸篇也。管之入三成，谓三终也。 \\n  \\n [疏]“升歌”至“三成”。○注“新宫”至“终也”。○释曰：《鹿鸣》不言工，歌《新宫》不言笙，奏而言升歌、下管者，欲明笙奏异於常燕，常燕即上所陈四节是也。今工歌《鹿鸣》三终，与笙奏全别，故特言。下管《新宫》，乃始笙入三成者，止谓笙奏《新宫》三终，申说“下管”之义。云“《新宫》，《小雅》逸篇也”，知在《小雅》者，以配《鹿鸣》，而言《鹿鸣》是《小雅》，明《新宫》，《小雅》可知。 \\n 　 \\n 遂合乡乐。乡乐，《周南》、《召南》六篇。言遂者，不閒也。 \\n 若舞，则《勺》。《勺》，《颂》篇，告成《大武》之乐歌也。其《诗》曰：“於铄王师，遵养时晦。”又曰：“实维尔公允师。”既合乡乐，万武而奏之，所以美王侯，劝有功也。 \\n  \\n [疏]“若舞则勺”。○注“勺颂”至“功也”。○释曰：言“若”者，或为之舞，或不为之舞，在於君意，故以不定而言。云“舞则《勺》”者，谓为之舞，则歌《勺》诗以为曲。云“《勺》、《颂》篇，告成《大舞》之乐歌也”者，《勺》诗序文。云“其《诗》曰：‘於铄王师，遵养时晦’”者，铄，美也，言於呼美武王之师；遵，循也，循养晦昧之，纣三分天下犹服事於殷。又曰“实维尔公允师”者，公事允信也，言武王伐纣，实维汝武王之事，信得用师之道。云“既合乡乐”者，以文承合乡乐之下，故知既合乡乐也。云“万舞而奏之”者，释经舞时，作周万舞之舞，而奏《勺》诗。宣八年《公羊传》云：“壬午，犹绎，万八去籥。”《传》曰：“万者何？干舞也。”谓秉干舞以奏《勺》诗也。云“所以美王侯，劝有功也”者，天子诸侯作之，是美王侯，亦所以劝有功也。 \\n 　 \\n 唯公与宾有俎。主於燕，其馀可以无俎。 \\n [疏]“唯公与宾有俎”。○注“主於”至“无俎”。○释曰：主於燕其馀可以无俎者，对《大射》辨尊卑，公卿皆有俎，其牲用狗则同。 \\n 　 \\n 献公，曰：“臣敢奏爵以听命。”授公释此辞，不敢必受之。 \\n [疏]“献公”至“听命”。○注“授公”至“受之”。○释曰：谓若主人献公，宾媵觯於公，虽非献，亦释此辞也。 \\n 　 \\n 凡公所辞，皆栗阶。栗，蹙也，谓越等急趋君命也。 \\n 凡栗阶，不过二等。其始升，犹聚足连步。越二等，左右足各一发而升堂。 \\n  \\n [疏]“凡栗阶不过二等”。○注“其始”至“升堂”。○释曰：凡堂及阶，尊者高而多，卑者庳而少。案《礼器》云：“天子之堂九尺，诸侯七尺，大夫五尺，士三尺。”《士冠礼》“降三等受爵弁”，郑注云：“降三等，下至地。”则士三等阶。以此推之，则一尺为一阶，大夫五尺，五等阶；诸侯七尺，七等阶；天子九尺，九等阶可知。今云“凡栗阶不过二等”，言“凡”，则天子九等已下，至士三等皆有栗阶之法。栗阶不过二等，据上等而言。故郑云“其始升犹聚足连步”，一也。故《曲礼》云：“涉级聚足，连步以上。”郑注云：“涉等聚足，谓前足蹑一等，后足从之并。连步，谓足相随不相过也。”此即聚足，一也。天子已下，皆留上等为栗阶，左右足各一发而升堂。其下无问多少，皆连步。《杂记》云：“主人之升降散等。”郑注云：“散等，栗阶。”则栗阶亦名散等。凡升阶之法有四等：连步，一也；栗阶，二也；历阶，三也，历阶谓从下至上皆越等，无连步，若《礼记·檀弓》云“杜蕢入寝，历阶而升”是也；越阶，四也。越阶谓左右足越三等，若《公羊传》云“赵盾避灵公，躇阶而走”是也。 \\n 　 \\n 凡公所酬，既拜，请旅侍臣。既拜，谓自酌升拜时也。摈者阼阶下告于公，还西阶下告公许。旅，行也，请行酒于群臣。必请者，不专惠也。 \\n  \\n [疏]“凡公”至“侍臣”。○注“既拜”至“惠也”。○释曰：云“既拜，谓自酌升拜时也”者，此即上宾得君酬酒饮讫，自酌降拜，升时请旅侍臣。云“摈者阼阶下告于公，还西阶下告公许。旅，行”者，此约《大射》而知也。 \\n 　 \\n 凡荐与羞者，小膳宰也。谓於卿大夫以下也。上特言羞卿者、小膳宰者，欲绝於宾。羞宾者亦士。 \\n  \\n [疏]“凡荐”至“宰也”。○注“谓於”至“亦士”。○释曰：云“谓於卿大夫以下”者，以其执幂与羞膳，於君是士，则知此“凡”者，於卿大夫也。云“上特言羞卿者小膳宰者，欲绝於宾。羞宾者亦士”者，郑意於此言凡，总卿大夫，於文足矣。上文君下特言“羞卿者小膳宰”者，欲见直言君，不须言宾，以其宾之荐俎与君同，明羞膳亦与君同，不使小膳宰，故云欲绝於宾，为羞宾者亦士也。 \\n 　 \\n 有内羞。谓羞豆之实，酏食糁食，羞笾之实，糗饵粉餈。 \\n [疏]“有内羞”。○注“谓羞”至“粉餈”。○释曰：云“谓羞豆之实，酏食糁食”者，《天官·醢人》云：“羞豆之实，酏食糁食。”郑注云：“酏，〈食衍〉也。”《内则》曰：“取稻米，举糔溲之，小切狼臅膏，以与稻米为〈食衍〉。”又曰：“糁取牛、羊、豕之肉，三如一，小切之，与稻米，稻米二，肉一，合以为饵，煎之。”是也。云“羞笾之实，糗饵粉餈”者，《笾人职》云：“羞笾之实，糗饵、粉餈。”郑注云：“此二物者粉稻米、黍米所为也。合蒸曰饵，饼之曰餈。糗者，捣粉熬大豆为之，为饵，餈之，黏著以粉之耳。饵言糗，餈言粉，互相足。”是也。糗熬之，亦粉之，其粉捣之，亦糗之，是互相足也。 \\n 　 \\n 君与射，则为下射，袒朱襦，乐作而后就物。君尊。小臣以巾授矢，稍属。君尊，不搢矢。不以乐志。辟不敏也。既发，则小臣受弓以授弓人。俟复发也。不使大射正，燕射轻。上射退于物一笴，既发，则答君而俟。答，对。 \\n  \\n 若饮君，燕，则夹爵。谓君在不媵之党，宾饮之如燕媵觚，则又夹爵。 \\n  \\n [疏]“若饮君燕则夹爵”。○释曰：“夹爵”者，将饮君，先自饮，及君饮讫，又自饮，为夹爵。 \\n 　 \\n 君在，大夫射，则肉袒。不纁襦，厌於君。 \\n [疏]注“不纁襦厌於君”。○释曰：《乡射》记大夫对士射，袒纁襦，此对君，肉袒，故云“厌於君”也。 \\n 　 \\n 若与四方之宾燕，媵爵，曰：“臣受赐矣，臣请赞执爵者。”受赐，谓公卿者酬之，至燕，主人事宾之礼杀，宾降洗，升媵觯于公，答恩惠也。 \\n  \\n [疏]“若与”至“爵者”。○注“受赐”至“惠也”。○释曰：谓公取二大夫所媵觯上者以酬宾是也。云“宾降洗，升媵觯于公”者，谓上献士讫，宾媵觯于公，是答恩惠也。 \\n 　 \\n 相者对曰：“吾子无自辱焉。”辞之也。对，答也。亦告公，以公命答之也。 \\n  \\n 有房中之乐。弦歌《周南》、《召南》之诗，而不用锺磬之节也。谓之房中者，后夫人之所讽诵，以事其君子。 \\n  \\n [疏]“有房中之乐”。○注“弦歌”至“君子”。○释曰：云“弦歌《周南》、《召南》之诗，而不用锺磬之节”者，此文承四方之宾，燕下而云“有”，明四方之宾而有之。知“不用锺磬”者，以其此《二南》本后夫人侍御于君子，用乐师，是本无锺磬。今若改之而用锺磬，当云有房中之奏乐，今直云“有房中之乐”，明依本无锺磬也。若然，案《磬师》云：“教缦乐，燕乐之锺磬。”注云：“燕乐，房中之乐，所谓阴声也。二乐皆教其锺磬。”房中乐得有锺磬者，彼据教房中乐，待祭祀而用之，故有锺磬也。房中及燕，则无锺磬也。 \\n 　"}
{"章节": "卷十六 大射第七", "正文": "卷十六大射第七 \\n  \\n  \\n 　 \\n 　 \\n [疏]《大射》第七。○郑《目录》云：“名曰大射者，诸侯将有祭祀之事，与其群臣射以观其礼。数中者，得与於祭；不数中者，不得与於祭。射义於五礼属嘉礼。《大戴》此第十三，《小戴》及《别录》皆第七。”○释曰：云诸侯将有祭祀之事以下，交出於《射义》。 \\n 　 \\n 大射之仪。君有命戒射。将有祭祀之事，当射，宰告於君，君乃命之。言君有命，政教宜由尊者。 \\n  \\n [疏]“大射”至“戒射”。○注“将有”至“尊者”。○释曰：自此尽“西纮”，论射前预戒诸官，及张侯设乐悬之事。不言“礼”、言“仪”者，以射礼盛，威仪多，故以仪言之。是以《射义》云：“孔子曰：射者何以射？何以听？循声而发，发不失正鹄者，其唯贤者乎！若夫不肖之人，则彼将安能以中。”是其射容难，故称仪也。云“将有祭祀之事，当射”者，按《射义》云：“天子将祭，必先习射於泽。泽者，所以择士也。已射於泽，而后射於射宫。射中者得与於祭，不中者不得与於祭。”是其将祭必射也。云“宰告於君，君乃命之”者，郑意不云宰戒百官者，宰先告君，君之使戒，乃戒，即云戒百官是也。云“言君有命，政教宜由尊者”，其经云“戒射”，此戒亦政教之类，故以政教言之也。 \\n 　 \\n 宰戒百官有事於射者。宰，於天子冢宰，治官卿也。作大事，则掌以君命，戒於百官。 \\n  \\n [疏]“宰戒”至“射者”。○注“宰於”至“百官”。○释曰：按《周礼·大宰职》云：“掌百官之誓戒。”此言宰戒百官，其事同，故郑以天子冢宰言之也。其实诸侯兼官，无冢宰，立地官司徒以兼之，故《聘礼》云“宰命司马”，注云：“宰，上卿贰，君事者也。诸侯谓司徒为宰。”是诸侯立司徒兼冢宰之事也。言“大事，则掌以君命，戒於百官”者，《周礼·大宰职》云：“作大事则戒于百官，赞王命。”是郑之所引，以证宰戒之事也。 \\n 　 \\n 射人戒诸公、卿、大夫射。司士戒士射与赞者。射人掌以射法治射仪，司士掌国中之士，治凡其戒命，皆司马之属也。殊戒公卿大夫与士，辨贵贱也。赞，佐也，谓士佐执事不射者。 \\n  \\n [疏]“射人”至“赞者”。○注“射人”至“射者”。○释曰：上文宰官尊，总戒。此射人司士，色别重戒之。谓若《天官·冢宰》戒百官宗伯、大司寇之等，重戒也。云“射人掌以射法治射仪”者，《夏官·射人》文。云“司士掌国中之士，治凡其戒令”者，此《司士职》文。云“国中之士”，彼士总公卿大夫士而言，此射人巳戒公卿大夫，则司士戒士赞者，唯有士不兼，大夫已上不同者，断章取义，故与本职不同也。云“皆司马之属也”者，射人、司士皆属司马，故云司马属也。此上下文所云戒者，皆谓祭前旬有一日，知者，《祭统》云：“先期旬有一日，宫宰宿夫人，夫人亦散斋七日，致斋三日。”若然，卜及戒皆在旬有一日，是《大宰》云：“前期十日，帅执事而卜日。遂戒。”注云：“前期，前所诹之日也。十日，容散斋七日，致斋三日。”其天子又有天地及山川、社稷、宗庙，诸侯直有境内山川、社稷、宗庙，卜日及戒皆同也。按《郊特牲》云：“卜郊，受命于祖庙，作龟于祢宫。”卜之日，王立于泽亲听。《誓命》又云：“献命库门之内，戒百官也。大庙之命，戒百姓也。”注云：“王自泽宫而还，以誓命重相申敕也。”王自此还斋路寝之室。若然，卜日在泽宫，又至射宫，皆同在旬有一日，空十日，故后日乃斋也。 \\n 　 \\n 前射三日，宰夫戒宰及司马。射人宿视涤。宰夫，冢宰之属，掌百官之徵令者。司马，於天子政官之卿，凡大射则合其六耦。涤，谓溉器，埽除射宫。 \\n  \\n [疏]“前射”至“视涤”。○注“宰夫”至“射宫”。○释曰：此宰夫戒是再戒之宿，不云“宿”者，辟下宿视涤。何者？宰夫戒是申戒，下宿是夕宿，是以《宗伯》云：“凡祀大神、享大鬼、祭大示，帅执事而卜日宿，视涤濯。”注云：“宿，申戒也。”此前有射人戒，是七日前期。此宰夫戒是申戒，又知宿是夕宿者，以戒宿同文。明不同日，以其上云前射三日戒，明此非三日，是前一日矣。云“宰夫，冢宰之属”者，按《大宰》云：“小宰中大夫二人，宰夫下大夫四人。”属冢宰，故云冢宰之属。云“掌百官之徵令”者，《宰夫职》文。云“司马，於天子政官之卿”者，《小宰职》云“四曰司马，其属六十，掌邦政”是也。云“凡大射则合其六耦”者，《大司马职》云：“若大射，合诸侯之六耦。”是将祭而射，故使诸侯为耦。若其馀射，则卿大夫以下为耦也。云“涤，谓溉器，埽除”者，以其诸侯射，先行燕礼，不视涤器，明涤器是射器，及埽除射宫也。 \\n 　 \\n 司马命量人量侯道与所设乏以貍步：大侯九十，参七十，干五十。设乏，各去其侯西十、北十。量人，司马之属，掌量道巷涂数者。侯，谓所射布也。尊者射之以威，不宁侯，卑者射之以求为侯。量侯道，谓去堂远近也。容谓之乏，所以为获者之御矢。貍之伺物，每举足者，止视远近，为发必中也。是以量侯道取象焉。《乡射》记曰：“侯道五十弓。”《考工记》曰“弓之下制六尺”，则此貍步六尺明矣。大侯，熊侯，谓之大者，与天子熊侯同。参读为糁，糁，杂也，杂侯者，豹鹄而麋饰，下天子大夫也。干，读为犴，犴侯者，犴鹄犴饰也。大夫将祭，於己射麋侯，士无臣，祭不射。 \\n  \\n [疏]“司马”至“北十”。○注“量人”至“不射”。○释曰：云“量人，司马之属，掌量道巷涂数者”，《量人职》文。量人属司马，故云司马之属也。云“侯，谓所射布也”者，以其三侯皆以布，以皮为鹄，旁又饰以皮也。云“尊者射之以威，不宁侯”者，即《梓人》云“毋或若汝不宁侯，不属于王所，故抗而射汝”是也。云“卑者射之以求为诸侯”者，《射义》云“故天子之大射，谓之射侯。射侯者，射为诸侯也。射中则得为诸侯，射不中则不得为诸侯”是也。“容谓之乏”所以为获者之御矢者，此云“乏”，《周礼·射人》云“容”，所以为获者之御矢，解容乏之义。以其容身，故得御矢。言乏，矢於此乏匮不去也。云“则此貍步六尺明矣”，郑云此者，阴破先郑，故先郑注《射人》貍步谓一举足为步，於今为半步，故郑注彼亦引弓之下制六尺以非之也。云“大侯，熊侯，谓之大者，与天子熊侯同”者，《司裘职》云：“王大射则共虎侯、熊侯、豹侯，设其鹄。诸侯则共熊侯、豹侯。”彼畿内诸侯二侯，以熊侯为首，此畿外诸侯三侯，与天子同。不得与天子同其大射时所用物，宜与畿内诸侯同用熊，又与天子熊侯同，故云大侯也。云“参读为糁，糁，杂也，杂侯者，豹鹄而麋饰，下天子大夫也”者，《司裘》云：“卿大夫则共麋侯。”此则以豹皮为鹄，以麋饰其侧，不用纯麋，是下天子大夫也。必知以豹为鹄，以麋为饰者，天子卿大夫用麋侯，诸侯卿大夫亦用麋侯，并据己家用之。若助祭，亦射君之第二侯，明君之第二侯用麋饰其侧，侯以饰得名。又畿内诸侯第二侯用豹为鹄，故知畿外诸侯亦以豹皮为鹄可知。云“干，读为犴，犴侯者，犴鹄犴饰也”者，亦取捷黠意。“大夫将祭，於己射麋侯”者，《司裘》云：“卿大夫共麋侯。”是天子卿大夫。以《孝经》云：“大夫有争臣三人。”以有臣，故将祭得大射择士。郑言此者，以己射用麋侯，又见助君祭，亦射君之麋侯。云“士无臣，祭不射”者，《孝经》云“士有争友”，不言臣，以仆隶为友。《司裘》卿大夫下不言士，故祭不言士大射。若然，士有宾射、燕射，不得大射，虽不得大射，得与君宾射，故《射人》注不言士者，此与诸侯之宾射，士不与也。若然，诸侯之士亦然也。 \\n 　 \\n 遂命量人、巾车张三侯，大侯之崇，见鹄於参，参见鹄於干干，不及地武。不系左下纲。设乏，西十、北十。凡乏用革。巾车，於天子、宗伯之属，掌装衣车者，亦使张侯。侯，巾类。崇，高也。高必见鹄。鹄，所射之主。《射义》曰：“为人君者以为君鹄，为人臣者以为臣鹄，为人父者以为父鹄，为人子者以为子鹄。”言射中此乃能任己位也。鹄之言较，较，直也，射者所以直己志。或曰：鹄，鸟名，射之难中，中之为俊，是以所射於侯取名也。《淮南子》曰：“鳱鹄知来。”然则所云正者正也，亦鸟名。齐、鲁之閒，名题肩为正。正、鹄皆鸟之捷黠者。《考工记》曰：“梓人为侯，广与崇方，参分其广而鹄居一焉。”则大侯之鹄方六尺，糁侯之鹄方四尺六寸大半寸，犴侯之鹄方三尺三寸少半寸。及，至也。武，迹也。中人之足，长尺二寸，以犴侯计之，糁侯去地一丈五寸少半寸，大侯去地二丈二尺五寸少半寸。凡侯北面，西方谓之左。前射三日，张侯设乏，欲使有事者豫志焉。 \\n  \\n [疏]“遂命”至“用革”。○注“巾车”至“志焉”。○释曰：上文直命量人量侯道，及乏远近之处，此经论张侯高下之法也。云“设乏西十北十”者，《乡射》云：“乏参侯道，居侯党之一，西五步。”注云：“此乏去侯北十丈，西三丈。”云西十北十，则西与北皆六丈，不得为三分居侯党之一者，以其三侯入堂深故也。若然，此三侯之下总云西十北十，则三侯之乏皆西十北十矣。西亦六丈者，以三侯恐矢扬伤人，与一侯亦异也。云“巾车，於天子、宗伯之属”者，《周礼》巾车属宗伯，故云宗伯之属也。云“掌装衣车”者，天子五路：木路无革鞔，革路有革无异饰，玉路、金路、象路有革鞔，又有玉金象为饰。孤乘夏篆，卿乘夏缦，皆以物为饰，故云装衣车者也。云“侯，巾类”者，侯亦有饰，故《乡射》记云“凡画者丹质”，及正鹄之饰，故云巾类也。引《射义》者，欲证射以鹄为主也。云“鹄之言较，较，直也，射者所以直己志”，并下注云“然则所云正者正也”，此取《射义》解之，故《射义》云射者“内志正，外体直，然后持弓矢审固”，注云“内正外直，正鹄之名出自此”是也。云“或曰：鹄，鸟名，射之难中，中之为俊，是以所射於侯取名也”，并下云“正，亦鸟名。齐、鲁之閒名题肩为正。正、鹄皆鸟之捷黠者”，郑以正鹄之名有此二义，故两解之也。云“《考工记》：‘梓人为侯，广与崇方，参分其广而鹄居一焉’”者，三等皆高广等，引之者，郑欲解经见鹄之义，故先知侯鹄广狭尺寸也。云“则大侯之鹄方六尺”者，以侯道九十弓，弓取二寸，二九十八，侯中丈八尺，三分其侯而鹄居一，故知鹄方六尺也。云“糁侯之鹄方四尺六寸大半寸”者，以侯道七十弓，弓取二寸，则侯中丈四尺，三分其侯，鹄居其一，丈四取丈二，三分得四尺，又於二尺之内取尺八寸又得六寸，又二寸，一寸为三分，总六分，取二分，二分於三分为三分寸之二，三分寸之二即是大半寸，故云糁侯之鹄方四尺六寸大半寸也。云“犴侯之鹄方三尺三寸少半寸”者，犴侯侯道五十弓，弓取二寸，则侯中方一丈，三分其侯，鹄居一焉，一丈且取九尺得三尺，一尺取九寸得三寸，一寸分为三分得一分，则是三分寸之一，三分寸之一则是少半寸，故云犴侯之鹄方三尺三寸少半寸也。云“中人之足，长尺二寸”者，无正文，以目验而知。云“以犴侯计之”者，以大侯、糁侯高下无文，犴侯云下纲不及地武，则犴侯下纲去地尺二寸，以是从犴侯计之也。犴侯侯中一丈，上下躬及上下舌各二尺，合八尺，是丈八尺矣。又下不及地尺二寸，则犴侯上纲去地丈九尺二寸也。糁侯侯中丈四尺，中上、中下各四尺，得八尺，并之二丈二尺也。鹄居侯中三分之一，则鹄下亦有四尺六寸大半寸，通躬身四尺为八尺六寸三分寸之二矣。张法，糁鹄下畔与犴侯之上纲齐，所谓见鹄於犴。自馀糁侯鹄下畔八尺六寸大半寸，在掩犴侯亦如之。犴侯上犴本去地丈九尺二寸，直掩八尺，上有一丈一尺二寸在，复掩六寸，上有一丈六寸在，复掩三分寸二，唯有一丈五寸三分寸一在。少半寸者，即三分寸一也。言大半寸者，即三分寸二也。故知“糁侯下纲去地一丈五寸少半寸”也。大侯中丈八尺，中之上下各四尺，即八尺矣。中方丈八尺，更加八尺，二丈六尺也。“糁侯去地丈五寸少半寸”，本上纲下纲相去二丈二尺，其举也上纲去地三丈二尺五寸少半寸也。大侯鹄下畔与糁侯上纲齐，所谓见鹄於糁也。侯中丈八尺，三分之则鹄下亦有六尺，下躬身四尺，一丈矣，则大侯自鹄以下掩糁侯一丈也。自一丈以下犹有二丈二尺五寸少半寸在，是大侯下纲去地亦然，故注於此数也。云“前射三日，张侯设乏”，知“三日”者，前文云前射三日，下云“乐人宿县”，下云“厥明”，自前射三日以后，论事不著异日，故知张侯与设乏同是射前三日矣。 \\n 　 \\n 乐人宿县于阼阶东，笙磬西面，其南笙锺，其南鑮，皆南陈。笙犹生也。东为阳中，万物以生。《春秋传》曰：“大蔟所以金奏，赞阳出滞，沽洗所以脩絜百物，考神纳宾。”是以东方锺磬谓之笙，皆编而县之。《周礼》曰：“凡县锺磬，半为堵，全为肆。”有锺有磬为全。鑮如锺而大，奏乐以鼓鑮为节。 \\n  \\n [疏]“乐人”至“南陈”。○注“笙犹”至“为节”。○释曰：云“东为阳中，万物以生”者，阳气起於子，盛於午，故东方为阳中也。万物以生，以其正月三阳生，大蔟用事，故万物生焉。云“《春秋传》”者，是《外传》伶州鸠对周景王辞。引之者，证锺磬为笙之事。“大蔟”者，寅上候气之管，度律均锺，金即锺也，故奏之所以赞阳出滞。云“姑洗所以脩絜百物，考神纳宾”者，亦据度律均锺，姑洗在辰，三月百物脩絜而出，考神纳宾，谓祭祀而有助祭之宾客。但东方阳管唯有此二律，故据此二律言之，是以名东方锺磬为笙也。云“皆编而县之”者，言皆者，欲解磬非应律之物，与锺同言之者，以其鑮与鼓虽同西面，与锺同，不编之。而磬与锺同十六枚而在一虡，与锺同编又同宫，故兼言磬。是以《磬师职》云：“掌教击磬，击编锺。”注云：“磬亦编於锺。言之者，锺有不编，不编者，锺师击之。”是其磬与锺编之。此东方云笙而西方言颂者，以其夷则、无射主西方，成功收藏，故称颂。颂者，美盛德之形容，故云颂也。但天有十二次，地有十二辰，按《书传》云：“天子出撞黄锺之锺，右五锺皆应，入刚撞蕤宾之锺，左五锺皆应。”左右云五，则除黄锺、蕤宾并为阳，而应锺、林锺已西为右五也，大吕、中吕已东为左五也。云“《周礼》曰：‘凡县锺磬，半为堵，全为肆’”者，《周礼·小胥职》文。鼓鑮亦县，而直言锺磬者，据编县者为文。鼓鑮笋虡之上，各县一而已，不编之。郑彼注云“半之”者，谓诸侯之卿大夫士也，诸侯之卿大夫半天子之卿大夫。天子之卿大夫判县，东西各有锺磬，是全之为肆。诸侯卿大夫虽同判县，半天子卿大夫，取一相锺磬分为两相，西县锺，东县磬。而天子之士特县，直东有锺磬，且是全之为肆。诸侯之士直特县，半天子之士，县磬而已，或於阶閒，或於东方。又天子宫县，四面皆有，诸侯轩县，阙南面，面皆有锺磬鑮，及鼓具有也。卿大夫士皆无鑮者，若有鑮，则诸侯臣半天子臣，不得具，是以阙之。云“鑮如锺而大”者，《特牲》注亦云：“鑮如锺而大。”并据《国语》而注之。以言鑮形如锺而复大，以大，故特一县，不编之也。云“奏乐以鼓鑮为节”者，按《周礼·鑮师》云：“掌金奏之鼓。”注云：“谓主击晋鼓，以奏其锺鑮也。”以此言之，则先击鼓，后击锺鑮，皆是与乐为节，故郑注以鼓鑮为节，不言锺磬，已注解，故不言也。 \\n 　 \\n 建鼓在阼阶西，南鼓。应鼙在其东，南鼓。建犹树也。以木贯而载之，树之跗也。南鼓，谓所伐面也。应鼙，应朔鼙也。先击朔鼙，应之。鼙，小鼓也。在东，便其先击小后击大也。鼓不在东县南，为君也。 \\n  \\n [疏]“建鼓”至“南鼓”。○注“建犹”至“君也”。○释曰：下西面、北面建鼓，皆言一。此建鼓不言一者，彼在本方，故须言一。见无他鼓，此鼓本东方以为君，故移来在北方，故异其文，不言一也。云“建犹树也。以木贯而载之，树之跗也”者，按《明堂位》云：“殷楹鼓，周县鼓。”注云：“楹为之柱贯中上出也。县，县之於簨虡也。”此云以木贯而载之，则为之柱贯中上出，一也。周人县鼓，今言建鼓，则殷法也，若醮用酒之类。主於射，略於乐，故用先代鼓。云“鼓不在东县南，为君”者，决下“一建鼓在其南，东鼓”者，为宾复不在东县北者，取顺君面故也。 \\n 　 \\n 西阶之西，颂磬东面，其南锺，其南鑮，皆南陈。一建鼓在其南，东鼓。朔鼙在其北。言成功曰颂。西为阴中，万物之所成。《春秋传》曰：“夷则所以咏歌九则，平民无忒。无射所以宣布哲人之令德，示民轨义。”是以西方锺磬谓之颂。朔，始也。奏乐先击西鼙，乐为宾所由来也。锺不言颂，鼙不言东鼓，义同，省文也。古文颂为庸。 \\n  \\n [疏]“西阶”至“其北”。○注“言成”至“为庸”。○释曰：言《春秋传》者，亦是《外传》文。云“咏歌九则”者，谓六府三事，九功之德是也。以此九则平民，使无差慝。云“无射所以宣布哲人之令德”者，哲人，谓后稷，后稷以稼穑之功成於季秋，先王之业，以农为本，故云示民轨义，谓轨法义理也。云“先击西鼙，乐为宾所由来也”者，解先击朔鼙之意，宾向外来，位在西，其乐主为乐宾，故先击朔鼙、应鼙应之也。云“锺不言颂，鼙不言东鼓，义同，省文也”者，决上东方言笙锺，应鼙言南鼓，此当言颂锺东鼓，义与上文同，亦合有，而不言者，省文也。云“古文颂为庸”者，此虽叠古文不从，亦通义，是《尚书》云：“笙庸以閒。”笙东方，锺磬西方。是庸亦功也，亦有成功之义也。 \\n 　 \\n 一建鼓在西阶之东，南面。言面者，国君於其群臣，备三面尔。无锺磬，有鼓而已。其为诸侯则轩县。 \\n  \\n [疏]“一建”至“南面”。○注“言面”至“轩县”。○释曰：云“言面者，国君於其群臣，备三面尔”者，言国君合有三面，为辟射位，又与群臣射，阙北面。无锺磬镈，直有一建鼓而已，故不言“南鼓”而言“南面”也。云“其为诸侯则轩县”者，若与诸侯飨燕之类，则依诸侯轩县，三面皆有鼓与锺磬镈。 \\n 　 \\n 簜在建鼓之閒。簜，竹也，谓笙箫之属，倚於堂。 \\n [疏]“荡在建鼓之閒”。○注“簜竹”至“於堂”。○释曰：按《禹贡》云：“筱簜既敷。”注云：“簜，竹。”故知此簜亦竹也。其器则管也，是以下云：“乃管《新宫》”，注云：“管，谓吹簜。”故知竹管也。按《小师职》注云：“管如笛而小，并两而吹之，今大予乐官有焉。”《尔雅》云：“大笙谓之巢，小者谓之和。”箫大者二十三管，长尺四寸，小者十六管，长尺二寸。大笙十九簧，小者十三簧。若然，笙、箫与管器异，以其皆用竹，故云笙箫之属也。云“倚於堂”者，管拟吹之，不倚在两建鼓閒者，以不得倚於鼓，故知倚於堂也。 \\n 　 \\n 鼗倚于颂磬西纮。鼗如鼓而小，有柄。宾至，摇之以奏乐也。纮，编磬绳也，设鼗於磬西，倚于纮也。《王制》曰：“天子赐诸侯乐，则以祝将之。赐伯、子、男乐，则以鼗将之。” \\n  \\n [疏]“鼗倚”至“西纮”。○注“鼗如”至“将之”。○释曰：知“鼗如鼓而小”者，按《那》诗云：“猗与那与，置我鼗鼓。”《传》云：“猗，叹辞。那，多也。郑读置为植。植鼗鼓者，为楹贯而树之，美汤受命伐桀定天下，而作护乐，故叹之多。其改夏之制，乃始植我殷家之乐，鼗与鼓也。鼗虽不植，贯而摇之，亦植之类。”以其殷人植鼓，以木贯之，而下有拊，鼗亦以木为柄而贯之，但手执而不植为异，故云亦植之类。鼗与鼓同文，是鼗如鼓而小也。知“有柄。宾至，摇之以奏乐”者，按《眡瞭职》云：“掌凡乐事播鼗，击颂磬、笙磬。”磬言击，鼗言播，播为摇之可知。鼗所以节乐，宾至乃乐作，故至宾至，摇之以奏乐也。云“纮，编磬绳也”者，纮若天子诸侯冕而朱纮用组之类。磬又编县之，用纮，故知纮编磬绳也。知“设鼗於磬西，倚於纮”者，以其锺磬皆面向东，人居其前西面，故知鼗在磬西，倚之於纮也。引《王制》者，证鼗为节乐之器，柷状如漆筒，中有椎，所以节乐，鼗亦节乐，柷大於鼗，故赐公侯乐则以柷将命，赐伯、子、男乐则以鼗将命，自馀乐器陈於外也。 \\n 　 \\n 厥明，司宫尊于东楹之西，两方壶，膳尊两甒在南，有丰。幂用锡若絺，缀诸箭。盖幂，如勺，又反之。皆玄尊。酒在北。膳尊，君尊也。后陈之，尊之也。丰以承尊也。说者以为若井鹿卢，其为字从豆，声，近似豆，大而卑矣。幂，覆尊巾也。锡，细布也。絺，细葛也。箭，筱也。为幂，盖卷辟，缀於筱，横之也。又反之，为覆勺也。皆玄尊，二者皆有玄酒之尊，重本也。酒在北，尊统於君，南为上也。唯君面尊，言专惠也。今文锡或作緆，絺或作绤，古文箭作晋。 \\n  \\n [疏]“厥明”至“在北”。○注“膳尊”至“作晋”。○释曰：自此尽“羹定”，论豫设尊洗具馔之事。案《礼记·燕义》，诸侯射先行燕礼，此以下至东陈，皆陈设器物，与《燕礼》同，但文有详略耳。云“说者以为若井鹿卢”者，鹿卢之形，即葬下棺，碑间重鹿卢之辈，今见井上竖柱夹之，以索绕而挽之是也。云其为字从豆声者，此谓上声下形之字，年和穀豆多有，故从豆为形也。“丰”者，承尊之器，象形也。是以丰年之字，下著豆，今诸经皆以承尊爵之，不用本字之，而用丰年之丰，故郑还旅丰字解之，故云其为字从豆为形，以为声也。云“近似豆，大而卑矣”者，既用豆为形，还近似笾豆之豆，举汉法而知。但豆口径尺，柄亦长尺，口径小而又高。此承尊之物，口足径各宜差宽，中央亦大，共高尺，比常豆而下，故云近似豆而卑。但斫一大木为之，取其安稳，此丰若在宗庙，或两君燕亦谓之坫，致爵在於上，故《论语》云“邦君为两君之好，有反坫”，郑注云“反坫，反爵之坫”是也。必用丰年之丰为坫者，以其时和年丰，万物成孰，粢盛丰备，以共郊庙，神歆其祀，祝嘏其福，至《乡饮酒》、《乡射》、《燕礼》、《大射》，或君与臣下及四方之宾燕，家富民足，人情优暇，旨酒嘉肴，盈尊满俎，於以讲道论政，既献酬侑酢，至无筭爵，行礼交乐，和上下相欢，劝饮为乐故也。云“锡，细布也”者，《丧服记》曰：“锡者，十五升抽其半。无事其缕，有事其布，曰锡。”故知锡是细布也。谓之锡者，治其布使之滑易也。云“唯君面尊”者，《玉藻》文，注云：“面，向也。”彼谓人君燕臣子，专其恩惠，此《大射》亦谓人君燕臣下，与彼是同专惠之道，故皆尊鼻向君。云“言专惠”者，决《乡饮酒》尊于房户之閒，宾主夹之，不得专惠故也。 \\n 　 \\n 尊士旅食于西鑮之南，北面，两圜壶。旅，众也。士众食未得正禄，谓庶人在官者。圜壶，变於方也。贱无玄酒。 \\n  \\n [疏]“尊士”至“圜壶”。○注“旅众”至“玄酒”。○释曰：前设县时，鑮南更有一建鼓。今设尊不应在鼓北，而云鑮南者，其实在鼓南门西，北面，与《燕礼》同。而云鑮南者，遥继鑮而言，必继鑮者，乐以县为主故也。 \\n 　 \\n 又尊于大侯之乏东北，两壶献酒。为隶仆人、巾车、糁侯犴侯之获者。献读为沙，沙酒浊，特泲之，必摩沙者也。两壶皆沙酒。《郊特牲》曰：“汁献涚于醆酒。”服不之尊，俟时而陈於南，统於侯，皆东面。 \\n  \\n [疏]“又尊”至“献酒”。○注“为隶”至“东面”。○释曰：知“为隶仆人、巾车、糁侯犴侯之获”者，以其此人皆有功，又下文以此尊献之，故知也。知“沙酒浊”者，以五齐从下向上差之，醍沈清於泛醴，鬯郁又在五齐之上，故知沙酒浊也。云“特泲之，必摩沙者也”者，此解名沙酒之意。云“《郊特牲》曰：汁献涚于醆酒”者，此以五齐中取醆酒，盎齐泲郁鬯之事。献，沙也，泲郁鬯之时，和盎齐以手摩沙，出其香汁，涚清也，泲之使清也。此为隶仆以下卑贱之人而献郁鬯者，此所得献，皆因祭侯，谓侯之神，故用郁鬯也。云“服不之尊，俟时而陈於南，统於侯，皆东面”，知此不为大侯服不设者，案下文云“服不之尊东面南上”，故郑云：“俟时而陈於南。”统於侯，皆东面也。 \\n 　 \\n 设洗于阼阶东南，罍水在东，篚在洗西，南陈。设膳篚在其北，西面。或言南陈，或言西面，异其文也。 \\n  \\n [疏]“设洗”至“西面”。○注“或言”至“文也”。○释曰：云“异其文也”者，洗篚言南陈，亦西面，膳篚言西面，亦南陈，其实所从言异，尊君故也。 \\n 　 \\n 又设洗于获者之尊西北，水在洗北，篚在南，东陈。亦统於侯也。无爵，因服不也。有篚，为奠虚爵也。服不之洗，亦俟时而陈於其南。 \\n  \\n [疏]“又设”至“东陈”。○注“亦统”至“其南”。○释曰：云“亦统於侯也”者，前设尊两献酒，亦云“服不之尊”，俟时而陈於南，统於侯。今此设篚在南，后设服不之洗在南，亦统於侯。 \\n 　 \\n 小臣设公席于阼阶上，西乡。司宫设宾席于户西，南面，有加席。卿席宾东，东上。小卿宾西，东上。大夫继而东上。若有东面者，则北上。席工于西阶之东，东上。诸公阼阶西，北面，东上。唯宾及公席布之也，其馀树之於位后耳。小卿，命於其君者也。席於宾西，射礼辨贵贱也。诸公，大国有孤卿一人，与君论道，亦不典职如公矣。 \\n  \\n [疏]“小臣”至“东上”。○注“唯宾”至“公矣”。○释曰：知“宾及公席布之，其馀树之於位后”者，下文更有孤卿大夫席文，故知也。此实未布而言布之者，欲辨尊卑，故先言也。孤尊而后言之者，言“若”，是有无不定，故后言也。云“小卿，命於其君者也”者，按《王制》云：“大国三卿，皆命於天子。次国三卿，二卿命於天子。一卿命於其君。”小国亦三卿，一卿命於天子，二卿命於其君。若言小卿，据次国已下有之。云“射礼辨贵贱也”者，决《燕礼》大、小卿皆在尊东，西无小卿位，彼主於燕，不辨贵贱故也。云“与君论道，亦不典职如公矣”者，成王《周官》云：“立太师、太傅、太保，兹惟三公。论道经邦，燮理阴阳。”是三公论道无职，比大国立孤一人，论道与公同，亦无职，故云不典职如公也。纵郑不见《周官》，於《周礼》三公亦无职，《考工记》云“或坐而论道”，亦通及三公矣。 \\n 　 \\n 官馔。百官各馔其所当共之物。 \\n [疏]“官馔”。○释曰：《燕礼》宰馔，此不言宰而言官者，欲见非独宰，故郑云“百官各馔”。 \\n 　 \\n 羹定。亨肉孰也。《射义》曰：“诸侯之射也，必先行燕礼。”燕礼牲用狗。 \\n  \\n 射人告具于公。公升即位于席，西乡。小臣师纳诸公卿大夫，诸公卿大夫皆入门右，北面，东上。士西方，东面，北上。大史在干侯之东北，北面，东上。士旅食者在士南，北面东上。小臣师、从者在东堂下，南面，西上。大史在干侯东北，士旅食者在士南，为有侯，入庭深也。小臣师，正之佐也。正相君，出入君之大命。 \\n  \\n [疏]“射人”至“西上”。○注“大史”至“大命”。○释曰：自此尽“少进”，论群臣立位之事。云“大史在干侯东北，士旅食者在士南，为有侯，入庭深也”者，决《燕礼》，士旅食者立于门西东上。此不继门而在士南继士者，为有侯，故入庭深也。云“小臣师，正之佐也”者，下有小臣正，正，长也，故以师为佐。云“正相君，出入君之大命”者，小臣正，小臣中尊如天子大仆，故引《大仆职》解之也。 \\n 　 \\n 公降，立于阼阶之东南，南乡。小臣师诏揖诸公卿大夫，诸公卿大夫西面，北上，揖大夫，大夫皆少进。诏，告也。变尔言揖，亦以其入庭深也。上言大夫，误衍耳。 \\n  \\n [疏]注“诏告”至“衍耳”。○释曰：《燕礼》言“尔”，以其近门去君远而言尔。尔，近也，移也，揖之使移近。此入庭深，故不言尔而言揖，揖之而已，不须移近之也。云“上言大夫，误衍”者，以其大夫与公卿面有异，故下别言大夫少进，明上有大夫，误衍“大夫大夫”四字也。 \\n 　 \\n 大射正摈。大射正，射人之长。 \\n [疏]“大射正摈”。○注“大射正射人之长”。○释曰：自此尽“门外北面”，论请立宾之事。大射正对射人为长，若小臣正对小臣师亦为长。 \\n 　 \\n 摈者请宾。公曰：“命某为宾。”某，大夫名。摈者命宾，宾少进，礼辞。命宾者，东面南顾。辞，辞以不敏。反命，以宾之辞告於君。又命之。宾再拜稽首，受命。又，复。 \\n  \\n 摈者反命。宾出，立于门外，北面。公揖卿大夫，升就席。小臣自阼阶下北面，请执幂者与羞膳者。请士可使执君两甒之幂，及羞脯醢庶羞於君者。方圜壶献无幂。 \\n  \\n [疏]“公揖”至“膳者”。○注“请士”至“无幂”。○释曰：自此尽“公卿者”，论卿大夫定位及请执幂之事。云“请士可使”者，郑知请士者，据《燕礼》而知。云“方圜壶献无幂”者，方圜壶，臣尊献获者，尊皆无幂。 \\n 　 \\n 乃命执幂者。执幂者升自西阶，立于尊南，北面，东上。命者於西阶前以公命命之，东上，执玄尊之幂为上。羞膳者从而东，由堂东升自北阶，立于房中，西面南上。不言命者，不升堂，略之。 \\n  \\n [疏]“乃命”至“东上”。○注“命者”至“略之”。○释曰：知“命之在西阶前”者，以其小臣位在东堂下，於阼阶请公命，乃就西阶请执幂者，以其执幂者士位在西故也。云“羞膳者从而东”者，已於《燕礼》释讫。云“不升堂”者，但不由南方升，略之。升自北堂，是亦升堂矣。 \\n 　 \\n 膳宰请羞于诸公卿者。膳宰请者，异於君也。 \\n [疏]“膳宰”至“卿者”。○释曰：不言命者，对君言命於臣，略之。 \\n 　 \\n 摈者纳宾，宾及庭，公降一等揖宾，宾辟。及，至也。辟，逡遁，不敢当盛。 \\n  \\n [疏]“摈者”至“宾辟”。○注“及至”至“当盛”。○释曰：自此尽“宾答再拜”，论主人迎宾拜至及献宾之事。云“公降一等揖宾”，不言请宾至位就席者，亦是以宾与主人为礼，礼不参，故不请也。此言“宾辟”，《燕礼》不言，文略也。 \\n 　 \\n 公升，即席。以宾将与主人为礼，不参之。 \\n 奏《肆夏》。《肆夏》，乐章名，今亡。吕叔玉云：《肆夏》，《时迈》也。《时迈》者，大平巡守，祭山川之乐歌。其《诗》曰：“明昭有周，式序在位。”又曰：“我求懿德，肆于《时夏》。”奏此以延宾，其著宣王德，劝贤与？《周礼》曰：“宾出入，奏《肆夏》。” \\n  \\n [疏]“奏肆夏”。○注“肆夏”至“肆夏”。○释曰：云“《肆夏》乐章名，今亡”者，案《周礼·锺师》云“以锺鼓奏《九夏》”，杜子春引吕叔王以为“《肆夏》，《时迈》也；《繁遏》、《执傹》也；《渠》，《思文》也”。后郑云：“以《文王》、《鹿鸣》言之，则《九夏》皆《诗》篇名，《颂》之族类也。此歌之大者，载在乐章，乐崩亦从而亡，是以《颂》不能具。”郑彼注破吕叔玉。此注亦云“《肆夏》，乐章名，今亡”，与彼注亦同。今此又引“吕叔玉”於下者，以无正文，叔玉或为一义，故郑於此两解之也。云“祭山川之乐歌”者，以其《时迈》序云：“巡守告祭柴望也。”谓巡守祭当方山用，则《王制》及《尚书》云“望秩於山川”是也。云“明昭有周”者，美武王有明，明於周。云“式序在位”者，式，用也，任贤用能，序之使在官位。云“我求懿德”者，懿，美也，我求取美德之人也。云“肆于《时夏》”，肆，遂也，夏，大也，能如此遂於王道之大。云“奏此以延宾，其著宣王德，劝贤与”者，今国君歌此诗，延宾入者，其欲著明诸侯，宣布王之德，以劝贤人，使有德言与者？郑以义解之，无正文，故云“与”以疑之也。云“《周礼》曰：宾出入，奏《肆夏》”者，按《大司乐》云：“王出入则令奏《王夏》，尸出入则令奏《肆夏》，牲出入则令奏《昭夏》。”下云：“大飨不入牲，其他皆如祭祀。”郑注云：“大飨，飨宾客也。”彼宾客谓诸侯来朝者也。“不入牲，牲不入，亦不奏《昭夏》也。其他谓王出入，宾客出入，亦奏《王夏》、《肆夏》。”以此言之，王用《肆夏》以飨诸侯来朝。今引之者，证燕时纳宾，亦奏之。按《燕礼》记云：“若以乐纳宾，则宾及庭奏《肆夏》。”郑云：“卿大夫有王事之劳，则奏此乐焉。”此亦同彼注也。若臣无王事之劳，则如常燕，无以乐，纳宾法也。又此纳宾乐，故诸侯亦得用，若升歌则不可。若宾醉而出，奏《陔夏》，与此异也。 \\n 　 \\n 宾升自西阶，主人从之。宾右北面至再拜，宾答再拜。主人，宰夫也，又掌宾客之献饮食。君於臣虽为宾，不亲献，以其莫敢亢礼。 \\n  \\n 主人降洗，洗南，西北面。宾将从降，乡之，不於洗北，辟正主。 \\n  \\n [疏]“主人”至“北面”。○注“宾将”至“正主”。○释曰：自此至“虚爵降”，论主人献宾之事也。云“不於洗北，辟正主”者，按《乡饮酒》、《乡射》主人降洗，洗北南面是正主，此宰夫代君为主，故不於洗北南面也。 \\n 　 \\n 宾降阶西，东面。主人辞降，宾对。对，答。主人北面盥，坐取觚，洗。宾少进，辞洗。主人坐奠觚于篚，兴对。宾反位。宾少进者，所辞异，宜违其位也。献不用爵，辟正主。主人卒洗。宾揖，升。宾每先升，尊也。主人升，宾拜洗。主人宾右奠觚答拜，降盥。宾降，主人辞降，宾对。卒盥。宾揖升。主人升，坐取觚。取觚，将就瓦甒酌膳。执幂者举幂，主人酌膳，执幂者盖幂。酌者加勺，又反之。反之，覆勺。 \\n  \\n 筵前献宾。宾西阶上拜，受爵于筵前，反位。主人宾右拜送爵。宾既拜，於筵前受爵，退复位。 \\n  \\n [疏]注“宾既”至“复位”。○释曰：云“宾既拜，於筵前受爵”者，郑恐读者以拜下读为句。 \\n 　 \\n 宰胥荐脯醢。宰胥，宰官之吏也，不使膳宰荐，不主於饮酒，变於燕。 \\n  \\n [疏]注“宰胥”至“於燕”。○释曰：云“不使膳宰荐者，不主饮酒，变於燕”者，决《燕礼》使膳宰荐，主於饮酒故也。 \\n 　 \\n 宾升筵。庶子设折俎。庶子，司马之属，掌正六牲之体者也。《乡射》记曰：“宾俎，脊、胁、肩、肺。”不使膳宰设俎，为射变於燕。宾坐，左执觚，右祭脯醢，奠爵于荐右，兴取肺，坐绝祭，哜之，兴加于俎，坐捝手，执爵，遂祭酒，兴，席末坐啐酒，降席，坐奠爵，拜，告旨，执爵兴。主人答拜。降席，席西也。旨，美也。 \\n  \\n 乐阕。阕，止也。乐止者，尊宾之礼盛於上也。 \\n [疏]“乐阕”。○注“阕止”至“上也”。○释曰：此上经云“奠爵拜告旨”，下经云“宾卒爵”，则此经者是宾啐酒节即乐阕。《燕礼》记亦云：“宾及庭，奏《肆夏》。宾拜酒，主人答拜而乐阕。”亦据啐酒时。按《郊特牲》“宾入大门而奏《肆夏》”，又曰“卒爵而乐阕”，与此啐酒乐阕不同者，彼注谓朝聘者，故卒爵而乐阕，此燕己臣子法，故啐酒而乐阕也。云“尊宾之礼盛於上也”者，宾及庭，奏《肆夏》，乃至升堂饮酒，乃乐止，是尊宾之礼盛於堂上者也。 \\n 　 \\n 宾西阶上北面坐，卒爵，兴，坐奠爵，拜，执爵兴。主人答拜。　"}
{"章节": "卷十七 大射第七", "正文": "卷十七大射第七 \\n  \\n  \\n 　 \\n 　 \\n 宾以虚爵降。既卒爵，将酢也。 \\n [疏]“宾以虚爵降”。○释曰：自此尽“西序东面”，论宾酢主人之事。 \\n 　 \\n 主人降。宾洗南西北面坐奠觚，少进，辞降。主人西阶西、东面，少进，对。宾坐取觚，奠于篚下，盥洗。篚下，篚南。 \\n  \\n 主人辞洗。宾坐奠觚于篚，兴对，卒洗，及阶，揖升。主人升，拜洗如宾礼。宾降盥，主人降。宾辞降，卒盥，揖升。酌膳，执幂如初，以酢主人于西阶上。主人北面拜受爵。宾主人之左拜送爵。宾南面授爵，乃於左拜。凡授爵，乡所受者。 \\n  \\n [疏]注“宾南”至“受者”。○释曰：知者，以经云“主人北面”，明凡授爵乡所受者，《乡饮酒》、《乡射》献酬酢皆然，故云“凡”，谓南面授与所受者也。 \\n 　 \\n 主人坐祭，不啐酒，辟正主也。未荐者，臣也。不拜酒。主人之义。《燕礼》曰：“不拜酒，不告旨。”遂卒爵，兴，坐奠爵，拜，执爵兴。宾答拜。主人不崇酒，以虚爵降，奠于篚。不崇酒，辟正主也。崇，充也，谓谢酒恶相充实。 \\n  \\n 宾降，立于西阶西，东面。既受献矣，不敢安盛。 \\n [疏]“实降”至“东面”。○注“既受”至“安盛”。○释曰：以堂上为盛，故降下。下文於酬宾“降筵西，东南面立”，注云：“不立於序内，位弥尊。”《燕礼》注云：“位弥尊，礼弥卑。”是未酬已前礼盛者也。 \\n 　 \\n 摈者以命升宾。宾升，立于西序，东面。命，公命也。东西墙谓之序。 \\n  \\n [疏]注“命公”至“之序”。○释曰：知“公命”者，命由尊者出，故也。云“东西墙谓之序”者，《尔雅·释宫》文。 \\n 　 \\n 主人盥，洗象觚，升酌膳，东北面献于公。象觚，觚有象骨饰者也。取象觚东面，不言实之，变於《燕》。 \\n  \\n [疏]“主人”至“于公”。○注“象觚”至“于燕”。○释曰：自此尽“于篚”，论主人献公之事。云“取象觚东面”者，乡公为敬故也。云“不言实之，变於《燕》”者，《燕礼》云实之主於饮酒，此云酌，不云实之，主於射，略於饮酒故也。 \\n 　 \\n 公拜受爵，乃奏《肆夏》。言乃者，其节异於宾。 \\n [疏]“公拜”至“肆夏”。○注“言乃”至“於宾”。○释曰：言“异”者，宾及庭奏，此君受爵乃奏，是其节异故也。云“乃”者，缓辞也。 \\n 　 \\n 主人降自西阶，阼阶下北面拜送爵。宰胥荐脯醢，由左房。庶子设折俎，升自西阶。自，由也。左房，东房也。人君左右房。《乡射》记曰：“主人俎，脊、胁、臂、肺也。” \\n  \\n [疏]注“人君左右房”。○释曰：以人君左右房，故云“左房”，对大夫士东房而已，故云“东房”。不言左，以无右所对故也。 \\n 　 \\n 公祭，如宾礼，庶子赞授肺。不拜酒，立卒爵，坐奠爵，拜，执爵兴。凡异者，君尊，变於宾。 \\n  \\n [疏]注“凡异”至“於宾”。○释曰：言“异”者，使庶子授肺，不拜酒，立卒爵之等，皆异於宾也。 \\n 　 \\n 主人答拜。乐阕。升受爵，降奠于篚。 \\n 更爵洗，升酌散以降，酢于阼阶下，北面坐奠爵，再拜稽首。公答拜。更，易也。易爵，不敢袭至尊。古文更为受。 \\n  \\n [疏]“更爵”至“答拜”。○注“更易”至“为受”。○释曰：自此尽“于篚”，论主人受公酢之事。 \\n 　 \\n 主人坐祭，遂卒爵，兴，坐奠爵，再拜稽首。公答拜。主人奠爵于篚。 \\n 主人盥洗，升媵觚于宾，酌散，西阶上坐奠爵，拜。宾西阶上北面答拜。媵，送也。散，方壶之酒也。古文媵皆作腾。 \\n  \\n [疏]“主人”至“答拜”。○注“媵送”至“作腾”。○释曰：自此尽“南面立”，论主人受宾爵之事。 \\n 　 \\n 主人坐祭，遂饮。宾辞。卒爵兴，坐奠爵，拜，执爵兴。宾答拜。辞者，辞其代君行酒不立饮也，比於正主酬也。 \\n  \\n [疏]注“辞者”至“酬也”。○释曰：上文公饮立卒爵，此则坐饮，故以公决之。云“比於正主酬也”者，谓於《乡饮酒》、《乡射》下正主酬宾之节也。 \\n 　 \\n 主人降洗，宾降。主人辞降，宾辞洗。卒洗。宾揖升，不拜洗。不拜洗，酬而礼杀也。 \\n  \\n 主人酌膳。宾西阶上拜，受爵于筵前，反位。主人拜送爵。宾升席，坐祭酒，遂奠于荐东。遂者，因坐而奠之，不北面也。奠之者，酬不举也。 \\n  \\n [疏]“主人”至“荐东”。○注“遂者”至“举也”。○释曰：云“不北面也”者，此决《乡饮酒》、《乡射》“宾北面坐奠觯于荐东”，注皆云：“酬酒不举。”引《曲礼》：“君子不尽人之欢，不竭人之忠，以全交也。” \\n 　 \\n 主人降，复位。宾降筵西，东南面立。宾不立於序内，位弥尊。 \\n [疏]注“宾不”至“弥尊”。○释曰：案《乡饮酒》注云：“位弥尊，礼弥卑。”引《杂记》“一张一弛”，此对酬时立于西序之时，不降于下，礼稍卑，位稍尊。此在席西，东面，位弥尊，礼弥卑也。 \\n 　 \\n 小臣自阼阶下请媵爵者，公命长。命之使选於长幼之中也。卿则尊，士则卑。 \\n  \\n [疏]“小臣”至“命长”。○注“命之”至“则卑”。○释曰：自此尽“反位”，论将为宾举旅，使二大夫媵爵之事。云“命之使选於长幼之中”，知不取卿大夫之年长者，以其下作大夫不取年长，又知不取臣中位长者，以其不取卿，故郑云“卿则尊，士则卑”，故不取之，而取下大夫尊卑处中者。 \\n 　 \\n 小臣作下大夫二人媵爵。作，使。媵爵者阼阶下皆北面再拜稽首。公答拜。再拜稽首，拜君命。媵爵者立于洗南，西面北上，序进，盥洗角觯，升自西阶，序进，酌散，交于楹北，降，適阼阶下，皆奠觯，再拜稽首，执觯兴。公答拜。序，次第也，犹代也。先者既酌，右还而反，与后酌者交於西楹北，相左，俟於西阶上，乃降，往来以右为上。古文曰：降造阼阶下。媵爵者皆坐祭，遂卒觯，兴，坐奠觯，再拜稽首，执觯兴。公答再拜。媵爵者执觯待于洗南。待，待君命。小臣请致者。请君使一人与？二人与？不必君命。 \\n  \\n 若命皆致，则序进，奠觯于篚，阼阶下皆北面再拜稽首。公答拜。媵爵者洗象觯，升实之，序进，坐奠于荐南，北上，降，適阼阶下，皆再拜稽首送觯公答拜。既酌而代进，往来由尊北，交於东楹北，亦相左，奠於荐南，不敢必君举。 \\n  \\n [疏]注“既酌”至“君举”。○释曰：言“亦”者，亦前酬酌自饮时，相左於西楹之北时，后者南相东向，先者北相西向，向西阶右旋，北面待后至降也。今此二人，先者於尊西东面酌讫，於东楹之北，东向，向公前奠之，右旋于东楹之北，北畔西过。后者亦於樽西东面酌讫，於东楹之北南过，东向，於公前奠之，是亦交於楹北，相左也。云“奠於荐南”，不敢必君举者，凡举者於右，不举者於左，今奠於荐左，是不举之处，故云“不敢必君举”也。 \\n 　 \\n 媵爵者皆退反位。反门右北面位。 \\n [疏]注“反门右北面位”。○释曰：但大夫初与卿在门右北面，得揖，少进，中庭北面，今当反庭中位而立。云“门右北面位”者，大夫虽得揖少进，仍是门右北面位，少进而已，故郑还以“门右北面”言之。 \\n 　 \\n 公坐取大夫所媵觯，兴以酬宾。宾降，西阶下再拜稽首。小臣正辞，宾升成拜。公起酬宾於西阶，降尊以就卑也。正，长也。小臣长辞，变於《燕》。升成拜，复再拜稽首，先时君辞之，於礼若未成然。 \\n  \\n [疏]“公坐”至“成拜”。○注“公起”至“成然”。○释曰：自此尽“复位”，论为宾举旅下及大夫之事。云“小臣长辞，变於《燕》”者，《燕礼》直使小臣辞，亦是《燕》主欢，此《射礼》辨尊卑，故使小臣长辞，异於饮酒礼，故云变於《燕》也。 \\n 　 \\n 公坐奠觯，答拜，执觯兴。公卒觯，宾下拜，小臣正辞。宾升，再拜稽首。不言成拜者，为拜故下，实未拜也。下不辄拜，礼杀也。下亦降也。发端，言降拜，因上事，言下拜。 \\n  \\n [疏]“公坐”至“稽首”。○注“不言”至“下拜”。○释曰：自此已下皆云“公答拜”，不言“再拜”，《燕礼》皆言“公答再拜”，不同者，《燕》主欢，不用尊卑，故公拜皆再拜。此《射礼》主辨尊卑，故直云“答拜”，答一拜。此一拜者，正礼也，故《周礼·大祝》辨九拜：一曰稽首，首至地，臣拜君法。二曰顿首，顿首平敌相拜法。三曰空首，君答臣下拜，复不为再拜，即七曰奇拜是也。云“下亦降也”者，此非训下为降，故云“发端言降拜，因上事言下拜”，直因降有上文，即云下也。经云“公卒觯，宾下拜”者，公尊不拜，既爵，宾降拜，若为君拜既爵也。 \\n 　 \\n 公坐奠觯，答拜，执觯兴。宾进，受虚觯，降，奠于篚，易觯，兴洗。宾进以臣道，就君受虚爵，君不亲酌。凡爵不相袭者，於尊者言更，自敌以下言易。更，作新；易，有故之辞也。不言公酬宾於西阶上及公反位者，尊君，空其文也。公有命，则不易不洗。反升酌膳，下拜。小臣正辞。宾升，再拜稽首。公答拜。不易，君义也。不洗，臣礼也。宾告于摈者，请旅诸臣。摈者告于公，公许。旅，序也。宾欲以次序劝诸臣酒。宾以旅大夫于西阶上。摈者作大夫长升受旅。作，使也，使之以长幼之次，先孤卿，后大夫。 \\n  \\n 宾大夫之右坐奠觯，拜，执觯兴。大夫答拜。宾在右，相饮之位。 \\n  \\n [疏]注“宾在右相饮之位”。○释曰：宾位在左，而在大夫之右者，是相饮之位，非宾主之位也。 \\n 　 \\n 宾坐祭，立卒觯，不拜。酬而礼杀。 \\n 若膳觯也，则降，更觯，洗，升实散。大夫拜受。宾拜送，遂就席。言更觯，尊卿，尊卿则宾礼杀。 \\n  \\n [疏]注“言更”至“礼杀”。○释曰：上注云“不相袭”者，於尊言“更”，自敌以下言“易”。此宾於卿是自敌以下，当言易，今言更者，尊卿，尊则卑宾，礼杀也。 \\n 　 \\n 大夫辩受酬，如受宾酬之礼，不祭酒。卒受者以虚觯降，奠于篚，复位。卒犹已也。今文辩作遍。 \\n  \\n [疏]“大夫”至“复位”。○释曰：言“复位”者，亦如上复门右北面位，即中庭北面位也。 \\n 　 \\n 主人洗觚，升实散，献卿于西阶上。酬宾而后献卿，饮酒礼成於酬。 \\n  \\n [疏]“主人”至“阶上”。○注“酬宾”至“於酬”。○释曰：自此尽“无加席”，论献公卿之事。 \\n 　 \\n 司宫兼卷重席，设于宾左，东上。言兼卷，则每卿异席。重席，蒲筵缁布纯。席卿言东上，统於君，席自房来。 \\n  \\n [疏]“司宫”至“东上”。○注“言兼”至“房来”。○释曰：上文设席之下，注谓“唯宾及公席布之也，其馀树之於位后耳”者，以至献卿乃布之。若然，此云“兼卷”者，不谓始卷之，直是铺设之时，兼卷而设之也。 \\n 　 \\n 卿升，拜受觚。主人拜送觚。卿辞重席，司宫彻之。彻犹去也。重席虽非加，犹为其重累，辞之，辟君。 \\n  \\n 乃荐脯醢。卿升席，庶子设折俎。卿折俎未闻，盖用脊、胁、臑、折、肺。卿有俎者，射礼尊。 \\n  \\n [疏]“乃荐”至“折俎”。○注“卿折”至“礼尊”。○释曰：云“卿折俎未闻”者，以《燕礼》卿无俎，故云未闻。又云“盖用脊、胁、臑、折、肺”者，案《乡射》记云“宾俎，脊、胁、肩、肺，主人俎，脊、胁、臂、肺”，又“获者之俎，折脊、胁、肺、臑”，彼注云：“臑，若膊胳觳之折，以大夫之馀体。”以此言之，则此宾俎亦用脊、胁、肩、肺，君俎亦脊、胁、臂、肺，前体有肩、臂、臑，后体有䏝、胳、觳，尊卑以次用之，故卿宜用臑。若有公，公用臑，卿宜用䏝也。云“卿有俎者”，《射礼》尊者，对《燕礼》不辨尊卑，故公卿等皆无俎也。 \\n 　 \\n 卿坐，左执爵，右祭脯醢，奠爵于荐右，兴取肺，坐绝祭，不哜肺，兴，加于俎，坐捝手，取爵，遂祭酒，执爵兴，降席，西阶上北面坐卒爵，兴，坐奠爵，拜，执爵兴。陈酒肴，君之惠也。不哜啐，事在射，臣之意。 \\n  \\n [疏]注“陈酒”至“之意”。○释曰：案《燕礼》不在射亦不啐者，彼为臣有功，君与之燕，恩及於卿，故卿不敢啐也。卿有无俎者，自然不哜也。 \\n 　 \\n 主人答拜，受爵，卿降，复位。复西面位，不酢，辟君。辩献卿。主人以虚爵降，奠于篚。摈者升卿，卿皆升，就席。若有诸公，则先卿献之，如献卿之礼，席于阼阶西，北面，东上，无加席。公，孤也。席之北面，为大尊，屈之也。亦因阼阶上近君，近君则亲宠苟敬私昵之坐。 \\n  \\n 小臣又请媵爵者，二大夫媵爵如初。请致者。若命长致，则媵爵者奠觯于篚。命长致者，使长者一人致也。公或时未能举，自优暇。 \\n  \\n [疏]“小臣”至“于篚”。○注“命长”至“优暇”。○释曰：自此尽“奠于篚”，论举旅之事。 \\n 　 \\n 一人待于洗南。不致者。长致者阼阶下再拜稽首，公答拜。再拜稽首，拜君命。洗象觯，升实之，坐奠于荐南，降，与立于洗南者二人皆再拜稽首送觯。公答拜。奠於荐南，先媵者上觯之处也。二人皆拜如初，共劝君饮之。 \\n  \\n 公又行一爵，若宾若长，唯公所赐。一爵，先媵者之下觯也。若宾若长，礼杀也。长，孤卿之尊者也。於是言赐，《射礼》明尊卑。 \\n  \\n [疏]注“於是言”至“尊卑”。○释曰：案《燕礼》为卿举旅，言“若宾若长，唯公所酬”，《燕礼》主於饮酒，此言所赐，是以决之也。 \\n 　 \\n 以旅于西阶上，如初。赐宾则以酬长，赐长则以酬宾，大夫长升受旅以辩。大夫卒受者以虚觯降，奠于篚。 \\n  \\n 主人洗觚，升，献大夫于西阶上。大夫升，拜受觚。主人拜送觚。大夫坐祭，立卒爵，不拜既爵。主人受爵。大夫降复位。既，尽也。大夫卒爵不拜，贱不备礼。 \\n  \\n [疏]“主人”至“复位”。○释曰：自此尽“就席”，论献大夫之事。○注“大夫”至“备礼”。○释曰：此注云“大夫卒爵不拜，贱不备礼”，《燕礼》注云：“礼杀者，两注相兼乃足。”对公卿拜既爵，此不拜，此献卿后是礼杀，亦是贱不备礼也。 \\n 　 \\n 胥荐主人于洗北，西面。脯醢，无脀。胥，宰官之吏。主人，下大夫也。先大夫荐之，尊之也。不荐于上，辟正主。脀，俎实。 \\n  \\n 辩献大夫，遂荐之，继宾以西，东上。若有东面者，则北上。卒，摈者升大夫，大夫皆升，就席。辩献乃荐，略贱也。亦献后布席也。 \\n  \\n [疏]“辩献”至“就席”。○注“辩献”至“席也”。○释曰：既言“辩献大夫，遂荐之”，后乃云“继宾以西，东上”以下云云者，上总言献大夫辩，乃一时荐之，下文更明布席位次，就席之仪，故云“辩献乃荐，略贱”也。“略贱”则是献讫，降阶，献辩，摈者乃总升之就席，就席讫，乃荐之。 \\n 　 \\n 乃席工于西阶上，少东。小臣纳工，工六人，四瑟。工，谓瞽矇善歌讽诵《诗》者也。六人，大师、少师各一人，上工四人。四瑟者，礼大乐众也。 \\n  \\n [疏]“乃席”至“四瑟”。○注“工谓”至“众也”。○释曰：自此尽“西面北上坐”，论作乐及献工之事。云“六人者，大师、少师各一人，上工四人”，皆据文而言也。云“礼大乐众也”者，对《燕礼》工四人而言也。 \\n 　 \\n 仆人正徒相大师，仆人师相少师，仆人士相上工。徒，空手也。仆人正，仆人之长。师，其佐也。士，其吏也。天子视了相工，诸侯兼官，是以仆人掌之。大师、少师，工之长也。凡国之瞽矇正焉。杜蒯曰：“旷也，大师也。”於是分别工及相者。《射礼》明贵贱。 \\n  \\n [疏]“仆人正”至“上工”。○注“徒空”至“贵贱”。○释曰：云“仆人正，仆人之长。师，其佐也”者，以正为长，师为众，故仆人正为长，仆人师为佐也。云“士，其吏也”者，以其在仆人之下，故知仆人之吏，吏则府史之类。云“天子视了相工”者，见於《眡了职》文。云“大师、少师，工之长也”者，《周礼·春官》：“大师，下大夫二人，小师上士四人。”郑注云：“凡乐之歌，必使瞽矇为焉。命其贤知者，以为大师、小师。”是乐工之长也。云“杜蒯曰，旷也大师也”者，《礼记·檀弓》文。引之者，证大师为乐工之长也。云“於是分别工及相者，《射礼》明贵贱”者，对《燕礼》主欢，不明贵贱，故不分别工贵及相贱元空一字。 \\n 　 \\n 相者皆左何瑟，后首，内弦，挎越，右手相。谓相上工者，后首，主於射，略於此乐。内弦挎越，以右手相工，由便也。越，瑟下孔，所以发越其声者也。古文后首为后手。 \\n  \\n 后者徒相入。谓相大师、少师者也。上列官之尊卑，此言先后之位，亦所以明贵贱，凡相者以工出入。 \\n  \\n [疏]“后者徒相入”。○注“谓相”至“出入”。○释曰：“上列官之尊卑”，此陈先后之位，亦是以明贵贱者。“上列官之尊卑”，谓先言仆人正与大师，后言仆人士与上工，是列官尊卑也。此陈先后，则上工与瑟在前，大师、少师在后，是先后之位。既据入时行位，亦据升堂坐之先后，亦依此也。云“凡相者以工出入”者，欲见入时如此，出时亦然。 \\n 　 \\n 小乐正从之。从大师也，后升者，变於《燕》也。小乐正於天子，乐师也。 \\n  \\n [疏]“小乐正从之”。○注“从大”至“师也”。○释曰：云“从大师也，后升者，变於《燕》也”者。《燕礼》乐正先升，又不使小乐正者，彼主於乐，此则略於乐故也。 \\n 　 \\n 升自西阶，北面，东上。工六人。 \\n 坐授瑟，乃降。相者也，降立于西县之北。 \\n [疏]”坐授瑟乃降“。○注”相者“至”之北“。○释曰：《乡饮酒》注云：“降立于西方，近其事。”以取近其事，故在西县之北也。 \\n 　 \\n 小乐正立于西阶东。不统於工，明工虽众，位犹在此。 \\n [疏]“小乐”至“阶东”。○注“不统”至“在此”。○释曰：云“不统於工，明工虽众，位犹在此”者，决《燕礼》工四人，乐正升立于工之西，在西阶东，不统於工，此虽六人，众於彼，犹统于阶，而云西阶东不变。若使小乐正通之於工，恐工位移近西，故犹统于阶也。 \\n 　 \\n 乃歌《鹿鸣》三终。《鹿鸣》，《小雅》篇也。人君与臣下及四方之宾燕，讲道脩政之乐歌也。言已有旨酒，以召嘉宾，与之饮者，乐嘉宾之来，示我以善道，又乐嘉宾有孔昭之明德，可则效也。歌《鹿鸣》三终，而不歌《四牡》、《皇皇者华》，主於讲道，略於劳苦与谘事。 \\n  \\n [疏]“乃歌鹿鸣三终”。○注“鹿鸣”至“谘事”。○释曰：云“主於讲道，略於劳苦”者，据《四牡》劳使臣，此不用之。云“与谘事”者，谓《皇皇者华》有谘谋、谘度、谘询之事，亦略之也。 \\n 　 \\n 主人洗，升实爵，献工。工不兴，左瑟。工歌而献之，以事报之也。洗爵献工，辟正主也。献不用觚，工贱，异之也。工不兴，不能备礼，左瑟，便其右。大师无瑟，於是言左瑟者，节也。 \\n  \\n [疏]“主人”至“左瑟”。○注“工歌”至“节也”。○释曰：云“洗爵献工，辟正主也”者，案《乡饮酒》、《乡射》云“大师则为之洗”，谓君赐之乐者，其馀工不为之洗，是正主法。今此工六人皆为之洗，故云“辟正主人”。必知同洗者，以其更无别献之文，故知同洗也。云“献不用觚，工贱，异之也”者，《燕礼》、《大射》献宾、献卿大夫皆用觚，而献工用爵，故云异之。《乡饮酒》、《乡射》献同用爵者，变於君故也。云“大师无瑟，於是言左瑟者，节也”者，上言“献工”，下云“一人拜受爵”，则六人皆在工内，而云“工不兴”，“左瑟”，於是明大师亦入左瑟中，故须云“大师无瑟”。於是言左瑟者，以其六人总当献酒之节，故总入左瑟文，不谓有瑟也。 \\n 　 \\n 一人拜受爵。谓大师也。言一人者，工贱，同之也。工拜於席。 \\n [疏]“一人拜受爵”。○注“谓大”至“於席”。○释曰：云“谓大师也。言一人者，工贱，同之也”者，《乡饮酒》、《乡射》云：“大师则为之洗。”则知此一人谓大师，不言大师，对君，工贱，不异其文，故同之而云一人也。 \\n 　 \\n 主人西阶上拜送爵。荐脯醢。辄荐之，变於大夫。 \\n [疏]“主人”至“脯醢”。○注“辄荐之变於大夫”。○释曰：案上文云“辩献大夫遂荐之”，此工得献，不待辩辄荐之，故云“变於大夫”也。 \\n 　 \\n 使人相祭。使人相者，相其祭荐，祭酒。 \\n [疏]“使人相祭”。○注“使人”至“祭酒”。○释曰：知“祭荐，祭酒”者，此文承一人受爵荐脯醢之下，明二者皆祭也，若下文众工直祭酒，不祭脯醢也。 \\n 　 \\n 卒爵，不拜。主人受虚爵。众工不拜，受爵，坐祭，遂卒爵。辩有脯醢，不祭。相者，相其祭酒而已。 \\n  \\n 主人受爵，降奠于篚，复位。大师及少师、上工皆降，立于鼓北，群工陪于后。鼓北，西县之北也。言鼓北者，与鼓齐面，馀长在后也。群工陪于后，三人为列也。於是时，小乐正亦降立於其南，北面。工立，仆人立於其侧，坐则在后。《考工记》曰：“鼓人为皋陶，长六尺有六寸。” \\n  \\n [疏]“大师”至“于后”。○注“鼓北”至“六寸”。○释曰：知“鼓北是西县之北”者，以其下文大师、少师始迁向东，明此降者降在西县之北可知。云“言鼓北者，与鼓齐面，馀长在后也”者，案前列乐县之时，鼓在鑮南，今不言在锺磬之北，遥据鼓而言之者，欲取形大又面向东，工亦面向东，故遥取鼓面也。言“馀长在后”者，欲见鼓长六尺六寸，工面与鼓面齐，鼓有馀长在人后矣。言此者，工与鼓前面齐、后面不齐之意也。云“群工陪于后，三人为列也”者，大师、少师二人，上工四人，今若立时，三人为列，大师后有工二人，少师后亦有工二人，故云三人为列也。云“於是时，小乐正亦降立於其南，北面”者，亦约迁乐於东方，工西面，乐正北面，言“亦”者，亦东方也。云“工立，仆人立于其侧，坐则在后”者，亦约迁乐东方时面位得知也。云“《考工记》曰：鼓人为皋陶，长六尺有六寸”者，彼云“韗人为皋陶”，先郑云：“韗，书或为〈革匋〉。”玄谓〈革匋〉者以皋陶，名官〈革匋〉，即陶字，从革，今云鼓人者，误。当作〈革匋〉人，〈革匋〉人掌鼓，后人误言鼓，鼓人自在《地官》，掌教六鼓矣。云“为皋陶”者，鼓木之名，其穹隆二十板，谓鼓木长六尺六寸，贾侍中彼解为晋鼓，引之者，证鼓东西长，工齐前面，於后有馀之义也。 \\n 　 \\n 乃管《新宫》三终。管，谓吹簜以播《新宫》之乐。其篇亡，其义未闻。笙从工而入，既管不献，略下乐也。立于东县之中。 \\n  \\n [疏]“乃管《新宫》三终”。○注“管谓”至“之中”。○释曰：云：“管，谓吹簜”者，此云管，上云簜，故郑合为一事解之。云“其篇亡，其义未闻”者，以其堂下诗，故与《由庚》之等同亡，但上《由庚》、《由仪》之等有序无诗，同云有其义而亡其辞，此则辞义皆亡，故云其义未闻。云“笙从工而入”者，案《燕礼》云：“笙入，立于县中。”有笙入之文，此上下不见笙入之文，故知笙从工而入也。上云簜，解为竹，谓笙箫之属。竹即管也。今此经云管，已解簜为管，复云笙从工而入者，《燕礼》记云“下管《新宫》，笙入三成”。则吹管者亦吹笙，故兼言笙，欲见笙管相将也。云“立于东县之中”者，《燕礼》笙入立于县中，则於此县而言，此辟射位，故知立于东县之中也。 \\n 　 \\n 卒管。大师及少师、上工皆东坫之东南，西面，北上，坐。不言县北，统於堂也。於是时，大乐正还北面立于其南。 \\n  \\n [疏]“卒管”至“上坐”。○注“不言”至“其南”。○释曰：工人前不即迁于东者，为管笙所作，不以无事乱有事，故待卒管。大师乃东坫西面北上坐，不言去堂，远近当如《乡射》迁工阼阶下之东南，堂前三笴，西面北上。云“不言县北，统于堂也”者，上云鼓北，不统於堂者，彼权立，非正位故也。 \\n 　 \\n 摈者自阼阶下请立司正。三爵既备，上下乐作，君将留群臣而射，宜更立司正以监之，察仪法也。 \\n  \\n [疏]“摈者”至“司正”。○注“三爵”至“法也”。○释曰：自此尽“北面立”，论将射，立司正察仪安宾之事。 \\n 　 \\n 公许，摈者遂为司正。君许其请，因命用之，不易之者，俱相礼，其事同也。 \\n  \\n 司正適洗，洗角觯，南面坐奠于中庭。奠觯者，著其位以显其事，威仪多也。 \\n  \\n [疏]注“奠觯”至“多也”。○释曰：《燕礼》及此《射礼》，司正不以觯升而奠之於地，比《乡饮酒》及《乡射》为显，其威仪多，自此已后，还与二乡同也。 \\n 　 \\n 升，东楹之东受命于公，西阶上北面命宾、诸公、卿大夫：“公曰‘以我安宾’。”诸公、卿大夫皆对曰：“诺，敢不安！”以我安者，君意殷勤，欲留之，以我故安也。司正降自西阶，南面坐取觯，升酌散，降，南面坐奠觯，奠於中庭故处。兴，右还，北面少立，坐取觯兴，坐，不祭，卒觯，奠之，兴，再拜稽首，左还，南面坐取觯，洗，南面反奠于其所，北面立。皆所以自昭明於众也。将於觯南北面则右还，於觯北南面则左还，如是，得从觯西往来也。必从觯西往来者，为君在阼不背之也。 \\n  \\n 司射適次，袒、决、遂，执弓，挟乘矢於弓外，见镞於弣，右巨指钩弦。司射，射人也。次，若今时更衣处，张帏席为之。耦次在洗东南。袒，左免衣也。决，犹闿也，以象骨为之，著右巨指，所以钩弦而闿之。遂，射韝也，以朱韦为之，著左臂，所以遂弦也。方持弦矢曰挟。乘矢，四矢。弣，弓杷也。见镞焉，顺其射也。右巨指，右手大擘，以钩弦，弦在旁，挟由便也。古文挟皆作接。 \\n  \\n [疏]“司射”至“钩弦”。○注“司射”至“作接”。○释曰：自此至“于次”，论射事将至，誓射者及比三耦之事。云“司射，射人也”者，案《燕礼》“射人告具”，注云：“射人主此礼，以其或射。”又云：“射人纳宾。”又云：射人“请立司正，公许，射人遂为司正”。则射人、司正一人也。又云：“乃荐司正与射人一人。”注：“天子射人、司士皆下大夫二人，诸侯则上士，其人数亦如之。”又曰：“若射，则大射正为司射。”注：“大射正，射人之长。”此篇云“射人告具”，又曰“大射正摈”，自此以后皆止云“摈”。摈者自阼阶下请立司正，公许，遂为司正，则此篇司正与大射正为一人也。下云：“公就物，小射正奉决、拾以笥，大射正执弓。”注云：“大射正舍司正，亲其职。”“乃荐司正”，注云：“司正，大射正是也。”云“耦次在洗东南”者，此无正文，案《乡射》记云：“设楅横奉之，南面坐奠之，南北当洗。”此下云三耦出次，西行拾取矢，又当北行向楅，则次在洗东南矣。云“方持弦矢曰挟”者，以矢横为方，《乡射》记云“凡挟矢，於二指閒横之”是也。 \\n 　 \\n 自阼阶前曰：“为政请射。”为政，谓司马也。司马，政官，主射礼。 \\n  \\n [疏]“自阼”至“请射”。○注“为政”至“射礼”。○释曰：云“为政，谓司马也”者，案《大宰》云：“四曰夏官，其属六十，掌邦政。”是为政谓司马也。云“司马，政官，主射礼”者，其属有射人，主射事，故司马政官主射礼也。 \\n 　 \\n 遂告曰：“大夫与大夫，士御於大夫。”因告选三耦於君。御犹侍也。大夫与大夫为耦，不足，则士侍於大夫，与为耦也。今文於为于。 \\n  \\n [疏]“遂告”至“大夫”。○注“因告”至“为于”。○释曰：云“不足，则士侍於大夫，与为耦也”者，是以《曲礼》云：“君使士射。”注谓“以备耦”是也。 \\n 　 \\n 遂適西阶前，东面右顾，命有司纳射器。纳，内也。 \\n [疏]“遂適”至“射器”。○释曰：命，谓司射命之也，言有司，则前文“司士戒士射与赞者”，注云“谓士佐执事不射者”是也。《乡射》西阶前“西面命弟子纳射器”，此言东面者，君在阼，宜向之，故“东面右顾”者。以其有司是士，士在西阶南，东面，是以右顾向之。 \\n 　 \\n 射器皆入。君之弓矢適东堂，宾之弓矢与中、筹、丰，皆止于西堂下。众弓矢不挟。总众弓矢、楅，皆適次而俟。中，闾中，筭器也。筹，筭也。丰，可奠射爵者。众弓矢，三耦及卿大夫以下弓矢也。司射矢亦止西堂下。众弓矢不挟，则纳公与众弓矢者挟之。楅，承矢器。今文俟作待。 \\n  \\n [疏]“射器”至“而俟”。○注“中闾”至“作待”。○释曰：云“中，闾中，筭器也”者，《乡射》记云：“於郊则闾中。”据此《大射》，故知闾中。中所以盛筭，故云筭器也。云“司射矢亦止西堂下”者，下文云司射卒诱射，“遂適堂西，改取一个挟之”是也。若然，司射有矢无弓，在堂西有弓者，误。或则据司射将献释获者，適阼阶西去朴，適堂西释弓，脱决、拾，是时弓在西堂下也。 \\n 　 \\n 工人、士与梓人升自北阶，两楹之閒，疏数容弓，若丹若墨，度尺而午，射正莅之。工人士、梓人，皆司空之属，能正方圜者。一从一横曰午，谓画物也。射正，司射之长。 \\n  \\n [疏]“工人”至“莅之”。○注“工人”至“之长”。○释曰：知“工人士与梓人皆司空之属，能正方圜”者，《冬官》虽亡，不知官属之号，见今《考工记》有三十官，有梓人之官，此工人士又与梓人同事，故知《冬官》未亡时，属司空也。云“能正方圜者”，以工巧之能知也。《缋人职》云“火以圜，土以黄，其象方”，《梓人职》“张五采之侯”之类，是知方圜也。云“一从一横曰午，谓画物也”者，则上文横与距随是也。但未知从者横者，若为用丹，若为用墨，或科用其一。云“午”，十字，谓之先以左足履物，右足随而并立也。云“度尺”者，即《乡射记》“从如笴三尺，横如武尺二寸”是也。 \\n 　 \\n 卒画，自北阶下。司宫埽所画物，自北阶下。扫物，重射事也。工人士、梓人、司宫，位在北堂下。 \\n  \\n [疏]“卒画”至“阶下”。○注“扫物”至“堂下”。○释曰：知“工人、梓人、司宫，位在北堂下”，虽无正文，南方不见有位，其人升降自北阶，明位在北堂下。 \\n 　 \\n 大史俟于所设中之西，东面以听政。中未设也，大史俟焉，将有事也。《乡射礼》曰：“设中，南当楅，西当西序，东面。” \\n  \\n [疏]“大史”至“听政”。○注“中未”至“东面”。○释曰：注引《乡射》者，欲见大史位之所在，在此也。 \\n 　 \\n 司射西面誓之曰：“公射大侯，大夫射参，士射干。射者非其侯，中之不获。卑者与尊者为耦，不异侯。”大史许诺。誓犹告也。古文异作辞。 \\n  \\n [疏]“司射”至“许诺”。○注“誓犹”至“作辞”。○释曰：卑者、尊者射不异侯，言此者，以其誓云：“君射大侯，大夫射参侯，士射干侯。”恐与尊为耦，亦各射己侯，故覆言。此宾与君为耦，同射大侯；士与大夫为耦，同射参侯。以其既与尊者为耦，不可使之别侯。别侯者，则非耦类故也。 \\n 　 \\n 遂比三耦。比，选次之也。不言面者，大夫在门右北面，士西方东面。 \\n  \\n [疏]“遂比三耦”。○注“比选”至“东面”。○释曰：云“不言面”者，以下云面，故决之。云“大夫在门右北面，士西方东面”者，仍依朝位，以其设朝之班位以来，其位未改，明知司射命誓及比次须还依旧位，司射面皆向之而比次也。若耦及侯数，天子大射、宾射六耦三侯，畿内诸侯则二侯四耦，畿外诸侯大射、宾射皆三侯三耦。但诸侯畿外、畿内各有一申一屈，故畿外三侯远尊得申，与天子同三耦则屈。畿内二侯近尊则屈，四耦则申。若燕射，则天子、诸侯例同三耦，一侯而已，以其燕私，屈也。若卿大夫士例同一侯三耦，略言之数，备《礼记·射义》也。 \\n 　 \\n 三耦俟于次北，西面北上。未知其耦。今文俟为立。 \\n [疏]“三耦”至“北上”。○注“未知”至“为立”。○释曰：云“未知其耦”者，下经始命之，故云未知其耦。若然，此经已言面位者，三耦虽未知与谁为耦，要知为三耦，故立於此。 \\n 　 \\n 司射命上射，曰：“某御於子。”命下射，曰：“子与某子射。”卒，遂命三耦取弓矢于次。取弓矢不拾者，次中隐蔽处。 \\n  \\n [疏]“司射”至“于次”。○注“取弓”至“蔽处”。○释曰：云“取弓矢不拾者，次中隐蔽处”者，对《乡射》堂西显露之处拾取矢也。 \\n 　 \\n 司射入于次，搢三挟一个，出于次，西面揖，当阶北面揖，及阶揖，升堂揖，当物北面揖，及物揖，由下物少退，诱射。搢，扱也。挟一个挟於弦也。个犹枚也。由下物而少退，谦也。诱犹教也，“夫子循循然，善诱人”。 \\n  \\n [疏]“司射”至“诱射”。○注“搢扱”至“诱人”。○释曰：自此至“东面”，论司射诱射之事。此射人诱射与《乡射》同，但《乡射》往阶西取弓矢，此则入次取弓矢为异。然此云“入次，搢三挟一个”，则已前皆挟乘矢不改，《乡射》亦然。引《论语》者，彼夫子教弟子学问事。司射教人射事，虽不同，同是教法，故引为证也。 \\n 　 \\n 射三侯，将乘矢，始射干，又射参，大侯再发。将，行也。行四矢，象有事於四方。《诗》云：“四矢反兮，以御乱兮。” \\n  \\n 卒射，北面揖。揖於当物之处，不南面者，为不背卿。 \\n [疏]注“不南”至“背卿”。○释曰：案《乡射》诱射，射卒南面揖者，彼尊东，或公或卿大夫位同不别，故司射不特尊之。此《大射》辨尊卑，尊东唯有天子命卿，其馀小卿及大夫皆宾西，故特尊之，不背之也。 \\n 　 \\n 及阶揖，降，如升射之仪。遂適堂西，改取一个挟之。改，更也。不射而挟矢，示有事也。 \\n  \\n 遂取扑搢之，以立于所设中之西南，东面。扑，所以挞犯教者也。於是言立，著其位也。《乡射》记曰：“司射之弓矢与扑，倚于西阶之西。” \\n  \\n [疏]注“扑所”至“之西”。○释曰：云“於是言立，著其位”者，案《乡射》司射先立所设中之西南，三耦从之，立於西南，司射却就之，搢三挟一个，乃诱射。此则诱射卒，乃始来就位者，由此有次，就次取弓矢，射讫，无事乃於此立，故云於是言立，著其位也。引《乡射》记者，此不言司射倚弓矢之处，引之，证此与彼记文同也。 \\n 　 \\n 司马师命负侯者：“执旌以负侯。”司马师，正之佐也。欲令射者见侯与旌，深志於侯中也。负侯，获者也。天子，服不氏下士一人，徒四人，掌以旌居乏待获。析羽为旌。 \\n  \\n [疏]“司马”至“负侯”。○注“司马”至“为旌”。○释曰：自此尽“而俟”，论司马师命服不负侯之事也。引“天子服不氏，下士一人，徒四人”者，欲见诸侯亦三侯，亦使服不氏与徒为获者也。云“析羽为旌”，《周礼·司常》文。 \\n 　 \\n 负侯者皆適侯，执旌负侯而俟。司射適次，作上耦射。作，使也。 \\n  \\n 司射反位。 \\n [疏]“司射反位”。○释曰：此不言先反位者，为三耦始出次，未有次前位，无所先，故不言先也。 \\n 　 \\n 上耦出次，西面揖进。上射在左，并行，当阶北面揖，及阶揖。上射先升三等，下射从之，中等。上射在左，便射位也。中犹閒也。 \\n  \\n [疏]注“上射”至“閒也”。○释曰：云“上射在左，便射位也”者，《乡射》亦云上射在左，不云便射位者，彼东面位，上射在北，故在左不取便射位之义。此次北西面位，亦上射在北，居右，故上射须在左，以其发位并行，及升北面就物位皆言居左，履物南面，上射乃在右，故云上射在左便射位也。 \\n 　 \\n 上射升堂，少左。下射升，上射揖，并行。并，亻并也，亻并东行。 \\n  \\n 皆当其物北面揖，及物揖。皆左足履物，还视侯中，合足而俟。视侯中，各视其侯之中。大夫耦则视参中，参中十四尺。士耦则视干中，干中十尺。 \\n  \\n [疏]注“视侯”至“十尺”。○释曰：弓二寸，以为侯中。参侯七十弓，故侯中十四尺；干侯五十弓，故侯中十尺。 \\n 　 \\n 司马政適次，袒、决、遂，执弓，右挟之，出，升自西阶，適下物，立于物閒，左执弣，右执箫，南扬弓，命去侯。司马正，政官之属。箫，弓末。扬弓者，执下末。扬犹举也。適下物，由上射后东过也。命去侯者，将射当获也。《乡射礼》曰：“西南面，立于物閒。” \\n  \\n [疏]“司马”至“去侯”。○注“司马”至“物閒”。○释曰：云“司马正政官之属”者，非大司马，大司马之下属大司马，故云司马属。案天子有大司马卿一人，小司马中大夫二人。此虽诸侯礼，亦应有小司马，号为司马正也。知“適下物由上射后东过也”者，案《乡射》司马命去侯时，由上射后过至下射西，西南面扬弓，命去侯，故引《乡射》证此亦在物閒西南面也。 \\n 　 \\n 负侯皆许诺，以宫趋，直西，及乏南，又诺以商，至乏，声止。宫为君，商为臣，其声和相生也。《乡射礼》曰：“获者执旌许诺。”古文声为磬。 \\n  \\n [疏]“负侯”至“声止”。○注“宫为”至“为磬”。○释曰：云“宫为君，商为臣”，《乐记》文。云“声和相生”者，宫生徵，徵生商，而云相生者，虽隔徵亦是相生之义也。云“声和”者，宫数八十一，商数七十二，弹宫则商应，故云声和也。引《乡射》者，彼臣礼，下云“诺声不绝”，不言宫商，引之，证与此不同之意。 \\n 　 \\n 授获者，退立于西方。获者兴，共而俟。大侯，服不氏负侯，徒一人居乏，相代而获。参侯、干侯，徒负侯居乏，不相代。《乡射礼》曰：“获者执旌许诺，声不绝，以至于乏，坐东面偃旌，兴而俟。”古文获皆作护，非也。 \\n  \\n [疏]“授获”至“而俟”。○注“大侯”至“非也”。○释曰：云“大侯，服不氏负侯，徒一人居乏，相代而获”者，上注引《周礼》服不氏下士一人，徒四人，是以郑分之於三侯之上，大侯尊，故使服不氏与一徒居乏，自馀徒三人分之於二侯，徒以少一人，不得相代也。引《乡射》者，此文不具，宜与彼同。 \\n 　 \\n 司马正出于下射之南，还其后，降自西阶，遂適次，释弓，说决、拾，袭，反位。拾，遂也。《乡射礼》曰：司马“反位，立于司射之南”。 \\n  \\n [疏]“司马”至“反位”。○注“拾遂”至“之南”。○释曰：引《乡射》者，於此司马不言位，宜与《乡射》同，故引为证。 \\n 　 \\n 司射进，与司马正交于阶前，相左，由堂下，西阶之东，北面视上射。命曰：“毋射获，毋猎获。”上射揖。司射退，反位。射获，矢中乏也。从旁为猎。乃射。上射既发，挟矢，而后下射射，拾发以将乘矢。拾，更也。将，行也。获者坐而获。坐言获也。举旌以宫，偃旌以商。再言获也。 \\n  \\n 获而未释获。但言获，未释筭。古文释为舍。 \\n [疏]“获而未释获”。○注“但言”至“为舍”。○释曰：云“但言获，为释筭”者，郑注《乡射》云：“但大言获。”此注不言大，省文也。 \\n 　 \\n 卒射，右挟之，北面揖，揖如升射。右挟之，右手挟弦。 \\n 上射降三等，下射少右，从之，中等，并行。上射於左，与升射者相左交于阶前，相揖。適次，释弓，说决、拾、袭，反位。上射於左，由下射阶上少右，乃降待之。言袭者，凡射皆袒。 \\n  \\n [疏]“上射”至“反位”。○注“上射”至“皆袒”。○释曰：云“上射降三等”者，诸侯阶有七等，言三等者，欲明下射中等，是降一等之上下，下射过向西畔由右，故上射至地待之，乃得二人并行，上射於左也。云“与升射者相左交于阶前”者，降射者仍南行，故得阶前交往来也。云“上射於左，由下射阶上少右，乃降待之”者，此郑解在阶下，而上射得在左之意，由下射阶上少右，向西畔乃降，上射於地待之，故并行时得上射在左也。云“凡射皆袒”者，案《乡射》“命三耦，各与其耦让取弓矢，拾”，三耦取弓遂至卒射，云“脱决、拾，袭而俟于堂西，南面”。此则前遂命三耦取弓矢于次，不言袒，至此亦言袭，故须言凡射皆袒，决在此不见袒，亦袒可知也。 \\n 　 \\n 三耦卒射，亦如之。司射去扑，倚于阶西，適阼阶下，北面告于公，曰：“三耦卒射。”反，搢扑，反位。 \\n [疏]“三耦”至“反位”。○释曰：云“司射去扑，倚于西阶西，適阼阶下，北面告于公”者，案《乡射》：“司射去扑，倚于西阶之西，升堂，北面告于宾曰：三耦卒射。”注云：“去扑乃升，不敢佩刑器即尊者之侧。”此不升堂而在阼阶下而亦去扑者，尊公故也。 \\n 　 \\n 司马正袒、决、遂，执弓，右挟之，出，与司射交于阶前，相左。出，出於次也。袒时亦適次。 \\n  \\n [疏]“司马”至“相左”。○注“出出”至“適次”。○释曰：自此至“兴反位”，论取矢设楅。云“出于次也，袒时亦適次”者，以此而言，则袒时入次，今更出次。知不在位上袒而入次取弓者，凡袒、袭皆隐处。《乡射》无次，司马適堂西袒，执弓矢，不在位。此《大射》有次，明入次袒，不在位可知。 \\n 　 \\n 升自西阶，自右物之后，立于物閒，西南面，揖弓，命取矢。揖，推之。负侯许诺，如初去侯，皆执旌以负其侯而俟。俟小臣取矢，以旌指教之。 \\n  \\n 司马正降自西阶，北面命设楅。此出于下射之南，还其后而降之。 \\n  \\n [疏]注“此出”至“降之”。○释曰：“此出于下射之南，还其后而降之”者，《乡射》文。此亦然，故引为证也。 \\n 　 \\n 小臣师设楅。司马正东面以弓为毕。毕，所以教助执事者。《乡射》记曰：“乃设楅于中庭，南当洗，东肆。” \\n  \\n [疏]“小臣”至“为毕”。○注“毕所”至“东肆”。○释曰：云“毕，所以教助执事”者，以毕是助载鼎实之物，故司马执弓为毕以指授，若《周礼》执殳以为鞭度。然引《乡射礼》文者，证经设楅，故亦当洗。 \\n 　 \\n 既设楅，司马正適次，释弓，说决、拾，袭，反位。小臣坐委矢于楅，北括，司马师坐乘之，乘，四四数之。卒。若矢不备，则司马正又袒执弓，升，命取矢如初，曰：“取矢不索。”乃复求矢，加于楅。卒，司马正进坐，左右抚之，兴，反位。左右抚，分上下射，此坐皆北面。 \\n  \\n 司射適西阶西，倚扑，升自西阶，东面请射于公。倚朴者，将即君前，不敢佩刑器也。升堂者，欲诸公卿大夫辩闻也。 \\n  \\n [疏]“司射”至“于公”。○注“倚扑”至“闻之”。○释曰：自此尽“未降”，请君行第二番射，并命谓之为。云“倚扑者，将即君，前不敢佩刑器也”者，上以去扑告君不注，至此乃注者，彼告在阼阶下，远君，故不注。至此升堂乃注，义与彼同也。上不升者，以告以三耦射，射卒事缓，故在下。此告欲诸公卿大夫遍闻也，故升，但升者是其正，故《乡射》升堂，《大射》告公，故前在堂下，此升者，欲公卿闻之故也。 \\n 　 \\n 公许。遂適西阶上，命宾御于公，诸公、卿则以耦告于上，大夫则降，即位而后告。告诸公卿於堂上，尊之也。 \\n  \\n 司射自西阶上北面告于大夫，曰：“请降。”司射先降，搢扑，反位。大夫从之降，適次，立于三耦之南，西面，北上。適次，由次前而北，西面立。 \\n  \\n [疏]“司射”至“北上”。○注“適次”至“面立”。○释曰：云“告于大夫曰请降”者，以诸公卿在上，故请大夫降。《乡射》降告“主人与宾为耦，遂告于大夫”，又曰：“宾主人与大夫皆未降。”注云：“言未降者，见其志在射。”大夫未降者，彼臣礼，主人与宾皆卑，故大夫未降，与此异也。云“適次，由次前而北，西面立”者，上云司射等適次，谓入次中，此適次者，大夫降自西阶，东行適次，所过向堂东，西面立，因过次为適次，非入次也。 \\n 　 \\n 司射东面于大夫之西比耦。大夫与大夫，命上射曰：“某御於子。”命下射曰：“子与某子射。”卒，遂比众耦。众耦，士也。 \\n  \\n 众耦立于大夫之南，西面北上。若有士与大夫为耦，则以大夫之耦为上。为上，居群士之上。 \\n  \\n [疏]“司射”至“为上”。○注“为上”至“之上”。○释曰：云“为上，居群士之上”者，若是士与大夫之尊者为耦，故居群士之上也。郑云群士之上者，既为上射，恐在大夫之上，故云群士之上。是以下注云：“士虽为上射，其辞犹尊大夫也。”若然，国皆有三卿五大夫，三耦六人而已，而云使士为耦者，卿大夫或有故，或出使，容其不足，使士备耦之法也。 \\n 　 \\n 命大夫之耦曰：“子与某子射。”告於大夫曰：“某御於子。”士虽为上射，其辞犹尊大夫。 \\n  \\n 命众耦，如命三耦之辞。诸公、卿皆未降。言未降者，见其志在射。 \\n  \\n [疏]注“言未”至“在射”。○释曰：言“未”者，后当降，故云未也。若终六射不得言未，是以《乡射》记云“众宾不与射者不降”，注：“不以无事乱有事。”是不射不得云未也。 \\n 　 \\n 遂命三耦各与其耦拾取矢，皆袒、决、遂，执弓，右挟之。此命入次之事也。司射既命而反位，不言之者，上射出，当作取矢，事未讫。 \\n  \\n [疏]“遂命”至“挟之”。○注“此命”至“未讫”。○释曰：自此尽“袭反位”，论命拾取矢之事。郑知此是“命入次之事”者，上来未有三耦入次袒、决、遂之事，又下文乃云“一耦出”，明此是命入次之事。若然，“司射命讫当反位，不言”者，以其三耦入次，出乃当作取矢，待作取矢，即是事未讫，故不言反位也。仍未知令入次之后，未出之閒，且在西方位，且在阶下位。三者虽无文，以事缓急言之，三耦入次，出则作之，宜在阶下位，於义可也。又《乡射》云“司射反位”者，司射反位，则有三耦位，得言反位。此曰射位在西方，去次远，又曰射位若阶下，去次亦远，不得言反，故不言也。 \\n 　 \\n 一耦出，西面揖，当楅北面揖，及楅揖。三耦同入次，其出也，一上射出，西面立，司射作之，乃揖行也。当楅，楅正南之东西。上射东面，下射西面。上射揖进，坐横弓，卻手自弓下取一个，兼诸弣，兴，顺羽，且左还，毋周，反面揖。横弓者，南踣弓也。卻手自弓下取矢者，以左手在弓表，右手从里取之，便也。兼，并也。并矢於弣，当顺羽，既又当执弦。顺羽者，手放而下，备不整理也。左还，反其位。毋周，右还而反东面也。君在阼，还周则下射将背之。古文且为阻。 \\n  \\n [疏]“上射”至“面揖”。○注“横弓”至“为阻”。○释曰：云“左还，反其位。毋周，右还而反东面也”者，毋周者，左还行至位，即位右还而反东面，是还不周也。云“君在阼，还周则下射将背之”者，上射左还，已还背君，而据下射而言者，上射去君远，故据下射而言。以其下射若右还周，为背君，若左还，向东覆，即右还西面，是不背君，周即背故也。 \\n 　 \\n 下射进，坐横弓，覆手自弓上取一个，兼诸弣，兴，顺羽，且左还，毋周，反面揖。横弓，亦南踣弓也。人东西乡，以南北为横。覆手自弓上取矢，以左手在弓里，右手从表取之，便也。 \\n  \\n [疏]“下射”至“面揖”。○注“横弓”至“便也”。○释曰：云“横弓，亦南踣弓也”者，谓南踣弓以左手仰执弓里，以覆右手，於弓表向下取矢，亦便也。上射、下射俱南踣弓者，取背君向南为顺故也。 \\n 　 \\n 既拾取矢，梱之。梱，齐等之也。古文梱作魁。 \\n 兼挟乘矢，皆内还，南面揖。内还者，上射左，下射右，不皆右还，亦以君在阼，嫌下射，故左还而背之也。上以阳为内，下以阴为内，因其宜可也。 \\n  \\n [疏]“兼挟”至“面揖”。○注“内还”至“可也”。○释曰：云“不皆右还，亦以君在阼，嫌下射，故左还而背之”者，若上下俱向内，是相向为顺。若上射左还，是不故背君。若下射右还背君，少亦左还，初时面向君，转身南向背君多，似故背君，故不左还也。云“上以阳为内，下以阴为内，因其宜可也”者，上射东面左还时，以左手还，取东相阳方为内，下射西面右还时，以右手还，取西相阴方为内，随其阴阳得左右相向，是因其宜也。 \\n 　 \\n 適楅南，皆左还，北面揖，搢三挟一个。楅南，乡当楅之位也。 \\n 揖，以耦左还，上射於左。以犹与也。言以者，耦之事成於此，意相人耦也。上射转居左，便其反位也。上射少北，乃东面。 \\n  \\n [疏]“揖以”至“於左”。○注“以犹”至“东面”。○释曰：云“言以者，耦之事成於此，意相人耦也”者，揖不须言以，今云“以者”，必有义意，故郑云言以者耦之事成於此，谓成於此拾取矢，以其取矢后，一番了更无事，故云成於此，人意相存耦也。云“上射转居左，便其反位也”者，位在次北西面，是以上射居左，至次北右还西面，便也。云“上射少北，乃东面”，知不少南者，以其次在楅东南，北面揖时，已在次西面，故知上射少北，乃东面，得东当次也。 \\n 　 \\n 退者与进者相左，相揖。退，释弓矢于次，说决、拾、袭，反位。二耦拾取矢，亦如之。后者遂取诱射之矢，兼乘矢而取之，以授有司于次中。皆袭，反位。有司纳射器，因留，主授受之。 \\n  \\n 司射作射如初。一耦揖、升如初。司马命去侯，负侯许诺如初。司马降，释弓，反位。司射犹挟一个，去扑，与司马交于阶前，適阼阶下，北面请释获于公。犹，守故之辞，於此言之者，司射既诱射，恒执弓挟矢以掌射事，备尚未知，当教之也。今三耦卒射，众足以知之矣，犹挟之者，君子不必也。公许。反，搢扑，遂命释获者设中，以弓为毕，北面。北面立于所设中之南，当视之也。《乡射礼》曰：“设中，南当楅，西当西序。” \\n  \\n 大史释获。小臣师执中，先首，坐设之，东面，退。大史实八筭于中，横委其馀于中西，兴，共而俟。先犹前也。命大史而小臣师设之，国君官多也。小臣师退，反东堂下位。《乡射礼》曰：“横委其馀于中西，南末。” \\n  \\n [疏]“大史”至“而俟”。○注“先犹”至“南末”。○释曰：此不见执筭之人，案《乡射》命释获者，“释获者执鹿中，一人执筭以从之”。彼臣礼，官少，释获者自执中设之，尚使人执筭，况国君官臣多，大史不自执中，岂得自执筭，明亦使人执之。云“小臣师退，反东堂下位”者，其位已见篇首也。引《乡射》者，证筭以南末为顺也。 \\n 　 \\n 司射西面命曰：“中离维纲，扬触，梱复，公则释获，众则不与。”离犹过也，猎也。侯有上下纲，其邪制躬舌之角者为维。或曰维当为绢。绢，纲耳。扬触者，谓矢中他物，扬而触侯也。梱复，谓矢至侯，不著而还。复，复反也。公则释获，优君也。正当中鹄而著。古文梱作魁。 \\n  \\n [疏]“司射”至“不与”。○注“离犹”至“作魁”。○释曰：中谓中侯，注不言可知。云“离犹过也，猎也”者，谓矢过猎，因著维与纲二者。云“侯有上下纲，其邪制躬舌之角者为维”者，案《梓人》云：“上纲与下纲出舌寻，縜寸焉。”注：“纲所以系侯於植者也。上下皆出舌一寻者，亦人张手之节也。郑司农云：縜，笼纲者，维持侯者。”若然，则纲与维皆用绳为之，又以布为縜，笼纲，然后以上个、下个边缀著縜，两头以纲系著，植维者於上个、下个，上下躬两头皆有角，又以小绳缀角系著植，故矢或离纲，或离维也。云“或曰维当为绢，绢，纲耳”者，郑更为一解，绢则维也，云绢纲耳者，以绢为纲耳，离著绢也。云“众当中鹄”者，大射鹄，则《梓人》云“张皮侯而栖鹄”是也。 \\n 　 \\n 唯公所中，中三侯皆获。”值中一侯则释获。 \\n [疏]“唯公”至“皆获”。○注“值中”至“释获”。○释曰：云“中三侯皆释获”，则离维纲及扬触梱复亦释之，不言者，以中为主也。 \\n 　 \\n 释获者命小史，小史命获者。传告服不，使知此司射所命。 \\n [疏]注“传告”至“所命”。○释曰：据在大侯而言告服不，则参侯、干侯告可知，举远见近。 \\n 　 \\n 司射遂进，由堂下北面视上射，命曰：“不贯不释。”上射揖。司射退，反位。贯犹中也。射不中鹄，不释筭。古文贯作关。 \\n  \\n [疏]“司射”至“反位”。○注“贯犹”至“作关”。○释曰：案上文离维纲，公则释获言之，则此云不中不释筭者，据除君而言也。 \\n 　 \\n 释获者坐取中之八筭，改实八筭，兴，执而俟。执所取筭。乃射。若中，则释获者每一个释一筭，上射於右，下射於左。若有馀筭，则反委之。委馀筭，礼贵异。又取中之八筭，改实八筭于中，兴，执而俟。 \\n 　"}
{"章节": "卷十八 大射第七", "正文": "卷十八大射第七 \\n  \\n  \\n 　 \\n 　 \\n 三耦卒射。宾降，取弓矢于堂西。不敢与君并俟告。取之以升，俟君事毕。 \\n  \\n [疏]“三耦”至“堂西”。○注“不敢”至“事毕”。○释曰：自此尽“其而俟”，论第二番射三耦讫，次公卿大夫之事。但此宾先降，取弓矢即升堂者，以其“不敢与君并待告”，故下云司射告射于公，小射正取公之决、拾，并授弓拂弓，是君得告，乃取弓矢，是不敢与君并俟告也。云“取之以升，俟君事毕”者，案下文云“公将射，则宾降適堂西，袒、决、遂，执弓，搢三挟一个，升自西阶”，是君事毕。君事毕，宾降，袒、决、遂，乃更升。若然，宾於此不即袒、决、遂者，去射时远，故不可即袒也。 \\n 　 \\n 诸公、卿则適次，继三耦以南。言继三耦，明在大夫北。 \\n [疏]“诸公”至“以南”。○注“言继”至“夫北”。○释曰：言“適次”者，但射位在堂东，次在洗东南，今诸公卿东南適次前，北至三耦之南，以次西面立。云“继三耦，明在大夫北”者，以其三耦在北，大夫在南，而言继三耦，明在大夫之北也。 \\n 　 \\n 公将射，则司马师命负侯，皆执其旌以负其侯而俟。君尊，若始焉。 \\n  \\n [疏]“公将”至“而俟”。○注“君尊若始焉”。○释曰：云“君尊，若始焉”者，案上始时，司马命负侯，三耦将射，司马命去侯。今三耦卒射，君将射，司马使更命负侯，是君尊若始焉。 \\n 　 \\n 司马师反位。隶仆人埽侯道。新之。司射去扑，適阼阶下，告射于公，公许。適西阶东，告于宾。告当射也。今文曰阼阶下，无適。 \\n  \\n 遂搢扑，反位。小射正一人，取公之决、拾于东坫上。一小射正授弓、拂弓，皆以俟于东堂。授弓，当授大射正。拂弓，去尘。 \\n  \\n [疏]“小射”至“东堂”。○注“授弓”至“去尘”。○释曰：据此经上下，或云“大射正”，或云“司射”，或云“小射正”，不同者，今行射礼，大射正一人，为上，司射次之，或云小射正。若然，大射正与司射各一人，据其行事，小射正不止一人而已。此云“小射正一人，取公之决、拾於东坫上”，下云“小射正奉决拾以笥”，与此一人。此又云“小射正授弓”，与取决、拾别，则小射正二人也。云“授弓，当授大射正”者，下云“大射正执弓”，以袂以授公，明此小射正授弓者，当授大射正也。 \\n 　 \\n 公将射，则宾降，適堂西，袒、决、遂，执弓，搢三挟一个，升自西阶，先待于物北，一笴，东面立。不敢与君并。笴，矢幹。东面立，乡君也。 \\n  \\n [疏]“公将”至“面立”。○注“不敢”至“君也”。○释曰：云“公将射，则宾降”者，案前文宾降適堂西取弓矢，无宾升堂之文，但文不具，其实即升矣，是以此文云宾降。云“笴，矢幹”者，案《周礼·矢人》矢幹长三尺，则此宾立於物北三尺矣。 \\n 　 \\n 司马升，命去侯如初，还右，乃降，释弓，反位。还右，还君之右也，犹出下射之南，还其后也。今文曰右还。 \\n  \\n [疏]注“还右”至“右还”。○释曰：云“还右，还君之右也”者，君为下射，宾为上射，司马在君之西南，扬弓命去侯讫，还君之右东而南，西向，降自西阶。“犹出下射之南，还其后也”者，由如上文初将射时，司马立於物閒，南扬弓，命去侯讫，出於下射之南，还其后，降自西阶，前后是同，故取彼解此。云“今文曰右还”，不从右还者，若右还，则右还於上射，不得还君，故不从也。 \\n 　 \\n 公就物，小射正奉决、拾以笥，大射正执弓，皆以从於物。笥，萑苇器。大射正舍司正，亲其职。 \\n  \\n [疏]“公就”至“於物”。○注“笥萑”至“其职”。○释曰：前解大射正与司射别人，案此注大射正舍司正亲其职，则大射正与司正为一人。又案上文司射请立司正，遂立司射为司正，则司射又与大射正为一人，与上解似相违者，以大射正与射人俱掌射事，相当，则大射正与司射别。若通而言之，射人不对大射正，射人亦名大射正，故此以射人为大射正也。 \\n 　 \\n 小射正坐奠笥于物南，遂拂以巾，取决，兴，赞设决，朱极三。极犹放也，所以韬指，利放弦也。以朱韦为之。三者，食指、将指、无名指。无极，放弦契於此指，多则痛。小指短，不用。 \\n  \\n 小臣正赞袒，公袒朱襦，卒袒。小臣正退俟于东堂，小射正又坐取拾，兴。赞设拾，以笥退奠于坫上，复位。既袒乃设拾。拾，当以韝襦上。 \\n  \\n [疏]注“既袒”至“襦上”。○释曰：案上文设决讫，乃云“公袒朱襦”，始云“小臣正赞设拾”，拾当拾敛肤体，宜在朱襦之上。故郑云“既袒乃设拾，拾当以韝襦上”。《乡射》云“袒决遂”，以其无襦，故遂与决得俱时设。若大夫对士射，袒纁襦，设遂亦当在袒后。 \\n 　 \\n 大射正执弓，以袂顺左右隈，上再下壹，左执弣，右执箫，以授公。公亲揉之。顺，放之也。隈，弓渊也。揉，宛之，观其安危也。今文顺为循，古文揉为纽。 \\n  \\n [疏]“大射”至“揉之”。○注“顺放”至“为纽”。○释曰：云“顺，放之也”者，以袂向下，於弓隈顺放之。云“观其安危也”者，案《考工记·弓人》云“其弓安，其弓危”者，以弓弱者为危，其弓强者为安，则此云观安危者，谓试弓之强弱。 \\n 　 \\n 小臣师以巾内拂矢而授矢于公，稍属。内拂，恐尘及君也。稍属，不搢矢。大射正立于公后，以矢行告于公。若不中，使君当知而改其度。下曰留，上曰扬，左右曰方。留，不至也。扬，过去也。方，出旁也。 \\n  \\n 公既发，大射正受弓而俟，拾发以将乘矢。公，下射也，而先发，不留尊也。 \\n  \\n [疏]“公既”至“乘矢”。○注“公下”至“尊也”。○释曰：案上三耦射者，上射射讫，乃次下射。此公为下射，当后射，今君射前於宾，故郑云“先发不留尊也”。 \\n 　 \\n 公卒射，小臣师以巾退，反位。大射正受弓。受弓以授有司於东堂。 \\n  \\n 小射正以笥受决、拾，退奠于坫上，复位。大射正退，反司正之位。小臣正赞袭。公还而后宾降，释弓于堂西，反位于阶西，东面。阶西东面，宾降位。 \\n  \\n [疏]注“阶西”至“降位”。○释曰：案上文宾受献讫，降立於阶西东面，此云“反位於阶西，东面”，故云反位也。 \\n 　 \\n 公即席，司正以命升宾。宾升复筵， \\n [疏]“公即”至“复筵”。○释曰：此公与宾复升即位者，公卿以下当继射，公与宾当观之，故升就位也。 \\n 　 \\n 而后卿大夫继射。 \\n 诸公卿取弓矢于次中，袒、决、遂，执弓，搢三挟一个，出，西面揖，揖如三耦，升射。卒射，降如三耦。適次，释弓，说决、拾，袭，反位。众皆继射，释获皆如初。诸公卿言取弓矢，众言释获，互言也。卒射，释获者遂以所执馀获適阼阶下，北面告于公，曰：“左右卒射。”司射不告者，释获者於是有事，宜终之也。馀获，馀筭也。无馀筭则无所执。古文曰馀筭。反位，坐委馀获于中西，兴，共而俟。 \\n  \\n 司马袒执弓，升，命取矢如初。负侯许诺，以旌负侯如初。司马降，释弓如初。小臣委矢于楅，如初。司马，司马正，於是司马师亦坐乘矢。 \\n  \\n [疏]“司马”至“如初”。○释曰：自此尽“就席”，论射讫，取矢委於楅之事。○注“司马”至“乘矢”。○释曰：知“司马，是司马正，司马师亦坐乘矢”者，此经皆言“如初”，案上番射，司马正与司马师乘矢，故知也。 \\n 　 \\n 宾、诸公、卿、大夫之矢皆异束之以茅。卒，正坐，左右抚之，进束，反位。异束大夫矢，尊殊之也。正，司马正也。进，前也。又言束，整结之，示亲也。 \\n  \\n [疏]注“异束”至“殊之也”。○释曰：公卿皆异束，但言大夫者，公卿自相对，其矢俱束之，及其脱之，亦拾取。但三耦之内，大夫以士耦之，士矢不束，大夫束之，故曰尊殊之。下注云：“不言君矢，小臣以授矢人於东堂下可知。”知者，以其小臣取矢，明取之以授矢人。 \\n 　 \\n 宾之矢，则以授矢人于西堂下。是言矢人，则纳射器之有司，各以其器名官职。不言君矢，小臣以授矢人于东堂下可知。 \\n  \\n 司马释弓，反位，而后卿、大夫升就席。此言其升，前小臣委矢於楅。 \\n  \\n [疏]注“此言”至“於楅”。○释曰：云“此言其升，前小臣委矢於楅”者，案上文司马降，释弓如初，在小臣委矢之上，其司马降释弓之时，卿大夫即升就席。委矢当依司马命取矢之下，不失其次，故不即见卿大夫升事，是以於此特言“司马降释弓”，与卿大夫升为节耳，故郑亦言其次第也。 \\n 　 \\n 司射適阶西，释弓，去扑，袭，进由中东，立于中南，北面视筭。释弓去扑，射事已也。 \\n  \\n [疏]“司射”至“去扑”。○释曰：自此尽“共而俟”，论数筭之事。直言“去扑”，不言去矢，矢亦去之，是以下文司射执弓，挟一个，搢扑。明此时去矢，后更挟之。 \\n 　 \\n 释获者东面于中西坐，先数右获。固东面矣，复言之者，少南就右获。二筭为纯。纯犹全也，耦阴阳也。一纯以取，实于左手。十纯则缩而委之。缩，从也。於数者东西为从。古文缩皆作蹙。每委异之。易校数。有馀纯，则横诸下。又异之也，自近为下。一筭为奇，奇则又缩诸纯下。又从之。兴，自前適左，从中前北也，更端，故起。东面坐。少北於故。坐，兼敛筭，实于左手，一纯以委，十则异之。变於右也。其馀如右获。谓所缩所横者。司射复位，释获者遂进取贤获执之，由阼阶下北面告于公。贤获，胜党之筭也。执之者，齐而取其馀。若右胜，则曰：“右贤於左。”若左胜，则曰：“左贤於右。”以纯数告。若有奇者，亦曰奇。告曰：某贤於某若干纯、若干奇。若左右钧，则左右各执一筭以告，曰：“左右钧。”还复位，坐，兼敛筭，实八筭于中，委其馀于中西，兴，共而俟。 \\n  \\n 司射命设丰。当饮不胜者射爵。 \\n [疏]“司射命设丰”。○释曰：自此尽“彻丰与觯”，论二番射讫，行射爵之事。 \\n 　 \\n 司宫士奉丰，由西阶升，北面坐设于西楹西，降复位。胜者之弟子洗觯，升酌散，南面坐奠于丰上，降反位。弟子，其少者也。不授者，射爵犹罚爵，略之。 \\n  \\n [疏]注“弟子”至“略之”。○释曰：自此以上，其疏见於《乡射》，於此不复言。云“不授者，射爵犹罚爵，略之”者，案《诗》云：“兕觥其，旨酒思柔。”注云：，陈设貌。觥，罚爵，不手授。此饮射爵亦不手授，故云犹罚爵也。案献酬之爵皆手授之，此不手授，故云略之也。若然，士以下饮罚爵者，取於丰，大夫已上皆手授，尊之，故下注云：“授爵而不奠丰，尊大夫也。”其三耦之内，虽大夫亦取於丰者，以其作三耦与众耦同事，故不复殊之。 \\n 　 \\n 司射遂袒执弓，挟一个，搢扑，东面于三耦之西，命三耦及众射者：“胜者皆袒、决、遂，执张弓。执张弓，言能用之也。右手挟弦。 \\n  \\n 不胜者皆袭，说决、拾，卻左手，右加弛弓于其上，遂以执弣。”固袭说决、拾矣，复言之者，起胜者也。不胜者执弛弓，言不能用之也。两手执弣，无所挟也。 \\n  \\n [疏]注“固袭”至“挟也”。○释曰：云“固袭说决、拾矣，复言之者，起胜者也”者，起胜者，射毕之时，降堂，皆就次袭说决拾矣，故云固袭。今复言之者，以其胜者更袒决遂，故复言。不胜，袭，说决拾，欲与胜者相起复发，故复言之也。 \\n 　 \\n 司射先反位。居前，俟所命入次而来饮。 \\n 三耦及众射者皆升，饮射爵于西阶上。不胜之党无不饮。 \\n [疏]注“不胜之党无不饮”。○释曰：以其经云“三耦及众射者皆升饮射爵”者，言升之，明知不胜之党无不饮。但大射者，所以择士以助祭，今若罚爵，在於不胜之党，虽数中亦受罚。及其助祭，虽饮射爵亦得助祭。但在胜党，虽不饮爵，若不数中，亦不得助祭。以其饮罚据一党而言，取其助祭取一身之艺，义故不同也。 \\n 　 \\n 小射正作升饮射爵者，如作射。一耦出，揖如升射。及阶，胜者先升升堂，少右。先升，尊贤也。少右，辟饮者，亦因相饮之礼然。 \\n  \\n [疏]注“先升”至“礼然”。○释曰：云“亦因相饮之礼然”者，案《乡饮酒》、《乡射》献酬之礼，献者在右，酬者在左，故云“亦”也。 \\n 　 \\n 不胜者进，北面坐取丰上之觯，兴，少退，立卒觯，进，坐奠于丰下，兴，揖。立卒觯，不祭，不拜，受罚不备礼也。右手执觯，左手执弓。 \\n  \\n [疏]注“立卒”至“执弓”。○释曰：案《乡饮酒》皆祭坐卒爵、拜既爵，故此决之，受罚不备礼也。云“右手执觯，左手执弓”者，以其执弛弓不释於地，明知未饮时两手执弓。今受罚爵，右手执爵，为便左手执弓可知。 \\n 　 \\n 不胜者先降，后升先降，略之，不由次也。降而少右，复并行。 \\n [疏]“不胜者先降”。○注“后升”至“并行”。○释曰：云“后升先降，略之，不由次也”者，案上文“胜者先升”，此文“不胜者先降”，故云略之不由次。云“降而少右，复并行”者，见下文“与升饮者相左”，明降至堂下，此二人少右，复并行，以其辟升者在左故也。 \\n 　 \\n 与升饮者相左，交于阶前，相揖，適次，释弓，袭，反位。仆人师继酌射爵，取觯实之，反奠于丰上，退俟于序端。仆人师酌者，君使之代弟子也。自此以下，辩为之酌。 \\n  \\n 升饮者如初，三耦卒饮。若宾、诸公、卿、大夫不胜，则不降，不执弓，耦不升，此耦谓士也。诸公卿或阙，士为之耦者，不升。其诸公卿大夫相为耦者不降席，重耻尊也。 \\n  \\n [疏]“若宾”至“不升”。○注“此耦”至“尊也”。○释曰：知“此耦谓士”者，以大夫坐於上，士立於下，经云“耦不升”，故云此耦谓士也。是以郑解其意云：诸公卿或阙，士为之耦者不升，其诸公卿大夫相为耦者不降席，以其大夫在堂上，故云“不降席”。云“重耻尊也”者，解士不升，大夫已上不降席，意以其卑者对饮尊者是可耻之事，不对饮是重耻尊者也。 \\n 　 \\n 仆人师洗，升实觯以授，宾、诸公、卿、大夫受觯于席，以降，適西阶上，北面立饮，卒觯，授执爵者，反就席。虽尊亦西阶上立饮，不可以己尊枉正罚也。授爵而不奠丰，尊大夫也。 \\n  \\n [疏]注“虽尊”至“夫也”。○释曰：云“不可以已尊枉正罚也”者，正罚，谓上文饮者在左，胜者在右，於西阶之上北面，跪取丰上之觯饮之是也。今虽不取於丰，亦於西阶北面，是不可以已尊枉正罚也。 \\n 　 \\n 若饮公，则侍射者降，洗角觯，升酌散，降拜。侍射，宾也，饮君则不敢以为罚，从致爵之礼也。 \\n  \\n [疏]“若饮”至“降拜”。○注“侍射”至“礼也”。○释曰：云“侍射，宾也”者，以其宾与君对射，耦自相饮，故知侍射者宾也。云“饮君则不敢以为罚，从致爵之礼也”者，罚爵，如上文罚者饮之而已，今则从《燕》，臣致爵於君之礼，下文所谓夹爵者是也。但此经云“角觯”，与上文觯皆是“三升曰觯”。觯与角连，故谓之角觯，或单言角，或单言觯。是以《礼记·少仪》云：“侍射则约矢，侍投则拥矢，胜则洗爵而请不角。”注云：“角谓觥，罚爵也。於尊长与客，如献酬之爵。”又《诗》云：“我姑酌彼兕觥。”毛传云：“兕觥，角爵。”笺云：“兕觥，罚爵。”是其角觯、兕觥皆罚爵。此角觯以兕角为之，非谓“四升曰角”者也。若然，此角觯对下文饮君云象觯，故云角觯，谓宾酌如兕，自饮君，即下文宾降洗象觯，亦从献酬之爵，不敢用罚爵也。 \\n 　 \\n 公降一等，小臣正辞，宾升，再拜稽首，公答再拜。宾坐祭，卒爵，再拜稽首。公答再拜。宾降，洗象觯，升酌膳以致，下拜，小臣正辞，升，再拜稽首。公答再拜。公卒觯，宾进受觯，降洗散觯，升实散，下拜，小臣正辞，升，再拜稽首。公答再拜。宾复酌自饮者，夹爵也。但如致爵，则无以异於《燕》也。夹爵，亦所以耻公也。所谓若饮君，燕则夹爵。 \\n  \\n [疏]注“宾复”至“夹爵”。○释曰：云“所谓若饮君，燕则夹爵”者，言所谓《乡射》文。彼云“燕”者，则此经夹爵也。 \\n 　 \\n 宾坐，不祭，卒觯，降奠于篚，阶西东面立。不祭，象射爵。 \\n [疏]注“不祭象射爵”。○释曰：案上文受罚者取爵於丰，饮之，不祭。此云君爵不祭，是以宾饮夹爵亦不祭，皆与射同，故云“象”。 \\n 　 \\n 摈者以命升宾，宾升就席。摈者，司正也。今文席为筵。若诸公、卿、大夫之耦不胜，则亦执弛弓，特升饮。此耦亦谓士也。特犹独也。以尊与卑为耦，而又不胜，使之独饮，若无伦匹，孤贱也。众皆继饮射爵，如三耦。射爵辩，乃彻丰与觯。彻，除也。 \\n  \\n 司宫尊侯于服不之东北，两献酒，东面，南上，皆加勺，设洗于尊西北，篚在南，东肆，实一散于篚。为大侯获者设尊也。言尊侯者，获者之功由侯也。不於初设之者，不敢必君射也。君不射，则不献大侯之获者。散，爵名，容五升。 \\n  \\n [疏]“司宫”至“于篚”。○注“为大”至“五升”。○释曰：自此尽“侯而俟”，论设尊献服不之事。云“不於初设之者，不敢必君射也，君不射，则不献大侯之获者”。若然，此设大侯之获者，君不射则不设之，不豫设者，不敢必君射。案上张侯先设大侯，君射大侯，张之，必君射者。但圣人设法，一与一夺，以大射者为祭，择士所以助祭，人君不可不亲，故夺其尊，使之必射，故豫张大侯。至此设大侯之尊，君射讫乃设之者，许其自优暇，容有不射之理，是以不射则不设，射乃设之。云“散，爵名，容五升”者，案《韩诗传》云：“一升曰爵，二升曰觚，三升曰觯，四升曰角，五升曰散。”是其散容五升也。 \\n 　 \\n 司马正洗散，遂实爵，献服不。言服不者，著其官，尊大侯也。服不，司马之属，掌养猛兽而教扰之者。洗酌皆西面。 \\n  \\n [疏]“司马”至“服不”。○注“言服”至“西面”。○释曰：云“服不者，著其官，尊大侯也”者，自此已前皆以事名之，於此而言服不，著其官，言尊大侯故也。云“服不，司马之属”者，以其服不在大司马下六十官之属者。云“掌养猛兽而教扰之”者，猛兽，熊、罴之属，教之使扰驯人，意象王者服不服诸扰，使归服王者。云“洗酌皆西面”者，以其设尊、设洗皆东面，故知洗爵酌酒皆西面向之也。若然，献旅食尊，后酌者为背君，此西面不嫌背君，以其南统於侯故也。 \\n 　 \\n 服不侯西北三步，北面拜受爵。近其所为献。 \\n [疏]“服不”至“受爵”。○注“近其所为献”。○释曰：云“近其所为献”者，以其服不得献，由侯所为，故不近乏而近侯献之，故云近其所为献也。 \\n 　 \\n 司马正西面拜送爵，反位。不俟卒爵，略贱也。此终言之，献服不之徒乃反位。 \\n  \\n [疏]“司马”至“反位”。○注“不俟”至“反位”。○释曰：云“不俟卒爵，略贱也”者，案上文献服不讫，又案下文“卒祭，左个之西北三步，东面，设荐俎，立卒爵”。若然，卒爵礼祭侯讫，今司马反位在未祭侯之前，故略贱也。云“此终言之。献服不之徒乃反位”者，但大侯尊，服不与其徒二人共在获所献，服不亦兼献徒。此经唯见献服不，不见献其徒，即云司马反位，明献徒后始反位，是以知反位者终言之，其实献徒后乃反位，故下注云“司马正皆献之”是也。 \\n 　 \\n 宰夫有司荐，庶子设折俎。宰夫有司，宰夫之吏也。《乡射》记曰：“获者之俎，折脊、胁、肺。” \\n  \\n [疏]“宰夫”至“折俎”。○注“宰夫”至“胁肺”。○释曰：云“宰夫有司，宰夫之吏也”者，诸侯宰夫是士，而宰夫有司明是宰夫之吏，府史也。引《乡射》记者，此俎实无文，故引之为证。 \\n 　 \\n 卒错，获者適右个，荐俎从之。不言服不，言获者，国君大侯，服不负侯。其徒居乏待获，变其文，容二人也。司马正皆献之。荐俎已错，乃適右个，明此献己，已归功於侯也。適右个由侯内。《乡射》记曰：“东方谓之右个。” \\n  \\n [疏]“卒错”至“从之”。○注“不言”至“右个”。○释曰：云“国君大侯，服不负侯。其徒居乏待获，变其文，容二人也”者，案上注云：“天子服不氏下士一人，徒四人，掌以旌，居乏待获。”郑言容二人者，欲见服不与徒二人皆得献，故郑云“司马正皆献之”。云“適右个由侯内”者，以其既祭左个，次祭右个，乃祭於中，故云適右个由侯内。 \\n 　 \\n 获者右执爵，右祭荐俎，二手祭酒。祭俎不奠爵，不备礼也。二手祭酒者，获者南面於俎北，当为侯祭於豆閒，爵反注，为一手不能正也。此荐俎之设，如於北面人焉。天子祝侯曰：“唯若宁侯，无或若女不宁侯，不属於王所，故抗而射女。强饮强食，贻女曾孙诸侯百福。”诸侯以下，祝辞未闻。 \\n  \\n [疏]“获者”至“祭酒”。○注“祭俎”至“未闻”。○释曰：云“祭俎不奠爵，不备礼也”者，言祭俎者，谓祭俎上肺。但肺有二种，此云祭是祭肺也，非是离肺。知者，案《乡射记》云：“获者之俎，折脊、胁、肺、臑。”又曰：“释获者之俎，折脊、胁、肺。皆有祭。”则此俎祭肺亦离肺。若然，凡祭，祭肺皆不奠爵，是其常。云此不奠爵，不备礼者，但祭肺、离肺两有，祭肺不奠爵。若空有祭肺，亦不奠爵。今祭俎不奠，故云不备礼。云“天子祝侯曰”以下，《周礼·梓人》文。云“诸侯以下，祝辞未闻”，知诸侯不与天子祝辞，同而云未闻者，以本所射侯，天子中之则能服诸侯，诸侯中之则得为诸侯，若天子云“抗而射女”，诸侯则不得云“抗而射女”，是以知祝辞有异，但未闻耳。 \\n 　 \\n 適左个，祭如右个，中亦如之。先祭个，后中者，以外即之至中，若神在中。《乡射礼》曰：献获者，“俎与荐皆三祭”。 \\n  \\n [疏]注“乡射”至“三祭”。○释曰：以其左、右及中，故三者皆三祭，非谓一处有三祭。 \\n 　 \\n 卒祭，左个之西北三步，东面。此乡受献之位也。不北面者，嫌为侯卒爵。 \\n  \\n [疏]“卒祭”至“东面”。○注“此乡”至“卒爵”。○释曰：云“不北面者，嫌为侯卒爵”者，前服不受献之时，侯西北面者，欲归功於侯故也。今卒爵虽同旧处而东面者，以其前受献为己，今卒爵还为己卒爵，故东面，是以云不北面者嫌为侯卒爵也。 \\n 　 \\n 设荐俎，立卒爵。不言不拜既爵，司马正己反位，不拜可知也。《乡射礼》曰：“获者荐右东面立饮。” \\n  \\n [疏]“设荐”至“卒爵”。○注“不言”至“立饮”。○释曰：云“不言不拜既爵，司马正已反位，不拜可知也”者，决《乡射》“获者荐右东面立饮，不拜既爵”。此则不言之，以其司马在，对司马不拜既爵，司马已反位，不拜既爵可知，故不言。引《乡射礼》者，此不言立位之处，当同《乡射》荐者东面立。 \\n 　 \\n 司马师受虚爵，洗，献隶仆人与巾车、获者，皆如大侯之礼。隶仆人扫侯道，巾车，张大侯及参侯、干侯之获者，其受献之礼，如服不也。隶仆人巾车，於服不之位受之，功成於大侯也。不言量人者，此自后以及先可知。 \\n  \\n [疏]“司马”至“之礼”。○注“隶仆”至“可知”。○释曰：云“隶仆人扫侯道”者，谓君射时，初扫之时，亦是隶仆人也。云“巾车，张大侯”者，举尊者而言。其参侯、干侯亦张之，是以上文司马“遂命量人、巾车张三侯”。此直云大侯，举尊而言也。云“及参侯、干侯之获者”，以其上文以献大侯服不获者，明此经获者是糁侯、犴侯可知。云“隶仆人巾车，於服不之位受之”，知者，以其隶仆人、巾车素无其位，而经云“如大侯之礼”，明就大侯之位受献，是以郑云“功成於大侯也”。云“不言量人者，此自后以及先可知”者，案上张侯之时，先言量人，后言巾车，君射之时乃有隶仆人扫侯道。受献先言隶仆人，后言巾车，是自后以及先，隶仆尚得献，明量人在巾车之先得献可知。 \\n 　 \\n 卒，司马师受虚爵，奠于篚。获者之篚。 \\n 获者皆执其荐，庶子执俎从之，设于乏少南。少南，为复射妨旌也。隶仆人、巾车、量人，自服不而南。 \\n  \\n [疏]注“隶仆”至“而南”。○释曰：知“自服不而南”者，虽无正文，以其受献於服不之位，明继服不而南可知。 \\n 　 \\n 服不复负侯而俟。 \\n 司射適阶西，去扑，適堂西，释弓，说决、拾，袭，適洗，洗觚，升实之，降，献释获者于其位，少南。献释获者与获者异，文武不同也。去扑者，扑不升堂也。少南，辟中。 \\n  \\n [疏]“司射”至“少南”。○释曰：自此尽“反位”，论献释获者之事。○注“文武不同”。○释曰：言“文武不同”者，以其献获者於侯西北面受献，归功於侯，是其武献；释获者升堂酌酒，东面献之，就释筭之所，是其文，故云文武不同。 \\n 　 \\n 荐脯醢、折俎，皆有祭。俎与服不同，唯祭一为异。 \\n [疏]注“俎与”至“为异”。○释曰：云“俎与服不同”者，以其俱用一俎。云“唯祭一为异”者，上祭侯之俎，引《乡射》获者“俎与荐皆三祭”，郑《乡射》注云：“祭侯三处。”至此献释获者，不主祭侯，正唯一祭俎耳，故云唯祭一为异。 \\n 　 \\n 释获者荐右东面拜受爵。司射北面拜送爵。释获者就其荐坐，左执爵，右祭脯醢，兴，取肺，坐祭，遂祭酒。祭俎不奠爵，亦贱不备礼。 \\n  \\n [疏]注“祭俎”至“备礼”。○释曰：上祭侯之时，祭俎不奠爵，不备礼，至此祭俎亦祭肺不奠爵，贱，亦不备礼。 \\n 　 \\n 兴，司射之西，北面立卒爵，不拜既爵。司射受虚爵，奠于篚。释获者少西辟荐，反位。辟荐少西之者，为复射妨司射视筭，亦辟俎也。 \\n  \\n [疏]注“亦辟俎也”。○释曰：以其荐俎相将，荐既辟，俎亦辟可知。 \\n 　 \\n 司射適堂西，袒、决、遂，取弓，挟一个，適阶西，搢扑以反位。为将复射。 \\n  \\n [疏]“司射”至“反位”。○注“为将复射”。○释曰：自此尽“于公如初”，论司射请公为三番射事。 \\n 　 \\n 司射倚扑于阶西，適阼阶下，北面请射于公，如初。不升堂，宾诸公卿大夫既射矣，闻之可知。 \\n  \\n [疏]注云“不升堂，宾诸公卿大夫既射矣，闻之可知”者，决前司射升堂，请射于公升，今不升者，诸公卿大夫前已射，闻之矣。 \\n 　 \\n 反搢扑，適次，命三耦皆袒、决、遂，执弓，序出取矢。曏言拾，是言序，互言耳。 \\n  \\n [疏]“反搢”至“取矢”。○注“曏言”至“言耳”。○释曰：自此尽“袭反位”，论三耦与卿大夫取矢之事。云“曏言拾”者，谓第一射时，三耦云拾取矢。云“是言序”者，谓序出次时，一耦先后互者，皆次序出次，至庭拾取矢。 \\n 　 \\n 司射先反位。言先，先三耦也。司射既命三耦以入次之事，即反位。三耦入次，袒、决、遂，执弓挟矢，乃出反次外西面位。曏不言司射先反位，三耦未有次位，无所先也。 \\n  \\n [疏]“司射先反位”。○注“言先”至“先也”。○释曰：云“曏不言司射先反位，三耦未有次外位，无所先也”者，凡言反位者，谓前已有位，今乃反之，是今礼反於旧位。旧位第一番之时，三耦次外旧无位，司射虽先有位，不得言先反位，是以决之。 \\n 　 \\n 三耦拾取矢如初，小射正作取矢如初。小射正，司射之佐，作取矢，礼杀，代之。 \\n  \\n [疏]“三耦”至“如初”。○注“小射”至“代之”。○释曰：云“礼杀，代之”者，决第一番不言小射正作取矢。 \\n 　 \\n 三耦既拾取矢，诸公、卿、大夫皆降，如初位，与耦入於次，皆袒、决、遂，执弓，皆进当楅，进坐，说矢束。上射东面，下射西面，拾取矢，如三耦。皆进当楅，进三耦揖之位也。凡继射，命耦而已，不作射，不作取矢，从初。 \\n  \\n [疏]“三耦”至“三耦”。○注“皆进”至“从初”。○释曰：云“凡继射，命耦而已，不作射，不作取矢，从初”者，言凡继射命耦者，前三耦卒射后，大夫降至“三耦之南，西面北上，司射东面于大夫西，比耦，大夫与大夫，命上射曰：某御於子。命下射曰：子与某子射。卒，遂比众耦”云云。至公即席后，宾升阶复位还筵，而后卿大夫继射，后“众皆继射，释获皆如初”，注云：“诸公卿言取弓矢，众言释获，互言也。”既《司射》注：“司射所作，唯上耦。”是此文小射正但作三耦拾取矢，公以下亦无作拾文，故曰“不作取矢从初”，从三耦法也。 \\n 　 \\n 若士与大夫为耦，士东面，大夫西面。大夫进坐，说矢束，退反位。说矢束，自同於三耦，谦也。 \\n  \\n [疏]注“说矢”至“谦也”。○释曰：云“自同於三耦，谦也”者，以其三耦是士之束，既是大夫，若束则异於三耦，故云说矢束自同於三耦谦也。《乡射》“坐说矢束”，注云：“说矢束者，下耦以将拾取。”彼不言同三耦者，彼三耦非大夫故也。 \\n 　 \\n 耦揖进，坐兼取乘矢，兴，顺羽，且左还，毋周，反面揖。兼取乘矢，不敢与大夫拾。 \\n  \\n 大夫进坐，亦兼取乘矢，如其耦。北面搢三挟一个，揖进。大夫与其耦皆適次，释弓，说决、拾、袭，反位。诸公、卿升就席。大夫反位，诸公卿乃升就席，大夫与己上下位。 \\n  \\n [疏]注“大夫”至“下位”。○释曰：诸公卿大夫自为耦者，拾取矢在前，大夫与士耦者说矢束，拾取矢在后，今待大夫反位，公卿乃升就席者，以其上大夫与下大夫同是大夫爵，但上下有异耳。故上大夫待下大夫反位，乃后升就席。 \\n 　 \\n 众射者继拾取矢，皆如三耦，遂入于次，释弓矢，说决、拾、袭，反位。 \\n 司射犹挟一个以作射，如初。一耦揖升如初。司马升，命去侯，负侯许诺。司马降，释弓反位。司射与司马交于阶前，倚扑于阶西，適阼阶下，北面请以乐于公，公许。请奏乐以为节也。始射，获而未释获，复释获，复用乐行之。君子之於事也，始取苟能，中课有功，终用成法，教化之渐也。射用应乐为难。孔子曰：“射者何以听，循声而发，发而不失正鹄者，其唯贤者乎？” \\n  \\n [疏]注“请奏”至“者乎”。○释曰：云“请奏乐以为节也”者，谓若天子《驺虞》九节，诸侯《貍首》七节，大夫《采蘋》，士《采蘩》皆五节。云“始射，获而未释获”者，谓第一番三耦射中时，虽唱获未释筭。云“复释获”者，谓第二番众耦皆射，释筭未作乐。云“复用乐行之”者，谓第三番射，非直释筭，复用乐焉。云“射用应乐为难”者，但礼射，其容体比於礼，其节奏比於乐，又须中於侯，名为应乐节。云“孔子曰”者，《礼记·射义》文。引之者，证射用应乐而为难之意。 \\n 　 \\n 司射反，搢扑，东面命乐正曰：“命用乐。”言君有命用乐射也。乐正在工南，北面。 \\n  \\n [疏]注“言君”至“北面”。○释曰：云“乐正在工南，北面”者，此时工在洗东西面，乐正在工南北面，司射在西阶下东面。经云“命乐正”者，东面遥命之。 \\n 　 \\n 乐正曰：“诺。”司射遂適堂下，北面视上射，命曰：“不鼓不释。”不与鼓节相应，不释筭也。鼓亦乐之节。《学记》曰：“鼓无当於五声，五声不得不和。”凡射之鼓节，《投壶》其存者也。《周礼》射节：天子九，诸侯七，卿大夫以下五。 \\n  \\n [疏]注“不与”至“下五”。○释曰：引《学记》者，证鼓得与乐为节之事。云“凡射之鼓节，《投壶》其存者也”者，射之鼓节多少无文，案今《礼记·投壶》篇图出鲁鼓、薛鼓，云“取半以下为投壶节，尽用之为射节”，是其投壶存者。云“《周礼》射节：天子九”以下者，是《射人》、《乐师》皆有此支，引之者，证射节多少。 \\n 　 \\n 上射揖，司射退反位。乐正命大师，曰：“奏《貍首》，閒若一。”乐正西面受命，左还东面，命大师以《大射》之乐章，使奏之也。《貍首》，逸诗《曾孙》也。貍之言不来也。其诗有“射诸侯首不朝者”之言，因以名篇，后世失之，谓之《曾孙》。曾孙者，其章头也。《射义》所载《诗》曰“曾孙侯氏”是也。以为诸侯射节者，采其既有弧矢之威，又言“小大莫处，御於君所，以燕以射，则燕则誉”，有乐以时会君事之志也。閒若一者，调其声之疏数重节。 \\n  \\n [疏]“上射”至“若一”。○注“乐正”至“重节”。○释曰：云“《貍首》，逸诗《曾孙》也”者，以其《貍首》是篇名，《曾孙》是章头。知者，以其《射义》上文云：其节，天子以《驺虞》，诸侯以《貍首》，卿大夫以《采蘋》，士以《采蘩》。以类言之，《驺虞》、《采蘋》是篇名，《貍首》篇名可知。《射义》下文“诸侯君臣尽志於射”，又云“故《诗》曰：曾孙侯氏，四正具举。小大莫处，御於君所”，注云：“此《曾孙》之诗，诸侯之射节也。四正，正爵四行也。四行者，献宾、献公、献卿、献大夫，乃后乐作而射也。”上云《貍首》，下云《曾孙》。《曾孙》，章头也，是以郑云“《曾孙》其章头，《射义》所载曾孙侯氏”是也。云“后世失之，谓之《曾孙》”者，以《曾孙》为篇名是失之，云曾孙其章头也，是正世人也。云“小大莫处”已下，“则燕则誉”以上，皆《射义》文。彼注以燕，以射先行燕礼乃射是也。云“閒若一者，调其声之疏数重节”者，谓九节、七节、五节，中閒相去，或希疏或密数，中閒使如一。必疏数如一者，重此乐故也。 \\n 　 \\n 大师不兴，许诺。乐正反位，奏《貍首》以射。三耦卒射。宾待于物如初。公乐作而后就物，稍属，不以乐志。其他如初仪。不以乐志，君之射仪，迟速从心，其发不必应乐，辟不敏也。志，意所儗度也。《春秋传》曰：“吾志其目。” \\n  \\n [疏]“大师”至“初仪”。○注“不以”至“其目”。○释曰：此经云“如初”者，皆如上第二番射法，唯作乐为异耳。云“辟不敏也”者，若以乐志，不与乐节相应，则见君不敏。今不以乐志，迟速从心，其发不必应乐，是辟不敏也。引《春秋传》者，定八年《左氏传》文：正月，公侵齐，门于阳州，其时鲁人颜息射人中眉，退曰：“我无勇，吾志其目也。”服氏注云：志中其目，是非其诚，诈以自矜。引之者，证志是意所拟度也。 \\n 　 \\n 卒射如初。宾就席，诸公、卿、大夫、众射者皆继射，释获如初。卒射，降反位。释获者执馀获进告。左右卒射，如初。 \\n 司马升，命取矢，负侯许诺。司马降，释弓反位。小臣委矢，司马师乘之，皆如初。司射释弓、视筭，如初。释获者以贤获与钧告，如初。复位。 \\n 司射命设丰、实觯，如初。遂命胜者执张弓，不胜者执弛弓，升、饮，如初，卒、退丰与觯，如初。 \\n 司射犹袒、决、遂，左执弓，右执一个，兼诸弦，面镞，適次，命拾取矢，如初。侧持弦矢曰执。面犹尚也。兼矢於弦，尚镞，将止，变於射也。 \\n  \\n [疏]注“侧持”至“射也”。○释曰：上文皆云“挟一个”，此经云“执一个”，故上注云：“方持弦矢曰挟。”以其将射故也。此注云：“侧持弦矢曰执。”谓镞向上，故云“兼矢於弦，尚镞，将止，变於射”也。案《乡射礼》云：“矢不挟，兼诸弦弣。”不言面镞，此言面镞，不言兼弦弣，各举一边，省文之义。言兼弦附者，一矢兼弦，三矢兼弣也。 \\n 　 \\n 司射反位。三耦及诸公、卿、大夫、众射者皆袒、决、遂，以拾取矢，如初。矢不挟，兼诸弦，面镞，退適次，皆授有司弓矢，袭，反位。不挟，亦谓执之如司射。卿、大夫升就席。 \\n  \\n 司射適次，释弓，说决、拾，去扑，袭，反位。司马正命退楅、解纲。小臣师退楅，巾车、量人解左下纲。司马师命获者以旌与荐俎退。解犹释也。今文司马师，无司马。 \\n  \\n 司射命释获者退中与筭而俟。诸所退射器皆俟，备君复射，释获者亦退其荐俎。 \\n  \\n [疏]注“诸所”至“荐俎”。○释曰：云“皆俟，备君复射”者，但射已三番，於后或射或否，但臣不敢必君射，故备拟於君也。云“释获者亦退其荐俎”者，前辟荐俎，今既退中与筭，荐俎不可虚留，明亦退之可知。 \\n 　 \\n 公又举奠觯，唯公所赐。若宾若长，以旅于西阶上，如初。大夫卒受者以虚觯降，奠于篚，反位。 \\n [疏]“公又”至“反位”。○释曰：此一节论射讫，为大夫举旅之事。 \\n 　 \\n 司马正升自西阶，东楹之东，北面告于公：“请彻俎。”公许。射事既毕，礼杀人倦，宜彻俎燕坐。 \\n  \\n [疏]“司马”至“公许”。○释曰：自此尽“反位坐”，论彻俎升坐安燕之事。 \\n 　 \\n 遂適西阶上，北面告于宾。宾北面取俎以出。诸公、卿取俎如宾礼，遂出，授从者于门外。自其从者。 \\n  \\n 大夫降复位。门东北面位。 \\n [疏]“大夫降复位”。○注“门东北面位”。○释曰：云“大夫降”者，大夫虽无俎，以宾及公卿皆送俎，不可独立於堂，故降复位。云“门东北面位”者，谓初小臣纳卿大夫门东北面揖位，案下文“宾诸公卿皆入门，东面，北上”，谓在西阶下。知大夫不复在西阶下位者，以其言复位者，复前位，其西阶下旧无位，故知非西阶下。若然，公卿入西阶下，郑云诸公卿不入门而右，以将燕，亦因从宾者也。大夫以公卿未入，不可犹居西阶，故在门东北面位也。 \\n 　 \\n 庶子正彻公俎，降自阼阶以东。降自阼阶，若亲彻也。以东，去藏。宾、诸公、卿皆入门，东面，北上。诸公卿不入门而右，以将燕，亦因从宾。司正升宾。宾、诸公、卿、大夫皆说屦，升就席。公以宾及卿、大夫皆坐，乃安。曏命以我安，臣於君尚犹踧踖，至此乃敢安。 \\n  \\n 羞庶羞。羞，进也。庶，众也。所进众羞，谓〈月巽〉肝膋、狗胾醢也。或有炮鳖、脍鲤、雉、兔、鹑、鴽。 \\n  \\n [疏]“羞庶羞”。○注“羞进”至“鹑鴽”。○释曰：知有“〈月巽〉肝膋”者，此《大射》先行燕礼，燕法，其牲唯有狗。又案《内则》云：“肝膋，取狗肝一，幪之以其膋，濡炙之，举燋其膋，不蓼。”注云：“膋，肠閒脂。”故知此羞中有肝膋也。又知有“狗胾醢”者，以其《公食大夫》有牛胾炙、羊胾炙、豕胾炙，此燕无三牲，故知胾醢亦用狗。知“有炮鳖、脍鲤”者，案《六月》诗云：“吉甫燕喜，既多受祉。”又云：“饮御诸友，炰鳖脍鲤。”故知有此也。《公食大夫》有王事之劳，乃有之。故《六月》诗郑注：“以吉甫远从镐地来，又日月长久，今饮之酒，使其诸友恩旧者侍之。又加其珍美之馔，所以极劝之也。”是有王事之劳乃有之，无王事之劳则无，故《公食大夫》不见也。又知有雉兔鹑鴽者，《公食大夫》二十豆有此四者，此仍引《内则》上大夫二十豆者，不引二十豆，尽以其二十豆有三牲之物，此狗，故唯引此四者。 \\n 　 \\n 大夫祭荐。燕乃祭荐，不敢於盛成礼。 \\n [疏]“大夫祭荐”。○注“燕乃”至“成礼”。○释曰：云“燕乃祭荐，不敢於盛成礼”者，此大夫卑，不敢与公卿同时於盛成礼也。 \\n 　 \\n 司正升受命，皆命。公曰：“众无不醉。”宾及诸公、卿、大夫皆兴，对曰：“诺，取不醉！”皆反位坐。皆命者，命宾、命诸公、命卿大夫，皆乡其位也。兴对必降席，敬也。司正退立西序端。 \\n  \\n [疏]“司正”至“位坐”。○注“皆命”至“序端”。○释曰：云“兴对必降席”者，经直云“兴”，不言降席，郑知降席者，以为反坐，故知降席也。言“敬也”者，决上文司正命宾与大夫以我安，虽未坐，不云降而对，故以此为敬。若然，上不降席者，彼直云“安”，未尽殷勤，故不降。此命使醉，是尽殷勤，故兴降，加敬也。知司正退立西序端者，案司正监酒，此将献士，事未讫，亦如《乡饮酒》监旅时，立于西序端也。 \\n 　 \\n 主人洗、酌，献士于西阶上。士长升，拜受觯，主人拜送。献士用觯，士贱也。今文觯作觚。 \\n  \\n [疏]“主人”至“拜送”。○注“献士”至“作觚”。○释曰：自此尽“奠于篚”，论献士及祝史等之事。云“献士用觯，士贱也”者，言献士用觯，对上献大夫已上觚。觚二升，觯三升，用大者贱，用小者尊，故云士贱也。 \\n 　 \\n 士坐祭，立饮，不拜既爵。其他不拜，坐祭，立饮。其他，谓众士也。升不拜受爵。 \\n  \\n [疏]注“其他”至“受爵”。○释曰：云“其他，谓众士也”者，长谓士中之长，次云士，谓长已下，下云其他，谓众士者，亦谓二十七士，以其下经旅食，谓庶人在官，故知此非府史以下。 \\n 　 \\n 乃荐司正与射人于觯南，北面，东上，司正为上。司正，射人士也。以齿受献，既乃荐之也。司正，大射正也。射人，小射正，略其佐。 \\n  \\n [疏]注“司正”至“其佐”。○释曰：案《燕礼》荐司正与射人一人，司士一人，执幂二人，此不言其数，又不言司士与执幂者，以射人是小射正，非一人互见执事，执事者皆同献，不言其数，不言执幂者二人，文不具。 \\n 　 \\n 辩献士。士既献者立于东方，西面，北上。乃荐士。士既献易位者，以卿大夫在堂，臣位尊东也。毕献荐之，略贱。 \\n  \\n [疏]注“士既”至“略贱”。○释曰：云“毕献荐之，略贱”者，案上献士，立饮，是毕献讫，乃云“乃荐司正与射人于觯南”，是献士又献司正已下。若然，荐士当在乃荐司正上，至此言之者，其实荐士在乃荐司正上，今此更言士得献讫，立在东方，立毕乃荐，不毕献，待司正荐，乃荐士也。是以荐司正言乃者，缓辞，明司正已下荐在士后也。 \\n 　 \\n 祝史、小臣师亦就其位而荐之。亦者，亦士也。辩献乃荐也，祝史门东北面，东上。 \\n  \\n 主人就士旅食之尊而献之。旅食不拜，受爵，坐祭，立饮。主人既酌，西面，士旅食北面受之，不洗者，於贱略之。 \\n  \\n [疏]注“主人”至“略之”。○释曰：知“主人既酌，西面，士旅食北面受之”者，以其不可背君南面授，故知位之如此。若然，大史等亦北面，则亦西面授酒也。其小臣师等，案上文位在阼阶东面，自然北面授。 \\n 　 \\n 主人执虚爵，奠于篚，复位。 \\n 宾降洗，升，媵觯于公，酌散，下拜。公降一等，小臣正辞。宾升再拜稽首，公答再拜。宾受公赐多矣。礼将终，宜劝公，序厚意也。今文觯为觚。公答拜，无再拜。 \\n  \\n [疏]“宾降”至“再拜”。○释曰：自此尽“旅酌”，论宾举爵为士举旅行酬之事。○注“宾受”至“再拜”。○释曰：云“宾受公赐多矣。礼将终，宜劝公，序厚意也”者，上文为宾、为卿、为大夫举旅，皆臣自致爵。今此其宾为士举旅行酬，因得为宾，致爵於君，故郑云序宾厚意也。 \\n 　 \\n 宾坐祭，卒爵，再拜稽首。公答再拜。宾降，洗象觚，升酌膳，坐奠于荐南，降拜。小臣正辞。宾升成拜，公答拜。宾反位。反位，反席也。此觚当为觯。 \\n  \\n [疏]注“反位”至“为觯”。○释曰：自此已前，宾位在西阶下东面，无席，户牖之閒位则有席。此宾升成拜，不言降反位，明反位者，反於户牖之閒席位。云“此觚当为觯”者，凡旅酬皆用觯，献士尚用觯，故知觚当为觯，下经觚亦当为觯。 \\n 　 \\n 公坐取宾所媵觯，兴。唯公所赐。受者如初受酬之礼，降，更爵，洗，升酌膳，下，再拜稽首。小臣正辞，升成拜。公答拜。乃就席，坐行之。坐行之，若今坐相劝酒。 \\n  \\n 有执爵者。士有盥升，主酌授之。 \\n [疏]“有执爵者”。○注“士有”至“授之”。○释曰：知“士有盥升”者，以其为公卿大夫使行旅，不可不絜。知是士者，案下文云士“有执膳爵者，有执散爵者”，故知士有盥升，主酌授之。 \\n 　 \\n 唯受于公者拜。公所赐者拜，其馀则否。 \\n 司正命：“执爵者爵辩，卒受者兴以酬士。”欲令惠均。 \\n [疏]注“欲令惠均”。○释曰：以堂上公卿大夫旅遍并堂下之士，故云“欲令惠均”也。 \\n 　 \\n 大夫卒受者以爵兴，西阶上酬士。士升，大夫奠爵拜，受答拜。兴酬士者，士立堂下，与上坐者异也。 \\n  \\n [疏]注“兴酬”至“异也”。○释曰：云“兴酬士者”，决向来堂上相旅，皆坐相酬，执爵者行之，大夫未能受酬者，辄兴西阶上，故郑云“士立堂下，与上坐者异也”。 \\n 　 \\n 大夫立卒爵，不拜，实之。士拜受，大夫拜送。士旅于西阶上，辩。祝史，小臣师，旅食皆及焉。 \\n  \\n [疏]注“祝史”至“及焉”。○释曰：郑知“祝史”以下皆得旅酬者，前得献祝史与旅皆得献，明此旅酬得之可知。 \\n 　 \\n 士旅酌。旅，序也。士以次自酌相酬，无执爵者。 \\n [疏]“士旅酌”。○注“旅序”至“爵者”。○释曰：云“无执爵”者，对上文卿大夫等有执爵者，以其坐故也。士无执爵者，以其贱不坐，故以次自酌，以相酬无执爵者也。 \\n 　 \\n 若命曰“复射”，则不献庶子。献庶子则正礼毕，后无事。 \\n [疏]注“献庶”至“无事”。○释曰：献酬之礼，庶子以下最后得献。若献庶子之后，正礼毕，不得更有射事，故命复射在献庶子之前。 \\n 　 \\n 司射命射，唯欲。司射命宾及诸公卿大夫射，欲者则射，不欲者则止。可否之事，从人心也。 \\n  \\n [疏]注“司射”至“心也”。○释曰：此乃三番射后，爵行无筭，非直解怠，复有醉者，是以不可恣心所欲。 \\n 　 \\n 卿、大夫皆降，再拜稽首。公答拜。拜君乐与臣下执事无已。不言宾，宾从群臣礼在上。 \\n  \\n [疏]注“拜君”至“在上”。○释曰：云“不言宾，宾从群臣礼在上”者，谓初酬宾，直言宾，再举旅言若长，不专於宾，已是礼杀。第三举旅，云“唯公所赐，若宾若长”，至此宾士举旅，直云“唯公所赐”，复不言若宾若长，宾从群臣礼在上。 \\n 　 \\n 壹发，中三侯皆获。其功一也，而和者益多，尚欢乐也。矢扬触，或有参中者。 \\n  \\n [疏]注“其功”至“中者”。○释曰：上文第二番、第三番，唯公得中三侯，皆释获。至此燕后复射，礼杀，臣与君同，是以郑云“和者益多，尚欢乐也”。云“其功一也”者，谓三侯所中，皆是功，故云一也。云“矢扬触，或有参中”者，卿大夫主射参侯，士主射犴侯，其中或扬触，容中别侯，皆与释。 \\n 　 \\n 主人洗，升自西阶，献庶子于阼阶上，如献士之礼。辩献。降洗，遂献左右正与内小臣，皆於阼阼上，如献庶子之礼。庶子既掌正六牲之体，又正舞位，授舞器，与膳宰、乐正联事。又掌国子戒令，教治世子之官也。左右正，谓乐正、仆人正也。位在中庭之左右。小乐正在颂磬之北，右也。工在西，即北面。工迁於东，则东面。大乐正在笙磬之北，左也。工在西，则西面。工迁於东，则北面。仆人正相大师，工升堂，与其师士降立於小乐正之北，北上。工迁於东，则陪其工后。国君无故不释县。二正，君之近官也。内小臣，奄人，掌君阴事阴令，后夫人之官也。献三官於阼阶，别内外臣也。同献更洗，以时事不联也。献正下及内小臣，则磬人、锺人、鑮人、鼓人、仆人师、仆人士，尽献可知也。庶子、内小臣，位在小臣师之东，少退，西上。 \\n  \\n [疏]“主人”至“之礼”。○注“庶子”至“西上”。○释曰：云“小乐正在颂磬之北，右也。工在西，即北面”者，工在西，谓迁乐於下时，大师、少师、上工立於鼓北也。云“工迁於东，则东面”者，案上迁乐於东之时，直云大师、少师、上工皆东坫之东，不见小乐正从之，明留在西县之北，东面向工矣。云“大乐正在笙磬之北，左也。工在西，则西面”者，案上文司射“东面命乐正”，单言乐正者，谓大乐正既东面命之，则大乐正元立於东矣，以其工在西阶下，故知西面向之矣。云“工迁於东，则北面”者，案上文乐正及位，大师既西面，明乐正北面可知。是以《乡射》工迁於东，西面北上，乐正北面立于其南，此亦与彼同北面也。云“国君无故不释县。二正，君之近官也”，言此者，人君路寝之廷乐县不释，乐正与仆人正同掌乐事，是君之近官也。云“同献更洗，以时事不联也”者，以其虽同献於阼阶上，献有前后，故更爵洗之，是以云时事不联也。云“庶子、内小臣，位在小臣师之东”者，案《公食》堂上夹北有宰夫，内宰在东北，此《射礼》堂上夹北无宰位，又案执事者堂上，又非乐人，不得在乐正位，以其与小臣师同名小臣，故知小臣师之东也。又云“少退，西上”者，见《公食》在宰东北少退，故知此亦少退。知西上者，以此位皆西上故也。 \\n 　 \\n 无筭爵。筭，数也。爵行无次数，唯意所劝，醉而止。 \\n [疏]“无筭爵”。○释曰：自此尽“无筭乐”，论爵与乐恣意无数之事。 \\n 　 \\n 士也，有执膳爵者，有执散爵者。执膳爵者酌以进公，公不拜，受。执散爵者酌以之公，命所赐。所赐者兴受爵，降席下，奠爵，再拜稽首。公答再拜。席下，席西。 \\n  \\n 受赐爵者以爵就席坐，公卒爵，然后饮。酬之礼，爵代举。今爵并行，嫌不代也。并行犹代者，明劝惠从尊者来。 \\n  \\n [疏]注“酬之”至“者来”。○释曰：凡行酬之法，转爵递饮，今膳、散两有，宜得即饮，犹待公卒爵乃饮，犹代饮然。明惠从公来，嫌得即饮不代，故著嫌不卒爵然后饮，故曰嫌不代。 \\n 　 \\n 执膳爵者受公爵，酌，反奠之。燕之欢在饮酒，成其意也。 \\n [疏]注“燕之”至“意也”。○释曰：云“燕之欢在饮酒”者，谓安燕之欢，正在於饮酒，故受公爵者更酌，反奠於公所，拟公更赐爵，是其欢燕成之意也。 \\n 　 \\n 受赐者兴，授执散爵者。执散爵者乃酌行之。与其所劝者。 \\n 唯受于公者拜。卒爵者兴，以酬士于西阶上。士升。大夫不拜乃饮，实爵。乃犹而也。 \\n  \\n [疏]注“乃犹而也”。○释曰：郑转乃为而者，乃是缓辞，於礼不切，故为之也。 \\n 　 \\n 士不拜，受爵。大夫就席。士旅酌，亦如之。公有命彻幂，则宾及诸公卿大夫皆降，西阶下北面，东上，再拜稽首。命彻幂者，公意殷勤，欲尽酒。 \\n  \\n 公命小臣正辞，公答拜。大夫皆辟。升，反位。升不成拜，於将醉正臣礼。 \\n  \\n [疏]注“升不”至“臣礼”。○释曰：於例，臣於堂下再拜稽首，得小臣以君命辞，其拜不成，当升成拜。今直升不成拜者，以其拜於下，是臣之正礼，故郑云“於将醉正臣礼”。 \\n 　 \\n 士终旅於上，如初。卿大夫降而爵止，於其反席卒之。 \\n [疏]注“卿大”至“卒之”。○释曰：上文卿大夫酬辩，始酬士，公命彻幂，公卿以下降而爵止，是以卿大夫升反席，士以下相酬而卒之。 \\n 　 \\n 无筭乐。升歌閒合无次数，唯意所乐。 \\n 宵则庶子执烛於阼阶上，司宫执烛於西阶上，甸人执大烛於庭，阍人为烛於门外。宵，夜也。烛，燋也。甸人，掌共薪蒸者。庭大烛，为其位广也。为，作也，作烛俟宾出。 \\n  \\n [疏]“宵则庶子执烛”。○释曰：自此尽篇终，论礼毕容公卿出入之事。 \\n 　 \\n 宾醉，北面坐取其荐脯以降。取脯，重得君之赐。奏《陔》。《陔夏》，乐章也，其歌《颂》类也。以锺鼓奏之，其篇今亡。 \\n  \\n 宾所执脯，以赐锺人于门内霤，遂出。必赐锺人，锺人以锺鼓奏《陔夏》，赐之脯，明虽醉，志礼不忘乐。 \\n  \\n [疏]“宾所”至“遂出”。○释曰：案《乡饮酒》、《乡射》宾出无取脯赐锺人之事者，彼是臣礼，此为君法，故详略不同。 \\n 　 \\n 卿大夫皆出。从宾出。 \\n 公不送。臣也，与之安燕交欢，嫌亢礼也。 \\n [疏]“公不送”。○注“臣也”至“礼也”。○释曰：案《燕义》云：“使宰夫为献主，臣莫敢与君亢礼。”曏来安燕交欢，君若送之，是臣与君亢礼，故君不送宾也，故《燕礼》注云“宾礼讫臣礼”是也。 \\n 　 \\n 公入，《骜》。《骜夏》，亦乐章也。以锺鼓奏之，其诗今亡。此公出而言入者，射宫在郊，以将还为入。燕不《骜》者，於路寝，无出入也。 \\n  \\n [疏]“公入骜”。○注“骜夏”至“入也”。○释曰：云“《骜夏》，亦乐章也”者，案《周礼·锺师》有《九夏》，皆乐章，其中有《骜夏》，如《陔夏》，故云亦乐章也。云“以锺鼓奏之”者，案《锺师》“以锺鼓奏《九夏》”，郑云：“先击锺，次击鼓。”故云以锺鼓奏之。云“其诗今亡”者，郑注《锺师》云：“《九夏》皆诗篇名，《颂》之族类也。此歌之大者，载在乐章，乐崩亦从而亡，是以《颂》不能具。”是其今亡。云“此公出而言入者，射宫在郊，以将还为入”者，天子射在虞庠，周之小学在西郊，案《乡射》记“於郊则闾中”，郑注云诸侯“大学在郊”。是诸侯大射所，故言入者，射宫在郊，以将还为入也。郑知燕在路寝者，《燕礼》记云“燕朝服於寝”，与群臣宾客燕不合在燕寝，故知从路寝也。此篇所解多不具者，以其诸侯大夫射先行燕礼，大射三番多依《乡射》，是以与礼同者，於此不复重释之也。 \\n 　"}
{"章节": "卷十九 聘礼第八", "正文": "卷十九聘礼第八 \\n  \\n  \\n 　 \\n 　 \\n [疏]“聘礼第八”。○郑《目录》云：“大问曰聘。诸侯相於久无事，使卿相问之礼。小聘使大夫。”《周礼》曰：“凡诸侯之邦交，岁相问，殷相聘也，世相朝也。”於五礼属宾礼。《大戴》第十四，《小戴》第十五，《别录》第八。○释曰：郑云“大问曰聘者”，则此篇发首所论是也。云“久无事”者，案下记云：“久无事则聘焉。”注云：“事谓盟会之属。”若有事，事上相见，故郑据久无事而言。云“小聘使大夫”者，下经云“小聘曰问。其礼如为介，三介”是也。“《周礼》曰”者，《大行人》文，郑彼注：“小聘曰问殷中也，久无事又於殷朝者，及而相聘也。父死子立曰世。凡君即位，大国朝焉，小国聘焉。此皆所以习礼考义，正刑一德，以尊天子也。必择有道之国而就修之。”然岁相问，殷相聘，《聘义》所云“比年小聘，三年大聘”是也。《大行人》云：“上公九介，侯伯七介，子男五介。”又云：“凡诸侯之卿，其礼各下其君二等。”《聘义》：“上公七介，侯伯五介，子男三介。”是诸侯之卿、介各下其君二等者也。若小聘曰问，使大夫，又下其卿二等，此《聘礼》是侯伯之卿大聘，以其经云五介，“上介奉束锦，士介四人，皆奉玉锦”。又云入竟张旃，孤卿建旃，据侯伯之卿之聘者。必见侯伯之卿聘者，周公作经，互见为义，此见侯伯之卿大聘。《玉人》云：“瑑圭璋八寸，璧琮八寸，以覜聘。”上公之臣，《公食大夫》俎实云“伦肤七”，据子男之臣，是各举一边，而言明五等俱有，是其互见为义也。 \\n 　 \\n 聘礼。君与卿图事，图，谋也。谋聘故及可使者。谋事者必因朝，其位，君南面，卿西面，大夫北面，士东面。 \\n  \\n [疏]“聘礼”至“图事”。○注“图谋”至“东面”。○释曰：自此尽“官具”，论聘人及用币之事。云“谋聘故及可使”者，谋聘者，为久无事，须聘，故谓有事，故或因聘，或特行。若记云：“若有故，则卒聘，束帛加书将命。”是因聘者也。晋侯使韩穿来言汶阳之田之类，是特行者也。言及可使者，谓於三卿之中选可使者，即经云“遂命使者”是也。其总三事皆须谋者也，言谋事者必因朝者，欲取对众共询之意。云“其位，君南面”已下，知面位然者，此《仪礼》之内见诸侯三朝：燕朝，《燕礼》是也；又射朝，《大射》是也；不见路门外正朝，正朝，当与二朝面位同。案《燕礼》、《大射》皆云“卿西面，大夫北面，士东面”，公降阶南面揖之，是以知正朝面位然也。若天子三朝，射人见射朝，司士见正朝，不见燕朝，以诸侯正朝与燕朝同，明天子燕朝亦与正朝同也。 \\n 　 \\n 遂命使者。遂犹因也。既谋其人，因命之也。聘使卿。 \\n [疏]“遂命使者”。○注“遂犹”至“使卿”。○释曰：云“既谋其人，因命之也”者，谓谋其人，人亦在谋事之中，故云因命，即上注可使者是也。云“聘使卿”者，以其经云“及竟张旃”，《周礼·司常》云“孤卿建旃”，故知使卿也。若然，使者自在谋内，审知所聘之国远近，何以下记云使者“既受行，出，遂见宰，问几月之资”，注云：“古者君臣谋密草创，未知所之远近。”问行用多少，但所谋之时，经云出聘，不言其国，使者不得审知，故更问之。是以《左氏》吴公子季札遂聘齐晋卫郑之等，下文云“无行则重贿反币”，是亦有历聘之事也。 \\n 　 \\n 使者再拜稽首，辞。辞以不敏。 \\n [疏]“使者”至“首辞”。○注“辞以不敏”。○释曰：云“辞以不敏”者，郑取《孝经》“曾子曰参不敏”之辞为义也。 \\n 　 \\n 君不许，乃退。退，反位也。受命者必进。 \\n [疏]“君不许乃退”。○注“退反”至“必进”。○释曰：知“受命者必进”者，以其云“退”，故知进乃有退法，是受命前进，近君也。 \\n 　 \\n 既图事，戒上介，亦如之。既，已也。戒犹命也。已谋事，乃命上介，难於使者易於介。 \\n  \\n [疏]“既图”至“如之”。○注“既已”至“於介”。○释曰：既谋事乃命介，在谋后别命之，谋使者是难，谋后命介是易也。 \\n 　 \\n 宰命司马戒众介，众介皆逆命，不辞。宰，上卿，贰君事者也。诸侯谓司徒为宰。众介者，士也，士属司马。《周礼》司马之属，司士掌作士，適四方，使为介。逆犹受也。 \\n  \\n [疏]“宰命”至“不辞”。○注“宰上”至“受也”。○释曰：天子有六卿：天、地、四时之官。是诸侯兼官而有三卿：立地官司徒兼冢宰，立夏官司马兼春官，立冬官司空兼秋官。是以《左氏》杜泄云：吾子为司徒，叔孙为司马，孟孙为司空。故《礼记·内则》云：“后王命冢宰，降德于众兆民。”郑云：“《周礼》冢宰掌饮食，司徒掌十二教。今一云冢宰，记者据诸侯也，诸侯并六卿为三，或兼职焉。”是其诸侯并六卿为三，诸侯以司徒为冢宰，义与此同。宰上卿，贰君事，诸侯谓司徒为宰者也。云“士属司马”，引《周礼》者，案司士属司马，而云“作士適四方使为介”，诸侯之司马亦然，故引以证诸侯司马戒众介也。云“不辞”者，是其副使之贱者，故不敢辞。 \\n 　 \\n 宰书币，书聘所用币多少也。宰又掌制国之用。 \\n [疏]“宰书币”。○注“书聘”至“之用”。○释曰：宰即上命司马兼官者也。云“书聘所用币多少也”者，谓聘邻国享君及夫人问卿之等币。《周礼·司仪》云：“凡诸侯之交，各称其邦而为之币，以其币为之礼。”郑云：“币，享币也。於大国则丰，於小国则杀”是也。云“宰又掌制国之用”者，案《王制》云：“冢宰制国用，必於岁之杪。”是以使之书币也。 \\n 　 \\n 命宰夫官具。宰夫，宰之属也。命之使众官具币及所宜赍。 \\n [疏]“命宰夫官具”。○注“宰夫”至“宜赍”。○释曰：所命者冢宰，司徒命之以宰夫，属司徒。《周礼》宰夫“掌百官府之徵令”，故命诸官云“官具”者，谓使宰夫命诸官，各具所行币。币在官之府，其司非一，故言“众官”。币谓享币，及问大夫问卿，总具之及所宜赍者，谓行道所用多少皆是。 \\n 　 \\n 及期，夕币。及犹至也。夕币，先行之日，夕陈币而视之，重聘也。 \\n  \\n [疏]“及期夕币”。○注“及犹”至“聘也”。○释曰：自此尽“受书以行”，论陈币付使者之事。云“夕币，先行之日夕”，知者，下云“厥明，释币于祢”，是行日，明此夕是先行之日夕也。云“视之”者，正谓宾及众介视之，故下云“使者朝服帅众介夕”，注云“视其事”是也。 \\n 　 \\n 使者朝服，帅众介夕。视其事也。古文帅皆作率。 \\n 管人布幕于寝门外。管犹馆也。馆人，谓掌次舍帷幕者也。布幕以承币。寝门外，朝也。古文管作官，今文布作敷。 \\n  \\n [疏]“管人”至“门外”。○注“管犹”至“作敷”。○释曰：云“馆人，谓掌次舍帷幕者也”者，案《天官》有《掌舍》、《掌次》、《幕人》等。《掌次》云：“有邦事，则张幕设案。”《掌舍职》云：“为帷宫，设旌门。”又《幕人》云：“掌帷幕幄帟绶之事。”郑云：“在旁曰帷，在上曰幕。幕或在地，展陈于上。”即此布幕是也。馆人即彼掌舍，以诸侯兼官，故郑总言之也。云“幕以承币”者，即下文“官陈币”是也。云“寝门外，朝也”者，谓路门外，即正朝之处也。下记云：“宗人授次，次以帷。”则馆人与宗人共掌之，若宾客则宗人掌之也。 \\n 　 \\n 官陈币：皮，北首西上，加其奉於左皮上；马则北面，奠币于其前。奉，所奉以致命，谓束帛及玄纁也。马言则者，此享主用皮，或时用马，马入则在幕南，皮马皆乘。古文奉为卷，今文无则。 \\n  \\n [疏]“官陈”至“其前”。○注“奉所”至“无则”。○释曰：云“官陈币”者，即上文“官具”者也。馆人布幕於地，官陈币於其上。云“奉，所奉以致命，谓束帛及玄纁也”者，所奉谓后享时奉，入以致命，故知。是以下文享时所致，束帛加璧以享君，玄纁加琮以享夫人，郑不言璧琮者，璧琮不陈，厥明乃授之也。云“马言则者，此享主用皮，或时用马”者，主用皮，谓有皮之国。国无皮者，乃用马。故下云：“庭实，皮则摄之。”郑注：“皮言则者，或用马也。”记云“皮马相閒可也”，注“閒犹代也。土物有宜”也。云“马入则在幕南”者，以经云“马则北面，奠币于其前”也，是马在幕南。故下展币时云：“马则幕南北面，奠币于其前”也。知“皮马皆乘”者，案下宾觌时云“总乘马”，又云“礼，玉束帛乘皮”，是皆乘也。 \\n 　 \\n 使者北面，众介立于其左，东上。既受行，同位也。位在幕南。 \\n [疏]“使者”至“东上”。○注“既受”至“幕南”。○释曰：云“既受行，同位”者，对未受命行已前，卿大夫士面位各异，是以记云：“使者既受行日，朝同位。”郑注云“谓前夕币之閒，同位者，使者北面，介立于其左，少退，别其处臣也”是也。知“在幕南”者，币在幕上，使者须视币，故在幕南也。 \\n 　 \\n 卿大夫在幕东，西面北上。大夫西面，辟使者。 \\n [疏]“卿大”至“北上”。○注“大夫”至“使者”。○释曰：此谓处者，大夫常北面，今与卿同西面，故云“辟使者”。 \\n 　 \\n 宰入，告具于君。君朝服出门左，南乡。入告，入路门而告。 \\n [疏]注“入告”至“而告”。○释曰：朝在路门外，故知“入路门”，至路寝而告君，以其在路寝听政处故也。 \\n 　 \\n 史读书展币。展犹校录也。史幕东西面读书。贾人坐抚其币。每者曰在必。西面者，欲君与使者俱见之也。 \\n  \\n [疏]“史读书展币”。○注“展犹”至“之也”。○释曰：知“史幕东西面”者，以其君南面，使者北面，故知幕东西面读之可知，是以郑云“欲君与使者俱见之也”。知贾人抚币者，以其贾人主币行者，故知贾人抚币。受之其币，谓官具之者，非直所奉而已。若然，贾人当在幕西，东面抚之，亦欲使君与宾俱见之也。 \\n 　 \\n 宰执书，告备具于君，授使者。使者受书，授上介。史展币毕，以书还授宰，宰既告备，以授使者。其受授皆北面。 \\n  \\n [疏]注“史展”至“北面”。○释曰：云“史展币毕，以书还授宰”者，以其宰在幕东，西面，史居前西面，读书展币，展币讫，明回还授宰，宰以书授使者。云“其受授皆北面”者，当宰以书授使者之时，宰来至使者之东，北面授使者，使者北面授介，三者皆北面，向君故也。 \\n 　 \\n 公揖入。揖，礼群臣。 \\n [疏]“公揖入”。○释曰：以展币授使者讫，礼毕，故入於寝也。 \\n 　 \\n 官载其币，舍于朝。待旦行也。 \\n [疏]“官载”至“于朝”。○注“待旦行也”。○释曰：此云“官”，谓官人从宾行者，与前官陈币者异。必知行者，以下文入竟又展之，又“有司展群币以告”，注云“有司，载币者，自展自告”是也。云“待旦行”者，下文“厥明，释币遂行”是也。 \\n 　 \\n 上介视载者，监其安处之，毕乃出。 \\n [疏]“上介视载者”。○注“监其”至“乃出”。○释曰：经直云“上介视载者”，注云“监其安处之，毕乃出”，不言馀人出，则上文舍於朝，不出，待旦则行，以其须守币故也。 \\n 　 \\n 所受书以行。为当复展。 \\n [疏]“所受书以行”。○注“为当复展”。○释曰：“书”谓前宰授使者，此书将行，为当复展故也。 \\n 　 \\n 厥明，宾朝服释币于祢。告为君使也。宾，使者谓之宾，尊之也。天子诸侯将出，告群庙，大夫告祢而已。凡释币，设洗盥如祭。 \\n  \\n [疏]“厥明”至“于祢”。○注“告为”至“如祭”。○释曰：自此尽“亦如之”，论宾与上介将行告祢之事。云“朝服”者，卿大夫朝服祭，故还服朝服告也。云“天子诸侯将出，告群庙”者，案《礼记·曾子问》云：“孔子曰：诸侯適天子，必告于祖，奠于祢。”注云：“皆奠币以告之。”是诸侯出告群庙。案彼下文又云：“孔子曰：天子诸侯将出，必以币帛皮圭告于祖祢，遂奉以出。”是天子与诸侯同告群庙之事。云“大夫告祢而已”者，大夫三庙，降天子，不得并告，故直告祢而已。若父在则告祖，知者，下记云：“赐饔唯羹饪。筮一尸，若昭若穆。”注云：“筮尸若昭若穆，容父在，父在则祭祖，父卒则祭祢。”以此言之，明初行时，父在释币於祖庙可知。案昭元年楚公子围聘於郑，云“布几筵，於庄、共之庙而来”，服氏云：“庄，谓楚庄王，围之祖。共王，围之父。”是大夫并告群庙者。彼不告聘，直告娶，故得并告。古者大夫得因聘而娶，故《传》云“且娶於公孙段氏”是也。云“凡释币，设洗盥如祭”者，案《曾子问》云“凡告用牲币”，注云“牲当为制”，则告无牲，直用币而已。但执币须絜，当有洗而盥手，其设洗如祭祀之时，亦洗当东荣，南北以堂深，水在洗东，篚在洗西。必知无祭事者，下文还时云：“乃至于祢，筵几于室，荐脯醢，觞酒陈。”郑云：“行释币，反释奠，略出谨入。”是其差也。 \\n 　 \\n 有司筵几于室中。祝先入，主人从入。主人在右，再拜，祝告，又再拜。更云主人者，庙中之称也。祝告，告以主人将行也。 \\n  \\n [疏]“有司”至“再拜”。○注“更云”至“行也”。○释曰：云“更云主人者，庙中之称也”者，上云“宾”，至此更云“主人”，是庙中之称，故《特牲》、《少牢》皆称主人，对《聘》称宾也。 \\n 　 \\n 释币，制玄纁束，奠于几下，出。祝释之也。凡物十曰束。玄纁之率，玄居三，纁居二。《朝贡礼》云：纯，四只。制，丈八尺。 \\n  \\n [疏]“释币”至“下出”。○注“祝释”至“八尺”。○释曰：知“祝释币”者，案《曾子问》：君薨而世子生，大祝裨冕执束帛，升自西阶，命无哭。告曰：某之子生，敢告。奠币於殡东。则知此亦大祝释之可知也。云“凡物十曰束”者，案《昏礼》“玄纁束”，则每卷二丈，自馀行礼云束者，每卷一丈八尺为制，币帛锦十卷者皆名束，至於脯十脡亦曰束，故云凡物十曰束也。云“玄纁之率，玄居三，纁居二”者，言“率”，皆如是也。玄三纁二者，象天三覆地二也。云“《朝贡礼》云纯四只制丈八尺”者，纯谓幅之广狭，制谓舒之长短，《周礼》赵商问只长八寸，四八三十二，幅广三尺二寸，大广非其度。郑志答云：古积画误为四，当为三，三咫则二尺四寸矣。《杂记》云：“纳币一束，束五两，两五寻。”然则每卷二丈，若作制币者，每卷丈八尺为制，合卷为匹也。 \\n 　 \\n 主人立于户东，祝立于牖西。少顷之閒，示有俟於神。 \\n [疏]注“少顷”至“於神”。○释曰：案《士虞礼》无尸者，出户而听若食间，此无祭事，故云“有俟於神”也。 \\n 　 \\n 又入，取币，降，卷币，实于笄，埋于西阶东。又入者，祝也。埋币必盛以器，若藏之然。 \\n  \\n 又释币于行。告将行也。行者之先，其古人之名未闻。天子诸侯有常祀在冬。大夫三祀：曰门、曰行、曰厉。丧礼有“毁宗躐行，出于大门”，则行神之位在庙门外西方。不言埋币，可知也。今时民春秋祭祀有行神，古之遗礼乎？ \\n  \\n [疏]“又释币于行”。○注“告将”至“礼乎”。○释曰：云“行者之先，其古人之名未闻”者，此谓平地道路之神。云“古人名未闻”者，谓古人教人行道路者，其人名字未闻。云“天子诸侯有常祀在冬”者，《月令》祀行是也。言此者，欲见大夫虽三祀，有行无常祀，因行使始出有告礼而已。至於出城，又有軷祭祭山川之神，喻无险难也。“大夫三祀曰门、曰行、曰厉”者，见《祭法》文。云“丧礼有‘毁宗躐行，出于大门’”者，《檀弓》文。案彼云：“掘中霤而浴，毁灶以缀足。及葬，毁宗躐行，出于大门，殷道也。”下文周柩入毁宗，虽不云躐行，亦有行可知。所毁者，毁庙门西而云躐行，明行神在庙门西矣。“不云埋币，可知”者，承上宗庙埋之，此亦埋可知。云“今时民春秋祭祀有行神，古之馀礼乎”者，郑以行神无正文，虽约《檀弓》，犹引汉法为况乎者，犹，疑之矣。若然，城外祭山川之神有軷坛，此礼行神亦当有軷壤。是《月令》“冬祭行”注云“行在庙门外之西，为軷坛，厚二寸，广五尺，轮四尺”是也。 \\n 　 \\n 遂受命。宾须介来，乃受命也。言遂者，明自是出，不复入。 \\n [疏]“遂受命”。○注“宾须”至“复入”。○释曰：下云“上介及众介俟于使者之门外”，是其宾须介来，乃受命也。云“自是出，不复入”者，自释币於门，不复更入。若然，则待介於门矣。 \\n 　 \\n 上介释币亦如之。如其於祢与行。 \\n 上介及众介俟于使者之门外。俟，待也。待於门外，东面北上。 \\n [疏]“上介”至“门外”。○注“俟待”至“北上”。○释曰：自此尽“敛旃”，为使者与介向君朝受命即行之事。知“待於门外，东面北上”者，上云宾释币讫不复入，明介待宾於大门外，宾出则向君也。言“东面北上”者，依宾客门外之位。 \\n 　 \\n 使者载旃，帅以受命于朝。旃，旌旗属也。载之者，所以表识其事也。《周礼》曰“通帛为旃”，又曰“孤卿建旃”。至於朝门，使者北面东上。古文旃皆为膳。 \\n  \\n [疏]“使者”至“于朝”。○注“旃旌”至“为膳”。○释曰：云“载之者，所以表识其事”者，人见张旃，则知是孤卿为使之事，是表识其事也。云“《周礼》曰”者，《司常》文。云“至於朝门”者，凡诸侯三门：皋、应、路。路门外有常朝位。下文君臣皆朝列位，乃使卿进使者，使者乃入至朝，即此朝门者，皋门外矣。知“北面东上”者，还依展币之位也。 \\n 　 \\n 君朝服，南乡。卿大夫西面，北上。君使卿进使者。进之者，使者谦，不敢必君之终使己。 \\n  \\n [疏]“君朝服”至“使者”。○注“进之”至“使己”。○释曰：此还依展币之位，知大夫与卿同西面，避宾。下文使者还，亦同展币北面东上位。 \\n 　 \\n 使者入，及众介随入，北面，东上。君揖使者进之，上介立于其左，接闻命。进之者，有命，宜相近也。接犹续也。 \\n  \\n 贾人西面坐启椟，取圭，垂缫，不起而授宰。贾人，在官知物贾者。缫，所以藉圭也。其或拜，则奠于其上。今文缫作璪。 \\n  \\n [疏]“贾人”至“授宰”。○注“贾人”至“作璪”。○释曰：云“贾人，在官知物贾者”，谓若《王制》云庶人之在官，府史胥徒之类，以知物贾，故名贾。云“其或拜，则奠于其上”者，故《觐礼》记云“奠圭于缫上”是也。但缫有二种：一者以木为中幹，以韦衣之，天子五采，公侯伯三采，子男二采，采为再行。下记及《典瑞》皆有其文，此为缫也。下记云“绚组尺”，及《曲礼》下文“执玉其有藉者则裼”，郑亦为之缫，若韦版为之者，奠玉於上，此则无垂缫、屈缫之事。若绚组为之者，所以系玉於韦版，使不失坠，此乃有屈垂之法，则此经所云者是也。案向来所注，皆以韦版缫藉解之者，郑意以承玉及系玉二者，所据虽异，所用相将，又同名为缫，是以和合解之。故以韦版为之者，以解绚组之缫也。 \\n 　 \\n 宰执圭，屈缫，自公左授使者。屈缫者，敛之。礼以相变为敬也。自公左，赞币之义。 \\n  \\n [疏]“宰执”至“使者”。○注“屈缫”至“之义”。○释曰：云“自公左，赞币之义”者，《礼记·少仪》云：“诏辞自右，赞币自左。”取地道尊右之法，是赞币之义，故於公左也。 \\n 　 \\n 使者受圭，同面，垂缫以受命。同面者，宰就使者北面并授之。既授之，而君出命矣。凡授受者，授由其右，受由其左。 \\n  \\n [疏]“使者”至“受命”。○注“同面”至“其左”。○释曰：知“宰就使者北面”者，以经言“同面”，不见使者进文，使者既先北面，故知就使者北面，并面授之。既授与使者，即言受命，明知则出命矣。云“凡授受者，授由其右，受由其左”者，据此宰由其右授使者，使者受由其左。又据《乡饮酒》、《乡射》、《燕礼》，献酢酬皆授由其右，受由其左，故云“凡”以广之。若有所因由，则有授由左，受由右，是以使者反命之时，宰自公左受玉。郑云亦於使者之东，同面并受，不右使者，由便也。又宾授觌时，士受马，適右受。郑云：“適牵者之右，而受由便。”又《乡饮酒》云：“受酬者自介右。”郑云：“尊介，使不失故位。”如此者，皆是变例，郑据平常行事而言也。 \\n 　 \\n 既述命，同面授上介。述命者，循君之言，重失误。 \\n [疏]“既述”至“上介”。○注“述命”至“失误”。○释曰：上文授玉讫，君出命，命辞虽不知何语，要知使者既受命，使者又重述君命，为述命。述命者，重失误。 \\n 　 \\n 上介受圭，屈缫，出授贾人，众介不从。贾人，将行者，在门外北面。 \\n  \\n [疏]“上介”至“不从”。○注“贾人”至“北面”。○释曰：云“众介不从”者，以上介送圭，向外与贾人，反来，故众介不从，以待之。云“贾人，将行者”，知者，经言“授贾人”，使受之，则是行人主掌此玉，故知。将行者，对上云贾人出玉者，是留者也。知“在门外北面”者，以其使者在门外时，皆北面，此贾人不入，明依本北面可知。 \\n 　 \\n 受享束帛加璧，受夫人之聘璋，享玄纁束帛加琮，皆如初。享，献也。既聘又献，所以厚恩惠也。帛，今之璧色缯也。夫人亦有聘享者，以其与己同体，为国小君也。其聘用璋，取其半圭也。君享用璧，夫人用琮，天地配合之象也。圭璋特达，瑞也；璧琮有加，往德也。《周礼》曰：“瑑、圭、璋、璧、琮，以覜聘。” \\n  \\n [疏]“受享”至“如初”。○注“享献”至“覜聘”。○释曰：此经中三事，上经已受聘君圭，此经受享君束帛加璧，又受聘夫人璋，又受享夫人琮。案上文夕币时，云“官陈币皮北首西上加其奉於左皮上”，郑注云：“奉，所奉以致命，谓束帛及玄纁也。”则知所陈，直陈束帛及玄纁，不陈璧、琮。是以此经受璧而连言束帛玄纁者，以其享时，束帛加璧於其上，玄纁加琮於其上，以相配之物，故兼言束帛玄纁。若然，璧、琮右受者，以其璧、琮与圭、璋同类，尊之故也。云“帛，今之璧色缯”者，《周礼·大宗伯》云：“孤执皮帛。”郑注亦然。又案《宗伯》云“以苍璧礼天”，下云“牲币各放其器之色”，币即币帛，礼天之璧用苍色，则币帛之色亦苍色，是璧色缯。於汉时云“璧色缯”者，亦因周法，则此束帛亦与璧色同，以其相配，但未知正用何色耳。云“聘用璋，取其半圭”，知半曰璋者，案《周礼·典瑞》云：“四圭有邸以祀天，两圭有邸以祀地，圭璧以祀日月，璋邸射以祀山川。”以上向下差之，以两圭半四圭，圭璧半两圭，璋邸射又半圭璧，是半圭曰璋也。云“圭璋特达，瑞也”者，《聘义》云：“圭璋特达，德也。”郑云：“特达，谓以朝聘也。”言瑞者，《大宗伯》云：“以玉作六瑞。”公执桓圭以下皆是瑞。故《尚书》云：“班瑞於群后。”言特达者，不加束帛也。云“璧琮有加，往德也”者，谓加於束帛之上。言往德者，《郊特牲》云：“束帛加璧，往德也。”谓以束帛加璧，致厚往，为主君有德，故以玉致之。君子於玉比德，故言往德也，往德义出於彼。郑言此者，欲见朝置享用玉之意也。“《周礼》曰”，《玉人》文。云“瑑、圭、璋、璧、琮，以覜聘”者，欲见此篇聘宾不用君之所执圭璋，以其公则执桓圭，侯执信圭，伯执躬圭，子执穀璧，男执蒲璧，臣出聘，圭璋璧琮，则瑑之而已，无此桓、信、躬、穀、蒲之文。又所执皆降其君一等，故引之为证也。 \\n 　 \\n 遂行，舍于郊。於此脱舍衣服，乃即道也。《曲礼》曰：“凡为君使，已受命，君言不宿於家。” \\n  \\n [疏]“遂行舍于郊”。○注“於此”至“於家”。○释曰：言“遂行”者，受命则行，不留停，故云遂行。言“於此脱舍衣服，乃即道”者，上文云宾朝服，告祢，及遂朝君受命，至此衣服未改，郑注云“吉时道路深衣”，则此脱舍朝服，服深衣而行，故云於此所脱舍衣服乃即道也。引《曲礼》者，见受君命及君言，言别有告请之事，遂行舍於郊，则彼云不宿于家也。 \\n 　 \\n 敛旃。此行道耳，未有事也。敛，藏也。 \\n [疏]“敛旃”。○注“此行”至“藏也”。○释曰：云“此行道耳，未有事也”者，案下文云“及竟张旃”，是有事也。故此自郊已后未有事，敛，藏也。 \\n 　 \\n 若过邦，至于竟，使次介假道，束帛将命于朝，曰：“请帅。”奠币。至竟而假道，诸侯以国为家，不敢直径也。将犹奉也。帅犹道也，请道已道路所当由。 \\n  \\n [疏]“若过”至“奠币”。○注“至竟”至“当由”。○释曰：自此尽“执策於其后”，论过他国竟假道之事。云“诸侯以国为家，不敢直径”者，案《左氏传》僖三十三年：秦师袭郑，不假道於晋，为晋所败。是其不假道，直径过天子之师。行过无假道，以其天子以天下为家，所在如主人故也。天子微弱，则有之。是以《周语》”定王使单襄公聘於宋，遂假道於陈以聘楚”。服氏注云：“是时天子微弱，故与诸侯相聘同”是也。 \\n 　 \\n 下大夫取以入告，出许，遂受币。言遂者，明受其币，非为许故也。容其辞让不得命也。 \\n  \\n [疏]“下大夫”至“受币”。○注“言遂”至“命也”。○释曰：云“言遂者，明受其币，非为许故也”者，币本为行礼，非为求许。若许受币，当云出许受币，不须言遂。今不以许道受币，云遂，是以容其辞让，不受此币，不得命遂受之，故云遂也。 \\n 　 \\n 饩之以其礼，上宾大牢，积唯刍禾，介皆有饩。凡赐人以牲，生曰饩。饩犹禀也，给也。以其礼者，尊卑有常差也。常差者，上宾、上介牲用大牢，群介用少牢。米皆百筥，牲陈于门内之西，北面。米设于中庭。上宾、上介致之以束帛，群介则牵羊焉。上宾有禾十车、刍二十车，禾以秣马。 \\n  \\n [疏]“饩之”至“有饩”。○注“凡赐”至“秣马”。○释曰：此谓主国所致礼。云“凡赐人以牲，生曰饩”者，言“凡”者，总解诸文。案此下经云：“主国使卿归饔饩五牢”，云“饪一牢，腥二牢，饩二牢，陈于门西”。郑注云：“饩，生也。牛羊右牵之。豕，东之。”是牲生曰饩，上介及士亦皆牲生为饩。《论语》云：“告朔之饩羊。”郑注亦云：“牲，生曰饩。”《春秋传》云：“饩臧石牛。”服氏亦云：“牲生。”是凡牲生曰饩。《春秋》僖三十三年郑皇武子云：“饩牵竭矣。”服氏以为腥曰饩，以其对牵，故以饩为腥。《诗序》云：“虽有牲牢饔饩。”郑云：“腥曰饩。”以其对生是活，故以饩为腥。又不为牲生者，郑望文为义，故注不同也。“饩犹禀也给也”者，於宾为禀，禀，受也。於主人为给，给，宾客也。云“以其礼者，尊卑有常差。常差者，上宾、上介牲用大牢”，经不言上介，知与宾同大牢者，若上介与群介同，当为介皆少牢，是以下文“大夫饩宾”，云上宾、上介皆大牢，米八筐，众介皆少牢，米六筐，是上介与宾同之义也。云“米皆百筥”以下，尽二十车，皆约下文君使卿致饔饩礼。若然，上介与宾同大牢，依大夫饩宾礼，米不依大夫饩宾，与上介米八筐而依君致饔饩者，以此经有刍禾，大夫饩宾礼无刍禾，故还依主国归饔饩之礼也。案下归饔饩，上宾、上介米陈于门内，众介米百筥设於门外，郑不言者，略而不辨之也。云“上宾、上介致之以束帛，群介则牵羊”者，案大夫饩宾礼，使老牵牛以致之，上介亦如之。不依此依归饔饩者，以其彼此皆是国君礼，唯牵以行道之閒，不依归饔饩之法，致之用束帛，宜与归饔饩同也。云“群介则牵羊焉”者，致礼於士，无用束帛之法，但归饩则用大牢。礼盛，宰夫朝服，牵牛以致之。此众介皆少牢，当与大夫饩宾，少牢亦牵羊以致之同也。无正文，故言“则”也。“上宾有禾十车，刍二十车”，亦与下归饔饩同也。若然，大牢则上介与上宾同，刍禾不同者，以经上宾云“唯刍禾”，言“唯”著异，明上介无也。但下文设飧时，大夫之礼禾视死牢而已，此饩宾用生牢，不用死牢，得有禾者，此过国致礼，异於常礼，故生致而有刍禾也。以刍薪倍禾，故禾十车，刍二十车也。 \\n 　 \\n 士帅，没其竟。没，尽。 \\n 誓于其竟，宾南面，上介西面，众介北面，东上。史读书，司马执策立于其后。此使次介假道，止而誓也。宾南面，专威信也。史於众介之前，北面读书，以敕告士众，为其犯礼暴掠也。礼，君行师从，卿行旅从。司马，主军法者，执策示罚。 \\n  \\n [疏]“誓于”至“其后”。○注“此使”至“示罚”。○释曰：此誓当在使次介假道之时，止而誓，言今在士帅没其竟之后言之者，此文因上设彼国礼法讫，乃更却本而言之，不谓此士帅没竟后，是以郑云：“此使次介假道止而誓也。”言“宾南面，专威信”者，此聘礼虽非军事，亦是梱外之事，使专威信，故南面若君然也。知史於众介之前北面读书者，以经言“众介北面”，则言史读书，明亦北面，与众介同北面，又宾南面复对之故也。云“君行师从”已下，定四年召陵之会祝佗辞，引之者，此聘使有旅从，恐暴掠也。 \\n 　 \\n 未入竟，壹肄。谓於所聘之国竟也。肄，习也。习聘之威仪，重失误。 \\n  \\n [疏]“未入竟壹肄”。○注“谓於”至“失误”。○释曰：自此尽“私事”，论虽未至主国，预习聘享威仪之事。此与下文为目，所习之礼事在下。云“谓於所聘之国”者，郑解未入境，境谓所聘之国境，未入也。 \\n 　 \\n 为壝坛，画阶，帷其北，无宫。壝土象坛也。帷其北，宜有所乡依也。无宫，不壝土，画外垣也。 \\n  \\n [疏]“为壝”至“无宫”。○注“壝土”至“垣也”。○释曰：案《觐礼》与《司仪》同为坛三成，宫方三百步，此则无外宫，其坛壝土为之，无成，又无尺数，象之而已。云“帷其北，宜有所乡依”者，虽不立主人，宾、介习礼，宜有所向，故帷其北也。云“无宫，不壝土，画外垣也”者，不壝土，为宫是画外垣，垣墙壝土为外墙土，今则不画宫也。 \\n 　 \\n 朝服无主，无执也。不立主人，主人尊也。不执玉，不敢亵也。徒习其威仪而已。 \\n  \\n [疏]“朝服”至“执也”。○注“不立”至“而已”。○释曰：云“不立主人，主人尊也”者，主人则主国君受聘享者，不立臣作君，故云主人尊也。 \\n 　 \\n 介皆与，北面西上。入门左之位也。古文与作豫。 \\n [疏]“介皆”至“西上”。○注“入门”至“作豫”。○释曰：此所习之礼，不习大门外内及庙门内之礼者，以其於外威仪少而易行，故略之。但习入庙聘享、揖让、升降、布币、授玉之礼，是以直云“北面西上”之位也。云“入门左之位”者，案下文云“宾入门左，介皆入门左，北面，西上”是也。 \\n 　 \\n 习享，士执庭实。士，士介也。庭实必执之者，皮则有摄张之节。 \\n  \\n [疏]“习享士执庭实”。○注“士士”至“之节”。○释曰：享时庭实旅百，献国所有，非止於皮，知所执是皮者，以其金龟竹箭之等，皆列之於地，不执之。所执者，唯有皮而已，是以下聘时，宾升致命授玉之时，执皮者张之以见文，是以特言“执”也，是以云“皮有摄张之节”。 \\n 　 \\n 习夫人之聘享，亦如之。习公事，不习私事。公事，致命者也。 \\n [疏]“习夫”至“私事”。○注“公事致命者也”。○释曰：云“习夫人之聘享亦如之”者，以其行聘君讫，则行聘夫人，行享君讫，即行享夫人，还君受之，一如受君礼，故云亦如之也。云“习公事”者，谓君聘享、夫人聘享及问大夫，皆致君命，故郑云“公事，致命者”。是以下文行君聘享及夫人聘享讫，摈出，请宾告事毕，郑注云“公事毕”。又问卿时，云卿大夫“升堂，北面听命，宾东面致命”，郑注云：“致其君之命。”皆公事致命者也。“私事”者，谓私觌於君，私面於卿大夫，故下文宾觌，“入门右”，注云“私事自闑右”是。又问卿讫，宾西面如觌币，“入门右，大夫辞，宾遂左”，注云：“见，私事。宾虽敌，谦入门右，为若降等然”是也。若然，大夫之币不在朝付之，至郊乃付之，避君礼，不谓非公事。 \\n 　 \\n 及竟，张旃，誓。及，至也。张旃，明事在此国也。张旃，谓使人维之。 \\n  \\n [疏]“及竟张旃誓”。○注“及至”至“维之”。○释曰：自此尽“入境敛旃”，论宾至主国之境，谒关人见威仪之事。云“张旃，明事在此国”者，以其行道敛旃，及境张旃，明所聘之事在此国，故张旃以表其事也。是以郑云明事在此国也。云“张旃，使人维之”者，案《礼纬·稽命徵》云：大夫杠五刃，齐於较，较崇八尺，人又长八尺，人维得手及之者。盖以物接之，乃得维持之。案《节服氏》“掌祭祀朝觐，六人维王之大常，诸侯则四人”。但大常十二旒，人有六，则一人维持二旒，郑云：“维之以缕。”用线维之。大夫无文。诸侯四人，不依命数。大夫或一人，或二人维持之。 \\n 　 \\n 乃谒关人。谒，告也。古者竟上为关，以讥异服，识异言。 \\n [疏]“乃谒关人”。○注“谒告”至“异言”。○释曰：古者境上为关者，王城十二门，则亦通十二辰，辰有一门一关，诸侯未知几关。鲁废六关，半天子，则馀诸侯亦或然也。云关讥异言，案《王制》云：“关讥而不征。”注亦云：“几，几异服、异言。”二注皆无正文。案《周礼·司门》云：“几出入不物者。”注云：“不物，衣服视占不与众同。”郑以出入不物几之，则不物中含有此异服异言。云衣服视占不与众同，则是异也。但《周礼·司关》：“上士二人，中士四人。”又云：“每关下士二人。”但司关为都总，主十二关，居在国都，每关下士二人者，各主一关，今所谓关人者，谓告每关，关人来告司关，司关为之告王，故《司关职》云“凡四方之宾客叩关，则为之告”是也。 \\n 　 \\n 关人问从者几人。欲知聘问，且为有司当共委积之具。 \\n [疏]“关人”至“几人”。○注“欲知”至“之具”。○释曰：不问使人而问从者，关人卑者，不敢轻问尊者，故问从者。云“欲知聘问”者，问得从者，即知使者是大聘，亦知使者是小聘。知者，以君行师从一州之民，卿行旅从一党之人，若大夫小聘，当一旅之人，百人也。“且谓有司当共委积之具”者，宾客入竟，当於庐宿市设，少曰委，多曰积，是为行道之具也。 \\n 　 \\n 以介对。以所与受命者对，谦也。《聘礼》：上公之使者七介，侯伯之使者五介，子男之使者三介。以其代君交於列国，是以贵之。《周礼》曰：“凡诸侯之卿，其礼各下其君二等。” \\n  \\n [疏]“以介对”。○注“以所”至“二等”。○释曰：云“以所与受命者对，谦也”者，上问从者几人，当为卿行旅从对，今不云而以介与受命者对，是谦也。《聘礼》上公之使七介至三介，皆《礼记·聘义》文，而云《聘礼》者，《聘义》亦得言《聘礼》也。云“以其代君交於列国，是以贵之”，贵之者，随国大小节级，与之介以副使者，是贵之也。引《周礼》者，欲见贵之才下其君二等而已也。郑注《周礼》二等，谓介与朝位宾主之閒也。 \\n 　 \\n 君使士请事，遂以入竟。请犹问也，问所为来之故也。遂以人，因道之。 \\n  \\n [疏]“君使”至“入竟”。○注“请犹”至“道之”。○释曰：君得关入告，即知为聘来，使士迎之，故《聘义》云“君使士迎于竟”是也。而云使士请事，君子不必入，故知而犹问也。云“遂以入”竟者，若然，向来宾之问，犹停关外，君使士请讫，乃导以入竟。 \\n 　 \\n 入竟，敛旃，乃展。复校录币，重其事。敛旃，变於始入。 \\n [疏]“入竟敛旃乃展”。○注“复校”至“始入”。○释曰：自此尽“贾人之馆”，论三度展币之事。云“重其事”者，亦恐有脱漏失错，故云重其事，不可轻也。“敛旃，变於始入”者，上“及竟张旃”注云：“事在此国也。”此则入竟后乃敛，敛之者，谓若初出至郊敛旃，郑云：“行道耳，未有事也。”此亦及竟，示有事於此国，张之始入。张之去国远，更是行道未有事，故郑云变於始入。始入时示有事於此国，今是行道去之，故云变於始入也。 \\n 　 \\n 布幕，宾朝服立于幕东，西面，介皆北面，东上。贾人北面，坐拭圭。拭，清也。侧幕而坐，乃开椟。 \\n  \\n [疏]“布幕”至“拭圭”。○注“拭清”至“开椟”。○释曰：宾西面者，虽不对君，由是臣道，异於前誓时，示威信也。知贾人侧幕者，以其幕所陈皆贾人所主，此圭虽不陈，亦宜侧近於幕以开圭也。知贾人坐者，下文聘时於庙门外，贾人开圭坐授上介，故知此亦坐。 \\n 　 \\n 遂执展之。持之而立，告在。 \\n [疏]“遂执展之”。○注“持之而立告在”。○释曰：此经告讫，下文乃云“上介北面视之”，则此所告者告宾，云在上介乃视之。 \\n 　 \\n 上介北面视之，退复位。言退复位，则视圭进违位。 \\n [疏]“上介”至“复位”。○注“言退”至“违位”。○释曰：郑言此者，见经直有退文，不见其进，故云“则视圭进”也。“违位”之言，出於《曲礼》。《曲礼》云：“揖人必违其位。”郑云：“礼以变为敬。”今此进违位，亦是敬也。 \\n 　 \\n 退圭。圭璋尊，不陈之。 \\n [疏]“退圭”。○注“圭璋尊不陈之”。○释曰：尊不陈，对下文拭璧加于左皮上，陈之为卑故也。上不言璋，直言圭，下乃言夫人之聘享，则璋未拭而并言璋者，欲见皆不陈故。 \\n 　 \\n 陈皮，北首，西上，又拭璧，展之，会诸其币，加于左皮上。上介视之，退。会，合也。诸，於也。古文曰陈币北首。 \\n  \\n [疏]“陈皮”至“之退”。○注“会合”至“北首”。○释曰：璧言合诸币者，享时当合，故今亦合而陈之。故《小行人》云：“合六币。”六币亦是所享之物故也。 \\n 　 \\n 马则幕南，北面，奠币于其前。前，当前幕上。 \\n 展夫人之聘享，亦如之。贾人告于上介，上介告于宾。展夫人聘享，上介不视，贬於君也。贾人既拭璋琮，南面告於上介，上介於是乃东面以告宾，亦所谓“放而文”之类。 \\n  \\n [疏]“展夫”至“于宾”。○注“展夫”至“之类”。○释曰：知面位如此者，其贾人北面，在幕南，上介亦北面，明贾人既拭夫人聘璋享琮讫，乃回身南面告上介，上介於是还东面告宾可知也。云“所谓‘放而文’之类”者，所谓《礼器》文。案《礼器》云：“有放而文也。”注云：“谓若天子服日月以至黼黻。”是天子衣放象日月以下而为文。今夫人聘享展讫，但上介不视，至於贾人南面告上介，上介东面告宾，放象君礼而为文变，是其类也。 \\n 　 \\n 有司展群币，以告。群币，私觌及大夫者。有司，载币者，自展自告。 \\n  \\n [疏]“有司”至“以告”。○注“群币”至“自告”。○释曰：云“群币，私觌及大夫”者，上展君及夫人币讫，此言有司展群币，故知是私觌及大夫者。私觌者，行君夫人聘享讫，宾以私礼已物见主君。云大夫者，亦谓宾以已物面主国之卿。必知私觌之币是宾介自将己物者，以经记上下唯有君及夫人聘享，及问大夫聘之币付使者之文，不见有付宾介私觌之币。又案下文宾将还，云“遂行，舍于郊”，公使卿赠如觌币，使下大夫赠上介亦如之，使士赠众介，如其觌币，还至本国，陈币于朝。云“上宾之公币、私币皆陈，上介公币陈，他介皆否”，注云：“此币使者及介所得，於彼国君卿大夫之赠赐也。”其礼於君者不陈。公币，君之赐也；私币，卿大夫之币也。至於宾反命讫，君使宰赐使者及介币，以此言之，彼国所报私觌之币还与宾介。明知私觌是宾介私赍行可知也。《夏官·校人》云：“凡国之使者，皆供其币马。”郑注：“使者所用私觌。”若然，彼使者谓天子使卿大夫存覜省问诸侯之事，使者得之行私觌。私觌之马，校人供之，与诸侯礼异也。 \\n 　 \\n 及郊，又展，如初。郊，远郊也。周制，天子畿内千里，远郊百里。以此差之，远郊上公五十里，侯伯三十里，子男十里也。近郊各半之。 \\n  \\n [疏]“及郊”至“如初”。○注“郊远”至“半之”。○释曰：云“周制，天子畿内千里”者，《周礼·大司徒》云：“制其畿方千里。”据《周礼》而言，其自殷已上，亦畿方千里。《商颂》云：“邦畿千里，唯民所止。”夏亦千里。《王制》云：“天子县内方千里。”郑据夏时《禹贡》方千里曰甸服，据唐虞畿内是也。云“远郊百里”者，《司马法》文。畿方千里，王城面五百里。以百里为远郊。若公百里中置国城，面二百五十里，故远郊五十里。自此已下，至子男差之可知。云“近郊各半之”者，亦约周天子远郊百里，近郊五十里，亦无正文。《尚书·君陈》序云：“命君陈分正东郊成周。”郑注：“周之近郊五十里。今河南、洛阳相去则然。”郑以目验知之。若然，天子近郊半远郊，则诸侯近郊各半远郊可知也。 \\n 　 \\n 及馆，展币於贾人之馆，如初。馆，舍也。远郊之内有候馆，可以小休止沐浴。展币不于宾馆者，为主国之人有劳问己者就焉，便疾也。 \\n  \\n [疏]“及馆”至“如初”。○注“馆舍”至“疾也”。○释曰：案《周礼·遗人职》云：十里有庐，三十里有宿，五十里有市，市有候馆。畿内道路皆有候馆，郑云“远郊之内有候馆”者，据此。候馆在远郊之内，指而言之，不谓於此独有也。以行道之閒停息，故云“小休止沐浴”，又得展币也。云“展币不于宾馆者，为主国之人有劳问己者就焉，便疾也”者，若并在宾馆，则事烦不疾，若展币於贾人之馆，其宾馆受劳问，是以就贾人之馆展币，便疾也。案《大行人》诸侯朝天子，上公三劳，侯伯再劳，子男一劳，孤不问，一劳。诸侯自相朝，无过如朝天子，遣臣相聘，无过一劳。此下文使卿近郊劳，此乃远郊之内，得有此劳问己者，谓同姓舅甥之国。而加恩厚者，别有远郊之内问劳也。 \\n 　 \\n 宾至于近郊，张旃。君使下大夫请行，反。君使卿朝服，用束帛劳。请行，问所之也。虽知之，谦不必也。士请事，大夫请行，卿劳，弥尊宾也。其服皆朝服。 \\n  \\n [疏]“宾至”至“帛劳”。○注“请行”至“朝服”。○释曰：自此尽“遂以宾入”，论主君使大夫及卿行请劳之事。入近郊张旃者，示将有事以自表也。知皆朝服者，以卿劳礼重，尚朝服，明以外士大夫轻者，朝服可知也，故举后以明前也。 \\n 　 \\n 上介出请，入告。宾礼辞，迎于舍门之外，再拜。出请，出门西面，请所以来事也。入告，入北面告宾也。每所及至，皆有舍。其有来者者，皆出请入告，于此言之者，宾弥尊，事弥录。 \\n  \\n [疏]“上介”至“再拜”。○注“出请”至“弥录”。○释曰：云“入北面告宾也”者，此时宾当在宾馆，阼阶西面，故上介北面告宾也。云“每所及至，皆有舍。其有来者，皆出请入告，于此言之者，宾弥尊，事弥录”者，道皆有庐、宿、市，来之舍前，出请，士大夫请行，亦当出请入告。於此始言之者，先士，次大夫，后卿，以是先卑后尊，今复见此言，故云宾弥尊事弥录也。 \\n 　 \\n 劳者不答拜。凡为人使，不当其礼。 \\n [疏]“劳者不答拜”。○注“凡为”至“其礼”。○释曰：言“凡”者，非直此卿为君劳，宾不敢当其礼，不答拜，聘宾亦初入大门，主君拜宾，辟不答拜也。如此之类皆然，故云凡以该之。至后，傧劳者与之答拜，为己故也。 \\n 　 \\n 宾揖，先入，受于舍门内。不受于堂，此主於侯伯之臣也。公之臣，受劳於堂。 \\n  \\n [疏]“宾揖”至“门内”。○注“不受”至“於堂”。○释曰：知“公之臣，受劳於堂”者，案《司仪》云：“诸公之臣相为国客，及大夫郊劳，三辞拜辱，三让，登听命。”是公之臣受劳於堂之事。 \\n 　 \\n 劳者奉币入，东面致命。东面，乡宾。 \\n [疏]“劳者”至“致命”。○注“东面乡宾”。○释曰：宾在馆，如主人当入门西面，故劳者东面向之也。 \\n 　 \\n 宾北面听命，还，少退，再拜稽首，受币。劳者出。北面听命，若君南面然。少退，象降拜。 \\n  \\n [疏]“宾北”至“者出”。○注“北面”至“降拜”。○释曰：云“北面听命，若君南面然。少退，象降拜”者，下文归饔饩，“大夫东面致命，宾降阶西面，再拜稽首”，是此象之也。若然，此行尊卑礼，讶受法，归饔饩时，上北面受币。此在庭，亦当北面，讶受币，劳者南面可知也。 \\n 　 \\n 授老币。老，宾之臣。 \\n [疏]“授老币”。○注“老宾之臣”。○释曰：大夫家臣称老。若赵魏“臧氏老”之类也。 \\n 　 \\n 出迎劳者。欲傧之。 \\n [疏]“出迎劳者”。○注“欲傧之”。○释曰：《司仪》注云：“上於下曰礼，敌者曰傧。”此言傧者，欲见宾以礼礼使者，故云“欲傧之”。 \\n 　 \\n 劳者礼辞。宾揖，先入，劳者从之。乘皮设。设於门内也。物四曰乘。皮，麋鹿皮也。 \\n  \\n [疏]“劳者”至“皮设”。○注“设於”至“皮也”。○释曰：庭实当三分庭一在南设之。今以傧劳者在庭，故设於门内也。云“皮，麋鹿皮”者，郑於下注云：“君於臣，臣於君，麋鹿皮可者。”以无正文，知用麋鹿皮者，案《郊特牲》云：“虎豹之皮，示服猛也。”彼诸侯朝享天子法，用虎豹。此臣聘君，降於享天子法，用麋鹿皮。故《齐语》云：“齐桓公使诸侯轻其币，用麋鹿皮四张。”亦一隅也。 \\n 　 \\n 宾用束锦傧劳者。言傧者，宾在公馆如家之义，亦以来者为宾。 \\n [疏]“宾用”至“劳者”。○注“言傧”至“为宾”。○释曰：云“言傧者，宾在公馆如家之义，亦以来者为宾”者，凡言傧者，谓报於宾。今以宾馆，故宾若主人。故云“傧劳者”，即以劳者为宾故也。 \\n 　 \\n 劳者再拜稽首受。稽首，尊国宾也。 \\n [疏]“劳者”至“首受”。○注“稽首尊国宾”。○释曰：《周礼·大祝》辨九拜：一曰稽首，首至地，臣拜君法；二曰顿首，头叩地，平敌相於法；三曰空首，首至手，君答臣下拜法。《郊特牲》云：“大夫之臣不稽首，非尊家臣，以辟君也。”今此劳者与宾同类，不顿首而稽首，故云“尊国宾”也。下宾亦稽首送者，以是为君使，故亦稽首以报之也。 \\n 　 \\n 宾再拜稽首，送币。受、送，拜皆北面，象阶上。 \\n [疏]注“受送”至“阶上”。○释曰：知“受、送，拜皆北面，象阶上”者，此经面位无文。案归饔饩宾傧大夫时，宾楹閒北面授币，大夫西面受，此宾亦宜与彼同。北面授，还北面拜送。若然，云“受送拜皆北面”者，误，当云“授送拜皆北面”，并据宾而言也。 \\n 　 \\n 劳者揖皮出，乃退。宾送再拜。揖皮出，东面揖执皮者而出。 \\n [疏]“劳者”至“再拜”。○注“揖皮”至“而出”。○释曰：知“东面揖执皮”者，以其执皮者在门内，当门，劳者在执皮之西，故知东面揖皮，可知揖之若亲受之。又执皮者是宾之使者，执皮者得揖从出劳者，从人当讶受之，是以《公食大夫礼》云：“宾三饭，公侑食以束帛，庭实设乘皮，宾受币，宾出，揖庭实出。”郑云：“揖执皮者，若亲受。”云“上介受宾币，从者讶受皮”，则此从者亦讶受可知也。 \\n 　"}
{"章节": "卷二十 聘礼第八", "正文": "卷二十聘礼第八 \\n  \\n  \\n 　 \\n 　 \\n 夫人使下大夫劳以二竹簋方，玄被纁里，有盖。竹簋方者，器名也。以竹为之，状如簋而方，如今寒具筥。筥者圜，此方耳。 \\n  \\n [疏]“夫人”至“有盖”。○注“竹簋”至“方耳”。○释曰：自此尽“以宾入”，论夫人劳宾之事。夫人劳使下大夫者，降于君，故不使卿。凡簋皆用木而圆，受斗二升，此则用竹而方，故云“如簋而方”。受斗二升则同。“如今寒具筥”者，寒具，若《笾人》先郑云：“朝事，谓清朝未食，先进寒具，口实之笾实以冬食。”故谓之寒具。筥圆，此方者，方圆不同，为异也。案《玉人》云：“案十有二寸，枣栗十有二列，诸侯纯九，大夫纯五，夫人以劳诸侯。”彼有玉案者，谓王后法有玉案，并有竹簋以盛枣栗，故彼引此为证。此诸侯夫人劳卿大夫，故无案，直有竹簋以盛枣栗。 \\n 　 \\n 其实枣蒸栗择，兼执之以进。兼犹两也。右手执枣，左手执栗。 \\n [疏]“其实”至“以进”。○注“兼犹”至“执栗”。○释曰：云“兼，犹两”者，谓一人执两事，知“右手执枣，左手执栗”者，见下文云“宾受枣，大夫二手授栗”，则大夫先度右手，乃以左手共授栗，便也。明知右手执枣可知，必用右手执枣先度之者，郑注《士虞礼》云“枣美，故用右手执枣也”。 \\n 　 \\n 宾受枣，大夫二手授栗。受授不游手，慎之也。 \\n [疏]注“受授”至“之也”。○释曰：初两手俱用，既受枣，不共授栗，游暇一手，不慎也。今右手授枣讫，即共授栗，不游手，为谨慎也。 \\n 　 \\n 宾之受，如初礼。如卿劳之仪。 \\n 傧之如初。下大夫劳者遂以宾入。出以束锦授从者，因东面释辞，请道之以入，然则宾送不拜。 \\n  \\n [疏]“傧之”至“宾入”。○注“出以”至“不拜”。○释曰：云“出以束锦授从者，因东面释辞，请导之”者，傧下大夫，如前有束锦，则此大夫亦受得束锦。经言“遂以宾入”，明知有辞请导之。虽无文，郑以意言之。大夫在西，明出时授束锦与已从者，乃得因东面释请导之辞也。云“然则宾送不拜”者，以其云遂以宾入即从之，明宾送不拜，谓若《公食大夫》使人戒宾，“不拜送，遂从之”，其类也。案上君使士请，遂以宾入，郑云因导之。郑不言宾送不拜者，士请事空手无币，宾亦不傧，请导宾，宾从入，无再拜送之理，故郑不言宾送不拜。此大夫劳傧，与卿同有拜送之理，故云宾送不拜也。《觐礼》大夫劳侯氏，侯氏即从大夫入，拜送大夫。天子使尊，故虽从亦拜送，与此异。 \\n 　 \\n 至于朝，主人曰：“不腆先君之祧，既拚以俟矣。”宾至外门，下大夫入告，出释此辞。主人者，公也。不言公而言主人，主人，接宾之辞，明至欲受之，不敢稽宾也。腆犹善也。迁主所在曰祧。周礼，天子七庙，文武为祧，诸侯五庙。则祧，始祖也，是亦庙也。言祧者，祧尊而庙亲，待宾客者，上尊者。 \\n  \\n [疏]“至于”至“俟矣”。○释曰：自此尽“俟閒”，论宾初至，主君请行聘礼，宾又请俟閒之事。云“至于朝”者，郑云“宾至外门”者，外门即诸侯之外朝，故下云“以柩造朝”，亦谓大门外为外朝也。云“下大夫入告，出释此辞”者，此下大夫即夫人劳宾导宾入者也。云“明至欲受之，不敢稽宾”，案《觐礼》云：“侯氏遂从之，天子赐舍。”郑云“且使即安”，不即言欲受之者，彼天子以诸侯为臣，故使且安。此邻国聘宾，不臣人之臣，故言不敢稽宾也。云“迁主所在曰祧”者，此总解天子诸侯称祧也。云“周礼：天子七庙，文武为祧”者，案《周礼·大宗伯序官·守祧职》云“奄八人”，郑注云：“远庙曰祧。”又《守祧职》云“掌守先王先公之庙祧”，郑注云：“庙谓大祖之庙，及三昭三穆，迁主所藏曰祧，先公之迁主藏于后稷之庙。先王之迁主藏于文武之庙。”云奄八人，庙有一奄，周立七庙，通姜嫄庙为八，故奄八人。《祭法》，郑注云：“祧之言超也。超，上去意也，不毁之也。”云“迁主所藏曰祧”，天子有二祧，以藏迁主，诸侯无二祧，迁主藏于大祖庙，故此名大祖庙为祧也。云“既拚”者，《少仪》云：“扫席前曰拚。”拚者，扫除之名。云“诸侯五庙”，《王制》与《祭法》文。云“则祧，始祖，是亦庙也，言祧者，祧尊而庙亲，待宾客者，上尊者”，下文“迎宾於大门，揖入，及庙门”，受宾聘享皆在庙。此云先君之祧，明下云庙是大祖庙可知。是以於大祖庙受聘享，尊之。若飨食则於祢庙，燕又在寝，弥相亲也。此郑义。若孔君、王肃，则以高祖之父及祖为二祧，非郑义也。 \\n 　 \\n 宾曰：“俟閒。”宾之意不欲奄卒主人也。且以道路悠远，欲沐浴齐戒，俟閒，未敢闻命。 \\n  \\n [疏]“宾曰俟閒”。○注“宾之”至“闻命”。○释曰：此郑以意解之。上文以意解主君不欲稽留於宾。此经解“宾意不欲奄卒主人”，故云“俟閒”。必知有齐戒沐浴者，案《玉藻》云：“将適公所，宿齐戒，沐浴。”彼谓臣见己君入庙，必须齐戒沐浴，此有齐戒沐浴可知也。云“未敢闻命”者，谓不腆先君之祧，既拚以俟之命，不敢闻之也。 \\n 　 \\n 大夫帅至于馆，卿致馆。致，至也。宾至此馆，主人以上卿礼致之，所以安之也。 \\n  \\n [疏]“大夫”至“致馆”。○注“致至”至“之也”。○释曰：自此尽“送再拜”，论主君遣卿致馆之事。云“宾至此馆，主人以上卿礼致之”者，案《觐礼》云：“侯氏遂从之，天子赐舍，辞曰：赐伯父舍。侯氏再拜稽首，受傧之束帛、乘马。”注云：“王使人以命致馆无礼，犹傧之者，尊王使也。”无礼，谓无束帛。此云“以上卿礼”，明有束帛，致亦可知。若然，有礼则称致，觐礼不称致，无礼故也。案《司仪》云诸公相为宾，主君郊劳，云“三辞，拜受”，拜受谓拜受币。又云“致馆亦如之”，郑云：“使大夫授之，君又以礼亲致焉。”亦是有币可知。又云：“诸侯、诸伯、诸子、诸男之相为宾也，各以其礼相待也，如诸公之仪。”是五等相待，致馆同有币矣。天子待诸侯无币，则其臣来无币可知。据此文，侯、伯之卿聘郊劳致馆有币，则五等待臣皆同有币也。《司仪》诸侯之臣相为国客，亦皆有币，与此同。若诸侯遣大夫小聘曰问，下云：“小聘曰问，不享，有献，不及夫人，不筵几，不礼，面不升，不郊劳。”注云：“记贬於大聘，所以为小也。献，私献也。面犹觌也。”虽不言不致馆，略之耳，亦不致也。又诸臣朝觐天子，天子无礼以致，犹傧，尊王使。又五等自相朝，主国皆有礼，皆有傧，故《司仪》云：“宾继主君，皆如主国之礼。”郑玄谓“继主君者，傧主君也。傧之者，主君郊劳，致馆饔饩，还圭赠郊送之时也”，此等皆主君亲致馆。又云“致馆亦如之”，亦如郊劳时，亦有傧矣。以此言，诸臣致者，皆有傧也。若诸侯遣卿大夫聘，王国有用币致馆，无傧也。故《司仪》云“诸公之臣相为国客”，“致馆如初之仪”，郑注云“如郊劳也，不傧耳”是也。 \\n 　 \\n 宾迎，再拜。卿致命，宾再拜稽首。卿退，宾送再拜。卿不俟设飧之毕，以不用束帛致故也。不用束帛致之者，明为新至，非大礼也。 \\n  \\n [疏]“宾迎”至“再拜”。○注“卿不”至“礼也”。○释曰：云“宾迎再拜”者，宾在馆如主人，故先拜也。卿不言答拜，答拜可知，但文略耳。虽不言入、言迎，则入门可知。言“卿致命”者，亦东面致君命也。云“卿不俟设飧之毕，以不用束帛致故也”者，下直云“宰夫朝服设飧”，不言致，则此卿致馆，兼致飧矣。致馆有束帛，致飧空以辞。致君命无束帛者，案下记云“飧不致”，郑注云：“不以束帛致命，草次馔，飧具轻。”若然，卿以空拜致飧，既即退，不待宰夫设毕也，以不用束帛致故也。云“非大礼也”者，对下“聘日致饔”，郑云“急归，大礼”也。若然，此侯伯之卿礼，其公之臣，亦以币帛致。案《司仪》云“诸公之臣相为国客，致馆如初之仪”，郑注云“不言致飧者，君於聘大夫不致飧也。《聘礼》曰‘飧不致，宾不拜’”是也。其子男之臣，不致可知。又案《司仪》云君亲致馆，至於“致飧如致积之礼”，郑注云：“俱使大夫，礼同也。”以此言之，致馆致飧，似别人者，但致积在道，致飧在馆，所致别人。若致馆与致飧同时，致馆者兼致飧，无嫌也。言俱使大夫者，言积与飧同使大夫，决君不亲之义，何妨致馆与致飧一人也。其臣致飧无币，其五等诸侯致飧则有币。案《司仪》诸侯相於“致飧如致积”，致积有币，知致飧亦有币也。 \\n 　 \\n 宰夫朝服设飧，食不备礼曰飧。《诗》云“不素飧兮”，《春秋传》曰“方食鱼飧”，皆谓是。 \\n  \\n [疏]“宰夫朝服设飧”。○注“食不”至“谓是”。○释曰：云“食不备礼曰飧”者，对饔饩也。生与腥饪俱有，馀物又多，此飧唯有腥饪而无生，馀物又少，故云不备礼也。引《诗传》者，案《诗》云：“彼君子兮，不素飧兮。”毛云：“熟食曰飧。”郑云：“读如鱼飧之飧。”则《诗》飧与《传》鱼飧同，是直食鱼与饭为飧。彼少牢，小礼中不备；此则两大牢，大礼中不备。不备是同，故引证一边不备，其实礼有异也。“《春秋传》曰’方食鱼飧‘”者，案宣六年经书晋赵盾卫孙免侵陈，《公羊传》曰：“赵盾弑君，此其复见何？亲弑君者赵穿也。亲弑君者，赵穿，则曷为加之赵盾？不讨贼也。复国不讨贼，此非弑君如何？赵盾之复国柰何？灵公为无道，灵公使膳宰以熊膰不熟，公杀之。盾入谏，公见盾再拜，盾拜稽首，归。公使勇士某者往杀之，勇士入门，不见人，闚其户，方食鱼飧。勇士曰：嘻，子诚仁人也，是子之俭也，吾不忍杀子也。虽然，吾不可复见吾君矣。遂刎颈而死。”是鱼飧之事。 \\n 　 \\n 饪一牢，在西，鼎九，羞鼎三；腥一牢，在东，鼎七。中庭之馔也。饪，孰也。孰在西，腥在东，象春秋也。鼎西九东七。凡其鼎实与其陈，如陈饔饩。羞鼎则陪鼎也，以其实言之，则曰羞，以其陈言之，则曰陪。 \\n  \\n [疏]“饪一”至“鼎七”。○注“中庭”至“曰陪”。○释曰：云“中庭之馔也”者，对下文是堂上及门外之馔也。云“象春秋也”者，腥之言生，象春物生；饪，孰也，象秋物有成孰，故云象春秋也。云“鼎西九东七”者，九谓正鼎九，牛、羊、豕、鱼、腊、肠胃、肤、鲜鱼、鲜腊；东七者，腥鼎无鲜鱼、鲜腊，故七。云“凡其鼎实与其陈，如陈饔饩”者，如其死牢，故《掌客》云：诸侯之礼，饔饩九牢、七牢、五牢，其死牢如飧之陈，凡介、行人皆有飧饔饩。此则如介礼也。是飧之死牢与饔饩死牢，实与飧陈同，亦於东阶、西阶也。云“羞鼎则陪鼎也”，知是一物者，此云“羞鼎”，下饔饩言“陪鼎”，故知一也。陪鼎三，则下云膷、臐、膮是也。 \\n 　 \\n 堂上之馔八，西夹六。八、六者，豆数也。凡馔以豆为本。堂上八豆、八簋、六钘、两簋、八壶。西夹六豆、六簋、四鉶、两簠、六壶。其实与其陈，亦如饔饩。 \\n  \\n [疏]“堂上”至“夹六”。○注“八六”至“饔饩”。○释曰：堂上与西夹所陈六、八非一，知六、八是豆者，凡设馔皆先设豆，乃设馀馔，故郑云凡馔以豆为本。无妨六八之内，兼有馀馔，故郑言簋、钘之等也。凡郑所云，皆约饔饩，故云“亦如饔饩”也。郑必约与陈饔饩同者，以其陈鼎饔饩同，故知馀亦同也。 \\n 　 \\n 门外米、禾皆二十车。禾，稿实并刈者也。诸侯之礼，车米视生牢，禾视死牢，牢十车。大夫之礼，皆视死牢而已。虽有生牢，不取数焉。米陈门东，禾陈门西。 \\n  \\n [疏]“门外”至“十车”。○注“禾稿”至“门西”。○释曰：“诸侯之礼，车米视生牢，禾视死牢，牢皆十车”者，案《掌客》云：上公之礼，飧五牢，饔饿九牢，其死牢如飧之陈，牵四牢，车米视生牢，牢十车，车秉有五籔，车禾视死牢，牢十车；侯伯飧四牢，饔饩七牢，其死牢如飧之陈，牵三牢；子男飧三牢，饔饩五牢，其死牢如飧之陈，牵二牢，皆米视生牢，牢十车，禾视死牢，牢十车。是其义也。云“大夫之礼，皆视死牢而已。虽有生牢，不取数焉”者，知然者，见下归饔饩五牢，饔三牢，饩二牢，饔三牢，死牢也。门外米禾皆三十车，与死三牢同，不取饩二牢生之数，故知义然也。云“米陈门东，禾陈门西”者，此亦约下归饔饩知之，上皆云陈如饔饩，此不云如饔饩者，至下经与薪刍并云“凡此之陈，亦如饔饩”是也。 \\n 　 \\n 薪刍倍禾。各四十车。凡此之陈，亦如饔饩。 \\n 上介，饪一牢，在西，鼎七，羞鼎三；堂上之馔六；门外米禾皆十车，薪刍倍禾。西鼎七，无鲜鱼、鲜腊。 \\n  \\n [疏]“上介”至“倍禾”。○注“西鼎”至“鲜腊”。○释曰：六者与宾西夹数同，但言堂则西夹无矣。云“西鼎七，无鲜鱼、鲜腊”者，此亦约饔饩时宾饪鼎数，故下文宾腥鼎七，无鲜鱼、鲜腊，此亦鼎七，故知无鲜鱼、鲜腊也。 \\n 　 \\n 众介皆少牢。亦饪在西。鼎五，羊、豕、肠、胃、鱼、腊。新至尚孰，堂上之馔四豆、四簋、两钘、四壶，无簠。 \\n  \\n [疏]“众介皆少年”。○注“亦饪”至“无簠”。○释曰：知“亦饪”者，依上介知然。知“鼎五”者，以宾九，上介七，众介当五，降杀以两。又约少牢五鼎，此亦少牢，故知亦五鼎也。知鼎实有羊、豕、鱼、腊与肠胃者，以上介无鲜鱼、鲜腊，此又无牛，故从羊豕以下数之得五。案少牢有肤，此无者，生人食与祭异，故《玉藻》“朔月少牢五俎”，亦云羊、豕、鱼、腊、肠胃，不数肤也。案上注皆不言“新至尚熟”，於此言之者，上文宾与上介皆言饪一牢，在西；下归饔饩亦言饪一牢，在西；此众介直言少牢，不言饪；下文归饔饩，亦直言饩一牢，无饪；恐众介飧饔前后皆无饪，故特言之。新至尚熟，对后无饔，直有饩，不尚熟也。必知少牢是饪者，承上介一牢饪，知此亦饪。云“堂上之馔四豆、四簋、两钘、四壶，无簠”，知数如此者，以宾与上介降杀以两，故然也。知无簠者，以宾簠有二，《曲礼》云：“岁凶，大夫不食粱。”非岁凶，大夫食粱。粱，大夫常食，大夫礼多，与宾同簠，盛稻粱，则上介亦二簠，与宾同。士非直不合食粱，差降，亦无簠也。 \\n 　 \\n 厥明，讶宾于馆。此讶下大夫也。以君命迎宾谓之讶。讶，迎也。亦皮弁。 \\n  \\n [疏]“厥明”至“于馆”。○注“此讶”至“皮弁”。○释曰：自此尽“每曲揖”，论将行聘礼主君迎宾向庙之事。云“此讶下大夫也”者，案《周礼》有掌讶，中士八人为之。此讶下大夫，非彼掌讶也。案下记云：“卿，大夫讶；大夫，士讶；士皆有讶。”又《周礼·掌讶》云：“凡宾客，诸侯有卿讶，卿有大夫讶，大夫有士讶，士皆有讶。”此大聘是卿，故使下大夫讶也。天子诸侯虽有掌讶之官，朝聘之宾，不使掌讶为讶，直以尊卑节级为讶，故云此讶下大夫也。言“以君命迎”者，凡举事，皆以承君命，故知迎宾待君命也。云“亦皮弁”者，下文君及宾皮弁，明此大夫亦皮弁服也。 \\n 　 \\n 宾皮弁聘，至于朝。宾入于次。服皮弁者，朝聘主相尊敬也。诸侯视朔皮弁服。入于次者，俟辨也。次在大门外之西，以帷为之。 \\n  \\n [疏]“宾皮”至“于次”。○注“服皮”至“为之”。○释曰：云“服皮弁者，朝聘主相尊敬也”者，《周礼·大行人》诸侯朝天子，各服冕服，庙中将币三享。《觐礼》亦云“侯氏裨冕”，在庙觐天子。此诸侯待四方朝聘皆皮弁者，入天子庙，得申其上服；入已庙，不可以冕服，又不可服常朝之服，故服天子之朝服，诸侯以为视朔之服，在庙待朝聘之宾，是相尊敬故也。知此皮弁是诸侯视朔服者，以其《玉藻》云诸侯“皮弁以听朔於大庙”是也。云“次在大门外之西，以帷为之”者，下记云：“宗人授次，次以帷，少退于君之次。”以宾位在西，故知也。 \\n 　 \\n 乃陈币。有司入于主国庙门外，以布幕陈币，如展币焉。圭璋，贾人执椟而俟。 \\n  \\n [疏]“乃陈币”。○注“有司”至“而俟”。○释曰：“有司入于主国庙门外”者，案下文行聘时，币在主国庙门外，知在此也。知有幕者，以言陈币如展币，明亦布幕陈币也。云“圭璋，贾人执椟而俟”者，案下文云：“贾人东面坐启椟取圭。”郑注“贾人乡入陈币，东面俟，於此言之，就有其事也”是也。 \\n 　 \\n 卿为上摈，大夫为承摈，士为绍摈。摈者出请事。摈，谓主国之君所使出接宾者也。绍，继也，其位相承继而出也。主君，公也，则摈者五人；侯伯也，则摈者四人；子男也，则摈者三人。《聘义》曰：“介绍而传命，君子於其所尊不敢质，敬之至也。”既知其所为来之事，复请之者，宾来当与主君为礼，为其谦不敢斥尊者，启发以进之。於是时，宾出次，直闑西，北面。上摈在闑东阈外，西面。其相去也，公之使者七十步，侯伯之使者五十步，子男之使者三十步。此旅摈耳，不传命。上介在宾西北，东面。承摈在上摈东南，西面，各自次序而下。末介、末摈，旁相去三丈六尺。上摈之请事，进南面，揖宾俱前，宾至末介，上摈至末摈，亦相去三丈六尺。止揖而请事，还入告于公。天子诸侯朝觐，乃命介绍传命耳。其仪，各乡本受命，反面传而下，及末，则乡受之，反面传而上。又受命传而下，亦如之。此三丈六尺者，门容二彻参个，旁加各一步也。今文无摈。 \\n  \\n [疏]“卿为”至“请事”。○注“摈谓”至“无摈”。○释曰：此摈陈在主国大门外，主君之摈与宾之介东西相对，南北陈之。云“其位相承继而出也”者，从门向南陈，为继而出。云“主君，公也，则摈者五人；侯伯也，则摈者四人；子男也，则摈者三人”者，案《周礼·大行人》天子待诸侯，云上公之礼摈者五人，侯伯之礼摈者四人，子男则摈者三人。今以诸侯待聘宾，用天子待已之摈数者，以诸侯自相待，无文，郑以意解之。但天子尊，得分辨诸侯尊卑以待之。诸侯卑，降天子，不敢分辨。前人故据已国大小而为摈数，且《春秋》又有大国朝焉，小国聘焉，又有卿出并聘之事，则小国有朝大国法，无大国下朝小国之礼。若相聘问，大小皆得。若然，待其臣，据此文与待君等，天子待诸侯之臣亦宜与君同也。又案《周礼》大宗伯为上摈，小行人为承摈，《觐礼》啬夫为末摈，若待子男，三人足矣。若侯伯少一人，待上公少二人，一人、二人，皆以士充数也。引《聘义》者，案彼郑注：“质，谓正自相当。”故设摈介通情乃相见，是敬之至。引之者，证须摈介之意也。云“既知其所为来之事”者，在道已遣士请事、大夫问行郊劳致馆之等，是足知来事矣。云“复请之者，宾来当与主君为礼，为其谦不敢斥尊者，启发以进之”者，亦解所以立摈介通情，及进相见之义也。云“於是时，宾出次，直闑西，北面”者，案《玉藻》云：“君入门，介拂闑，大夫中枨与闑之閒，士介拂桭。”此谓朝君。又云“宾入不中门”，此谓聘宾，云不中门，则此闑西北面者。若然，聘宾入门，还依作介入时同，亦拂闑也。云“上摈在闑东阈外，西面”者，主位在东，故宾在闑西。上摈在闑东，以摈位并门东西面，故上摈亦西面向君也。云“其相去也，公之使者七十步，侯伯之使者五十步，子男之使者三十步”者，此依《大行人》云：“诸侯之卿，其礼各下其君二等。”郑注云：“所下者，介与宾主之閒。”是以步数与介数亦降二等也。云“此旅摈耳”者，案《司仪》云“三问，旅摈”，郑云：“旅，陈，陈摈介，不传辞。”故郑此云不传命也。若然，上注下注皆引《聘义》云“介绍而传命”者，若交摈传命，则是宾介传命。此旅摈传命者，直是宾来至末介下，对上摈传本君之命也。其介相绍继，则交摈旅摈同，唯传命，不传辞，有异矣。是以《司仪》云：“及将币交摈。”郑注亦引《聘义》“介绍而传命”为证，以其皆是相连继於位也。云“上介在宾西北，东面。承摈在上摈东南，西面”，此谓宾直闑西北面，主君在门内南面，列位时云西北东南者，据宾西北望上介，介仍向正北陈之矣。上摈东南望承摈等，仍向正南陈之矣。不谓介西北邪陈，摈东南向邪陈也。云“各自次序而下”者，宾之介或七，或五，或三，从南向北，次序上次，下至末介；主人之摈，或五，或四，或三，从承摈向南上次，下至末摈也；东西相去三丈六尺。云“上摈之请事，进南面，揖宾俱前”者，谓上摈入，向公前北面受命，出门南面遥揖宾使前，摈者渐南行，宾至末介北，东面，上摈至末摈南，西面，东西相去亦三丈六尺。云“止揖而请事”者，二人俱立定，乃揖而请所为来之事。云“还入告于公”者，宾对讫，上摈入告公，公乃有命纳宾也。云“天子诸侯朝觐，乃命介绍传命耳”者，此引《聘义》文。自此以下，论天子诸侯交摈法。云“绍”者，亦谓使介相绍继以传命，传命即摈介相传宾主之命也。此交摈谓在大门外，初未迎宾时。案《曲礼》注：“春夏受挚於朝，受享於庙，秋冬一受之於庙。”《觐礼》“天子不下堂而见诸侯”，则秋冬受挚、受享皆无迎法。无迎法，则无此交摈之义。若春夏受挚於朝，无迎法，受享於庙则迎之，故《大行人》云“庙中将币三享”，郑注：“朝，先享不言朝者，朝正礼，不嫌有等也。”是正朝无迎法。若然，《觐礼》无迎法，此云朝觐，彼言觐者，觐虽无迎法，飨食则有迎法。故《齐仆》云朝觐宗遇，飨食皆乘金路，其法仪各以其等，为车送逆之节，故连觐也。云“其仪，各乡本受命，反面传而下”者，虽言各乡本受命，非一时之事，先上摈入受命，出，传与承摈，承摈传与末摈，此是上摈乡本受命。反面传而下，末介向末摈边受命传与次介，次介传与上介，上介传与宾，是及其末，则乡受之，反面传而上也。云“又受命传而下，亦如之”者，此乃发宾传向主君，一如前发主君传而向下，故云亦如之。如此三回，为交摈三辞，此则《司仪》云“诸公相为宾，交摈三辞”者也。诸、侯、伯、子、男相为宾，如诸公之仪，其交摈则同也。云“此三丈六尺”者，此则却计前云相去三丈六尺。云“门容二彻参个”者，《冬官·匠人》云天子五门。匠人直计应门，直举应门，则皋、库、雉亦同。云“二彻参个”者，辙广八尺，参个三八二十四，门容二丈四。云“傍加各壹步也”者，此无正文，但人之进退周旋，不过再举足一步，故门傍各空一步，丈二添二丈四尺，为三丈六尺。 \\n 　 \\n 公皮弁，迎宾于大门内。大夫纳宾。公不出大门，降于待其君也。大夫，上摈也，谓之大夫者，上序可知。从大夫总，无所别也。於是宾主人皆裼。 \\n  \\n [疏]注“公不”至“皆裼”。○释曰：云“降于待其君也”者，案《司仪》诸公相为宾，公皮弁，交摈，车迎，拜辱，出大门。此於门内，是降於待其君也。云“从大夫总，无所别也”者，《春秋》之义，卿称大夫。《王制》云“上大夫卿”，是总无别也。云“於是宾主人皆裼”者，案《玉藻》云：“不文饰也不裼。”又云：“执龟玉袭。”下文行聘时执玉，宾主人皆袭，此时未执玉，正是文饰之时，明宾主人皆裼也。 \\n 　 \\n 宾入门左。内宾位也。众介随入，北面西上少退，摈者亦入门而右，北面东上，上摈进相君。 \\n  \\n [疏]“宾入门左”。○注“内宾”至“相君”。○释曰：知“众介随入，北面西上少退”者，约下文入庙行聘享时，众介入庙，随宾入门左，北面西上，少退，不敢与宾齐也。知“摈者亦入门而右，北面东上”者，亦约众介统於宾，北面西上，明摈者北面东上，亦约朝君揖位亦北面东上而知之也。知“上摈进相君”者，《乡党》云“君召使摈”，郑云：“有宾客，使迎之。”彼据初迎宾时，至於入门之后，每事皆上摈相君也。 \\n 　 \\n 公再拜。南面拜迎。 \\n [疏]“公再拜”。○注“南面拜迎”。○释曰：知“君南面”者，经虽不见君面位，主君尊於外国，臣犹南面，故《郊特牲》云：“君之南乡，答阳之义。”故知君南面也。 \\n 　 \\n 宾辟，不答拜。辟位逡遁，不敢当其礼。 \\n [疏]注“不敢当其礼”。○释曰：云“不敢当其礼”者，以卿奉君命使，不敢宾辟，当相酬亢之礼，故不答拜，直逡遁而已。 \\n 　 \\n 公揖入，每门、每曲揖。每门辄揖者，以相人偶为敬也。凡君与宾入门，宾必后君，介及摈者随之，并而雁行。既入，则或左或右，相去如初。《玉藻》曰：“君入门，介拂闑，大夫中枨与闑之閒，士介拂枨。宾入不中门，不履阈。”此宾，谓聘卿大夫也。门中，门之正也。不敢与君并由之，敬也。介与摈者雁行，卑不逾尊者之迹，亦敬也。宾之介，犹主人之摈。 \\n  \\n [疏]“公揖”至“曲揖”。○注“每门”至“之摈”。○释曰：诸侯三门，皋、应、路，则应门为中门，左宗庙，右社稷。入大门东行，即至庙门，其閒得有每门者，诸侯有五庙，大祖之庙居中，二昭居东，二穆居西。庙皆别门，门外两边皆有南北隔墙，隔墙中夹通门。若然，祖庙已西，隔墙有三，则閤门亦有三。东行经三门，乃至大祖庙，门中则相逼，入门则相远，是以每门皆有曲，有曲即相揖，故“每曲揖”也。是以《司仪》亦云“每门止一相”，亦据閤门而言也。云“以相人偶”者，以人意相存偶也。云“凡君与宾入门，宾必后君”者，以宾主不敌，是以《玉藻》云“於异国之君称外臣某”，故知聘宾后於主国君也。言“凡”者，非直聘享向祖庙，若飨食向祢庙，燕礼向路寝，皆当后於主君，故言凡以广之。云“介及摈者随之，并前而雁行”者，言并，上摈与上介并，次摈与次介并，末摈与末介并，各自雁行於后也。云“既入，则或左或右”者，东行，宾介於左，君摈於右也。云“相去如初”者，初谓大门外相去三丈六尺也。《玉藻》曰：“君入门，介拂闑，大夫中枨与闑之閒，士介拂枨。”郑注云：“此谓两君相见也。君入必中门，上介夹闑，大夫介、士介雁行於后，示不相沿也。君若迎聘客，摈者亦然。”又云：“宾入不中门，不履阈。”郑注云：“辟尊者所从也。”此经谓聘客，郑君并引朝君，欲见卿大夫聘来，还与从君为介时入门同，故并引之也。云“君入门介拂闑”，又云“门中，门之正”，又云“卑不逾尊者之迹”，若然，聊为一闑言之，君最近闑，亦拂之而过，上介则随君而行，拂闑而过，所以与君同行者，臣自为一列。主君既出迎宾，主君与君并入，主君於东闑之内，宾於西闑之内，并行而入。上介於西闑之外，上摈於东闑之外，皆拂闑。次介、次摈皆大夫，中枨与闑之閒，末介、末摈皆士，各自拂枨，如是得君入中门之正。上摈、上介俱得拂闑，又得不逾尊者之迹矣。又云“宾入不中门”者，此谓聘宾，大聘大夫，故郑卿、大夫并言入门之时，还依与君为介来入相似，宾入还拂闑，故上注宾自闑西，拟入时拂闑西故也。云“门中，门之正也”者，谓两闑之閒。云“卑不逾尊者之迹”者，士以大夫为尊，大夫以上介为尊，上介以君为尊也。云“宾之介，犹主人之摈”者，欲见摈介雁行，不别也。 \\n 　 \\n 及庙门，公揖入，立于中庭。公揖先入，省内事也。既则立於中庭以俟宾，不复出。如此，得君行一臣行二，於礼可矣。公迎宾于大门内，卿大夫以下入庙门即位而俟之。 \\n  \\n [疏]“及庙”至“中庭”。○注“公揖”至“俟之”。○释曰：自此尽公“裼降立”，论行聘之事。云“公揖先入，省内事也”者，《曲礼》云“请入为席”，彼卿大夫士礼，是以郑注云“虽君亦然”，省内事即请入为席之类也。云“如此，得君行一臣行二，於礼可矣”者，言得君行一臣行二者，案下文三揖言之，初揖注云：“将曲揖，谓在内霤之閒住，主君先立，无过近於内霤閒。”若然，去门既近，去阶又远也，以此不得君行一，臣行二。下文受玉于东楹之閒，彼得为君行一，臣行二矣。下文又云“公升二等，宾升”，君阶七等，君升二等，宾升一等，已上仍有五阶，亦不得为君行一，臣行二，与此同。欲见君行近，臣行远之义。皆据大判而言，不可细分之矣。言於礼可者，以其尊者宜逸，卑者宜劳，故言於礼可也。云“公迎宾於大门内，卿大夫以下，入庙门即位而俟之”者，上初命拜迎宾于馆之时，卿大夫士固在朝矣，及宾来大门外陈介之时，主君之摈亦在大门外之位，君在大门内时，其卿大夫不以无事乱有事，当於庙中在位矣。必知义然，当见行事之时，公授宰玉，又云士受皮，又云宰夫授公几，皆是於外无事，在庙始有事，更不见此官等命人庙之文，明君未入庙时，此官已在位而俟。《公食大夫》以其官各具馔物，皆有事，不预入庙，故公迎宾入，后乃见卿大夫以下之位，与此异也。 \\n 　 \\n 宾立接西塾。接犹近也。门侧之堂谓之塾。立近塾者，已与主君交礼，将有出命，俟之於此。介在币南，北面西上，上摈亦随公入门东，东上，少进於士。 \\n  \\n [疏]“宾立接西塾”。○注“接犹”至“於士”。○释曰：云“门侧之堂谓之塾”者，《尔雅·释宫》文。云“立近塾者，已与主君交礼，将有出命，俟之於此”者，对在大门外时，未与主君交礼，直使摈传命，故去门七十步，五十步，三十步，此将与君交礼，故近门也。云於此“介在币南，北面西上”者，以上文入竟展币时，布幕，宾西面，介北面东上，统於宾，今此陈币宾在门西，北面，明介北面，西上，统於宾也。云“上摈随公入门东，东上，少进於上”者，案下“几筵既设，摈者出请命”，更不见上摈别入之文，明随公入可知也。知门东有士者，案《公食》云：“士立于门东，北面西上。”郑云“统於门者，非其正位”也。故知此亦然。以摈者是卿，又相君，故知进於士，在士前也。 \\n 　 \\n 几筵既设，摈者出请命。有几筵者，以其庙受，宜依神也。宾至庙门，司宫乃于依前设之。神尊，不豫事也。席西上，上摈待而出请受宾所以来之命，重停宾也。至此言命，事弥至，言弥信也。《周礼》：“诸侯祭祀，席蒲筵，缋纯，右彫几。” \\n  \\n [疏]“几筵”至“请命”。○注“有几”至“彫几”。○释曰：云“有几筵者，以其庙受，宜依神也”者，此对不在庙受，不几筵，故下云：“聘遭丧，入竟则遂也。不郊劳，不几筵。”注云：“致命不於庙，就尸柩於殡宫，又不神之。”下小聘不几筵，注云：“记贬於聘。”是以记云“唯大聘有几筵”。《觐礼》不云几筵，文不具也。又案《曲礼》注：春夏受挚於朝，受享於庙，秋冬一受之於庙。诸侯无此法，四时皆在於庙，亦无四时朝觐之别名，同，皆曰朝也。云“宾至庙门，司宫乃于依前设之。神尊，不豫事也”者，此对《公食》“宰夫设筵，加席几”，而后迎宾，彼食礼，与此异也。知在扆前者，案《司几筵》云：大朝觐、大飨射，王位依前南乡，设筵几。《觐礼》亦云依前，诸侯亦然。《尔雅·释宫》云：“牖户之閒谓之扆。”但天子以屏风设於扆，诸侯无屏风，为异席，亦不同也。云“至此言命，事弥至，言弥信也”者，上入竟，士请事，近郊，下大夫请行，皆是谦问，不敢以必来之己国，不正言之。至此，事益至，言则信矣。故正问之而言请命，是其事至言信矣。云“《周礼》”至“彫几”者，《周礼·司几筵》文。彼诸侯祭祀，席三重，上更有“加莞筵，纷纯”，不引之者，文略可知。引之者，证此所设者，设常祭祀之席也。 \\n 　 \\n 贾人东面坐启椟，取圭，垂缫，不起而授上介。贾人乡入陈币，东面俟，於此言之，就有事也。授圭不起，贱不与为礼也。不言裼袭者，贱不裼也。缫，有组系也。 \\n  \\n [疏]“贾人”至“上介”。○注“贾人”至“系也”。○释曰：“贾人乡入陈币，东面俟，於此言之，就有事也”者，上文宾入次，乃陈币在门外，不言者，彼贾人未有事。今此有事，故就此言面位，以此东面，明初亦东面矣，故举此明前东面也。云“授圭不起，贱不与为礼也”者，以贾人是庶人在官者，故云贱不与为礼，为礼当起而授也。云“不言裼袭者，贱不裼也”者，若不贱，以垂缫当裼，以贱故不裼也。云“缫，有组系”也，知有组者，下记云：“所以朝天子，圭与缫皆九寸。”“问诸侯，朱绿缫，八寸，皆玄纁系，长尺，绚组”是也。 \\n 　 \\n 上介不袭，执圭，屈缫，授宾。上介北面受圭，进西面授宾。不袭者，以盛礼不在於已也。屈缫，并持之也。《曲礼》曰：“执玉，其有藉者则裼，无藉者则袭。” \\n  \\n [疏]“上介”至“授宾”。○注“上介”至“则袭”。○释曰：上介裼於贾人处，垂缫受得圭而不袭者，郑云“以盛礼不在於己故也”，以宾执圭，升堂致命，为盛礼在己者也。云“上介北面受圭，进西面授宾”者，以上介本位北面，故北面受圭，宾东面，故上介西面授宾。引《曲礼》者，彼记人据此绚组尺为缫藉，不据韦皮衣木板画以五采之缫藉也。云“执玉，其有藉者则裼”，据此，贾人垂缫以授上介，上介不袭受之时也。云其“无藉者”，则袭者据此上介屈缫以授宾，宾袭受之时也。记人直记裼袭之义，不论盛礼在己之意，故各举一边而言也。 \\n 　 \\n 宾袭，执圭。执圭盛礼，而又尽饰，为其相蔽敬也。《玉藻》曰：“服之袭也，充美也。是故尸袭，执玉龟袭”也。 \\n  \\n [疏]“宾袭执玉”。○注“执圭”至“袭也”。○释曰：云“执圭盛礼”者，《玉藻》云“执玉龟袭”，注：“重宝瑞也。”若然，云盛礼者，以其圭瑞以行礼，故为盛礼也。云“又尽饰，为其相蔽敬也”者，《玉藻》又云：“君在则裼尽饰也。”注云：“臣於君所。”今聘宾於主君，亦是臣於君所，合裼以尽饰。今既执圭，以瑞为敬，若又尽饰而裼，则掩蔽玉之敬，故不得裼也。云“服之袭也，充美也”者，彼注云：“充犹覆也。”“是故尸袭”者，为尸尊，故去饰也，不裼。云“执玉龟袭也”者，彼注云：“重宝瑞也。”以龟玉为宝瑞，若裼，则尽饰为蔽敬，故引之证不裼也。 \\n 　 \\n 摈者入告，出辞玉。摈者，上摈也。入告公以宾执圭，将致其聘命。圭，贽之重者，辞之，亦所以致尊让也。 \\n  \\n [疏]“摈者”至“辞玉”。○注“摈者”至“尊让”。○释曰：知摈是上摈者，案上相礼者皆上摈，故知此亦据上摈。云“圭，贽之重”者，《大宗伯》云“以玉作六瑞”，君之所执；又云“以禽作六贽”，臣之所执；总而言之皆是贽。故《左氏传》云男贽不过玉帛、禽鸟，但君之所执，为贽之重者也。云“辞之，亦所以致尊让”也，致尊让，《乡饮酒义》文。彼为宾主三辞三让，是致尊让。此辞玉，亦是致尊让之事，故引之为证也。案文公十二年《左氏传》云：秦伯使西乞术来聘，襄仲辞玉，宾对曰：“不腆敝器，不足辞也。”彼主人无三辞者，文不具，亦当三辞也。 \\n 　 \\n 纳宾，宾入门左。公事自闑西。 \\n [疏]“纳宾宾入门左”。○注“公事自闑西”。○释曰：案《玉藻》云：“公事自闑西。”注云：“聘享也。”又云：“私事自闑东。”注云：“觌面也。”故郑引之以证此入门左是聘享。宾入自闑西，入门左也。 \\n 　 \\n 介皆入门左，北面，西上。随宾入也。介无事，止於此。今文无门。 \\n  \\n [疏]“介皆”至“西上”。○注“随宾”至“无门”。○释曰：案《司仪》云：诸公之臣相为国客，及将币，“每门止一相，及庙，唯君相入”，注云：“唯君相入，客臣也。相不入矣。”此介皆入，不同者，彼云每门止一相，郑云绝行在后耳，非是全不入庙。又云唯君相入者，谓前相君礼须入，故言之；臣相不前相礼，故不言入；其实皆入，与此同也。 \\n 　 \\n 三揖，君与宾也。入门将曲，揖；既曲北面，又揖；当碑揖。 \\n [疏]“三揖”。○注“君与”至“碑揖”。○释曰：前云公揖入，立于中庭，三分庭一在南。宾后独入，得云“入门将曲，揖”者，谓公先在庭南面，宾既入门，至碑曲，揖，宾既曲北面，宾又揖，主君揖，主君二者，皆向宾揖之，再揖讫，亦主君东面向堂涂，北行当碑，乃得宾主相向而揖，是以得君行一，臣行二，非谓宾入门时，主君更向内霤，相近而揖。若然，何得云君行一，臣行二也。 \\n 　 \\n 至于阶，三让。让，升。 \\n 公升二等，先宾升二等，亦欲君行一，臣行二。 \\n [疏]“公升二等”。○注“升宾”至“行二”。○释曰：诸侯阶有七等，公升二等，在上仍有五等，而得云君行一，臣行二者，但君行少，臣行多，大判而言，非谓即君行一，臣行二。此文出《齐语》晏子辞。 \\n 　 \\n 宾升，西楹西，东面。与主君相乡。 \\n 摈者退中庭。乡公所立处，退者以公宜亲受宾命，不用摈相也。 \\n [疏]“摈者退中庭”。○注“乡公”至“相也”。○释曰：上文公揖入，立于中庭，今公与宾升堂，云“摈者退中庭”，此文与君立中庭同，故云“乡公所立处”。 \\n 　 \\n 宾致命。致其君之命也。 \\n 公左还，北乡。当拜。 \\n [疏]“公左还北乡”。○注“当拜”。○释曰：言“左还北乡”者，公升受宾致命时西乡，以左手乡外，回身北面乃拜，故云“当拜”。 \\n 　 \\n 摈者进。进阼阶西，释辞於宾，相公拜也。 \\n [疏]“摈者进”。○注“进阼”至“拜也”。○释曰：知“阼阶西”者，以其摈者在中庭公立处，直言“进”，则进至阼阶西，不得更向阼阶前，亦不可更进西阶，故知“进阼阶西，释辞於宾”，复得“相公拜”也。 \\n 　 \\n 公当楣再拜。拜贶也。贶，惠赐也。楣谓之梁。 \\n [疏]“公当楣再拜”。○注“拜贶”至“赐也”。○释曰：拜贶之言，文出《聘义》。彼云“北面拜贶，拜君命之辱”是也。 \\n 　 \\n 宾三退，负序。三退，三逡遁也。不言辟者，以执圭将进授之。 \\n [疏]“宾三退负序”。○注“三退”至“授之”。○释曰：案上文宾入门，“公再拜，宾辟，不答拜”。又下文云宾讶受几於筵前，“公一拜送，宾以几辟”，皆言辟，此不言辟，故决之也。案《司仪》云：诸公之臣相为国客，及将币，“客登拜，客三辟，授币”，注云：“客三辟，三退，负序也”者，彼诸公之臣相聘之礼，与侯伯之卿聘於邻国之礼少异故也。 \\n 　 \\n 公侧袭，受玉于中堂与东楹之閒。侧犹独也。言独，见其尊宾也。他日公有事，必有赞为之者。凡袭于隐者，公序坫之閒可知也。中堂，南北之中也。入堂深，尊宾事也。东楹之閒，亦以君行一，臣行二。 \\n  \\n [疏]“公侧”至“之閒”。○注“侧犹”至“行二”。○释曰：云“他日公有事，必有赞为之”者，案《大射》云公卒射，小臣正赞袭，是其赞为之也。云“几袭於隐”者，案《士丧礼》：小敛，主人袒于户内，袭于序东。丧礼遽於事，尚袭於序东，况吉事乎？明知袭於隐者也。云“公序坫之閒可也”者，《士丧》袭于序东，谓於堂东地上，此则公在堂上。堂东南角为坫，郑以意斟酌隐处无过於序东坫北可也。无正文，故云可也。云“中堂，南北之中也。入堂深，尊宾事也”者，凡庙之室堂皆五架，栋南北皆有两架，栋北一架，下有壁，开户栋南一架，谓之楣。则楣北有二架，楣南有一架。今於当楣北面拜讫，乃更前北侵半架，於南北之中乃受玉，故云南北之中，乃入堂深，尊宾事故也。云“东楹之閒，亦以君行一，臣行二”者，两楹之閒为宾主处中，今乃於东楹之閒，更侵东半閒，故云君行一臣行二也。 \\n 　 \\n 摈者退，负东塾而立。反其等位，无事。宾降，介逆出。逆出，由便。宾出。聘事毕。 \\n  \\n 公侧授宰玉。使藏之，授於序端。 \\n [疏]“公侧授宰玉”。○注“使藏”至“序端”。○释曰：郑知“授於序端”者，凡公授受皆於序端，是以下文“公升侧受几于序端”，故知此亦授于序端也。 \\n 　 \\n 裼，降立。裼者，免上衣，见裼衣。凡当盛礼者，以充美为敬。非盛礼者，以见美为敬。礼尚相变也。《玉藻》曰：“裘之裼也，见美也。”又曰：“麛裘青犴褎，绞衣以裼之。”《论语》曰：“素衣，麛裘。”皮弁时或素衣，其裘同可知也。裘者为温，表之，为其亵也。寒暑之服，冬则裘，夏则葛。凡襢裼者左，降立，俟享也。亦於中庭。古文裼皆作赐。 \\n  \\n [疏]“裼降立”。○注“裼者”至“作赐”。○释曰：云“裼者，免上衣，见裼衣”者，案《玉藻》云：“君衣狐白裘，锦衣以裼之。”注云：“君衣狐白毛之裘，则以素锦为衣覆之使可裼也。袒而有衣曰裼，必覆之者，裘亵也。《诗》云：‘衣锦褧衣，裳锦褧裳。’然则锦衣复有上衣明矣。天子狐白之上衣，皮弁服与？凡裼衣象裘色也。”若然，凡服四时不同，假令冬有裘，儭身裈衫，又有襦袴，襦袴之上有裘，裘上有裼衣，裼衣之上又有上服、皮弁、祭服之等。若夏则以絺绤，絺绤之上则有中衣，中衣之上复有上服、皮弁、祭服之等。若春秋二时，则衣袷褶，袷褶之上加以中衣，中衣之上加以上服也。言见裼衣者，谓袒衿前，上服见裼衣也。故《玉藻》云：“裘之裼也，见美也。”袭者掩之，故《玉藻》云“袭充美”是也。云“凡当盛礼者，以充美为敬。非盛礼者，以见美为敬。礼尚相变也”者，《玉藻》云“执龟玉袭”，是礼之盛者，充美为敬。《玉藻》又云：“君在则裼，尽饰也。”是非盛礼者，以见美为敬。据此二者，是礼尚有相变也。引《玉藻》者，证礼不盛者，以裼见美也。又曰“麛裘青犴褎，绞衣以裼之”，引《论语》“素衣麛裘”，又云“皮弁时或素衣，其裘同，可知也”，郑并引二文者，欲见诸侯与其臣视朔与行聘礼，皆服麛裘，但君则麛裘还用麛褎，臣则不敢纯如君，麛裘则青犴褎裼衣，君臣亦有异时。若在国视朔，君臣同素衣为裼，故《乡党》云“素衣麛裘”，彼一篇是孔子行事。郑兼见君臣视朔之服，是其君臣同用素裼可知。若聘礼，亦君臣同用麛裘，但主君则用素衣为裼，使臣则用绞衣为裼，是以郑总云皮弁时或素衣其裘同可知也。言“或素衣”者，在国则君臣同素衣，聘时主君亦素衣，唯臣用绞衣为裼也。依《杂记》云“朝服十五升布”，皮弁亦天子朝服，与诸侯朝服同用十五升布，亦同素积以为裳，白舄，臣用白屦也。云“裘者为温，表之，为亵”者，案《月令》云孟冬天子始裘。是裘为温。云“表之”者，则裼衣是也。裼衣象裘色，复与上服色同也。云“凡襢裼者左”者，吉凶皆袒左是也，是以《士丧礼》主人左袒，《檀弓》云吴季札“左袒右还其封”，《大射》亦左袒。若受刑，则袒右，故《觐礼》侯氏袒右受刑是也。知降立俟享也者，下文宾行享是也。 \\n 　"}
{"章节": "卷二十一 聘礼第八", "正文": "卷二十一聘礼第八 \\n  \\n  \\n 　 \\n 　 \\n 摈者出请。不必宾事之有无。 \\n [疏]“摈者出请”。○注“不必”至“有无”。○释曰：自此尽“以束帛如享礼”，论享礼之事。 \\n 　 \\n 宾裼，奉束帛加璧享。摈者入告，出许。许受之。 \\n 庭实，皮则摄之，毛在内，内摄之，入设也。皮，虎豹之皮。摄之者，右手并执前足，左手并执后足，毛在内，不欲文之豫见也。内摄之者，两手相乡也。入设，亦参分庭一在南，言则者，或以马也。凡君於臣，臣於君，麋鹿皮可也。 \\n  \\n [疏]“庭实”至“设也”。○注“皮虎”至“可也”。○释曰：知“皮，是虎豹皮”者，经云“毛在内”，不欲文之豫见，是有文之皮。《郊特牲》云：“虎豹之皮，示服猛也。束帛加璧，往德也。”文无所属，则天子诸侯皆得用之。此聘使为君行之，故知皮是虎豹之皮也。《齐语》云：“桓公知诸侯归己，令诸侯轻其币，用麋鹿皮”，非其正也。云“摄之者，右手并执前足，左手并执后足”者，下云皮右首，故云右手执前两足。必以一手执两足者，取两足相向，得掩毛在内，俱放，又得毛向外，故郑云“内摄之者，两手相乡”也。知入设参分庭一在南者，见《昏礼记》：“纳徵，执皮，摄之，内文，兼执足。左首，随入西上，参分庭一在南。”故知此亦然。但此右首，彼左首者，《昏礼》象生，故与此异也。云“则者，或以马也”者，以其皮马相閒，有皮则用皮，无皮则用马，故云“则”，见其不定故也。云“凡君於臣，臣於君，麋鹿皮可也”者，云凡君於臣，谓使者归，若使卿赠如觌币，及食飨以侑币、酬币，庭实皆有皮，故云“凡”也。臣於君，谓私觌，庭实设四皮，及介用俪皮，此皆有麋鹿皮，故亦云“凡”也。若然，《大宗伯》云“孤执皮帛”，郑云：天子之孤用虎皮，诸侯之孤用豹皮。得用虎豹者，彼所执以为贽，与庭实不同，故得用虎豹也。 \\n 　 \\n 宾入门左，揖让如初，升致命，张皮。张者，释外足，见文也。 \\n [疏]“宾入”至“张皮”。○注“张者”至“文也”。○释曰：案《昏礼记》：“宾致命，释外足，见文，主人受币，士受皮。”注云：“宾致命，主人受币，庭实所用为节。”此亦然，下受皮以授币为节也。 \\n 　 \\n 公再拜受币。士受皮者自后右客。自，由也。从东方来，由客后西，居其左受皮也。执皮者既授，亦自前西而出。 \\n  \\n [疏]“公再”至“右客”。○注“自由”至“而出”。○释曰：云“执皮者既授，亦自前西而出”者，此约下私觌时，“牵马者自前西向出”相类，故云“亦”也。 \\n 　 \\n 宾出，当之坐摄之。象受于宾。 \\n [疏]“宾出”至“摄之”。○注“象受于宾”。○释曰：云“坐摄之”者，向张皮见文，今摄之者，还如入时，执前后足，内文也。 \\n 　 \\n 公侧授宰币，皮如入，右首而东。如入，左在前。皮右首者，变于生也。 \\n  \\n [疏]“公侧”至“而东”。○注“如入”至“生也”。○释曰：云“公侧授宰币”者，上云“公侧袭”，侧犹独也，此已上侧亦独，无人赞之也。云“如入，左在前”者，皮四张，三人入门时，先者北面在左，西头为上，馀取皮向东者，亦左在前，向东为次第也。云“皮右首者，变于生也”者，《曲礼》云“执禽者左首”，《士相见》贽用雉，左头奉之，下大夫执雁，上大夫执羔，如执雉，皆左首。雉虽死，以不可生服，执之如羔，雁亦从左首，象阳。今此皮则右首，变於生。《昏礼》左首，《昏礼》取象生，与此异也。 \\n 　 \\n 聘于夫人用璋，享用琮，如初礼。如公立于中庭以下。 \\n 若有言，则以束帛，如享礼。有言，有所告请，若有所问也。记曰：有故，则束帛加书以将命。《春秋》臧孙辰告籴于齐，公子遂如楚乞师，晋侯使韩穿来言汶阳之田，皆是也。无庭实也。 \\n  \\n [疏]“若有”至“享礼”。○注“有言”至“实也”。○释曰：云“有言，有所告请，若有所问也”者，言有所告，即告籴之类是也。请，即乞师之类是也。问，即言汶阳之田之类是也。郑据《传》而言，有此三事，皆是有言。有言，即记云“有故”，一也。云“有言”，即有书致之，故记云，有故则“束帛加书以将命”也。云“《春秋》臧孙辰告籴”者，事在庄公二十八年也。云“公子遂如楚乞师”者，事在僖二十六年也。云“晋侯使韩穿来言汶阳之田”，事在成公八年也。此三者皆见《春秋经》，引之者，证此有言以“束帛加书”之事也。云“无庭实也”者，以经直云“束帛如享礼”，则除束帛之外，更无所有，故知无庭实也。《国语》云：臧孙辰以鬯圭者，是告籴之物。服注云：无庭实也。又哀七年《左传》云：“邾茅夷鸿以乘韦束帛自请救于吴”，求救非法，故有乘韦为庭实也。 \\n 　 \\n 摈者出请事，宾告事毕。公事毕。 \\n 宾奉束锦以请觌。觌，见也。乡将公事，是欲交其欢敬也。不用羔，因使而见，非特来。 \\n  \\n [疏]“摈者”至“事毕”。○注“觌见”至“特来”。○释曰：自此尽“从者讶受马”，论宾将私觌，主人不许而行礼宾之事。云“乡将公事”者，聘享是也。云“是欲交其欢敬也”者，聘是公礼，非是交欢，此行私礼，为交欢敬也。案《郊特牲》云：“为人臣者无外交。”郑注“私觌是外交也”者，彼谓臣为君介，而行私觌，是外交。若特行聘，则得私觌，非外交也。故彼上经云：“大夫执圭而使，所以申信也。”注云“其君亲来，其臣不敢私见於主国君也。以君命聘，则有私见”是也。云“不用羔，因使而见，非特来”者，谓因为君聘使而行私见，故用束锦，非特来。若特来，则卿用羔也。若然，案《士相见》卿初仕见已君及卿，皆见以羔。见他君得有羔者，案《尚书》有“三帛二生”，二生，卿执羔，大夫执雁，彼见天子法。从朝君而见，得有羔。若诸侯相朝，其臣从君，亦得执羔见主君可知。其为君聘，则不得执羔见主君也，故郑云因使而见非特来。案定公八年经书“公会晋师于瓦”，《左传》云：“范献子执羔，赵简子、中行文子皆执雁。”亦是从君见，主君法也。 \\n 　 \\n 摈者入告，出辞。客有大礼，未有以待之。 \\n [疏]“摈者入告出辞”。○注“客有”至“待之”。○释曰：云“大礼”者，即上行聘享是也。云“未有以待之”者，谓主人未有以待之，以礼待之，即下礼宾是也。故止客私觌，即下文行礼宾也。 \\n 　 \\n 请礼宾，宾礼辞，听命。摈者入告。告宾许也。 \\n 宰夫彻几改筵。宰夫，又主酒食者也。将礼宾，彻神几，改神席，更布也。宾席东上。《公食大夫礼》曰：“蒲筵常，缁布纯，加萑席寻，玄帛纯。”此筵上、下大夫也。《周礼》曰：筵国宾于牖前，莞筵纷纯，加缫席画纯，左彤几者，则是筵孤也。孤，彤几，卿大夫其漆几与？ \\n  \\n [疏]“宰夫彻几改筵”。○注“宰夫”至“几与”。○释曰：云“宰夫，又主酒食者也”者，对上宰夫设飧，今又主酒食以礼宾也。云“宾席东上”者，对前为神而西上也。云“《公食大夫礼》曰蒲筵及萑席，此筵上、下大夫也”者，以《公食》蒲筵、萑席二者是为上、下大夫法。又引《周礼》者，郑欲推出上、下大夫用漆几也。案《司几筵》云：诸侯酢席，莞筵纷纯，加缫席画纯，筵国宾于牖前，亦如之，左彤几。注云“国宾诸侯来朝，孤卿大夫来聘，后言几者，使不蒙如也。朝者，彫几。聘者，彤几”。但司几筵是天子之官，几筵又是诸侯之法，又郑云“国宾诸侯来朝，孤卿大夫来聘”，是诸侯与朝聘天子法，则孤卿大夫是诸侯之臣也。以此言之，则天子孤卿大夫几筵与诸侯之臣同可知。若然，《公食大夫》筵，上、下大夫礼同用蒲筵莞席，与此席不同。郑注此国宾中卿大夫得与孤同者，郑欲广国宾之义，其实此国宾中，唯有诸侯与孤无卿大夫也。郑必知卿大夫漆几者，《司几筵》有五几，从上向下序之：天子玉几，诸侯彫几，孤彤几，卿大夫漆几，下有素几，丧事所用，差次然也。无正文，故云“与”之疑之。 \\n 　 \\n 公出，迎宾以入，揖让如初。公出迎者，已之礼更端也。 \\n [疏]“公出”至“如初”。○注“公出”至“端也”。○释曰：云“公出迎者，己之礼更端也”者，前聘享俱是公礼，故不出迎。此礼宾私礼，改更其端序，故公出迎也。 \\n 　 \\n 公升，侧受几于序端。漆几也。今文无升。 \\n 宰夫内拂几三，奉两端以进。内拂几，不欲尘坋尊者。以进，自东箱来授君。 \\n  \\n [疏]“宰夫”至“以进”。○注“内拂”至“授君”。○释曰：知几“自东箱来”者，案《觐礼》记云：“几俟于东箱。”又此经直云进，不言升，明不从下来，从东箱来可知也。 \\n 　 \\n 公东南乡，外拂几三，卒，振袂，中摄之，进，西乡。进就宾也。 \\n  \\n [疏]“公东”至“西乡”。○释曰：云“中摄之”者，拟宾用两手在公手外取之故也。 \\n 　 \\n 摈者告。告宾以公授几。 \\n 宾进，讶受几于筵前，东面俟。未设也。今文讶为梧。 \\n [疏]“宾进”至“面俟”。○注“未设”至“为梧”。○释曰：未设而俟者，待公拜送讫乃设之故也。 \\n 　 \\n 公壹拜送。公尊也。古文壹作一。 \\n [疏]“公壹拜送”。○注“尊公”至“作一”。○释曰：宾再拜稽首，公乃壹拜，当空首，故注云“公尊也”。 \\n 　 \\n 宾以几辟。辟位逡遁。 \\n 北面设几，不降，阶上答再拜稽首。不降，以主人礼未成也。几宾左几。 \\n  \\n [疏]注“不降”至“左几”。○释曰：云“不降，以主人礼未成”者，案《乡饮酒义》云：“啐酒，成礼也於席末。”据此而言，则啐酒为成礼。此设几，主为啐酒，今未啐醴，故云礼未成也。云“凡宾左几”者，对神右几也。 \\n 　 \\n 宰夫实觯以醴，加柶于觯，面枋。酌以授君也。君不自酌，尊也。宰夫亦洗升实觯，以醴自东箱来，不面擸，不讶授也。 \\n  \\n [疏]“宰夫”至“面枋”。○注“酌以”至“授也”。○释曰：“宰夫亦洗升实觯”者，经无宰夫升降之文，以理亦之者，亦上授几时，从下而升东箱，取几进以授君。今又从下升东箱，酌醴，进以授君，故亦之。不言宰夫升降者，贱，略之也。云“以醴自东箱来”者，下记云“醴尊于东箱瓦泰一，有丰”，是也。云“不面擸，不讶授也”者，公西面向宾，宰夫自东箱来，在公傍侧，并授与公，是以下云“公侧受醴”，不讶受，故不面擸也。 \\n 　 \\n 公侧受醴。将以饮宾。 \\n 宾不降，壹拜，进筵前受醴，复位。公拜送醴。宾壹拜者，醴质，以少为贵。 \\n  \\n [疏]注“宾壹”至“为贵”。○释曰：《礼器》云礼有“以少为贵者”，今宾於上下皆再拜稽首，独此一拜，故郑据大古之醴质，无玄酒配之，故壹拜，以少为贵也。 \\n 　 \\n 宰夫荐笾豆脯醢，宾升筵，摈者退负东塾。事未毕，摈者不退中庭，以有宰夫也。 \\n  \\n [疏]“宰夫”至“东塾”。○注“事未”至“宰夫”。○释曰：云“事未毕，摈者不退中庭，以有宰夫也”者，案上文摈者退中庭，又云摈者进，事未毕，在中庭可知。此下文亦云“摈者进，相币”，事亦未毕，而在东塾，故决之。若然，以有宰夫主饮食之事，宰夫所主己虽事未毕，犹得负东塾，以其閒有事，宰夫相已无事故也。若无宰夫，在中庭矣。 \\n 　 \\n 宾祭脯醢，以柶祭醴三，庭实设。庭实，乘马。 \\n [疏]注“庭实乘马”。○释曰：郑知“乘马”者，下文元缺起此“宾执左马以出”，故知也。 \\n 　 \\n 降筵，北面，以柶兼诸觯，尚擸，坐啐醴。降筵，就阶上。 \\n [疏]注“降筵，就阶上”。○释曰：以左手执觯，右手以柶，祭醴讫，降筵北面，以柶兼并於觯，两手奉之，尚擸。不作上字者，尚，古今通用也。云“降筵，就阶上”者，以《乡饮酒》宾主行礼献酢，卒爵，皆各於其阶，此降筵啐醴，明亦在西阶之上。 \\n 　 \\n 公用束帛。致币也。言用，尊于下也。亦受之于序端。 \\n [疏]注“致币”至“序端”。○释曰：上文郊劳，宾用束锦傧劳者，下文归饔饩於上介，云大夫用束帛致之，皆亦云“用”，独於此言用“尊於下”者，傧劳者及归饔饩，皆是宾敬君之使者，自尊之可知。今君亲用束帛礼宾，故言用尊于下也。云“亦受之于序端”者，上公侧受几於序端，则知此币亦受之於序端也。 \\n 　 \\n 建柶，北面奠于荐东。糟醴不啐。摈者进，相币。赞以辞。宾降，辞币。不敢当公礼也。公降一等辞，辞宾降也。 \\n  \\n 栗阶升，听命。栗阶，趋君命尚疾，不连步。 \\n [疏]注“栗阶”至“连步”。○释曰：凡“栗阶”者，其始升亦连步，於上栗阶不过二等，今云“不连步”者，谓不从下向上皆连步，其始升连步，则有之也。 \\n 　 \\n 降拜，拜受。 \\n 公辞。不降一等，杀也。 \\n [疏]注“不降一等杀也”。○释曰：案前辞辞币，君降一等，今不降，故言“杀”。 \\n 　 \\n 升，再拜稽首，受币，当东楹，北面。亦讶受而北面者，礼主於己。已，臣也。 \\n  \\n [疏]注“亦讶”至“臣也”。○释曰：前行聘享时，宾东面，主君西面，讶授受，但以奉君命，故宾不北面。此以主君礼己，己臣也，故北面受，异於聘享时也。若然，上受几受醴，亦是己之礼，以礼未成，故不北面也。此礼成，故北面也。 \\n 　 \\n 退，东面俟。俟君拜也。不北面者，谦若不敢当阶然。 \\n 公壹拜，宾降也。公再拜。不俟公再拜者，不敢当公之盛也。公再拜者，事毕成礼也。 \\n  \\n [疏]注“不俟”至“礼也”。○释曰：此宾主俱谦，公本欲再拜，宾见公一拜止，则降，不敢当，公不止，遂再拜也。云“公再拜者，事毕成礼也”者，前受几及醴，公送皆一拜，注云“公尊也”。令事毕成礼，不可亦自尊亢，故送币亦再拜也。 \\n 　 \\n 宾执左马以出。受尊者礼，宜亲之也。效马者并左右靮授之。馀三马，主人牵者从出也。 \\n  \\n [疏]注“受尊”至“出也”。○释曰：案下归饔饩於宾，宾傧大夫，庭实设乘马，宾用束锦，乘马，大夫降，执左马以出。《觐礼》侯氏至郊，王使人用璧劳讫，侯氏用束帛、乘马傧使者，使者受币降，以左骖出。二者皆是尊国宾故也。唯上文郊劳宾傧劳执币揖皮者，皮是死物，异於马故也。云“效马者并左右靮授之”者，《曲礼》云：“效马效羊者，右牵之。”效犹呈见，故谓牵马人为效马者也。云“馀三马，主人牵者从出也”者，以是主人庭实，出门乃有从者讶受马，明主人牵者从出可知。 \\n 　 \\n 上介受宾币，从者讶受马。从者，士介。 \\n [疏]注“从者士介”。○释曰：郑云“从者，士介”，下记文。案《公食》云：“上介受宾币，从者讶受皮。”郑注：“从者，府史之属。”不为士者，彼《公食》是子男之大夫小聘，一介，其馀皆府史以下，故知从者是府史之属也。《既夕》云则马两，士受马，郑云：“此士谓胥徒之长，有勇力者受马。”彼据一庙下士，不应更有其属士，故以为胥徒之长言之也。《昏礼记》云“士受皮”，郑注：“士谓若中士、下士不命者。”以其主人为官长，据上士而言也。 \\n 　 \\n 宾觌，奉束锦，总乘马，二人赞。入门右，北面奠币，再拜稽首。不请不辞，乡时已请也。觌用束锦，辟享币也。总者，总八辔牵之。赞者，居马閒扣马也。入门而右，私事自闑右。奠币再拜，以臣礼见也。赞者，贾人之属，介特觌也。 \\n  \\n [疏]“宾觌”至“稽首”。○注“不请”至“觌也”。○释曰：自此尽“公降立”，论行私觌之事。云“不请不辞，乡时已请也”者，云不请，宾不请；不辞，主君不辞。所以不辞者，乡时已请觌，主人辞之以礼宾，故今不复请，亦不辞之也。云“觌用束锦，辟享币也”者，以上文享主君用束帛，享夫人用玄纁束帛，以今用束锦，是辟享币也。云“总者”至“扣马也”者，宾总八辔，在前牵之，二人赞者各居两马閒，各用左右手，手扣一匹，故云“在马閒扣马也”。云“入门而右，私事自闑右”者，《玉藻》云“公事自闑西”，郑注云：“聘享也。”又云“私事自闑东”，注云：“觌面也。”此行觌礼，故引之也。云“奠币再拜，以臣礼见也”者，谓由闑东，介又不从，又自牵马，又不升堂入币，皆是以臣礼见也。云“赞者，贾人之属”者，既行臣礼，不使介从，明赞者是贾人之属从行者。云“介特觌也”者，主君辞宾，宾入门左，则介五人随入门西，北面西上，其介五人行觌礼，各自特行，无介从，为特觌也。 \\n 　 \\n 摈者辞，辞其臣。宾出。事毕。 \\n  \\n 摈者坐取币，出，有司二人牵马以从，出门，西面于东塾南。将还之也。赞者有司受马乃出。凡取币于庭，北面。 \\n  \\n [疏]注“将还”至“北面”。○释曰：云“赘者有司受马乃出”者，宾出之时，赞扣马者未得出，待人受马乃得出。所以然者，币可奠之於地，其马不可散放，故待人受之乃可以出，故云有司受马乃出也。云“凡取币于庭，北面”者，言“凡”非一，此时辞宾，更出取币，后门右礼讫，又取币，皆北面，又众介奠币，摈者取亦北面，故云凡以广之也。 \\n 　 \\n 摈者请受。请以客礼受之。宾礼辞，听命。宾受其币，赞者受马。 \\n  \\n 牵马，右之。入设。庭实先设，客礼也。右之，欲人居马左，任右手便也。於是牵马者四人，事得申也。《曲礼》曰：“效马效羊者右牵之。” \\n  \\n [疏]“牵马右之入设”。○注“庭实”至“牵之”。○释曰：云“庭实先设，客礼也”者，对前入门右时，宾奉束锦总乘马，一时入，无先后之别，是臣礼。今此入设，下经乃云“宾奉币”，是先设庭实，客礼也。云“於是牵马者四人，事得申也”者，知四人者，若如前赞者二人，则不得云“右之”。既言右之，明人牵一匹，不须宾牵之，事得申，人牵一匹，宾不总牵是也。引《曲礼》者，欲见牵马在右，礼之常。彼效马、效羊谓尊者之物使养之，今来呈见，此取一边牵之法，义不与彼同也。 \\n 　 \\n 宾奉币，入门左，介皆入门左，西上。以客礼入，可从介。 \\n [疏]注“以客”至“从介”。○释曰：对入门右行臣礼，不得从介也。 \\n 　 \\n 公揖让如初，升。公北面再拜。公再拜者，以其初以臣礼见，新之也。 \\n  \\n [疏]“公揖”至“再拜”。○注“公再拜”至“之也”。○释曰：臣礼见，谓初入门右，是以今再拜，新之也。知此不为拜至者，下记云“礼不拜至”，郑注云：“以宾不於是始至。”私觌固非始至，而为再拜，明为臣礼见新之也。 \\n 　 \\n 宾三退，反还，负序。反还者，不敢与授圭同。 \\n [疏]“宾三”至“负序”。○注“反还”至“圭同”。○释曰：云“反还者，不敢与授圭同”者，上行聘时，三退负序，不言反还，故决之也。 \\n 　 \\n 振币进授，当东楹北面。不言君受，略之也。 \\n [疏]注“不言”至“之也”。○释曰：此决聘享皆言公受，此乃私觌，故略之，不言其公受也。 \\n 　 \\n 士受马者，自前还牵者后，適其右，受。自，由也。適牵者之右而受之也。此亦并授者，不自前左，由便也，便其已授而去也。受马自前，变於受皮。 \\n  \\n [疏]“士受”至“右受”。○注“自由”至“受皮”。○释曰：此庭实之马，四匹在庭北面西上，牵马者亦四人，各在马西，以右手执马而立。士受马者从东方来，由马前各適牵马者之前，还绕其后，適牵马者之东，马西而受之。牵马者自前行而出之。云“世亦并授者，不自前左，由便也”者，《乡饮酒》之等於西阶之上，皆授由其右，受由其左，今乃受马者，不自左而由其右受者，使授马者授讫，右回，其身於出时为便，故郑注云便其已授而去也。云“受马自前，变於受皮”者，上受享庭实之皮，“受皮者自后右客”，郑注云：“自，由也。从东方来，由客后西，居其左受皮也。”此亦从东而来，由马前者，马是生物，恐惊，故由前，是变於受皮也。 \\n 　 \\n 牵马者自前西，乃出。自，由也。 \\n [疏]“牵马”至“乃出”。○释曰：四马并北面，牵马者皆在马西，士既受马，其最西头者，便即出门，不须由马之前。其次东三匹者，皆由西於马前而出，故云“牵马者自前西乃出”，据三人而言也。 \\n 　 \\n 宾降阶东拜送，君辞。拜送币于阶东，以君在堂，乡之。 \\n [疏]“宾降”至“君辞”。○注“拜送”至“乡之”。○释曰：此言宾拜送币者，私觌己物故也。前享币不拜送者，致君命，非己物故也。 \\n 　 \\n 拜也，君降一等辞。君乃辞之，而宾由拜，敬也。 \\n [疏]注“君乃”至“敬也”。○释曰：经上云拜送，而云君辞，君辞复云拜也，是其君乃辞之，宾由拜者，敬主国君故也。 \\n 　 \\n 摈者曰：“寡君从子，虽将拜，起也。”此礼固多有辞矣，未有著之者，是其志而焕乎？未敢明说。 \\n  \\n [疏]注“此礼”至“明说”。○释曰：云“此礼固多有辞矣”者，谓此《仪礼》之内，宾主之辞固多有辞矣，但周公作经，未有显著明言之者，直云“辞”耳。此及《公食》皆著其辞，此二者是志记之，言“焕乎”可见。云“未敢明说”者，据此二者，触类而长之，馀辞亦可以意量作，但疑事无质，未可造次明说，故上注每云“其辞未闻”也。 \\n 　 \\n 栗阶升。公西乡。宾阶上再拜稽首。成拜。公少退。为敬。 \\n  \\n 宾降出。公侧授宰币。马出。庙中宜清。 \\n [疏]“宾降”至“马出”。○注“庙中宜清”。○释曰：云“公侧授宰币”，不言出，言马出者，以庙中宜清洁，出就厩。币不言出，与上皮币同，皆以东入藏之，故记云“宾之币，唯马出，其馀皆东”，注云：“马出，当就厩也。馀物皆东，藏之内府。”是币不出之义也。 \\n 　 \\n 公降立。摈者出请。上介奉束锦，士介四人皆奉玉锦束，请觌。玉锦，锦之文纤缛者也。礼有以少文为贵者，后言束，辞之便也。 \\n  \\n [疏]“公降”至“请觌”。○注“玉锦”至“便也”。○释曰：自此尽“举皮以东”，论上介、众介行私觌之事。云“玉锦，锦之文纤缛者也”者，案《聘义》孔子论玉而云“缜密以栗，知也”，是玉有密致，锦之纤缛似玉之密致者。云“礼有以少文为贵”者，《礼器》直云有“以文为贵者”，有“以少为贵者”，无少文为贵之语，但有以少为贵，以文为贵，明亦有以少文为贵，故郑以义而言之也。 \\n 　 \\n 摈者入告，出许。上介奉币，俪皮，二人赞。俪犹两也。上介用皮，变於宾也。皮，麋鹿皮。 \\n  \\n [疏]注“上介用皮变於宾”。○释曰：宾用马，今上介用皮，故云“变於宾也”。 \\n 　 \\n 皆入门右，东上，奠币，皆再拜稽首。皆者，皆众介也。赞者奠皮出。 \\n  \\n [疏]注“赞者奠皮出”。○释曰：郑知赞者奠皮出者，下云“有司二人举皮从其币出”，无人授之，明赞者奠即出可知。 \\n 　 \\n 摈者辞，亦辞其臣。介逆出。亦事毕也。 \\n  \\n 摈者执上币，士执众币，有司二人举皮，从其币，出请受。此请受，请于上介也。摈者先即西面位请之。释辞之时，众执币者随立门中而俟。 \\n  \\n [疏]注“此请”至“而俟”。○释曰：云“此请受，请于上介也”者，对前宾，此请上介亦不请众介也。知“摈者先即西面位请之”者，以其上介等先立门西，东面，故摈西面对之。云“释辞之时，众执币者随元缺起此立门中而俟”者，以其请受之，下经云“委皮南面，执币者西面”，故知当请之时，立于门中可知。言“随”者，谓相随从，故《昏礼》记云：纳徵，执皮，“随入”，注云：“为门中阨狭。”记云“凡庭实随入左先”，明此出时亦随出而立也。案《匠人》云：“庙门容大扃七个。”注：“大扃，牛鼎之扃，长三尺。”七个则二丈一尺。闑东，明不得并出也。 \\n 　 \\n 委皮南面，摈者既释辞，执众币者进即位，有司乃得委之。南面，便其复入也。委皮当门。 \\n  \\n [疏]注“摈者”至“当门”。○释曰：云“摈者既释辞，执众币者进即位，有司乃得委皮”者，以前文云举皮者从其币出，皮在后，可知随立门中之时未得委皮，明执币者进即位，乃得委皮也。云“南面，便其复入也。委皮当门”者，此决执币者西面，其皮不西面委之者，以皮入右首，右先，故南面横委於门中，当门北上，执皮者北面受之而乃入，便故也。 \\n 　 \\n 执币者西面，北上。摈者请受。请于上介也。上言“其次”，此言“其位”，互约文也。 \\n  \\n [疏]注“请于”至“文也”。○释曰：上文“摈者执上币”，注云：“请受，请于上介也。”此虽众介所请，亦请上介，上介尊故也。云“上言其次，此言其位，互约文也”者，上云“摈者执上币，士执众币，有司二人举皮，从其币出请受”，是其次也。此言“委皮南面，执币者西面北上”，是其位也。言“互”者，此言西面北上，则上当有北面东上之文，下云士介觌币时，“士三人东上，坐取币立”是也。此宜有士执众币，立於南面之文，如是者，互文也。言“约”者，虽互见其文，文犹不备。若欲备文，当上取归宾币之文，下取归士介币之文，以理推，约之乃备也。若然，上当言摈者执币，士四人，北面东上，坐取币，从有司二人，坐举皮，从其币出，随立於门中，摈者出门西面，于东塾南请受，士执币者进，立摈南西面，北上，执皮者南面委皮於门中，北上。如是，乃为文备也。 \\n 　 \\n 介礼辞，听命。皆进，讶受其币。此言皆讶受者，嫌摈者一一授之。 \\n  \\n [疏]注“此言”至“授之”。○释曰：“此言皆讶受者，嫌摈者一一授之”者，案上受享皮及宾私觌之马，并不云皆，此独云“皆”者，嫌摈者独请上介，请先授上介币，故言皆。明不一一授，同时讶受可知也。享币无门外授先后之法，故不言皆。 \\n 　 \\n 上介奉币，皮先，入门左，奠皮。皮先者，介随执皮者而入也。入门左，介至揖位而立。执皮者奠皮以有不敢授之义。古文重入。 \\n  \\n [疏]注“皮先”至“重入”。○释曰：云“介至揖位而立”者，谓宾觌时币入门左，介皆入门左，西上，公揖让如初，升，宾至此待揖而后进，明此介亦至揖位而立。云“执皮者奠皮，以有不敢授之义”者，案享时庭实使人执之，《昏礼》庭实亦使人执之，亦皆东，不奠於地，以其得亲授主人，有司此奠之不敢授，故下云“二人坐举皮”，明不授也。 \\n 　 \\n 公再拜。拜中庭也。不受于堂，介贱也。 \\n [疏]注“拜中”至“贱也”。○释曰：知“拜中庭”者，上云公降立，不见更有进退之文，自受享以来，降立皆在中庭，故知此公拜亦中庭可知也。 \\n 　 \\n 介振币，自皮西进，北面授币，退复位，再拜稽首送币。进者，北行，参分庭一而东行，当君乃复北行也。 \\n  \\n [疏]注“进者”至“行元缺止此也”。○释曰：介初在揖位，君在中庭，奠皮近西，故介发揖位，经皮西北出三分一乃东行，北向，当君乃北行，至君所乃授币，故云“自皮西进，北面授币”也。 \\n 　 \\n 介出。宰自公左受币。不侧授，介礼轻。 \\n [疏]“介出”至“受币”。○注“不侧授介礼轻”。○释曰：案宾觌礼云“侧授宰币”，此不云“侧授”，故云“介礼轻”。宰自公左受则是侧，不云“侧”者，当有赞者於公受，转授宰，故云“介礼轻”也。 \\n 　 \\n 有司二人坐举皮以东。 \\n 摈者又纳士介。纳者，出道入也。 \\n [疏]“摈者又纳士介”。○注“纳者出道入也”。○释曰：自此尽“序从之”，论士介行私觌之事。云“纳者，出道入也”者，谓若《燕礼》、《大射》小臣纳卿大夫，出道入之也。 \\n 　 \\n 士介入门右，奠币，再拜稽首。终不敢以客礼见。 \\n [疏]注“终不”至“礼见”。○释曰：上介奠币讫，辞之，终以客礼，是士介卑，奠币出，私觌即了，终不敢以客礼见也。 \\n 　 \\n 摈者辞，介逆出。摈者执上币以出，礼请受，宾固辞。礼请受者，一请受而听之也。宾为之辞，士介贱，不敢以言通於主君也。固，衍字，当如面大夫也。 \\n  \\n [疏]“摈者”至“固辞”。○注“礼请”至“大夫也”。○释曰：知“固，衍字，当如面大夫”者，案下士介面大夫时，摈者执上币出，礼请受，宾辞无固字。故知此固衍字，当如士介面大夫。 \\n 　 \\n 公答再拜。摈者出，立于门中以相拜。摈者以宾辞入告，还立门中阈外，西面。公乃遥答拜也，相者赞告之。 \\n  \\n [疏]注“摈者”至“吉之”。○释曰：郑知摈立门中阈外西面者，以公在内，宾在门外之西，东面，摈者两处相之，明居阈外西面，向宾告之也。 \\n 　 \\n 士介皆辟。辟，於其东面位逡遁也。 \\n 士三人，东上，坐取币，立。俟摈者执上币来也。 \\n [疏]“士三”至“币立”。○注“俟摈”至“来也”。○释曰：上文摈者执上币以出，宾辞之，士皆辟之，乃云士三人取币立，摈者执上币始来，明士三人立俟之可知也。 \\n 　 \\n 摈者进。就公所也。 \\n [疏]“摈者进”。○注“就公所也”。○释曰：以公在庭，故摈者自门外来，进向公左，授币与宰也。 \\n 　 \\n 宰夫受币于中庭，以东。使宰夫受于士，士介币轻也。受之于公左。宾币，公侧授宰，上介币，宰受于公左，士介币，宰夫受于士，敬之差。 \\n  \\n [疏]注“使宰”至“之差”。○释曰：云“使宰夫受于士”者，以上文士三人取币，明此宰夫所受，受于士也。知“受之於公左”者，《礼记·少仪》云“赞币自左”，是以凡受币皆於公左也。云“宾币，公侧授宰”者，即上文公侧授宰币于序端是也。云“上介币，宰受於公左”者，即上云庭中，宰自公左受之是也。云“士介币，宰夫受于士”者，即经文是也。在公左受之，是尊卑不同，敬之差也。元缺一字所受之虽不同，及其以东，其藏并是宰夫，宰夫币所主故也。 \\n 　 \\n 执币者序从之。序从者，以宰夫当一一受之。 \\n 摈者出请，宾告事毕。宾既告事毕，众介逆道宾而出也。 \\n [疏]“摈者”至“事毕”。○注“宾既”至“出也”。○释曰：自此尽“不顾”，论事毕送宾之事。云“众介逆道宾而出也”者，介为首，宾为尾，谓逆道也。必知有逆出者，上文聘讫，云“宾降介逆出”，又聘夫人私觌亦介逆出，诸聘礼之等皆逆出，故知此亦逆出可知也。 \\n 　 \\n 摈者入告，公出送宾。公出，众摈亦逆道。绍摈及宾并行，閒亦六步。 \\n  \\n 及大门内，公问君。乡以公礼将事，无由问也。宾至始入门之位，北面，将揖而出。众介亦在其右，少退西上，於此可以问君“居处为于”，序殷勤也。时承摈、绍摈亦於门东，北面东上。上摈往来传君命，南面。蘧伯玉使人於孔子，孔子问曰：“夫子何为？”此公问君之类也。 \\n  \\n [疏]“及大”至“问君”。○注“乡以”至“类也”。○释曰：云“众介亦在其右，少退西上”者，案上宾初入门左，郑注云：由宾位也。众介随入，北面西上，少退，今宾出，至入门之位，将北面拜君，而后出，故知其位亦当初入门之位。此位前后皆约聘享入庙，北面西上之位也。云“时承摈、绍摈亦於门东，北面东上。上摈往来传君命”者，亦约常朝入门，门东，北面东上之揖位。上摈往来相君，自是其常。引《论语》者，彼虽非聘，亦是大夫使人往来法，问夫子何为？亦是问君之类，故云“之类”也。 \\n 　 \\n 宾对，公再拜。拜其无恙。公拜，宾亦辟。 \\n [疏]注“拜其”至“亦辟”。○释曰：案《尔雅·释言》：“恙，忧也。”言“亦”者，亦初迎宾入门，主君拜，宾辟，故云亦也。 \\n 　 \\n 公问大夫，宾对。公劳宾，宾再拜稽首，公答拜。劳以道路之勤。 \\n  \\n 公劳介，介皆再拜稽首，公答拜。宾出，公再拜送，宾不顾。公既拜，客趋辟，君命上摈送宾出，反告宾不顾，於此君可以反路寝矣。《论语》说孔子之行曰：“君召使摈，色勃如也，足躩如也。宾退，必复命曰，宾不顾矣。” \\n  \\n [疏]“公劳”至“不顾”。○注“公既”至“顾矣”。○释曰：云“宾不顾”，据上摈送宾复回，谓君云宾不顾矣，故引孔子事为证。若然，此送宾是上摈，则卿为上摈，孔子为下大夫，得为上摈者，以孔子有德，君命使摄上摈，若定十年夹谷之会令孔子为相同也。 \\n 　 \\n 宾请有事於大夫。请问，问卿也。不言问聘，聘亦问也，嫌近君也。上摈送宾出，宾东面而请之，摈者反命，因告之。 \\n  \\n [疏]“宾请”至“大夫”。○注“请问”至“告之”。○释曰：自此尽“亦如之”，论宾请问大夫讫，即馆，卿大夫劳宾介之事。云“不言问聘，聘亦问也，嫌近君也”者，对文大聘曰聘，小聘曰问，总而言之，问聘一也。不得云问卿，若言问近君矣，故云“有事于大夫也”。郑云“摈者反命，因告之”者，但从朝以来，行聘享、行礼宾之事，事已烦矣，今日即请，未可即行，故云反命因告之。告之使知而已，是以宾至馆行劳宾介，及受饔饩，终日有事，明日乃行问卿之礼也。宾所请问，卿宜云有事于某子，故下记云“币之所及皆劳”，郑云“所以知及不及者，宾请有事，固曰某子某子”是也。 \\n 　 \\n 公礼辞，许。礼辞，一辞。 \\n 宾即馆。小休息也。即，就也。 \\n [疏]“宾即馆”。○注“小休息也”。○释曰：言休息者，据此一日之间，其事多矣，明旦行问，卿暂时止息，故云“小休息也”。 \\n 　 \\n 卿大夫劳宾，宾不见。以己公事未行，上介以宾辞辞之。 \\n [疏]注“以己”至“辞之”。○释曰：“以己公事未行”者，其聘享公事已行，仍有问大夫之等公事未行，故不敢见。云“上介以宾辞辞之”者，以经云“宾不见”，明上介以宾辞辞之，可知。是以下言“上介受”，明此上介辞也。 \\n 　 \\n 大夫奠雁再拜，上介受。不言卿，卿与大夫同执雁，下见于国君。《周礼》：凡诸侯之卿见朝君，皆执羔。 \\n  \\n [疏]“大夫”至“介受”。○注“不言”至“执羔”。○释曰：云《周礼》者，案《周礼·秋官·掌客》云：凡诸侯之礼，上公五积，卿皆见以羔；侯伯四积，卿皆见以羔。是主国之卿见朝君皆执羔。引之证主国卿见聘，客不得执羔，与大夫同用雁，不见朝君故也。 \\n 　 \\n 劳上介，亦如之。 \\n 君使卿韦弁，归饔饩五牢。变皮弁，服韦弁，敬也。韦弁，韎韦之弁，兵服也。而服之者，皮韦同类，取相近耳。其服盖韎布以为衣，而素裳。牲，杀曰饔，生曰饩。今文归或为馈。 \\n  \\n [疏]“君使”至“五牢”。○注“变皮”至“为馈”。○释曰：自此尽“无傧”，论主君使卿归饔饩於宾介之事。云“变皮弁，服韦弁，敬也”者，案《周礼·春官·司服》王之吉服有九，祭服之下先云兵事韦弁服，后云视朝皮弁服，则韦弁尊於皮弁。今行聘享之事等皆皮弁，至归饔饩则韦弁，故云敬也。云“韦弁，韎韦之弁，兵服也”者，郑知弁用韎韦者，案《司服》注，郑引《春秋传》曰：“晋郤至衣韎韦之跗。”注又云：“今时五伯缇衣，古兵服之遗色。”故知用韎韦也。韎即赤色，以赤韦为弁也。云兵服者，《司服》云“凡兵事韦弁服”，故云兵服也。云“服之者，皮韦同类，取相近耳”者，有毛则曰皮，去毛熟治则曰韦，本是一物，有毛无毛为异，故云取相近耳。云“其服盖韎布以为衣，而素裳”者，此无正文，但正服则郑注《司服》云“韦弁，以韎韦为弁，又以为衣裳”，又晋郤至衣韎韦之跗注，《郑志》解此跗注，以跗为幅，以注为属，谓制韦如布帛之幅，而连属为衣及裳。今此郑云以韎布为衣而素裳，全与兵服异者，郑以意量之。此为宾馆於大夫士之庙，既为入庙之服，不可纯如兵服，故为韎布为衣而素裳。《郑志》兵服以其与皮弁同白舄，故以素裳解之。此言素裳，又与《郑志》同。若然，唯变其衣耳，以无正文，故云“盖”以疑之也。云“杀曰饔，生曰饩”者，《周礼》有内饔、外饔，皆掌割亨之事。《诗》云：“有母之尸饔。”故知杀曰饔，生曰饩者，以其对饔是腥饪，故知饩是生。故下云“饩二牢”，皆活陈之也。 \\n 　 \\n 上介请事，宾朝服礼辞。朝服，示不受也。受之当以尊服。 \\n [疏]“上介”至“礼辞”。○注“朝服”至“尊服”。○释曰：郑知义然者，案下云“宾皮弁迎大夫”是受之，用皮弁为尊服，明此著朝服，朝服卑於皮弁，是示不受。言示不受，终受之也。 \\n 　 \\n 有司入陈。入宾所馆之庙，陈其积。 \\n [疏]“有司入陈”。○注“入宾”至“其积”。○释曰：案上文直云“致馆”及“即馆”，不辨庙与正客馆之名。案下记云“卿馆於大夫，大夫馆於士”，皆是大夫士之庙。下文又云“揖入及庙”，郑据此而言，明陈之於庙也。《曾子问》：“孔子云：自卿大夫士之家曰私馆。”即卿大夫士之庙一也。孔子又云：“公馆，与公所为曰公馆。”郑注云：“公馆，若今县官宫也。”彼是正客馆，彼此两言之者，若朝聘使少，则皆於正客馆，若使多，则有在大夫庙。多少不定，两言之也。案《大行人》及《掌客》积与饔饩各别，此注以饔饩为陈其积者，对文饔饩与积别，散文总是委积，故云“积”也。 \\n 　 \\n 饔，谓饪与腥。 \\n [疏]“饔”。○注“谓饪与腥”。○释曰：知者，上总言“饔饩五牢”，下陈有三处，据此，饔下云“饪一牢”，“腥二牢”，下又别云“饩二牢”，故知饔别饪、腥二者也。若然，饪与腥共以饔目之者，以其同是死，列之以鼎故也。 \\n 　 \\n 饪一牢，鼎九，设于西阶前，陪鼎当内廉，东面，北上，上当碑，南陈；牛、羊、豕、鱼、腊、肠胃同鼎，肤、鲜鱼、鲜腊，设扃鼏。膷、臐、膮，盖陪牛、羊、豕。陪鼎三牲，臛、膷、臐、膮陪之，庶羞加也。当内廉，辟堂涂也。肠胃次腊，以其出牛羊也。肤，豕肉也，唯燅者有肤。此馔先陈其位，后言其次，重大礼，详其事也。宫必有碑，所以识日景，引阴阳也。凡碑，引物者，宗庙则丽牲焉，以取毛血。其材，宫庙以石，窆用木。 \\n  \\n [疏]注“陪鼎”至“用木”。○释曰：案《公食大夫》庶羞也，以非正馔，故在正鼎后，而言“加”也。云“当内廉，辟堂涂也”者，正鼎九，虽大判继阶而言，其云于阶前，则阶东稍远，故陪鼎犹当内廉也，而辟堂涂，堂涂之内也。云“肠胃次腊，以其出牛羊”也，郑言此者，以其肤是豕肉，肠胃是腹内之物，而在肉前者，以其肠胃出於牛羊，故在肤前列之也。云“肤，豕肉也，唯燅者有肤”者，君子不食圂腴，犬豕曰圂。若然，牛羊有肠胃而无肤，豕则有肤而无肠胃也。且豕则有肤，豚则无肤，故《士丧礼》豚皆无肤。以其皮薄故也。纵豕以四解，亦无肤，故《既夕》大遣奠少牢无肤，以其豚解故也。云“此馔先陈其位，后言其次，重大礼，详其事也”者，先陈其位者，“南陈”已上是也，后言其次者，“牛羊豕”已下是也。案设飧时，直云饪一牢在西，鼎九，羞鼎三，腥一牢在东，鼎七。直言西九东七，不言次陈位，飧是小礼，轻之故也。云“宫必有碑，所以识日景，引阴阳也”者，言宫必有碑者，案诸经云“三揖”者，郑注皆云：入门将曲揖，既北面揖，当碑揖。若然，《士昏》及此《聘礼》是大夫士庙内皆有碑矣。《乡饮酒》、《乡射》言三揖，则庠序之内亦有碑矣。《祭义》云：“君牵牲，丽于碑。”则诸侯庙内有碑明矣。天子庙及庠序有碑可知。但生人寝内不见有碑，虽无文，两君相朝，燕在寝，岂不三揖乎？明亦当有碑矣。言所以识日景者，《周礼·匠人》云“为规识日出之景，与日入之景”者，自是正东西南北。此识日景，唯可观碑景邪正，以知日之早晚也。又云“引阴阳”者，又观碑景南北长短，十一月，日南至，景南北最长，阴盛也。五月，日北至，景南北最短，阳盛也。二至之閒，景之盈缩、阴阳进退可知。云“凡碑，引物者，宗庙则丽牲焉，以取毛血”者，云凡碑引物，则识日景、引阴阳皆是引物，则宗庙之中是引物。但庙碑又有丽牲，丽，系也。案《祭义》云：“君牵牲，丽于碑。”以其鸾刀以取血毛，毛以告纯，血以告杀，兼为此事也。云“其材，宫庙以石，窆用木”者，此虽无正文，以义言之，葬碑取县绳繂暂时之閒，往来运载，当用木而已。其宫庙之碑，取其妙好，又须久长，用石为之，理胜於木，故云宫庙以石窆用木也。是以《檀弓》云：“公室视丰碑，三家视桓楹。”时鲁与大夫皆僣，言视桓楹，桓楹，宫庙两楹之柱，是葬用木之验也。 \\n 　 \\n 腥二牢，鼎二七，无鲜鱼、鲜腊，设于阼阶前，西面，南陈如饪鼎，二列。有腊者，所以优宾也。 \\n  \\n [疏]“腥二”至“二列”。○注“有腥”至“宾也”。○释曰：云“优宾”者，案下文士四人皆饩大牢，无腥，是不优之也。 \\n 　 \\n 堂上八豆，设于户西，西陈，皆二以并，东上，韭菹，其南醓醢，屈。户，室户也。东上，变于亲食宾也。醓醢，汁也。屈犹错也。今文并皆为并。 \\n  \\n [疏]“堂上”至“醢屈”。○注“户室”至“为并”。○释曰：云“设于户西，西陈，皆二以并，东上，韭菹，其南醓醢，屈”者，谓其南东上醓醢，醓醢西昌本，昌本西麋臡，麋臡西菁菹，菁菹北鹿臡，鹿臡东葵菹，葵菹东蜗醢，蜗醢东韭菹。案《周礼·天官·醢人》朝事之豆有八：韭菹、醓醢、昌本、麋臡、菁菹、鹿臡、茆菹、纴臡。馈食之豆：葵菹、蠃醢。此经直云韭菹、醓醢，屈，知此昌本以下八豆者，案《公食》下大夫六豆，韭菹、醓醢、昌本、麋臡、菁菹、鹿臡；又云“上大夫八豆”，郑注云：记《公食》上大夫异於下大夫之豆数，加葵菹、蜗醢，以充八豆。若然，案朝事八豆，菁菹、鹿臡下，仍有茆菹、麏臡不取，而取馈食葵菹、蜗醢者，案《少牢》正祭用韭菹、醓醢、葵菹、蜗醢，朝事馈食之豆兼用之，明此宾上大夫亦兼用朝事馈食之豆以充八豆可知。云“东上者，变於亲食宾也”者，案《公食大夫》公亲食宾，云“宰夫自东房荐豆六，设于酱东，西上”，此云东上，是变於亲食宾也。云“屈犹错也”者，犹下经错黍，此经菹，菹不自相，当皆交错陈之，故云错也。 \\n 　 \\n 八簋继之，黍其南稷，错。黍在北。 \\n [疏]“八簋”至“稷错”。○注“黍在北”。○释曰：云“继”者，继八豆以西陈之。云“八簋”者，此陈之次第与八豆同，故郑云“屈犹错也”。八豆言屈，八簋言错者，以八豆之实各别，直次第屈陈之，则得相变，故云“屈”也。八簋唯有黍、稷二种，虽屈陈之，则閒杂错陈之，使当行黍、稷閒错，不得并陈，设亦相变，故郑下注“几馔屈错要相变”是也。 \\n 　 \\n 六鉶继之，牛以西羊、豕，豕南牛，以东羊、豕。鉶，羹器也。 \\n [疏]“六鉶”至“羊豕”。○注“鉶羹器也”。○释曰：此不言纟争屈错者，纟争文自具，故不言之也。案此文上下纟争屈错似各别，郑此注屈犹错。《士丧礼》“陈衣於房中，南领，西上纟争”，注云：“纟争犹屈。”又似不别者。云纟争屈二者，下手陈之少异，屈者，句而屈陈之；纟争者，直屈陈之；不为句陈讫则相似。故注《士丧礼》云：“纟争犹屈。”言错者，閒杂而陈之，与纟争屈同。或句屈陈而错，此文是也；或纟争陈如错，《公食大夫》是也。故《公食大夫》云：“宰夫设黍稷六簋于俎西，二以并，东北上，黍当牛俎，其西稷，错以终，南陈。”是其直纟争错之也。 \\n 　 \\n 两簠继之，粱在北。簠不次簋者，粱稻加也。凡馔屈错要相变。 \\n [疏]注“凡馔”至“相变”。○释曰：凡豆及簋之数皆耦，两自相对而陈之。屈错不相对者，欲使陈设者，其要杀各得相变，不使相当。其六鉶纟争者，牛及豕二者相变，羊豕相当，不相变，以其大牢牛、羊、豕不耦，故羊豕不得变也。 \\n 　 \\n 八壶设于西序，北上，二以并，南陈。壶，酒尊也。酒盖稻酒、粱酒。不错者，酒不以杂错为味。 \\n  \\n [疏]“八壶”至“南陈”。○注“壶酒”至“为味”。○释曰：郑云“盖稻酒粱酒也”者，以下夫人归礼，醙黍清各两壶，此中若有黍，不得各二壶。若三者各二壶，则止有六壶，与夫人归礼同。又不得各三壶，若三者各三壶，则九壶，不合八数。止有稻、粱，无正文，故云“盖”以疑之。郑知不直有稻黍而为稻粱者，稻粱是加相对之物，故为稻粱也。此陈饔饩，堂上及东西夹簋有二十，簠六。上文设飧时，与此堂上及西夹，其对则簋十四，簠四。案《掌客》设飧，公、侯、伯、子、男簋同十二，公簠十，侯伯簠八，子男簠六，又皆陈饔饩，其死牢加飧之陈，如何此中飧之簋数及饔饩之簠数皆多於君者？彼是君礼，自上下为差，此乃臣礼，或多或少，自是一法，不可以彼相并。又此中致饔饩於宾，醯醢百瓮，米百筥。《周礼》上公瓮筥百二十，侯伯瓮筥百，子男瓮筥八十。子男少於此卿大夫礼，礼或损之而益，此其类也。 \\n 　 \\n 西夹六豆，设于西墉下，北上。韭菹，其东醓醢，屈。六簋继之。黍其东稷，错。四鉶继之，牛以南羊，羊东豕，豕以北牛。两簠继之，粱在西。皆二以并，南陈。六壶西上，二以并，东陈。东陈在北墉下，统於豆。 \\n  \\n [疏]“西夹”至“东陈”。○释曰：“六豆”者，先设韭菹，其东醓醢，又其东昌本，南麋臡，麋臡西菁菹，又西鹿臡。此陈还取朝事之豆，其六簋、四鉶、两簠、六壶，东陈，其次可知，义复与前同也。 \\n 　"}
{"章节": "卷二十二 聘礼第八", "正文": "卷二十二聘礼第八 \\n  \\n  \\n 　 \\n 　 \\n 馔于东方，亦如之，东方，东夹室。西北上。亦韭菹，其东醓醢也。 \\n  \\n [疏]“馔于”至“北上”。○释曰：云“西北上”者，则於东壁下南陈，西北有韭菹，东有醓醢，次昌本，次南麋臡，次西有菁菹，次北有鹿臡，亦屈错也。上西夹馔六豆，直言北上，不云西北上。此东夹独云西北上者，以其西夹言北上，其东醓醢，是西北上可知。此东夹馔，若不言西北上，恐东夹馔从东壁南陈，以东北为上，其西有醓醢，与西夹相对陈之，故云西北上。见虽东夹，其陈亦与西夹同，是以郑云亦韭菹其东醓醢也。 \\n 　 \\n 壶东上，西陈。亦在北墉下，统於豆。 \\n 醯醢百瓮，夹碑，十以为列，醯在东。夹碑在鼎之中央也。醯在东，醯、穀，阳也。醢、肉，阴也。 \\n  \\n [疏]“醯醢”至“在东”。○注“夹碑”至“阴也”。○释曰：案《既夕礼》云“瓮三醯醢屑”，郑注云：“瓮，瓦器。其容亦盖一觳。”《瓬人》云：“簋，实一觳。”又云：“豆，实三而成觳。”四升曰豆，则瓮与簋同受升二升也。《礼器》云：“五献之尊，门外缶，门内壶，君尊瓦甒。”注云：“壶大一石，瓦甒五升。”即此壶大一石也。云“夹碑在鼎之中央也”者，上陈鼎云“西阶前，陪鼎当内廉，东面北上，上当碑，南陈”，下腥鼎亦如之，此言夹碑，自然在鼎之中央可知。云“醯在东，醯穀，阳也。醢、肉，阴也”者，醯是酿穀为之酒之类，在人消散，故云阳；醢是酿肉为之，在人沈重，故云阴也。《大宗伯》云：“天产作阴德，地产作阳德。”注云：“天产六牲之属，地产九穀之属。”以六牲为阳，九穀为阴，与此醯是穀物为阳违者，物各有所对，六牲动物行虫也，故九穀为阴。《郊特牲》云：“鼎俎奇而笾豆偶，阴阳之义也。”又以笾豆、醯醢等为阴。鼎俎肉物总为阳者，亦各有所对。以鼎俎之实以骨为主，故为阳；笾豆穀物，故为阴也。《有司彻》注又以庶羞为阳，内羞为阴者，亦羞中自相对。内羞虽有糁食，是肉物，其中有糗饵粉餈食物故为阴，庶羞肉物故为阳也。 \\n 　 \\n 饩二牢，陈于门西，北面，东上。牛以西羊、豕，豕西牛、羊、豕。饩，生也。牛羊，右手牵之。豕，束之，寝右，亦居其左。 \\n  \\n [疏]“饩二”至“羊豕”。○注“饩生”至“其左”。○释曰：先言“饔”后言“饩”者，陈者先以孰为主，是以先陈饔。饔下即陈孰物继之，故六豆以下相次，此饩是生物，其下次陈刍薪米禾之等相继也。云“牛羊，右手牵之”者，《曲礼》云“效马、效羊者右牵之”，以不噬齧人，用右手，便也。言右手牵之，则人居其左也。云“豕，束之，寝右，亦居其左”者，豕束缚其足，亦北首，寝卧其右，亦人居其左。案《特牲》云：“牲在其西，北首东足。”郑注云：“东足者，尚右也。”与此不同者。彼祭礼法用右胖，故寝左上右。《士虞》记云：“陈牲于庙门外，北首西上，寝右。”郑注：“寝右者，当升左胖也。”变吉，故与此生人同也。 \\n 　 \\n 米百筥，筥半斛，设于中庭，十以为列，北上。黍、粱、稻皆二行，稷四行。庭实固当庭中，言当中庭者，南北之中也。东西为列，列当醯醢南，亦相变也。此言中庭，则设碑近如堂深也。 \\n  \\n [疏]“米百”至“四行”。○注“庭实”至“深也”。○释曰：云“庭实固当庭中，言当中庭者，南北之中也”者，上享时，直言庭实入设，不言中庭，则在东西之中，其南北三分庭一在南，此更言中庭，欲明南北之中也。上文公立於中庭，宰受币於中庭，皆南北之中也。知北上东西为行者，以经云“北上黍粱稻皆两行，稷四行”，若南北纵陈，止得言东西，不得言北上。何者？以黍、粱、稻及稷当行皆一种，无上下故也。明横陈，可知黍两行在北，次粱两行，次稻两行，次南稷四行。所以不用稻为上者，稻、粱是加，黍、稷是正，故黍为上端，稷为下端，以见上下，而稻粱居其閒，亦相变者，亦上纟争屈错之义。云“此言中庭，则设碑近如堂深也”者，陈鼎，上当其碑，南向陈之，醯醢夹碑在鼎中央，亦南向陈之。今米为筥，在醯醢之南北之中，则碑近北可知。言堂深者，犹若设洗南北，以堂深相似。若然，碑东当洗矣。 \\n 　 \\n 门外，米三十车，车秉有五籔，设于门东，为三列，东陈。大夫之礼，米禾皆视死牢。秉、籔，数名也。秉有五籔，二十四斛也。籔读若不数之数。今文籔或为逾。 \\n  \\n [疏]“门外”至“东陈”。○注“大夫”至“为逾”。○释曰：云“大夫之礼，米禾皆视死牢”者，上文饪一牢，腥二牢，是三牢死，故米三十车，并下禾三十车，亦是视死牢也。云“秉、籔，数名也。秉有五籔，二十四斛也”者，下记云：“十斗曰斛，十六斗曰籔，十籔曰秉。”若然，一秉十六斛，又有五籔为八斛，总二十四斛也。云“籔读若不数之数”者，郑君时以籔为数名，数名有数有不数，故云不数之数。此从音读，其字仍竹下为之，得为十六斗为籔，故下记注云：“今江、淮之閒，量名有为籔者。”是十六斗量器之名。 \\n 　 \\n 禾三十车，车三秅，设于门西，西陈。秅，数名也。三秅，千二百秉。 \\n  \\n [疏]注“秅数”至“百秉”。○释曰：下记云：“四秉曰筥，十筥曰稯，十稯曰秅，四百秉为一秅。”三四十二，为千二百秉也。 \\n 　 \\n 薪刍倍禾。倍禾者，以其用多也。薪从米，刍从禾，四者之车皆陈，北辀。凡此所以厚重礼也。《聘义》曰：“古之用财不能均如此，然而用财如此其厚者，言尽之於礼也。尽之於礼，则内君臣不相陵，而外不相侵，故天子制之，而诸侯务焉尔。” \\n  \\n [疏]“薪刍倍禾”。○注“倍禾”至“焉尔”。○释曰：云“薪从米，刍从禾”者，以其薪可以炊爨，故从米陈之；刍可以食马，故从禾陈之。郑言此者，以经云“倍禾”，恐并从禾陈之故也。云“四者之车皆陈，北辀”者，以其向内为正故也。引《聘义》者，欲见主君享礼聘宾，外内皆善，故引为证也。 \\n 　 \\n 宾皮弁迎大夫于外门外，再拜，大夫不答拜。大夫，使者，卿也。 \\n  \\n [疏]“宾皮”至“答拜”。○注“大夫使者卿也”。○释曰：云“外门外”者，谓於主人大门外，入大门东行，即至庙门也。云“不答拜”者，亦以为君使，不敢当故也。云“大夫，使者，卿也”者，即上卿韦弁者也。 \\n 　 \\n 揖入。及庙门，宾揖入。宾与使者揖而入。使者止执币，宾俟之于门内，谦也。古者天子適诸侯，必舍於大祖庙。诸侯行，舍于诸公庙。大夫行，舍于大夫庙。 \\n  \\n [疏]“揖入”至“揖入”。○注“宾与”至“夫庙”。○释曰：云“使者止执币”者，下经始云“大夫奉束帛入”，明此宾揖入时，使者止执币可知。云“宾俟之于门内，谦也”者，聘时主君揖入，立于庭，尊卑法。此宾与使者敌，故宾在门内，谦也。云门内即宁下，故下宾问卿，云：“及庙门，大夫揖入。”郑注“入者，省内事也，既而俟于宁下”是也。云“古者天子適诸侯，必舍于大祖庙”者，案《礼运》云：“天子適诸侯，必舍其祖庙。”下记云：“卿馆於大夫，大夫馆于士，士馆于工商。”郑注云：不馆於敌者之庙，为大尊也。以此差之，诸侯无正文，郑注舍于诸公庙者，诸公，大国之孤。云“大夫行，舍于大夫庙”者，谓卿舍于大夫也。若无孤之国，诸侯舍於卿庙也。 \\n 　 \\n 大夫奉束帛，执其所以将命。入，三揖，皆行，皆犹并也。使者尊，不后主人。 \\n  \\n [疏]“入三揖皆行”。○注“皆犹”至“主人”。○释曰：云“使者尊，不后主人”者，主人则宾所在，若主人也。然君与使者行，当后君也。 \\n 　 \\n 至于阶，让，大夫先升一等。让不言三，不成三也。凡升者，主人让于客三。敌者则客三辞，主人乃许升，亦道宾之义也。使者尊，主人三让，则许升矣。今使者三让，则是主人四让也。公虽尊，亦三让乃许升，不可以不下主人也。古文曰三让。 \\n  \\n [疏]“至于”至“一等”。○注“让不”至“三让”。○释曰：云“让不言三，不成三也。凡升者，主人让于客三。敌者则客三辞，主人乃许升”者，是三让三辞成也。今宾三让，大夫即升，无三辞，则不成三也。云“使者尊，主人三让，则许升矣”者，即此经主人让大夫先升是也。云“今使者三让，则是主人四让也”者，经虽言让，大夫先升，大夫之让不明，故郑君两言之，但使尊终先升。若主人三让，使人亦三让，主人又一让，则主人四让，使者乃升，故郑复言此也。案《周礼·司仪》云“诸公之臣相为国客”，大夫郊劳，“三让，登听命”，又云“致饔饩如劳之礼”，即得行三让之礼。此中“古文云三让”，与彼合。郑不从者，《周礼》统心，举其大率而云三让，此《仪礼》据屈曲行事。观此经直云让，大夫先升，是主人或三让，大夫无三让，故不从古文也。云“公虽尊，亦三让乃许升，不可以不下主人也”者，此据公为主人，亦有三让，故上行聘时，云“至於阶，三让，公升二等宾升”，亦是公先让先升，故成三让。是以《聘义》云“三让而后升”，公尊，必三让者，不下宾客，主人之义故也。 \\n 　 \\n 宾从，升堂，北面听命。北面于阶上也。 \\n 大夫东面致命。宾降，阶西再拜稽首，拜饩亦如之。大夫以束帛同致饔饩也，宾殊拜之，敬也，重君之礼也。 \\n  \\n [疏]注“大夫”至“礼也”。○释曰：“大夫以束帛同致饔饩五牢”，及陈豆壶车米之等，今宾拜饔三牢，及庭实又别拜饩二牢，及门外米禾殊拜之者，敬主君以重礼故也。 \\n 　 \\n 大夫辞，升成拜。尊宾。受币堂中西，北面。趋主君命也。堂中西，中央之西。大夫降，出。宾降，授老币，出迎大夫。老，家臣也。宾出迎，欲摈之。 \\n  \\n 大夫礼辞，许。入，揖让如初。宾升一等，大夫从，升堂。宾先升，敌也，皆北面。 \\n  \\n [疏]“大夫”至“升堂”。○注“宾先”至“北面”。○释曰：前大夫奉君命归饔饩，故先升一等，今宾私傧使者，无君命，体敌，故宾先升在馆，如主人之仪故也。知皆北面者，以其体敌，又下始云“宾奉币西面，大夫东面”，明此北面可知。 \\n 　 \\n 庭实设，马乘。乘，四马也。宾降堂，受老束锦，大夫止。止不降，使之馀尊。 \\n  \\n [疏]注“止不”至“馀尊”。○释曰：凡宾主体敌之法，主人降，宾亦降。今宾降，使者不降者，使之馀尊，虽合降而不降。 \\n 　 \\n 宾奉币西面，大夫东面。宾致币。不言致命，非君命也。 \\n 大夫对，北面当楣，再拜稽首。稽首，尊君客也。致对，有辞也。 \\n  \\n [疏]注“稽首”至“辞也”。○释曰：宾主既行敌体之礼，当行顿首，今大夫稽首，於宾为拜君之拜，尊君客故也。致者，宾致币当有辞，对者，大夫对亦当有辞，所以无辞者，文不具故也。 \\n 　 \\n 受币于楹閒，南面，退，东面俟。宾北面授，尊君之使。 \\n [疏]“受币”至“面俟”。○注“宾北”至“之使”。○释曰：北宾傧使者，是体敌之义。经云“受币于楹閒南面”，知宾不南面并授，而云宾北面授者，凡敌体授之义，授由其右，受由其左。今尊君之使，是以大夫南面，宾北面，故知宾北面授币。 \\n 　 \\n 宾再拜稽首送币。大夫降，执左马以出。出庙门，从者亦讶受之。 \\n  \\n [疏]注“出庙”至“受之”。○释曰：言“亦”者，上宾受礼时，受币马，云宾降，“执左马以出，上介受宾币，从者讶受马”，此亦从者讶受马，故云亦也。 \\n 　 \\n 宾送于外门外，再拜。明日，宾拜于朝，拜饔与饩，皆再拜稽首。拜谢主君之恩惠於大门外。《周礼》曰：凡宾客之治令，讶听之。此拜亦皮弁服。 \\n  \\n [疏]“宾送”至“稽首”。○注“拜谢”至“弁服”。○释曰：知拜谢在大门外者，以其直言宾拜於朝，无入门之文，故知在大门外。若然，诸侯外朝在大门外明矣。引《周礼》者，《秋官·掌讶职》云：宾客“至于国，宾入馆，次于舍门外，待事于客。及将币，为前驱，至于朝，诏其位”。凡宾客之治令讶讶治之。引之者，欲见宾客发馆至朝来往，皆掌讶前驱为之导。知“此拜亦皮弁”者，以其受时皮弁，故知此拜亦皮弁也。故《公食大夫》云：“若不亲食，使大夫各以其爵、朝服以侑币致之。宾朝服以受，明日宾朝服以拜赐于朝。”彼朝服受，还朝服拜，则知此皮弁受，亦皮弁拜可知。 \\n 　 \\n 上介，饔饩三牢，饪一牢，在西，鼎七，羞鼎三；饪鼎七，无鲜鱼、鲜腊也。宾、介皆异馆。 \\n  \\n [疏]“上介”至“鼎三”。○释曰：自此尽“两马束锦”，论主君使下大夫归饔饩於上介之事。○注“饪鼎”至“异馆”。○释曰：云“饪鼎七，无鲜鱼、鲜腊也”者，对上宾九鼎，有鲜鱼、鲜腊也。云“宾、介皆异馆”者，案下记云：“卿馆於大夫，大夫馆於士，士馆於工商。”彼云卿，即此宾，一也。彼云大夫，即此上介也。彼云士，即此众介也。故知宾、介各异馆。必异馆者，所陈饔饩厚，无所容故也。 \\n 　 \\n 腥一牢，在东，鼎七；堂上之馔六。六者，宾西夹之数。 \\n 西夹亦如之。筥及瓮，如上宾。凡所不贬者，尊介也。言如上宾者，明此宾客介也。 \\n  \\n [疏]“西夹”至“上宾”。○注“凡所”至“介也”。○释曰：云“如上宾者，明此宾客介也”者，案下云“宾之公币、私币皆陈，上介公币陈”，是上介有与宾同者。前经不言如上宾，独此经言如上宾，以其此饔饩大礼，西夹筥及瓮如上宾，以其客此上介，如上宾之礼也。 \\n 　 \\n 饩一牢。门外米、禾视死牢，牢十车，薪刍倍禾。凡其实与陈，如上宾。凡，凡饪以下。下大夫韦弁，用束帛致之。上介韦弁以受，如宾礼。介不皮弁者，以其受大礼似宾，不敢纯如宾也。 \\n  \\n 傧之两马束锦。 \\n [疏]“傧之两马束锦”。○释曰：此下大夫使者受上介之傧礼，如卿使者受宾傧礼，当庭同，不言如上大夫者，省文也。 \\n 　 \\n 士介四人，皆饩大牢，米百筥，设于门外。牢米不入门，略之也。米设当门，亦十为列，北上。牢在其南，西上。 \\n  \\n [疏]“士介”至“门外”。○注“牢米”至“西上”。○释曰：自此至“无傧”，论使宰夫归饩於众介之事。上文宾与上介米陈碑南，饩陈门内，此不入门，陈於门外者，郑云“略之也”。云“米设当门，亦十为列，北上”，彼亦当门。此直云“设於门外”，不云东西，明当门北上，与宾同。云“牢在其南，西上”者，以此饩本设於庭，在门内，由士介贱，不得入门，且宾与上介门东有米三十车，薪六十车，门西禾三十车，刍六十车，皆统门为上。此饩本非门外东西之物，制不在门外东西，宜当门陈之。云“牢在其南，西上”，知如此设之者，以其宾、上介饩在米南，门西，东上，明知此牢亦在米南而，西上为异耳。 \\n 　 \\n 宰夫朝服，牵牛以致之。执纼牵之，东面致命，朝服无束帛，亦略之。士介西面拜迎。 \\n  \\n [疏]“宰夫”至“致之”。○注“执纼”至“拜迎”。○释曰：案下记云“士馆于工商”，则此致者在工商之馆，宰夫从外来，即为宾客，宜在门西东面，此就太牢之中，取以致饩。云“朝服无束帛，亦略之”者，决上宾与上介皮弁有束帛，故以为略之也。云“士介西面拜迎”者，以其士介为主人，故西面。每上宾与上介米禾皆视死牢，具有刍薪米禾，此士直有生饩，无死牢，则无刍薪米禾矣。 \\n 　 \\n 士介朝服，北面再拜稽首受。受，於牢东拜，自牢后適宰夫右受，由前东面授从者。 \\n  \\n [疏]“士介”至“首受”。○注“受於”至“从者”。○释曰：知“自牢后適宰夫右受”者，以其牢东北面拜，明在宰夫东南，从牢后来適宰夫，至宰夫之后受取牛，便故也。必知在宰夫右受者，见前君使士受私觌之马，適其右受，知此亦在右受也。若然，君使士受私觌由前，此由牢后，与受马不同者，牛畜扰驯，与马有异，故得从其后適宰夫右，取便也。云“由前东面授从”者，於宰夫之后受牛，遂由宰夫之前东授从者，亦是取便也。 \\n 　 \\n 无摈。既受，拜送之矣。明日，众介亦各如其受之服，从宾拜於朝。 \\n  \\n [疏]“无摈”。○注“既受”至“於朝”。○释曰：言“无摈”者，决上宾与上介皆有傧。士介贱，故略之。知“明日，众介亦各如其受之服，从宾拜於朝”者，案下夫人使下大夫韦弁归礼，宾受，如受饔之礼，傧之乘马束锦，又归礼於上介，上介受之如宾礼，傧之两马束锦，明日宾拜礼於朝。郑注云“於是乃言宾拜，明介从拜”。夫人归礼，介尚从拜，则君饔饩介皆从拜可知。 \\n 　 \\n 宾朝服问卿。不皮弁，别於主君。卿，每国三人。 \\n [疏]“宾朝服问卿”。○注“不皮”至“三人”。○释曰：自此尽“无傧”，论宾赍聘君之币，问主国卿之事。云“不皮弁，别於主君”者，对上文行聘享、私觌皆皮弁，此朝服降一等，故郑注云“别於主君”。云“卿，每国三人”者，每国三卿是其常，郑言此者，欲见三卿皆以币问之。其主国下大夫曾使向己国者，乃得币问之，与卿异。 \\n 　 \\n 卿受于祖庙。重宾礼也。祖，王父也。 \\n [疏]“卿受于祖庙”。○注“重宾”至“父也”。○释曰：卿受邻国君所问之礼，不辞让者，以其初，君送客之时，宾请有事於大夫，君礼辞许，是以卿不敢更辞，故下记云“大夫不敢辞”。云“祖，王父也”者，大夫三庙，有别子者，立大祖庙；非别子者，并立曾祖庙；王父即祖庙也。今不受於大祖庙及曾祖庙而受於祖庙者，以其天子受於文王庙，诸侯受於祖庙，大夫下君，故受於王父庙。 \\n 　 \\n 下大夫摈。无士摈者，既接於君所，急见之。 \\n [疏]“下大夫摈”。○注“无士”至“见之”。○释曰：行聘享於主国君时，主君摈者三人，以上并有士摈宾，又设介。今直云“大夫摈”，无士摈者，以其设摈介多者不敢质，示行事有渐。但宾行聘享於主君之时，卿以与宾相接，故急见之，不须士摈。 \\n 　 \\n 摈者出请事，大夫朝服迎于外门外，再拜。宾不答拜，揖。大夫先入，每门、每曲揖。及庙门，大夫揖入。入者，省内事也。既而俟于宁也。 \\n  \\n [疏]“摈者”至“揖入”。○注“入者”至“宁也”。○释曰：大夫二门，入大门东行即至庙门。未及庙门而有每门者，大夫三庙，每庙两旁皆南北竖墙，墙皆阁门，假令王父庙在东，则有每门每曲之事。云“入者，省内事也”者，《曲礼》云“请入为席”是也。云“既而俟于宁”者，宁，门屋宁也，知俟于宁者，下云宾入，“三揖皆行”，郑注云：“皆犹并也。”宾与卿并行，以卿俟于宁，故得并行。与卿三揖，不俟于庭者，下君也。案《曲礼》云：“客至於寝门，则主人请入为席，然后出迎客，主人肃客而入。”此卿既入，不重出迎客者，彼《曲礼》平常宾客，故重出迎客。此聘问之宾，与平常宾客异，上君揖宾不重出，此卿亦不重出，与彼同，但在庭与在宁不同矣。 \\n 　 \\n 摈者请命。亦从入而出请，不几筵，辟君也。 \\n [疏]注“亦从”至“君也”。○释曰：“亦”者，亦君受聘时，摈者从君而入，几筵既设，摈者出请。此摈者亦从卿而入，省内然后出请。 \\n 　 \\n 庭实设四皮。麋鹿皮也。 \\n 宾奉束帛入。三揖，皆行，至于阶，让。皆犹并也。古文曰三让。 \\n  \\n [疏]注“古文曰三让”。○释曰：不从古文者，亦是不成三，故宾先升一等，大夫从，升堂，故不从三让也。 \\n 　 \\n 宾升一等，大夫从，升堂，北面听命。宾先升，使者尊。宾东面致命。致其君命。大夫降，阶西再拜稽首。宾辞，升成拜。受币堂中西，北面。於堂中央之西受币，趋聘君之命。 \\n  \\n 宾降，出。大夫降，授老币，无摈。不摈宾，辟君也。 \\n [疏]注“不摈宾辟君也”。○释曰：上文宾行聘享讫，而君礼宾有束帛乘马，敌者曰摈。今卿不摈宾者，辟国君也。 \\n 　 \\n 摈者出请事。宾面，如觌币。面，亦见也。其谓之面，威仪质也。 \\n  \\n [疏]“摈者”至“觌币”。○注“面亦”至“质也”。○释曰：自此至“授老币”，论宾行私面於卿之事。宾私面於卿，其币多少与私觌於君同，故云“如觌币”。宾私觌之时，用束锦、乘马，则此私面於卿，亦用束锦、乘马可知也。云“面，亦见也。其谓之面，威仪质也”者，觌面并文，其面为质。若散文，面亦为觌，故郑《司仪》注云：“私面，私觌也。”又《左传》云“楚公子弃疾以乘马八匹私面郑伯”是也。 \\n 　 \\n 宾奉币，庭实从。庭实，四马。 \\n [疏]“宾奉币庭实从”。○注“庭实四马”。○释曰：以其言如觌币，故知庭实四马也。 \\n 　 \\n 入门右，大夫辞。大夫於宾入，自阶下辞迎之。 \\n [疏]注“大夫”至“迎之”。○释曰：知“阶下辞”者，以其授老币时降故也。知迎者，下文“揖让如初”，明元缺一字迎之可知。 \\n 　 \\n 宾遂左。见，私事也。虽敌，宾犹谦，入门右，为若降等然。《曲礼》曰：“客若降等，则就主人之阶，主人兴辞於客，然后客复就西阶。” \\n  \\n [疏]注“见私”至“西阶”。○释曰：云“为若降等”者，主人是大夫，客是士，降等法，士就东阶。今此宾与卿觌者，就门右，若士於大夫降等。引《曲礼》者，主人辞宾，宾遂左，就门右西阶，复正也。 \\n 　 \\n 庭实设，揖让如初。大夫至庭中，旋并行。 \\n [疏]“庭实”至“如初”。○注“大夫”至“并行”。○释曰：云“大夫至庭中，旋并行”者，宾初入门右，大夫阶下辞宾，宾遂门左，大夫至庭中迎宾，大夫回，旋与宾揖而并行，北出。言“如初”者，大夫不出门，唯有庭中一揖，至碑元缺一字又揖，再揖而已。 \\n 　 \\n 大夫升一等，宾从之。大夫先升，道宾。大夫西面，宾称面。称，举也。举相见之辞以相接。 \\n  \\n 大夫对，北面当楣再拜，受币于楹閒，南面，退，西面立。受币楹閒，敌也。宾亦振币进，北面授。 \\n  \\n [疏]注“受币”至“面授”。○释曰：知宾北面授者，以云大夫“南面退西面立”，言退，明宾不得南面。又见下文“宾当楣再拜”，明北面授，因拜可知。云“受币楹閒，敌也”者，凡授受之义，在於两楹之閒者，皆是体敌，故《昏礼》云“授于楹閒南面”，注云：“授於楹閒，明为合好，其节同也，南面并授也。”谓宾主俱至楹閒，南面并而授。是以《曲礼》云：“乡与客并，然后受。”注云：“於堂上，则俱南面，礼敌者并授。”此是敌者之常礼也。虽是敌者，於两楹之閒，或有讶受者，皆是相尊敬之法。则此云大夫南面，宾北面授，虽是敌礼，是尊大夫，故讶受。又前致饔饩，傧使者於楹閒，宾北面授币，郑云：宾北面授，尊君之使。自馀不在楹閒，别相尊敬。是以前云“公受玉于中堂，与东楹之閒”，郑注云：“东楹之閒，亦以君行一，臣行二。”又云公礼宾，宾“受币，当东楹北面”，注云：“亦讶受。”又宾觌公云“振币进授，当东楹北面”，如此之类，不在两楹之閒者，皆非敌法，就文解之。 \\n 　 \\n 宾当楣再拜送币，降，出。大夫降，授老币。 \\n 摈者出请事。上介特面，币如觌。介奉币。特面者，异於主君，士介不从而入也。君尊，众介始觌不自别也。上宾则众介皆从之。 \\n  \\n [疏]“摈者”至“奉币”。○注“特面”至“从之”。○释曰：自此尽“再拜送币”，论上介私面於邻国卿之事。云“特面者，异於主君”者，介初觌主君之时，不敢自尊，别与众介同执币而入。今私面於邻国卿，不与众介同，而特行礼焉，故云特面者异於主君也。云“士介不从而入”者，对觌君时，众介从而入，故郑云君尊於众介，始觌不自别也。云“上宾则众介皆从之”者，上介言特面，则宾问卿与私面，介皆从可知。 \\n 　 \\n 皮，二人赞。亦俪皮也。 \\n [疏]“皮二人赞”。○注“亦俪皮也”。○释曰：案经云“币如觌”，则上介私面，亦与私觌於君币同，故云“亦俪皮”也。 \\n 　 \\n 入门右，奠币，再拜。降等也。 \\n [疏]“入门”至“再拜”。○注“降等也”。○释曰：言“降等”者，主人是卿，上介是大夫，故入门右，不敢自同宾客。 \\n 　 \\n 大夫辞。於辞上介则出。 \\n 摈者反币。出还于上介也。 \\n [疏]“摈者反币”。○注“出还于上介也”。○释曰：不言反皮，出还於上介，皮出可知，但文不具。 \\n 　 \\n 庭实设，介奉币入，大夫揖让如初。大夫亦先升一等。今文曰入设。 \\n  \\n [疏]注“大夫”至“入设”。○释曰：云“亦”者，亦上宾行私面，大夫升一等，宾乃升。此上介私面亦然，故云亦也。 \\n 　 \\n 介升，大夫再拜受。亦於楹閒南面而受。 \\n [疏]注“亦於”至“而受”。○释曰：“亦”者，宾行私面，大夫受币於楹閒，南面，故云亦，得在楹閒为敌法。上介是下大夫，与卿小异大同，明得行敌法，在楹閒可知。 \\n 　 \\n 介降拜，大夫降辞。介升，再拜送币。介既送币，降出也。大夫亦授老币。 \\n  \\n 摈者出请。众介面，如觌币，入门右，奠币，皆再拜。大夫辞，介逆出。摈者执上币出，礼请受，宾辞。宾亦为士介辞。 \\n  \\n [疏]“摈者”至“宾辞”。○注“宾亦为士介辞”。○释曰：自此至“拜辱”，论士介私面於邻国卿之事。云“宾亦为士介辞”者，亦者，亦士介私觌於主国君时，故云亦也。 \\n 　 \\n 大夫答再拜。摈者执上币，立于门中以相拜，士介皆辟。老受摈者币于中庭，士三人坐取群币以从之。摈者出请事。宾出，大夫送于外门外，再拜。宾不顾。不顾，言去。摈者退，大夫拜辱。拜送也。 \\n  \\n 下大夫尝使至者，币及之。尝使至己国，则以币问之也。君子不忘旧。 \\n  \\n [疏]“下大”至“及之”。○注“尝使”至“忘旧”。○释曰：自此尽“于卿之礼”，论主国下大夫尝使至己国者，聘君使上介以币问之事。诸侯之国皆有三卿五大夫，其三卿不问至己国、不至己国，皆以币及之，上已论讫。其五大夫者，或作介，或特行，至彼国者，乃以币及之，略於三卿故也。言“君子不忘旧”者，此大夫尝与彼国君相接，即是故旧也，今以币及之，故云君子不忘旧也。 \\n 　 \\n 上介朝服，三介，问下大夫，下大夫如卿受币之礼。上介三介，下大夫使之礼也。 \\n  \\n [疏]注“上介”至“礼也”。○释曰：云“上介三介，下大夫使之礼也”者，下经云“小聘曰问”，其礼如为介，三介是下大夫小聘之礼。据此篇，大聘使卿五介，小聘使大夫三介，若大国之卿七介，小聘使大夫五介。小国之卿三介，小聘使大夫一介也。《曲礼》云“儗人必於其伦”，故问下大夫还使上介，是各於其爵易，以相尊敬者也。 \\n 　 \\n 其面，如宾面于卿之礼。 \\n 大夫若不见，有故也。 \\n [疏]“大夫若不见”。○注“有故也”。○释曰：自此尽“不拜”，论主国卿大夫有故，不得亲受聘君之币之事。言“有故”者，或有病疾，或有哀惨，不得受其问礼。 \\n 　 \\n 君使大夫各以其爵为之受，如主人受币礼，不拜。各以其爵，主人卿也。则使卿；大夫也，则使大夫。不拜，代受之耳，不当主人礼也。 \\n  \\n [疏]“君使”至“不拜”。○注“各以”至“礼也”。○释曰：云“各以其爵，主人卿也，则使卿；大夫也，则使大夫”者，若然，经云“君使大夫”，大夫中有卿，大夫，总名也。云各以其爵，亦是易以相尊敬故也。云“不拜，代受之耳，不当主人礼也”者，案《周礼·宗伯》云：“大宾客，则摄而载祼。”郑注云：宗伯代王为祼。拜送则王亦此类，拜是致敬之事，不可代人之拜，故直受之而已，不当主人之礼拜之。 \\n 　 \\n 夕，夫人使下大夫韦弁归礼。夕，问卿之夕也。使下大夫，下君也。君使之。云夫人者，以致辞当称寡小君。 \\n  \\n [疏]“夕夫”至“归礼”。○注“夕问”至“小君”。○释曰：自此尽“宾拜礼於朝”，论主君夫人归礼於宾与上介之事。云“夕，问卿之夕也”者，案下记云：“聘日致饔，明日问大夫。夕，夫人归礼。”是其问卿之夕也。云“使下大夫，下君也”者，归饔饩使卿，此夫人使下大夫，故云下君也。云“君使之，云夫人者，以致辞当称寡小君”者，案隐二年《传》：“九月，纪裂繻来逆女。何以不称使？婚礼不称主人。”又云：“纪有母乎？曰有。有则何以不称母？母不通也。”何休注云：“礼，妇人无外事。”明知此使下大夫归礼者，是君使之可知，而称夫人使者，以其致辞於宾客时，当称寡小君，故称夫人使下大夫，其实君使之也。 \\n 　 \\n 堂上笾豆六，设于户东，西上，二以并，东陈。笾豆六者，下君礼也。臣设于户东，又辟馔位也。其设，脯其南醢，屈，六笾六豆。 \\n  \\n [疏]“堂上”至“东陈”。○注“笾豆”至“六豆”。○释曰：言“笾豆六东陈”者，其馔自户东为首，二以并，东陈，先於北设脯，即於脯南设醢，又於醢东设脯，以次屈而陈之，皆如上也。云“笾豆六者，下君礼也”者，君归饔饩八豆，此六豆，故云下君也。设於户东，又辟君馔位故也。云“其设，脯其南醢，屈，六笾六豆”者，此约君礼设豆法。云“韭菹其南醓醢屈”，故知此醢在南屈陈之。又知笾豆各六者，下文“上介四豆、四笾”，降杀以两，明夫人多二，六豆六笾可知。 \\n 　 \\n 壶设于东序，北上，二以并，南陈。醙、黍、清，皆两壶。醙，白酒也。凡酒，稻为上，黍次之，粱次之，皆有清白，以黍閒清白者，互相备，明三酒六壶也。先言醙，白酒尊，先设之。 \\n  \\n [疏]“壶设”至“两壶”。○注“醙白”至“设之”。○释曰：其设壶於东序，自北向南而陈，稻、黍、粱皆二壶，并之而陈也，故言“醙黍清皆两壶”也。云“以黍閒清白者，互相备”者，醙，白也，上言白，明黍、粱皆有白；下言清，明稻、黍亦有清故也。於清白中言黍，明醙即是稻，清即是粱也，故言互相备也。三酒既有清白二色，故言六壶。必先言醙者，以白酒尊重，故先设之也。 \\n 　 \\n 大夫以束帛致之。致夫人命也。此礼无牢，下朝君也。 \\n [疏]“大夫”至“致之”。○注“致夫”至“君也”。○释曰：案《周礼·掌客》云：上公之礼，“夫人致礼，八笾，膳大牢，致飨大牢”。侯伯以下亦皆有牢，是朝君来时有牢。此卿来聘无牢，故云“下朝君也”。 \\n 　 \\n 宾如受饔之礼，傧之乘马、束锦。上介四豆、四笾、四壶，受之如宾礼。四壶，无稻酒也。不致牢，下於君也。 \\n  \\n [疏]注“四壶无稻酒”。○释曰：知者，案上致於宾六壶，稻、黍、粱皆有清白。今上介四壶，明从上去之，无稻米之酒，清白俱去之，元缺一字故四壶也。 \\n 　 \\n 傧之两马、束锦。明日，宾拜礼於朝。於是乃言宾拜，明介从拜也。今文礼为醴。 \\n  \\n [疏]注“於是”至“为醴”。○释曰：郑解若於上文宾下言之，则介从拜之事不明，故於上介之下乃云“明日宾拜礼於朝”，则介从元缺起此宾拜可知。 \\n 　 \\n 大夫饩宾大牢，米八筐。其陈於门外，黍、粱各二筐，稷四筐，二以并，南陈，无稻。牲陈於后，东上，不馔於堂庭，辟君也。 \\n  \\n [疏]注“其陈”至“君也”。○释曰：自此至“牵羊以致之”，论主国大夫饩宾及上介之事。云“陈於门外”，知者，经无牢米八门之文，故明是门外可知，与君饩士介同。云“黍粱各二筐，稷四筐，二以并，南陈，无稻”者，案上使卿归饔饩之时，米百筥，设於中庭，十以为列，北上，稻、粱、黍各二行，稷四行。此云“八筐”，黍、筥、稷亦宜法其行数，故知黍、粱各二筐，稷四筐。知二以并南陈者，以其君筥米北上，故知此亦北上，南陈。知二以并者，以其陈筥米，粱、黍、稻不杂陈，则知此筐米亦不杂陈，二以并可知。云“无稻”者，见记云“凡饩大夫，黍、粱、稷筐五斛”是也。云“牲陈於后，东上”者，此与君饩士介略同，饩士介时，不言门东西，郑注云“当门”，则知此门外亦当门。君饩宾，米在庭，牲在门西，虽不正当米南，亦得牲在其南，故知此牲陈亦在米南可知。知东上者，君饩宾时，陈於门西东上也。云“不馔於堂庭，辟君也”者，案上君致饔饩，笾豆在堂，牲牢米等在庭，此在门外，故云辟君也。若然，案《掌客》邻国之君来朝，卿皆见以羔，膳大牢，侯伯子男膳特牛，彼又无筐米，此侯伯之臣得用大牢，有筐米者，彼为君礼，此是臣礼，各自为差降，不得以彼难此。 \\n 　 \\n 宾迎，再拜。老牵牛以致之，宾再拜稽首受。老退，宾再拜送。老，室老，大夫之贵臣。 \\n  \\n [疏]注“老室”至“贵臣”。○释曰：案《丧服》：“公士大夫之众臣，为其君布带、绳屦。《传》曰：室老，士贵臣，其馀皆众臣也。”郑注云：“室老，家相也，士邑宰也。”即此室老贵臣者，家相邑宰之属，故为贵臣也。 \\n 　 \\n 上介亦如之。众介皆少牢，米六筐，皆士牵羊以致之。米六筐者，又无粱也。士亦大夫之贵臣。 \\n  \\n [疏]注“米六”至“贵臣”。○释曰：言“又无粱也”者，上文八筐无稻，从上去之，明知此亦从上去之，无粱，其稻、粱是加，故去之。云“士亦大夫之贵臣”者，即是大夫邑宰也，以其大夫使之，故知大夫之贵臣也。 \\n 　 \\n 公於宾，壹食，再飨。飨，谓亨大牢以饮宾也。《公食大夫礼》曰：“设洗如飨。”则飨与食互相先后也。古文壹皆为一，今文飨皆为乡。 \\n  \\n [疏]注“飨谓”至“为乡”。○释曰：此篇虽据侯伯之卿聘使五等诸侯，其臣聘使牢礼皆同，无大国次国之别。是以《掌客》五等诸侯相朝，其下皆云群介、行人、宰、史皆有飧饔饩，以其爵等为之牢礼之陈数。又云“凡诸侯之卿、大夫、士为国客，则如其介之礼以待之”，郑注云：“尊其君以及其臣也。以其爵等为之牢礼之陈。数爵，卿也，则飧二牢，饔饩五牢；大夫也，则飧大牢，饔饩三牢；士也，则飧少牢，饔饩大牢也。此降小礼，丰大礼也。以命数则参差难等，略於臣用爵而已。”以此言之，公、侯、伯、子、男大聘使卿，主君一食再飨；小聘使大夫，则主君一食一飨。若然，案《掌客》子男一食一飨，子男之卿再飨。多於君者，以其君臣各自相望，不得以君决臣也。云“飨，谓亨大牢以饮宾也”者，以其飨礼与食礼同，食礼既亨大元缺止此牢，明飨礼亨大牢可知。但以食礼无酒，飨礼有酒，故以饮宾言之。引《公食》飨与食互相先后者，此经先言食，后言飨，则食在飨前。《公食》言设洗如飨礼，则飨在食前，飨先后出於主君之意，故先后不定也。 \\n 　 \\n 燕与羞，俶献，无常数。羞，谓禽羞雁鹜之属，成孰煎和也。俶，始也。始献，四时新物，《聘义》所谓时赐无常数，由恩意也。古文俶作淑。 \\n  \\n [疏]“燕与”至“常数”。○注“羞谓”至“作淑”。○释曰：案《周礼·掌客》：上公三燕，侯伯再燕，子男一燕。皆有常数。此臣无常数者，亦是君臣各为一，不得相决。知“羞，谓禽羞雁鹜之属”者，案下记云“禽羞俶献”，故知是禽。知“成孰煎和”者，以其言羞鼎臐之类，故知成孰煎和者也。知禽是雁鹜之属者，案下记云：“宰夫归乘禽，日如饔饩之数。”郑注：“乘禽，乘行之禽也，亦云雁鹜之属。”以无正文，故以意解之。 \\n 　 \\n 宾介皆明日拜于朝。上介壹食、壹飨。飨食宾，介为介，从飨献矣，复特飨之，客之也。 \\n  \\n [疏]注“飨食”至“之也”。○释曰：不言从食者，《公食》介虽从入，不从食。宾食毕，介逆出，是不得从食矣。知“从飨”者，下记云：“大夫来使，无罪飨之，过则饩之，其介为介。”注云：“飨宾有介者，宾尊，行敌礼也。”故知介从飨。案襄二十七年：“宋公兼享晋、楚之大夫，赵孟为客，子木与之言，弗能对，使叔向侍言焉，子木亦不能对也。”叔向为赵孟介，而得从飨，是其义也。云“复特飨之”，即此经是也。 \\n 　 \\n 若不亲食，使大夫各以其爵，朝服致之以侑币，如致饔，无傧。君不亲食，谓有疾及他故也。必致之，不废其礼也。致之必使同班，敌者易以相亲敬也。致礼於卿，使卿；致礼於大夫，使大夫，非必命数也。无傧，以己本宜往。古文侑皆作宥。 \\n  \\n [疏]“若不”至“无傧”。○注“君不”至“作宥”。○释曰：案上文云君使卿归饔饩於宾馆，宾傧之。今君有故，不亲食，使卿生致其牢，礼亦於宾馆，但无傧为异。云“谓有疾及他故也”者，他故之中，兼及有哀惨。云“非必命数也”者，依《典命》：公侯伯之卿三命，大夫再命；子男之卿再命，大夫一命。经云“各以其爵”，故知不依命数。云“无傧，以己本宜往”者，饔饩之等，不宜召宾，故君使人致礼宾则傧使者，此飨食之礼，主君无故，合速宾之来就主君，入庙，宾无傧礼。今主君有故，生致於宾，亦无傧，故云本宜往。此篇据侯伯之卿来聘，是使卿致礼。郑兼云“使大夫”，於大夫者，小聘使大夫来，使大夫致礼也。若然，经直言“使大夫”者，大夫中兼有上大夫兼卿也。 \\n 　 \\n 致飨以酬币，亦如之。酬币，飨礼酬宾劝酒之币也，所用未闻也。礼币束帛、乘马，亦不是过也。《礼器》曰“琥璜爵”，盖天子酬诸侯。 \\n  \\n [疏]“致飨”至“如之”。○注“酬币”至“诸侯”。○释曰：云“礼币束帛、乘马，亦不是过也”者，郑以飨之酬币无文，故约上主君礼宾之时，用束帛、乘马，此飨宾酬币亦不过是，故云亦不是过。引《礼器》者，案彼经云：有以少为贵者，“圭璋特，琥璜爵”，郑注云：“圭璋特，朝聘以为瑞，无币帛也。琥璜爵者，天子酬诸侯，诸侯相酬，以此玉将币也。”彼经不云天子诸侯相酬之币，故此注云“盖”，言“酬诸侯”者，公侯伯用琥，於子男用璜，引之者，证与此酬卿大夫不同之义。 \\n 　 \\n 大夫於宾，壹飨，壹食。上介，若食、若飨。若不亲飨，则公作大夫致之以酬币，致食以侑币。作，使也。大夫有故，君必使其同爵者为之致之。列国之宾来，荣辱之事，君臣同之。 \\n  \\n [疏]“大夫”至“侑币”。○注“作使”至“同之”。○释曰：此一经论主国卿大夫飨食聘宾及上介之事。此直言飨食不言燕，亦有燕，是以《郑诗·羔裘》云：“知子之来之，杂佩以赠之。”郑注云“与异国宾客燕时，虽无此物，犹言之以致其厚意。其若有之，固将行之。士大夫以君命出使，主君之臣必以燕礼乐之，助君之叹”是也。又昭二年《左传》云，韩宣子来聘，宴于季氏。《传》无讥文，明邻国大夫有相燕之法。又此大夫相礼，飨食有常数，虽有燕之，亦无常数，亦无酬币矣。 \\n 　"}
{"章节": "卷二十三 聘礼第八", "正文": "卷二十三聘礼第八 \\n  \\n  \\n 　 \\n 　 \\n 君使卿皮弁，还玉于馆。玉，圭也。君子於玉比德焉。以之聘，重礼也。还之者，德不可取於人，相切厉之义也。皮弁者，始以此服受之，不敢不终也。 \\n  \\n [疏]“君使”至“于馆”。○注“玉圭”至“终也”。○释曰：自此尽“宾送不拜”，论主君使卿诣馆还玉及报享之事。云“玉，圭也”者，举聘君之圭。云“君子於玉比德焉。以之聘，重礼也。并相切厉之义”，并《聘义》文。案《聘义》云：“天子制诸侯，比年小聘，三年大聘，相厉以礼。”又云：“已聘而还圭璋，此轻财而重礼之义。”又云：“夫昔者君子比德於玉焉。”是其义也。云“还之者，德不可取於人，相切厉之义也”者，既以玉比德，德在於身，不取於人，彼既将玉来，似将德与己，己不可取彼之德，故还之，不取德也。既不得取，而将玉往来者，相切磋，相磨厉以德，而尊天子，故用之也。云“皮弁者，始以此服受之，不敢不终也”者，始谓受聘享在庙时，今还，以皮弁还玉，是终之也。 \\n 　 \\n 宾皮弁，袭，迎于外门外，不拜，帅大夫以入。迎之不拜，示将去，不纯为主也。帅，道也。今文曰迎于门外，古文帅为率。 \\n  \\n [疏]“宾皮”至“以入”。○注“迎之”至“为率”。○释曰：云“帅大夫以入”者，大夫即卿，卿亦大夫也。云“不纯为主也”者，客在馆如主人，卿往如宾，今不拜迎，是不纯为主也，决上君使卿归饔饩时，宾拜迎，是纯为主人故也。 \\n 　 \\n 大夫升自西阶，钩楹。钩楹，由楹内，将南面致命。致命不东面，以宾在下也。必言钩楹者，宾在下，嫌楹外也。 \\n  \\n [疏]“大夫”至“钩楹”。○注“钩楹”至“外也”。○释曰：云“不东面，以宾在下也”者，决归饔饩时，大夫东面致命；行聘时，宾亦东面致命也。云“必言钩楹者，宾在下，嫌楹外也”，若然，不在楹外近之者，以初行聘时，在堂上楹内，故今还在楹内也。 \\n 　 \\n 宾自碑内听命，升自西阶，自左，南而受圭，退负右房而立。听命於下，敬也。自左南面，右大夫且并受也。必并受者，若乡君前耳。退，为大夫降逡遁。今文或曰：由自西阶，无南面。 \\n  \\n [疏]“宾自”至“而立”。○注“听命”至“南面”。○释曰：云“听命於下，敬也”者，此决宾受礼时，公用束帛，宾西阶上听命；归饔饩时，宾阼阶上听命。此特於下听命，故云敬也。云“自左南面，右大夫且并受也”者，以《乡饮酒》献酢之时，授者在右，受者在左，故右大夫也。且并受者欲取，如向君前然也。云“若向君前耳”者，谓於本国君前受圭璋时，北面并受，今还，南面并受，面位受不同，并受一边不异，故云若向君前耳。云“退，为大夫降逡遁”者，以大夫降为之逡遁，而退因即负右房，南面而立，大夫士直有东房西室，天子诸侯左右房，今不在大夫庙，於正客馆，故有右房也。 \\n 　 \\n 大夫降中庭。宾降自碑内，东面，授上介于阼阶东。大夫降出，言中庭者，为宾降节也。授於阼阶东者，欲亲见贾人藏之也。宾还阼阶下西面立。 \\n  \\n [疏]“大夫”至“阶东”。○注“大夫”至“面立”。○释曰：云“大夫降出，言中庭者，为宾降节也”者，以其大夫授宾圭讫，降自西阶，将出门至中庭，不止。今云大夫降出中庭者，大夫中庭宾乃降，故郑云为宾降节也。云“授於阼阶东者，欲亲见贾人藏之也”者，贾人是上启椟者，是掌玉之人，此时无事，在堂东待此玉，故宾向阼阶东得见之。云“宾还阼阶下西面立”者，以其宾在馆如主人，在阶下西面立是其常处，立者以待授璋也。 \\n 　 \\n 上介出请，宾迎。大夫还璋，如初入。出请，请事於外以入告也。宾虽将去，出入犹东，唯升堂由西阶。凡介之位，未有改也。 \\n  \\n [疏]注“唯升堂”至“改也”。○释曰：案上文云“宾自碑内听命，升自西阶”，是其升堂由西阶也。云“凡介之位，未有改也”者，以其宾唯升自西阶，明介犹在东方，故上文授上介于阼阶东也，故言未有改。 \\n 　 \\n 宾裼，迎。大夫贿用束纺。贿，予人财之言也。纺，纺丝为之，今之縳也，所以遗聘君，可以为衣服，相厚之至。 \\n  \\n [疏]“宾裼”至“束纺”。○注“贿予”至“至也”。○释曰：此则未知何用之财，若是报享之物，不应在礼玉之上。今言此“束纺”者，以其上圭璋是彼国之物，下云“礼玉束帛”，报聘君之享物，彼君厚礼於此，此亦当厚礼於彼，故特加此束纺，是以郑云“相厚之至”也。云“贿，予人财之言也”者，案下记云“贿，在聘于贿”，又云“无行则重贿反币”。郑注《周礼》云：“布帛曰贿。”是贿为财物，是与人财物谓之贿也。云“纺，纺丝为之”者，因名此物为纺。云“今之縳也”者，郑注《周礼·内司服》亦云“素纱者，今之白縳也。”则此束纺者，素纱也，故据汉法况之。 \\n 　 \\n 礼玉、束帛、乘皮，礼，礼聘君也，所以报享也。亦言玉璧可知也。今文礼皆作醴。 \\n  \\n [疏]“礼玉束帛乘皮”。○注“礼礼”至“作醴”。○释曰：云“礼，礼聘君也”者，此谓报享之物，以其彼持享物来礼此主君，此主君亦以物礼彼君，故云礼礼聘君也。云“所以报享也”者，彼以物享此君，此君亦以物享彼君，《曲礼》云：“往而不来，非礼也，来而不往，亦非礼也。”今以来而往，是相享之法，故云报享也。云“亦言玉璧可知也”者，上文聘宾行享之时，束帛加璧，束锦加琮，今报享物，亦有璧琮致之，故云亦言玉璧可知。此玉则琮也，以其经言玉，故以玉言之。若然，经言束帛兼有束锦矣，案下记云“贿，在聘于贿”，又云“无行则重贿反币”，则此礼也。 \\n 　 \\n 皆如还玉礼。大夫出，宾送，不拜。 \\n 公馆宾，为宾将去，亲存送之，厚殷勤，且谢聘君之意也。公朝服。 \\n  \\n [疏]“公馆宾”。○注“为宾”至“朝服”。○释曰：自此尽“宾退”，论明日宾将发，主君就馆拜谢聘君使臣来礼己国之事。云“公朝服”者，以其行聘享在庙之时，相尊敬重，故著皮弁。此拜谢之礼轻，故知著朝服。 \\n 　 \\n 宾辟，不敢受主国君见己於此馆也。此亦不见，言“辟”者，君在庙门，敬也。凡君有事於诸侯臣之家，车造庙门乃下。 \\n  \\n [疏]“宾辟”。○注“不敢”至“乃下”。○释曰：云“此亦不见，言辟者，君在庙门，敬也”者，此言亦者，亦劳宾时，故上文宾即馆，卿大夫劳宾，宾不见，以其不见，故遣上介听命，故知此宾亦不见。凡言“辟”者，将见而不见，则谓之辟。此本不见而言辟者，以其君在庙门外，虽不见而言辟，故郑云“敬也”。云“凡君有事於诸臣之家，车造庙门乃下”者，以其卿馆于大夫之庙，此馆则是诸臣之家，案《公食》记云：“宾之乘车在大门外。”又《曲礼》云“客车不入大门”，以此言之，君车入大门矣。大夫士有两门，入门东行则是庙门矣。既至庙门，须与宾行礼，故郑云造庙门乃下也。 \\n 　 \\n 上介听命。听命於庙门中，西面，如相拜然也。摈者每赞君辞，则曰：“敢不承命，告于寡君之老。” \\n  \\n [疏]“上介听命”。○注“听命”至“之老”。○释曰：云“听命於庙门中，西面，如相拜然也”者，案前受士介币之时，“宾固辞，公答再拜，摈者出，立于门中以相拜”，注云：“立门中阈外西面。”此中宾不见，使介听命，明如相拜，然取其视外，便也。必知在门中西面者，以其君来如宾礼，东面，介西面，面公可知。云“摈者每赞君辞，则曰：敢不承命，告于寡君之老”者，以其君尊，不自出辞，以是故君之摈者，每事赞君出辞，则曰“敢不承命”者，谓上介答君之辞，知告宾。云“告于寡君之老”者，案《玉藻》云：“摈者曰寡君之老。”注云：“摈者之辞，主於见他国君。”今上介当摈者之处，故知告于宾，称告于寡君之老。 \\n 　 \\n 聘享，夫人之聘享，问大夫，送宾，公皆再拜。拜此四事，公东面拜，摈者北面。 \\n  \\n [疏]“聘享”至“再拜”。○注“拜此”至“北面”。○释曰：云“聘享”者，谓宾聘君以圭，享君以璧。夫人聘享者，谓宾聘夫人以璋，享夫人以琮。问大夫者，间三卿及尝聘彼国之下大夫，送宾以登路。云“拜此四事”者，君礼一，夫人礼二，大夫礼三，送宾礼四，四事皆再拜。云“公东面”者，公如宾礼，门西东面，摈者向公、向介，故知北面为相而言也。 \\n 　 \\n 公退，宾从，请命于朝。宾从者，实为拜主君之馆己也。言请命者，以己不见，不敢斥尊者之意。 \\n  \\n [疏]“公退”至“于朝”。○注“宾从”至“之意”。○释曰：云“言请命者，以己不见，不敢斥尊者之意”者，案《司仪》云：“君馆客，客辟，介受命，遂送，客从拜辱于朝。”此经不言拜辱，而言请命，凡言请者，得不由君，君听则拜，此下经直云“公辞宾退”，不见拜文，是君不受其谢，故云“请命者，以己不敢斥尊者之意”，故不言“辱”而言“请”。 \\n 　 \\n 公辞，宾退。辞其拜也。退，还馆装驾，为且将发也。《周礼》曰：“宾从，拜辱于朝，明日，客拜礼赐，遂行之。” \\n  \\n [疏]“公辞宾退”。○注“辞其”至“行之”。○释曰：云“退，还馆装驾”者，以明旦将发，故装束驾乘。引《周礼》者，证明日客拜礼赐，遂行之事。郑彼注云：“礼赐者，谓乘禽。”即此下文“宾拜乘禽”是也。 \\n 　 \\n 宾三拜乘禽於朝，讶听之。发去乃拜乘禽，明己受赐，大小无不识。 \\n  \\n [疏]“宾三”至“听之”。○注“发去”至“不识”。○释曰：自此尽“送至于竟”，论宾介发行王国赠送之事。云“明己受赐，大小无不识”者，以其乘禽是礼，以细小尚记识而拜之，况飨饩食礼之大者，记识可知，故云大小无不识。 \\n 　 \\n 遂行，舍于郊。始发，且宿近郊，自展軨。 \\n [疏]“遂行舍于郊”。○注“始发”至“展軨”。○释曰：《曲礼》云：“已驾，仆展軨。”郑注云“具视”也。彼是君车，故使仆展之，此卿大夫，故郑云“自展軨”恐不得所故也。 \\n 　 \\n 公使卿赠，如觌币。赠，送也，所以好送之也。言如觌币，见为反报也。今文公为君。 \\n  \\n [疏]“公使”至“觌币”。○注“赠送”至“为君”。○释曰：“所以好送之”者，来而不往非礼，以礼来往，皆是和好之事，故云好送之也。云“言如觌币，见为反报也”者，以其赠之多少，一如觌币，故郑云见为反报也。 \\n 　 \\n 受于舍门外，如受劳礼，无傧。不入，无傧，明去而宜有已也。如受劳礼，以赠劳同节。 \\n  \\n [疏]注“不入”至“同节”。○释曰：言“不入，无傧”，对归饔饩入设而有傧。此则不入，无傧，明宾去，礼宜有已。云“如受劳礼，以赠劳同节”者，宾来劳之，去有赠之，皆在近郊，礼又不别，故言同节也。 \\n 　 \\n 使下大夫赠上介，亦如之。使士赠众介，如其觌币。大夫亲赠，如其面币，无傧。赠上介亦如之。使人赠众介，如其面币。士送至于竟。 \\n 使者归，及郊，请反命。郊，近郊也。告郊人，使请反命於君也。必请之者，以己久在外，嫌有罪恶，不可以入。春秋时，郑伯恶其大夫高克使之将兵，逐而不纳，此盖请而不得入。 \\n  \\n [疏]“使者”至“反命”。○注“郊近”至“得入”。○释曰：自此尽“拜其辱”，论使者反命之事。知郊是近郊者，以下文云“朝服载旃”，郑云“行时税舍於此郊，今还至此，正其故行服，以俟君命，敬也”者，初行云“舍於郊敛旃”，今至此载旃而入，故知近郊也。云“告郊人，使请反命於君”者，以其使者至所聘之国，谒关人，明此至郊告郊人，使请可知。引《春秋》者，案闵二年《公羊传》云：“郑伯恶高克，使之将，逐而不纳，弃师之道也。”何休云：“使将师救卫，随后逐之。”彼无大夫文，言大夫者，郑君加之也。 \\n 　 \\n 朝服，载旃。行时税舍于此郊，今还至此，正其故行服，以俟君命，敬也。古文旃作膳。 \\n  \\n 禳，乃入。禳，祭名也。为行道累历不祥，禳之以除灾凶。 \\n [疏]“禳乃入”。○注“禳祭”至“灾凶”。○释曰：案《春官·小祝》云掌“侯禳祷祠之祝号”，郑注云：“禳，禳卻凶咎。”故郑此云禳是祭名也。 \\n 　 \\n 乃入，陈币于朝，西上。上宾之公币、私币皆陈，上介公币陈，他介皆否。皆否者，公币、私币皆不陈。此币，使者及介所得於彼国君卿大夫之赠赐也。其或陈或不陈，详尊而略卑也。其陈之，及卿大夫处者待之，如夕币。其礼於君者不陈。上宾，使者。公币，君之赐也。私币，卿大夫之币也。他介，士介也。言他，容众从者。 \\n  \\n [疏]“乃入陈”至“皆否”。○注“皆否”至“从者”。○释曰：云“此币，使者及介所得於彼国君卿大夫之赠赐也”者，於君所得为公币，於卿大夫所为私币。宾之公币有：入郊劳币，一也；礼宾币，二也；致饔饩，三也；夫人归礼币，四也；侑食币，五也；再飨币，六也；夕币，七也；赠贿币，八也。此八者，皆主君礼赐使者，皆用束锦，故曰公币。宾之私币略有十九：主国三卿五大夫皆一，食有侑币，飨有酬币，皆用束锦，则是十六；有三卿郊赠，则十九也。其上介公币则有五：致饔饩，一也；夫人致礼币，二也；侑食币，三也；飨酬币，四也；郊赠币，五也。降於宾者，以其上介无郊赠币，又无礼宾币，又阙一飨币，故宾八，上介五也。上介私币有十一：主国三卿五大夫，或飨或食不备，要有其一，则其币八也；又三卿皆有郊赠，如其面币，通前则十一也。主国下大夫尝使己国者，聘亦有币及之，则亦有报币之事，其数不定。士介四人直有郊赠报私币，主国卿大夫报士介私面，士介私币，数不甚明。云“礼於君者不陈”者，谓贿用束纺，礼用束帛、乘皮，不陈之者，以经云公币，又云上介公币，他介皆否。若礼於君者，一统於宾，不得云介之币，故知礼於君者不陈。必礼於君不陈，礼於己始陈者，以其礼於君者，是其正，故不陈之。礼於己者，以其荣，故陈之。是以下注云：“不加於其皮上，荣其多。”是其义也。若然，聘君以币问卿，而其卿不见报聘君之币者，以其尊卑不敌，若报之，嫌其敌体故也。 \\n 　 \\n 束帛各加其庭实，皮左。不加於其皮上，荣其多也。 \\n [疏]注“不加”至“多也”。○释曰：此决初夕币时，束帛皆加于左皮上。今不言加於皮上者，若加於皮上，相掩蔽，故不加於皮上，荣其多也。 \\n 　 \\n 公南乡。亦宰告于君，君乃朝服出门。左，南乡。 \\n [疏]“公南乡”。○注“亦宰”至“南乡”。○释曰：此陈币，当如初夕币之时，管人布幕于寝门外，使者北面，众介立于其左，东上，卿大夫在幕东，西面北上，宰告於君，君朝服出门左，南乡，是以郑此注亦依夕币而言之。 \\n 　 \\n 卿进使者，使者执圭，垂缫，北面。上介执璋，屈缫，立于其左。此主於反命，士介亦随入，并立，东上。 \\n  \\n [疏]“卿进”至“其左”。○注“此主”至“东上”。○释曰：案上行聘礼之时，上介屈缫授宾，宾袭受之。今此宾执圭垂缫，宾则犭军，变於宾，彼国致命时也。上介执璋，屈缫者，变於宾故也。必变之者，反命致敬少於邻国致命时，故宾於君前得裼，见美为敬也。云“士介亦随入，并立，东上”者，此言“亦”者，亦初行受於朝时，君使卿进，使者入，众介随入，北面东上。此中虽不云士介入，明亦随入可知。 \\n 　 \\n 反命，曰：“以君命聘于某君，某君受币于某宫，某君再拜。以享某君，某君再拜。”君亦揖使者进之，乃进反命也。某君，某国名也。某宫，若言桓宫、僖宫也。某君再拜，谓再拜受也。必言此者，明彼君敬君，己不辱命。 \\n  \\n [疏]“反命”至“再拜”。○注“君亦”至“辱命”。○释曰：云“君亦揖使者进之，乃进反命也”者，亦谓亦受命於朝位，立定时，君揖，使者乃进受命，明反命亦然。某君某国名者，若云郑国君、齐国君。云“某宫，若言桓宫、僖宫”者，《左传》有桓宫之楹宫，是庙名。其受聘享於庙，故以宫言之。但受聘享在大祖庙，不在亲庙四，而云桓宫、僖宫者，略举庙名而言也。 \\n 　 \\n 宰自公左受玉。亦於使者之东，同面并受也。不右使者，由便也。 \\n  \\n [疏]“宰自公左受玉”。○注“亦於”至“便也”。○释曰：此言“亦”者，亦於出使初受玉时，宰“自公左授使者圭，同面”，注云：北面并授之。凡并授者，授由其右，受由其左。此中受由其右者，因东藏之便，故郑云“不右使者，由便也。” \\n 　 \\n 受上介璋，致命亦如之。变反言致者，若云非君命也。致命曰：“以君命聘於某君夫人，某君再拜，以享于某君夫人，某君再拜。”不言受币于某宫，可知，略之。 \\n  \\n [疏]“受上”至“如之”。○注“变反”至“略之”。○释曰：云“变反言致者，若云非君命也”者，君与夫人聘於邻国君与夫人，各有所当。聘邻国君受命於君，今使者还，反命於君；聘於邻国夫人，当受命於夫人，使者还，反命於夫人。但妇人无外事，虽聘夫人，亦君命之。今使还反命，不云反命於君，变反言致命者，若本非君命，犹夫人之命然，故变反言致也。若然，夫人既无外事，而承君命聘邻国夫人者，以其夫妇一体，共事社稷，故下记云：“君以社稷，故在寡小君，拜。”是宾主相对之辞也。云“致命曰”已下，聘夫人反命无文，此郑君依记上文反命於君之辞而言之，云“不言受币於某宫可知，略之”者，以其夫人受聘享，皆因君聘享同时同宫，故略之也。 \\n 　 \\n 执贿币以告，曰：“某君使某子贿。”授宰。某子，若言高子、国子。凡使者所当以告君者，上介取以授之，贿币在外也。 \\n  \\n [疏]“执贿”至“授宰”。○注“某子”至“外也”。○释曰：此贿币者，即上文贿用束纺是也。云“某子，若言高子、国子”者，案闵公二年冬《经》书“齐高子来盟”，僖三十三年《经》书“齐国归父来聘”，《左传》曰“国子为政，齐犹有礼”者是也。云“凡使者所当以告君者，上介取以授之”者，以上受上介璋，是上介授宾，明其馀皆上介取以授之。云“贿币在外”者，以其上文云“礼於君者不陈”，此贿币即是礼於君前，明在外也。 \\n 　 \\n 礼玉亦如之。亦执束帛加璧也。告曰：“某君使某子礼。”宰受之，士随，自后左士介，受乘皮如初。上介出取玉束帛，士介从取皮也。 \\n  \\n [疏]“礼玉亦如之”。○注“亦执”至“皮也”。○释曰：此即上云“礼玉束帛乘皮”，郑注云：“礼，礼聘君也，所以报享也。”云“亦执束帛加璧也”者，言“亦”，亦上文行享时束帛加璧者也。云“宰受之，士随，自后左士介，受乘皮”者，此约初行享之时，公侧授宰币，士受皮皆自后右客，今执享皮币玉，宰受之可知。言宰受之士随，自后随宰，自后谓自士介后，其在东上者，不须云自后。其馀三人皆后，乃得左之。必左士介者，取向东藏之便故也。云“上介出取玉束帛，士介从取皮也”者，此亦初享之时，宾奉束帛加璧，是上介取以授宾，明士介从取皮可知。 \\n 　 \\n 执礼币，以尽言赐礼。礼币，主国君初礼宾之币也。以尽言赐礼，谓自此至於赠。 \\n  \\n [疏]注“礼币”至“於赠”。○释曰：云“礼币，主国君初礼宾之币也”者，谓从郊劳已后，至於赠贿，八度礼宾，皆有币，是自郊劳为初也。云“以尽言赐礼，谓自此至於赠”者，此则郊劳也。 \\n 　 \\n 公曰：“然，而不善乎？”善其能使於四方。而犹女也。 \\n 授上介币，再拜稽首。公答再拜。授上介币，当拜公言也。不授宰者，当复陈之。 \\n  \\n [疏]“授上”至“再拜”。○注“授上”至“陈之”。○释曰：云“不授宰者，当复陈之”者，此币皆先陈之，今宾执以告君，宾释辞，君曰勤劳使於四方。故授上介币，当拜答君，言此币不授与宰者，当复陈之於本处。此币入於己者，故不授宰也。上贿币礼君者，反命讫，皆授宰，故以此决之。 \\n 　 \\n 私币不告。亦略卑也。君劳之，再拜稽首。君答再拜。劳之以道路勤苦。 \\n  \\n 若有献，则曰：“某君之赐也。言此物某君之所赐予为惠者也。其所献虽珍异，不言某为彼君服御物，谦也。其大夫出，反必献，忠孝也。 \\n  \\n [疏]“若有”至“赐也”。○注“言此”至“孝也”。○释曰：此献物谓入宾者，故下记云：“既觌，宾若私献，奉献将命。”注云：“时有珍异之物，或宾奉之，犹以君命致之。”则是宾亦言有私献於彼君，则彼君亦有私献报宾，则此献者也。云“大夫出，反必献，忠孝也”者，案下《曲礼》云：“大夫私行，出疆必请，反必有献。”彼私行出疆，反必有献，此以公聘出疆，反亦有献，故云大夫出，反必献。此以入己之物献於君者，忠孝也。事君言忠，事父言孝，此献君忠也，而兼言孝者，忠臣出孝子之门，故连言孝也。 \\n 　 \\n 君其以赐乎？”不必其当君也。献不拜者，为君之答已也。 \\n [疏]“君其以赐乎”。○注“不必”至“己也”。○释曰：言君其以赐乎者，大夫所献之物，谦不必当君所须此物，君其以赐臣下乎？言乎者，或当君意，或不当君意，故言“乎”以疑之。云“献不拜者，为君之答己也”者，士拜国君，国君不拜，士贱故也。大夫拜国君，国君即答拜，大夫尊故也。故云不拜者，为君之答己拜。若然，自反命以来，尽於赐礼之等，或拜或不拜，无答己之嫌。独此不拜，为君之答己者。自此以前，皆是彼国报君之物，宾直告事而已，君受之而无言，故宾不拜君。有言及己者，乃拜之，拜君言也。此献是彼国君赐於己，理须拜送，是以《玉藻》云：“凡献於君，大夫使宰，士亲，皆再拜稽首送之。”又《郊特牲》云：“大夫有献弗亲，不面拜，为君之答己。”亦此类。故郑云献不拜者，为君之答己。若然，《玉藻》不亲，此亲者，此因反命，故亲献也。 \\n 　 \\n 上介徒以公赐告，如上宾之礼。徒谓空手，不执其币。 \\n 君劳之，再拜稽首。君答拜。劳士介亦如之。士介四人，旅答壹拜，又贱也。 \\n  \\n [疏]注“士介”至“贱也”。○释曰：郑知旅答士介共一拜者，君劳上介，上介再拜稽首，君答拜，不言再拜，则君答上介一拜矣。劳士亦如之。不言“皆”，则总答一拜矣。劳宾，君答再拜，劳上介，君答一拜，对宾再拜，已是贱矣。今此士介四人，共答一拜，故云“又贱也”。此一拜答臣下，则《周礼·大祝》辨九拜，“七曰奇拜”是也。是以彼注云：一拜，答臣下也。案《曲礼》云“君於士不答拜”，此君答拜士者，以其新行反命，君劳苦之，故答拜异於常也。 \\n 　 \\n 君使宰赐使者币，使者再拜稽首。以所陈币赐之也。礼，臣子，人赐之而必献之君父，不敢自私服也。君父因以予之，则拜受之，如更受赐也。既拜，宰以上币授之。 \\n  \\n [疏]“君使”至“稽首”。○注“以所”至“授之”。○释曰：云“礼，臣子，人赐之而必献之君父，不敢自私服也。君父因以予之，则拜受之，如更受赐也”者，案《内则》云：“妇或赐之衣服，则受而献诸舅姑，舅姑受之则喜，若反赐之则辞，不得命，如更受赐。”臣子於君父亦然，言此者，证此经君使宰以所献之物反赐使者，使者辞不得命，再拜稽首受之，如更受赐。云“既拜，宰即以上币授之”者，以其上文云执礼币，授上介者，是执上币，不执下币，明知宰所执授之者是上币可知。 \\n 　 \\n 赐介，介皆再拜稽首。士介之币，皆载以造朝，不陈之耳。与上介同受赐命，俱拜。既拜，宰亦以上币授上介。 \\n  \\n 乃退。君揖入，皆出去。 \\n [疏]“乃退”。○注“君揖入皆出去”。○释曰：知“君揖入，皆出去”者，初宾将行，君前受命讫，君揖入，揖宾介出，故知此君退者，亦反命讫，宾介出可知。 \\n 　 \\n 介皆送至于使者之门，将行，俟于门，反又送于门，与尊长出入之礼也。 \\n  \\n [疏]“介皆”至“之门”。○注“将行”至“礼也”。○释曰：云“将行，俟於门”，是出之礼，初行之时，介皆至宾门，俟宾同行。今行反，又送至于门，是入之礼，故云“与尊长出入之礼”。 \\n 　 \\n 乃退揖。揖别也。 \\n 使者拜其辱。随谢之也，再拜上介，三拜士介。 \\n [疏]注“再拜上介三拜士介”。○释曰：上介是大夫，与己同类，故知再拜。士卑，与己异类，各一拜，故言三拜士介。 \\n 　 \\n 释币于门。门，大门也。主于闑，布席于闑西阈外，东面，设洗于门外东方，其馀如初于祢时。出于行，入于门，不两告，告所先见也。 \\n  \\n [疏]“释币于门”。○注“门大”至“见也”。○释曰：自此尽“亦如之”，论宾上介使还礼门神及奠于祢之事。知“门是大门”者，以其从外来，先至大门，即礼门神，故知门是大门也。案《特牲》筮时云“席於门中，闑西阈外”，故知此亦席于闑西阈外。知“东面”者，神居东面为正故也。云“设洗于门外东方”者，以其庙在学，设洗皆云“洗当东荣”，故在门外，亦在东方也。云“其馀如初于祢时”者，初出亦释币於行，不如之者，以其初出於庙，礼文具设于行，其文略，故此云如祢时也。言如者，谓释币於祝，先入己下，埋于西阶东是也。云“出于行，入于门，不两告，告所以先见也”者，出时自庙出，先见行，即告行，入时先见门，故告门。出入皆告一，故云不两告也。 \\n 　 \\n 乃至于祢，筵几于室，荐脯醢。告反也。荐，进也。 \\n [疏]“乃至”至“脯醢”。○注“告反也荐进也”。○释曰：云“筵几于室”者，还以《特牲》、《少牢》司宫设席于奥东面，右几，但无牲牢，进脯醢而已，以告祭非常故也。 \\n 　 \\n 觞酒陈。主人酌进奠，一献也。言陈者，将复有次也。先荐后酌，祭礼也。行释币，反释奠，略出谨入也。 \\n  \\n [疏]“觞酒陈”。○注“主人”至“入也”。○释曰：云“言陈者，将复有次也”者，但云主人一献当言奠，今不言奠而言陈者，以其下仍有室老及士献，以备三献，故言陈。陈有次第之言，以其三时次第皆列于坐者也。云“先荐后酌，祭礼也”者，以其《特牲》、《少牢》皆先荐馔，乃后献奠于鉶南，此与彼同，故云先荐后酌祭礼也。云“行释币，反释奠，略出谨入也”者，必略出谨入者，出时以祷祈，入时以祠报，故不同也。 \\n 　 \\n 席于阼，为酢主人也。酢主人者，祝取爵酌，不酢於室，异於祭。 \\n  \\n [疏]“席于阼”。○注“为酢”至“於祭”。○释曰：郑知“祝取爵酌”者，案《特牲》、《少牢》尸酢主人，祝取爵，以酢主人。但此无尸为异也。不酢於室异於祭者，此决《特牲》、《少牢》皆於室内，尸东西面受酢，此乃於外行来告反，故在阼不在室，知与正祭异也。又於正祭时有尸，尸饮卒爵，以尸爵酢主人。此吉祭无尸，爵兼奠，故别取爵以酢主人，亦异也。 \\n 　 \\n 荐脯醢，成酢礼也。 \\n [疏]“荐脯醢”。○注“成酢礼也”。○释曰：此奠谓若《特牲》、《少牢》主人受酢时，皆席于户内，有荐俎，此虽无俎，亦荐脯醢于主人之前，以成酢礼也。 \\n 　 \\n 三献。室老亚献，士三献也。每献奠，辄取爵酌主人，自酢也。 \\n [疏]“三献”。○注“室老”至“酢也”。○释曰：郑注《丧服》云：室老，家相、士、邑宰。知无主妇而取士者，以其自外来，主於告，反即释奠於祢庙，故知主妇不与而取士。备三献，必知有室老与士者，以其前大夫致饔饩於宾时，使老牵牛以致之，郑注云：皆大夫之贵臣。故知此亦贵臣为献也。云“每献奠，辄取爵酌”者，此通三献皆献奠讫，别取爵自酢，故云辄取爵酌也。别云“主人自酢”者，对正祭有尸，三献皆献尸讫，尸酢主人，主妇宾长。今此无尸，皆自酢，独云主人者，主人为首正，故举前以包后。 \\n 　 \\n 一人举爵，三献礼成，更起酒也。主人奠之，未举也。 \\n [疏]“一人举爵”。○注“三献”至“举也”。○释曰：云“三献礼成”者，大夫士家祭三献，《特牲》、《少牢》礼是也。云“更起酒”者，此欲献酬，从者不得酌神之尊，是以《特牲》行酬时，设尊两壶於阼阶东，西方亦如之。郑注云：“谓酬宾及兄弟。”则此亦当然，故知别取酒也。云“主人奠之，未举”者，以其下文云“献从者”，乃云“行酬”，似《乡饮酒》、《乡射》一人举觯，未举，待献介众宾后乃行酬，亦然也。 \\n 　 \\n 献从者，从者，家臣从行者也。主人献之，劳之也。皆升饮酒於西阶上，不使人献之，辟国君也。 \\n  \\n [疏]“献从者”。○注“从者”至“君也”。○释曰：知升饮於上者，案《特牲礼》献众宾及兄弟之等，皆升饮於西阶上，故此献从者，亦於阶上可知。云“不使人献之，避国君”者，若正祭，虽国君亦自献，故《祭统》云“尸饮五，君洗玉爵献卿；尸饮七，君洗瑶爵献大夫”之等。若然，则告祭非常，今献从者，从燕法。案《燕礼》使宰夫为献主，是国君不亲献，此大夫亲献，故云避国君也。 \\n 　 \\n 行酬，乃出。主人举奠酬从者，下辩，室老亦与焉也。 \\n [疏]注“室老亦与”。○释曰：知者，案《燕礼》使者劳者，在者亦与，故知此室老亦与。不言士者，文不具，亦与可知。 \\n 　 \\n 上介至，亦如之。 \\n 聘遭丧，入竟，则遂也。遭丧，主国君薨也。入竟则遂，国君以国为体，士既请事，已入竟矣。关人未告，则反。 \\n  \\n [疏]“聘遭丧入竟则遂也”。○注“遭丧”至“则反”。○释曰：自此尽“卒殡乃归”，上陈告行聘之事，此以下论或遭主国君丧，或聘君薨於后，或使者与介身卒。安不忘危，故见此非常之事。从此尽“练冠以受”，论主国君或夫人薨，或世子死，行变礼之事。云“以国为体”者，谓《公羊传》宋人执郑祭仲，使之逐忽而立突仲，以逐忽则国存，不逐则国灭，故逐忽而立突，是以国为体。但聘君主以聘国，故君虽薨而遂入，关人未告则反者，聘使至关，乃谒关人，关人入告君，君知乃使士请事。已入关，自然入矣，若关人未告君，君不知，使者又未入闻，主国君死，理当反矣。 \\n 　 \\n 不郊劳，子未君也。 \\n [疏]“不郊劳”。○注“子未君也”。○释曰：案文公八年，天王崩。九年，毛伯来求金，《公羊传》曰：“何以不称使？当丧未君也。逾年矣，何以谓之未君？即位矣而未称王也。未称王何以知其即位？以诸侯逾年即位，亦知天子之逾年即位也。以天子三年然后称王，亦知诸侯於其封内三年称子。”若然，云“子未君”，《公羊传》文。但彼据逾年即位后，此据新遭父丧，引之者，以其同是子未君故也。 \\n 　 \\n 不筵几，致命不於庙，就尸柩於殡宫，又不神之。 \\n [疏]“不筵几”。○注“致命”至“神之”。○释曰：“不筵几，致命不於庙”，决正聘设几筵也。“就尸柩於殡宫”者，国君虽以国为体，主聘其国，但聘亦为两君相好，今君薨，当就尸柩，故不就祖庙也。云“又不神之”者，以其鬼神所在曰庙，则殡宫亦得为庙，则设几筵亦可矣。但始死，不忍异於生，不神之，故於殡傍无几筵也。《曾子问》云“君薨世子生”，告殡殡东有几筵者，郑云：“明继体也。”然则寻常则殡东不设几筵，当在室内矣。 \\n 　 \\n 不礼宾。丧降事也。 \\n [疏]“不礼宾”。○注“丧降事也”。○释曰：云“不礼”者，谓既行聘享讫，不以醴酒礼宾也。 \\n 　 \\n 主人毕归礼，宾所饮食不可废也。礼，谓饔饩飨食。 \\n [疏]“主人毕归礼”。○注“宾所”至“飨食”。○释曰：知归礼中兼有飨食者，主人有故，虽飨食，亦有生致法，故主人亦归之。且下文云“宾唯饔饩之受”，明本并飨食，亦归宾，乃就中受饔饩。若本不归飨食，空归饔饩何顿云饔饩之受，明其时并致飨食也。 \\n 　 \\n 宾唯饔饩之受。受正不受加也。 \\n [疏]“宾唯饔饩之受”。○注“受正不受加也”。○释曰：饔饩大礼是其正，自飨食之等是其加也。 \\n 　 \\n 不贿，不礼玉，不赠。丧杀礼，为之不备。 \\n [疏]“不贿不礼玉不赠”。○注“丧杀礼为之不备”。○释曰：云“不贿”者，皆据上文谓不以束纺。“不礼玉”者，谓不以束帛、乘皮以报享。“不赠”者，宾出至郊，不以物赠之也。 \\n 　 \\n 遭夫人、世子之丧，君不受，使大夫受于庙，其他如遭君丧。夫人、世子死，君为丧主，使大夫受聘礼，不以凶接吉也。其他，谓礼所降。 \\n  \\n [疏]“遭夫”至“君丧”。○注“夫人”至“所降”。○释曰：云“夫人、世子死，君为丧主”者，案《礼记·服问》云“君所主，夫人、妻、大子適妇”，郑注云：“言妻，见大夫以下，亦为此三人为丧主也。”故云君为丧主。既为丧主，是以使大夫受聘礼，不以凶接吉也。云“其他，谓礼所降”者，谓“不礼以下，不赠以上”，皆阙之。 \\n 　 \\n 遭丧，将命于大夫，主人长衣练冠以受。遭丧，谓主国君薨，夫人、世子死也。此三者，皆大夫摄主人。长衣，素纯布衣也。去衰易冠，不以纯凶接纯吉也。吉时在里为中衣，中衣、长衣，继皆掩尺，表之曰深衣，纯袂寸半耳。君丧不言使大夫受，子未君，无使臣义也。 \\n  \\n [疏]“遭丧”至“以受”。○注“遭丧”至“义也”。○释曰：此经总说上三人死，主君不得受命，故使将命於大夫，主人即大夫，故郑云“此三者，皆大夫摄主人”也。云“长衣，素纯布衣”者，此长衣则与深衣同布，但袖长素纯为异，故云长衣素纯布衣也。此长衣之缘以素为之，故云素纯也。去衰易冠者，谓脱去斩衰之服，而著长衣，脱去六升、九升之冠，而著练冠，故云“去衰易冠”也。云“不以纯凶接纯吉”者，《聘礼》是纯吉礼，为君三升衰裳六升冠，为夫人、世子，六升衰裳九升冠，是纯凶礼。麻绖与屦不易，直去衰易冠而已，故云不以纯凶接纯吉。云“吉时在里为中衣，中衣、长衣，继皆掩尺，表之曰深衣，纯袂寸半耳”，郑言此者，欲广解长衣、中衣、深衣三者之义。此三者之衣，皆用朝服十五升布，六幅分为十二幅而连衣裳，袖与纯缘则异，故云吉时在里为中衣。中衣与长衣继皆掩尺者，案《玉藻》云“长中继掩尺”，郑注云：“其为长衣、中衣，则继袂掩一尺。”此郑云吉时之服纯袂寸半者，纯为衣裳之侧，袂为口缘，皆寸，半表里共三寸。案《深衣目录》云：“深衣，连衣裳而纯以彩。”纯素曰长衣，有表则谓之中衣。以此言之，则长衣、中衣皆用素纯。云“君丧不使大夫受，子未君，无使臣义也”者，其疏见於上。若然，臣为君斩，为夫人、世子期，轻重不同。今受邻国之聘礼，同用长衣练冠者，但接邻国者，礼不可以纯凶，故权制此服，略为一节耳。向来所释，皆是君主始薨。假令君薨逾年，嗣子即位，邻国朝聘，以吉礼受之於庙，故成十七年《经》书“邾子玃且卒”，十八年“邾宣公来朝”，《传》云“即位而来见”，逾年可以朝他国，他国来朝亦得以吉礼受之於庙矣。虽逾年而未葬，则不得朝人。人来朝已，亦使人受之於庙。於夫人、世子亦然，以其本为死者，来故也。 \\n 　 \\n 聘，君若薨于后，入竟则遂。既接於主国君也。 \\n [疏]“聘君”至“则遂”。○注“既接於主国君也”。○释曰：自此尽“唯稍受之”，论聘者遭已君之丧，行非常之礼事。云“接於主国”者，谓谒关人，关人告君，君使士请事，是接於主国矣。故“入境则遂”也。 \\n 　 \\n 赴者未至，则哭于巷，衰于馆。未至，谓赴告主国君者也。哭于巷者，哭于巷门，未可为位也。衰于馆，未可以凶服出见人。其聘享之事，自若吉也。今文赴作计。 \\n  \\n [疏]“赴者”至“于馆”。○注“未至”至“作计”。○释曰：“未至，谓赴告主国君者也”，以其本国遭丧，赴者有两使，一使告聘者，一使告主国。云“未可为位”者，以其赴主国之使未至，是以未可为位，受人吊礼。云“衰于馆未可以凶服出见人”者，对下经“赴者至，则衰而出”。云“其聘享之事，自若吉”者，下云受饔饩之礼，故知先行聘享，乃后受礼，以其主国未得赴告，故自若吉也。 \\n 　 \\n 受礼，受饔饩也。 \\n [疏]“受礼”。○注“受饔饩也”。○释曰：上文遭主国之丧，宾唯饔饩之受，受礼亦饔饩之礼。 \\n 　 \\n 不受飨食。亦不受加。 \\n [疏]“不受飨食”。○注“亦不受加”。○释曰：上文遭主国之丧，云“唯饔饩之受”，注云：“受正不受加也。”加，即此飨食也，故此云“亦不受加”也。 \\n 　 \\n 赴者至，则衰而出，礼为邻国阙，於是可以凶服将事也。 \\n [疏]“赴者”至“而出”。○注“礼为”至“事也”。○释曰：云“礼为邻国阙”者，案襄二十三年，《春秋左氏传》云：“杞孝公卒，晋悼夫人丧之，平公不彻乐，非礼也。礼，为邻国阙。”服注云：“邻国尚为之阙乐，况舅甥之亲乎？”若然，赴者至，主国君使者衰而出，则主国可以阙乐。云“於是可以凶服将事”者，谓主人所归礼，则宾可以凶服受之，其正行聘享，则著吉服矣。故《杂记》云“执玉不麻”是也。 \\n 　 \\n 唯稍受之。稍，禀食也。 \\n [疏]“唯稍受之”。○注“稍禀食也”。○释曰：礼，君行师从，卿行旅从。从者既多，不可阙於稍食。案《周礼》每云“稍事”，皆谓米禀以其稍稍给之，故谓米禀为稍。 \\n 　 \\n 归，执圭复命于殡，升自西阶，不升堂。复命于殡者，臣子之於君父，存亡同。 \\n  \\n [疏]“归执”至“升堂”。○注“复命”至“亡同”。○释曰：自此尽“即位踊”，论使者丧，还执圭还国复命之事。云“臣子之於君父，存亡同”者，案《礼记》奔父母之丧，升自西阶。此复命於殡，亦升自西阶法。生时出必告，反必面，故云臣子於君父存亡同也。 \\n 　 \\n 子即位，不哭。将有告请之事，宜清净也。不言世子者，君薨也。诸臣待之，亦皆如朝夕哭位。 \\n  \\n [疏]“子即位不哭”。○注“将有”至“哭位”。○释曰：云“不言世子者，君薨也”者，案《公羊传》：“君存称世子，君薨称子某，既葬称子，逾年称君。”案上文称世子，此文单称子，是知其君薨，故君不称某，而与此既葬同号者，以其既不得称世子，略云子而已。故不言某，其实正法称子某，是以《杂记》在殡待邻国之使皆称某。云“诸臣待之，亦皆如朝夕哭位”者，但臣子一列，上下文唯言子，不言群臣，与子同。知如朝夕哭位者，案《奔丧》云：奔父之丧在家者，待之皆如朝夕哭位，故知此亦然。 \\n 　 \\n 辩复命，如聘。自陈币至于上介，以公赐告，无劳。 \\n [疏]“辩复命如聘”。○注“自陈”至“无劳”。○释曰：言“辩复命如聘”者，上文君存时，使者复命，自陈公币已下，至赐告之等，今复命於殡所，亦尽陈之，故言“辩”。知“无劳”者，劳主君出命，今君薨，不可代君出命，故知无劳也。 \\n 　 \\n 子臣皆哭。使者既复命，子与群臣皆哭。 \\n [疏]“子臣皆哭”。○注“使者”至“皆哭”。○释曰：此据子在位哭，亦兼群臣，故郑云“子与群臣皆哭”。 \\n 　 \\n 与介入，北乡哭。北乡哭，新至别於朝夕。 \\n [疏]“与介入北乡哭”。○注“北乡”至“朝夕”。○释曰：使者升阶复命讫，不见出文，而言与介入者，以其复命之时，介在币南，北面，去殡远，复命讫，除去币，宾更与介前入近殡，北乡哭，乡内为入，故云“与介入，北乡哭”也。云“北乡哭，新至别於朝夕”者，朝夕哭位在阼阶下，西面，今於殡前北乡，故云别於朝夕也。 \\n 　 \\n 出，袒括发。悲哀变於外，臣也。 \\n [疏]“出袒括发”。○注“悲哀变於外臣也”。○释曰：案《奔丧》云“至於家，入门左，升自西阶”，东面哭，括发袒於殡东，是於内者，子故也。此使者出门，袒括发，变於外者，臣故也。 \\n 　 \\n 入门右，即位踊。从臣位，自哭至踊，如奔丧礼。 \\n [疏]“入门右即位踊”。○注“从臣”至“丧礼”。○释曰：案《奔丧》云：袒括发於西阶，东即位，踊，袭、绖於序东。此门外袒括发，入门右，即位踊，亦当袭绖於序东，故郑云“自哭至踊，如奔丧礼”也。 \\n 　 \\n 若有私丧，则哭于馆，衰而居，不飨食。私丧，谓其父母也。哭于馆，衰而居，不敢以私丧自闻于主国，凶服干君之吉使。《春秋传》曰：“大夫以君命出，闻丧，徐行而不反。” \\n  \\n [疏]“若有”至“飨食”。○注“私丧”至“不反”。○释曰：自此尽“从之”，论使者有父母之丧行变礼之事。云“不敢以私丧自闻于主国”者，解“哭于馆”。又云“凶服干君之吉使”者，亦取不敢解之。言“衰而居”，谓服衰居馆行聘享，即皮弁吉服，故不敢凶服干君之吉使也。引《春秋传》者，案宣八年《经》书：“夏六月，公子遂如齐，至黄乃复。”《公羊传》云：“其言至黄乃复何？有疾也。何言乎有疾乃复？讥。何讥尔？大夫以君命出，闻丧徐行而不反。”何氏注：“闻大丧而不反，重君命也。徐行者，为君当使人追代之，以丧喻疾者，丧犹不还，而况疾乎？”是也。以此言之，使虽未出国境，闻父母之丧，遂行，不敢以私废王事，君使人代之可也。以此言之，明至彼所使之国，虽闻父母之丧，不反可知，是以哭于馆衰而居。 \\n 　 \\n 归，使众介先，衰而从之。己有齐斩之服，不忍显然趋於往来，其在道路，使介居前，归又请反命，己犹徐行随之。君纳之，乃朝服，既反命，出公门，释服，哭而归。其佗如奔丧之礼。吉时道路深衣。 \\n  \\n [疏]“归使”至“从之”。○注“己有”至“深衣”。○释曰：云“己有齐斩之服”者，以其私丧之内，有为父斩为母齐衰，故齐斩并言之也。云“不忍显然趋於往来”者，解经并“使众介先衰而从之”意。经云归，据反国时兼云往者。郑意去时闻父母之丧，不敢即反，亦使众介先，衰而从之，故往来并言。云“在道路，使介居前”者，谓去向彼国时。云“归又请反命，己犹徐行随之”者，此谓还国至近郊，使人请反命，君许入，犹使介居前，徐行於后，随介至国也。云“君纳之，乃朝服”者，以其行聘之时，犹不以凶服干君之吉使，而服吉服，知此反命时，亦不以凶服于君之吉使，而服朝服，如吉时反命矣。云“出公门，释服，哭而归”者，案《杂记》云：“大夫士将与祭於公，既视濯而父母死，则犹是与祭也。次於异宫，既祭，释服出公门外，哭而归。”亦云“其它如奔丧之礼”，明此亦出公门，释朝服而归。但彼祭服不可著出，故门内释服。此朝服可以著，出门乃释服为异也。云“其他如奔丧之礼”者，案《奔丧》云：“至於家，入门左，升自西阶，殡东西面坐，哭尽哀，括发，袒，降堂东即位，西乡哭，成踊，袭、绖于序东，绞带，反位拜宾，成踊，送宾，反位。有宾后至者，则拜之成踊，送宾皆如初，众主人、兄弟皆出门，出门哭止阖门，相者告就次，於又哭。括发，袒，成踊。於三哭，犹括发，袒，成踊。三日成服，拜宾送宾皆如初。云“吉时道路深衣”者，以其朝服之下，唯有深衣，庶人之常服。既以朝服反命，出门去朝服，还服吉时，深衣三日，成服乃去之。 \\n 　"}
{"章节": "卷二十四 聘礼第八", "正文": "卷二十四聘礼第八 \\n  \\n  \\n 　 \\n 　 \\n 宾入竟而死，遂也。主人为之具，而殡。具，谓始死至殡所当用。 \\n  \\n [疏]“宾入”至“而殡”。○注“具谓”至“当用”。○释曰：自此尽“卒殡乃归”，论宾介死之事。云“宾入境而死，遂也”者，若未入境即反来。云“主人为之具而殡”者，谓从始死至殡所当用者，主人皆供之。郑云“具，谓始死至殡所当用”，直云至殡所当用，明不殡於馆，取其至殡节，主人供丧具，以其大敛讫即殡，故连言殡。故下文“归介复命”之时，柩止门外，明敛於棺而已。 \\n 　 \\n 介摄其命。为致聘享之礼也。初时，上介接闻命。 \\n [疏]“介摄其命”。○注“为致”至“闻命”。○释曰：云“初时，上介接闻命”者，郑解介得代宾致命之意，以其命出於君。初，宾受命於君之时，宾介同北面，上介接闻君命矣，以是今宾死，得摄其命。 \\n 　 \\n 君吊，介为主人。虽有臣子亲因，犹不为主人，以介与宾并命於君，尊也。 \\n  \\n [疏]“君吊介为主人”。○注“虽有”至“尊也”。○释曰：古者宾聘，家臣適子皆从行，是以延陵季子聘於齐，其子死葬於嬴搏之閒。故郑云“虽有臣子亲因，犹不为主人”，以其介尊故也。 \\n 　 \\n 主人归礼币，必以用。当中奠赠诸丧具之用，不必如宾礼。 \\n [疏]“主人”至“以用”。○注“当中”至“宾礼”。○释曰：宾既死，主人所归礼与币，必以当丧者之用。云“当中奠赠”者，解经中小敛、大敛之用。云“当中奠赠，诸丧具之用”者，具谓袭与小敛、大敛，解经“币”，云“不必如宾礼”者，不必如致飧饔之礼，束纺、皮帛之类，不堪丧者之用故也。 \\n 　 \\n 介受宾礼，无辞也。介受主国宾己之礼，无所辞也。以其当陈之以反命也。有宾丧，嫌其辞之。 \\n  \\n [疏]“介受宾礼无辞也”。○注“介受”至“辞之”。○释曰：云“介受主国宾己之礼”者，谓公币、私币之属，故郑云“当陈之以反命也”。言“无辞”者，虽无三辞，以其殡受饔饩之时礼辞，受食三辞，明介亦有礼辞。云“无所辞也”者，以有宾丧，嫌介有三辞，故云介受宾礼无辞也。 \\n 　 \\n 不飨食。 \\n [疏]“不飨食”。○释曰：案上遭君丧，受饔饩不受飨食。郑云“受正不受加”，此云“不飨食”，介不就君受飨食，明受饔饩正礼也。 \\n 　 \\n 归，介复命，柩止于门外。门外，大门外也。必以柩造朝，达其忠心。 \\n  \\n [疏]“归介”至“门外”。○注“门外”至“忠心”。○释曰：知“门外，是大门外”者，国君有三门：皋、应、路；又有三朝：内朝在路寝庭，正朝在路门外，应门外无朝，外朝当在皋门外。经直云“止於门外”，无入门之言，明知止於大门外，外朝之上。是以上宾拜赐，皆云“於门外”，亦在外朝矣。故郑云“必以柩造朝，达其忠心”也。 \\n 　 \\n 介卒复命，出，奉柩送之。君吊，卒殡。卒殡，成节乃去。 \\n [疏]“介卒”至“卒殡”。○注“卒殡成节乃去”。○释曰：当介复命之时，宾之尸柩在外朝，上介卒复命，谓复命讫，出君大门，奉宾之柩，送至宾之家。尸柩入殡於两楹之閒，君往就吊。“卒殡”者，谓殡讫，殡是丧之大节。故云“卒殡，成节乃”去，谓君与大夫尽去。 \\n 　 \\n 若大夫介卒，亦如之。不言上介者，小聘，上介，士也。 \\n [疏]“若大”至“如之”。○注“不言”至“士也”。○释曰：云“不言上介者，小聘，上介，士也”者，案经大夫介卒，据大聘上介是大夫而言。今郑以经不言上介，则大夫介卒，中兼有聘使大夫，其卒亦如之。故郑云不言上介小聘上介士也，欲兼见小聘之法也。若小聘，上介、末介皆士，则入下文“士介死”中，以其下文更不见小聘宾介死法，故此兼言之也。 \\n 　 \\n 士介死，为之棺敛之，不具佗衣物也，自以时服也。 \\n [疏]注“不具”至“服也”。○释曰：以其士介卑，其礼降於宾与上介，非直具棺，他衣物亦具之。此士介直具棺，不具他物也。其士介从者，自用时服敛之。 \\n 　 \\n 君不吊焉。主国君使人吊，不亲往。 \\n [疏]“君不吊焉”。○注“主国”至“亲往”。○释曰：云“主国君使人吊，不亲往”者，对上经宾死，“君吊，介为主人”。此士，云“不吊”者，明不亲吊，使人吊之可知也。 \\n 　 \\n 若宾死，未将命，则既敛于棺，造于朝，介将命。未将命，谓俟閒之后也。以柩造朝，以已至朝，志在达君命。 \\n  \\n [疏]“若宾”至“将命”。○注“未将”至“君命”。○释曰：前云“宾入境而死”，谓在路死，未至国。此经更说宾至朝俟閒之后，使大夫致馆，未行聘享，而宾在馆死之事，故郑云“俟閒之后”。是以郑云“以柩造朝”，以其既至朝，志在达君命，则知上国外死，不以柩造朝可知。 \\n 　 \\n 若介死，归复命，唯上介造于朝。若介死，虽士介，宾既复命，往，卒殡乃归。往，谓送柩。 \\n  \\n 小聘曰问。不享，有献，不及夫人。主人不筵几，不礼。面不升，不郊劳。记贬於聘，所以为小也。献，私献也。面犹觌也。 \\n  \\n [疏]“小聘”至“郊劳”。○注“记贬”至“觌也”。○释曰：自此尽“三介”，论侯伯行小聘之事。云“不享”者，谓不以束帛加璧，献国所有。云“不礼”者，聘讫，不以齐酒礼宾。“面不升”者，谓私觌庭中受之，不升堂，此对大聘升堂受。若然，不言私觌而言面者，对大聘言觌，故辟之而言面也。 \\n 　 \\n 其礼，如为介，三介。如为介，如为大聘上介。 \\n [疏]“其礼”至“三介”。○注“如为”至“上介”。○释曰：云“其礼如为介”者，谓特问使大夫得主国之礼多少，如大聘卿。此大夫为上介之时，即上文介之礼，飧饔饩及食燕之等。三介者，大夫降於卿二等故也。举此侯伯之小聘，则公之臣，子男之臣，小聘礼数，其义可知也。 \\n 　 \\n 记。久无事，则聘焉。事，谓盟会之属。 \\n [疏]“记久”至“聘焉”。○注“事谓盟会之属”。○释曰：此云“久无事，则聘焉”者，则《周礼》殷聘也。是以《周礼·大行人》云：“凡诸侯之邦交，岁相问也，殷相聘也，世相朝也。”注云：“小聘曰问。殷，中也。久无事，又於殷朝者，及而相聘也。”云“事，谓盟会之属”者，案《春秋》有事而会，不协而盟。是以《春秋》有会而不盟，盟必因会，若有盟会相见，故云久无事则聘焉。 \\n 　 \\n 若有故，则卒聘。束帛加书将命，百名以上书於策，不及百名书於方。故，谓灾患及时事相告请也。将犹致也。名，书文也，今谓之字。策，简也。方，板也。 \\n  \\n [疏]“若有”至“於方”。○注“故谓”至“板也”。○释曰：云“故，谓灾患及时相告请”者，此即上经云“若有言”一也。言灾患，上注引《春秋》臧孙辰告籴于齐、公子遂如楚乞师。此云“及时事”者，即上注引《春秋》晋侯使韩穿来言汶阳之田是也。云“名，书文，今谓之字”者，郑注《论语》亦云：“古者曰名，今世曰字。”许氏《说文》亦然。言此者，欲见经云“名”，名者即今之文字也。云“策，简方。板也”者，简谓据一片而言，策是编连之称，是以《左传》云南史氏“执简以往”，是简者未编之称。此经云“百名以上书之於策”，是其众简相连之名。郑作《论语序》云：“《易》、《诗》、《书》、《礼》、《乐》、《春秋》，策皆尺二寸，《孝经》谦，半之，《论语》八寸策者，三分居一，又谦焉。”是其策之长短。郑注《尚书》：“三十字，一简之文。”服虔注《左氏》云：“古文篆书，一简八分字。”是一简容字多少者。云“方，板”者，以其百名以下书之於方，若今之祝板，不假连编之策。一板书尽，故言方板也。 \\n 　 \\n 主人使人与客读诸门外。受其意，既聘享，宾出而读之。读之不於内者，人稠处严，不得审悉。主人，主国君也。人，内史也。书必玺之。 \\n  \\n [疏]“主人”至“门外”。○注“受其”至“玺之”。○释曰：云“既聘享，宾出而读之”者，上经云：“若有言，则以束帛如享礼。”文承聘享之后，故知此读诸门外，故云既聘享也。郑知人是内史者，案《内史职》云：“凡四方之事书，内史读之。”此云“使人与客读诸门外”者，亦是四方事书，故知人是内史也。知书必玺之者，案襄二十九年《左传》云：公如楚，“还，及方城，季武子取卞，使公冶问，玺书追而与之”。故知此书亦玺之也。 \\n 　 \\n 客将归，使大夫以其束帛反命于馆。为书报也。 \\n [疏]“客将”至“于馆”。○注“为书报”也。○释曰：此为书报上有故之事，彼以束帛加书将命，此亦以束帛加书反命于馆。 \\n 　 \\n 明日君馆之。既报，馆之，书问尚疾也。 \\n [疏]“明日君馆之”。○注“既报”至“疾也”。○释曰：为昨日为书报之，今日君始就馆送客者，书问之道尚疾故也。必须尚疾者，以其所报告请，多是密事，是以郑云“既报，馆之，书问尚疾也”。 \\n 　 \\n 既受行，出，遂见宰，问几月之资。资，行用也。古者君臣谋密草创，未知所之远近，问行用，当知多少而已。古文资作赍。 \\n  \\n [疏]“既受”至“之资”。○注“资行”至“作赍”。○释曰：使者受命於君，但知出聘，不知远近，故云“古者君臣谋密草创，未知所之远近”，故问宰行粮多少，即知远近也，故知须问之。 \\n 　 \\n 使者既受行日，朝同位。谓前夕币之閒，同位者，使者北面，介立于左少退，别其处臣也。 \\n  \\n [疏]“使者”至“同位”。○注“谓前”至“臣也”。○释曰：云“既受行日”者，谓已受命日，夕币之前，使者及介朝君之时，皆同位，北面，东上；在朝处，臣东方，西面，北上，故郑云“同位者，使者北面，介立于左，少退，以别处臣也。” \\n 　 \\n 出祖，释軷，祭酒脯，乃饮酒于其侧。祖，始也。既受聘享之礼，行出国门，止陈车骑，释酒脯之奠於軷，为行始也。《诗传》曰：軷，道祭也。谓祭道路之神。《春秋传》曰：軷涉山川。然则軷，山行之名也。道路以险阻为难，是以委土为山，或伏牲其上，使者为軷，祭酒脯祈告也。卿大夫处者，於是饯之，饮酒於其侧。礼毕，乘车轹之而遂行，舍於近郊矣。其牲，犬羊可也。古文軷作祓。 \\n  \\n [疏]“出祖”至“其侧”。○注“祖始”至“作祓”。○释曰：云“既受聘享之礼，行出国门，止陈车骑，释酒脯之奠於軷”者，凡道路之神有二：在国内释币於行者，谓平適道路之神；出国门释奠於軷者，谓山行道路之神；是以委土为山象，国中不得軷名，国外即得軷称。引《诗传》曰者，证軷祭道路之神也。引《春秋传》曰者，案襄二十八年《左氏传》子大叔云：“軷涉山川，蒙犯霜露。”引之者，证軷是山行之名，涉者水行之称。故《鄘》诗云：“大夫軷涉，我心则忧。”《毛传》云：“草行曰軷，水行曰涉。”云“是以委土为山”者，案《月令》冬祀行，郑注：“行庙门外之西，为軷壤，厚二寸，广五尺，轮四尺。祀行之礼，北面设主於軷上。国外祀山行之神为軷壤，大小与之同。”郑注《夏官·大驭》云：“封土为山象，以菩刍棘柏为神主，既祭之，以车轹之而去，喻无险难也。”云“或伏牲其上”者，案《周礼·犬人》云：“掌犬牲，凡祭祀供犬牲，用牷物，伏瘗亦如之。”郑注云：“伏，谓伏犬，以王车轹之。”故知有伏牲其上。云“使者为軷祭酒脯祈告也”者，案《周礼·大驭》：“掌驭玉路以祀。及犯軷，王自左驭，驭下祝，登，受辔。”彼天子礼，使驭祭。此大夫礼，故使者自祭，犯軷而去。云“卿大夫处者，於是饯之”者，案《诗》云“饮饯于祢”，是处者送行人而饮酒，名曰饯也。云“遂行，舍于郊”者，即上经云舍于近郊是也。云“其有牲，犬羊可”者，《犬人职》云：“伏、瘗亦如之。”是用犬也。《诗》云“取羝以軷”，是用羊也。是犬羊各用其一，未必并用之。言可者，人君有牲，大夫无牲，直用酒脯。若然，此见出行时祭軷，案《韩奕》诗云：“韩侯出祖，出宿于屠。显父饯之，清酒百壶。”是韩侯入觐天子，出京城为祖道。又《左氏传》：“郑忽逆妇妫于陈，先配而后祖，陈钅咸子曰：是不为夫妇，诬其祖矣。”《郑志》以祖为祭道神，是亦将还而后祖道，此聘使还亦宜有祖，但文不具。 \\n 　 \\n 所以朝天子，圭与缫皆九寸，剡上寸半，厚半寸，博三寸，缫三采六等，朱白仓。圭，所执以为瑞节也。剡上，象天圜地方也。杂采曰缫，以韦衣木板，饰以三色。再就，所以荐玉，重慎也。九寸，上公之圭也。古文缫或作藻，今文作璪。 \\n  \\n [疏]“所以”至“白仓”。○注“圭所”至“作璪”。○释曰：云“圭，所执以为瑞节”者，案《周礼·大宗伯》云：“以玉作六瑞，以等邦国。”又云：“王执镇圭，公执桓圭，侯执信圭，伯执躬圭，子执穀璧，男执蒲璧。”是以其圭为瑞。又案《周礼·掌节》有玉节之节，即是节与瑞别矣。今此云瑞节，但连言节者，案节不得言瑞，瑞亦是节信，故连言节也。云“剡上，象天圜地方也”者，下不剡象地方，上剡象天圜。案《杂记》赞大行曰：博三寸，厚半寸，剡上，左右各寸半。此经直剡上寸半，不言左右，文不具也。凡圭，天子镇圭，公桓圭，侯信圭，皆博三寸，厚半寸，剡上，左右各寸半，唯长短依命数不同。云“杂采曰缫”者，凡言缫者，皆象水草之文。天子五采，公侯伯三采，子男二采，皆是杂采也。云“以韦衣木板，饰以三色。再就”者，依《汉礼器制度》而知也。但木板大小，一如玉制，然后以韦衣之，大小一如其板，经云“三采六等”，注云：“三色再就者，就即等也。”是一采为再就，三采即六等也，是以郑注《典瑞》云一匝为一就。《典瑞》云侯伯“三采三就”者，以一采虽有再匝，并为一就。《觐礼》注云朱白仓为六色者，亦是一采一匝为二色，三采故六色。三采，据公侯伯子男则二采，故《典瑞》云子男“皆二采再就”是也。所以荐玉重慎者，玉者宝而脆，今以缫藉荐之，是其重慎也。 \\n 　 \\n 问诸侯，朱绿缫，八寸。二采再就，降於天子也。於天子曰朝，於诸侯曰问，记之於聘，文互相备。 \\n  \\n [疏]“问诸”至“八寸”。○注“二采”至“相备”。○释曰：此诸侯使臣聘，缫藉之等云“二采再就”者，上云三采六等，此二采不云四就者，此臣礼与君礼异。此二采虽与子男同，子男即一采为一匝，二采为再匝，为四等。今臣一采为一就，二采共为再就，是二采当君一采之处，是以《典瑞》云：“瑑圭璋璧琮，缫皆二采一就，以覜聘。”亦是臣二采共当君一采一匝之处。云“降於天子”者，案《典瑞》王“执镇圭，缫藉五采五就”，言五就者，据一采为一等，若据一采一匝而言，即五采十等，此二采二等，是降於天子也。此亦降於诸侯，而言降於天子者，此郑君指上文朝天子而言，故言聘诸侯降於朝天子也。云“於天子曰朝”者，据上文所以朝天子是也。则诸侯自相朝亦同圭与缫九寸，侯伯以下亦依命数。云“於诸侯曰问”者，诗侯遣臣自问。若遣臣问天子，圭与缫亦八寸，是以云“记之於聘，文互相备”。案《玉人》云：“瑑圭璋八寸，璧琮八寸，以覜聘。”无所依据，则於天子诸侯同言八寸者，据上公之臣。侯伯之臣则六寸，子男之臣则四寸，各降其君二等。若然，经言八寸者，据上公之臣也。 \\n 　 \\n 皆玄纁系，长尺，绚组。采成文曰绚。系，无事则以系玉，因以为饰，皆用五采组，上以玄，下以绛为地。今文绚作纟匀。 \\n  \\n [疏]“皆玄”至“绚组”。○注“采成”至“作纟匀”。○释曰：上文缫藉，尊卑不同，此之组系，尊卑一等。云“采成文曰绚”，郑注《论语》文成章曰绚，与此语异义同。云“系，无事则以系玉，因以为饰”者，无事谓在椟之时，亦以系玉，因以为饰。此组系亦名缫藉，即上文反命之时，使者执圭垂缫，上介执璋屈缫。又《曲礼下》云：“执玉，其有藉者则裼，无藉者则袭。”郑注亦云：“藉，缫也。”裼、袭皆据有缫无缫之时，是其因以为饰。云“皆用五采组”者，以其言绚，绚是文章之名，经又言皆，复无尊卑之别，故知皆用五采组也。云“上以玄，下以绛为地”者，以其皆用五采，而经直云玄纁为地，上加五采，上下皆据垂之为上下，必知上玄下绛者，上玄以法天，下绛以法地故也。经云“纁”，注云“绛”者，《尔雅》三入赤汁为纁，绛则赤也，故本绛以解纁。 \\n 　 \\n 问大夫之币，俟于郊，为肆，又赍皮马。肆犹陈列也。赍犹付也。使者既受命，宰夫载问大夫之礼待於郊，陈之为行列，至则以付之也。使者初行，舍于近郊。币云肆，马云赍，因其宜，亦互文也。不於朝付之者，辟君礼也。必陈列之者，不夕也。古文肆为肄。 \\n  \\n [疏]“问大夫”至“皮马”。○注“肆犹”至“为肄”。○释曰：知载大夫币是宰夫者，以其初，宰众官具币，故知载币於郊，付使者亦是宰夫可知。云“币云肆，马云赍，因其宜，亦互文也”者，以其币是财贿易可陈列，故言肆，不言赍，亦付使者矣。马是难陈之物，故直言赍，亦付使者亦陈之，是因其宜，互文也。 \\n 　 \\n 辞无常，孙而说。孙，顺也。大夫使，受命不受辞，辞必顺且说。 \\n  \\n [疏]注“受命不受辞”。○释曰：受命，谓受君命，聘於邻国，不受宾主对答之辞。必不受辞者，以其口及则言辞无定准，以辞无常，故不受之也。 \\n 　 \\n 辞多则史，少则不达。史，谓策祝。 \\n [疏]注“史谓策祝”。○释曰：案《周礼》大史、内史皆掌策书。《尚书·金縢》云“史乃策祝”，是策书祝辞，故辞多为文史。 \\n 　 \\n 辞苟足以达，义之至也。至，极也。今文至为砥。 \\n 辞曰：“非礼也，敢。”对曰：“非礼也，敢辞。”辞，不受也。对，答问也。二者皆卒曰敢，言不敢。 \\n  \\n [疏]“辞曰”至“敢辞”。○注“辞不”至“不敢”。○释曰：辞谓宾辞主人，答谓宾答主人，介则在旁。曰非礼也敢，故《易·旅卦·初六》云“琐琐，斯其所取灾”，郑云：琐琐，犹小小。爻互体艮，艮小石，小小之象。三为聘客，初与二其介也。介当以笃实之人为之，而用小人琐琐，然客主人为言，不能辞曰非礼，不能对曰非礼。每者不能以礼行之，则其所以得罪是其义也。 \\n 　 \\n 卿馆於大夫，大夫馆於士，士馆於工商。馆者必於庙，不馆於敌者之庙，为大尊也。自官师以上，有庙有寝，工商则寝而已。 \\n  \\n [疏]“卿馆”至“工商”。○注“馆者”至“而已”。○释曰：云“馆者必於庙”，案上归饔饩云於庙，明其礼皆在庙可知。云“不馆於敌者之庙，为大尊也”者，以其在庙尊，则尊矣，故就降等而已。若又在敌者之庙，以上是其大尊。云“自官师以上，有庙有寝”者，案《祭法》云：“適士二庙，官师一庙。”郑云：“官师谓中士、下士。”是其官师有庙。知庙有寝，案《周礼·隶仆》云：“掌五寝之扫除。”郑注云：“五寝，五庙之寝。天子七庙，唯祧无寝。”《诗》云“寝庙奕奕”，相连之貌。故《左传》云：“大叔之庙在道南，其寝在道北。”是其前曰庙，后曰寝。“工商则寝而已”者，案《尔雅·释宫》云：“室有东西厢曰庙。”注云：“夹室前堂。”又云：“无东西厢有室曰寝。”注云：“但有大室。”是其自士以上有庙者必有寝，庶人在官者、工商之等有寝者则无庙，故《祭法》云“庶士庶人无庙，祭於寝”是也。 \\n 　 \\n 管人为客，三日具沐，五日具浴。管人，掌客馆者也。客，谓使者下及士介也。 \\n  \\n 飧不致。不以束帛致命，草次馔，飧具轻。 \\n [疏]“飧不致”。○注“不以”至“具轻”。○释曰：“君不以束帛致命”者，对饔饩以束帛致之，此不以束帛致，草次馔具轻者，以其客始至则致之，故言“草次”也。对聘日致饔饩，生死俱有礼物，又多为重，故以此物为轻而不致。 \\n 　 \\n 宾不拜，以不致命。 \\n [疏]“宾不拜”。○注“以不致命”。○释曰：云“不拜”者，宰夫朝服设食，宾无拜受之文，以其不以束帛致故也。 \\n 　 \\n 沐浴而食之。自絜清，尊主国君赐也。记此，重者沐浴可知。 \\n [疏]“沐浴而食之”。○注“自絜”至“可知”。○释曰：云“记此，重者沐浴可知”者，以其食礼轻，尚沐浴而食，饔饩食重者，沐浴而食可知。 \\n 　 \\n 卿，大夫讶。大夫，士讶。士皆有讶。卿，使者。大夫，上介也。士，众介也。讶，主国君所使迎待宾者，如今使者护客。 \\n  \\n [疏]“卿大”至“有讶”。○注“卿使”至“护客”。○释曰：云“卿，大夫讶”者，谓大聘使卿，主人使大夫迎。士讶者，小聘使大夫，主人使士迎。言“皆有讶”者，自介已下皆迎之。云“卿，使者。大夫，上介。士，众介也”者，据此篇是侯伯之卿大聘而言，其实小聘使大夫，亦使士迎之。所迎者，谓初行聘及飨食燕皆迎之，故郑君无所止定。 \\n 　 \\n 宾即馆，讶将公命。使已迎待之命。 \\n [疏]“宾即馆讶将公命”。○注“使已迎待之命”。○释曰：案《秋官·掌讶职》云：“宾入馆，次于舍门外，待事于客。”注云：“次，如今宫府门外更衣处。待事于客，通其所求索。”彼谓天子有掌讶之官，共承客礼。此诸侯使，无掌讶，是以还遣所使大夫士讶，将公命有事，通传于君。 \\n 　 \\n 又见之以其挚。又，复也。复以私礼见者，讶将舍於宾馆之外，宜相亲也。大夫讶者执雁，士讶者执雉。 \\n  \\n [疏]“又见之以其挚”。○注“又复”至“执雉”。○释曰：云“复以私礼见”者，讶将舍於宾馆之外，宜相亲也者。礼，掌讶舍於宾之馆门外。此大夫士，君使为讶，虽非掌讶之官，亦为次舍于宾之馆外，宜相亲，故执挚以相见。“大夫讶者执雁，士讶者执雉”，案《士相见》及《大宗伯》文也。 \\n 　 \\n 宾既将公事，复见之以其挚。既，已也。公事，聘享问大夫。复，报也。使者及上介执雁，群介执雉，各以见其讶。 \\n  \\n [疏]“宾既”至“其挚”。○注“既已”至“其讶”。○释曰：云以“公事，聘享问大夫”者，此并行君物享主国君，及问大夫，故云公事也。云“复，报也”者，有报讶者以挚私见己，今还以挚私报之。知“使者及上介同执雁”，不执羔者，见上文主国卿大夫劳宾同执雁，则知此使者及上介同执雁可知。“各以见其讶”者，谓使者见大夫之讶者，上介见士之讶者，士介亦见士讶者。 \\n 　 \\n 凡四器者，唯其所宝，以聘可也。言国独以此为宝也。四器，谓圭、璋、璧、琮。 \\n  \\n [疏]“凡四”至“可也”。○注“言国”至“璧琮”。○释曰：案以公事，《宗伯》云“以玉作六瑞”，王执镇圭，公执桓圭，以下人执之曰瑞。又云“以玉作六器，以礼天地四方”，谓礼神曰器。此四者，人所执。不言“瑞”而言“器”者，对文，执之曰瑞，礼神曰器。散文则通，虽执之亦曰器。是以《尚书》云“五器卒乃复”，与此文皆称器。云“言四国独此以为宝”者，案《周礼·天府职》：“凡邦国之玉镇、大宝器藏焉。”注云：“玉镇大宝器，玉瑞、玉器之美者。”是其玉称宝。云“四器，谓圭、璋、璧、琮”者，是据上经圭璋以行聘，璧琮以行享而言。此据公侯伯之使者用圭、璋、璧、琮；若子男使者，聘用璧、琮，享用琥、璜。 \\n 　 \\n 宗人授次。次以帷。少退于君之次。主国之门外，诸侯及卿大夫之所使者，次位皆有常处。 \\n  \\n [疏]“宗人”至“之次”。○注“主国”至“常处”。○释曰：“主国门外”，以其行朝聘、陈宾介皆在大门外，故次亦在大门外可知。云“诸侯及卿大夫之使者，次位皆有常处”者，以其上公九十步，侯伯七十步，子男五十步，使其臣聘使，大聘、小聘又各降二等。其次皆依其步数，就西方而置之。未行礼之时，止於次中，至将行礼，宾乃出次。凡为次，君次在前，臣次在后，故云“少退於君之次”，故云“皆有常处”。 \\n 　 \\n 上介执圭，如重，授宾。慎之也。《曲礼》曰：“凡执主器，执轻如不克。” \\n  \\n [疏]“上介”至“授宾”。○注“慎之”至“不克”。○释曰：此谓当将聘於主君庙门外，上介屈缫以授宾，宾袭受之节。引《曲礼》者，彼器即此玉，欲证执玉如重之义也。 \\n 　 \\n 宾入门，皇；升堂，让；将授，志趋。皇，自庄盛也。让，谓举手平衡也。志犹念也。念趋，谓审行步也。孔子之执圭，鞠躬如也，如不胜。上如揖，下如授，勃如战色，足蹜蹜如有循。古文皇皆作王。 \\n  \\n [疏]“宾入”至“志趋”。○注“皇自”至“作王”。○释曰：宾入门皇，谓未至堂时。升堂让，谓升堂东面向主君之时。将授志趋，谓宾执玉向楹，将授玉之时。念乡入门在庭时，执玉徐趋，今亦然。若降堂后趋进翼如，则疾趋也。云“让，谓举手平衡也”者，谓若《曲礼》云“凡奉者当心”，下又云“执天子之器则上衡”，注云：“谓高於心。”“国君则平衡”，注云：“谓与心平。”则此亦执国君器也，故引之为证。引“孔子之执圭”者，《乡党》论孔子为君聘使法。彼“足蹜蹜如有循”，谓徐趋，据入彼国庙门，执玉行步之时，以足容重退之，在降堂之下，与此趋同，故为证也。 \\n 　 \\n 授如争承，下如送；君还，而后退。重失队也。而后犹然后也。 \\n [疏]“授如”至“后退”。○注“重失”至“后也”。○释曰：授，谓就东楹授玉於主君时，如与人争承取物，恐失坠。云“下如送，君还而后退”者，以上文次言之，此下如送者，止谓聘享每讫，君实不送，而宾之敬如君送然，故云下如送也。君回还，宾则退出庙门，更行后事，非谓宾出大门也。 \\n 　 \\n 下阶，发气，怡焉；再三举足，又趋。发气，舍息也。再三举足，自安定，乃复趋也。至此云举足，则志趋卷遯而行也。孔子之升堂，鞠躬如也，屏气似不息者，出降一等，逞颜色，怡怡如也。没阶，趋进，翼如也。 \\n  \\n [疏]“下阶”至“又趋”。○注“发气”至“如也”。○释曰：云“下阶，发气怡焉”者，即《论语》云“出降一等，逞颜色，怡怡如也”。云“再三举足，自安定，乃复趋也”者，谓降时再三举足，故又趋进翼如也。云“发气，舍息”者，以将授玉，屏气似不息，今既授玉，降阶，纵舍其气，怡然和悦也。云“至此举足，则志趋卷遯而行也”者，是释志趋为徐趋，此举足为疾趋也。 \\n 　 \\n 及门，正焉。容色复故，此皆心变见於威仪。 \\n [疏]“及门正焉”。○注“容色”至“威仪”。○释曰：此谓聘讫，将更有享而出门时。云“心变见於威仪”者，以其貌从心起，观威仪，省祸福，睹貌可以知心故也。 \\n 　 \\n 执圭，入门，鞠躬焉，如恐失之。记异说也。 \\n [疏]“执圭”至“失之”。○注“记异说也”。○释曰：亦谓将聘，执圭入庙门时。云“鞠躬焉”，则鞠躬如也，如恐失之者，即执轻如不克也。云“记异说”者，以上文已记执圭此，又记执圭之仪，以同记事而言有差，异人记事，说有不同也。 \\n 　 \\n 及享，发气焉，盈容。发，舍气也。孔子之於享礼，有容色。 \\n [疏]“及享”至“盈容”。○注“发舍”至“容色”。○释曰：云“及享发气焉盈容”者，即孔子行享礼有容色，一也，故注引为证也。此发气，即上注云“舍息”，一也。 \\n 　 \\n 众介北面，跄焉。容貌舒扬。 \\n [疏]“众介北面跄焉”。○注“容貌舒扬”。○释曰：此谓宾行聘，众介从，入门左，北面。《曲礼》云：“大夫济济，士跄跄。”郑云：“皆行容止之貌。”故此注亦云“容貌舒扬”也。但彼大夫云济济，诸侯云皇皇，上文宾入门皇，得与诸侯同者，以其执君圭璋，志在重玉，故行容得与君同。若寻常行，则大夫济济也。 \\n 　 \\n 私觌，愉愉焉。容貌和敬。 \\n [疏]“私觌愉愉焉”。○注“容貌和敬”。○释曰：上文享时盈容，对聘时仪貌战色，颜舒缓。此私觌，对享时又愉愉和敬，舒於盈容也。 \\n 　 \\n 出，如舒雁。威仪自然而有行列。舒雁，鹅。 \\n [疏]“出如舒雁”。○注“威仪”至“雁鹅”。○释曰：此出庙门之外，行步如鹅，又纾缓於愉愉也。云“舒雁，鹅”者，《尔雅·释鸟》文。 \\n 　 \\n 皇，且行；人门主敬，升堂主慎。复记执玉异说。 \\n [疏]“皇且”至“主慎”。○注“复记执玉异说”。○释曰：上已二度记执玉行步之法。今又云“皇且行”，是别有人更记此执玉行法，故云“复记执玉异说”也。 \\n 　 \\n 凡庭实，随入，左先，皮马相閒可也。随入，不并行也。閒，犹代也。士物有宜，君子不以所无为礼，畜兽同类可以相代。古文閒作干。 \\n  \\n [疏]“凡庭”至“可也”。○注“随入”至“作干”。○释曰：云“左先”者，以皮马以四为礼，北面以西头为上，故左先入陈也。云“君子不以所无为礼”者，案《礼器》云：“天不生，地不养，君子不以为礼。”言当国有马而无虎豹皮，则用马；或有虎豹皮并有马，则以皮为主而用皮也。云“畜兽同类可以相代”者，畜谓马，兽谓虎豹，《尔雅》释云：“在家曰畜，在野曰兽。”云“同类”者，《尔雅》又云：“二足而羽谓之禽，四足而毛谓之兽。”若然，则马畜亦是四足之类，故云同类可以相代也。 \\n 　 \\n 宾之币，唯马出，其馀皆东。马出，当从厩也。馀物皆东，藏之内府。 \\n  \\n [疏]“宾之”至“皆东”。○注“马出”至“内府”。○释曰：云“马出，当从厩也”者，若有皮之国，用皮则不出，亦从馀物东藏也。知“东藏之内府”者，案《天官·内府职》云：“凡四方之币献之，金玉、齿革、兵器，凡良货贿入焉。”注云：“诸侯朝聘所献国珍。”彼天子礼诸侯，亦当有内府。诸侯自朝聘，其货献珍异，亦人内府，故注依之也。 \\n 　 \\n 多货，则伤于德。货，天地所化生，谓玉也。君子於玉比德焉。朝聘之礼，以为瑞节，重礼也。多之则是主於货，伤败其为德。 \\n  \\n [疏]“多货则伤于德”。○注“货天”至“为德”。○释曰：此经主论聘享所用圭璋璧琮不得过多之事也。云“货，天地所化生，谓玉也”者，郑注《周礼·九职》亦云：“金玉曰货，布帛曰贿。”故此注云货天地所化生谓玉也。下注云“币人所造成”，币则布帛曰贿，对金玉是自然之物也。云“君子於玉比德焉”者，《聘义》文。云“重礼”也，亦《聘义》文。云“多之则是主於货，伤败其为德”者，以玉比德，故朝聘用之，相厉以德，不取重宝珍美之意。若多之，则是主於货物，不取相厉以德，是伤败其为德。是以圭璧聘享主国君，璋琮聘享主国夫人，各用一而已也。 \\n 　 \\n 币美，则没礼。币，人所造成，以自覆币，谓束帛也。爱之斯欲衣食之，君子之情也，是以享用币，所以副忠信，美之，则是主於币，而礼之本意不见也。 \\n  \\n [疏]“币美则没礼”。○注“币人”至“见也”。○释曰：此主论享时用束帛。故享君用束帛，享夫人用束锦，皆不得过美。云“币，人所造成，以自覆币，谓束帛也”者，案《礼记·檀弓》：“伯高之丧，孔氏之使者未至，冉子摄束帛乘马而将之。孔子曰：异哉！徒使我不诚於伯高。”郑注云：“礼所以副忠信也。忠信而无礼，何传乎！”是知自覆者，覆忠信而已。若更美，则主意於财美而礼不见，故没礼也。云“爱之斯欲衣食之，君子之情也”者，《礼记·檀弓》云：“爱之斯录之矣。”彼据爱父母而作重，此亦微取彼文。但此云爱之斯欲衣食之，兼言食，谓以币欲之，君子之情则忠信。 \\n 　 \\n 贿，在聘于贿。贿，财也。于，读曰为。言主国礼宾，当视宾之聘礼，而为之财也。宾客者，主人所欲丰也。若苟丰之，是又伤财也。《周礼》曰：“凡诸侯之交，各称其邦而为之币，以其币为之礼。”古文贿皆作悔。 \\n  \\n [疏]“贿在聘于贿”。○注“贿财”至“作侮”。○释曰：郑转“于”作“为”者，欲就《司仪》之文为解故也。云“言主国礼宾”者，释经贿是主国礼宾也。云“当视宾之聘礼”者，释经在聘，谓在宾聘财多少。云“而为之财也”者，释经于贿也，谓主人视宾多少，为财贿报宾。云“若苟丰之，是又伤财也”者，凡行礼用财者，取不丰不俭，取於折中。若句且丰多，则伤於贪财。引《周礼》者，《秋官·司仪职》文。案彼注云：“币谓享币也。於大国则丰，於小国则杀。”解经各称其邦而为之币。彼又注云：“主国礼之如其丰杀之礼。”解经以其币为之礼，“谓贿用束纺，礼玉束帛、乘皮，及赠之属”是也。 \\n 　 \\n 凡执玉，无藉者袭。藉，谓缫也。缫所以缊藉玉。 \\n [疏]“凡执玉无藉者袭”。○注“藉谓”至“藉玉”。○释曰：凡缫藉有二种，若以木为中幹，施五采三采者，此缫常有，不得云无藉。今此云“无藉者袭”，据绚组尺缫藉而言。若庙门外贾人启椟取玉，垂缫以授上介，上介裼受，上介屈缫以授宾，宾即袭受，即此执玉无藉者是也。此文与《曲礼》同，故《曲礼》凡执玉，“其有藉者则裼，无藉者则袭”是也。 \\n 　 \\n 礼，不拜至。以宾不於是始至。今文礼为醴。 \\n [疏]“礼不拜至”。○注“以宾”至“为醴”。○释曰：此文承执玉帛之下聘臣事，据《乡饮酒》宾主升堂，主人有拜至之礼。此宾昨日初至之时，主人请宾行礼，宾言俟閒，此时宾已至矣，故聘时不拜至，是以郑云“以宾不於是始至”。 \\n 　 \\n 醴尊于东箱，瓦大一，有丰。瓦大，瓦尊。丰，承尊器，如豆而卑。 \\n  \\n 荐脯五胑，祭半胑，横之。胑，脯如版然者，或谓之脡，皆取直貌焉。 \\n  \\n [疏]注“胑脯”至“貌焉”。○释曰：此脯礼宾时所用荐脯是也。案《乡饮酒礼》云荐脯“五脡”，故云“或谓之脡，皆取直貌”。 \\n 　 \\n 祭醴，再扱，始扱一祭，卒再祭。卒，谓后扱。 \\n 主人之庭实，则主人遂以出，宾之士讶受之。此谓馀三马也，左马，宾执以出矣。士，士介从者。 \\n  \\n [疏]“主人”至“受之”。○注“此谓”至“从者”。○释曰：此“主人之庭实”者，谓主人礼宾时设乘马也。经云“宾执左马以出”，三马在后，主人从者牵之，遂从宾以出於门外，宾之士介迎受之，故郑云“此谓馀三马也”。知“士，是士介从”者，以其经云“从者讶受马”，此既云士，故知士介从者也。 \\n 　 \\n 既觌，宾若私献，奉献，将命。时有珍异之物，或宾奉之，所以自序尊敬也，犹以君命致之。 \\n  \\n [疏]“既觌”至“将命”。○注“时有”至“致之”。○释曰：云“犹以君命致之”者，以经云“将命”，是以知虽是私献己物，与君物同，皆云君命致之，臣统於君故。 \\n 　 \\n 摈者入告，出礼辞。辞其献也。 \\n 宾东面坐奠献，再拜稽首。送献不入者，奉物礼轻。 \\n [疏]注“送献”至“礼轻”。○释曰：云“奉物礼轻”者，谓以奉私献入，则是主於货，伤败於享觌，故不入。 \\n 　 \\n 摈者东面坐取献，举以入告，出，礼请受。东面坐取献者，以宜并受也。其取之，由宾南而自后右客也。 \\n  \\n [疏]“摈者”至“请受”。○注“东面”至“客也”。○释曰：“摈者东面坐取献，举以入告”者，谓摈者从门东適南方，西行於宾北，举币入告於君，及出，一请於宾而受之，故云“出礼请受”。云“东面坐取献者”，以宜并受也者。献物在门外，摈者出受之，摈者与宾敌并受，故云“宜并受也”。云“其取之，由宾南而自后右客也”者，案上受享之时，受皮者自后右客。郑注云：“自，由也。”从东方来，由客后西居其左受皮也。此宾门西东面奠献摈者，从东由宾南，自客后居宾左，取献物，故云自后右客也。 \\n 　 \\n 宾固辞，公答再拜。拜受於宾也，固亦衍字。 \\n [疏]注“拜受”至“衍字”。○释曰：知“固是衍字”者，以其上摈者礼请受，不云“固”，明知宾不固辞，故云固衍字。云“亦”者，亦士介私觌时，“宾固辞”，郑注云：“固衍字，当如面大夫也。” \\n 　 \\n 摈者立于阈外以相拜，宾辟。相，赞也。古文阈为蹙。摈者授宰夫于中庭。东藏之，既乃介觌。 \\n  \\n 若兄弟之国，则问夫人。兄弟，谓同姓若昏姻甥舅有亲者。问犹遗也，谓献也。不言献者，变於君也。非兄弟，献不及夫人。 \\n  \\n [疏]注“兄弟”至“夫人”。○释曰：云“兄弟，谓同姓”者，若鲁於晋郑之等，同姓也。云“若昏姻甥舅有亲”者，若鲁取齐女以为舅，齐则以鲁为甥，是有亲者也。云“非兄弟，献不及夫人”者，以其经云“兄弟之国则问”，夫人则非兄弟，问不及夫人可知。 \\n 　 \\n 若君不见。君有疾若他故，不见使者。 \\n [疏]“若君不见”。○注“君有”至“使者”。○释曰：云“他故”者，病之外，或新有哀惨也。 \\n 　 \\n 使大夫受。受聘享也，大夫，上卿也。 \\n [疏]“使大夫受”。○注“受聘”至“卿也”。○释曰：知“受聘享”者，以其在后虽有觌献之法，聘享在前，是以据在先者而言。云“大夫，上卿也”者，以其卿上大夫，故以卿为大夫。必知使卿，不使下大夫者，以其君无故，君亲受，今既有故，明使上卿代君受之。 \\n 　 \\n 自下听命，自西阶升受，负右房而立。宾降亦降。此仪如还圭然，而宾大夫易处耳。今文无而。 \\n  \\n [疏]注“此仪”至“处耳”。○释曰：案上使大夫还玉於馆，“大夫升自西阶钩楹，宾自碑内听命，升自西阶，自左南面受圭，退负右房而立，大夫降中庭，宾降自碑内东面，授上介于阼阶东”。此中与彼还玉，皆升自西阶，此非易处也。但还玉时，宾自大夫左受之，此中大夫於宾左受之，其宾主之位，皆易处於还玉时，故云“易”处也。 \\n 　 \\n 不礼。辟正主也。古文礼作醴。 \\n [疏]“不礼”。○注“辟正主也”。○释曰：案上聘享及私觌讫，主君礼宾。此大夫代君，不礼，故云“辟正主也”。 \\n 　 \\n 币之所及，皆劳，不释服。以与宾接於君所，宾又请有事于己，不可以不速也。所不及者，下大夫未尝使者也。不劳者，以先是宾请有事於己同类，既闻彼为礼所及，则己往有嫌也。所以知及不及者，宾请有事，固曰某子某子。 \\n  \\n [疏]“币之”至“释服”。○注“以与”至“某子”。○释曰：云“不可以不速也”者，释经“不释服”，即注云：“所不及者，下大夫未尝使者。”以其经云：“下大夫尝使至者，币及之。”故知所不及者，是下大夫未尝使者也。云“不劳者，以先是宾请有事於己同类，既闻彼为礼所及，则已往有嫌也”者，此劳宾在后，宾请有事於大夫在聘日。云“先是宾请有事於己同类”，同类谓币所及者，故郑云既闻彼为礼所及。云“则已往有嫌”者，彼国币及己，是以礼加於己，今劳宾者，是以礼报之，若币不及己，若往劳宾，则是己有礼於宾，是讥宾无礼於己之嫌，是以不往劳之，故云已往有嫌也。云“所以知及不及者，宾请有事，固曰某子某子”者，当宾请事於大夫之时，显此张子、李子之等，使受礼者预知，尔时不道己姓，则知己乃币所不及。 \\n 　 \\n 赐饔，唯羹饪。筮一尸，若昭若穆。羹饪，谓饪一牢也。肉谓之羹。唯是祭其先，大礼之盛者也。筮尸若昭若穆，容父在，父在则祭祖，父卒则祭祢。腥饩不祭，则士介不祭也。士之初行，不释币于祢，不祭可也。古文羹为羔，饪作腍。 \\n  \\n [疏]“赐饔”至“若穆”。○注“羹饪”至“作腍”。○释曰：古者天子诸侯行，载庙木主。大夫虽无木主，亦以币帛主其神，是以受主国饔饩，故筮尸祭，然后食之，尊神以求福故也。昭穆言“若”者，以其昭穆不定，故云若也。云“腥饩不祭，则士介不祭也”者，上致饔饩之时，云“上介饔饩三牢”，则饪、腥、饩三者皆有，故云士介四人皆饩，大牢无饪可祭，故知士介不祭也。 \\n 　 \\n 仆为祝。祝曰：“孝孙某，孝子某，荐嘉礼于皇祖某甫，皇考某子。”仆为祝者，大夫之臣摄官也。 \\n  \\n [疏]“仆为”至“某子”。○注“仆为”至“官也”。○释曰：经并云孝孙孝子、皇祖皇考，以其不定，故两言，谓上经若昭若穆，亦两言之。云“仆为祝者，大夫之臣摄官也”者，若然，诸侯不摄官使祝，祝，策矣。案定四年祝佗云：“嘉好之事，君行师从，卿行旅从，则臣无事。”若君到主国祭饔之时，得不摄官乎？诸侯不使人摄，是以《觐礼》云：“侯氏裨冕，释币于祢。”注云：“释币于祢之礼，既则祝藏其币，归乃埋之於祧，西阶之东。”大夫使仆摄祝，则是本无祝官，与诸侯异矣。其诸侯礼，大祝不行，知不使小祝行者，以其《掌客》云“群介行人宰史”，是诸侯从官不言祝，明大、小祝俱不行矣。 \\n 　 \\n 如馈食之礼。如少牢馈食之礼，不言少牢，今以大牢也。今文无之。 \\n  \\n [疏]“如馈食之礼”。○注“如少牢”至“无之”。○释曰：云“如少牢馈食之礼”者，案少牢礼有尊俎笾豆鼎敦之数，陈设之仪，阴厌阳厌之礼，九饭三献之法，上大夫又有正祭於室，傧尸於堂，此等皆宜有之。至於致爵、加爵，及献兄弟弟子等，固当略之矣。 \\n 　 \\n 假器於大夫。不敢以君之器为祭器。 \\n [疏]“假器於大夫”。○注“不敢”至“祭器”。○释曰：案《曲礼》云：“大夫士去国，大夫寓祭器於大夫，士寓祭器於士。”注云：“与得用者言寄觊己后还。”若然，卑者不得用尊者之器，是以此大夫聘使，不得将己之祭器而行致饔饩，虽是祭器，人臣不敢以君之器为祭器。是以聘使是大夫，还於主国，大夫假祭器而行之。 \\n 　 \\n 朌肉及廋、车。朌犹赋也。廋，廋人也。车，巾车也。二人掌视车马之官也。赋及之，明辩也。古文朌作纷。 \\n  \\n [疏]“朌肉及廋车”。○注“朌犹”至“作纷”。○释曰：此谓怒讫归胙在下。云“廋，廋人也。车，巾车也”者，案《周礼》天子夏官有廋人职掌养马，春官有巾车职。诸侯虽兼官，亦当有廋人、巾车，是故引《周礼》为证。 \\n 　 \\n 聘日致饔。急归大礼。明日，问大夫。不以残日问人，崇敬也。古文曰问夫人也。夕，夫人归礼。与君异日，下之也。今文归作馈。 \\n  \\n 既致饔，旬而稍，宰夫始归乘禽，日如其饔饩之数。稍，禀食也。乘禽，乘行之禽也，谓雁鹜之属。其归之，以双为数。其，宾与上介也。古文既为饩。 \\n  \\n [疏]“既致”至“之数”。○注“稍禀”至“为饩”。○释曰：云“既致饔，旬而稍”者，以其宾客之道，十日为正，行聘礼既讫，合归一旬之后，或逢凶变，或主人留之，不得时反，即有稍礼。故下文云：“既将公事，宾请归。”注云：“谓已问大夫，事毕请归，不敢自专，谦也。主国留之，飨食燕献无日数，尽殷勤也。”是主人留之。是以《周礼·浆人》亦“共宾客之稍礼”，注云：“稍礼非飧饔之礼，留閒王稍所给宾客者，浆人所给，亦六饮而已。”诸侯相待亦如之，是其留閒致稍者也。云“乘禽，乘行之禽也”者，别言此者，欲见此乘非物四曰乘，言如其饔饩之数者，一牢当一双，故《聘义》云“乘禽日五双”，是此饔饩五牢者也。云“雁鹜之属”者，案《尔雅》“二足而羽”，若然，上介三牢则三双也，士介一牢则一双也，羽谓之禽，故以禽为雁鹜之属。云“其，宾与上介也”者，以其下文别有士介故也。 \\n 　 \\n 士中日则二双。中犹閒也。不一日一双，大寡，不敬也。 \\n 凡献，执一双，委其馀于面。执一双，以将命也。面，前也，其受之也。上介受以入告之，士举其馀从之，宾不辞，拜受于庭。上介执之，以相拜于门中，乃入授人。上介受，亦如之。士介拜受于门外。 \\n  \\n [疏]“凡献”至“于面”。○注“执一”至“门外”。○释曰：云“上介受以入告之，士举其馀从之”者，此乘禽而云“凡献”，宜约私献。私献，摈者取献以入，士举其馀。此若上介受入，明其馀士举从入可知。云“不辞，拜受于庭”者，以其经无辞文，又饔饩云礼辞，明此禽礼轻，无辞，受于庭可知。“上介执之，以相拜于门中，乃入授人”者，此亦约私献，私献之时，摈者取献以入，又云摈者立于阈外，以相拜宾，辟摈者，授宰夫是其约也。云“上介受，亦如之”者，以其受饔饩之时，上介受己如宾礼，故知受乘禽亦如宾也。云“士介拜受於门外”者，以其受饩在门外，此受乘禽在门外可知。 \\n 　 \\n 禽羞、俶献比。比，放也。其致之，礼如乘禽也。禽羞，谓成孰有齐和者。俶献，四时珍美新物也。俶，始也，言其始可献也。《聘义》谓之时赐。 \\n  \\n [疏]“禽羞俶献比”。○注“比放”至“时赐”。○释曰：云“禽羞，谓成孰有齐和者”，以其称羞，谓若庶羞、内羞之等，故称禽则以雁鹜等为之，故以成孰解之。“《聘义》谓之时赐”者，案《聘义》云：“燕与时赐无数。”时赐，谓四时珍异，以赐诸宾客。与此俶献是一物，故引以为证。 \\n 　 \\n 归大礼之日，既受饔饩，请观。聘於是国，欲见其宗庙之好，百官之富，若尤尊大之焉。讶帅之，自下门入。帅犹道也。从下门外入，游观非正也。 \\n  \\n 各以其爵，朝服。此句似非其次，宜在“凡致礼”下，绝烂在此。 \\n  \\n [疏]“各以其爵朝服”。○注“此句”至“在此”。○释曰：云“宜在‘凡致礼’下”者，以其各以其爵朝服为致礼而言，故知义然。 \\n 　 \\n 士无饔，无饔者无摈。谓归饩也。 \\n [疏]“士无”至“无摈”。○注“谓归饩也”。○释曰：案上经直云宰夫朝服以致之，是其无饔，宰夫退去，士介不傧之，是也。 \\n 　 \\n 大夫不敢辞，君初为之辞矣。此句亦非其次，宜在“明日问大夫”之下。 \\n  \\n [疏]“大夫”至“辞矣”。○注“此句”至“之下”。○释曰：此谓宾问卿之时，卿不敢辞者，以宾聘享讫，出大门，请有事於大夫，君礼辞许，是君初为之辞，故卿不辞也。 \\n 　 \\n 凡致礼，皆用其飨之加笾豆。凡致礼，谓君不亲飨宾及上介，以酬币致其礼也。其，其宾与上介也。加笾豆，谓其实也，亦实於瓮筐。飨礼今亡。 \\n  \\n [疏]“凡致”至“笾豆”。○注“凡致”至“今亡”。○释曰：云“其，其宾与上介也”者，案上经宾壹食壹飨，上介若食若飨，唯士介不言飨，故知其中唯有宾与上介耳。云“加笾豆，谓其实也，亦实于瓮”者，案致飨饩，醯醢是豆实，实于瓮，明此飨之豆实，亦实于瓮，可知也。案昭六年：“夏，季孙宿如晋，拜莒田也。晋侯享之以加笾。武子退，使行人告曰：小国之事大国也，苟免於讨，不敢求贶，得贶不过三献。今豆有加，下臣弗堪，无乃戾也。”此中致飨有加笾豆者，飨使者无加笾豆之正礼，此云加笾豆者，殷勤之义也。云“飨礼今亡”者，以其食礼在，知其豆数，飨礼亡，无文以知之。 \\n 　 \\n 无饔者无飨礼。士介无飨礼。 \\n [疏]“无饔者无飨礼”。○注“士介无飨礼”。○释曰：“无饔者，无飨礼”，文承飨下，故郑以无飨礼解之。以其宾与上介饔饩俱有，故有飨。士介唯有饩而已，无饔，故无飨礼也。 \\n 　 \\n 凡饩，大夫黍、粱、稷，筐五斛。谓大夫饩宾、上介也。器寡而大，略。 \\n  \\n [疏]“凡饩”至“五斛”。○注“谓大”至“大略”。○释曰：案上经云“大夫饩宾，大牢米八筐”，众介米六筐，不辨大小，故此记人辨之，云“筐五斛”。云“器寡而大，略”者，以其君归饔饩于宾，与大夫介筥米小而多者，是尊者所致，以多器为荣。今大夫致礼於宾、介，器寡而大，是略之於卑者也。 \\n 　 \\n 既将公事，宾请归。谓已问大夫，事毕请归，不敢自专，谦也。主国留之，飨食燕献无日数，尽殷勤也。 \\n  \\n [疏]“既将公事宾请归”。○主“谓已”至“勤也”。○释曰：云“已问大夫”者，请问三卿与下大夫，尝使於彼国，币所及皆是君命，及以君物行礼者，皆是公事，事讫，故请归也。云“主国留之，飨食燕献无日数，尽殷勤也”者，亦谓至旬，宾乃将归，主君乃留宾，有此飨食燕献之等，故《燕礼》注云“今燕又宜献焉”是也。云无日数者，谓行此飨食之等，相去希数，无常日数，尽主人殷勤也。 \\n 　 \\n 凡宾拜于朝，讶听之。拜，拜赐也。唯稍不拜。 \\n [疏]“凡宾”至“听之”。○注“拜拜”至“不拜”。○释曰：案上经云：“宾三拜乘禽於朝，讶听之，遂行，舍于郊。”又案《司仪》云：“明日，客拜礼赐，遂行。”是临行大小礼皆拜赐，则知唯米禀刍薪等不拜也。 \\n 　 \\n 燕则上介为宾，宾为苟敬。飨食，君亲为主，尊宾也。燕，私乐之礼，崇恩杀敬也。宾不欲主君复举礼事礼已，于是辞为宾，君听之。从诸公之席，命为苟敬。苟敬者，主人所以小敬也。更降迎其介以为宾。介，大夫也。虽为宾，犹卑於君，君则不与亢礼也。主人所以致敬者，自敌以上。 \\n  \\n [疏]“燕则”至“苟敬”。○注“飨食”至“以上”。○释曰：云“飨食，君亲为主，尊宾也”者，以其飨食在庙，为宾，故君亲为主。至后燕礼在寝，又以醉为度，崇於恩，杀於敬，故宾辞而使介为宾也。以苟敬为小敬者，以阼阶西近主，为位诸公坐位，故我小敬，对户牖南面为大敬。云“更降迎其介以为宾”者，介在庙门内西北面，降至庭迎之。云“不与亢礼也”者，略取《燕义》文，解君不亲为献主而使宰夫之意也。云“主人所以致敬者，自敌以上”者，谓两君相见，两大夫、两士以上，则主人亲献也。 \\n 　 \\n 宰夫献。为主人代公献。 \\n 无行，则重贿反币。无行，谓独来，复无所之也。必重其贿与反币者，使者归，以得礼多为荣，所以盈聘君之意也。反币，谓礼玉、束帛、乘皮，所以报聘君之享礼也。昔秦康公使西乞术聘于鲁，辞孙而说。襄仲曰：不有君子，其能国乎？厚贿之。此谓重贿反币者也。今文曰贿反币。 \\n  \\n [疏]“无行”至“反币”。○注“无行”至“反币”。○释曰：云“重其贿”，即上贿在聘于贿是也。“反币”，谓上礼玉、束帛、乘皮是也。云“秦康公”者，案文公十二年《左氏传》云“秦伯使西乞术来聘”云云是也。此特来，非历聘，历聘则吴公子札聘於上国、聘齐、聘鲁是也。 \\n 　 \\n 曰：“子以君命在寡君，寡君拜君命之辱。”此赞君拜聘享辞也。在，存也。 \\n  \\n [疏]“曰子”至“之辱”。○释曰：此及下三经，即上经云：“公馆宾，宾辟，上介听命，聘享，夫人之聘享，问大夫，送宾，公皆再拜。”注云：“拜此四事。”彼见其拜，此见其赞辞也。 \\n 　 \\n “君以社稷故，在寡小君，拜。”此赞拜夫人聘享辞也。言君以社稷故者，夫人与君体敌，不敢当其惠也。其卒亦曰：“寡君拜命之辱。” \\n  \\n [疏]“君以”至“君拜”。○注“此赞”至“之辱”。○释曰：云“言君以社稷故者，夫人与君体敌，不敢当其惠也”者，释经云“社稷故”，以其《礼记·哀公问》孔子云取夫人为社稷主。妇人无外事，天地并社稷，后夫人虽不与，以夫妇一体，故夫人亦得云社稷主，是其云社稷故者。见夫人与君体敌，今夫人使致礼来，主人不敢当，下文云“君贶寡君延及二三老”，是与君不敌，敢当之也。 \\n 　 \\n “君贶寡君，延及二三老，拜。”此赞拜问大夫之辞。贶，赐也。大夫曰老。 \\n  \\n 又拜送。拜送宾也。其辞盖云：“子将有行，寡君敢拜送。”自拜聘享至此，亦非其次，宜承上君馆之下。 \\n  \\n [疏]“又拜送”。注“拜送”至“之卜”。○释曰：此即上经君即馆拜送宾，故郑云此宜承上“君馆之”下。 \\n 　 \\n 宾於馆堂楹閒，释四皮、束帛。宾不致，主人不拜。宾将遂去是馆，留礼以礼主人，所以谢之也。不致，不拜，不以将别崇新敬也。 \\n  \\n [疏]注“不致”至“敬也”。○释曰：若宾敬主，宜致，主人敬宾，宜拜，皆是崇敬。若致与拜，即是崇新敬，故不为。若《乡饮酒》送宾，宾不答，礼有终，相类也。 \\n 　 \\n 大夫来使，无罪，飨之；乐典嘉宾为礼。 \\n [疏]“大夫”至“飨之”。○注“乐与嘉宾为礼”。○释曰：案《鹿鸣序》燕群臣嘉宾，此无罪飨之，亦是乐宾，为礼者也。 \\n 　 \\n 过则饩之。饩之，腥致其牢礼也。其致之辞，不云君之有故耳。《聘义》曰：“使者聘而误，主君不亲飨食，所以愧厉之也。”不言罪者，罪将执之。 \\n  \\n [疏]“过则饩之”。○注“饩之”至“执之”。○释曰：云“过则饩之”，谓礼有失误，故引《聘义》使者聘而误主君。云“不言罪者，罪将执之”者，《春秋》之义，聘宾有罪皆执之。若然，上经云无罪飨之，有罪非但不飨，又执之。此过则饩之，虽不飨，犹生致，过轻故也。若然，上云罪，下云过，互见其义也。 \\n 　 \\n 其介为介。飨宾有介者，宾尊，行敌礼也。 \\n [疏]“其介为介”。○注“飨宾”至“礼也”。○释曰：谓飨宾於庙之时，还以聘之上介为介。若然上经上介主人别行飨，则是从宾为介得介，则飨复别飨也。云“宾尊，行敌礼也”者，若《乡饮酒》宾主行敌礼，而有介然也。 \\n 　 \\n 有大客后至，则先客不飨食，致之。卑不与尊者齐礼。 \\n [疏]“有大”至“致之”。○注“卑不”至“齐礼”。○释曰：此据《聘礼》而言，则无君朝之事。若然，则前有小国之卿大夫来聘，将行飨食，有大国卿大夫来聘，则废小国飨食之礼，以其卑不与尊齐礼并行之。 \\n 　 \\n 唯大聘有几筵。谓受聘享时也。小聘轻，虽受于庙，不为神位。 \\n [疏]“唯大聘有几筵”。○注“谓受”至“神位”。○释曰：案上经云“几筵既设，摈者出请命”者，行聘享及私觌礼毕，云宰夫彻几改筵，是行聘享为神位。今小聘不为神位，屈也。 \\n 　 \\n 十斗曰斛，十六斗曰籔，十籔曰秉。秉，十六斛。今江、淮之间，量名有为籔者。今文籔为逾。二百四十斗。谓一车之米，秉有五籔。 \\n  \\n 四秉曰筥。此秉谓刈禾盈手之秉也。筥，穧名也，若今莱阳之閒，刈稻聚把，有名为筥者。《诗》云：“彼有遗秉。”又云：“此有不敛穧。” \\n  \\n [疏]“四秉曰筥”。○注“此秉”至“敛穧”。○释曰：云“此秉为刈禾盈手之秉也”，对上文秉为量名也。引《诗》者，证此秉为盈手穧，即此筥亦一，即今人谓之一铺、两铺也。 \\n 　 \\n 十筥曰稯。十稯曰秅。四百秉为一秅。一车之禾三秅，为千二百秉。三百筥，三十稯也。古文稯作緵。 \\n  \\n [疏]注“一车”至“作緵”。○释曰：云“一车之禾三秅”，即经致饔饩时，云“禾三十车车三秅”也。 \\n 　"}
{"章节": "卷二十五 公食大夫礼第九", "正文": "卷二十五公食大夫礼第九 \\n  \\n  \\n 　 \\n 　 \\n [疏]《公食大夫礼》第九。○郑《目录》云：“主国君以礼食小聘大夫之礼，於五礼属嘉礼。《大戴》第十五，《小戴》第十六，《别录》第九。”○释曰：郑知是“小聘大夫”者，案下文云宰夫自东方，荐豆六，於酱东，设黍稷六簋，又设庶羞十六豆，此等皆是下大夫小聘之礼。下乃别云“上大夫八豆、八簋”，又云“上大夫庶羞十六豆”，是食上大夫之法，故知此篇据小聘大夫也。若然，《聘礼》据侯伯之大聘，此篇据小聘大夫者，周公设经，互见为义。案篇末云“鱼、肠胃、伦肤若九，若十有一，下大夫则若七，若九”，郑注云：“此以命数为差，九谓再命者，十一谓三命者，七谓一命者。九或上或下者，再命谓小国之卿，次国之大夫也。卿则曰上，大夫则曰下，大国之孤视子男。”以此言之，鱼、肠胃、伦肤皆七者，谓子男小聘之大夫。此《公食》序在《聘礼》之下，是因聘而食之。不言食宾与上介，直云大夫者，若云食宾与上介，则小聘使下大夫，上介乃是士，是以直云大夫，兼得大夫聘宾与上介，亦兼小聘之宾。若然，《聘礼》据大聘，因见小聘。此《公食》先见小聘，后言大聘者，欲见大聘、小聘，或先或后，不常之义。 \\n 　 \\n 公食大夫之礼。使大夫戒，各以其爵。戒犹告也。告之必使同班，敌者易以相亲敬。 \\n  \\n [疏]“公食”至“其爵”。○注“戒犹”至“亲敬”。○释曰：自此尽“如聘”，论主君使大夫就馆，戒聘客使来行食礼之事。云“各以其爵”者，此篇虽据子男大夫为正，兼见五等诸侯大聘使卿之事，故云各以其爵也。 \\n 　 \\n 上介出请，入告。问所以来事。 \\n [疏]“上介出请入告”。○注“问所以来事”。○释曰：据大夫就宾馆之门外，宾使上介出请大夫所为来之事。 \\n 　 \\n 三辞。为既先受赐，不敢当。 \\n [疏]“三辞”。○注“为既”至“敢当”。○释曰：既先受赐者，谓聘日致饔，受赐大礼，故今辞食，不敢当之。但受饔之时，礼辞而已，至於飨食，皆当三辞。 \\n 　 \\n 宾出，拜辱。拜使者，屈辱来迎已。大夫不答拜，将命。不答拜，为人使也。将犹致也。宾再拜稽首。受命。大夫还，复於君。 \\n  \\n 宾不拜送，遂从之。不拜送者，为从之，不终事。 \\n [疏]“宾不”至“从之”。○注“不拜”至“终事”。○释曰：案《乡饮酒》主人拜送，宾不答拜，云礼有终。此宾不拜送，为从之不终事，故宾不拜送也。若然，《乡饮酒》、《乡射》戒宾，遂从之，而云拜辱、拜送者，以其主人先反，不相随，故得拜辱、拜送。《觐礼》使者劳宾於门外，侯氏再拜，遂送之。使者既不先反，犹拜送者，尊天子使故也。 \\n 　 \\n 宾朝服即位于大门外，如聘。於是朝服，则初时玄端。如聘，亦入于次俟。 \\n  \\n [疏]“宾朝”至“如聘”。○注“於是”至“次俟”。○释曰：云“大门外，如聘”者，则宾主设摈介以相待，如聘时。云“於是朝服，则初时玄端”者，初时，谓宾发馆时服玄端。若《乡射》“主人朝服乃速宾”，郑注云：“射，宾轻也。戒时玄端。”以此言之，亦宾在馆拜所戒大夫即玄端，宾遂从大夫至君大门外，入次，乃去玄端，著朝服，出次，即位也。云“如聘，亦入於次俟”者，案《聘礼》：“宾皮弁聘，至于朝，宾入于次。”注云：“入于次者，俟办。”则此入次，亦俟主人办也。若然，《聘礼》重宾，发馆即皮弁。此食礼轻，及大门乃朝服。 \\n 　 \\n 即位。具。主人也。摈者俟君於大门外，卿大夫士序，及宰夫具其馔物，皆於庙门之外。 \\n  \\n [疏]“即位具”。○注“主人”至“之外”。○释曰：云“摈者俟君於大门外”者，解即位之事。云“卿大夫士序，及宰夫具其馔物，皆於庙门之外”者，以其君迎宾入，始言卿大夫以下庙内之位，则知此具馔物时，皆在庙门外也。故郑下文注云：“自卿大夫至此，不先即位从君而入者，明助君飨食，宾自无事，故不在大门内。”是其义也。 \\n 　 \\n 羹定。肉谓之羹。定犹孰也。著之者，下以为节。 \\n [疏]“羹定”。○注“肉谓”至“为节”。○释曰：云“肉谓之羹”者，《尔雅》文。云“著之者，下以为节”者，羹定与下文“陈鼎”之节为目也。 \\n 　 \\n 甸人陈鼎七，当门，南面，西上，设扃鼏。鼏若束若编。七鼎，一大牢也。甸人，冢宰之属，兼亨人者。南面西上，以其为宾，统於外也。扃，鼎扛，所以举之者也。凡鼎鼏，盖以茅为之，长则束本，短则编其中央。今文扃作铉，古文鼏皆作密。 \\n  \\n [疏]“甸人”至“若编”。○注“七鼎”至“作密”。○释曰：云“七鼎，一大牢也”者，案《聘礼》致飧与饔饩皆九鼎，此亦一大牢而七鼎者，此食礼轻，无鲜鱼、鲜腊，与《聘礼》“腥一牢鼎七”同也。云“甸人，冢宰之属，兼亨人”者，案《天官》有甸师氏，兼有亨人，皆属冢宰。彼天子礼，诸侯比天子为兼官，故甸人兼亨人也。必使甸人陈鼎兼亨人者，案《亨人职》云“掌共鼎镬”，又案《甸师职》云掌“帅其徒以薪蒸，役外内饔之事”，故使甸人兼亨人陈鼎。若然，案《少牢》“羹定饔人陈鼎”者，以其无甸人官，故饔人陈鼎也。《既夕士礼》云“甸人抗重”，又云“甸人筑坅坎”，以士无臣，使属吏摄甸人之事，非谓置此官也。云“凡鼎鼏，盖以茅为之”者，诸文多言鼎鼏，皆不言所用之物，此经虽言“若束若编”，亦不指所用之体，故郑云“盖”以疑之。然必知用茅者，《诗》曰：“白茅苞之。”《尚书》孔传云：“苴以白茅。”茅是絜白之物，故疑用茅也。 \\n 　 \\n 设洗如飨。必如飨者，先飨后食，如其近者也。飨礼亡，《燕礼》则设洗於阼阶东南。古文飨或作乡。 \\n  \\n [疏]“设洗如飨”。○注“必如”至“作乡”。○释曰：云“必如飨者，先飨后食，如其近者也”，郑据此文行食礼，而云如飨，明先飨，设洗讫，乃后食，故乡前如之，是先飨后食也。案《聘礼》云“公於宾，壹食再飨”，则食在飨前矣。不言如《燕礼》者，飨食在庙，燕在寝，则是飨食重，先行之。故二者自相先后，是以不得用《燕礼》决之也。引《燕礼》者，欲见设洗之法，燕与飨食同，故无飨礼，引《燕礼》而言也。 \\n 　 \\n 小臣具槃匜，在东堂下。为公盥也。公尊，不就洗。小臣於小宾客飨食，掌正君服位。 \\n  \\n [疏]“小臣”至“堂下”。○注“为公”至“服位”。○释曰：知此“为公盥”者，案《特牲》尸尊，不就洗，盥用槃匜，故知此所设槃匜亦为公盥，不就洗也。云“小臣於小宾客飨食，掌正君位”者，按《夏官·小臣职》云“小祭祀，宾客飨食”，如大仆之法。此诸侯之聘客飨食，故亦小臣掌之也。 \\n 　 \\n 宰夫设筵，加席、几。设筵於户西，南面而左几。公不宾至授几者，亲设湆酱，可以略此。 \\n  \\n [疏]“宰夫”至“席几”。○注“设筵”至“略此”。○释曰：云“设筵於户西，南面而左几”者，以其宾在户牖之閒，南面，又生人左几，异於神右几故也。云“公不宾至授几者，亲设湆酱，可以略此”者，决《聘礼》礼宾时，公亲授几者，以无设湆酱之事故也。故下记云“不授几”，郑云“异於醴也”。 \\n 　 \\n 无尊。主於食，不献酬。 \\n  \\n 饮酒、浆饮，俟于东房。饮酒，清酒也。浆饮，（缺）浆也。其俟奠於丰上也。饮酒先言饮，明非献酬之酒也。浆饮先言浆，别於六饮也。 \\n  \\n [疏]“饮酒”至“东房”。○注“饮酒”至“饮也”。○释曰：云“饮酒，清酒也”者，按《周礼·酒正》注先郑云：“清酒，祭祀之酒。”后郑从之。则此宾客用之者，优宾故也。云“浆饮，（缺）浆也”者，（缺）之言载，以其汁滓相载，故云（缺）。汉法有此名故也。云“其俟奠於丰上也”者，下云“饮酒实於觯，加于丰”是也。此云奠，即彼加也。云“饮酒先言饮，明非献酬之酒也”者，以其《乡饮酒》、《燕礼》等献酬之酒皆不言饮，饮之，可知此拟酳口，故言饮，是异於献酬酒故也。是以《酒人》云：“共宾客之礼酒、饮酒。”郑注云：“礼酒，飨燕之酒。”不言饮食之酒，云饮，亦是其义也。云“浆饮先言浆，别於六饮也”者，按《浆人》云：“共王六饮，水、浆、醴、凉、医、酏。”彼先云六饮，后云水浆，与此先云浆不同，故云先云浆别於六饮。必别於六饮者，彼六饮为渴而饮，此浆为酳口，不为渴，故异之。 \\n  \\n 　 \\n 凡宰夫之具，馔于东房。凡，非一也。饮食之具，宰夫所掌也。酒浆不在凡中者，虽无尊，犹嫌在堂。 \\n  \\n [疏]“凡宰”至“东房”。○注“凡非”至“在堂”。○释曰：云“酒浆不在凡中者，虽无尊，犹嫌在堂”者，以其酒浆常在堂，若不特言之，则凡中不含之，言谓酒浆仍在堂，故上特言之。 \\n 　 \\n 公如宾服，迎宾于大门内。不出大门，降於国君。 \\n [疏]“公如”至“门内”。○注“不出”至“国君”。○释曰：自此尽“阶上北面再拜稽首”，论主君迎宾入拜至之事。云“不出大门，降於国君”者，按《周礼·司仪》云：“将币，交摈，三辞，车逆，拜辱，宾车进，答拜。”又云致饔饩，飨食，“皆如将币之仪”。是国君来则出迎也。 \\n 　 \\n 大夫纳宾。大夫，谓上摈也。纳宾以公命。公入门左，公再拜。宾辟，再拜稽首。左，西方，宾位也。辟，逡遁，不敢当君拜也。公揖入，宾从。揖入，道之。 \\n  \\n 及庙门，公揖入。庙，祢庙也。 \\n [疏]“及庙门公揖入”。○注“庙祢庙也”。○释曰：《仪礼》之内单言庙者，皆据祢庙。是以《昏礼》纳采云“至于庙”，记云“凡行事必用昏昕，受诸祢庙”，以此而言，则言庙皆祢庙也。若非祢庙，则言庙祧，若《聘礼》云“不腆先君之祧”，问卿云“受于祖庙”之类是也。但受聘在祖庙，食飨在祢，燕轻於食飨，又在寝，是其差次也。 \\n 　 \\n 宾入，三揖。每曲揖，及当碑揖，相人偶。 \\n 至于阶，三让。让先升。 \\n [疏]“至于阶三让”。○释曰：按《曲礼》云：“客若降等，则就主人之阶。主人固辞，然后客复就西阶。”此亦降等，初即就西阶者，此君与客食礼，礼之正，彼谓大夫士以小小燕食之礼，故与此不同也。 \\n 　 \\n 公升二等，宾升。远下人君。 \\n [疏]“公升二等宾升”。○注“远下人君”。○释曰：言“远下人君”者，亦取君行一，臣行二之义也。 \\n 　 \\n 大夫立于东夹南，西面，北上。东夹南，东西节也。取节於夹，明东於堂。 \\n  \\n [疏]“大夫”至“北上”。○注“东夹”至“於堂”。○释曰：此谓主国卿大夫立位。云“取节於夹，明东於堂”者，序已西为正堂，序东有夹室，今大夫立于夹室之南，是东于堂也。 \\n 　 \\n 士立于门东，北面，西上。统於门者，非其正位，辟宾在此。 \\n [疏]“士立”至“西上”。○注“统於”至“在此”。○释曰：案《燕礼》、《大射》士在西方，东西北上，不统於门。又在门东北面，宜东统於君。今在门东西上，统於门者，以宾在门西，辟宾，在此非正位故也。 \\n 　 \\n 小臣，东堂下，南面，西上。宰，东夹北，西面，南上。宰，宰夫之属也。古文无南上。 \\n  \\n [疏]“小臣”至“南上”。○注“宰宰”至“南上”。○释曰：云“宰东夹北，西面南上”者，谓在北堂之南，与夹室相当，故云夹北也。云“宰，宰夫之属也”者，以经云“南上”，则非止一人。但宰官之内，有宰夫之等，是以下有宰夫之官，皆於此立可知，故云之属也。若然，宰尊官，在小臣之下者，以其小臣位在北堂南，故先见之，非谓尊卑先后为次也。 \\n 　 \\n 内官之士，在宰东北，西面，南上。夫人之官，内宰之属也。自卿大夫至此，不先即位，从君而入者，明助君飨食，宾自无事。 \\n  \\n [疏]“内官”至“南上”。○注“夫人”至“无事”。○释曰：云“夫人之官内宰之属也”者，经云“内官”，按《周礼·天官·内宰》下大夫掌王后已下，彼天子内官，诸侯未必有内宰，以其言内官之士，以士为之，明当天子内宰，故举内宰况之也。云“自卿大夫至此，不先即位，从君而入者，明助君飨食，宾自无事”者，按前聘时，君迎客于大门内时，卿大夫已下入庙即位者，受聘事重，非飨食之事，故先入庙即位。此已下虽有宰及宰夫者，皆有事，及大夫二牲、士庶羞之等，皆助君食宾，非己之事，故后入也。 \\n 　 \\n 介，门西，北面，西上。西上，自统於宾也。然则承摈以下，立於士西，少进东上。 \\n  \\n [疏]“介门”至“西上”。○注“西上”至“东上”。○释曰：云“然则承摈以下，立于士西，少进东上”者，以其介统於宾而西上，则摈统於君而东上可知。承摈以下，既是有事之人承摈，是大夫又尊於士，故知少进东上。不言上摈者，上摈有事，其位不定，故不言。 \\n 　 \\n 公当楣北乡，至再拜，宾降也，公再拜。楣谓之梁。至再拜者，兴礼俟宾，嘉其来也。公再拜，宾降矣。 \\n  \\n [疏]“公当”至“再拜”。○注“楣谓”至“降矣”。○释曰：自此尽“稽首”，论公拜至宾答拜之事。云“公再拜，宾降矣”者，释经宾降在“至再拜”下，“公再拜”上。以其至再拜者，公已一拜，宾即降，下公再拜者，宾降后，又一拜。虽一拜，本当再拜，故皆以再拜言之。犹下侑币之时，“公一拜，宾降，公再拜”，注云：宾不敢俟成拜也。若然，郑云“公再拜，宾降矣”者，解经“至再拜，客降”也。 \\n 　 \\n 宾西阶东、北面答拜。西阶东，少就主君，敬也。摈者辞，辞拜於下。 \\n  \\n 拜也。公降一等，辞曰：“寡君从子，虽将拜，兴也。”宾降再拜，公降，摈者释辞矣。宾犹降，终其再拜稽首。兴，起也。 \\n  \\n [疏]“宾西”至“答拜”。○释曰：自此尽“稽首”，论宾降答拜之事。此云“答拜”，下云“拜也”，并据公未降之前，宾为一拜。以其宾始一拜之閒，公降一等，故閒在一辞之中，是以郑云宾降再拜，释经北面拜答及拜也。云“公降，摈者释辞矣”者，解经“辞曰寡君从子虽将拜兴也”，郑注云“宾犹降，终其再拜稽首”者，按下文“宾栗阶升，不拜”，升既不拜，略於下。虽辞宾，犹终降，再拜稽首也。若然，摈者辞拜於下之时，其位在下，故下记云“卿摈由下”，注云“不升堂”是也。按下文云“摈者退，负东塾而立”，注云“无事”，又云“摈者进相币”，然则摈者有事则进，无事则退，故负东塾也。 \\n 　 \\n 宾栗阶升，不拜。自以己拜也。栗，是栗也。不拾级连步，趣主国君之命，不拾级而下曰辵。 \\n  \\n [疏]“宾栗阶升不拜”。○注“自以”至“曰辵”。○释曰：云“自以己拜也”者，於堂下终为再拜稽首，故於堂上不拜也。云“栗，实栗也”者，谓疾之意也。云“不拾级连步”者，《曲礼》云“拾级聚足连步以上”，郑注云：“拾当为涉声之误也。级，等也。涉等聚足，谓前足蹑一等，后足从之并。”此涉级也。连步，郑云“重蹉跌也”，连步谓足相随不相过也。其连步据足而言，涉级据阶而说，其实一也。此等寻常升法，此栗阶据趋君命而上，按《燕礼》记云：“凡君所辞皆栗阶”，注云：“栗，蹙也。谓越等急趋君命也。”又曰“凡栗阶不过二等”，注云：“其始升犹聚足连步，越二等，左右足各一发而升堂。”是栗阶之法也。云“不拾级而下曰辵”者，凡升降有四种，云辵者，君臣急谏诤，则越三等为辵阶，越一等为历阶，又有连步，又有栗阶，为四等也，义已具於《燕礼》记疏也。 \\n 　 \\n 命之，成拜，阶上北面再拜稽首。宾降拜，主“君辞之，宾虽终拜，於主君之意犹为不成”。 \\n  \\n [疏]“命之”至“稽首”。○注“宾降”至“不成”。○释曰：按《论语》孔子云：“拜下，礼也，今拜乎上，泰也。”是以上文主君虽辞宾，犹终拜於下，尽臣之礼，为成拜。“主君之意犹以为不成”，故命之升成拜，宾遂主君之意，故升更拜也。 \\n 　 \\n 士举鼎，去幂于外，次入。陈鼎于碑，南面，西上。右人抽扃，坐奠于鼎西，南顺，出自鼎西，左人待载。入由东，出由西，明为宾也。今文奠为委，古文待为持。 \\n  \\n [疏]“士举”至“待载”。○注“入由”至“为持”。○释曰：自此尽“逆退复位”，论鼎入已载之事。云“去幂於外，次入”者，次入，谓序入也。故《少牢》云序入去幂於外者，以其入当载於俎，故去之也。《士丧》、《士虞》皆入，乃去幂者，丧礼变于吉故也。 \\n 　 \\n 雍人以俎入，陈于鼎南。旅人南面加匕于鼎，退。旅人，雍人之属。旅食者也。雍人言入，旅人言退，文互相备也。出入之由，亦如举鼎者。匕俎每器一人，诸侯官多也。 \\n  \\n [疏]“雍人”至“鼎退”。○注“旅人”至“多也”。○释曰：云“旅人，雍人之属”者，即《燕礼》云：“尊士旅食于门西，两圜壶。”郑云：“士旅食者，所谓庶人在官者也。”引《王制》解之者是也。云“雍人言入，旅人言退，文互相备也”者，雍人言入亦退，旅人言退亦入，皆入而退去，故云文互相备也。云“每器一人，诸侯官多也”者，按《少牢》云：“鼎序入，雍正执一匕以从，雍府执四匕以从，司士合执二俎以从，司士赞者二人，皆合执二俎以相从。”是大夫官少，故每人兼执也。若然，《特牲》云“赞者执俎及匕从鼎入”，《士虞》亦云“匕俎从士”，《昏礼》亦云“匕俎从设”，彼注云：“执匕者，执俎者，从鼎而入，设之。”不言并合者，士官弥少，并合可知。不言者，文不具或可。士礼又异於大夫，执鼎人兼执匕俎，故《士丧礼》小敛大敛奠举鼎者，兼执俎也。若依前释，则《士丧礼》略威仪故也。 \\n 　 \\n 大夫长盥，洗东南，西面，北上，序进盥。退者与进者交于前。卒盥，序进，南面匕。长，以长幼也。序犹更也。前，洗南。 \\n  \\n [疏]“大夫”至“面匕”。○注“长以”至“洗南”。○释曰：云“进盥，退者与进者交于前”，郑云前谓洗南，但言前，不云北。《乡饮酒》、《乡射》宾盥北面，则此大夫亦皆北面可知。云“长，以长幼也”者，若《燕礼》云“命长”之类，皆据长幼为长，不谓众中之长者也。 \\n 　 \\n 载者西面。载者，左人。亦序自鼎东，西面於其前，大夫匕则载之。 \\n  \\n [疏]“载者西面”。○注“载者”至“载之”。○释曰：前云“左人待载”，其时鼎东南面，今大夫鼎北面南，匕之左人当载，故序自鼎东西面，於其前矣。俎正当鼎南，则载者在鼎南稍东也。 \\n 　 \\n 鱼腊饪。饪，孰也。食礼宜孰，飨有腥者。 \\n [疏]“鱼腊饪”。○注“饪孰”至“宜孰”。○释曰：上文直云“羹定”，肉谓之羹，恐鱼腊不在羹定之中，故此特著鱼腊饪也。以食礼尚孰，故皆饪也。○注“飨有腥者”。○释曰：《乐记》云大飨“而俎腥鱼”，郑注云：“以腥鱼为俎，实不臑孰之。”是飨礼有腥也。又宣公十一年：“冬，晋侯使士会平王室，定王享之。原襄公相礼，殽烝。武子私问其故。王闻之召武子曰：季氏，而弗闻乎？王享有体荐，宴有折俎，公当享，卿当宴，王室之礼也。”又《国语》云：禘郊之事则有全烝，王公立饫则有房烝，亲戚宴飨则有殽烝。以此观之，明飨有腥，以飨礼用体荐。体荐则腥矣。故《礼记》云“腥其俎”，谓豚解而腥之，豚解者，皆腥也。 \\n 　 \\n 载体进奏。体，谓牲与腊也。奏，谓皮肤之理也。进其理，本在前。下大夫体七个。 \\n  \\n [疏]“载体进奏”。○注“体谓”至“七个”。○释曰：三牲与腊皆载体，直言体，不辨体形及数，以下鱼、肠胃、伦肤皆言七，则此亦七体，故郑云“下大夫体七个”。若然，七个此不言体形，按《士虞记》云“升左肩、臂、臑、肫、骼、脊、胁”七体，彼丧礼用左。又按《乡饮酒》、《乡射记》皆云“右胖进腠”，则此亦用右胖，肩、臑、臂、肫、骼、脊、胁可知。既用右胖，则左胖为庶羞。其庶羞者，此下大夫十六豆，上大夫二十豆是也。若致飧及归饔饩，腥鼎皆无庶羞。《乡饮酒》、《乡射》、《燕礼》、《大射》虽同用狗一牲，以其亨，亨亦皆有庶羞也。云“奏，谓皮肤之理。进其理，本在前”者，此谓生人食法，故进本，本谓近上者。若祭祀则进末，故《少牢》云“进下”，郑云“变於食生”是也。 \\n 　 \\n 鱼七，缩俎，寝右。右首也。寝右进鬐也。乾鱼近腴，多骨鲠。 \\n [疏]“鱼七缩俎寝右”。○注“右首”至“骨鲠”。○释曰：云“缩俎”者，於人为横，缩，纵也。鱼在俎为纵，於人亦横。云寝右，郑云“右首也，寝右，进鬐”也，宾在户牖之閒南面，俎则东西陈之，鱼在俎，首在右，腹腴乡南。鬐，脊也。进脊在北，乡宾，必以脊乡宾者，郑云“乾鱼近腴，多骨鲠”，故不欲以腴乡宾，取脊少骨鲠者乡宾，优客故也。若祭祀，则进腴，以鬼神尚气，腴者，气之所聚，故《少牢》进腴是也。 \\n 　 \\n 肠、胃七，同俎。以其同类也。不异其牛羊，腴贱也。此俎实凡二十八。 \\n  \\n [疏]“肠胃七同俎”。○注“以其”至“十八”。○释曰：云“以其同类也”者，释经同俎，以其牛羊同是畜类也。云“不异其牛羊，腴贱也”者，以牲体则异俎，及此肠胃即同俎，以其腹腴贱，故略之，同俎也。云“此俎实二十八”者，牛羊各有肠胃，肠胃各七，四七二十八也。但此肠胃与牲或同鼎同俎，或别鼎别俎，何者？据此下文七鼎肠胃与牲别鼎别俎，是其正法，取其鼎俎奇也。《少牢》五俎，肠胃与牲同鼎者，以其有鲜兽，若肠胃别鼎则六，不得奇，故并肠胃与牲同鼎，《有司彻》亦然。此肠胃七者，以其与牲体别鼎，故取数於牲亦七。《少牢》并肠胃於牲鼎，故云肠三胃三，取数於脊胁各三也。宾尸礼杀於正祭，故肠胃各一。《既夕》盛葬奠，故肠胃五也。 \\n 　 \\n 伦肤七。伦，理也，谓精理滑脃者，今文伦或作论。 \\n [疏]“伦肤七”。○释曰：伦肤谓豕之皮革为之，但此公食大夫为宾用为美，故肤与肠胃皆别鼎俎。《特牲》腥有三鼎，鱼、腊不同鼎，故肤从牲，同鼎。《有司彻》虽同《少牢》，亦止三鼎而已，羊、豕、鱼皆一鼎，故肤还从於牲鼎也。又此肤与牲体之数亦七，而《少牢》肤九者，此食礼，故肤从体数。《少牢》大夫之祭，肤出下牲，故取数於牲之体而九也。 \\n 　 \\n 肠、胃、肤，皆横诸俎，垂之。顺其在牲之性也。肠胃垂及俎拒。 \\n  \\n [疏]“肠胃”至“垂之”。○注“顺其”至“俎拒”。○释曰：肠胃得在牲而垂肤，亦言顺牲之性者，从多而言。云“垂及俎拒”者，《少牢》云“肠三，胃三，垂及俎拒”是也。 \\n 　 \\n 大夫既匕，匕奠于鼎，逆退，复位。事毕，宜由便也。士匕载者，又待设俎。 \\n  \\n [疏]“大夫”至“复位”。○注“事毕”至“设俎”。○释曰：“士匕载者，又待设俎”者，以上文云“士举鼎”，又云“左人待载”，下文云“士设俎于豆南”，是载者又待设俎可知也。 \\n 　 \\n 公降盥。将设酱。 \\n [疏]“公降盥”。○注“将设酱”。○释曰：自此尽“各卻于其西”，论公与宰夫为宾设正馔之事。云“将设酱”者，下云“公设之”，是以盥手也。 \\n 　 \\n 宾降，公辞。辞其从己。卒盥，公壹揖、壹让，公升，宾升。揖让皆壹，杀於初。古文壹皆作一。 \\n  \\n 宰夫自东房授醯酱，授，授公也。醯酱，以醯和酱。 \\n [疏]“宰夫”至“醯酱”。○注“授授”至“和酱”。○释曰：按记云：蒲筵常长丈六尺，於堂上户牖之閒南面设之。乃设正馔於中席已东，自中席已西设庶羞也。云“醯酱，以醯和酱”者，按归饔饩，醯醢别，知此醯酱不别，而以醯和酱者，此经所陈物，异者皆别器，此醯酱下但言酱，不别言醯，明以醯和酱可知。祭祀无此法，以生人尚亵味，故有之。 \\n 　 \\n 公设之。以其为馔本。 \\n 宾辞，北面坐迁而东迁所。东迁所，奠之东侧，其故处。 \\n [疏]“宾辞”至“迁所”。○注“东迁”至“故处”。○释曰：云“东迁所”者，谓以西为上，君设当席中，故东迁之，辟君设处侧近也，近其故处。 \\n 　 \\n 公立于序内，西乡。不立阼阶上，示亲馔。 \\n [疏]“公立”至“西乡”。○注“不立”至“亲馔”。○释曰：云“不立阼阶上，示亲馔”者，以其君之行事皆在阼阶上，今近阼北者，以其设馔在户西近北，今君亦近北，是亦亲监馔故也。 \\n 　 \\n 宾立于阶西，疑立。不立阶上，以主君离阼也。疑，正立也，自定之貌。今文曰西阶。 \\n  \\n 宰夫自东房荐豆六，设于酱东，西上。韭菹以东醓醢、昌本，昌本南麋臡，以西菁菹、鹿臡。醓醢，醢有醓。昌本，昌蒲本，菹也。醢有骨谓之臡。菁，蓂菁，菹也。今文臡皆作麋。 \\n  \\n [疏]“宰夫”至“鹿赞”。○注“醓醢”至“作麋”。○释曰：云“醓醢，醢有醓”者，按《周礼·醢人》云：“朝事之豆，韭菹醓醢。”已下依此为次，彼注云：“醓，肉汁也。”则此醓醢是肉之汁。昌本者，彼注云：“昌蒲根。”又按彼注齑菹之称，菜肉通。又云“细切为齑，全物若〈月枼〉为菹”。又按彼经为菹者，经言菹，不言齑菹者，即是齑也。彼言昌本，亦即齑也。此注云菹者，齑菹，粗细为异，通而言之，齑亦得为菹，故云菹也。云“醢有骨者谓为臡”，案《尔雅·释器》云：“肉为之醢，有骨者谓之臡。”又郑司农云：“有骨为臡，无骨为醢”也。云“菁蓂菁菹也”者，即今之蔓菁也。 \\n 　 \\n 士设俎于豆南，西上，牛、羊、豕、鱼在牛西，腊、肠胃亚之。亚，次也。不言纟争错，俎尊。 \\n  \\n [疏]“士设俎”至“亚之”。○注“亚次”至“俎尊”。○释曰：云“不言纟争错，俎尊”者，上设豆纟争陈之，下设黍稷错陈之，此设俎不纟争不错者，但尊故也。 \\n 　 \\n 肤以为特。直豕与肠胃东也。特肤者，出下牲，贱。 \\n [疏]“肤以为特”。○注“直豕”至“牲贱”。○释曰：云“出下牲，贱”者，以豕在牛、羊之下，贱。肤，豕之所出，故云出下牲贱，特之於俎东也。 \\n 　 \\n 旅人取匕，甸人举鼎，顺出，奠于其所。以其空也。其所，谓当门。 \\n  \\n [疏]“旅人”至“其所”。○释曰：前旅人以匕入，加於鼎，退出。今还使之取匕前，士举鼎入，今不使士举鼎出者，以其士载讫，遂设俎於宾前，事未毕，故甸人举鼎而出也。 \\n 　 \\n 宰夫设黍、稷六簋于俎西，二以并，东北上。黍当牛俎，其西稷，错以终，南陈。并，亻并也。今文曰亻并。古文簋皆作轨。 \\n  \\n 大羹湆不和，实于镫。宰右执镫，左执盖，由门入，升自阼阶，尽阶，不升堂，授公，以盖降，出，入反位。大羹湆，煮肉汁也。大古之羹不和，无盐菜。瓦豆谓之镫。宰谓大宰，宰夫之长也。有盖者，馔自外入，为风尘。今文湆为汁。又曰：入门自阼阶，无升。 \\n  \\n [疏]“大羹”至“反位”。○注“大羹”至“无升”。○释曰：云“以盖降，出，入反位”者，宰位在东夹北，西面南上，今以盖降出，送於门外，乃更入门，反於东夹北位也。云“大羹湆，煮肉汁也。大古之羹”者，谓是大古五帝之羹。云“不和，无盐菜”也，大古质，故不和以盐菜，对鉶羹调之以盐菜者也。云“瓦豆谓之镫”，《诗》云“于豆于登”，毛亦云：“木曰豆，瓦曰登。”云“宰谓大宰，宰夫之长”者，以单言宰，诸侯三卿无大宰，以司徒兼大宰，大宰之下有宰夫，故云宰夫之长也。 \\n 　 \\n 公设之于酱西，宾辞，坐迁之。亦东迁所。 \\n [疏]“公设”至“迁之”。○注“亦东迁所”。○释曰：言“亦”者，亦前酱东迁所，以酱既东迁所，今於酱西迁之，明亦东迁所移之，故酱处也。 \\n 　 \\n 宰夫设鉶四于豆西，东上，牛以西羊，羊南豕，豕以东牛。鉶，菜和羹之器。 \\n  \\n [疏]“宰夫”至“东牛”。○注“鉶菜和羹之器”。○释曰：云“鉶，菜和羹之器”者，下记云“牛藿，羊苦，豕薇”，是菜和羹，以鉶盛此羹，故云之器也。据羹在鉶言之，谓之鉶羹；据器言之，谓之鉶鼎；正鼎之后设之，谓之陪鼎；据入庶羞言之，谓之羞鼎；其实一也。 \\n 　 \\n 饮酒，实于觯，加于丰。丰，所以承觯者也，如豆而卑。 \\n 宰夫右执觯，左执丰，进设于豆东。食有酒者，优宾也。设于豆东，不举也。《燕礼》记曰：凡奠者於左。 \\n  \\n [疏]“宰夫”至“豆东”。○注“食有”至“於左”。○释曰：云“食有酒者，优宾也”者，按下文宰夫执浆饮，宾兴受。唯用浆酳口，不用酒。今主人犹设之，是优宾。引《燕礼》者，彼据酒，主人奠於荐左，宾不饮，取奠於荐右，此酒不用，故亦奠於豆东。酒义虽异，不举是同，故引为证也。按《燕礼》无此文，《乡饮酒》、《乡射》记皆云“凡奠者於左，举者於右”，不同之而引《燕礼记》者，此必转写者误，郑本引《乡饮酒》、《乡射》之等也。 \\n 　 \\n 宰夫东面，坐启簋会，各卻于其西。会，簋盖也。亦一一合却之。各当其簋之西。 \\n  \\n [疏]注“会簋”至“之西”。○释曰：云“亦一一合却之”者，却者，仰也。簋盖有六，两两皆相重而仰之，谓之却合，故云一一却合之。“各当其簋之西”，为两处亦者，亦《少牢》，故《少牢》云“佐食启会盖二，以重设于敦南”也。 \\n 　 \\n 赞者负东房，南面告具于公。负东房，负房户而立也。南面者，欲得乡公与宾也。 \\n  \\n [疏]“赞者”至“于公”。○注“负东”至“宾也”。○释曰：自此尽“酱湆不祭”，论宾所祭馔之事。经直云“负东房”，郑知“负房户而立”者，以公在东序内，宾在户西，虽告具于公，且欲使宾闻之，故知於房近西，是以郑云“得乡公与宾也”。 \\n 　 \\n 公再拜，揖食。再拜，拜宾馔具。宾降拜。答公拜。公辞。宾升，再拜稽首。不言成拜，降未拜。宾升席，坐取韭菹，以辩擩于醢，上豆之閒祭。擩犹染也。今文无于。 \\n  \\n 赞者东面坐取黍，实于左手，辩，又取稷，辩，反于右手，兴以授宾。宾祭之。取授以右手，便也。宾亦兴受，坐祭之於豆祭也。独云赞兴，优宾也。《少仪》曰：“受立，授立，不坐。” \\n  \\n [疏]“赞者东面”至“祭之”。○注“取授”至“不坐”。○释曰：此所授者，皆谓远宾者，故菹醢及鉶皆不授，以其近宾，取之易，故不言。按《曲礼》云：“殽之序，辩祭之。”故知虽不授，亦祭可知也。经直云“祭”，知“祭之於豆祭”者，按《少牢》云：“尸取韭菹，辩扌耎于三豆，祭于豆閒。”故知於豆祭也。云“独云赞兴，优宾”者，欲见宾坐而不兴，是优宾，其实俱兴也。引《少仪》者，欲见赞兴，宾亦兴之义，以其宾坐，赞亦坐故也。 \\n 　 \\n 三牲之肺不离，赞者辩取之，壹以授宾。肺不离者，刌之也。不言刌，刌则祭肺也。此举肺不离而刌之，便宾祭也。祭离肺者，绝肺祭也。壹犹稍也。古文壹作一。 \\n  \\n [疏]“三牲”至“授宾”。○注“肺不”至“作一”。○释曰：云“肺不离者，刌之也”者，按《少仪》云：“牛羊之肺，离而不提心。”郑云：“提犹绝也。刲之不绝中央少者。”此即为食而举肺也。《少牢》云“举肺一，长终肺，祭肺三，皆切之”，是祭肺切，举肺不切。云“不言刌，刌则祭肺也”者，是兴祭肺同，其实举肺。云“祭离肺者，绝肺祭也”者，此郑解举肺将祭之时，绝末而祭之，与祭肺异也。凡举肺有二名：一名离肺，亦名举肺；祭肺亦名刌肺也。 \\n 　 \\n 宾兴受，坐祭。於是云宾兴受坐祭，重牲也。宾亦每肺兴受，祭於豆祭。 \\n  \\n 捝手，扱上鉶以柶，辩擩之，上鉶之閒祭。扱以柶，扱其鉶菜也。捝，拭也，拭以巾。 \\n  \\n [疏]“捝手”至“閒祭”。○注“扱以”至“以巾”。○释曰：此云“上鉶之閒祭”者，著其异於馀者，馀祭於上豆之閒，此鉶别自祭鉶閒。云“捝，拭也，拭以巾”者，案《内则》“左佩纷帨”，帨即佩巾，而云捝拭，拭手以巾，似帨不名巾者，本名帨者，以拭手为名，其实名巾，故郑举其实称也。此有四鉶，而云“扱上鉶”，辩擩则唯有一柶，优宾，故用一柶而已。《少牢》二鉶祭神，故宜各有柶也。 \\n 　 \\n 祭饮酒於上豆之閒。鱼、腊、酱、湆不祭。不祭者，非食物之盛者。 \\n  \\n [疏]“祭饮”至“不祭”。○注“不祭”至“盛者”。○释曰：此“不祭者”，以正在馔之内。以其有三牲之体，鱼、腊、湆、酱非盛者，故不祭也。若入庶羞，则祭之，故下文云“士羞庶羞皆有大”，又云“辩取庶羞之大，兴一以授宾，宾受，兼壹祭之”，《少仪》云“祭膴”，膴诂为大鱼肉之脔，是亦祭之。 \\n 　 \\n 宰夫授公饭粱，公设之于湆西。宾北面辞，坐迁之。既告具矣，而又设此，殷勤之加也。迁之，迁而西之，以其东上也。 \\n  \\n [疏]“宰夫”至“迁之”。○注“既告”至“上也”。○释曰：自此尽“降出”，论设加馔粱与庶羞之事。云“迁之，迁而西之，以其东上也”，知粱东上者，下文“宰夫膳稻于粱西”，是以粱在东为上也。 \\n 　 \\n 公与宾皆复初位。位，序内阶西。 \\n [疏]“公与宾皆复初位”。○注“位序内阶西”。○释曰：按上公设酱时，立于序内，宾立於阶西，此云“公与宾复初位”，故知公还在序内，宾还在阶西也。 \\n 　 \\n 宰夫膳稻于粱西。膳犹进也。进稻粱者以簠。 \\n [疏]“宰夫”至“粱西”。○注“膳犹”至“以簠”。○释曰：知进稻以簠者，下记云“簠有盖幂”，郑注云：“稻粱将食乃设，去会於房，盖以幂。”上云设黍稷讫云“却会”，此稻粱不云却会者，先於房去之故也。 \\n 　 \\n 士羞庶羞，皆有大、盖，执豆如宰。羞，进也。庶，众也。进众珍味可进者也。大，以肥美者特为脔，所以祭也。鱼或谓之膴，膴，大也。唯醢酱无大。如宰，如其进大羹湆，右执镫，左执盖。 \\n  \\n [疏]“士羞”至“如宰”。○注“羞进”至“执盖”。○释曰：云“皆有大”者，中有二物三物之肉，兼有鱼也。云“鱼或谓之膴，膴，大也”者，或《有司彻》云“尸俎五鱼，侑主人皆一鱼，皆加膴，祭于其上”是也。《少仪》云膴祭也。云“唯醢酱无大”者，郑注《周礼·醢人》作醢之法，“先膊乾其肉，乃后莝之，杂以粱麹及盐，渍以美酒，涂置甀中，百日则成矣”。何大脔之有也？酱则醢也，亦无大脔也。 \\n 　 \\n 先者反之，由门入，升自西阶。庶羞多，羞人不足，则相授於阶上，复出取也。 \\n  \\n [疏]“先者反之”。○释曰：“反之”者，以其庶羞十六豆，羞人不足，故先至者，反取之。下文云“先者一人升，设於稻南”，其人不反，则此云先者反之，谓第二已下为先者也。 \\n 　 \\n 先者一人升，设于稻南簋西，閒容人。簋西，黍稷西也。必言稻南者，明庶羞加，不与正豆并也。閒容人者，宾当从閒往来也。 \\n  \\n [疏]注“簋西”至“往来也”。○释曰：“簋西，黍稷西也。必言稻南者”，以其黍稷西近北有稻，故庶羞设黍稷西南，南陈之，是稻粱与庶羞俱是加，故南北相继，而在黍稷正馔之西，是下不与正豆并也。云“閒容人者，宾当从閒往来也”者，下文宾“左拥簠粱，右执湆以降，公辞；升，反奠于其所”，是宾往来也。 \\n 　 \\n 旁四列，西北上。不统於正馔者，虽加，自是一礼，是所谓羹胾中别。 \\n  \\n [疏]“旁四列西北上”。○注“不统”至“中别”。○释曰：云“所谓羹胾中别”者，按《曲礼》云“左殽右胾”，彼云：“殽，骨体也。”此肉谓之羹，亦一也。殽为正馔，胾谓切肉，则庶羞云左殽右胾，则曰此正馔在东，庶羞在西，閒容人同，故谓所谓羹胾中别也。 \\n 　 \\n 膷以东臐、膮、牛炙。膷、臐、膮，今时臛也。牛曰膷，羊曰臐，豕曰膮，皆香美之名也。古文膷香，臐作薰。 \\n  \\n 炙南醢，以西牛胾、醢、牛鮨。先设醢，纟争之以次也。肉则谓鮨为脍，然则脍用鮨。今文鮨作鳍。 \\n  \\n [疏]注“先设醢纟争之以次也”。○释曰：此云“先设醢，纟争之次”，而《特牲》注云：“以有醢，不得纟争也。”与此“先设醢，纟争之以次”违者，大凡醢配胾是其正，而醢卑于胾。今牛羊豕胾皆在醢下者，直是纟争之次，非尊卑之列。《特牲》以一有醢，若纟争之，当醢在胾上，不成错，故不得纟争。《少牢》四豆，羊胾醢，故得纟争而错，与此同也。 \\n 　 \\n 鮨南羊炙，以东羊胾、醢、豕炙。炙南醢，以西豕胾、芥酱、鱼脍。芥酱，芥实酱也。《内则》曰：“脍，春用葱，秋用芥。”众人腾羞者尽阶、不升堂，授，以盖降，出。腾当作媵。媵，送也。授，授先者一人。 \\n  \\n 赞者负东房，告备于公。复告庶羞具者，以其异馔。 \\n [疏]“赞者”至“于公”。○释曰：自此尽“兼壹祭之”，论赞告馔具，宾祭之事。 \\n 　 \\n 赞升宾。以公命命宾升席。 \\n [疏]“赞升宾”。○注“以公命命宾升席”。○释曰：前设馔讫，赞者告具于公，公再拜揖食，此使赞升宾者，以其礼杀故也。是以上文正馔，公先拜，宾答拜，此宾先拜公，公答拜，为异也。 \\n 　 \\n 宾坐席末，取粱，即稻，祭于酱湆閒。即，就也。祭稻粱不於豆祭，祭加宜於加。 \\n  \\n [疏]注“即就”至“於加”。○释曰：云“祭稻粱不於豆祭，祭加宜於加”者，按下文云“宾三饭以湆酱”，注云：“每饭歠湆，以肴擩酱，食正馔也。三饭而止。”又云“不以湆酱”，注云：“不复用正馔也。”则此湆酱是正馔，而云“加”者，但湆酱与粱皆是加，故公亲设之。下文为正馔而此云加者，为湆酱虽是加，以在正馔之上，得与正馔为本，故名正馔，其实是正馔之加，故公亲设之也。 \\n 　 \\n 赞者北面坐，奠取庶羞之大，兴，一以授宾。宾受，兼壹祭之。壹壹受之，而兼一祭之，庶羞轻也。自祭之於膷臐之閒，以异馔也。 \\n  \\n [疏]“赞者”至“祭之”。○注“壹壹”至“馔也”。○释曰：“壹壹受之，而兼一祭之，庶羞轻也”者，决上三牲之脯祭之。今此祭庶羞并之，故云“轻”也。云“自祭之於膷臐之閒，以异馔也”者，不云“於豆祭”，而云“於膷臐之閒”，以祭宜於加故也。 \\n 　 \\n 宾降拜，拜庶羞。 \\n [疏]“宾降拜”。○注“拜庶羞”。○释曰：自此尽“鱼腊不与”，论宾正食受侑币，至於食终之事。 \\n 　 \\n 公辞。宾升，再拜稽首。公答再拜。 \\n 宾北面自閒坐，左拥簠粱，右执湆以降。自閒坐，由两馔之閒也。拥，抱也。必取粱者，公所设也。以之降者，堂，尊处，欲食於阶下然也。 \\n  \\n 公辞。宾西面坐奠于阶西，东面对，西面坐取之，栗阶升，北面反奠于其所，降辞公。奠而后对，成其意也。降辞公，敬也。必辞公者，为其尊而亲临己食。侍食，赞者之事。 \\n  \\n [疏]注“奠而”至“之事”。○释曰：云“成其意”者，谓成其食降阶下之意，故奠乃对。此决下文大夫相食，宾执粱与湆之西序端，主人辞，宾反之而不奠也。 \\n 　 \\n 公许，宾升，公揖退于箱。箱，东夹之前，俟事之处。 \\n [疏]注“箱东”至“之处”。○释曰：按《尔雅》“有东西厢曰庙”，其来皆在序外故也。知是“俟事之处”者，正以此文“公揖退于厢”而俟宾食，即待事之处也。 \\n 　 \\n 摈者退，负东塾而立。无事。 \\n 宾坐，遂卷加席，公不辞。赞者以告公，公听之，重来，优宾。 \\n [疏]“宾坐”至“不辞”。○注“赞者”至“优宾”。○释曰：知云“赞者以告公，公听之”者，公既在序外，宾食在户西，若不告公，公何以知之，明知赞者告公也。云“重来，优宾”者，若公来则劳宾，不来则宾不劳，故难重来，而不来则优饶宾也。 \\n 　 \\n 宾三饭以湆酱。每饭，歠湆，以肴擩酱，食正馔也。三饭而止，君子食不求饱。不言其肴，优宾。 \\n  \\n [疏]“宾三饭以湆酱”。○注“每饭”至“优宾”。○释曰：云“每饭，歠湆，以殽擩酱”者，按《曲礼》：“三饭，主人延客食胾，然后辩殽。”郑注：“云先食胾，后食殽。殽尊。”此先食殽者，彼郑云大夫士与客燕食之法，其礼食宜放《公食大夫礼》。云若然，此为礼食，故先食殽；彼大夫士与客燕食，则先食胾，故不同。又按《昏礼》“同牢”云：“赞尔黍，授肺脊，皆食，以湆酱，皆祭举食举也。”注云：“皆食黍也。以，用也，用者，谓歠湆咂酱。”而不食殽者，此公食宾礼，解体折节，明食殽可知。彼豚解者皆不食，故彼不食殽也。是以彼又云“三饭卒食”，注：“同牢示亲，不主为食，起三饭而成礼也。”故不食殽也。但湆言啜，淡故也。酱言擩，殽故也。云“三饭而止。君子食不求饱”者，解三饭而止，故下宰夫进浆，是不求饱，故引《论语》学者“食不求饱”为证也。云“不言其殽，优宾”者，案《特牲》、《少牢》尸食时举殽，皆言次第，此不言者，任宾取之，是优宾也。 \\n 　 \\n 宰夫执觯浆饮与其丰以进。此进漱也，非为卒食，为将有事，缘宾意欲自絜清。 \\n  \\n 宾捝手，兴受。受觯。宰夫设其丰于稻西。酒在东，浆在西，是所谓左酒右浆。 \\n  \\n [疏]“宰夫”至“稻西”。○注“酒在”至“右浆”。○释曰：云“酒在东，浆在西者”，案上饮酒，实于觯，宰夫设于豆东，是酒在东也。云浆在西者，即此经设於稻西是也。云“是所谓左酒右浆”者，按《曲礼》云“酒浆处右”，郑云：“此言若酒若浆耳，两有之，则左酒右浆。”云两有者，据此《公食》而言，左酒右浆也。 \\n 　 \\n 庭实设。乘皮。宾坐祭，遂饮，奠於丰上。饮，漱。 \\n  \\n 公受宰夫束帛以侑，西乡立。束帛，十端帛也。侑犹劝也。主国君以为食宾，殷勤之意未至，复发币以劝之，欲用深安宾也。西乡立，序内位也。受束帛于序端。 \\n  \\n [疏]“公受”至“乡立”。○注“束帛”至“序端”。○释曰：云“西乡立，序内位也”者，按上文公设酱，“公立于序内西乡”，此经亦云西乡立，故知亦在序内位也。云“受束帛于序端者，按《大射礼》公凡受於序端，故每云公之所受者，皆约之受於序端。 \\n 　 \\n 宾降筵，北面。以君将有命也。北面於阶上。 \\n [疏]“宾降筵北面”。○注“以君”至“阶上”。○释曰：云“以君将有命”者，谓有束帛侑食之命，故宾降筵北面，於西阶上以待主君之命。 \\n 　 \\n 摈者进相币。为君释币辞於宾。宾降辞币，升听命。降辞币，主国君又命之，升，听命，释许辞。 \\n  \\n [疏]“宾降”至“听命”。○注“降辞”至“许辞”。○释曰：云“主国君又命之，升”，知者，约《聘礼》礼宾，“宾降辞币，公降一等辞，栗阶升，听命”是也。 \\n 　 \\n 降拜。当拜受币。公辞，宾升，再拜稽首，受币，当东楹，北面。主国君南面授之，当东楹者，欲得君行一，臣行二也。 \\n  \\n 退，西楹西，东面立。俟主国君送币也。退不负序，以将降。 \\n [疏]“退西楹西东面立”。○注“俟主”至“将降”。○释曰：按《聘礼》“宾三退负序”，注云：“三退，三逡遁也。不言辟者，以执圭将进授之。”彼皆当楣再拜，故宾退负序。此亦为公拜送币，但在楹西耳，故宾在阶西，不负序，以将降故也。 \\n 　 \\n 公壹拜，宾降也，公再拜。宾不敢俟成拜。介逆出。以宾事毕。宾北面揖，执庭实以出。揖执者，示亲受。公降立。俟宾反。 \\n  \\n 上介受宾币，从者讶受皮。从者，府史之属。讶，迎也。今文曰梧受。 \\n  \\n [疏]注“从者”至“梧受”。○释曰：云“从者，府史之属”，知非士介者，此子男小聘，使大夫士介一人而已。介已受宾币，故知讶受者非士介，是府史之属也。 \\n 　 \\n 宾入门左，没霤，北面再拜稽首。便退则食礼未卒。不退则嫌，更入行拜，若欲从此退。 \\n  \\n [疏]“宾入”至“稽首”。○注“便退”至“此退”。○释曰：云“便退则食礼未卒。不退则嫌”者，此郑探解宾意。食礼自有常法，三饭之后当受侑币，更入以终食礼，故送庭实而后入。是以郑云便退则食礼未卒，解经“宾入”之意。云“不退则嫌”者，谓有贪食之嫌，解“再拜稽首”，将辞之意，是以“更入行拜若欲从此退”者，待公设辞留宾之意也。 \\n 　 \\n 公辞。止其拜，使之卒食。揖让如初，升。如初入也。 \\n  \\n 宾再拜稽首，公答再拜。宾拜，拜主国君之厚意。宾揖，介入复位。 \\n  \\n [疏]注“宾揖介入复位”。○释曰：上文云“介逆出”，下更云“介逆出”，明知中閒介复入可知。但复入之节，当此宾入之时也。 \\n 　 \\n 宾降辞公如初。将复食。宾升，公揖退于箱。宾卒食会饭，三饮。卒，已也。已食会饭，三漱浆也。会饭谓黍稷也。此食黍稷，则初时食稻粱。 \\n  \\n [疏]注“卒已也”至“稻粱”。○释曰：知“会饭是黍稷”者，见上文云：“宰夫东面坐，启簋会，各卻於其西。”此云“食会饭”，故知会饭者是黍稷也。前宾三饭不云会，以其簠盛稻粱，以其稻粱无会，故郑云“此食黍稷，则初时食稻粱”矣。 \\n 　 \\n 不以酱湆。不复用正馔也。初时食加饭用正馔，此食正饭用庶羞，互相成也。后言湆者，湆或时后用。 \\n  \\n [疏]“不以酱湆”。○注“不复”至“后用”。○释曰：云“初时食加饭用正馔，此食正饭用庶羞，互相成也”者，按上文“宾三饭以湆酱”，注云：“每饭歠湆，以殽擩酱。”是正馔，稻粱是其加，此云“卒食会饭，三饮不以酱湆”，郑意以庶羞黍稷是其正，庶羞是其加，互相成而已。言相成者，既非互文，直取馔食互相成而已。云“后言湆者，湆或时后用”者，前文宾三饭以湆酱，先言湆，后言酱，是先用湆，此后言湆，或容前三饭后用湆也，故作文有先后也。 \\n 　 \\n 捝手，兴，北面坐取粱与酱以降，西面坐奠于阶西。示亲彻也。不以出者，非所当得，又以己得侑币。 \\n  \\n [疏]注“示亲”至“侑币”。○释曰：云“不以出者，非所当得，又以已得侑币”者，云不以出者，决《士昏礼》客取脯出以授从者。彼是已所当得，此非直已得侑币，下文“有司卷三牲之俎归于宾馆”，是己所当得。郑不言三牲而言侑币者，据已得者而言之。 \\n 　 \\n 东面再拜稽首。卒食拜也。不北面者，异於辞。 \\n [疏]“东面再拜稽首”。○注“卒食”至“於辞”。○释曰：云“卒食拜也，不北面”者，按上文宾受侑币出，“入门左，没霤，北面再拜稽首”，其时辞欲退，公留之卒食，故决之。以其待公留，故北面。此卒食礼终，故东面。为意有异，故面位不同，是以郑云不北面者“异於辞”也。 \\n 　 \\n 公降，再拜。答之也，不辞之使升堂，明礼有终。介逆出，宾出。公逆于大门内，再拜。宾不顾。初来揖让，而退不顾，退礼略也，示难进易退之义。摈者以宾不顾告公，公乃还也。 \\n  \\n [疏]“介逆”至“不顾”。○注“初来”至“还也”。○释曰：云“摈者以宾不顾告公，公乃还也”者，知摈者告公者，按经公送于大门内，公不见宾矣。而云宾不顾，明知摈者告公，公还入宴寝也。此摈者告宾不顾，即《论语》云：“宾退，必复命曰：宾不顾矣。”但彼据聘享讫，此据食礼讫，事虽不同，复命云宾不顾矣即不异。 \\n 　 \\n 有司卷三牲之俎，归于宾馆。卷犹收也。无遗之辞也。三牲之俎，正馔尤尊，尽以归宾，尊之至。归俎者实于篚，它时有所释故。 \\n  \\n [疏]“有司”至“宾馆”。○注“卷犹”至“释故”。○释曰：云“归俎者实于篚”者，此食礼无肵俎，而言卷三牲之俎，不言用俎，唯云实于篚。按《士虞礼》亦无肵俎，尸举牲体皆盛於篚，吉凶虽不同，无肵俎是一，故知同用篚也。云“它时有所释故”者，解三牲之俎言卷，案《特牲》及《士虞》尸卒食，取俎归於尸三个，是有所释，此无所释，故称“卷”也。彼注云“释犹遗也”，遗者，君子不尽人之欢，不竭人之忠也。 \\n 　 \\n 鱼、腊不与。以三牲之俎无所释故也。礼之有馀为施惠。不言肠胃、肤者，在鱼、腊下，不与可知也。古文与作豫。 \\n 　"}
{"章节": "卷二十六 公食大夫礼第九", "正文": "卷二十六公食大夫礼第九 \\n  \\n  \\n 　 \\n 　 \\n 明日，宾朝服拜赐于朝。拜食与侑币，皆再拜稽首。朝，谓大门外。 \\n  \\n [疏]“明日”至“稽首”。○注“朝谓大门外”。○释曰：自此尽“讶听之”，论宾拜谢主君之事。云“朝，谓大门外”者，以其经云拜赐于朝，无宾入之文，又《聘礼》以柩造朝，亦无丧入之，故皆言朝云云，朝谓大门外也。若然，案闵三年《左氏传》云：“季友将生，使卜楚丘之父卜之曰：男也。其名曰友，在公之右，閒於两社，为公室辅。”注：两社，“周社、亳社之间，朝廷执政所在”。但诸侯左宗庙，右社稷，在大门之内。则诸侯外朝不在大门内者，但外朝在大门外两社之閒，遥系外朝而言执政所在。又此《食礼》拜侑币，《聘礼》归饔饩，直言拜饔与饩，不拜束帛者，彼使人致之，故不拜。此食礼，君亲赐，不拜之。 \\n 　 \\n 讶听之。受其言，入告出报也。此下大夫有士讶。 \\n [疏]“讶听之”。○注“受其”至“士讶”。○释曰：云“此下大夫有士讶”者，此篇是子男使下大夫小聘，又案《周礼·掌讶》“大夫有士讶”，故云此下大夫有士讶也。 \\n 　 \\n 上大夫八豆、八簋、六鉶、九俎，鱼腊皆二俎。记公食上大夫，异於下大夫之数。豆加葵、菹、蜗、醢，四四为列，俎加鲜鱼、鲜腊，三三为列，无特。 \\n  \\n [疏]“上大夫”至“二俎”。○注“记公”至“无特”。○释曰：云“豆加葵、菹、蜗、醢”者，案《周礼·醢人》朝事之豆，云韭菹、醓醢、昌本、麋臡、菁菹、鹿臡、茆菹、麇臡。案上文下大夫六豆用鹿臡，以下仍有茆菹、麇臡在。今上大夫八豆，不取茆菹、麇臡，而取馈食之豆葵菹、蜗醢者，郑以《特牲》、《少牢》参之，彼二篇俱以馈食为始，皆用《周礼》馈食之豆。《特牲》两豆用馈食葵菹、蜗醢。《少牢》四豆，二豆与《特牲》同，两豆用朝事之豆，韭菹、醓醢。注云：“韭菹、醓醢，朝事之豆也。”而馈食用之丰大夫礼，以此观之，故此《公食大夫》兼用馈食之豆，亦是丰大夫礼也。云“俎加鲜鱼、鲜腊”者，上文下大夫七俎，牛、羊、豕、鱼、腊、肠胃与肤，此云“九俎”，明加鲜鱼、鲜腊。云“无特”者，陈馔要方，上七俎者，东西两行为六俎，一俎在特，于俎东。此九俎为三行，故无特，虽无特，肤亦为下。 \\n 　 \\n 鱼、肠胃、伦肤，若九若十有一，下大夫则若七若九。此以命数为差也。九谓再命者也，十一谓三命者也，七谓一命者也，九或上或下者，再命谓小国之卿，次国之大夫也。卿则曰上，大夫则曰下。大国之孤视子男。 \\n  \\n [疏]“鱼肠”至“若九”。○注“此以”至“子男”。○释曰：云“此以命数为差也”者，案《周礼·典命》公侯伯之卿三命，大夫再命，士一命；子男之卿再命，大夫一命，士不命。则诸侯之臣分为三等：三命，再命，一命。不命与一命同。此经鱼、肠胃、伦肤亦分为三等，有十一，有九，有七。则十一当三命，九当再命，七当一命。若然，唯有上下二文者，以公侯伯之大夫与子男之卿同再命，卿爵尊为上，大夫爵卑为下。则上言若九者，子男之卿也，下言若九者，公侯伯大夫也，故郑云“卿则曰上，大夫则曰下”。云“大国之孤视子男”者，欲见此经唯见三命以下，案《周礼·典命》大国之孤四命。又《大行人》云大国之孤，执皮帛以继子男，又云“其他皆视小国之君”。若然，孤与子男同十三，侯伯十五，上公十七，差次可知。 \\n 　 \\n 庶羞，西东毋过四列。谓上下大夫也。古文毋为无。 \\n [疏]“庶羞”至“四列”。○注“谓上”至“为无”。○释曰：上文云“庶羞旁四列”，此上大夫馔内言“庶羞西东毌过四列”，则东西横行，上下大夫皆四以为行，下大夫四四十六，东西四行，南北亦四行；上大夫东西四行，南北五行矣。 \\n 　 \\n 上大夫庶羞二十，加於下大夫以雉、兔、鹑、鴽。鴽，无母。 \\n [疏]“上大”至“鹑鴽”。○注“鴽无母”。○释曰：云“鴽，无母”者，案《尔雅·释鸟》云“鴽，鴾母”，郭氏曰：“鹌也，青州人呼曰鴾母。”《庄子》曰：“田鼠化为鹑。”《淮南子》云：“虾〈虫麻〉所化也。”《月令》曰：“田鼠化为鴽。”然则鴽、鹑，一物也。 \\n 　 \\n 若不亲食，谓主国君有疾病，若它故。 \\n [疏]“若不亲食”。○注“谓主”至“它故”。○释曰：自此尽“听命”，论主君不亲食，使大夫致礼於宾馆之事。疾病之外，别云“他故”者，君有死丧之事，故《聘礼》云“主人毕归礼，宾唯饔饩之受”，谓毕致飨食，但宾不受之。 \\n 　 \\n 使大夫各以其爵、朝服以侑币致之。执币以将命。豆实，实于瓮，陈于楹外，二以并，北陈。簋实，实于筐，陈于楹内、两楹閒，二以并，南陈。陈瓮筐於楹閒者，象授受於堂中也。南北相当，以食馔同列耳。瓮北陈者，变於食。瓮数如豆，醢芥酱从焉。筐米四。今文并作亻并。 \\n  \\n [疏]“豆实”至“南陈”。○注“陈瓮”至“作亻并”。○释曰：云“南北相当，以食馔同列耳”者，案上文正食之时，黍稷亦南陈，今於楹閒陈，筐米亦南陈，是正食及此馔陈是同列也。云“瓮北陈者，变於食”者，上文正食之时，“宰夫自东房，荐豆六，设於酱东，西上”陈之，今於楹閒二以并，北陈，故云变於食也。云“瓮数如豆”者，以菹醢各异物，不可同瓮，故瓮数如豆。上大夫八豆则八瓮，下大夫六豆则六瓮。云“醢芥酱从焉”者，以其三牲不杀，生列於门内，醢经百日乃成，不由不杀，故有醢。庶羞之醢同是酱类，故使之相从。但庶羞之醢，更无别种，宜同一瓮，芥酱宜亦一瓮。知有芥酱者，以其有生鱼，故知有也。云“筐米四”者，上文上大夫八簋，今乃生致之，黍稷宜各一筐，稻粱又二筐，故云筐米四。 \\n 　 \\n 庶羞陈于碑内。生鱼也。鱼腊从焉。上大夫加鲜鱼、鲜腊、雉兔鹑鴐，不陈于堂，辟正馔。 \\n  \\n [疏]“庶羞陈于碑内”。○注“生鱼”至“正馔”。○释曰：云“生鱼”者，上文鱼脍是鱼之中脍者，皆是生鱼也。案郑注《周礼》云“燕人脍鱼方寸，切其腴以啗所贵”是也。此则全生不脍，何者？十脍在豆，与胾炙俱设，今胾炙在牲未杀，脍全不破可知。若然，庶羞之内，众羞俱有，郑独云生鱼者，以其胾炙在牲不杀，於此无矣。虽有乾腊、雉兔之等，以生鱼为主，故云生鱼也。云“鱼腊从焉”者，虽无三牲之肉，有乾鱼腊可知。云“上大夫加鲜鱼、鲜腊、雉兔鹑鴽”者，以其下大夫七鼎，无鲜鱼、鲜腊，上大夫九鼎，加鲜鱼、鲜腊可知，雉兔鹑鴽亦生致之矣。云“不陈于堂，辟正馔”者，以其庶羞本在堂上，正馔之西，今在碑内，故云辟正馔也。若然，不陈於碑南者，以其本合在堂，今宜近堂，故在碑北。 \\n 　 \\n 庭实陈于碑外。执乘皮者也，不参分庭一在南者，以言归，宜近内。 \\n  \\n [疏]“庭实陈于碑外”。○注“执乘”至“近内”。○释曰：“执乘皮者，不参分庭一在南者，以言归，宜近内”者，庭实正法，皆参分庭一在南而陈之，故《昏礼》记云：纳徵，执皮者，“参分庭一在南”。今云“碑外”，继碑而言近北矣，彼参分庭一在南陈之者，谓在主人之庭，参分庭陈之，拟与宾向外，故近南。此陈於客馆，拟与宾入内，故郑云以言归故在内也。 \\n 　 \\n 牛、羊、豕陈于门内西方，东上。为其践汙馆庭，使近外。 \\n [疏]“牛羊”至“东上”。○注“为其”至“近外”。○释曰：案上庶羞与庭实在碑之内，近内陈之；此牛羊豕陈於门内，继门言之，云“为其践汙馆庭，使近外”也。若然，致饔饩，牛、羊、豕亦在此，此云使近外者，以饔饩有腥有熟，故略。其生者近门，是其常。此既不杀，牛、羊、豕宜近内，故决之也。 \\n 　 \\n 宾朝服以受，如受饔礼。朝服，食礼轻也。 \\n [疏]“宾朝”至“饔礼”。○注“朝服食礼轻也”。○释曰：云“朝服，食礼轻”者，以其归饔饩时，卿韦弁，宾皮弁。受此食礼，宾朝服，受不皮弁，故云食礼轻。 \\n 　 \\n 无摈。以己本宜往。 \\n [疏]“无摈”。○注“以己本宜往”。○释曰：云“以己本宜往”者，明主君无故，速宾在庙行食礼，而有侑币宾，无傧法。主君有故，致食礼并有侑币，亦不合有傧，故云以己本宜往。 \\n 　 \\n 明日，宾朝服以拜赐于朝。讶听命。赐亦谓食，侑币。 \\n [疏]注“赐亦谓食侑币”。○释曰：云“亦”者，亦上速宾食时，拜食与侑币，今亦然，故云亦。 \\n 　 \\n 大夫相食，亲戒速。记异於君者也。速，召也。先就告之，归具，既具，复自召之。 \\n  \\n [疏]“大夫”至“戒速”。○注“记异”至“召之”。○释曰：自此尽“大夫之礼”，论主国大夫食宾之礼别於主君之事。云“记异於君”者，案下文“其他皆如公食大夫之礼”，故知自此已下，皆记异於君法。是以此经大夫亲戒速，决君不亲戒速，此则异於君也。以其下诸文皆异，故云记异於君者也。云“先就告之，归具，既具，复自召之”者，以其戒具两有，皆亲为之，故为此解，与《乡饮酒》、《乡射》同，故彼二文皆云戒宾既归，布筵设尊，乃亲速宾是也。 \\n 　 \\n 迎宾于门外，拜至，皆如飨拜。飨，大夫相飨之礼也，今亡。古文飨或作乡。降盥，受酱、湆、侑币、束锦也，皆自阼阶降堂受，授者升一等。皆者，谓受酱、受湆、受币也。侑用束锦，大夫文也。降堂，谓止阶上。今文无束。宾止也。主人三降，宾不从。 \\n  \\n [疏]“宾止也”。○注“主人三降宾不从”。○释曰：云“主人三降”者，案上文郑注“皆”者，谓受酱、受湆、受币，皆自阼阶降。此郑云“主人三降”，即上三者。不数主人降盥者，案《乡饮酒》所言降盥者，皆为洗爵，故宾从降。此降盥不为洗爵，故郑不数之。案《聘礼》致饔饩，“宾降堂，受老束锦，大夫止”。注云：“止不降，使之馀尊。”此宾不降者，虽宾主敌，以主人降堂，不至地，故宾止不降也。 \\n 　 \\n 宾执粱与湆，之西序端。不敢食於尊处。 \\n [疏]“宾执”至“序端”。○注“不敢食於尊处”。○释曰：此两大夫敌，故之西序端。上公食大夫，大夫降阶下，臣卑故也。 \\n 　 \\n 主人辞，宾反之。卷加席，主人辞，宾反之。辞币，降一等，主人从。从辞宾降。受侑币，再拜稽首。主人送币，亦然。敌也。 \\n  \\n [疏]“受侑”至“亦然”。○注“敌也”。○释曰：案《郊特牲》云：“大夫之臣不稽首，非尊家臣，以辟君也。”又案“左氏传”哀十七年：“公会齐侯盟于蒙，孟武伯相。齐侯稽首，公拜。齐人怒。武伯曰：非天子，寡君无所稽首。”若然，臣於君乃稽首，平敌相於当顿首。今言敌而“稽首”者，以食礼相尊敬，虽敌亦稽首，与臣拜君同故也。 \\n 　 \\n 辞於主人，降一等，主人从。辞，谓辞其临己食。卒食，彻于西序端。亦亲彻。东面再拜，降出。拜，亦拜卒食。其他皆如公食大夫之礼。 \\n  \\n [疏]“其他”至“之礼”。○释曰：云“其他”谓豆数、俎体、陈设皆不异上陈，但礼异者，谓亲戒速，君则不亲迎宾，公不出。此大夫出大门，公受酱湆币，不降，此大夫则降也。公食大夫，大夫降食於阶下，此言“西序端”。上公食卷加席，公不辞，此则辞之，皆是异也。 \\n 　 \\n 若不亲食，则公作大夫，朝服以侑币致之。作，使也。大夫有故，君必使其同爵者为之致礼。列国之宾来，荣辱之事君臣同。宾受于堂。无摈。与受君礼同。 \\n  \\n [疏]“宾受于堂无摈”。○注“与受君礼同”。○释曰：云“与受君礼同”者，《聘礼》宾受致饔币，云“堂中西，北面”，注：“趋主君之命也。堂中西，中央之西。”此虽无傧，受币亦与之同也。 \\n 　 \\n 记。不宿戒。食礼轻也。此所以不宿戒者，谓前期三日之戒，申戒为宿，谓前期一日。 \\n  \\n [疏]“记不宿戒”。○注“食礼”至“一日”。○释曰：祭祀，散齐七日为戒，致齐三日为宿，此则与祭祀异。此“不宿戒”者，谓不为三日之戒，又不为一日之宿，故郑云“此所以不宿戒者，谓前期三日之戒，申戒为宿，谓前期一日”者。若然，必知三日之戒，一日之宿者，《大射》前期三日，宰夫戒宰及司马，又《少牢》辟人君，有前期一日之宿。此虽人君礼，以食礼轻，故知有三日之戒，一日之宿。既无前日之事，宜与《乡饮酒》、《乡射礼》同当日为之，故皆不言日数。故下注云“食宾之朝，宿兴戒之，宾则从戒而来，不复召”是也。 \\n 　 \\n 戒，不速。食宾之朝，夙兴戒之，宾则从戒者而来，不复召。不授几。异於醴也。 \\n  \\n [疏]“不授几”。○注“异於醴也”。○释曰：决礼宾时，公亲授几也。 \\n 　 \\n 无阼席。公不坐。 \\n 亨于门外东方。必於门外者，大夫之事也。东方者，主阳。 \\n [疏]“亨于门外东方”。○注“必於”至“主阳”。○释曰：案上经甸人、亨人之等，亨人是士官，不得言大夫之事，言大夫之事者，解亨在门外之礼也。《燕礼》注云：“亨於门外，臣所掌也。”言臣亦是大夫事。《少牢》廪爨、饔爨皆在门外，亦大夫事。《特牲》云“主妇视饎，爨于西堂下”者，以其无廪人主之，故在内。若然，《乡饮酒》虽是大夫之事，以其取祖阳气之始，故亦於门内。 \\n 　 \\n 司宫具几，与蒲筵常，缁布纯，加萑席寻，玄帛纯，皆卷自末。司宫，大宰之属，掌宫庙者也。丈六尺曰常，半常曰寻。纯，缘也。萑，细苇也。末，经所终，有以识之。必长筵者，以有左右馔也。今文萑皆为莞。 \\n  \\n [疏]“司宫”至“自末”。○注“司宫”至“为莞”。○释曰：云“司宫，大宰之属，掌宫庙者”，案《燕礼》云：“司宫尊于东楹之西。”注：“司宫，天子曰小宰，听酒人之成要者也。”注虽不同，其义一也。但《燕礼》司宫云设尊，故以小宰解之，此司宫设几席，故以大宰之属解之。案大宰之下有宫人，掌宫中除汙秽之事，即此司宫。彼不言设几席者，以天子具官，别有司几筵，又有小宰。诸侯兼官，故司宫兼司几筵及小宰也。云“丈六尺曰常，半常曰寻”者，此皆无正文。案《周礼·考工记》云车有六等之数，云：“轸崇四尺，谓之一等；又云戈长六尺六寸，既建而迆之，崇於轸四尺，谓之二等；人长八尺，崇於戈四尺，谓之三等；殳长寻有四尺，崇於人四尺，谓之四等；车戟常，崇于殳四尺，谓之五等；酋矛常有四尺，崇于戟四尺，谓之六等。”自轸至矛，皆以四尺为差。以是约之，即知常是丈六尺，寻是八尺也。云“萑，细苇”者，以类言之，其实全别。是以《诗》云“葭菼”，注云：“葭，芦菼薍。”则苇一名芦，一名薍，一名萑，一名菼。此萑又与莞席之莞不同，彼莞谓蒲也。云“有以识之”者，席无异物为记，但织之自有首尾可为记识耳。云“必以长筵者，以有左右馔”者，宾在户牖之閒，南面，上陈馔之时，正馔在左，庶羞在右，陈馔虽不在席上，皆陈於席前，当席左右，其閒容人，故谓长筵也。 \\n 　 \\n 宰夫筵，出自东房。筵本在房，宰夫敷之也。天子诸侯左右房。 \\n [疏]“宰夫”至“东房”。○注“筵本”至“右房”。○释曰：上云司宫具几筵，具之在房，宰夫敷之而已。“天子诸侯左右房”，以其言东房，对西房。若大夫士直有东房而已，故直云“在房”也。 \\n 　 \\n 宾之乘车在大门外西方，北面立。宾车不入门，广敬也。凡宾即朝，中道而往，将至，下行，而后车还立于西方。宾及位而止，北面。卿大夫之位当车前。凡朝位，宾主之閒，各以命数为远近之节也。 \\n  \\n [疏]“宾之”至“面立”。○注“宾车”至“节也”。○释曰：云“宾车不入门，广敬也”者，《曲礼》云“客车不入大门”，与此同。《觐礼》云“偏驾不入王门”，偏驾，谓同姓金路之等。乘墨车以朝，墨车亦云不入大门，与此亦同。云“凡宾即朝，中道而往”者，《内则》云：“男子由右，女子由左，车从中央。”故宾乘车中道。云“而后车还立于西方”者，案《少仪》云：“仆於君子，始乘则式，君子下行，然后还立。”注云：“还车而立，以俟其去。”是还立于西方乡外。云“宾及位而止，北面”者，案《玉藻》云“宾立不当门”，彼亦谓聘使也。云“卿大夫之位当车前”者，案《大行人》云上公立当轵，侯伯立当前疾，子男立当衡，又云大国之孤“朝位当车前”者，则卿大夫立亦与孤同一节。兼云大夫者，小聘曰问，使下大夫，立与孤卿同当车前，故连言也。云“凡朝位，宾主之閒，各以命数为远近之节”者，案《大行人》云上公朝位，宾主之閒九十步，侯伯七十步，子男五十步，注云：“朝位，谓大门外宾下车，及王车出迎所立处。”又云“凡诸侯之卿，其礼各下其君二等，以下及大夫士皆如之”。若然，如诸侯则依命数，臣下其君二等，则不得依命数矣。而云依命数者，依命数据君而言，其臣依君命数而降之，故郑总以命数言之也。 \\n 　 \\n 鉶芼，牛霍、羊苦、豕薇，皆有滑。藿，豆叶也。苦，苦荼也。滑，堇荁之属。今文苦为芐。 \\n  \\n [疏]“鉶芼”至“有滑”。○注“藿豆”至“为芐”。○释曰：云“滑，堇荁之属”者，案《士虞记》云：“鉶芼，用苦若薇，有滑。夏用葵，冬用荁。”郑注云：“荁，堇类也。乾则滑。夏秋用生葵，冬春用乾荁。”此经云“皆有滑”，不言所用之物，故取《士虞记》解之。云“之属”者，其中兼有葵也。 \\n 　 \\n 赞者盥，从俎升。俎，其所有事。 \\n [疏]“赞者盥从俎升”。○注“俎其所有事”。○释曰：直言此者，豆亦从下升。不言从豆升者，赞者不佐祭豆，直佐祭俎，故云“俎，其所有事”。是以上经云：“三特之肺不离，赞者辩取之，壹以授宾。”若然，黍稷亦赞祭，不彼黍稷升者，黍稷设之在后故也。黍稷虽后升，先祭者，以其先食黍稷，后食肉故也。 \\n 　 \\n 簠有盖幂。稻粱将食乃设，去会於房，盖以幂。幂，巾也。今文或作幕。 \\n  \\n [疏]“簠有盖幂”。○注“稻粱”至“作幕”。○释曰：簠簋相将，簋既有会，明簠亦有会可知。但黍稷先设，故却会於敦南，簠盛稻粱，将食乃设，故郑云“去会于房，盖以幂。幂，巾也”。至於陈设，幂亦去之，经云“有盖幂”者，据出房未设而言。 \\n 　 \\n 凡炙无酱。已有咸和。 \\n [疏]“凡炙无酱”。○注“已有咸和”。○释曰：云“凡”者，欲解《仪礼》一部之内，牛、羊、豕炙，皆无酱配之。云“已有咸和”者，若今人食炙然。 \\n 　 \\n 上大夫蒲筵，加萑席。其纯，皆如下大夫纯。谓三命大夫也。孤为宾，则莞筵纷纯，加缫席画纯也。 \\n  \\n [疏]“上大”至“夫纯”。○注“谓三”至“纯也”。○释曰：经云上大夫不辨命数，则子男之卿再命，其席亦同下大夫。郑言“谓三命大夫”者，欲见公侯伯之卿三命，亦与子男下大夫同。公之孤四命，其席则异，郑据三命而言。云“孤为宾，则莞筵纷纯，加缫席画纯”者，案《周礼·司几筵》云筵国宾于牖前，“莞筵纷纯，加缫席画纯”，云“左彤几”，与此记三命已下席不同，故知彼国宾谓筵孤也，无正文，故云“则”也。 \\n 　 \\n 卿摈由下。不升堂也。 \\n [疏]“卿摈由下”。○注“不升堂也”。○释曰：此谓上摈摈诏宾主升降周还之事，故云“不升堂”。 \\n 　 \\n 上赞，下大夫也。上，谓堂上。摈，赞者，事相近，以佐上下为名。 \\n  \\n [疏]“上赞下大夫也”。○注“上谓”至“为名”。○释曰：案上经云赞者告具於公而赞宾食，故云上赞使下大夫为之。 \\n 　 \\n 上大夫庶羞。酒饮浆饮，庶羞可也。於食庶羞，宰夫又设酒浆，以之食庶羞可也。以优宾。 \\n  \\n [疏]“上大夫”至“可也”。○注“於食”至“优宾”。○释曰：案上经云“上大夫庶羞二十豆”，此记人复记之者，欲见上大夫食加饭之时，得兼食庶羞。又食会饭及庶羞之时，宰夫更设酒饮、浆饮，故郑云“於食庶羞，宰夫又设酒浆，所以食庶羞可也”。所以然者，优宾故也。 \\n 　 \\n 拜食与侑币，皆再拜稽首。嫌上大夫不稽首。　 \\n  \\n  \\n 　"}
{"章节": "卷二十六下 觐礼第十", "正文": "卷二十六下觐礼第十 \\n  \\n  \\n 　 \\n 　 \\n [疏]《觐礼》第十。○郑《目录》云：“觐，见也，诸侯秋见天子之礼。春见曰朝，夏见曰宗，秋见曰觐，冬见曰遇。朝宗礼备，觐遇礼省，是以享献不见焉。三时礼亡，唯此存。尔觐礼於五礼属宾。《大戴》第十六，《小戴》十七，《别录》第十。”○释曰：郑云“春见曰朝”等，《大宗伯》文。云“朝宗礼备，觐遇礼省”者，按《曲礼下》云：“天子当扆而立，诸侯北面而见天子曰觐。天子当宁而立，诸公东面，诸侯西面曰朝。”郑注：“诸侯春见曰朝，受挚於朝，受享於庙，生气，文也。秋见曰觐，一受之於庙，杀气，质也。朝者，位於内朝而序进；觐者，位於庙门外而序入。王南面立於扆，宁而受焉。夏宗依春，冬遇依秋，春秋时齐侯唁鲁昭公，以遇礼相见，取易略也。觐礼今存，朝、宗、遇礼今亡。”据此彼而言，是朝宗礼备，觐遇礼省可知。郑又云“是以享献不见焉”者，享谓朝觐而行三享，献谓二享后行私觌，私觌后即有私献，献其珍异之物。故《聘礼记》云：“既觌，宾若私献，奉献将命。”注云：“时有珍异之物，或宾奉之，所以自序尊敬也。犹以君命致之。”臣聘犹有私献，况诸侯朝觐，有私献可知。是以《周礼·大宰职》云：“大朝觐会同，赞玉币、玉献。”注云：“币，诸侯享币。玉献，献国珍异，亦执玉以致之。”大朝觐会同既有私献者，四时常朝有私献可知。案下文有享，亦当有献，而云享，献不见者，案《周礼·大行人》云：上公冕服九章，介九人，宾主之閒九十步，庙中将币三享。侯伯子男亦云。郑云：“朝先享不言朝者，朝正礼，不嫌有等。”彼据春夏朝宗而言，不见秋冬者，以四时相对，朝宗礼备，故见之。觐遇礼省，故略而不言。此下文见享者，不对春夏，故言之。郑云是以享献不见者，据《周礼·大行人》而说也。必知郑据《大行人》者，以其引《周礼》四时朝见，即云“是以享献不见”，明郑据《周礼·大行人》而言也。有人解享字上读，以献不见为义者，苟就此文有享无献，不辞之甚也。 \\n 　 \\n 觐礼。至于郊，王使人皮弁用璧劳。侯氏亦皮弁迎于帷门之外，再拜。郊，谓近郊，去王城五十里。《小行人职》曰：“凡诸侯入王，则逆劳于畿。”则郊劳者，大行人也。皮弁者，天子之朝朝服也。璧无束帛者，天子之玉尊也。不言诸侯，言侯氏者，明国殊舍异，礼不凡之也。郊舍狭寡，为帷宫以受劳。《掌舍职》曰：“为帷宫，设旌门。” \\n  \\n [疏]“觐礼”至“再拜”。○注“郊谓”至“旌门”。○释曰：自此尽“乃出”，论侯氏至近郊，天子使使者劳侯氏之事。云“郊，谓近郊”者，案《聘礼》云至於近郊，君使卿劳。故知此郊者亦近郊也。知“近郊去王城五十里”者，成周与王城相去五十里，而《君陈序》云“分正东郊成周”，郑云：“今河南洛阳相去则然，是近郊五十里也。”引《小行人职》者，约近郊劳是大行人，以其尊者宜逸，小行人既劳于畿，明近郊使大行人也。案《大行人》上公三劳，侯伯再劳，子男一劳。此虽不辨劳数，案《小行人》云“凡诸侯入王，则逆劳于畿”，不辨尊卑，则五等同有畿劳。其子男唯有此一劳而已，侯伯又加远郊劳，上公又加近郊劳，则此云近郊，据上公而言。若然，《聘礼》使臣聘，而云近郊劳者，臣礼异於君礼。君礼宜先远，臣礼宜先近故也。若然，《书传略说》云“天子之子十八曰孟侯”者，於四方诸侯来朝，迎於郊。《孝经》注亦云天子使世子郊迎者，皆异代法，非周礼也。案《玉人职》云：“案十有二寸，枣栗十有二列，诸侯纯九，大夫纯五，夫人以劳诸侯。”注云：夫人谓王后。劳诸侯皆九劳，大夫皆五。此文不见者，以其《聘礼》於聘客，主国夫人尚有劳，以二竹簋方，明后亦有。略言王劳，不言后，文不具也。云“皮弁者，天子之朝朝服”者，《司服》云“视朝则皮弁”，故知在朝服皮弁，至入庙乃裨冕也。云“璧无束帛者，天子之玉尊”者，此对诸侯玉卑，故《聘礼》云“束帛加璧”，是诸侯臣所执。《小行人》合六币云“璧以帛，琮以锦，琥以绣，璜以黼”，是诸侯所执。以致享皆有束帛配之，诸侯玉卑故也。此乃行劳所用，以享礼况之耳。云“不言诸侯，言侯氏者，明国殊舍异，礼不凡之也”者，言诸侯则凡之总称，言侯氏则指一身，不凡之也。而所劳之处，或非一国，舍处不同，故不总言诸侯而云侯氏也。云“郊舍狭寡，为帷宫以受劳”者，《周礼》十里有庐，三十里有宿，五十里有市，市有馆，郊关之所各自有舍。或来者多，馆舍狭寡，故不在馆舍，以帷为宫，以受劳礼也。云“《掌舍职》曰：为帷宫，设旌门”者，谓为帷宫，则设旌旗以表四门。彼天子所舍，平地之事，引之者，证诸侯行亦有帷宫，设旌为门之事也。案《聘礼》使卿劳，宾受於门内。司仪，诸侯之臣相为国客，亦是受劳於馆，不为帷宫者，彼臣礼，卿行旅从徒众少，故在馆。此诸侯礼，君行师从徒众多，故於帷宫。襄二十八年《左氏传》云：“子产相郑伯以如楚，舍不为坛。”注云：“至敌国郊，除地封土为坛，以受郊劳。”又：“外仆言曰：先大夫相先君適四国，未尝不为坛，今子草舍，无乃不可乎？子产曰：大適小，则为坛，小適大，苟舍而已，焉用坛。”彼亦是诸侯相朝，当为坛，以帷为宫受劳之事也。 \\n 　 \\n 使者不答拜，遂执玉，三揖。至于阶，使者不让，先升。侯氏升听命，降，再拜稽首，遂升受玉。不答拜者，为人使不当其礼也。不让先升，奉王命尊也。升者，升坛。使者东面致命，侯氏东阶上西面听之。 \\n  \\n [疏]“使者”至“受玉”。○注“不答”至“听之”。○释曰：云“升者，外坛”者，以帷宫无堂可升，故知升者升坛也。云“使者东面致命，侯氏东阶上西面听之”者，知面位如此者，并约下文就馆赐侯氏车服而知也。 \\n 　 \\n 使者左还而立，侯氏还璧，使者受。侯氏降，再拜稽首，使者乃出。左还，还南面，示将去也。立者，见侯氏将有事於己，俟之也。还玉，重礼。 \\n  \\n [疏]“使者”至“乃出”。○注“左还”至“重礼”。○释曰：直云“使者左还”，不云拜送玉者，凡奉命使，皆不拜送。若卿归饔饩，不拜送币，亦斯类也。若身自致者，乃拜送，下文傧使者及聘礼私觌、私面皆拜送币是也。云“左还，还南面，示将去也”者，以其东面致命而左还，明左还者，南面也，未降而南面，示将去故也。云“立者，见侯氏将有事於己，俟之”者，经云“而立”，即云“侯氏还璧”，故知立者见侯氏将有还玉之事，於已故俟之不降。云“还玉，重礼”者，案《聘义》圭璋还之，璧琮加束帛报之，所以轻财重礼。彼以璧琮不还，则为轻财者，以其璧琮加束帛，故为轻财不还。此以天子之璧不加束帛，尊之，与圭璋同，故亦还之，为重礼也。 \\n 　 \\n 侯氏乃止使者，使者乃入。侯氏与之让升。侯氏先升，授几。侯氏拜送几，使者设几，答拜。侯氏先升，宾礼统焉。几者，安宾，所以崇优厚也。上介出止使者，则己布席也。 \\n  \\n [疏]“侯氏”至“答拜”。○注“侯氏”至“席也”。○释曰：自此尽“遂从之”，论侯氏傧使者遂从入朝之事。云“侯氏先升，宾礼统焉”者，行宾礼是宾客之礼，是以宾在馆为主人，主人先升，使者为宾，宾后升，故云礼统焉，谓宾统有此堂也。云“几者，安宾，所以崇优厚”者，按《大宰》云“赞玉几”，注云：“立而设几，优尊也。”此使者亦不坐而设几，故云所以优厚也。《聘礼》卿劳受傧不设几者，诸侯之卿卑，故不与此同也。云“上介出止使者，则己布席”者，经不云上介出止使者，郑云上介出止使者，案至馆皆不敢当，皆使上介出请事。又见此经云“使者乃入”，始云“侯氏与之让升”，是侯氏不出，故知使上介止使者也。云“则己布席”者，以其素不云布席，而云设几，几不可设於地，明有席，席之所设，唯在此时。案《聘礼》受聘云“几筵既设”，是几筵相将，故云上介出止使者，则己布席也。 \\n 　 \\n 侯氏用束帛、乘马傧使者，使者再拜受。侯氏再拜送币。傧使者，所以致尊敬也。拜者各於其阶。 \\n  \\n [疏]“侯氏”至“送币”。○注“傧使”至“其阶”。○释曰：云“傧使者，所以致尊敬也”者，案《聘礼》使卿用束帛劳宾，宾不还束帛，宾傧卿以束锦。此使者以玉劳侯氏，侯氏还玉，仍亦傧使者，是致尊敬天子之使故也。知“拜各於其阶”者，此宾与使行敌礼，若《乡饮酒》、《乡射》宾主拜各於其阶也。 \\n 　 \\n 使者降，以左骖出。侯氏送于门外，再拜。侯氏遂从之。騑马曰骖。左骖，设在西者。其馀三马，侯氏之士遂以出授使者之从者于外。从之者，遂随使者以至朝。 \\n  \\n [疏]“使者”至“从之”。○注“騑马”至“至朝”。○释曰：知“左骖，设在西”者，陈四马与人，以西为上，案《聘礼》礼宾时，宾执左马以出，此亦以左骖出，故知左骖设在西也。又知“其馀三马，侯氏之士遂以出授使者之从者于外”者，亦案《聘礼》礼宾执左马以出，记云：“主人之庭实，则主人遂以出，宾之士讶受之。”此侯氏在馆如主人，明三马亦侯氏之士以出授使者从者可知。云“从之者遂随使者以至朝”者，亦如《聘礼》云下大夫劳宾使者，“遂以宾入，至於朝”，其义同，故知义然也。 \\n 　 \\n 天子赐舍。以其新至，道路劳苦，未受其礼，且使即安也。赐舍犹致馆也，所使者司空与？小行人为承摈。今文赐皆作锡。 \\n  \\n [疏]“天子赐舍”。○注“以其”至“作锡”。○释曰：自此尽“乘马”，论赐侯氏舍馆，侯氏傧使之事。云“赐舍，犹致馆”者，犹《聘礼》宾至於朝，君使卿致馆，此不言致馆，言赐舍者，天子尊极，故言赐舍也。云“所使者司空与”者，《聘礼》使卿致馆，此亦宜使卿。知是司空，非卿者，《周礼》以天、地、春、夏、秋、冬六卿，无致馆之事。司空主营城郭宫室，馆亦宫室之事，故知所使者，司空也。但司空亡，无正文，故云“与”以疑之。知“小行人为承傧”者，案《聘礼》致馆，宾主人各摈介，故知此亦陈摈介。必知使小行人为承摈者，案《小行人》云：“及郊劳，视馆，将币，为承而摈。”是其义也。 \\n 　 \\n 曰：“伯父，女顺命于王所，赐伯父舍。”此使者致馆辞。 \\n [疏]“曰伯”至“父舍”。○注“此使者致馆辞”。○释曰：此及下经皆云“伯父”者，案下文谓同姓大国，举同姓大国，则同姓小国及异姓之国礼不殊也。 \\n 　 \\n 侯氏再拜稽首，受馆。傧之束帛、乘马。王使人以命致馆，无礼，犹傧之者，尊王使也。侯氏受馆於外，既则傧使者於内。 \\n  \\n [疏]“傧之束帛乘马”。○注“王使”至“於内”。○释曰：云“王使人以命致馆，无礼，犹傧之者，尊王使也”者，决《聘礼》卿无礼致馆，宾无束帛傧卿，此王使亦无礼致馆，其宾犹傧使者，用束帛、乘马，故云尊王使也。云“侯氏受馆於外”者，案《聘礼》“大夫帅至馆，卿致馆”，而云宾迎再拜，卿退，宾送再拜，则《聘礼》致馆不在外。此不见大夫帅至馆，即云天子赐舍，是侯氏受舍于外可知，与《聘礼》异也。知“既则傧使者於内”者，以其既受馆，则为己所有，明傧使者在内可知也。 \\n 　 \\n 天子使大夫戒，曰：“某日，伯父帅乃初事。”大夫者，卿为讶者也。《掌讶职》曰：“凡讶者，宾客至而往，诏相其事。”戒犹告也。其为告，使顺循其事也。初犹故也。古文帅作率。 \\n  \\n [疏]“天子”至“初事”。○注“大夫”至“作率”。○释曰：自此尽“再拜稽首”，论天子使大夫戒侯氏期日使行觐礼之事。知大夫是卿为讶者，以其《周礼·秋官·掌讶职》云“诸侯有卿讶”，故知大夫即卿为讶者。云“其为告，使顺循其事也。初犹故”者，以其四时朝觐，自是寻常，故使恒循故事之常也。 \\n 　 \\n 侯氏再拜稽首。受觐日也。 \\n 诸侯前朝，皆受舍于朝。同姓西面北上，异姓东面北上。言诸侯者，明来朝者众矣。顾其入觐，不得并耳。受舍於朝，受次於文王庙门之外。《聘礼记》曰：“宗人授次，次以帷，少退于君之次。”则是次也。言舍者，尊舍也，天子使掌次为之。诸侯上介先朝受焉此觐也，言朝者，觐、遇之礼虽简，其来之心，犹若朝也。分别同姓异姓受之，将有先后也。《春秋传》曰：“寡人若朝于薛，不敢与诸任齿。”则周礼先同姓。 \\n  \\n [疏]“诸侯”至“北上”。○注“言诸”至“同姓”。○释曰：此一经论前朝一日，诸侯各遣上介受次於朝之事。云“言诸侯者，明来朝者众矣”者，上注云“言侯氏者，明国殊舍异，礼不凡之”；於此言诸侯凡之者，以其诸国同时遣上介，故言来朝者众矣。若其行礼，自有前后，故郑云“顾其入觐不得并耳”。云“受舍於朝，受次于文王庙门之外”者，以其春夏受贽於朝，无迎法，受享於庙，有迎礼。秋冬受贽、受享皆在庙，并无迎法。是以大门外无位，既受觐於庙，故在大门外受次。知在文王庙门外者，案《聘礼》云：“不腆先君之祧，既拚以俟。”则诸侯待朝聘之宾，皆在大祖之庙。以其诸侯者无二祧，迁主所藏，皆在始祖之庙，故以始祖为祧。案天子待觐、遇亦当在祧，《祭法》云天子七庙有二祧，又案《周礼·守祧职》云：“掌守先王先公之庙祧。”郑注：“迁主所藏曰祧。”穆之迁主藏於文王庙，昭之迁主藏於武王庙。今不在武王庙而在文王庙者，父尊而子卑，故知在文王庙也。若然，先公木主藏於后稷庙，受觐、遇不在后稷庙者，后稷生非王，故不宜在焉。云“言舍者，尊舍也”者，此宾以帷为次，非屋舍，尊天子之次，故以屋舍言之，是尊舍也。若天子春夏受享，诸侯相朝聘迎宾客者，皆有外次，即《聘礼记》“宗人授次”是也。有外次於大门外者，则无庙门外之内次。天子觐、遇在庙者，有庙门外之内次，无大门外之外次，此文是也。云“天子使掌次为之”者，案《周礼·掌次》云“掌王次舍之法，以待张事”，故知使掌次为之。诸侯兼官，无掌次，使馆人为之，故《聘礼》云：“馆人布幕于寝门外。”郑注云“馆人掌次舍帷幕者”是也。云“诸侯上介先朝受焉”者，知使上介者，案下文诸侯觐於天子，为官方三百步，上介皆奉其君之旂置于宫，明知此亦使上介也。云“其来之心，犹若朝也”者，案《周礼·大宗伯》云春曰朝，秋曰觐，郑注云：“朝之言朝也，欲其来之早。觐之言勤，欲其勤王事。”各举一边而言，其实早来、勤王通有也。故郑云“其来之心犹若朝，故变觐言朝也”。云“分别同姓异姓受之，将有先后”者，案此经同姓西面，异姓东面，案下《曲礼》云：“天子当依而立，诸侯北面而见天子曰觐。”彼此皆是觐礼，彼诸侯皆北面，不辨同姓异姓，与此不同者，此谓庙门外为位时，彼谓入见天子时，故郑注云觐者位於庙门外而序人，入谓北面见天子时。引《春秋》者，案隐十一年《经》书：“滕侯、薛侯来朝。”《左传》曰“争长。薛侯曰：我先封。滕侯曰：我周之卜正也，薛，庶姓也，我不可以后之。公使羽父请於薛侯曰：君与滕君辱在寡人，周谚有之曰：山有木，工则度之；宾有礼，主则择之。周之宗盟，异姓为后，寡人若朝于薛，不敢与诸任齿。君若辱贶寡人，则原以滕君为请。薛侯许之，乃长滕侯”也。若然，彼服注云：“争长，先登授玉。”此位在门外，引之者，以其在先即先登，外内同，故引以为证。 \\n 　 \\n 侯氏裨冕，释币于祢。将觐，质明时也。裨冕者，衣裨衣而冠冕也。裨之为言埤也。天子六服，大裘为上，其馀为裨，以事尊卑服之，而诸侯亦服焉。上公衮无升龙，侯伯鷩，子男毳，孤絺，卿大夫玄。此差，司服所掌也。祢，谓行主迁主矣而云祢，亲之也。释币者，告将觐也。其释币，如聘大夫将受命释币于祢之礼。既则祝藏其币，归乃埋之於祧西阶之东。今文冕皆作絻。 \\n  \\n [疏]“侯氏”至“于祢”。○注“将觐”至“为絻”。○释曰：此经明诸侯之在馆内，将觐於王，先释币告於行主之礼。知“将觐质明时”者，案《聘礼》宾厥明释币于祢，故知此亦质明时也。云“裨之言埤”者，读从《诗》“政事一埤益我”，取裨陪之义。云“天子六服，大裘为上，其馀为埤”者，天子吉服有九，而言六服者，据六冕而言，以大裘为上，无埤义，衮冕以下，皆为裨，故云其馀为裨。云“以事尊卑服之”者，即《司服》所云王“祀昊天上帝，则大裘而冕，祀五帝亦如之，祀先王则衮冕”以下，至“群小祀则玄冕”，举天子而言，故云以事尊卑服之。云“而诸侯亦服焉”者，亦据《司服》而言，诸侯唯不得有大裘，上公则衮冕以下，故郑云“此差司服所掌也”。云“上公衮无升龙”者，案《白虎通》引《礼记》曰，天子乘龙，载大旂，象日月升龙。传曰：天子升龙，诸侯降龙。以此言之，上得兼下，下不得僣上，则天子升降俱有，诸侯直有降龙而已。若然，彼升龙文承大旗之下，知不施於旌旗而据衣服者，案《司常》云“交龙为旂”，又云“诸侯建旂”，注云：“诸侯画交龙，一象其升朝，一象其下复。”则旌旗升降俱有。而《白虎通》云“诸侯降龙”者，据衣服而言。案《玉藻》诸侯玄冕以祭，不得服衮冕以下，是以郑注《司服》云“诸侯自於其家则降”。若然，诸侯自家祭降，鲁与二王之后，皆不得用衮冕、鷩冕、毳冕，则此及孤卿大夫絺冕、玄冕者，是入君庙及入天子之庙，故服也。今云诸侯告祢用裨冕者，将入天子之庙，故服以告祢，谓若《曾子问》云“诸侯裨冕以朝”，郑注云为“将庙受”，亦斯之类也。云“祢，谓行主迁主矣”者，案《礼记·曾子问》云：“师行必以迁庙主行乎？孔子曰，天子巡守，以迁庙主行，载于齐车，言必有尊也。”彼虽据天子，其诸侯行亦然，以其皆有迁庙木主。若然，大夫无木主，《聘礼》宾释币于祢者，大夫虽无木主，以币帛主其神，亦为行主也。而云“祢，亲之”者，以其在外，唯有迁主可事，故不言迁主，而云祢也。云“其释币，如聘大夫将受命释币于祢之礼”者，案《聘礼》将行，释币于祢，此祢无文，故约与之同。乃受命，即出行，故云将受命释币于祢，皆是告将行，无祭祀。知“既则祝藏其币归乃埋之於祧西阶之东”者，此无正文，案《聘礼》祝告，祝“又入取币，降，卷币，实于笲，埋于西阶东”，此亦与彼同。云祧者，诸侯迁主藏於始祖之庙，诸侯既以始祖之庙为祧，迁主归还入祧庙，故知此币埋於祧西阶之东也。 \\n 　 \\n 乘墨车，载龙旂、弧韣，乃朝以瑞玉，有缫。墨车，大夫制也。乘之者，入天子之国，车服不可尽同也。交龙为旂，诸侯之所建。弧，所以张縿之弓也，弓衣曰韣。瑞玉，谓公桓圭、侯信圭、伯躬圭、子穀璧、男蒲璧。缫，所以藉玉，以韦衣木，广袤各如其玉之大小，以朱白苍为六色。今文玉为圭，缫或为璪。 \\n  \\n [疏]“乘墨”至“有缫”。○注“墨车”至“为璪”。○释曰：自此尽“乃出”，论诸侯发馆至天子庙门之外，以次行觐礼之事。云“墨车，大夫制也”者，案《周礼·巾车职》云：“孤墨夏篆，卿乘夏缦，大夫乘墨车，士乘栈车，庶人乘役车。”故知乘车大夫制也。必言墨车大夫制者，对玉路、金路、象路之等，天子诸侯之制也。云“乘之者，入天子之国，车服不可尽同”者，《巾车》云同姓金路，异姓象路，四卫革路。并得与天子同，据在本国所乘，下记云“偏驾不入王门”，偏驾金路、象路等是也。既不入王门，舍於客馆，乘此墨车以朝也。云“交龙为旂诸侯之所建”者，《司常职》文也。云“弧，所以张縿之弓也”者，《尔雅》说旌旗正幅为縿，故以此弧弓张縿之两幅，故云张縿之弓也。云“弓衣曰韣”者，案《月令》云：“后妃帅九嫔御，乃礼天子所御，带以弓韣，授以弓矢，于高禖之前。”言带以弓韣，韣是弓衣可知。云“瑞玉，谓公桓圭”之等，皆《大宗伯》、《典瑞职》文。云“缫，所以藉玉”，至为六色，其义疏已见於《聘礼》记。 \\n 　 \\n 天子设斧依於户牖之閒，左右几。依，如今綈素屏风也。有绣斧文，所以示威也。斧谓之黼。几，玉几也。左右者，优至尊也。其席莞席纷纯，加缫席画纯，加次席黼纯。 \\n  \\n [疏]“天子”至“右几”。○注“依如”至“黼纯”。○释曰：云“依，如今綈素屏风也”者，案《尔雅》“牖户之閒谓之扆”，以屏风为斧文，置於依地。孔安国《顾命传》云“扆，屏风，画为斧文，置户牖閒”是也。言綈素者，綈，赤也，素，白也。汉时屏风以綈素为之，象古者白黑斧文，故郑以汉法为况。云“有绣斧文，所以示威也”者，案《周礼·缋人》云：“青与赤谓之文，赤与白谓之章，白与黑谓之黼，黑与青谓之黻，五采备谓之绣。”此白黑斧以比方绣次为之，故云有绣斧文，所以示威也。云“斧谓之黼”者，据绣次言之，白与黑谓之黼，即为此黼字也。据文体形质言之，刃白而銎黑，则为此斧字，故二字不同也。云“几，玉几也”者，案《周礼·司几筵》云“左右玉几”，故知此几是玉几也。注：“左右有几，优至尊也。”亦与此同。又案《大宰》云“赞玉几”，郑注云：“玉几，王所依也。立而设几，优尊者。”但几唯须其一，又几坐时所以冯依，今左右及立而设之，皆是优至尊也。两注相兼乃具。云“其席莞席”以下，亦《司几筵》文。案彼云“大朝觐，大飨射。凡封国命诸侯，王位设黼依，依前南乡设莞席纷纯”等，郑注云纷纯者，“纷如绶，有文而狭。缫席者，削蒲弱展之，编以五采，若今合欢矣。画纯者，谓画云气。次席者，桃枝蓆有次列成文”，此次席即《顾命》所谓“篾席”也。篾谓竹青，据竹而言。次谓次列，据文体而说。是以《顾命》云：“牖閒南向，敷重篾席。”孔传云：“桃枝竹。”义与郑同。 \\n 　 \\n 天子衮冕，负斧依。衮衣者，裨之上也。缋之，绣之为九章。其龙，天子有升龙，有降龙。衣此衣而冠冕，南乡而立，以俟诸侯见。 \\n  \\n [疏]“天子衮冕负斧依”。○注“衮衣”至“侯见”。○释曰：云“负斧依”者，负谓背之南面也。云“衮衣者，裨之上也”者，但裨衣者，自衮冕至玄冕，五者皆裨衣，故云裨之上也。上文云裨衣者，总五等诸侯，指其衣有三等，不得定其衣号，故言总裨衣。此据天子一身，故指其衣体言衮冕。云“缋之，绣之为九章”者，衣缋而裳绣，衣在上为阳，阳主轻浮，故对方为缋次。裳在下为阴，阴主沈深，故刺之为绣次。是以《尚书》衣言作缋，裳言紩绣，为九章首，郑注《司服》云：冕服九章，登龙於山，登火於宗，彝尊其神明也。九章：初一曰龙，次二曰山，次三曰华虫，次四曰火，次五曰宗彝，皆画以为缋；次六曰藻，次七曰粉米，次八曰黼，次九曰黻，皆絺以为绣。则衮之衣五章，裳四章，凡九也。云“南乡而立”者，此文及《司几筵》虽不云立，案下《曲礼》云“天子当宁而立”，又云“当扆而立”，在朝、在庙皆云立，故知此南面而立，以俟诸侯之见也。 \\n 　 \\n 啬夫承命，告于天子。啬夫，盖司空之属也。为末摈，承命於侯氏。下介传而上，上摈以告于天子。天子见公，摈者五人；见侯伯，摈者四人；见子男，摈者三人。皆宗伯为上摈。《春秋传》曰：“啬夫驰。” \\n  \\n [疏]“啬夫”至“天子”。○注“啬夫”至“夫驰”。○释曰：云“啬夫，盖司空之属也”者，无正文，知司空属者，案五官之内，无啬夫之名，故知是司空之属。但《司空职》亡，故言“盖”以疑之。云“末摈，承命於侯氏。下介传而上，上摈以告于天子”者，案《周礼·司仪职》两诸侯相朝，皆为交摈。则此诸侯见天子，交摈可知。此所陈摈介，当在庙之外，门东陈摈，从北乡南；门西陈介，从南乡北，各自为上下，此经先云“啬夫承命，告于天子”，则命先从侯氏出。下文天子得命，呼之而入命，又从天子下至侯氏即令入，故下注云：“君乃许入。”若然，此觐遇之礼略，唯有此一辞而已，无三辞之事。《司仪》云“交摈三辞”者，据诸侯自相见於大门外法，其天子春夏受享於庙，见於大门外，亦可交摈三辞矣。云“天子见公，摈者五人”以下，并《大行人》文。云“皆宗伯为上摈”者，案《大宗伯职》云“朝觐会同，则为上相”，郑注云：“相诏王礼也。出接宾曰摈，入诏礼曰相。”若四时常朝，则小行人为承摈，故《小行人职》云：“将币，为承而摈。”此文啬夫为末摈，若子男三摈，此则足矣。若侯伯四摈，别增一士。若上公五摈，更别增二士。若时会殷同，则肆师为承摈。故《肆师职》云“大朝觐佐摈”，郑注云：“为承摈。”是其义也。引《春秋传》者，案《左氏传》昭十七年，“夏六月朔，日有食之”，叔孙昭子救日食，引《夏书》云：“辰不集于房，瞽奏鼓，啬夫驰，庶人走。”郑引者，欲见啬夫是卑官，得为末摈之意也。 \\n 　 \\n 天子曰：“非他，伯父实来，予一人嘉之。伯父其入，予一人将受之。”言非他者，亲之辞。嘉之者，美之辞也。上摈又传此而下至啬夫，侯氏之下介受之，传而上，上介以告其君，君乃许入。今文实作寔，嘉作贺。 \\n  \\n [疏]“天子”至“受之”。○注“言非”至“作贺”。○释曰：此经直云“伯父其入”，不云迎之，《礼记·郊特牲》云“觐礼天子不下堂而见诸侯”，故无迎法。若然，案《夏官·齐仆》云“掌驭金路以宾，朝、觐、宗、遇、飨食皆乘金路，其法仪各以其等为车送逆之节”者，觐遇虽无迎法，至於飨，即与春夏同，故连言之。 \\n 　 \\n 侯氏入门右，坐奠圭，再拜稽首。入门而右，执臣道不敢由宾客位也。卑者见尊，奠挚而不授。 \\n  \\n [疏]“侯氏”至“稽首”。○注“入门”至“不授”。○释曰：云“卑者见尊，奠挚而不授”者，案《士昏礼》云婿执雁，升奠雁，又云“若不亲迎，则妇入三月然后婿见”，主人出门，婿入门，“奠挚再拜出”，郑注云：“奠挚者，婿有子道，不敢授也。”又《士相见》凡臣见於君，奠挚再拜，与此奠圭皆是卑者不敢授而奠之。 \\n 　 \\n 摈者谒。谒犹告也。上摈告以天子前辞，欲亲受之，如宾客也。其辞所易者，曰“伯父其升”。 \\n  \\n [疏]“摈者谒”。○注“谒犹”至“其升”。○释曰：云“其辞所易者，曰伯父其升”者，此又不见谒告之辞。郑注云“上摈告以天子前辞”者，谓摈者谒以上辞云：“天子曰：非他，伯父实来，予一人嘉之，伯父其入，予一人将受之。”是摈者於门外传王辞，告之使入。此摈者谒告，还用彼辞，所改易者，唯改入字为升，故云伯父其升也。以其唤使升堂，亲受之也。 \\n 　 \\n 侯氏坐取圭，升致命。王受之玉。侯氏降，阶东北面再拜稽首。摈者延之曰：“升。”升成拜，乃出。摈者请之。侯氏坐取圭，则遂左，降拜稽首送玉也。从后诏礼曰延。延，进也。 \\n  \\n [疏]“侯氏”至“乃出”。○注“摈者”至“进也”。○释曰：云“侯氏坐取圭，则遂左，降”者，以经侯氏得摈者之告，坐取圭即言升致命，无出门之文，明知遂向门左，从左堂涂升自西阶致命也。云“从后诏礼曰延。延，进也”者，以其宾升堂，摈者不升，若《特牲》、《少牢》祝延尸，使升，尸升，祝从升。与此文同，皆是从后诏礼之事。 \\n 　"}
{"章节": "卷二十七 觐礼第十", "正文": "卷二十七觐礼第十 \\n  \\n  \\n 　 \\n 　 \\n 四享，皆束帛加璧，庭实唯国所有。四当为三。古书作三四或皆积画，此篇又多四字，字相似，由此误也。《大行人职》曰诸侯“庙中将币，皆三享”，其礼差又无取於四也。初享或用马，或用虎豹之皮。其次享，三牲鱼腊，笾豆之实，龟也，金也，丹漆丝纊竹箭也，其馀无常货。此地物非一国所能有，唯所有分为三享，皆以璧帛致之。 \\n  \\n [疏]“四享”至“所有”。○注“四当”至“致之”。○释曰：自此尽“事毕”，论侯氏行觐礼讫，相随即行三享之事。云“四当为三。古书作三四或皆积画，此篇又多四字，字相似，由此误也”者，知四当为三者，诸文唯谓三享，无四享之事，所以误作四者，由古书作三四之字，或皆积画者，《尧典》云：“帝曰：次！亖岳。”《皋陶》云“外薄亖海”，《泰誓》序云“作《泰誓》三篇”，是古书三四皆积画也。云此篇又多四字者，下有“四传摈”，又云“路下四亚之”，又云“束帛四马”，“四门”，“四尺”，四字既多，积画亖又似三，由此故误为四字也。引《大行人》者，欲证三享为正文。云“其礼差又无取於四也”者，案《聘礼》“小聘曰问，不享”，大聘虽有享，不言数，明一享而已。案《大行人》五等诸侯皆同三享，若然，三与一及不享，是其礼之差，是无取於四之义，故从三为正。云“初享或用马，或虎豹之皮”者，案下经先陈马，《聘礼》特言皮，故知初享以此二者为先。言“或”者，《聘礼》记云“皮马相閒，可也”，又《聘礼》经夕币时，皮则左首，展币时，更云马则幕南北面，此下经亦用马，案《郊特牲》云“虎豹之皮，示服猛也”，是其或用马，或用虎豹之皮，为初享也。云“其次享，三牲鱼腊，笾豆之实”以下，皆《礼器》文。是以《礼器》云：“大飨，其王事与？三牲、鱼、腊，四海九州之美味也。笾豆之荐，四时之和气也。内金，示和也。束帛加璧，尊德也。龟为前列，先知也。金次之，见情也。丹漆、丝纊、竹箭，与众共财也。其馀无常货，各以其国之所有，则致远物也。”彼诸侯国王为祫祭而致之，与此因觐致之同，以其因觐即助祭，因祭即致享物，若不当三年袷祭，即特致三享也。云“皆以璧帛致之”者，案《聘礼》束帛加璧，享君；束锦加琮，享夫人。《小行人》亦云“璧以帛，琮以锦”，是五等诸侯享天子与后。此云璧帛致之者，据享天子而言，若享后，即用琮锦。但三享在庭分为三段，一度致之，据三享而言，非谓三度致之为皆也。凡享者，贡国所有，或因朝而贡，或岁之常贡，岁之常贡则《小行人》云“春入贡”及《大宰》“九贡”是也，因朝而贡者，则《大行人》云“侯服，岁一见，其贡祀物”之等是也，皆有璧帛以致之。案《小行人》云：“合六币：圭以马，璋以皮，璧以帛，琮以锦，琥以绣，璜以黼。此六物者，以和诸侯之好故。”注云：“合，同也。六币所以享也。五等诸侯享天子用璧，享后用琮，其大各如其瑞，皆有庭实以马。若皮，皮虎豹之皮。用圭璋者，二王之后也。二王后尊，故享用圭璋而特之。《礼器》曰圭璋特，义亦通於此，其於诸侯亦用璧琮耳。子男於诸侯，则享用琥璜，下其瑞也。凡二王后，诸侯相享之玉，大小各降其瑞一等。”若如此言，郑知五等享玉各如其瑞者，见《玉人职》云：“璧琮九寸，诸侯以享天子。”言九寸，据上公琮以享后，不言者，文不具。公依命数与瑞等，则侯伯子男之享玉，亦如其瑞可知。又知五等自相享，各降其瑞一等者，又见《玉人职》云：“瑑琮八寸，诸侯以享夫人。”郑云：“献於所朝聘君之夫人。”兼言聘者，欲见聘使亦下君之瑞一寸，与君同，直言瑑琮享夫人，不言瑑璧以享君，亦文不具。若然，侯伯子男自相享，各降其瑞一寸可知。圭璋据二王后享天子与后者，五等诸侯既用璧琮，二王后尊，明用圭以享天子，用璋以享后可知。又知二王后自相享，亦用璧琮者，以五等诸侯降於享天子，明二王后退用璧琮可知。子男自相享用琥璜者，以其子男瑞用璧，享天子可与瑞同，自相享不得与瑞等，降用琥璜可知。若然，子男之臣自相聘，亦享用琥璜，不得逾君故也。又知五等之臣聘享之玉，皆降其君一寸者，又见《玉人》云：“瑑圭璋八寸，璧琮八寸，以覜聘。”八寸，据上公之臣，则侯伯子男臣，各降其君一寸可知。案《孝经纬援神契》云：二王后称公，大国称侯。则二王之后为公，而则前谓公者，案《典命》云：“上公九命为伯，其国家、宫室、车旗、衣服礼仪皆以九为节。”郑注云：“上公者，谓王之三公有德者，加命为二伯，二王之后亦为上公。”若然，《典命》云：“王之三公八命。”有功加一命为二伯，则周公、召公是也。本国犹称侯，则鲁侯燕伯是也。 \\n 　 \\n 奉束帛，匹马卓上，九马随之，中庭西上，奠币，再拜稽首。卓，读如卓王孙之卓，卓犹的也。以素的一马以为上，书其国名，后当识其何产也。马必十匹者，不敢斥王之乘，用成数，敬也。 \\n  \\n [疏]“奉束”至“稽首”。○注“卓读”至“敬也”。○释曰：云“中庭西上”者，案《昏礼》云“参分庭一在南”，又《聘礼》云“庭实，皮则摄之”，注云：“参分庭，一在南。”又米筥“设于中庭”，郑注云：“言当中庭者，南北之中也。”则此云中庭，亦是南北之中。不参分庭一在南者，以其三享同陈，须入庭深设之故也。云“卓，读如卓王孙之卓，卓犹的也”者，以音字既同，而读从之。卓王孙，是司马相如之妻文君之父也。於十马之内以素的一马以为上，故训卓为的也。云“书其国名，后当识其何产也”者，谓若晋有郑之小驷，复有屈产之类是也。云“马必十匹者，不敢斥王之乘，用成数，敬也”者，此为庭实，故用十匹。案《康王之诰》二伯率诸侯而入，皆布乘黄朱，而陈四匹者，彼据二王之后，以国所有享新王。享物陈於庭，用圭，以马致享，马不得上堂，亦陈於庭，直以圭升堂致命，乘马若乘皮，故以四为礼。非所享之物，故用四马，与此异也。 \\n 　 \\n 摈者曰：“予一人将受之。”亦言王欲亲受之。 \\n [疏]“摈者”至“受之”。○注“亦言”至“受之”。○释曰：云“亦言王欲亲受之”者，亦上亲受之也。 \\n 　 \\n 侯氏升致命。王抚玉。侯氏降自西阶，东面授宰币，西阶前再拜稽首，以马出，授人，九马随之。王不受玉，抚之而已，轻财也。以马出，随侯氏出授王人於外也。王不使人受马者，主于享，王之尊益君，侯氏之卑益臣。 \\n  \\n [疏]“侯氏”至“随之”。○注“王不”至“益臣”。○释曰：云“授宰币”，王既抚玉，不受币，币即束帛加璧，并玉言币，故《小行人》合六币，皮马与玉皆为币。此单言宰，即大宰，大宰主币，故《周礼·大宰职》云：“大朝觐会同，赞玉币、玉献、玉几、玉爵。”注云“助王受此四者”是也。云“王不受玉，抚之而已，轻财也”者，案《聘义》，圭璋还之为重礼，璧琮不还为轻财。是以圭璋亲受，璧琮初即不受，为轻财故也。云“以马出，随侯氏出授王人於外也”者，谓侯氏牵马而出，马随侯氏之后出，授王人於外也。云“王之尊益君，侯氏之卑益臣”者，春夏受贽於朝，虽无迎法，王犹在朝。至受享又迎之，而称宾主，至觐礼受享，皆无迎法，不下堂而见诸侯，已是王尊为君礼，臣卑为臣礼。王犹亲受其玉，今至于三享，贡国所有，行供奉之节，故使自执其马，王不使人受之於庭者，是王之尊益君，侯氏之卑益臣故也。《聘礼》享用皮，及宾私觌，马皆使人受之者，见他国之君不臣人之臣，故与此异也。若然，《聘礼》享君，尚有币问卿大夫；此诸侯觐天子，享天子讫，亦当有币问公卿大夫，是以隐七年《左氏传》云“初，戎朝于周，发币于公卿，而凡伯不宾”，服注云：“戎以朝礼，及公卿大夫发陈其币。”凡伯以诸侯为王，卿士不修宾主之礼，敬报於戎。是以冬天王使凡伯来聘，还戎，伐之於楚丘以归，是诸侯朝天子，亦有聘及公卿大夫之事也。 \\n 　 \\n 事毕。三享讫。 \\n 乃右肉袒于庙门之东。乃人门右，北面立，告听事。右肉袒者，刑宜施於右也。凡以礼事者左袒，入更从右者，臣益纯也。告听事者，告王以国所用为罪之事也。《易》曰：折其右肱，无咎。 \\n  \\n [疏]“乃右”至“听事”。○注“右肉”至“无咎”。○释曰：自此尽“降出”，论侯氏受刑，王免之降出之事。刑袒於右者，右是用事之便，又是阴，阴主刑，以不能用事，故刑袒於右也。云“凡以礼事者左袒”，左袒者，无问吉凶礼，皆袒左。知者，《士丧礼》云：“主人出南面，左袒，扱诸面之右。”《檀弓》云：廷陵季子葬其子於嬴、博之閒，葬讫，左袒。故云“凡”以该之。引“《易》曰折其右肱无咎”者，案《易·丰卦》九三云“折其右肱，无咎”，凡卦爻，二至四，三至五，两体交互，各成一卦，先儒谓之互体，故郑随其义而注云：三，艮爻，艮为手，互体为巽。巽又为进退，手而便於进退，右肱也，犹大臣用事於君，君能诛之，故无咎。引之者，证刑理宜於右之义。云“告听事者”，告王以国所用为罪之事也者，加得字解之，当云“告王以国所用为者得非罪之事”也。正是罪之一辞，解拟受刑之意，又解云告王以己无罪，引下文“伯父无事”，解之不辞之甚也。 \\n 　 \\n 摈者谒诸天子。天子辞於侯氏，曰：“伯父无事，归宁乃邦。”谒，告。宁，安也。乃犹女也。侯氏再拜稽首，出，自屏南適门西，遂入门左，北面立，王劳之。再拜稽首。摈者延之曰：“升。”升成拜，降出。王辞之，不即左者，当出隐於屏而袭之也。天子外屏，劳之，劳其道劳也。 \\n  \\n [疏]“侯氏”至“降出”。○注“王辞”至“劳也”。○释曰：云“当出隐於屏而袭之也”者，以屏外不见天子为隐。向者右袒，今王辞以无事，故宜袭也。云“天子外屏”者，据此文出门乃云屏南，即是外屏。云天子外屏，取《礼纬》之文，故《礼纬》云：“天子外屏，诸侯内屏，大夫以帘，士以帷”是也。 \\n 　 \\n 天子赐侯氏以车服。迎于外门外，再拜。赐车者，同姓以金路，异姓以象路。服则衮也，鷩也，毳也。古文曰：迎于门外也。 \\n  \\n [疏]“天子”至“再拜”。○注“赐车”至“外也”。○释曰：自此尽“亦如之”，论王使人赐侯氏车服之事。云“同姓金路，异姓象路”，案《周礼·巾车》“掌五路”，自玉路至木路，玉路以祀，尊之，不赐诸侯。金路云“同姓以封”，象路云“异姓以封”，革路云“以封四卫”，木路云“以封蕃国”。郑云：同姓“谓王子母弟，率以功德出封，虽为侯伯，其画服犹如上公”。赐鲁侯，郑伯服则衮冕，得乘金路，以下与上公同，则大公与杞宋虽异姓，服衮冕，乘金路矣。异姓谓舅甥之国，与王有亲者，得乘象路。异姓侯伯，同姓子男，皆乘象路。以下四卫，谓要服以内，庶姓与王无亲者，自侯伯子男，皆乘革路。以下蕃国，据外为总名，皆乘木路而已。郑直言金路、象路者，略之也。云“服则衮也，鷩也，毳也”，据《司服》而言。案《司服》上陈王之吉服有九，下云公之服，自衮冕而下，如王之服；侯伯自鷩冕而下，如公之服；于男自毳冕而下，如侯伯之服也。 \\n 　 \\n 路先设，西上，路下四，亚之。重赐无数，在车南。路谓车也。凡君所乘车曰路。路下四，谓乘马也。亚之，次车而东也。《诗》云：“君子来朝，何锡予之？虽无予之，路车乘马。又何予之？玄衮及黼。”重犹善也。所加赐善物。多少由恩也。《春秋传》曰：“重锦三十两。” \\n  \\n [疏]“路先”至“车南”。○注“路谓”至“十两”。○释曰：云“凡君乘车曰路”者，郑注《周礼》云：“路，大也。”君之居以大为名，是以云路寝、路门之等。引《春秋》者，闵二年《左氏传》云：“狄人伐卫”，又云“及狄人战于荧泽，卫师败绩，遂灭卫。夜与国人出，狄入卫，遂从之，又败诸河。宋桓公逆诸河，宵济，立戴公以庐於曹，齐侯使公子无亏帅车三百乘、甲士三千人以戍曹，归公乘马，祭服五称，牛、羊、豕、鸡、狗皆三百与门材，归夫人鱼轩，重锦三十两”。郑引之，证重赐无数，在车南也。 \\n 　 \\n 诸公奉箧服，加命书于其上，升自西阶，东面，大史是右。言诸公者，王同时分命之而使赐侯氏也。右读如“周公右王”之右。是右者，始随入，於升东面，乃居其右。古文是为氏也。 \\n  \\n [疏]“诸公”至“是右”。○注“言诸”至“氏也”。○释曰：云“言诸公者，王同时分命之而使赐侯氏也”者，以其言“诸”，非一之义，以诸侯来觐者，众各停一馆，故命诸公分往赐之。云“右读如周公右王之右”者，案襄公二十一年《左氏传》，晋栾盈出奔楚，范宣子杀羊舌虎，囚伯华。於是，祁奚老矣，闻之，乘驲而见宣子，祁奚曰：“夫谋而鲜过，惠训不倦者，叔向有焉，社稷之固也。犹将十世宥之，以劝能者。今壹不免其身，以弃社稷，不亦惑乎？鲧殛而禹兴，伊尹放太甲而相之，而卒无怨色。管、蔡为戮，周公右王。若之何其以虎也弃社稷？”郑引此者，证大史是右，是佐公，而在公右之义也。云“是右者，始随入，於升东面，乃居其右”者，大史卑，明始时随公后，升讫，公东面，大史乃居其右，故云是右，谓於是乃居公右而并东面。知并立者，以其在公右，宣王命故也。 \\n 　 \\n 侯氏升，西面立。大史述命。读王命书也。侯氏降两阶之閒，北面再拜稽首。受命。升成拜。大史辞之降也。《春秋传》曰：且有后命，以伯舅耋老，毋下拜。此辞之类。 \\n  \\n [疏]“升成拜”。○注“大史”至“之类”。○释曰：引《春秋》者，僖九年《经》：夏，公会宰周公、齐侯、宋子、卫侯之等于葵丘。《传》云：“王使宰孔赐齐侯胙，曰：天子有事于文、武，使孔赐伯舅胙。齐侯将下拜，孔曰：且有后命，天子使孔曰，以伯舅耋老，加劳，赐一级，无下拜。对曰：天威不违颜咫尺，小白余敢贪天子之命，无下拜，恐陨越于下，以遗天子羞，敢不下拜？下拜，登受。”郑引之者，证此大史述王辞，侯氏下拜亦如此。故郑云“此辞之类”也。但彼以齐侯年老，故未降已辞。此下拜礼也，故降拜乃辞之。彼齐侯不升成拜者，亦以年老故也。 \\n 　 \\n 大史加书于服上，侯氏受。受箧服。使者出。侯氏送，再拜，傧使者，诸公赐服者，束帛、四马，傧大史亦如之。既云拜送，乃言傧使者，以劳有成礼，略而遂言。 \\n  \\n [疏]“使者”至“如之”。○注“既云”至“遂言”。○释曰：云“既云拜送，乃言傧使者，以劳有成礼，略而遂言”者，经云“侯氏送再拜”者，事势宜终，故连言之。其实傧使者在拜送前，必以之傧后略言者，以傧有成礼可依，故后略言。案上篇以来，每有傧礼，皆是成篇之法，是成礼也。 \\n 　 \\n 同姓大国，则曰“伯父”，其异姓，则曰“伯舅”。同姓小邦，则曰“叔父”，其异姓小邦，则曰“叔舅”。据此礼云伯父，同姓大邦而言。 \\n  \\n [疏]“同姓”至“叔舅”。○注“据此”至“而言”。○释曰：案《周礼·冢宰职》云：“掌建邦之六典，以佐王治邦国。”注云“大曰邦，小曰国。邦之所居，亦曰国”者，彼经或邦国连言，或单言国。则邦国连言据诸侯，单言国据王。以邦在国上，故云大曰邦，小曰国。唯王建国是邦之所居，亦曰国。彼对文则例，散文则通，故此大国言国，小国言邦也。郑云“据此礼云伯父，同姓大邦而言”者，郑欲解称伯父、叔父不要同姓为定之意。云据此云伯父者，即上文云伯父，此文即云“同姓大国则曰伯父”，是以云据此礼云伯父，同姓大邦而言。若也据文，则不要同姓与大国，案下《曲礼》东西二伯，不问同姓异姓，皆称伯父，州牧而称叔父。郑云：“牧尊於大国之君而谓之叔父，辟二伯，亦以此为尊”是也。又云“同姓大国，则曰伯父”者，唯据此礼而云伯父而言，不据他文，故郑此注决为不定之意。 \\n 　 \\n 飨礼，乃归。礼，谓食燕也。王或不亲以其礼币致之，略言飨礼，互文也。《掌客职》曰：上公三飨三食三燕，侯伯再飨再食再燕，子男一飨一食一燕。 \\n  \\n [疏]“飨礼乃归”。○注“礼谓”至“一燕”。○释曰：云“礼，谓食燕也”者，案《聘礼》及诸文，言飨皆单云飨，无云礼。郑所引《掌客》五等，飨、食、燕三者具有，今飨下有礼，故以礼为食燕也。云“王或不亲以其礼币致之”，郑言此者，欲解经变食燕而言之礼，见王有故不亲食燕，则以礼币致之，故言之礼。云“略言飨礼，互文”者，直言飨，见王无故亲飨之，若王有故，亦以侑币之礼致之，食燕公之礼，见王有故，以币之礼致之，亦宜有王无故，亲食燕，故云互文也。引《掌客》者，见五等诸侯飨、食、燕皆具有，证经之礼是食燕之义也。以此文为互，则飨食燕皆有酬币、侑币，是以《掌客职》“三飨三食三燕”云云，即云“若弗酌，则以币致之”，郑注云：“若弗酌，谓君有故，不亲飨食燕。”彼是诸侯自相待法，此郑引之，证经天子待诸侯法，则天子待诸侯三者皆有币可知。案《掌客》云：王巡守，“从者三公视上公之礼，卿视侯伯之礼，大夫视子男之礼”，则天子使公卿大夫存覜省至诸侯之国，诸侯与之飨、食、燕皆有币，与诸侯同可知也。若大国之孤聘於天子及邻国，其飨、食、燕有侑币、酬币，亦与子男同。故《大行人》云：“凡大国之孤，执皮帛以继小国之君，出入三积，不问一劳。”又云“其他皆视小国之君”，郑注云：“他谓贰车及介牢礼，宾主之閒，摈者将币，祼酢飨食之数。”故知飨食燕亦有币也。案《聘礼》云：“若不亲食，使大夫各以其爵朝服致之，以侑币如致饔，无傧。致飨以酬币，亦如之。”是亲飨食之有币可知。又云“燕与俶献无常数”，又不言致燕以币，则无致燕之礼，亲燕亦无酬币。《鹿鸣》序云：“燕群臣嘉宾也，既饮食之，又实币帛筐篚，以将其厚意。”则饮食据飨食有币。若然，发首云燕群臣嘉宾者，文王於群臣嘉宾恩厚，燕之无数，故先言其实无币也。若然，天子燕已臣及四方卿大夫，诸侯燕己臣及四方卿大夫，皆无酬币也。 \\n 　 \\n 诸侯觐于天子，为宫方三百步，四门，坛十有二寻，深四尺，加方明于其上。四时朝觐受之於庙，此谓时会殷同也。宫，谓壝土为埒，以象墙壁也。为宫者，於国外，春会同则於东方，夏会同则於南方，秋会同则於西方，冬会同则於北方。八尺曰寻，十有二寻则方九十六尺也。深谓高也，从上曰深。《司仪职》曰：“为坛三成。”成犹重也。三重者，自下差之为三等，而上有堂焉。堂上方二丈四尺，上等、中等、下等，每面十二尺。方明者，上下四方神明之象也。上下四方之神者，所谓神明也。会同而盟，明神监之，则谓之天之司盟，有象者，犹宗庙之有主乎？王巡守，至于方岳之下，诸侯会之，亦为此宫以见之。《司仪职》曰“将会诸侯，则命为坛三成，宫旁一门，诏王仪，南乡见诸侯”也。 \\n  \\n [疏]“诸侯”至“其上”。○注“四时”至“侯也”。○释曰：自此尽“四传傧”，论会同王为坛见诸侯之事。云“四时朝觐受之於庙”者，案《曲礼下》经言之春夏朝宗在朝不在庙，而言四时朝觐皆在庙者，朝宗虽在朝，受享则在庙，故并言之。云“此谓时会殷同也”者，以《司仪职》云“将合诸侯则令为坛三成”，与此为一事，则合者，合诸侯也，故知此为坛见诸侯谓时会殷同时也。案《大宗伯》云“时见曰会，殷见曰同”，郑注云：“时见者，言无常期。诸侯有不顺服者，王将有征讨之事，则既朝觐，王为坛於国外，合诸侯而命事焉。《春秋传》曰‘有事而会，不协而盟’是也。殷犹众也。十二岁王如不巡守，则六服尽朝。朝礼既毕，王亦为坛，合诸侯以命政焉。所命之政，如王巡守殷见四方。四时分来，终岁则遍。”若如此注，则时会殷同，亦有朝觐在庙，而独云四时朝觐在庙者，以其《周礼·大行人》诸侯依服数来朝、时会无常期。假令当方诸侯有不顺服，则顺服者皆来朝王，其中则有当朝之岁者，复有不当朝之岁者。若当朝之岁者，自於庙朝觐，若不当朝之岁者，当在坛朝。若十二年王不巡守，则殷朝，亦云既朝，乃於坛者六服之内，若以当岁者，即在庙，则依服数，十二岁合有侯服。年年朝者在庙朝觐，其五服自甸男采卫要五服。若以十二岁王巡守，总合朝服，不得独在庙，在坛朝，故郑会同皆言既朝觐乃为坛於国外也。朝事仪未在坛朝而先言帅诸侯拜日，亦谓帅已朝者诸侯而言也。云“为宫者，於国外，春会同则於东方”，云云者，经直言“为坛”，郑知逐四方为之者，案《司仪》云“将合诸侯，则令为坛三成”，郑注云：“合诸侯，谓有事而会也。为坛於国外以命事。”天子春帅诸侯拜日於东郊，则为坛於国东；夏礼日於南郊，则为坛於国南；秋礼山川丘陵於西郊，则为坛於国西；冬礼月与四渎於北郊，则为坛於国北。既拜礼而还，加方明於坛上而祀焉。郑引此文，下及朝事仪而言，故知为坛皆依方为之。但四方之坛，并宜在四郊之内，以其拜日之等，於近郊退来就坛，明坛在近郊之内。但去城不知远近，或四方皆依成数，东方八里，南方七里，西方九里，北方六里。四方此其定分。案《职方》王会同或出畿在诸侯之国，故《职方氏》令诸侯共待之事则无常数。云“八尺曰寻”者，依《考工记》云“殳长寻有四尺”，从轸差之，知寻长八尺。云“三重者，自下差之为三等，而上有堂焉。堂上方二丈四尺，上等、中等、下等，每面十二尺”者，此以下基九十六尺，上下三等，每等两相各丈二尺，共二丈四尺，三等总七丈二尺，通堂上二丈四，合九丈六尺也。云“方明者，上下四方神明之象也”者，谓合木为上下四方，故名方，此则神明之象，故名明。此乐解得名方明，神之义也。云“所谓明神也”者，所谓《秋官·司盟》之职云“北面诏明神，既盟，则贰之”是也。云“则谓之天之司盟，有象”者，案《春秋》襄十一年《经》书：公会晋侯，宋公之等伐郑。郑人惧，行成。秋七月，同盟于亳。范宣子曰：“不慎，必失诸侯。”乃盟，载书曰：“凡我同盟，毋蕴年，毋壅利，毋保奸，毋留慝，救灾患，恤祸乱，同好恶，奖王室。或閒兹命，司慎司盟，名山名川，明神殛之。”注云：“二司，天神。”司盟司慎不敬者，盟司察明者，是为天之司盟也。云“有象者犹宗庙之有主乎”者，以其宗庙木主，亦上下四方为之，故云犹宗庙之有主。无正文，约同之，故云“乎”以疑之。虽同四方为之，但宗庙主止一神，而已此下文以六色为六神，用六玉礼之，有此别，但取四方同而已。云“王巡狩至於方岳之下，诸侯会之，亦为此宫以见之”者，案下文“祭天燔柴，祭山丘陵升，祭川沈，祭地瘗”。郑注云“升沈必就祭者也，则是谓王巡守及诸侯之盟祭也”者，是王巡守在方岳，亦为此宫可知。是以《司仪》注云：“王巡守殷国而同，则其为宫亦如此与？”以其与宫同也。案《司仪》云：“王合诸侯，令为宫。”据时会而言。其巡守，据王就方岳殷国。此王有故不行，诸侯同来，此二者，其坛文约与时会同，故云“与”以疑之。是以郑注《大宗伯》云殷同，王亦为坛於国外。亦时会有文者也。引《司仪》者，彼此同是一事，但文有详略。此文言者，取《司仪》以足之。云“南乡见诸侯也”者，王在堂上，公於上等，侯伯於中等，子男於下等，奠玉、拜皆升堂，授玉乃降也。 \\n 　 \\n 方明者，木也，方四尺。设六色：东方青，南方赤，西方白，北方黑，上玄，下黄。设六玉：上圭，下璧，南方璋，西方琥，北方璜，东方圭。六色象其神，六玉以礼之。上宜以苍璧，下宜以黄琮，而不以者，则上下之神，非天地之至贵者也。设玉者，刻其木而著之。 \\n  \\n [疏]“方明”至“方圭”。○注“六色”至“著之”。○释曰：云“上宜以苍璧，下宜以黄琮”者，案《大宗伯》云：苍璧礼天，黄琮礼地，青圭礼东方，赤璋礼南方，白琥礼西方，玄璜礼北方。据彼文，上宜用苍璧，下宜用黄琮，今於四方还依《宗伯》，唯上不用璧，下不用琮，故郑云“而不以者，则上下之神非天地之至贵者也”。案《宗伯》注：“此礼天以冬至，谓天皇大帝在北极者也。礼地以夏至，谓神在昆仑者也。”郑云：非天地之贵，其天地之贵，即昊天昆仑是也。既非天地之贵，即日月之神，故下云“祭天燔柴”，“祭地瘗”，郑注：“天地谓日月也。”若然，日月用圭璧者，《典瑞》云“圭璧以祀日月”，故用圭璧也。四方用圭璋之等，案《大宗伯》注云：礼东方以立春，谓苍精之帝而大昊句芒食焉，馀三方皆据天帝、人帝、人神，则此亦非彼神也。以其下文有日、月、四渎、山川、丘陵之神迎拜，以为明神，故知非天帝、人帝之等。是以《司盟》云：“凡邦国有疑会同，则掌其盟约之载及其礼仪，北面诏盟神。”郑注云：“有疑，不协也。明神，神之明察者，谓日月山川也。觐礼加方明於坛上，所以依之也。”是郑解方明之神，明日月山川之等，非天帝也。若然，四方礼神还用圭璋琥璜，非天神还用礼玉者，尊此明神而与天神同，故用之也。云“刻其木而著之”者，虽无正文，以意言之，以其非置於坐以礼神於上下，犹南北为顺，刻木於四方亦顺，不刻木安於中则不可，故知义然也。 \\n 　 \\n 上介皆奉其君之旂，置于宫，尚左。公侯伯子男皆就其旂而立。置於宫者，建之，豫为其君见王之位也。诸公，中阶之前，北面东上。诸侯，东阶之东，西面北上。诸伯，西阶之西，东面北上。诸子，门东，北面东上。诸男，门西，北面东上。尚左者，建旂，公东上，侯先伯，伯先子，子先男，而位皆上东方也。诸侯入壝门，或左或右，各就其旂而立。王降阶，南乡见之三揖。土揖庶姓，时揖异姓，天揖同姓。见揖，位乃定。古文尚作上。 \\n  \\n [疏]“上介”至“而立”。○注“置於”至“作上”。○释曰：云“上介皆奉其君之旂，置于宫，尚左”者，此虽不言前期，郑云“豫为其君见王之位也”，则亦前期一日可也。公侯就旂，据临朝之时也。此旂郑虽不解，郑注《夏官》中夏辨号名，此表朝位之旂，与铭旌及在军徽帜同，皆以尺易刃，小而为之也。云“中阶之前”已下皆朝事仪，《明堂位》文。以朝事仪论会同之事，《明堂位》周公朝诸侯于明堂，不在宗庙，皆与此同，故郑依之也。言“上”者，皆以近王为上。云“尚左者，建旂，公东上，侯先伯，伯先子，子先男，而位皆上东方”者，以其侯伯别阶相，对子男虽隔门，亦相对，皆以东为上，故云侯先伯、子先男也。云“诸侯入壝门，或左或右，各就其旂而立”者，案下注云“诸侯初入门，王官之伯帅之”，则此云诸侯入壝门或左或右者，是二伯初帅之，各依左右。若《康王之诰》云：“大保帅西方诸侯入应门左，毕公帅东方诸侯入应门右。”皆北面。此虽无应门，亦二伯帅诸侯初入宫门，或左或右，亦皆北面立定，乃始各就其旂而立。王乃降南面，见之而揖。必知王有降揖之事者，《燕礼》、《大射》公降揖群臣，使定位，故知王亦然。又知王“土揖庶姓”之等者，此是《司仪职》王在坛揖诸侯之事，彼与此同。郑彼注云：“土揖，推手小下之也。时揖，平推手也。天揖，推手小举之。以推手曰揖，引手曰撎。”故为此解也。若然，《觐礼》天子不下堂而见诸侯，今王降者，以在坛会同相见，与觐异故也。以其《觐礼》庙门设摈，此则堂壝门设摈，是以虽继《觐礼》之下，《觐礼》无降揖法，此与诸侯对面相见，故有降揖之事。 \\n 　 \\n 四传摈。王既揖五者，升坛，设摈，升诸侯以会同之礼。其奠瑞玉及享币，公拜於上等，侯伯於中等，子男於下等。摈者每延之，升堂致命，王受玉抚玉，降拜於下等。及请事、劳，皆如觐礼，是以记之觐云。四传摈者，每一位毕，摈者以告，乃更陈列而升。其次，公也，侯也，伯也，各一位，子男侠门而俱东上，亦一位也。至庭乃设摈，则诸侯初入门，王官之伯帅之耳。古文传作傅。 \\n  \\n [疏]“四传摈”。○注“王既”至“作传”。○释曰：知“奠瑞玉及享币，公拜於上等，侯伯於中等，子男於下等，摈者每延之。升堂致命，王受玉抚玉，降拜於下等”者，三等拜礼皆《司仪职》文。摈者延之升堂以下，约上《觐礼》之法，云王受玉谓朝时，抚玉谓享时。是以《司仪》三等之下云“其将币亦如之”，郑云：“将币，享也。”又云“及请事、劳，皆如觐礼”者，请事谓上文侯氏奠圭，摈者请侯氏，王欲亲受之；劳谓侯氏受刑后，王劳之，故云皆如觐礼。云“公也，侯也，伯也，各一位”者，以其面位同，故各自设摈。云“子男侠门而俱东上，亦一位也”者，以其虽隔门，相去近，又同北面东上，故共一位设摈，故有四传摈。云“至庭乃设摈”者，对上觐礼门外设摈。案此上经，诸侯各就其旂而立，乃云“四传摈”，则在诸侯之北，故知至庭乃设摈。云“则诸侯初入门，王官之伯帅之耳”者，约《顾命》而知之。 \\n 　 \\n 天子乘龙，载大旂，象日月、升龙、降龙，出，拜日於东门之外，反祀方明。此谓会同以春者也。马八尺以上为龙。大旂，大常也。王建大常，縿首画日月，其下及旒交画升龙、降龙。《朝事仪》曰：天子冕而执镇圭，尺有二寸，缫藉尺有二寸，搢大圭，乘大路，建大常十有二旒，樊缨十有二就，贰车十有二乘，帅诸侯而朝日於东郊，所以教尊尊也。退而朝诸侯。由此二者言之，已祀方明，乃以会同之礼见诸侯也。凡会同者，不协而盟。《司盟职》曰：“凡邦国有疑会同，则掌其盟约之载书及其礼仪，北面诏明神，既盟则藏之。”言北面诏明神，则明神有象也。象者其方明乎？及盟时又加於坛上，乃以载辞告焉。诅祝掌其祝号。 \\n  \\n [疏]“天子”至“方明”。○注“此谓”至“祝号”。○释曰：自此尽“西门外”，论将见诸侯，先礼日月山川之事。云“此谓会同以春者也”者，案下文於南门、北门、西门之外礼日月四渎，会同以夏、秋、冬，此云“拜日於东门之外”，故知会同以春者也。云“马八尺以上为龙”者，是《周礼·廋人职》文，案彼云“马八尺以上为龙，七尺以上为騋，六尺以上为马”，五尺以上为驹。云“大旂，大常也”者，案《周礼·司常》云：“日月为常，交龙为旂。”则旂与常别，此既象日月，则是大常。而云大旂者，九旂各有定称，亦有通名，故桓二年臧哀伯云：“三辰旂旗”，服氏注云：“九旂之总名。”故大常亦谓之大旂，是以诸侯建交龙为旂，亦谓之常。《大行人》云五等诸侯亦曰“建常九斿”，亦是通称也。云“王建大常，縿首画日月，其下及旒交画升龙、降龙”，知义然者，以其先言日月，后言龙，故知縿首画日月，依《尔雅》说旌旗云正幅为縿，“长寻曰旐”，谓旌旗身也，其下属旒，乃画日月交龙。案《左传》云：“三辰旂旗。”服注云：“三辰，谓日、月、星。”孔君《尚书传》亦云画日、月、星於衣服旌旗。郑注《司服》亦云：“王者相变，至周而以日、月、星辰画於旌旗，所谓三辰，旂旗昭其明也。”若然，大常当有星，所以《司常》及此直云日、月，不云星者，既言三辰，则日月星俱有。《周礼·司常》不言星者，《司常》九旂皆以二字为名，故略不言星，是以此文亦略不言星。案文大常之上又有交龙，则诸侯交龙为旂无日月，王之大常非直有日月兼有交龙。《司常》不言交龙，亦是於文略。引《朝事仪》以下，至“朝诸侯”，此亦同法，故引之证此拜日於东门之事。云“天子冕而执镇圭”者，案《玉藻》天子玄冕拜日於东门之外，则知此亦玄冕也。搢大圭者，则《周礼·玉人职》“大圭长三尺，杼上终葵首”是也。云“乘大路”者，则《周礼·玉路》也，以周之玉路，因殷之大路，饰之以玉，故犹以大路为名。云“樊缨十有二就”者，案《巾车》郑注云：“樊，马大带。缨，马鞅。就，成也。以五采罽饰之，一匝为一成，樊与缨各饰为十二匝，十二就也。云“贰车十有二乘”者，案《周礼·大行人》云：上公贰车九乘，侯伯七乘，子男五乘。而天子十二以为节，故十二乘。贰车者，饰皆与正路同，当亦饰之以玉，使人乘之。《少仪》云“乘贰车则式，佐车则否”是也。云“帅诸侯朝日於东郊”者，朝日即拜日，一也，以其朝必有拜。云“所以教尊尊也”者，天子至尊，犹往朝日，是教天下尊敬其所尊者，故云教尊尊也。云“退而朝诸侯”者，朝日於东郊，退就坛使诸侯朝已。云“由此二者言之，已祀方明，乃以会同之礼见诸侯也”者，言二者，诸侯朝事仪与此觐礼，其朝事仪朝日退，乃始朝诸侯，此觐礼加方明於坛上，公侯伯子男就其旂而立，王乃四传摈见之，是已祀方明，乃始见诸侯，二者同，故云由此二者言之。若然，朝事仪直有朝日，礼毕退见诸侯，此觐礼祀方明，礼毕乃朝诸侯，不同者，以其邦国有疑，则有盟事。朝日既毕，乃祀方明於坛，祀方明礼毕，退去方明於下，天子乃升坛与诸侯相见。朝礼既毕，乃更加方明於坛，与诸侯行盟誓之礼。若邦国无疑，王帅诸侯朝日而已，无祀方明之事。是以《朝事仪》直云朝日教尊尊而朝诸侯，不言祀方明之事。郑云已祀方明者，据此《觐礼》上下有盟誓而言。此天子乘龙及下文礼日之等，若有盟誓，文当在“宫方三百步”之上。今退文在下者，欲见盟誓非常，寻常无盟誓之事，直朝日而已故也。云“凡会同者，不协而盟”者，《左氏传》云：“有事而会，不协而盟。”引此者，解此经反祀方明之意。反祀方明者，为不协而盟故也，故引《司盟》证之。云“既盟则藏之”者，盟誓既讫，写此盟辞颁之於六官，司盟之官覆写一通自藏，拟后覆验。云“言北面诏明神，则明神有象也。象者其方明乎”，郑云此者，《司盟》云“诏明神”，不言方明，此文直言方明，不言明神，郑欲合为一事，故云言北面诏明神，则明神有形象可告，以其方明有四方四色，是其象，无正文，以义约为一事，故言“乎”以疑之。云“及盟时又加於坛上，乃以载辞告焉”者，对前祀方明加於坛上，祀讫，退而乃朝诸侯讫，又加於坛上，以载辞告之。云“诅祝掌其祝号”者，案《春官·诅祝职》云：“掌盟、诅、类、造、攻、说、襘、禜之祝号。”注云：“八者之辞，皆所以告神明也。盟诅主要誓，大事曰盟，小事曰诅。”又云“作盟诅之载辞，以叙邦国之信”是也。 \\n 　 \\n 礼日於南门外，礼月与四渎於北门外，礼山川丘陵於西门外。此谓会同以夏、冬、秋者也。变拜言礼者，容祀也。礼月於北郊者，月，大阴之精，以为地神也。盟神必云日月山川焉者，尚著明也。《诗》曰：“谓予不信，有如皦日。”《春秋传》曰：“纵子忘之，山川神祇其忘诸乎？”此皆用明神为信也。 \\n  \\n [疏]“礼日”至“门外”。○注“此谓”至“信也”。○释曰：知“此谓会同夏、秋、冬”者，以经礼日之等，各於其门外。上经礼日於东门之外，已是春会同，明知此是夏、秋、冬也。既所礼各於门外为坛，亦各合於其方，是以《司仪》云：“将合诸侯，则令为坛三成，宫旁一门。”郑注云：“天子春率诸侯拜日於东方，则为坛於国东。夏礼日於南郊，则为坛於国南。秋礼山川丘陵於西郊，则为坛於国西。冬礼月四渎於北郊，则为坛於国北。”云“变拜言礼者，容祀也”者，言拜无祀，祀则兼拜。上经云拜日无盟誓，不加方明於坛，直拜日教尊尊而已。此经三时皆言礼，见有盟誓之事。加方明於坛，则有祀日与四渎及山川之事，故言礼。是以或言拜，或言礼。云“礼月於北郊者，月，大阴之精，以为地神也”者，郑据经，三时先北后西，不以次第，以其祭地於北郊，祭月、四渎亦於北郊，与地同。但日者，大阳之精，故於东郊、南郊，於阳方而礼之。以月是地神，四渎与山陵俱是地神，以山陵出见为微阴，故配西方四渎为极阴，故月同配北方。又以月尊，故先言之而又祭於北郊也。云“盟神必云日月山川焉”者，为其著明也者，以山川是著见，日月是其明，故同为盟神也。引《诗》者曰，明诗人以为明证。引《春秋》者，定元年二月，孟懿子会城成周，宋仲几不受功，即云士弥牟曰：晋之从政者新，子姑受功，归吾视诸故府。仲几曰：纵子忘之，山川鬼神其忘诸乎？引之者，山川神为盟神义也。不言月者，诸文无以月为盟神之事，故不引。据此《觐礼》，言月以月明为盟神可知。 \\n 　 \\n 祭天，燔柴。祭山、丘陵，升。祭川，沈。祭地，瘗。升、沈必就祭者也。就祭，则是谓王巡守及诸侯之盟祭也。其盟，愒其著明者。燔柴、升、沈、瘗，祭礼终矣，备矣。《郊特牲》曰：“郊之祭也，迎长日之至也，大报天而主日也。”《宗伯职》曰：“以实柴祀日月星辰。”则燔柴祭天，谓祭日也。柴为祭日，则祭地瘗者，祭月也。日月而云天地，灵之也。《王制》曰：王“巡守，至于岱宗，柴”，是王巡守之盟，其神主日也。《春秋传》曰：“晋公为践土之盟。”而《传》云山川之神，是诸侯之盟，其神主山川也。月者，大阴之精，上为天使，臣道莫贵焉。是王官之伯，会诸侯而盟，其神主月与？古文瘗作殪。 \\n  \\n [疏]“祭天”至“地瘗”。○注“升沈”至“作殪”。○释曰：上论天子在国行会同之礼，於国之四郊拜礼於日月山川之神，以为盟主，已备於上。今更言祭日月山川者，据天子巡守於四岳，各随方向祭之，以为盟主，故重见此文。云“升、沈必就祭者也”者，对上经山川丘陵，但於四郊望祭之，故不言升沈之事。此经言升沈，必是就山川丘陵，故言升沈。案《尔雅》云：“祭山曰庪悬，祭川曰浮沈。”不言升，此山丘陵云升者，升即庪悬也。此祭川直言沈，不言浮者，以牲体或沈或浮，不言浮，亦文略也。云“就祭，则是谓王巡守及诸侯之盟神也”者，此经主为天子，春东郊，夏南郊，皆礼日，即此经“祭天燔柴”也；秋西郊，即此经“祭山丘陵升”是也；冬北郊，即此经“祭川沈祭地瘗”也。以其川即四渎也，郑兼言诸侯之盟者，以其诸侯自盟，亦祭山川为神主，故兼言之。此经兼有王官之伯，以月为神主。不言者，无正文，故不言也。云“其盟，愒於著明者”，亦如上释以日月为明，山川为著也。云“燔柴、升、沈、瘗，祭礼终矣”者，案《周礼》禋祀实柴燎是歆神始，礼未终，而言礼终者，以其祭礼有三始，乐为下神始，禋柴为歆神始，牲体为荐馔始，燔柴是乐为下神之后，是下神之礼终，故云礼终。案《尔雅》：“祭天曰燔柴，祭地曰瘗埋。”柴与瘗相对，则瘗埋亦是歆神。若然，则升沈在柴瘗之閒，则升沈亦是歆神之节，皆据乐为下神之后，而为祭礼终矣或可。《周礼》此三者为歆神，至祭祀之后，更有此柴瘗升沈之事，若今时祭祀讫，始有柴瘗之事者也。引《郊特牲》者，案《易纬》三王之郊，一用夏正，春分以后，始日长，於建寅之月郊天。云“迎长日之至”者，预迎之。又云“大报天而主日也”者，郑注云：“大犹遍。”谓郊天之时，祭尊可以及卑，日月以下皆祭，以日为主。又云《大宗伯职》曰“以实柴祀日月星辰”者，此所引不取月与星辰之义，直取日而已与？此经燔祭文同。郑引此诸文者，欲证此经祭天燔柴是祭日，非正祭天神，以其日亦是天神，故以祭天言之，是以郑云“则燔柴祭天谓祭日也”。又云“柴为祭日，则祭地瘗者，祭月也”者，以其前文天子在国祀日月，燔祭既是日，祭地是月可知，亦非正地神也。云“日月而云天地，灵之”者，以其尊之欲为方明之主，故变日月而云天地，是神灵之也。云“《王制》曰：王‘巡守，至於岱宗，柴’，是王巡守之盟，其神主日也”者，案彼注以为告至，案祀典“岁二月东巡守，至於岱宗，柴”，注为考绩燔燎柴。此又为祭日柴，不同者，但巡守至岱宗之下，有此三种之柴，告至讫，别有考绩，皆正祭之神，别有祭日，以为方明之主。《尚书》与《王制》并此文唯有柴之文，故注不同，互见为义，明皆有，是以此引《王制》之柴以为祭日。引《春秋》者，僖公二十八年，晋文公败楚於城濮，为践土之盟。《传》云：“山川之神。”引之，证诸侯之盟用山川为主。此不言宋仲几者，所引之言，皆是诸侯之事。云“月者，大阴之精，上为天使，臣道莫贵焉”者，郑注《周礼·九嫔职》引孔子云：“日者天之明，月者地之理。阴契制，故月上属为天，使妇从夫。放《月纪》”，此二处俱是纬文。郑言此者，证王官之伯，臣中最尊，奉王使出与诸侯盟，其神主月，以其无正文，故言“与”以疑之。乡来所解，诸侯以山为主，王官之伯以月为主。案襄十一年《左传》云：秋七月，诸侯同盟於亳，云“司慎、司盟，名山、名川”，彼非直有山川，兼有二司，则此所云日月山川者，兼有此二司可知。又王官之伯非直奉王使出会诸侯而盟，若受弓矢之赐，得专征伐，亦与诸侯为盟。 \\n 　 \\n 记。几俟于东箱。王即席，乃设之也。东箱，东来之前，相翔待事之处。 \\n  \\n [疏]“记几俟于东箱”。○注“王即”至“之处”。○释曰：云“王即席，乃设之也”者，案《公食大夫》记：“宰夫筵出自东房。”则此天子礼，几筵亦在东房，其席先敷其几，且俟于东箱，待王即席，乃设之，谓若《聘礼》宾即席乃授几。若然，《公食大夫》：“宰夫设筵，加席几。”同时预设者，公亲设湆，可以略几，故以几与席同时设之。若为神几筵，亦同时而设，故《聘礼》：“几筵设，摈者出请命。”云“东箱，东夹之前”者，案上文觐在文王庙中，案郑《周礼》注，宗庙路寝制如明堂，明堂有五室、四堂，无箱夹，则宗庙亦无箱夹之制。此有东夹者，此周公制礼，据东都乃有明堂。此文王庙仍依诸侯之制，是以有东夹室。若然，《乐记》注云“文王庙为明堂制”者，彼本无“制”字，直云文王庙为明堂。云“相翔待事之处”者，翔谓翱翔无事，故《公食》宾将食辞於公亲临己食，公揖退於箱以俟宾食，是相翔待事之处也。 \\n 　 \\n 偏驾不入王门。在旁与己同曰偏。同姓金路，异姓象路，四卫革路，蕃国木路。驾之与王同，谓之偏。驾不入王门，乘墨车以朝是也。偏驾之车，舍之於馆与？ \\n  \\n [疏]“偏驾不入王门”。○注“在旁”至“馆与”。○释曰：云“在旁与己同曰偏”者，依《周礼·巾车》掌王五路：玉路以祀，不赐诸侯；金路以宾，同姓以封；象路以朝，异姓以封；革路以即戎，以封四卫；木路以田，以封蕃国。此五路者，天子所乘为正，四路者，诸侯乘之为偏。是据诸侯在旁，与王同为偏。云“不入王门，乘墨路以朝是也”者，据上文而言。云“偏驾之车，舍之於馆与”者，偏驾既云不入王门，又云乘墨车而至门外，诸侯各停於馆，明舍在馆。无正文，故言“与”以疑之。 \\n 　 \\n 奠圭于缫上。谓释於地也。古文缫作璪。 \\n [疏]“奠圭于缫上”。○释曰：此解侯氏入门右，奠圭，释於地时，当以缫藉承之，元损一字乃释於地。此缫谓韦衣木版，朱白苍与朱绿画之者，非谓绚组尺为系者，彼所以系玉固者也。 \\n 　"}
{"章节": "卷二十八 丧服第十一", "正文": "卷二十八丧服第十一 \\n  \\n  \\n 　 \\n 　 \\n [疏]《丧服》第十一。○案：郑《目录》云：“天子以下，死而相丧，衣服、年月、亲疏、隆杀之礼。不忍言死而言丧，丧者，弃亡之辞，若全存居於彼焉，已亡之耳。《大戴》第十七，《小戴》第九，刘向《别录》第十一。”○释曰：案《礼器》云：“经礼三百，曲礼三千。”郑云：“经礼谓《周礼》也。曲犹事也。事礼谓今礼也。礼篇今亡，本数未闻，其中事仪三千。”若然，未亡之时，有天子、诸侯、卿大夫、士之丧服，其篇各别，今皆亡，唯士丧礼在。若然，据《丧服》一篇总包天子以下服制之事，故郑《目录》云“天子以下相丧衣服亲疏之礼”。丧服之制，成服之后，宜在《士丧》始死之下，今在《士丧》之上者，以《丧服》总包尊卑上下，不专据士，故在《士丧》之上。是以《丧服》为第十一。《丧服》所陈，其理深大，今之所释，且以七章明之。第一，明黄帝之时朴略尚质，行心丧之礼终身不变。第二，明唐虞之日，淳朴渐亏，虽行心丧，更以三年为限。第三，明三王以降，浇为渐起，故制《丧服》以表哀情。第四，明既有《丧服》，须明“丧服”二字。第五，明《丧服》章次，以精粗为序。第六，明作传之人，并为传之意。第七，明郑玄之注，经传两解之。第一明黄帝之时朴略尚质行心丧之礼终身不变者，案《礼运》云：昔者先王未有宫室，食鸟兽之肉，衣其羽皮。此乃伏羲之时也。又云：后圣有作，治其丝麻以为布帛，养生送死，以事鬼神。此谓黄帝之时也。又案《易·系辞》云：“古之葬者，厚衣之以薪，葬之中野，不封不树，丧期无数。”在《黄帝九事》章中，亦据黄帝之日，言丧期无数，是其心丧终身者也。第二明唐虞之日淳朴渐亏虽行心丧更以三年为限者，案《礼记·三年问》云：“将由夫患邪淫之人与？则彼朝死而夕忘之，然而从之，则是曾鸟兽之不若也，夫焉能相与群居而不乱乎？将由夫脩饰之君子与？则三年之丧，二十五月而毕，若驷之过隙，然而遂之，则是无穷也。故先王焉为之立中制节，壹使足以成文理，则释之矣，然则何以至期也？曰：至亲以期断。是何也？曰：天地则已易矣，四时则己变矣，其在天地之中者，莫不更始焉，以是象之也。”郑注云：“法此变易，可以期也。”又云：“然则何以三年也？”注云：“言法此变易，可以期，何以乃三年为。”又云：“曰加隆焉尔也，焉使倍之，故再期也。”注云：“言於父母加隆其恩，使倍期也。”据此而言，则圣人初欲为父母期加隆焉，故为父母三年。必加隆至三年者，孔子答宰我云：“子生三年，然后免於父母之怀。”是以子为之三年，报之三年。《问》又云：“三年之丧，人道之至文者也。夫是之谓至隆。是百王之所同，古今之所壹也，未有知其所由来者也。”注云：“不知其所从来，喻此三年之丧，前世行之久矣。”既云喻前世行之久，则三年之丧，实知其所从来，但喻久尔。故《虞书》云：“二十八载，帝乃殂落，百姓如丧考妣三载，四海遏密八音。”是心丧三年，未有服制之明验也。第三明三王已降，浇伪渐起，故制丧服，以表哀情者，案《郊特牲》云：“大古冠布，齐则缁之。”郑注云：“唐虞已上曰大古。”又云“冠而敝之可也”，注云：“此重古而冠之耳。三代改制，齐冠不复用也。以白布冠质，以为丧冠也。”据此而言，则唐虞已上，吉凶同服，惟有白布衣、白布冠而已。故郑注云白布冠为丧冠。又案三王以来，以唐虞白布冠为丧冠。又案《丧服》记云：“凡衰外削幅，裳内削幅。”注云：“大古冠布衣布，先知为上，外杀其幅，以便体也。后知为下，内杀其幅，稍有饰也。后世圣人易之，以此为丧服。”据此《丧服》记与《郊特牲》两注而言，则郑云后世圣人，夏、禹也。是三王用唐虞白布冠、白布衣为丧服矣．第四明既有丧服须明丧服二字者，案郑《目录》云：“不忍言死而言丧，丧者弃亡之辞，若全存於彼焉，已弃亡之耳。”又案《曲礼》云：“天子曰崩，诸侯曰薨，大夫曰卒，士曰不禄，庶人曰死。”《尔雅》曰崩、薨、卒、不禄，皆训死也，是士以上为义。称庶人言死，得其总名。郑注《曲礼》云：“死之言澌，精神澌尽。”又案《檀弓》孔子云：“丧欲速贫。”《春秋左氏传》鲁昭公出居乾侯，齐侯唁公於野井，公曰：丧人其何称。是丧弃亡之辞，弃於此，存於彼。是孝子不忍言父母精神尽澌，虽弃於此，犹存於彼。以此郑义言之，其丧字去声读之，人或以平声读之者，虽不与同，义亦通也。死者既丧，生人制服服之者，但貌以表心，服以表貌，故《礼记·閒传》云：“斩衰何以服苴？苴，恶貌也，所以苴其内，见诸外。斩衰貌若苴，齐衰貌若枲，大功貌若止，小功、緦麻，容貌可也。”下又云“斩衰三升”，三升半齐衰，四升以下是其孝子丧亲，以衣服表心。但吉服所以表德，凶服所以表哀。德有高下，章有升降，哀有浅深，布有精粗，不同者也。第五明丧服章次以精粗为叙者，案《丧服》上下十有一章，从斩至緦麻，升数有异。异者，斩有二义不同：为父以三升为正，为君以三升半为义，其冠同六升，三年。齐衰惟有正之四升，冠七升。继母、慈母虽是义以配父，故与因母同，是以略为节，有正而已。杖期，齐衰有正而已，父在为母，与为妻同正服，齐衰五升，冠八升，不杖。齐衰期章有正、有义二等：正则五升，冠八升；义则六升，冠九升。齐衰三月章皆义服，齐衰六升，冠九升，曾祖父母计是正服。但正服合以小功，以尊其祖。不服小功而服齐衰，非本服，故同义服也。殇大功有降、有义：为夫之昆弟之长子殇，是义，其馀皆降服也。降服衰七升，冠十升；义服衰九升，冠十一升。大功章有降、有正、有义：姑姊妹出適之等是降，妇人为夫之族类为义，自馀皆正。衰冠如上释也。繐衰唯有义服，四升半，皆冠七升而已。以诸侯大夫为天子，故同义服也。殇小功有降、有义：妇人为夫之族类是义，自馀皆降服。降则衰、冠同十升，义则衰、冠同十二升。小功亦有降，亦有正、有义，如前释。緦麻亦有降、有正、有义，皆如上陈。但衰冠同十五升，抽去半而已，自斩以下至緦麻，皆以升数。升数少者在前，升数多者在后，要不得以此升数为叙者，一则正义及降升数不得同在一章，又繐衰四升半，在大功之下，小功之上。郑下注云：“在小功之上者，欲审著缕之精粗。”若然，《丧服》章次，虽以升数多少为前后，要取缕之精粗为次第也。第六明作传之人，又明作传之义，传曰者，不知是谁人所作，人皆云孔子弟子卜商字子夏所为。案《公羊传》是公羊高所为，公羊高是子夏弟子，今案《公羊传》有云“者何”、“何以”、“曷为”、“孰谓”之等，今此《传》亦云“者何”、“何以”、“孰谓”、“曷为”等之问。师徒相习，语势相遵，以弟子却本前师，此传得为子夏所作，是以师师相传，盖不虚也。其传内更云传者是子夏，引他旧传以证己义。《仪礼》见在一十七篇，馀不为传，独为《丧服》作传者，但《丧服》一篇总包天子已下，五服差降，六术精粗，变除之数既繁，出入正殇交互，恐读者不能悉解其义，是以特为传解。第七明郑玄之注经传两解之，云郑氏者，北海郡高密县人，姓郑名玄字康成，汉仆射，郑崇八世孙也。后汉征为大司农而不就，年七十四卒於家。云“注”者，注义於经传之下，辨其义意。若传不释经者，则注在传上以释经，若传义难明者，则在传下以释传。又在传下注，皆须题云“玄谓”以别传，若在传上注者，不须题玄义可知。或云注，或云传，出注述者意耳。或有解云：前汉以前云传，后汉以后云注。若然，王弼、王肃之等后汉之人云传，此说非也。 \\n 　 \\n 丧服。斩衰裳，苴绖、杖、绞带，冠绳缨，菅屦者：者者，明为下出也。凡服，上曰衰，下曰裳，麻在首、在要皆曰绖。绖之言实也，明孝子有忠实之心，故为制此服焉。首绖象缁布冠之缺项，要绖象大带，又有绞带，象革带。齐衰以下用布。 \\n  \\n [疏]“丧服”至“屦者”。○释曰：题此二字於上者，与此一篇为总目。言“斩衰裳”者，谓斩三升布以为衰裳。不言裁割而言“斩”者，取痛甚之意。知者，案《三年问》云：“创钜者，其日久；痛甚者，其愈迟。”《杂记》：“县子云：三年之丧如斩，期之丧如剡。”谓哀有深浅，是斩者痛深之义，故云斩也。若然，斩衰先言斩，下疏衰后言齐者，以斩衰先斩布，后作之，故先言斩；疏衰，先作之，后齐之，故后云齐。斩齐既有先后，是以作文有异也。云“苴绖、杖、绞带”者，以一苴目此三事，谓苴麻为首绖、要绖，又以苴竹为杖，又以苴麻为绞带。知此三物皆同苴者，以其冠绳缨不得用苴，明此三者皆用苴。又《丧服小记》云“苴杖，竹也”，记人解此杖是苴竹也。又绞带与要绖象大带与革带，二者同在要。要绖既苴，明绞带与要绖同用苴可知。又《丧服四制》云“苴衰不补”，则衰裳亦同苴矣。云“冠绳缨”者，以六升布为冠，又屈一条绳为武，垂下为缨。冠在首，退在带下者，以其衰用布三升，冠六升。冠既加饰，故退在带下。又齐衰冠缨用布，则知此绳缨不用苴麻，用枲麻，故退冠在下，更见斩义也。云“菅屦”者，谓以菅草为屦，《诗》：“云白华菅兮，白茅束兮。”郑云：“白华已沤名之为菅，濡刃中用。”则此菅亦是已沤者也。已下诸章并见年月，唯此斩章不言三年者，以其丧之痛极，莫甚於斩，故不言年月，表创钜而已。是以衰设人功之疏，绖又言麻之形体，至於齐衰已下，非直见人功之疏，又见绖去麻之状貌。举齐衰云三年，明上斩衰三年可知。然此一经为次若此者，以先丧而后服，故服在丧下。又先斩，后乃为衰裳，故斩文在衰裳之上。绖、杖、绞带俱蒙於苴，故苴又在前。经中绖有二事，仍以首绖为主，故绖文在上。杖者各齐其心，故在绞带之前。冠缨虽加於首，以其不蒙於苴，故退文在下。屦乃服中之贱，最后为宜，圣人作文伦次然。○注“者者”至“用布”。○释曰：云“者者，明为下出也”者，周公设经，上陈其服，下列其人。此经所陈服者，明为下人所出，故服下出者，明臣子为君父等所出也。案下诸章皆言“者”，郑止一解，馀皆不释，义皆如此也。云“凡服，上曰衰，下曰裳”者，言“凡”者，郑欲兼解五服。案下记云：衰广四寸，长六寸。缀之於心，总号为衰。非正当心而已，故诸言衰皆与裳相对。至於吊服三者，亦谓之为衰也。云“麻在首，在要皆曰绖”，知一绖而兼二者，以子夏《传》要、首二绖俱解，《礼记》诸文亦首、要并陈，故《士丧礼》云“要绖小焉”，故知一绖而兼二文也。云“绖之言实也，明孝子有忠实之心，故为制此服焉”，《檀弓》云“绖也者实也”，明孝子有忠实之心，故为制此服焉。案《问丧》云“斩衰貌若苴，齐衰貌若枲”之等，皆是心内苴恶，貌亦苴恶，服亦苴恶，是服以象貌，貌以象心，是孝子有忠实之心。若服苴而貌美，心不苴恶者，是中外不相称，无忠实之心者也。云“首绖象缁布冠之缺项”者，案《士冠礼》：缁布冠，“青组缨，属於缺”，郑注云：“缺，读如‘有頍者弁’之頍，缁布冠之无笄者，著頍围发际，结项中隅为四缀，以固冠也。”此所象无正文，但丧服法吉服而为之，吉时有二带，凶时有二绖，以要绖象大带，明首绖象頍项可知。以彼頍项为吉时，缁布冠无笄，故用頍项以固之。今丧之首绖与冠绳缨，别材而不相缀，今言象之者，直取绖法象頍项而为之。至於丧冠，亦无笄，直用六升布为冠，一条绳为缨，与此全异也。云“要绖象大带”者，案《玉藻》云，大夫以下大带用素，天子朱里，终裨以玄黄，士则练带，裨下末三赤，用缁，是大带之制。今此要绖，下传名为带，明象吉时大带也。云“又有绞带，象革带”者，案《玉藻》韠之形制，云“肩革带博二寸”，吉备二带，大带申束衣，革带以佩玉佩及事佩之等。今於要绖之外，别有绞带，明绞带象革带可知。案《士丧礼》云：“苴绖大鬲，要绖小焉。”又云：“妇人之带牡麻，结本。”注云：“妇人亦有首绖，但言带者，记其异。此齐衰妇人，斩衰妇人亦有苴绖。”以此而言，则妇人吉时，虽云女鞶丝，以丝为带，而无頍项。今於丧礼哀痛甚，亦有二绖与绞带，以备丧礼。故此绖具陈於上，男女俱言於下，明男女共有此服也。云“齐衰已下用布”者，即下《齐衰章》云“削杖布带”是也。若然，案此经，凶服皆依旧名，唯衰与绖特制别名者，案《礼记·檀弓》云“有以故兴物者”，郑云：“衰绖之制。”以绖表孝子忠实之心，衰明孝子有哀摧之义，故制此二者而异名，见其哀痛之甚故也。 \\n 　 \\n 传曰：斩者何？不缉也。苴绖者，麻之有蕡者也。苴绖大搹，左本在下，去五分一以为带。齐衰之绖，斩衰之带也，去五分一以为带。大功之绖，齐衰之带也，去五分一以为带。小功之绖，大功之带也，去五分一以为带。緦麻之绖，小功之带也，去五分一以为带。苴杖，竹也。削杖，桐也。杖各齐其心，皆下本。杖者何？爵也。无爵而杖者何？担主也。非主而杖者何？辅病也。童子何以不杖？不能病也。妇人何以不杖？亦不能病也。绞带者，绳带也。冠绳缨，条属，右缝，冠六升，外毕，锻而勿灰。衰三升，菅屦者，菅菲也，外纳。居倚庐，寝苫枕块，哭昼夜无时。歠粥，朝一溢米，夕一溢米。寝不说绖带。既虞，翦屏柱楣，寝有席，食疏食，水饮，朝一哭、夕一哭而已。既练，舍外寝，始食菜果，饭素食，哭无时。盈手曰搹。搹，扼也。中人之扼围九寸，以五分一为杀者，象五服之数也。爵，谓天子诸侯卿大夫士也。无爵，谓庶人也。担犹假也。无爵者假之以杖，尊其为主也。非主，谓众子也。属犹著也。通屈一条绳为武，垂下为缨，著之冠也。布八十缕为升，升字当为登。登，成也。今之《礼》皆以登为升，俗误已行久矣。《杂记》曰：“丧冠条属，以别吉凶。三年之练冠，亦条属，右缝，小功以下左缝。”外毕者，冠前后屈而出，缝於武也。二十两曰溢，为米一升二十四分升之一。楣谓之梁，柱楣所谓梁闇。疏犹粗也。舍外寝，於中门之外，屋下垒墼为之。不涂塈，所谓垩室也。素犹故也，谓复平生时食也。斩衰不书受月者，天子诸侯卿大夫士，虞卒哭异数。 \\n  \\n [疏]“传曰”至“无时”。○释曰：云“斩者何”，问辞，以执所不知，故云者何。云“不缉也”者，答辞，此对下疏衰裳齐，齐是缉，此则不缉也。云“苴绖者，麻之有蕡者也”，案《尔雅·释草》云“蕡，枲实”，孙氏注云：“蕡，麻子也。”以色言之谓之苴，以实言之谓之蕡。下言牡者，对蕡为名；言枲者，对苴生称也，是以云“斩衰貌若苴，齐衰貌若枲”也。若然，枲是雄麻，蕡是子麻，《尔雅》云“蕡，枲实”者，举类而言，若圆曰箪，方曰笥。郑注《论语》云：“箪、笥，亦举其类也。”下传云：“牡麻者，枲麻也。”不连言绖，此苴连言绖者，欲见苴绖别於苴杖。故下传别云苴杖，后传牡麻不连言绖，此苴连言绖者，彼无他物之嫌，独有绖，故不须连言绖也。云“苴绖大搹，左本在下”者，《士丧礼》文与此同，彼此皆云“苴绖大搹”，连言苴者，但经连言苴绖，绖中有此二，言绖大搹，先据首绖而言也。雷氏以搹，搤不言寸数，则各从其人大小为搤，非郑义。据郑注：无问人之大小，皆以九寸围之为正。若中人之迹，尺二寸也。云左本在下者，本谓麻根，案《士丧礼》郑注云：“下本在左，重服统於内，而本阳也。”以其父是阳，左亦阳，言下是内，故云重服统於内，以言痛从心内发故也。此对为母右本在上，轻服统於外，而本阴也。云“去五分一以为带”者，以其首绖围九寸，取五寸，去一寸，得四寸；馀四寸，寸为五分，总二十分，去四分，馀十六分，取十五分，五分为寸，为三寸；添前四寸，为七寸，并一分，总七寸五分寸之一也。云“齐衰之绖，斩衰之带也”者，以其大小同，故叠而同之也。云“去五分一以为带”者，谓七寸五分寸之一也，中五分去一，为齐衰之带，今计之以七寸中取五寸，去一寸，得四寸；馀二寸，寸分为二十五分，二寸合为五十分，馀一分者，又破为五分；添前为五十五分，亦五分去一，总去一十一分，馀四十四分在；又二十五分为一寸，馀十九分在，齐衰之带，总五寸二十五分寸之十九也。云“大功之绖，齐衰之带也，去五分一以为带”者，就五寸中去一寸，得四寸；前二十五分破寸，今大功百二十五分破寸，则以十九分者各分破为五分，十九分总破为九十五，与百二十五分破寸相当，就九十五分中五分去一，去十九馀七十六，则大功之绖五寸二十五分寸之十九，带则四寸百二十五分寸之七十六。又云“小功之绖，大功之带也，去五分一以为带”者，又就四寸百二十五分寸之七十六中，五分去一，前百二十五分破寸，今亦四倍加之，以六百二十五分破寸，然后五分去一，为小功带。又云“緦麻之绖，小功之带，去五分一以为带”，则亦四倍加之，前六百二十五分破寸，今则三千一百二十五分破寸，五分去一取四，以为緦麻之带。绖带之等皆以五分破寸，既有成法，何假尽言。然斩衰有二，齐衰有四，大功、小功成人与殇各有二等，緦麻殇与成人章又不别，若使绖带各依升数，则参差难等。是以子夏作传，五服各为一节计之。似《周礼·掌客》云群介行人宰史，各以爵等为牢礼之数。郑云：“以命数则参差难等，略於臣，用爵而已。”此绖亦然也。《士丧礼》云：“苴绖大鬲，下本在左，要绖小焉。”郑注云：“绖带之差，自此出焉。”谓子夏言绖带之差，出於《士丧》之绖，故郑指而言之也。但斩衰之绖围九寸者，首是阳，故欲取阳数极於九，自齐衰以下，自取降杀之义，无所法象也。云“苴杖，竹也。削杖，桐也”者，《传》意见经唯云苴杖，不出杖体所用，故言苴杖者竹也。下章直云削竹，亦不辨木名，故因释之云：“削竹者，桐也。”若然，经言苴杖，因释削杖，唯上下二章不通於下，是以兼释之。至於绖带，五服自明，故不兼释。然为父所以杖竹者，父者子之天，竹圆亦象天，竹又外内有节，象子为父，亦有外内之痛。又竹能贯四时而不变，子之为父哀痛亦经寒温而不改，故用竹也。为母杖桐者，欲取桐之言同，内心同之於父，外无节，象家无二尊，屈於父。为之齐衰，经时而有变。又案变除削之使方者，取母象於地故也。此虽不言杖之粗细，案《丧服小记》云：“绖杀五分而去一，杖大如绖。”郑注云：“如要绖也。”郑知如要绖者，以其先云绖五分为杀，为要绖，其下即云杖大如绖，明如要绖也。如要绖者，以杖从心已下，与要绖同处，故如要绖也。云“杖各齐其心”者，杖所以扶病，病从心起，故杖之高下以心为断也。云“皆下本”者，本，根也，案《士丧礼》“下本”，注云顺其性也。云“杖者何爵也”者，自此已下，有五问五答，皆为杖起文。云“者何”者，亦是执所不知，以其吉时，五十已后乃杖，所以扶老。今为父母之丧，有杖有不杖，不知，故执而问之。云“爵”，以爵答之，以其有爵之人必有德，有德则能为父母致病深，故许其以杖扶病。云“无爵而杖者何”，问辞也，庶人无爵，亦得杖。云“檐主也”者，答辞也，以其虽无爵无德，然以適子，故假取有爵之杖为之，丧主拜宾、送宾，成丧主之义也。云“非主而杖者何”，问辞也；“辅病也”，答辞也。郑云谓众子虽非为主，子为父母致病是同，亦为辅病也。云“童子何以不杖”者，案此子夏之问辞，有不同，或云“者何”，或云“何以”，或云“何如”，或云“孰后”，或云“孰谓”，或云“何大夫”，或云“曷为”，有此七者。答有义意，凡言者何，皆谓执所不知，故隐元年《公羊传》云：“元年者何？”何休云：“诸据疑问所不知，故曰者何。”即此问“杖者何”是也。称何以者，皆据彼决此，即下云：父为长子，“何以三年”，据期章为众子期，適庶皆子，长子独三年，是据彼决此也。此即《公羊传》云“何以不言即位”，何休云：“据文公言即位。”隐不称即位是也。云何如者，问比类之辞，即下传云“何为而可为人后”者，“同宗则可为人后”，是其问比类也。云孰后者，不问比类，依《不杖章》，子夏传云：孰后？后大宗。礼有大宗、小宗，故问谁为后。云孰谓者，亦是问比类，但旧君有二等，一是待放之臣，二是致仕之臣，俱为旧君。是以《齐衰三月章》云“旧君”，传曰：“为旧君者，孰谓也，仕焉而已者也。”由其有二等，故问比类也。即《公羊传》云“王者孰谓？谓文王”是也。云何大夫者，亦是据彼决此，即《齐衰三月章》云“大夫为旧君”，《传》曰：“何大夫之谓乎？言其以道去君，而犹未绝也。”由其大夫有致仕者，有待放者，不同，故举何大夫之问也。言曷为者，亦是据彼决此，故《不杖章》云：“大夫曷为不降，命妇也。”云谓据大夫於姑姊妹出嫁，宜降不降，故举曷为之问也。今云童子何以不杖，问辞也，不能病也，答辞也。此庶童子，非直不杖，以其未冠首加免而已。故《问丧》云：“免者以何为也？曰：不冠者之所服也。”言何以者，据当室童子及成人皆杖，唯此庶童子不杖，故云何以决之也。知当室童子杖者，案《问丧》云：“《礼》曰：童子不緦，唯当室緦。緦者，其免也。当室则免而杖矣。”谓適子也。案《杂记》云：“童子哭不偯，不踊，不杖，不菲，不庐。”注云：“未成人者，不能备礼也。”此独云不杖，馀不言者，此上下皆释杖，故言杖，不云馀者。其实皆无，直有衰裳绖带而已。又云“妇人何以不杖？亦不能病也”者，此亦谓童子妇人，若成人妇人正杖，知者，此《丧服》上陈其服，下陈其人。丧服之下，男子妇人俱列，男子妇人同有苴杖。又《丧大记》云：“三日，子、夫人杖；五日，大夫世妇杖。”诸经皆有妇人杖文，故知成人妇人正杖也。明此童子妇人，案《丧服小记》云：“女子子在室为父母，其主丧者不杖，则子一人杖。”郑注云：“女子子在室，亦童子也。无男昆弟，使同姓为摄主不杖，则子一人杖，谓长女也。许嫁及二十而笄，笄为成人，成人正杖也。”是其童女为丧主，则亦杖矣。若然，童子得称妇人者，案《小功章》云：“为侄、庶孙丈夫、妇人之长殇。”是未成人称妇人也。雷氏以为此《丧服》妻为夫、妾为君、女子子在室为父、女子子嫁及在父之室为父三年，如传所云妇人者皆不杖，《丧服小记》妇人不为主而杖者，唯著此一条，明其馀不为主者皆不杖。此说非，何者？此四等妇人皆在杖科之内，何得不杖？又《礼记》记文说妇人杖者甚众，何言无杖也。云“绞带者，绳带也”者，以绞麻为绳作带，故云绞带也。王肃以为绞带如要绖，马、郑不言，当依王义。雷氏以为绞带在要绖之下言之，则要绖五分去一为带。但首绖象頍项之布，又在首，要绖象大带，用缯，又在要，故须五分去一以为带。今绞带象革带，与要绖同在要，一则无上下之差，二则无粗细可象，而云去要绖五分一为绞带，失其义也。但绖带至虞后，变麻服葛。绞带虞后虽不言所变，案公士、众臣为君服布带，又齐衰已下亦布带，则绞带虞后变麻服布，於义可也。云“冠绳缨，条属”者，丧用绳，为缨属，著也，著之冠，垂之为缨也。云“外毕”者，前后两毕之未而向外摄之也。云“锻而勿灰”者，以冠为首饰，布倍衰裳而用六升，又加以水濯，勿用灰而已。冠六升勿灰，则七升巳上故灰矣。故《大功章》郑注云：“大功布者，其锻治之功粗沽之。”则七升已上皆用灰也。云“衰三升”者，不言裳，裳与衰同，故举衰以见裳。为君义服衰三升半，不言者，以缕如三升半，成布三升，故直言三升，举正以包义也。云“菅屦者，菅菲也，外纳。居倚庐”者，周公时谓之屦，子夏时谓之菲。案《士丧礼》“屦外纳”，郑注云：“纳，收馀也。”王谓正向外编之，居倚庐，孝子所居，居在门外东壁，倚木为庐，故《既夕》记云“居倚庐”，郑注云：“倚木为庐，在中门外东方，北户。”又《丧大记》云：“凡非適子者，自未葬，以於隐者为庐。”注云：“不欲人属目，盖庐於东南角。”若然適子则庐於其北显处为之，以其適子当应接吊宾，故不於隐者。若然，此下有臣为君，则亦居庐。案《周礼·宫正》云大丧，“授庐舍，辨其亲疏贵贱之居”，注云：“亲者、贵者居倚庐，疏者、贱者居垩室。”又《杂记》朝廷卿大夫士居庐，都邑之士居垩室，见诸侯之臣为其君之礼。案《丧大记》云：“妇人不居庐。”若然，此经云居倚庐，专据男子生文。云“寝苫枕块”，《既夕》文与此同，彼注云：“苫，编藁。块，堛也。”彼又云“不说绖带”，郑注云：“哀戚不在於安。”若然，在中门外者，哀亲之在外；寝苫者，哀亲之在草故也。此之衰三升枕块，据大夫已上。若士，则大夫適子为士者得行大夫礼。若正士则枕草，衰则缕三升半，成布三升，《杂记》所云“齐晏平仲为其父粗衰斩枕草”是也，但平仲谦为父服士服耳。云“哭昼夜无时”者，哭有三无时：始死未殡已前，哭不绝声，一无时；既殡已后，卒哭祭已前，阼阶之下为朝夕哭，在庐中思忆则哭，二无时；既练之后，无朝夕哭，唯有庐中或十日，或五日，思忆则哭，三无时也。卒哭之后，未练之前，唯有朝夕哭，是一有时也。云“歠粥，朝一溢米，夕一溢米”者，孝子遭父母之丧，当为父母致病，故《丧大记》云“水浆不入口”，三日之后乃始食。必三日许食者，圣人制法，不以死伤生，恐至灭性，故礼许之食。虽食犹节之，使朝夕各一溢米而已也。曾子有母之丧，水浆不入於口七日者，失礼之法，故子思非之，云“先王制礼，过之者俯而就之，不至者跂而及之，故君子执亲之丧，水浆不入於口者三日，杖而后能起”，是礼之常法也。云“寝不说绖带”者，案《杂记》：“孔子云，少连、大连善居丧，三月不解。”郑注云：“不解倦也。”又案《既夕》文与此同，郑注云：“哀戚不在於安。”绖带在衰裳之上，而云不说，则衰裳在内，不说可知。此据未葬前，故文在虞上，既虞后，寝有席，衰绖说可知也。云“既虞，翦屏柱楣”者，案《王制》云天子七月而葬，诸侯五月而葬，大夫士三月而葬。又案《士虞礼》既葬，反，日中而虞，郑注《士丧》“三虞”云：“虞，安也。”葬时送形而往，迎魂而反，反哭之时，入庙中，上堂不见，入室又不见，乃至適寝之中，旧殡之处，为虞祭，以安之。《礼记·檀弓》云“葬日虞，不忍一日离也。是日也，以虞易奠”是也。依《公羊传》云：天子九虞，诸侯七虞，大夫五虞，士三虞。今传言既虞，谓九虞、七虞、五虞、三虞之后，乃改旧庐，西乡开户，翦去户傍两厢屏之馀草。柱楯者，前梁谓之楣，楣下两头竖柱，施梁乃夹户傍之屏也。云“寝有席”者，案《间传》云“既虞，卒哭，柱楣翦屏，芐翦不纳”，郑云：“芐，今之蒲苹。”即此寝有席，谓蒲粗加於苫上也。云“食疏食，水饮”者，未虞以前，朝一溢米，夕一溢米而为粥。今既虞之后，用粗疏米为饭而食之，明不止朝一溢夕一溢而已，当以足为度。云饮水者，未虞以前，渴亦饮水，而在既虞后，与疏食同。言水饮者，恐虞后饮浆酪之等，故云饮水而已也。云“朝一哭夕一哭而已”者，此当《士虞礼》卒哭之后。彼云卒哭者，谓卒去庐中无时之哭，唯有朝夕於阼阶下有时之哭。《丧服》之中，三无时哭外，唯此卒哭之后，未练之前一节之閒是有时之哭，故云而已，言其不足之意。云“既练，舍外寝”者，谓十三月服七升冠，男子除首绖而带独存，妇人除於带而绖独存。又练布为冠，著绳，屦止舍外寝之中，不复居庐也。云“始食菜果，饭疏食”者，案《丧大记》“祥而食肉”，《閒传》云“大祥有醯酱，中月而禫，而饮醴酒，始饮酒者，先饮醴酒，始食肉者，先食乾肉”，《曲礼》云父母之丧，“有疾饮酒食肉，疾止复初”，皆为不以死伤生也。云“哭无时”者，此三无时哭中，谓练后垩室之中，或十日，或五日，思忆则哭。《大记》云“祥而外无哭者，禫而内无哭者”，皆在哭无时之限也。○注“盈手”至“异数”。○释曰：云“以五分一为杀者，象五服之数也”者，郑五服之内，升数至多，若绖带象升数，降杀参差难等。若五服，服为一节，则降杀易明，故郑云象五服之数也。云“爵，谓天子诸侯卿大夫士也”者，案《白虎通》云：“天子爵号。”又夏殷之士无爵，周之道，爵及命士通大夫自然皆爵也。是天子以下，皆曰爵也。云“属犹著也。通屈一条绳为武，垂下为缨，著之冠也”者，案《礼记》云：“丧冠条属，以别吉凶。”若然，吉冠则缨、武别材，凶冠则缨、武同材，是以郑云通屈一条绳为武，谓将一条绳从额上约之，至项后交过，两相各至耳，於武缀之，各垂於颐下结之。云“著之冠”者，武缨皆上属著冠，冠六升，外毕是也。云“布八十缕为升”者，此无正文，师师相传言之，是以今亦云八十缕谓之宗，宗即古之升也。云“今之《礼》皆以登为升，俗误已行久矣”者，案郑注《仪礼》之时，古今二《礼》并观，叠古文者，则从经今文，若叠今文者，则从经古文。今此注而云今之《礼》皆以登为升，与诸注不同，则今古《礼》皆作升字，俗误已行久矣也。若然，《论语》云“新穀既升”，升亦训为成，今从登不从升者，凡织纴之法，皆缕缕相登，上乃成缯布，登义强於升，故从登也。引《杂记》者，证条属是丧冠，若吉冠则缨、武异材。云“三年之练冠，亦条属”者，欲见条属以至大祥，除衰杖，大祥除丧之际，朝服缟冠，当缨、武异材，从吉法也。云“右缝，小功以下左”者，案《大戴礼》云：“大功已上唯唯，小功已下额额。”然孝子朝夕哭在阼阶之下，西面吊，宾从外入门，北面见之。大功以上，哀重其冠，三辟积，乡右为之，从阴，阴，唯唯然顺。小功緦麻，哀轻，其冠亦三辟积，乡左为之，从阳，吊宾入门，北乡望之，额额然逆。乡宾二者皆条属，但从吉从凶不同也。云“外毕者，冠前后屈而出，缝於武也”者，冠广二寸，落顶，前后两头皆在武下，乡外出，反屈之，缝於武而为之，两头缝，毕乡外，故云外毕。案《曲礼》云“厌冠不入公门”，郑注云：“厌犹伏也。丧冠厌伏。”是五服同名。由在武下，出反屈之，故得厌伏之名。《檀弓》云：“古者冠缩缝，今也衡缝。故丧冠之反吉，非古也。”是吉冠则辟积无杀，横缝，亦两头皆在武上，乡内，反屈而缝之，不得厌伏之名。云“二十两曰溢，为米一升二十四分升之一”者，依筭法，百二十斤曰石，则是一斛。若然，则十二斤为一斗，取十斤分之，升得一斤；馀二斤，斤为十六两，二斤为三十二两，升取三十两十升，升得三两，添前一斤十六两，为十九两。馀二两，两为二十四铢，二两为四十八铢，取四十铢十升，升得四铢，馀八铢。一铢为十累，八铢为八十累，十升，升得八累。添前则是一升得十九两四铢八累。於二十两，仍少十九铢二累。则别取一升破为十九两四铢八累，分十两，两为二十四铢，则为二百四十铢，又分九两，两为二十四铢，则九两者二百一十六铢，并四铢八累，添前四百六十铢八累，总为二十四分。直取二百四十铢，馀二百二十铢八累在，又取二百一十六铢二十四分，分得九铢，添前分得十九铢，有四铢八累。四铢，铢为十累，总为四十累，通八累为四十八累，二十四分，分得二累，是一升为二十四分，分得十九铢，添前四铢为二十三铢，将二累添前八累则为十累，则十参为一铢，以此一铢添前二十三铢，则为二十四铢，为一两，一两添十九两，外二十两曰溢。云“楣谓之梁，所谓梁闇”者，所谓《书传》文。案《丧服四制》云“高宗谅闇三年”，郑注云：“谅，古作梁，楣谓之梁。闇，读如鹑鹌之鹌，闇谓庐也。庐有梁者，所谓柱楣也。”即此柱楣者也。云“舍外寝，於中门之外，屋下垒墼为之。不涂塈，所谓垩室也”者，今至练后不居旧庐，还於庐处为屋。但天子五门，诸侯三门，得有中门，大夫士唯有大门、内门两门而已。无中门而云中门外者，案《士丧礼》及《既夕》，外位唯在寝门外，其东壁有庐，垩室。若然，则以门为中门，据内外皆有哭位，其门在外，内位中，故为中门，非谓在外门、内门之中为中门也。言屋下垒墼为之者，东壁之所，旧本无屋，而云屋下为之者，谓两下为屋，谓之屋下。对庐偏加东壁，非两下谓之庐也。云不涂塈者，谓翦屏而已，不泥涂塈饰也。云所谓垩室者，《閒传》云父母之丧，既虞，翦屏，期而小祥，居垩室。彼练后居垩室，即此外寝，故郑云所谓垩室也。云“谓复平生时食也”者，此食为饲读之，不得为食读之，知者，天子已下，平常之食皆有牲牢、鱼腊。练后始食菜果，未得食肉饮酒，何得平常时食，明专据米饭而言也。以其初据一溢米而言，既虞，饭疏食，食亦米饭也。此既练后，复平生时食，食亦据米饭而言。以其古者名饭为食，与《公食大夫》者同音也。云“斩衰不书受月者”云云，凡丧服，所以表哀，哀有盛时、杀时，服乃随哀以降杀。故初服粗，至葬后练，后大祥，后渐细加饰，是以冠为受，斩衰裳三升冠六升，既葬后，以其冠为受，衰裳六升冠七升，小祥又以其冠为受，衰裳七升冠八升。自馀齐衰以下，受服之时，差降可知。然葬后有受服，有不受服，案下《齐衰三月章》及《殇大功章》，皆云无受，《正大功章》即云三月受，以小功衰即葛九月者，今此《斩衰章》及《齐衰章》应言受月，而不言，故郑君特解之。案《杂记》云：天子七月而葬，九月而卒哭；诸侯五月而葬，七月而卒哭；大夫三月而葬，五月而卒哭；士三月而葬，是月而卒哭。是天子已下，虞、卒哭异数，尊卑皆葬讫反日中而虞。天子九虞，诸侯七虞，大夫五虞，虞讫即受服。士三虞，待卒哭乃受服。必然者，以其大夫已上，卒哭在后月，虞在前月，日已多，是以虞即受服，不得至卒哭。士葬月，卒哭与虞同月，故受服待卒哭后也。今不言受月者，《丧服》总包天子以下，若言七月，唯据天子，若言五月，唯据诸侯，皆不该上下，故周公设经，没去受服之文，欲见上下俱含故也。 \\n 　"}
{"章节": "卷二十九 丧服第十一", "正文": "卷二十九丧服第十一 \\n  \\n  \\n 　 \\n 　 \\n 父，传曰：为父何以斩衰也？父至尊也。 \\n [疏]“父”。○释曰：周公设经，上陈其服，下列其人，即此文。父已下是为其人服上之服者也。先陈父者，此章恩义并设，忠臣出孝子之门，义由恩出，故先言父也。又下文诸侯为天子、妻为夫、妾为君之等，皆兼举著服之人於上，乃言所为之人於下。若然，此父与君直单举所为之人者，馀者若直言天子，臣皆为天子，故举诸侯也。若直言夫，则妾於君体敌，亦有夫义。妾为君，若直言君，与前臣为君文不殊，已外亦皆嫌疑，故兼举著服之人。子为父、臣为君，二者无嫌疑，故单举所为之人而已。云“传曰：为父何以斩衰也？父至尊也”者，言何以者，问比例，以父母恩爱等，母则在齐衰，父则入於斩，比并不例，故问何以斩，不齐衰。答云父至尊者，天无二日，家无二尊，父是一家之尊，尊中至极，故为之斩也。 \\n 　 \\n 诸侯为天子， \\n [疏]“诸侯为天子”。○释曰：此文在父下君上者，以下文君中虽言天子，兼有诸侯及大夫，此天子不兼馀君，君中最尊上，故特著文於上也。 \\n 　 \\n 传曰：天子至尊也。 \\n [疏]“传曰天子至尊也”。○释曰：不发问而直答之者，义可知，故直答而云“天子至尊”，同於父也。 \\n 　 \\n 君， \\n [疏]“君”。○释曰：臣为之服。此君内兼有诸侯及大夫，故文在天子下。郑注《曲礼》云：“臣无君犹无天。”则君者，臣之天。故亦同之於父为至尊，但义故，还著义服也。 \\n 　 \\n 传曰：君至尊也。天子诸侯及卿大夫有地者，皆曰君。 \\n [疏]注“天子”至“曰君”。○释曰：卿大夫承天子诸侯，则天子诸侯之下，卿大夫有地者皆曰君。案《周礼·载师》云：家邑任稍地，小都任县地，大都任畺地。是天子卿大夫有地者，若鲁国季孙氏有费邑，叔孙氏有郈邑，孟孙氏有郕邑，晋国三家亦皆有韩、赵、魏之邑，是诸侯之卿大夫有地者皆曰君，以其有地则有臣故也。天子不言公与孤，诸侯大国亦有孤，郑不言者，《诗》云“三事大夫”，谓三公，则大夫中含之也。但士无臣，虽有地不得君称，故仆隶等为其长，吊服加麻，不服斩也。 \\n 　 \\n 父为长子，不言適子，通上下也。亦言立適以长。 \\n [疏]“父为长子”。○释曰：君、父尊外，次长子之重，故其文在此。○注“不言”至“以长”。○释曰：言长子通上下，则適子之号，唯据大夫士，不通天子诸侯。若言大子，亦不通上下。案《服问》云：“君所主夫人妻、大子、適妇。”郑注云：“言妻，见大夫已下，亦为此三人为丧主也。”则大子下及大夫之子不通士，若言世子，亦不通上下，唯据天子诸侯之子。是以郑云“不言適子，通上下”，非直长子得通上下，冢子亦通上下。故《内则》云“冢子则大牢”，注云：“冢子犹言长子，通於下也。”是冢子亦通上下也。云“亦言立適以长”者，欲见適妻所生，皆名適子，第一子死也，则取適妻所生第二长者立之，亦名长子。若言適子，唯据第一者，若云长子，通立適以长，故也。 \\n 　 \\n 传曰：何以三年也？正体於上，又乃将所传重也。庶子不得为长子三年，不继祖也。此言为父后者，然后为长子三年，重其当先祖之正体，又以其将代己为宗庙主也。庶子者，为父后者之弟也，言庶者，远别之也。《小记》曰：“不继祖与祢。”此但言祖不言祢，容祖、祢共庙。 \\n  \\n [疏]“传曰何”至“祖也”。○释曰：云“何以”者，亦是问，比例，以其俱是子，《不杖章》父为众子期，此章长子则为之三年，故发何以之传也。不问斩而问三年者，斩重而三年轻，长子非尊极，故举轻以问之。轻者尚问，明重者可知，故举轻以明重也。云“正体於上，又乃将所传重也”者，此是答辞也。以其父祖適適相承，为上已又是適承之於后，故云正体於上。云又乃将所传重者，为宗庙主是有此二事，乃得三年。云“庶子不得为长子三年，不继祖也”者，此明適適相承，故须继祖乃得为长子三年也。○注“此言”至“共庙”。○释曰：云“此言为父后者，然后为长子三年”者，经云“继祖”，即是为祖后乃得为长子三年。郑云为父后者然后为长子三年，不同者，周之道有適子，无適孙，適孙犹同庶孙之例，要適子死后乃立適孙，乃得为长子三年。是为父后者然后为长子三年也。云“重其当先祖之正体”者，解经正体於上。又云“又以其将代巳为宗庙主也”者，释经传重也。云“庶子者，为父后者之弟也”者，谓兄得为父后者是適子，其弟则是庶子，是为父后者之弟，不得为长子三年。此郑据初而言，其实继父祖身三世，长子四世乃得三年也。云“言庶者，远别之也”者，庶子，妾子之号，適妻所生第二者是众子，今同名庶子，远别於长子，故与妾子同号也。云“《小记》曰不继祖与祢，此但言祖不言祢，容祖祢共庙”者，案《祭法》云：適士二庙，官师一庙。郑注云：“官师，中下之士，祖祢共庙。”则此容祖、祢共庙，据官师而言。若然，《小记》所云祖祢并言者，是適士二庙者也。祖、祢共庙，不言祢直言祖，举尊而言也。郑注《小记》云“言不继祖、祢，则长子不必五世”者，郑前有马融之等，解为长子五世，郑以义推之，己身继祖与祢，通已三世，即得为长子斩，长子唯四世，不待五世也，此微破先师马融之义也。以融是先师，故不正言，而云不必而已也。若然，虽承重不得三年有四种：一则正体不得传重，谓適子有废疾，不堪主宗庙也；二则传重非正体，庶孙为后是也；三则体而不正，立庶子为后是也；四则正而不体，立適孙为后是也。案《丧服小记》云：“適妇不为舅后者，则姑为之小功。”郑注云：“谓夫有废疾他故，若死而无子，不受重者。”妇既小功不大功，则夫死亦不三年期可知也。 \\n 　 \\n 为人后者， \\n [疏]“为人后者”。○释曰：此出后大宗，其情本疏，故设文次在长子之下也。案《丧服小记》云：“继别为大宗，继祢为小宗。”大宗即下文为宗子齐衰三月，彼云后大宗者，则此所后，亦后大宗者也。 \\n 　 \\n 传曰：何以三年也？受重者，必以尊服服之。何如而可为之后？同宗则可为之后。何如而可以为人后？支子可也。为所后者之祖父母、妻、妻之父母、昆弟、昆弟之子，若子。若子者，为所为后之亲，如亲子。 \\n  \\n [疏]“传曰”至“若子”。○释曰：云“何以三年”者，以生己父母三年，彼不生己亦为之三年，故发问，比例之传也。云“受重者必以尊服服之”者，答辞也。雷氏云：此文当云为人后者，“为所后之父”，阙此五字者，以其所后之父或早卒，今所后其人不定，或后祖父，或后曾高祖，故阙之，见所后不定故也。云“何如而可为之后”，问辞。“同宗则可为之后”，答辞。此问亦问比类，以其取后取何人为之，答以同宗则可为之后，以其大宗子当收聚族人，非同宗则不可。谓同承别子之后，一宗之内，若别宗同姓，亦不可以其收族故也。又云“何如而可以为人后”，问辞。云“支子可也”，答辞。以其他家適子当家，自为小宗，小宗当收敛，五服之内亦不可阙，则適子不得后他，故取支子，支子则第二已下，庶子也。不言庶子，云支子者，若言庶子，妾子之称，言谓妾子得后人，適妻第二巳下子不得后人，是以变庶言支，支者，取支条之义，不限妾子而已。若然，適子不得后人，无后亦当有立后之义也。云“为所后者之祖父母”已下之亲至“若子”，谓如死者之亲子，则死者祖父母，则当己曾祖父母，齐衰三月也。妻谓死者之妻，即后人之母也。妻之父母、昆弟、昆弟之子，并据死者妻之父母、妻之昆弟、妻之昆弟之子，於后人为外祖父母及舅与内兄弟，皆如亲子为之著服也。若然，上经直言为人后，不言为父，此经直言为所后者之祖父母及妻及死者外亲之等，不言死者緦麻、小功、大功及期之骨肉亲者，子夏作传，举疏以见亲，言外以包内，骨肉亲者，如亲子可知。 \\n 　 \\n 妻为夫。 \\n 传曰：夫至尊也。 \\n [疏]“妻为夫传曰夫至尊也”。○释曰：自此已下论妇人服也。妇人卑於男子，故次之。案《曲礼》云：“天子曰后，诸侯曰夫人，大夫曰孺人，士曰妇人，庶人曰妻。”后以下皆以义称士，庶人得其总名妻者，齐也。妇人无爵，从夫之爵，坐以夫之齿，是言妻之尊卑，与夫齐者也。若然，此经云妻为夫者，上从天子，下至庶人，皆同为夫斩衰也。传言“夫至尊”者，虽是体敌，齐等夫者，犹是妻之尊敬。以其在家天父，出则天夫。又妇人有三从之义：在家从父，出嫁从夫，夫死从子。是其男尊女卑之义，故云夫至尊，同之於君父也。 \\n 　 \\n 妾为君。 \\n 传曰：君至尊也。妾谓夫为君者，不得体之，加尊之也，虽士亦然。 \\n  \\n [疏]“妾为君传曰君至尊也”。○释曰：妾贱於妻，故次妻后。案《内则》云：“聘则为妻，奔则为妾。”郑注云：“妾之言接，闻彼有礼，走而往焉，以得接见於君子。”是名妾之义。但其并后匹適，则国亡家绝之本，故深抑之，别名为妾也。既名为妾，故不得名婿为夫，故加其尊名，名之为君也。亦得接於夫，又有尊事之称，故亦服斩衰也。云“君至尊也”者，既名夫为君，故同於人君之至尊也。○注“妾谓”至“亦然”。○释曰：云“不得体之，加尊之也”者，以妻得体之得名为夫，妾虽接见於夫，不得体敌，故加尊之而名夫为君，是以服斩也。云“虽士亦然”者，案《孝经》士言争友，则属隶不得为臣，则士身不合名君，至於妾之尊夫，与臣为异，是以虽士妾得称夫为君，故云虽士亦然也。 \\n 　 \\n 女子子在室为父，女子子者，子女也，别於男子也。言在室者，谓已许嫁。 \\n  \\n [疏]“女子”至“为父”。○注“女子”至“许嫁”。○释曰：自此尽“为父三年”，论女子子为父出及在室之事。制服又与男子不同。云“女子子者，子女也，别於男子也”者，男子、女子，各单称子，是对父母生称。今於女子别加一字，故双言二子，以别於男一子者。云“言在室者，关已许嫁”者，郑意经直云女子子为父得矣，而别加在室者，关已许嫁。关，通也，通已许嫁。《内则》“女子十年不出”，又云“十有五年而笄”，女子子十五许嫁而笄，谓女子子年十五笄，四德已备，许嫁与人，即加笄，与丈夫二十而冠同。死而不殇，则同成人矣。身既成人，亦得为父服斩也。虽许嫁为成人，及嫁，要至二十乃嫁於夫家也。 \\n 　 \\n 布总，箭笄，髽，衰，三年。此妻妾女子子丧服之异於男子者。总，束发。谓之总者，既束其本，又总其末。箭笄，筱竹也。髽，露紒也，犹男子之括发。斩衰括发以麻，则髽亦用麻。以麻者自项而前，交於额上，却绕紒，如著幓头焉。《小记》曰：“男子冠而妇人笄，男子免而妇人髽。”凡服，上曰衰，下曰裳。此但言衰不言裳，妇人不殊裳，衰如男子衰，下如深衣，深衣则衰无带，下又无衽。 \\n  \\n [疏]“布总”至“三年”。○注“此妻”至“无衽”。○释曰：上文不言布，不言三年，至此言之者，上以哀极，故没其布名与年月，至此须言之故也。以其笄既用箭，则总不可不言用布。又上文绖至练有除者，此经三者既与男子有殊，并终三年乃始除之矣。案《丧服小记》云妇人带“恶笄以终丧”，彼谓妇人期服者，带与笄终丧。此斩衰，带亦练而除笄，亦终三年矣，故以三年言之。云“此妻妾女子子丧服之异於男子”者，郑据经上下妇人服斩者而言。若然，周公作经，越妻妾而在女子子之下言之者，雷氏云：服者本为至情，故在女子之下为文也。若然，经之体例皆上陈服，下陈人，此服之异在下言之者，欲见与男子同者如前，与男子异者如后，故设文与常不例也。以上陈服下陈人，则上服之中亦有女子子，今更言女子子，是言其异者。若然，上文列服之中，冠绳缨非女子所服，此布总笄髽等，亦非男子所服，是以为文以易之也。云“谓之总者，既束其本，又总其末”者，郑解此经云布总者，只为出紒后垂为饰者，而言以其布总六升，与男子冠六升相对，故知据出见者而言，是以郑云谓之总者，既束其本又总其末也。云“箭笄，筱竹也”者，案《尚书·禹贡》云“筱簜既敷”，孔云：“筱，竹箭。”是箭筱为一也。又云“髽，露紒也，犹男子之括发”者，髽有二种，案《士丧礼》曰“妇人髽于室”，注云：“始死，妇人将斩衰者，去笄而纚。将齐衰者，骨笄而纚。今言髽者，亦去笄纚而紒也。齐衰以上至笄犹髽，髽之异於括发者，既去纚而以发为大紒，如今妇人露紒其象也。”其用麻布，亦如著幓头，然是妇人髽之制也。二种者：一是未成服之髽，即《士丧礼》所云者是也，将斩衰者用麻，将齐衰者用布；二者成服之后露紒之髽，即此经注是也。云“斩衰括发以麻，则髽亦用麻”者，案《丧服小记》云斩衰“括发以麻，免而以布”，男子髻发与免用布，有文；妇人髽用麻布，无文。郑以男子髻发，妇人髽，同在小敛之节，明用物与制度亦应不殊。但男子阳，以外物为名，名为括发。妇人阴，以内物为称，称为髽，为异耳。郑引汉法幓头况者，古之括发，其髽之状亦如此，故郑注《士丧礼》云：“其用麻布亦如著幓头也。”引《丧服小记》者，彼男子冠，妇人笄，相对有二时：一者男子二十而冠，妇人许嫁而笄，吉时相对也；一者成服后，男子丧服，妇人箭笄，丧中相对也。今此《小记》所云，参上下文，是据丧中冠笄相对而言。引之者，证经箭笄是与男冠相对之物也。云“男子免而妇人髽”者，亦《小记》之文。此免既齐衰以下，用布为免，则髽是齐衰以下，亦同用布为髽，相对而言也。但男子阳多变，斩衰名括发，齐衰以下名免耳；妇人阴少变，故齐、斩妇人同名髽。案《士丧礼》郑注云：“众主人免者，齐衰将袒，以免代冠。免之制未闻，旧说以为如冠状，广一寸”，亦引《小记》括发及汉幓头为说。则及发及免与髽，三者虽用麻布不同，皆如著幓头不别。若然，成服以后，斩衰至緦麻皆冠如著幓头，妇人皆露紒而髽也。云“凡服，上曰衰，下曰裳。此但言衰不言裳，妇人不殊裳”者，以其男子殊衣裳，是以衰缀於衣，衣统名为衰，故衰裳并见。案《周礼·内司服》王后六服，皆单言衣不言裳，以连衣裳，不别见裳。则此《丧服》亦连裳於衣，衰亦缀於衣而名衰，故直名衰，无裳之别称也。云“衰如男子衰”者，妇人衰亦如下记所云“凡衰外削幅”，以下之制如男子衰也。云“下如深衣”者，如深衣六幅，破为十二，阔头乡下，狭头乡上，缝齐倍要也。云“深衣则衰无带，下”者，案下记云“衣带下尺”，注云：“衣带下尺者，要也。广尺，足以掩裳上际也。”今此裳既缝著衣，不见里衣，故不须要以掩裳上际，故知无要也。云“又无衽”者，又案下记云“衽二尺有五寸”，注云：“衽，所以掩裳际也。”彼据男子阳多变，故衣裳别制。裳又前三幅，后四幅，开两边，露里衣，是以须衽。属衣两旁垂之，以掩交际之处。此既下如深衣，缝之以合前后，两边不开，故不须衽以掩之也。案《深衣》云“续衽钩边”，注云：“续犹属也。衽，在裳旁者也。属连之，不殊裳前后也。钩边，如今曲裾也。”彼吉服深衣，须有曲裾之衽。此妇人凶服之衰，下连裳，虽如深衣，不得尽如深衣并有衽，故郑总云下无衽，则非直无丧服之衽，亦无吉服深衣之衽也。 \\n 　 \\n 传曰：总六升，长六寸，箭笄长尺，吉笄尺二寸。总六升者，首饰象冠数。长六寸，谓出紒后所垂为饰也。 \\n  \\n [疏]“传曰总”至“二寸”。○释曰：云“箭笄长尺，吉笄尺二寸”者，此斩之笄用箭，下记云：女子子適人为父母，妇为舅姑，用恶笄。郑以为榛木为笄，则《檀弓》“南宫縚之妻之姑之丧”，云“盖榛以为笄”，是也。吉时，大夫士与妻用象，天子诸侯之后、夫人用玉为笄。今於丧中，唯有此箭笄及榛二者。若言寸数，亦不过此二等。以其斩衰尺，吉笄尺二寸。《檀弓》南宫縚之妻为姑，榛以为笄，亦云一尺。则大功以下，不得更容差降。郑注《小记》云：“笄所以卷发。”既在同卷发，故五服略为一节，皆用一尺而已。是以女子子为父母既用榛笄，卒哭之后，折吉笄之首归於夫家。以榛笄之外，无可差降，故用吉笄也。若然，总不言吉，而笄言之者，以其丧中有用吉笄之法，故《小记》无折笄之法当记文，故《小记》折吉笄之首是也。○注“总六”至“饰也”。○释曰：云“总六升者，首饰象冠数”也，上云男子冠六升，此女子子总用布，当男子冠用布之处，故同六升，以同首饰故也。十五升首饰尊，故吉服之冕三十升，亦倍於朝服十五升也。云“长六寸，谓出紒后所垂为饰”也，郑知者，若据其束本，入所不见，何寸数之有乎？故郑以六寸据垂之者，此斩衰六寸。南宫縚妻为姑总八寸，以下虽无文，大功当与齐同八寸，緦麻、小功同一尺，吉裛当尺二寸，与笄同也。 \\n 　 \\n 子嫁，反在父之室，为父三年。谓遭丧后而出者，始服齐衰期，出而虞，则受以三年之丧受，既虞而出，则小祥亦如之，既除丧而出，则已。凡女行於大夫以上曰嫁，行於士庶人曰適人。 \\n  \\n [疏]“子嫁”至“三年”。○释曰：不言女子子，直云“子嫁”者，上文已云女子子，别於男子，此承上，故不须具言，直云子嫁，是女子子可知。直云反为父足矣，而云“反在父之室”者，以其出时，父已死，初服齐衰，不与在室同。既服齐衰，后反被出，更服斩衰，即与在室同，故须言在室也。言“三年”者，亦有事须言，以其初死服期服，死后被出向父家，更服斩衰三年，与上在室者同，故须言三年也。○注“谓遭丧”至“適人”。○释曰：郑知遭丧后被出者，若父未死被出，自然是在室，与上文同，何须设此经。明是遭丧后，被七出者。云“始服齐衰”者，以其遭父丧时未出，即不杖期，《麻屦章》云女子子嫁为父母是也。云“出而虞，则受以三年之丧受”者，若不被出，则虞后以其冠为受，嫁女在室，为父五升衰裳，八升总。今未虞而出，是出而乃虞，虞后受服与在家兄弟同受斩衰。斩衰，初死三升衰裳，六升冠。既葬，以其冠为受，衰六升，冠七升。此被出之女，亦受衰裳六升，总七升，与在室之女同，故云受以三年之丧受也。云“既虞而出，则小祥亦如之”者，未虞已前未被出，至受后，受以出嫁之受，以八升衰裳，九升总。今既虞后，乃被出至家，又与在室女同。至小祥练祭，在室之女受衰七升，总八升，此被出之女与之同，故云既虞而出小祥亦如之。云“既除丧而出，则已”者，此谓既小祥而出者，以其嫁女为父母期，至小祥已除矣，除服后乃被出，不复为父更著服，故云既除而出则已也。云“凡女行於大夫已上曰嫁，行於士庶人者曰適人”，案《齐衰三月章》云：“女子子嫁者、未嫁者为曾祖父母。”传曰：嫁者，嫁於大夫；未嫁者，成人而未嫁者。是行於大夫曰嫁。《不杖章》云：“女子子適人者为其父母、昆弟之为父后者。”传虽不解丧服，本文是士，故知行於士庶人曰適人。庶人谓庶人在官者，府史、胥徒名曰庶人。至於民庶，亦同行士礼，以礼穷则同之。行大夫以上曰嫁，若天子之女嫁於诸侯，诸侯之女嫁於大夫。出嫁为夫斩，仍为父母不降。知者，以其外宗、内宗及与诸侯为兄弟者为君皆斩。明知女虽出嫁，反，为君不降。若然，下传云：“妇人不二斩，犹曰不二天。”今若为夫斩，又为父斩，则是二天，与传违者，彼不二天者，以妇人有三从之义，无自专之道，欲使一心於其天，此乃尊君宜斩，不可以轻服服之，不得以彼决此。若然，外宗、内宗与诸侯为兄弟服斩者，岂不为夫服斩乎？明为君斩，为夫亦斩矣。 \\n 　 \\n 公士、大夫之众臣，为其君布带、绳屦。士，卿士也。公卿大夫厌於天子诸侯，故降其众臣布带绳屦，贵臣得伸，不夺其正。 \\n  \\n [疏]“公士”至“绳屦”。○注“士卿”至“其正”。○释曰：云“士，卿士也”者，以其在公之下，大夫之上，尊卑当卿之位，故知是卿士也。不言公卿言士者，欲见公无正职，大夫又承副於卿士之言事，卿有职事之重，故变言士，见斯义也。云“公卿大夫厌於天子诸侯，故降其众臣布带绳屦”者，郑解公卿大夫、天子诸侯并言之者，欲见天子诸侯下皆有公卿大夫，公卿大夫下皆有贵臣众臣。若然，天子诸侯下公卿大夫，《周礼·典命》及《大宰》具有其文，此诸侯下公卿，《典命》大国立孤一人是也。以其诸侯无公，故以孤为公卿。《燕礼》云：“若有诸公，则先卿献之。”郑注云：“诸公者，大国之孤也。孤一人，言诸者，容牧有三监。”是以其孤为公，言厌於天子诸侯，故除其众臣布带、绳屦二事，其馀服杖、冠、绖则如常也。其布带则与齐衰同，其绳屦则与大功等也。云“贵臣得伸，不夺其正”者，下传云“室老士贵臣”，故云贵臣得伸。得伸者，依上文绞带、菅屦，故云不夺其正也。 \\n 　 \\n 传曰：公卿大夫室老、士，贵臣，其馀皆众臣也。君，谓有地者也。众臣杖，不以即位。近臣，君服斯服矣。绳屦者，绳菲也。室老，家相也。士，邑宰也。近臣，阍寺之属。君，嗣君也。斯，此也。近臣从君矣，服无所降也。绳菲，今时不借也。 \\n  \\n [疏]“传曰公”至“菲也”。○释曰：云“室老、士，贵臣，其馀皆众臣也”者，传以经直云众臣，不分别上下贵贱，故云室老、士二者是贵臣，其馀皆众臣也。云“有地者。众臣，杖不以即位”，欲见公卿大夫，或有地或无地，众臣为之皆有杖。但无地公卿大夫其君卑，众臣为之皆得以杖，与嗣君同即阼阶下朝夕哭位。若有地公卿大夫，其君尊，众臣虽杖，不得与嗣君同即阼阶下朝夕哭位，下君故也。○注“室老”至“借也”。○释曰：云“室老，家相也”者，《左氏传》云“臧氏老”，《论语》云“赵魏老”，是家臣称老。云家相者，案《曲礼》云大夫不名，家相长妾。以大夫称家，是室老相家事者也。云“士，邑宰也”者，《杂记》云：“大夫居庐，士居垩室。”郑注云：“士居垩室，亦谓邑宰也。”与此同，皆谓邑宰为士也。若然，孤卿大夫有菜邑者，其邑既有邑宰，又有家相，若鲁三卿，公山弗扰为季氏费宰，子羔为孟氏之郕宰之类，皆为邑宰也。阳货、冉有、子路之等为季氏家相，亦名家宰。若无地，卿大夫则无邑宰，直有家宰。则孔子为鲁大夫，而原思为之宰，是直有家相者也。此等诸侯之臣，而有贵臣、众臣之事。案《周礼·载师》云：家邑任稍地，小都任县地，大都任畺地。是天子公卿大夫有菜地者也。案《郑志》答云：天子之卿，其地见赐乃有，何由诸侯之臣正有此地，则天子下有无地者也。有菜地者有邑宰，复有家相，无地者，直有家相可知。云“近臣，阍寺之属”者，《周礼》天子宫有阍人，寺人。阍人掌守中门之禁，晨夜开闭，墨者使守门者也。寺人掌外内之通令，奄人使守后之宫门者也。是皆近君之小臣，又与众臣不同，无所降其服，又得与贵臣等不嫌相逼通也。是以《丧服小记》云：“近臣，君服斯服矣，其馀从而服，不从而税。”彼亦是近君小臣，与大臣异也。云“君，嗣君也”者，释传云：君服但其君以死矣，更有君为死君之服，故知是嗣君。若然，案《王制》畿内诸侯不世爵而世禄，彼则天子公卿大夫未爵命，得有嗣君者，以世禄降未得爵，亦得为嗣君，况其中兼畿外诸侯下卿大夫也。且《诗》云：“维周之士，不显亦世。”《左氏传》云：“官有世功，则有官族。”皆是臣有世功，子孙得袭爵，故虽畿内公卿大夫有嗣君也。云绳菲今时不借也者，周时人谓之屦，子夏时人谓之菲，汉时谓之不借者，此凶荼屦，不得从人借，亦不得借人，皆是异时而别名也。 \\n 　 \\n  \\n 　"}
{"章节": "卷三十 丧服第十一", "正文": "卷三十丧服第十一 \\n  \\n  \\n 　 \\n 　 \\n 疏衰裳齐、牡麻绖、冠布缨、削杖、布带、疏屦三年者。疏犹粗也。 \\n  \\n [疏]“疏衰”至“年者”。○注“疏犹粗也”。○释曰：此《齐衰三年章》，以轻於斩，故次斩后。疏犹粗也，粗衰者，案上《斩衰章》中为君三升半粗衰，郑注《杂记》云微细焉，则属於粗，则三升正服斩不得粗名，三升半成布三升微细则得粗称。粗衰为在三升斩内，以斩为正，故没义服之粗。至此四升，始见粗也。若然，为父哀极，直见深痛之斩，不没人功之粗。至於义服斩衰之等，乃见粗称，至於大功、小功，更见人功之显，緦麻极轻，又表细密之事，皆为哀有深浅，故作文不同也。斩衰先言斩者，一则见先斩其布，乃作衰裳；二则见为父极哀，先表斩之深重。此齐衰稍轻，直见造衣之法。衰裳既就，乃始缉之，是以斩衰，斩在上，齐衰，齐在下。“牡麻绖”者，斩衰绖不言麻，此齐衰绖见麻者，彼有杖，杖亦苴，故不得言麻。此绖文孤不兼杖，故得言麻也。云“冠布缨”者，案斩衰冠绳缨，退在绞带下，使不蒙苴齐，冠布缨，无此义，故进之使与绖同处。此布缨亦如上绳缨，以一条为武，垂下为缨也。云“削杖布带”者，并不取蒙苴之义，故在常处。但杖实是桐，不言桐者，以斩衰杖不言竹，使蒙苴故阙竹字。此既不取蒙苴，亦不言桐者，欲见母比父削杀之义，故亦没桐文也。布带者，亦象革带，以七升布为之，此即下章带缘各视其冠是也。齐斩不言布，此缨带言布者，以对斩衰缨带用绳，故此须言用布之事也。“疏屦”者，疏取用草之义，即《尔雅》云“疏不熟”之疏。若然，注云疏犹粗者，直释经疏衰而已，不释疏屦之疏。若然，《斩衰章》言“菅屦”，见草体者，以其重，故见草体，举其恶貌。此言疏以其稍轻，故举草之总称。自此以下，各举差降之宜，故《不杖章》言“麻屦”，《齐衰三月》与《大功》同“绳屦”，《小功》緦麻轻，又没其屦号。言“三年”者，以其为母稍轻，故表其年月。若然，父在为厌降至期，今既父卒，直申三年之衰，犹不申斩者，以天无二日，家无二尊也。是以父虽卒后，仍以馀尊所厌，直申三年，不得申斩也。云“者”者，亦如《斩衰章》文，明者为下出也。 \\n 　 \\n 《传》曰：齐者何？缉也。牡麻者，枲麻也。牡麻绖，右本在上，冠者沽功也。疏屦者，藨蒯之菲也。沽犹粗也。冠尊，加其粗。粗功，大功也。齐衰不书受月者，亦天子诸侯卿大夫士虞卒哭异数。 \\n  \\n [疏]“传曰”至“菲也”。○注“沽犹”至“异数”。○释曰：缉则今人谓之为緶也。上章传先云“斩者何不缉也”，此章言齐对斩，故亦先言“齐者何缉也”。云牡麻者枲麻也者，此枲对上章苴，苴是恶色，则枲是好色。故《閒传》云“斩衰貌若苴，齐衰貌若枲”也。云“牡麻绖右本在上”者，上章为父，左本在下者，阳统於内；则此为母，阴统於外，故右本在上也。云“疏屦者藨蒯之菲也”者，藨是草名，案《玉藻》云“屦蒯席”，则蒯亦草类。云“冠尊加其粗，粗功大功也”者，此郑虽据齐衰三年而言，冠尊加服皆同，是以衰裳升数恒少，冠之升数恒多。冠在首尊，既冠从首尊，故加饰而升数恒多也。斩冠六升，不言功者，六升虽是齐之末，未得沽称，故不见人功。此三年齐冠七升，初入大功之境，故言沽功，始见人功。沽，粗之义，故云粗功，见人功粗大不精者也。云“齐衰不书受月者，亦天子诸侯卿大夫士虞卒哭异数”者，其义说与《斩章》同，故云“亦”也。 \\n 　 \\n 父卒则为母。尊得伸也。 \\n [疏]“父卒则为母”。○注“尊得伸也”。○释曰：此章专为母三年，重於期，故在前也。直云父卒为母足矣，而云“则”者，欲见父卒三年之内而母卒，仍服期，要父服除后，而母死乃得伸三年，故云则以差其义也。必知义如此者，案《内则》云：“女子十有五而笄，二十而嫁。有故，二十三年而嫁。”注云：“故，谓父母之丧。”言二十三而嫁，不止一丧而已，故郑并云父母丧也。若前遭母丧，后遭父丧，自然为母期为父三年，二十三而嫁可知。若前遭父服未阕，即得为母三年，则是有故，二十四而嫁，不止二十三也。知者，假令女年二十，二月嫁娶之月，将嫁，正月而遭父丧，并后年正月为十三月小祥，又至后年正月大祥，女年二十二，欲以二月将嫁，又遭母丧，至后年正月十三月大祥，女年二十三将嫁。此是父服将除，遭母丧，犹不得为申三年。况遭父丧，在小祥之前，何得即申三年也。是父服未除，不得为母三年之验，一也。又《服问》注曰：“为母既葬，衰八升。”亦据父卒为母，与父在为母同五升衰裳，八升冠。既葬，以其冠为之受衰八升，是父卒为母，未得申三年之验，二也。《閒传》云为母既虞卒哭，衰七升者，乃是父服除后，乃为母申三年。初死，衰四升，冠七升；既葬，以其冠为之受衰七升，与此经同是父服除后为母，乃申三年之验，是三也。诸解者全不得思此义，妄解则文，说义多涂，皆为谬也。尊得伸者，得伸三年，犹未伸斩。 \\n 　 \\n 继母如母。 \\n [疏]“继母如母”。○释曰：继母本非骨肉，故次亲母后。谓己母早卒，或被出之后，继续己母，丧之如亲母，故云“如母”。但父卒之后如母，明父在如母可知。下《期章》不言者，举父没后，明父在如母，可知慈母之义亦然，皆省文也，故皆举后以明前也。若然，直言继母载在《三年章》内，自然如母可知，而言如母者，欲见生事，死事一皆如己母也。 \\n 　 \\n 传曰：继母何以如母？继母之配父与因母同，故孝子不敢殊也。因犹亲也。 \\n  \\n [疏]“传曰”至“殊也”。○释曰：传发问者，以继母本是路人，今来配父，辄如己母，故发斯问。答云继母配父，即是片合之义，既与己母无别，故孝子不敢殊异之也。 \\n 　 \\n 慈母如母。 \\n [疏]“慈母如母”。○释曰：慈母非父片合，故次后也。云如母者，亦生礼、死事皆如己母。 \\n 　 \\n 传曰：慈母者何也？传曰：“妾之无子者，妾子之无母者，父命妾曰：‘女以为子。’命子曰：‘女以为母。’”若是，则生养之，终其身如母。死则丧之三年如母，贵父之命也。此主谓大夫士之妾，妾子之无母，父命为母子者。其使养之，不命为母子，则亦服庶母慈己之服可也。大夫之妾子，父在为母大功，则士之妾子为母期矣。父卒则皆得伸也。 \\n  \\n [疏]“传曰”至“命也”。○释曰：传别举“传”者，是子夏引旧传证成己义故也。欲见慈母之义，旧已如此，故须重之如己母也。云“妾之无子”者，谓旧有子，今无者，失子之妾，有恩慈深，则能养他子以为己子者也。若未经有子，恩慈浅，则不得立后而养他。不云“君命妾曰”，而云“父”者，对子而言父，故言父也。必先命母者，容子小，未有所识，乃命之或养子是然，故先命母也。云“若是则生养之终其身”者，案《内则》云：“孝子之身终，终身也者，非终父母之身，终其身也。”彼终其身为终孝子之身。此终其身下乃云如母，死则丧之三年，则以慈母轻於继母，言终其身，唯据终慈母之身而已。明三年之后不复如是，以《小记》云慈母“不世祭”，亦见轻之义也。云“如母，贵父之命也”者，一非骨血之属，二非配父之尊，但唯贵父之命故也。传所引唯言妾之子与妾相事者，案《丧服小记》云：“为慈母后者，为庶母可也，为祖庶母可也。”郑云：“缘为慈母后之义，父之妾无子者，亦可命已庶子为后。”又云即庶子为后，此皆子也，传重而已不先命之，与適妻使为母子也。若然，此父命妾之文，兼有庶母、祖庶母，但不命女君与妾子为母子而已。○注“此谓”至“伸也”。○释曰：郑知“此主谓大夫士之妾，妾子之无母，父命为母子者”，知非天子诸侯之妾与妾子者，案下记云：“公子为其母，练冠，麻衣縓缘。”既葬除之，父没乃大功。明天子庶子亦然，何有命为母子为之三年乎？故知主谓大夫士之妾与妾子也。云“其使养之，不命为母子，则亦服庶母慈己之服可也”者，《小功章》云：“君子子为庶母之慈己者”。注云：“君子子者，大夫及公子之適妻子。”彼谓適妻，子备三母：有师母、慈母、保母。慈居中，服之则师母、保母服，可知是庶母为慈母服，《小功》下云其不慈己则緦可也，是大夫之適妻子不命，为母子慈己加服小功。若妾子为父之妾，慈己加服小功可知。若不慈己，则緦麻矣。士为庶母，《緦麻章》云：“士为庶母。”传曰：“以名服也。”故此云不命为母子则亦服庶母慈己者之服可也。云“大夫之妾子，父在为其母大功”者，《大功章》云“大夫之庶子为其母”，是大功也。云“士之妾子为其母期矣”者，《期章》云：“父在为母”，不可言士之妾子为其母，郑知者，推究其理，大夫妾子厌降，为母大功。士无厌降，明如众人服期也。云“父卒则皆得伸也”者，士父在已伸矣，但大夫妾子父在大功者，父卒则与士皆得伸三年也。 \\n 　 \\n 母为长子。 \\n [疏]“母为长子”。○释曰：长子卑，故在母下。但父为长子在《斩章》，母为长子在齐衰，以子为母服齐衰，母为之不得过於子为己，故亦齐衰也。若然，长子与众子为母，父在期，若夫在为长子，岂亦不得过於子为己服期乎？然者子为母有降屈之义，父母为长子本为先祖之正体，无厌降之义，故不得以父在屈至期，明母为长子不问夫之在否也。 \\n 　 \\n 传曰：何以三年也？父之所不降，母亦不敢降也。不敢降者，不敢以己尊降祖祢之正体。 \\n  \\n [疏]“传曰”至“降也”。○释曰：云“何以三年”者，此亦问，比例，父母为众子期等是子，此何以独三年？云“父之所不降母亦不敢降也”者，《斩章》又云“何以三年”，答云“正体於上，将所传重”，不降，故於母亦云不敢降，故答云父之所不降母亦不敢降。若然，夫不敢降，妻亦不敢降，而云父母者，以其父母各自为子，故父母各云“何以三年”而问之，是以答各据父母为子而言，不据夫妻也。○注“不敢”至“正体”。○释曰：云“不敢以己尊降祖祢之正体”者，上传於父已答云“正体於上”，是以郑解母不降，亦与父同，以夫妇一体，故不降之义亦等。 \\n 　 \\n 疏衰裳齐、牡麻绖、冠布缨、削杖、布带、疏屦期者。 \\n [疏]“疏衰”至“期者”。○释曰：案下章不言疏衰已下者，还依此经所陈，唯言不杖及麻屦异於上者，此章“疏衰”已下，与前章不殊，唯“期”一字与前三年有异。今不直言其异，而还具列之者，以其此一期与前三年悬绝，恐服制亦多不同，故须重列七服者也。但此章虽止一期，而禫杖具有。案下《杂记》云：“期之丧，十一月而练，十三月而祥，十五月而禫。”注云：“此谓父在为母。”即是此章者也。母之与父，恩爱本同，为父所厌屈而至期，是以虽屈犹申禫杖也。为妻亦申，妻虽义合，妻乃天夫，为夫斩衰，为妻报以禫杖，但以夫尊妻卑，故齐斩有异。 \\n 　 \\n 传曰：问者曰：何冠也？曰：齐衰、大功，冠其受也。緦麻、小功，冠其衰也。带缘各视其冠。问之者，见斩衰有二，其冠同。今齐衰有四章，不知其冠之异同尔。缘，如深衣之缘。今文无冠布缨。 \\n  \\n [疏]“传曰”至“其冠”。○释曰：云“问者曰何冠也”者，此还子夏之问答而言。问者曰者，子夏欲起发前人使之开悟，故假他问答己之言也。云“曰齐衰大功，冠其受也”者，降服，齐衰四升，冠七升；既葬，以其冠为受，衰七升，冠八升。正服，齐衰五升，冠八升；既葬，以其冠为受，衰八升，冠九升。义服，齐衰六升，冠九升；既葬，以其冠为受，受服衰九升，冠十升。降服，大功衰七升，冠十升；既葬，以其冠为受，受衰十升，冠十一升。正服，大功衰八升，冠十升；既葬，以其冠为受，受衰十升，冠十一升。义服，大功衰九升，冠十一升；既葬，以其冠为受，受衰十一升，冠十二升。以其初死，冠升皆与既葬衰升数同，故云冠其受也。大功亦然。云“緦麻小功，冠其衰也”者，以其降服，小功衰十升；正服，小功衰十一升；义服，小功衰十二升，緦麻十五升，抽其半七升半，冠皆与衰升数同，故云冠其衰也。义疏备於下记也。云“带缘各视其冠”者，带谓布带，象革带者，缘谓丧服之内，中衣缘用布，缘之二者之布升数多少，视犹比也，各比拟其冠也。然本问齐衰之冠，因答大功与緦麻，小功并答带缘者，子夏欲因问博陈其义，是以假问答异常例也。○注“问之”至“布缨”。○释曰：云“问之者见斩衰有二，其冠同”者，下记云“斩衰三升，三升有半，冠六升”，是其冠同也。云“今齐衰有四章不知其冠之异同尔”者，下记云“齐衰四升，其冠七升”，既葬，“以其冠为受，受衰七升，冠八升”，唯见此降服齐衰，不见正服、义服，及三月齐衰一章不见，以不知其冠之异同，故致此问也。云“缘如深衣之缘”者，案深衣《目录》云：“深衣，连衣裳而纯之，以采素纯曰长衣，有表则谓之中衣。”此既在丧服之内，则是中衣矣。而云深衣，以其中衣与深衣同是连衣裳，其制大同，故就深衣有篇目者而言之。案《玉藻》云其为“长中继揜尺”，注云：“其为长衣、中衣则继袂揜一尺，若今褎矣。深衣则缘而已。”若然，中衣与长衣袂皆手外长一尺。案《檀弓》云练时“鹿裘衡长袪”，注云“袪谓褎缘袂口也”。练而为裘，横广之又长之，又为袪，则先时狭短，无袪可知。若然，此初丧之中衣缘亦狭短，不得如《玉藻》中衣继袂揜一尺者也。但吉时麛裘，即凶时鹿裘，吉时中衣，深衣。《目录》云大夫以上用素，士中衣不用布，缘皆用采，况丧中缘用布，明中衣亦用布也。其中衣用布，虽无明文，亦当视冠。若然，直言缘视冠，不言中衣缘用采，故特言缘用布，何妨丧时中衣亦用布乎？云“今文无冠布缨”者，郑注《仪礼》从经今文者，注内叠出古文，不从古文。若从经古文者，注内叠出今文，不从今文。此注既叠出今文，明不从今文，从经古文，有冠布缨为正也。 \\n 　 \\n 父在为母。 \\n [疏]“父在为母”。○释曰：《斩章》直言父，即知子为之可知。今此言母，亦知子为之，而言父在为母者，欲明父母恩爱等，为母期者，由父在厌，故为母屈至期，故须言父在为母也。 \\n 　 \\n 传曰：何以期也？屈也。至尊在，不敢伸其私尊也。父必三年然后娶，达子之志也。 \\n [疏]“传曰”至“之志也”。○释曰：上章已论斩衰不同讫，故传直言“何以期”而不三年决之也。“屈也”者，答辞，以家无二尊，故於母屈而为期，是以云“至尊在，不敢伸其私尊也”，解父在母屈之意也。言不敢伸其私尊，明子於父母本尊。若然，不直言尊而言私尊者，其父非直於子为至尊，妻於夫亦至尊。母则於子为尊，夫不尊之，直据子而言，故言私尊也。若然，夫妻敌体而言屈，公子为母练冠在五服之外，不言屈者，举尊以见卑，屈可知。大夫妾子为母大功，亦斯类也。云“父必三年然后娶达子之志也”者，子於母屈而期，心丧犹三年，故父虽为妻期，而除三年乃娶者，通达子之心丧之志故也。不云“心”而言“志”者，心者，万虑之总，喜怒哀乐好恶六情皆是情，则为志母虽一期，哀犹未绝，是六情之中而哀偏在，故云志也，不云心也。《左氏传》晋叔向云一岁王“有三年之丧二”，据大子与穆后，天子为后亦期，而云三年丧者，据达子之志而言三年也。 \\n 　 \\n 妻。传曰：为妻何以期也？妻至亲也。適子父在则为妻不杖，以父为之主也。《服问》曰：“君所主，夫人、妻、大子適妇。”父在，子为妻以杖即位，谓庶子。 \\n  \\n [疏]“妻传曰”至“亲也”。○释曰：妻卑於母，故次之。夫为妻，年月禫杖亦与母同，故同章也。以其出嫁天夫，为夫斩，故夫为之，亦与父在为母同。传曰“何以期也”者，传意以妻拟母，母是血属得期，怪妻义合亦期，故发此之传也。此问异於常例，上问母直云“何以期”，今云“为妻”，乃云“何以期”者，雷氏云：“妻卑，以拟同於母，故问深於常也。”云“妻至亲也”，答以妻至亲，故同於母。言妻至亲者，妻既移天齐体，与己同奉宗庙，为万世之主，故云至亲也。○注“適子”至“庶子”。○释曰：云“適子父在则为妻不杖，以父为之主也”者，《不杖章》之文也。又引《服问》者，郑彼注云：“言妻见大夫已下，亦为此三人为丧主也。”若士卑，为此三人为丧主可知。若然，至此经为妻，非直是庶子为妻，欲见兼有適子父没为妻在其中。云“父在子为妻以杖即位谓庶子”者，案《丧服小记》云“父在，子为妻以杖即位可”是也。引之者，证经云是天子以下至士庶人，父皆不为庶子之妻为丧主，故夫皆为妻杖，得伸也。 \\n 　 \\n 出妻之子为母。出犹去也。 \\n [疏]“出妻之子为母”。○释曰：此谓母犯七出。去，谓去夫氏或適他族，或之本家子从而为服者也。七出者：无子一也，淫泆二也，不事舅姑三也，口舌四也，盗窃五也，妒忌六也，恶疾七也。天子诸侯之妻，无子不出，唯有六出耳。雷氏云：子无出母之义，故继夫而言出妻之子也。 \\n 　 \\n 传曰：出妻之子为母期，则为外祖父母无服。传曰：“绝族无施服，亲者属。”出妻之子为父后者，则为出母无服。传曰：“与尊者为一体，不敢服其私亲也。”在旁而及曰施，亲者属，母子至亲，无绝道。 \\n  \\n [疏]“传曰”至“私亲也”。○释曰：云“出妻之子为母期，则为外祖父母无服”者，传意似言出妻即是绝族，故於外祖可以无服，恐人疑为之服，故传明言之也。又云“传曰”者，子夏引他旧传，证成己义。云“绝族”者，嫁来承奉宗庙，与族相连缀，今出则与族绝，故云绝族也。“无施服”者，傍及为施，以母为族绝，即无傍及之服也。云“亲者属”者，旧传解母被出，犹为之服也。云“出妻之子为父后者则为出母无服”者，旧传释为父后者，谓父没適子承重，不合为出母服意。云“传”曰者，子夏释旧传意云与尊者为一体者，不言与父为体，而言与尊者，上《斩衰章》已有《传》云“正体於上，将所传重”，释相承父祖已上皆是尊者，故不言父也。但事宗庙祭祀者，不欲闻见凶人，故《杂记》云有死於宫中三月不祭，况有故可得祭乎？是以不敢服其私亲也。父已与母无亲，子独亲之，故云“私亲”也。○注“在旁”至“绝道”。○释曰：云“在旁而及曰施”者，《诗》云“莫莫葛藟，施于条枚”，“茑与女萝，施于松上”，皆是在旁而及曰施。此以母为主，旁及外祖，今母已绝族，不复及在旁，故云无施服也。云“亲者属母子至亲无绝道”者，属犹续也，《孝经》云“父母主之，续莫大焉”，故谓母子为属，对父与母义合有绝道，故云母子至亲无绝道。 \\n 　 \\n 父卒，继母嫁，从，为之服，报。传曰：何以期也？贵终也。尝为母子，贵终其恩。 \\n  \\n [疏]“父卒继母嫁从为之服报”。○释曰：云“父卒继母嫁”者，欲见此母为父已服斩衰三年，恩意之极，故子为之一期，得伸禫杖。但以不生己，父卒改嫁，故降於已母。虽父卒后，不伸三年，一期而已。云“从为之服”者，亦为本是路人，暂时之与父片合，父卒，还嫁，便是路人，子仍著服，故生从为之文也。“报”者，《丧服上、下》并记云报者十有二，无降杀之差。感恩者皆称报。若此子念继母恩，终从而为服，母以子恩，不可降杀，即生报文，馀皆放此。 \\n 　 \\n 不杖、麻屦者，此亦齐衰，言其异於上。 \\n [疏]“不杖麻屦者”。○注“此亦”至“於上”。○释曰：案上《斩章》布总箭笄亦是异於上，郑不言之，至此乃注者，彼亦是异於上，不言者，以下文更有公士大夫之众臣，为其君布带绳屦，亦是异於上。同是斩衰，而有二文皆异，故不得言异於上，直注云：“此妻妾女子子异於男子而已。此则虽是别章，唯此二事异於上，故得言之也。此《不杖章》轻於上禫杖，故次之。又云此章与上章虽杖与不杖不同，其正服齐衰裳皆同五升而冠八升则不异也。必知父在为母不衰四升，冠七升，与上三年齐衰同者，见郑注《杂记》云：“士以臣从君服之齐衰，为其母与兄弟。”是父在，为母与兄弟同正服五升，八升之验也。又郑注《服问》云“为母既葬衰八升”，是初死衰五升，冠八升。既葬，以其冠为受，受衰八升，冠九升，是亦为母同正服衰五升之验也。又案此章云“不杖麻屦”，郑云“言其异於上”，则上章下疏衰之等亦同，又是为母同正服五升之验也。案下记云齐衰四升冠七升，及《閒传》云为母既虞，受衰七升者，唯据上章父卒为母齐衰三年者也。 \\n 　 \\n 祖父母。 \\n [疏]“祖父母”。○释曰：孙为之服丧服条例，皆亲而尊者在先，故《斩章》先父三年，齐衰先母，此不杖期先祖，亦是其次。若然，此章有降、有正、有义服之本制，若为父期，祖合大功，为父母加隆至三年，祖亦加隆至期，是以祖在於章，首得其宜也。 \\n 　 \\n 传曰：何以期也？至尊也。 \\n [疏]“传曰”至“尊也”。○释曰：云“何以期也至尊也”者，此据母而问，所生之母至亲，唯期而已，祖为孙止大功，孙为祖既疏，何以亦期。答云“至尊也”者，祖为孙降至大功，似父母於子降至期，祖虽非至亲，是至尊，故期。若然，不云“祖至尊”，而直云“至尊”者，以是父之至尊，非孙之至尊，故直云至尊也。 \\n 　 \\n 世父母、叔父母。 \\n [疏]“世父母叔父母”。○释曰：世叔既卑於祖，故次之。伯言世者，欲见继世为昆弟之子，亦期。不言报者，以昆弟之子犹子，若言报为疏，故不言报也。 \\n 　 \\n 传曰：世父、叔父何以期也？与尊者一体也。然则昆弟之子何以亦期也？旁尊也。不足以加尊焉，故报之也。父子一体也，夫妻一体也，昆弟一体也。故父子，首足也；夫妻，牉合也；昆弟，四体也。故昆弟之义无分，然而有分者，则辟子之私也。子不私其父，则不成为子。故有东宫，有西宫，有南宫，有北宫，异居而同财，有馀则归之宗，不足则资之宗。世母、叔母，何以亦期也？以名服也。宗者，世父为小宗典宗事者。资，取也。为姑姊妹在室，亦如之。 \\n  \\n [疏]“传曰”至“名服也”。○释曰：传发“何以期”问比例者，雷氏云：“非父之所尊，嫌服重，故问也。”不直云“何以言世父叔父”者，以经总言而传离释，故二文欲别问也。云“与尊者一体也”者，虽非至尊，既与尊者为一体，故服期。不言与父为一体者，直言尊者，明父为一体也，为与一尊，故加期也。云“然则昆弟之子何以亦期也”者，以世叔父与二尊为体，故加期。昆弟之子无此义，何以亦期？故怪而致问也。云“旁尊也，不足以加尊焉，故报之也”者，凡得降者，皆由已尊也，故降之。世叔非正尊，故生报也。云“父子一体”已下云云，传云此者，上既云一体，故传又广明一体之义，凡言“体”者，若人之四体，故传解父子、夫妻、兄弟，还比人四体而言也。云“父子一体也”者，谓子与父骨血是同为体，因其父与祖亦为一体，又见世叔与祖亦为一体也。云“夫妻一体也”者，亦见世叔母与世叔父为一体也。云“昆弟一体也”者，又见世叔与父亦为一体也。故马云：言一体者，还是至亲，因父加於世叔，故云昆弟一体。因世叔加於世叔母，故以夫妻一体也。因上世叔是旁尊，故以下广明尊有正有旁之义也。人身首足为上下，父子亦是尊卑之上下，故父子比於首足。因父子兼见祖孙，故马云首足者，父尊若首，加祖在期，子卑若足，曾孙在緦也。云“夫妇牉合也”者，《郊特牲》云“天地合而后万物兴焉”，是夫妇半合，子胤生焉，是半合为一体也。云“昆弟四体也”者，四体谓二手、二足，在身之旁，昆弟亦在父之旁，故云四体也。云“故昆弟之义无分”者，此传兄弟有合离之义，以手足四体本在一身，不可分别。若昆弟共成父身，亦不可分别，是昆弟之义不合分也。云“然而有分者，则辟子之私也”者，昆弟理不合分，然而分者，则辟子之私也，使昆弟之子各自私朝其父，故须分也。云“子不私其父，则不成为子”者，《内则》云：“子事父母，鸡初鸣，咸盥漱，栉纚笄总。”朝事父母，若兄弟同在一宫，则尊崇诸父之长者。第二已下，其子不得私其父，不成为人人之子之法也。云“故有东宫有西宫”云云，案《内则》云：“命士以上，父子异宫。”不命之士，父子同宫，纵同宫亦有隔别，亦为四方之宫也。云“世母、叔母，何以亦期也，以名服也”者，二母是路人，以来配世叔父，则生母名，既有母名，则当随世叔而服之，故云以名服也。○注“宗者”至“如之”。○释曰：案《丧服小记》云：“继别为大宗，继祢为小宗。”大宗继别子之后，百世不迁之宗，在五服之中者，族人为之月筭如邦人，如为齐衰，《齐衰三月章》宗子是也。小宗有四，皆据五服之内，依常著服。五世别高祖，则别事亲者。今宗子在《期章》之内，明非大宗子，是世父为小宗典宗事者也。云“为姑姊妹在室亦如之”者，《大功章》云“为姑嫁大功”，明未嫁在此《期章》。若然，不见姑者，雷云：不见姑者，欲见时早出之义。 \\n 　 \\n 大夫之適子为妻。 \\n [疏]“大夫之適子为妻”。○释曰：云“大夫之適子为妻”，在此《不杖章》，则上《杖章》为妻者是庶子为妻，父没后適子亦为妻杖，亦在彼章也。 \\n 　 \\n 传曰：何以期也？父之所不降，子亦不敢降也。何以不杖也？父在则为妻不杖。大夫不以尊降適妇者，重適也。凡不降者，谓如其亲服服之。降有四品：君、大夫以尊降，公子、大夫之子以厌降，公之昆弟以旁尊降，为人后者、女子子嫁者以出降。 \\n  \\n [疏]“传曰”至“不杖”。○释曰：怪所以期，发比例而问者。大夫众子为妻皆大功，今令適子为妻期，故发问也。云“父之所不降子亦不敢降也”者，《大功章》有適妇，注云：“適子之妻。”是父不降適妇也。云子亦不敢降者，谓不敢降至大功，与庶子同也。云“何以不杖也”者，既不降，怪不杖，故发问也。“父在为妻不杖”者，父为適子之妇为丧主，故適子不敢伸而杖也。《服问》云：“君所主，夫人、妻、大子適妇。”是大夫为適妇为丧主也，故子不杖也。若然，此適子为妻通贵贱，今不云“长子”通上下而云“適子”，唯据大夫者，以五十始爵，为降服之始，嫌降適妇，其子亦降其妻，故明。举大夫不降，天子诸侯虽尊，不降可知。○注“大夫”至“出降”。○释曰：云“大夫不以尊降適妇者，重適也”者，此解经文所不降適子之妇，对大夫为庶子之妇小功，是尊降也。云“凡不降者谓如其亲服服之”者，谓依五服常法服之。云“降有四品”者，郑因传有降、不降之文，遂总解《丧服》上下降服之义。云“君大夫以尊降”者，天子诸侯为正统之亲，后夫人与长子、长子之妻等不降，馀亲则绝。天子诸侯绝者，大夫降一等，即大夫为众子大功之等是也。云“公子大夫之子以厌降”者，此非身自尊，受父之厌屈以降，无尊之妻。下记云“公子为其母练冠麻麻衣縓缘，为其妻縓冠葛绖带麻衣”，父卒乃大功是也。大夫之子即《小功章》云“大夫之子为从父昆弟在小功”皆是也。云“公之昆弟以旁尊降”者，此亦非己尊旁及昆弟，故亦降其诸亲，即《小功章》云“公之昆弟为从父母昆弟”是也。案《大功章》云“公之庶昆弟为母妻昆弟”，传曰：“先君馀尊之所厌，不得过大功。”若然，公之昆弟有两义，既以旁尊，又为馀尊厌也。云“为人后者，女子子嫁者以出降”者，谓若下文云“为人后者为其父母报”，又下文云“女子適人者为其父母、昆弟为父后者”，此二者是出也。凡大夫之服，例在正服后，今在昆弟上者，以其妻本在杖期，直以父为主，故降入《不杖章》，是以进之在昆弟上也。 \\n 　 \\n 昆弟。昆，兄也。为姊妹在室亦如之。 \\n [疏]“昆弟”。○注“昆兄”至“如之”。○释曰：昆弟卑於世叔，故次之，此亦至亲以期断。云“昆，兄也”者，昆，明也，以其次长，故以明为称弟。弟也，以其小，故以次弟为名。云“为姊妹在室亦如之”者，义同於上，姑在室也。 \\n 　 \\n 为众子。众子者，长子之弟及妾子，女子子在室亦如之。士谓之众子，未能远别也，大夫则谓之庶子，降之为大功。天子、国君不服之。《内则》曰：“冢子未食而见，必执其右手。適子、庶子已食而见，必循其首。” \\n  \\n [疏]“为众子”。○注“众子”至“其首”。○释曰：众子卑於昆弟，故次之，注兼云女子之义，如上姑姊妹。但上注郑云“在室”，此不云在室可知，故略不言也。昆弟众子及下昆弟之子者，皆不发传者，以其同是一体，故无异问。姊妹女子子在室不见者，亦如上姑不见。雷氏云：“欲见出当及时”，又《大功章》见姑姊妹女子子嫁大功，明此在室可知，故略之也。云“士谓之众子未能远别也”者，经不云士，郑云士者，《丧服》平文是士，故言士可知也。云“大夫则谓之庶子，降之为大功”者，下文大夫之子皆云庶子，降一等，故大功。云“天子国君不服之”者，以其绝旁亲，故知不服。若然，经所云唯据士也。引《内则》者，案彼云子生三月之末，释日翦发为鬌，以见於父。若冢子，生则见於正寝，其日夫妻共食，具视朔食，天子则大牢，诸侯则少牢，大夫特牲，士特豚。冢子未食而见，必执其右手，咳而名之。执右明授之室事，退入夫之燕寝乃食，下云其非冢子皆降一等。云“適子庶子巳食而见必循其首”者，不授室事故也，而郑注未食已食，急正缓庶之义。言冢子犹言长子，通於下也，彼言適子，谓適妻所生第二已下，庶子谓妾子也。引之者，证言庶子是别於適长者也。 \\n 　 \\n 昆弟之子。 \\n 传曰：何以期也？报之也。《檀弓》曰：“丧服，兄弟之子犹子也。”盖引而进之。 \\n  \\n [疏]“昆弟之子”。○注“檀弓”至“进之”。○释曰：昆弟子疏於亲子，故次之。世叔父为之，此两相为服，不言报者，引同己子，与亲子同，故不言报，是以《檀弓》为证，言“进”者，进同己子故也。 \\n 　 \\n 大夫之庶子为適昆弟。两言之者，適子或为兄，或为弟。 \\n [疏]“大夫”至“昆弟”。○注“两言”至“为弟”。○释曰：此大夫之妾子，故言庶，若適妻所生第二已下，当直云昆弟，不言庶也。云“两言之”者，以其適妻所生適子，或长於妾子，或小於妾子，故云两言之。適子或为兄，或为弟，是以经昆弟并言之。 \\n 　 \\n 《传》曰：何以期也？父之所不降，子亦不敢降也。大夫虽尊，不敢降其適，重之也。適子为庶昆弟，庶昆弟相为，亦如大夫为之。 \\n  \\n [疏]“传曰”至“降也”。○释曰：云“父之所不降”者，即《斩章》父为长子是也。云“子亦不敢降”者，於此服期是也。发“何以”传者，馀兄弟相为皆大功，独为適服期，故发问比例之传也。○注“大夫”至“为之”。○释曰：云“大夫虽尊，不敢降其適，重之也”者，释传父之所不降。云“適子为庶昆弟”已下，郑广明大夫与適子所降者，以大夫適子得行大夫礼，故父子俱降庶，庶又自相降也。如大夫为之皆大功也。 \\n 　 \\n 適孙。 \\n [疏]“適孙”。○释曰：孙卑於昆弟，故次之。此谓適子死，其適孙承重者，祖为之期。 \\n 　 \\n 传曰：何以期也？不敢降其適也。有適子者无適孙，孙妇亦如之。周之道，適子死则立適孙，是適孙将上为祖后者也。长子在，则皆为庶孙耳，孙妇亦如之。適妇在，亦为庶孙之妇。凡父於将为后者，非长子，皆期也。 \\n  \\n [疏]“传曰”至“如之”。○释曰：传云“何以”问比例者，亦为众孙大功，此独期，故发问也。云“有適子者无適孙”者，谓適子在，不得立適孙为后也。云“孙妇亦如之”，亦谓不立之，故云亦如之也。○注“周之”至“期也”。○释曰：云“周之道，適子死则立適孙，是適孙将上为祖后者也”者，此释祖为孙服重之义。言周之道，对殷道则不然，以其殷道，適子死，弟乃当先立，故言周之道也。云“长子在则为庶孙耳”者，既適子在不得立孙，明同庶孙之例。云“凡父於将为后者，非长子皆期也”者，案《丧服小记》云：“適妇不为舅后者，则姑为之小功。”注云：“谓夫有废疾他故，若死而无子不受重者，小功庶妇之服也。凡父母於子，舅姑於妇，将不传重於適。及将传重者非適，服之皆如众子庶妇也。”是以郑云凡父母於子，舅姑於妇，非长子皆期。明非长子妇及於非適孙传重，同於庶孙，大功可知也。若然，长子为父斩，父亦为斩，適孙承重为祖斩，祖为之期，不报之斩者，父子一体，本有三年之情，故特为祖斩。祖为孙本非一体，但以报期，故期不得斩也。 \\n 　 \\n 为人后者为其父母，报。 \\n [疏]“为人后者为其父母报”。○释曰：此谓其子后人反来为父母在者，欲其厚於所后，薄於本亲，抑之，故次在孙后也。若然，既为本生不降斩，至《禫杖章》者，亦是深抑厚於大宗也。言报者，既深抑之，使同本疏往来相报之法故也。 \\n 　 \\n 传曰：何以期也？不贰斩也。何以不贰斩也？持重於大宗者，降其小宗也。为人后者孰后？后大宗也。曷为后大宗？大宗者，尊之统也。禽兽知母而不知父。野人曰：父母何筭焉？都邑之士，则知尊祢矣。大夫及学士，则知尊祖矣。诸侯及其大祖，天子及其始祖之所自出，尊者尊统上，卑者尊统下。大宗者，尊之统也。大宗者，收族者也，不可以绝。故族人以支子后大宗也。適子不得后大宗。都邑之士，则知尊弥，近政化也。大祖，始封之君。始祖者，感神灵而生，若稷、契也。自，由也。及始祖之所由出，谓祭天也。上犹远也。下犹近也。收族者，谓别亲疏，序昭穆。《大传》曰：系之以姓而弗别，缀之以食而弗殊，虽百世昏姻不通者，周道然也。 \\n  \\n [疏]“传曰”至“大宗”。○释曰：问者，本生父母应斩及三年，今乃不杖期，故问比例也。云“不贰斩”者，答辞。又不贰斩者，持重於大宗者，降其小宗，此解不贰斩之意也。此问答虽兼母，专据父，故答以斩而言。案《丧服小记》云：“别子为祖，继别为大宗。”谓若鲁桓公適夫人文姜生大子，名同，后为君，次子庆父、叔牙、季友，此三子谓之别子。别子者，皆以臣道事君，无兄弟相宗之法，与大子有别，又与后世为始，故称别子也。大宗有一，小宗有四。大宗一者，别子之子，適者为诸弟来宗之，即谓之大宗。自此以下，適適相承，谓之百世不迁之宗。五服之内，亲者月筭如邦人，五服之外，皆来宗之，为之齐衰，《齐衰三月章》“为宗子之母妻”是也。小宗有四者，谓大宗之后生者，谓别子之弟。《小记》注云：“别子之世长子兄弟宗之。”第二已下，长者亲弟来宗之，为继祢小宗。更一世长者，非直亲兄弟，又从父昆弟亦来宗之，为继祖小宗。更一世长者，非直亲昆弟，从父昆弟，又有从祖昆弟来宗之，为继曾祖小宗。更一世长者，非直有亲昆弟，从父昆弟，从祖昆弟来宗之，又有从曾祖昆弟来宗之，为继高祖小宗也。更一世绝服，不复来事，以彼自事，五服内继高祖巳下者也。四者皆是小宗，则家家皆有兄弟相事长者之小宗。虽家家尽有小宗，仍世事继高祖已下之小宗也，是以上传云“有馀则归之宗”，亦谓当家之长为小宗者也。云“为人后者孰后，后大宗也”者，此问小宗、大宗二者与何者为后，后大宗也。案何休云“小宗无后当绝”，与此义同也。又云“后大宗者降其小宗”，此则继为人后为父母，父母尚降，明馀皆降也。故《大功章》云“为人后者为其昆弟”，是降小宗之类也。云“曷为后大宗，大宗者，尊之统”者，此问必后大宗，何意也？明宗子尊统领，是以《书传》云：“宗子燕族人於堂，宗妇燕族人於房，序之以昭穆”，既有族食、族燕齿序族人之事，是以须后不可绝也，故云尊之统也。云“禽兽”已下者，因之尊宗子，遂广申尊祖，宗子之事也。云“禽兽知母不知父”者，《尔雅》云：“两足而羽谓之禽，四足而毛谓之兽。”彼对文而言之也。若散文言之，兽亦名禽。禽兽所生，唯知随母，不知随父，是知母不知父。云“野人曰父母何筭焉”者，野人谓若《论语》郑注云“野人粗略”，与都邑之士相对。亦谓国外为野人，野人稍远政化，都邑之士为近政化。《周礼》云“野自六尺”之类者，不知分别父母尊卑也。云“都邑之士则知尊祢”者，士下对野人，上对大夫，则此士所谓在朝之士并在城郭士，民知义礼者，总谓之为士也。云“大夫及学士则知尊祖”者，此学谓乡庠序及国之大学、小学之学士，文王之世子亦云“学士”，虽未有官爵，以其习知四术，闲知六艺，知祖义父仁之礼，故敬父遂尊祖，得与大夫之贵同也。诸侯及其大祖，天子及其始祖，皆是爵尊者，其德所及远之义也。云大宗“收族”已下，谓论大宗立后之意也。云“適子不得后大宗”者，以其自当主家事并承重祭祀之事故也。○注“都邑”至“道然也”。○释曰：都邑之士者，对天子诸侯曰国采地，大夫曰都邑。故《周礼·载师》有家邑、小都、大都，《春秋左氏》诸侯下大夫采地，亦云邑曰筑，都曰城。散文天子已下皆名都邑，都邑之内者，其民近政化。若然，天子诸侯施政化，民无以远近为异，但近者易化，远者难感，故民近政化者识深，则知尊父，远政化者识浅，不知父母有尊卑之别也。大祖始封之君者，案《周礼·典命》云三公八命，卿六命，大夫四命，其爵皆加一等。加一等者，八命为上公九命，为牧八命，为侯伯七命，为子男五命，此皆为大祖，后世不毁其庙。若鲁之周公，齐之大公，卫之康叔，郑之桓公之类，皆是大祖者也。云“始祖感神灵而生，若后稷契也。自，由也。及始祖所由出谓祭天”者，谓祭所感帝，还以始祖配之。案《大传》云：“王者禘其祖之所自出，以其祖配之。”是后稷感东方青帝灵威仰所生，契感北方黑帝汁光纪所生。《易纬》云“三王之郊，一用夏正”。《郊特牲》云“兆日於南郊，就阳位”，则王者建寅之月祀所感帝於南郊，还以感生祖配祭，周以后稷，殷以契配之，故郑云谓祖配祭天也。又郑注《大传》云王者之先祖，皆感大微五帝之精以生，则不止后稷与契而已。但后稷感青帝所生，即《生民》诗云“履帝武敏歆”，据郑义，帝喾后世妃姜原履青帝大人迹而生后稷，殷之先母有娀氏之女简狄吞燕卵而生契，此二者文著，故郑据而言之，其实帝王皆有所感而生也。云“上犹远也，下犹近”者，天子始祖，诸侯及大祖，并於亲庙外祭之，是尊统远。大夫三庙，適士二庙，中下士一庙，是卑者尊统近也。若然，此论大宗子，而言天子诸侯、大夫士之等者，欲见大宗子统领百世而不迁，又上祭别祖子大祖而不易，亦是尊统远。小宗子唯统五服之内，是尊统近，故传言尊统远近而云大宗者，尊之统也。又云大宗者，收族，是大宗统远之事也。引《大传》者，案彼称姓谓正姓，若殷于、周姬之类，缀之以食者，以食礼相连缀，使不相疏，若宗子於族人行族食、族燕者也。云“百世婚姻不通周道然”者，对殷道则不然，谓殷家不系之以正姓，但五世绝服，以后庶姓别於上，而戚单於下，下婚姻通也。引之者，证周之大宗子统领族人，序以昭穆，百世不乱之事也。 \\n 　 \\n 女子子適人者，为其父母、昆弟之为父后者。 \\n [疏]“女子子”至“父后者”。○释曰：女子卑於男子，故次男子后。 \\n 　 \\n 传曰：为父何以期也？妇人不贰斩也。妇人不贰斩者何也？妇人有三从之义，无专用之道，故未嫁从父，既嫁从夫，夫死从子。故父者，子之天也。夫者，妻之天也。妇人不贰斩者，犹曰不贰天也。妇人不能贰尊也。为昆弟之为父后者何以亦期也？妇人虽在外，必有归宗，曰小宗，故服期也。从者，从其教令。归宗者，父虽卒，犹自归宗，其为父后持重者，不自绝於其族类也。曰小宗者，言是乃小宗也，小宗明非一也，小宗有四。丈夫妇人之为小宗，各如其亲之服，辟大宗。 \\n  \\n [疏]“传曰”至“服期也”。○释曰：经兼言父母，传特问父不问母者，家无二尊，故父在为母期，今出嫁仍期，但不杖禫而已。未多悬绝，故不问女子子在室斩衰三年。今出嫁与母同在不杖麻屦悬绝，故问云“为父何以期也”。“妇人不贰斩也”，答辞。云“妇人不贰斩者何”，更问不贰斩之意也。云“妇人有三从之义”已下，答辞。前《斩章》云为人后，不云丈夫不贰斩，至此女子子云妇人不贰斩者，则丈夫容有贰斩，故有为长子皆斩。又《丧服四制》云：“门内之治，恩揜义，门外之治，义断恩。”至於君父别时而丧，仍得为父申斩，则丈夫有二斩。至於女子子在家为父，出嫁为夫，唯一无二，故特言妇人，是异於男子故也。若然，案《杂记》云：“与诸侯为兄弟者服斩。”是妇人为夫并为君得二斩者，然则此妇人不贰斩者，在家为父斩，出嫁为夫斩，为父期，此其常事。彼为君不可以轻服，服君非常之事，不得决此也。言妇人有三从之义者，欲言不贰斩之意，妇人从人所从，即为之斩。若然，夫死从子，不为子斩者，子为母齐衰，母为子不得过齐衰，故亦不斩也。云“妇人不能二尊”者，欲见不贰斩之义。云曰“小宗故服期”者，欲见大宗子百世不迁，妇人所归，虽不归大宗，宗内丈夫，妇人为之齐衰三月。小宗宗内兄弟父之適长者为之，妇人之所归宗者，归此小宗，遂之期，与大宗别。传恐人疑为大宗，故辨之曰小宗故服期也。○注“从者”至“大宗”。○释曰：归宗者父虽卒犹自归宗，知义然者，若父母在，嫁女自当归宁父母，何须归宗子。传言“妇人虽在外必归宗”，明是据父母卒者，故郑据父母卒而言。若然，天子诸侯夫人父母卒，不得归宗，以其人君绝宗，故许穆夫人、卫侯之女，父死不得归，赋《载驰》诗是也。云“小宗者言是乃小宗也”者，郑解传意言“曰小宗”者，传重释归宗，是乃小宗也。云“明非一”者，欲见家家皆有也。云“小宗有四”者，已於上释。云“丈夫妇人为小宗各如其亲之服”者，谓各如五服尊卑，服之无所加减。云“避大宗”者，大宗则齐衰三月，云丈夫妇人五服外，皆齐衰三月。五服内，月筭如邦人，亦皆齐衰，无大功、小功、緦麻，故云避大宗也。 \\n 　"}
{"章节": "卷三十一 丧服第十一", "正文": "卷三十一丧服第十一 \\n  \\n  \\n 　 \\n 　 \\n 继父同居者。 \\n [疏]“继父同居者”。○释曰：继父本非骨肉，故次在女子子之下。案《郊特牲》云：夫死不嫁，终身不改。诗恭姜自誓不许再归，此得有妇人将子嫁而有继父者，彼不嫁者，自是贞女守志，而有嫁者，虽不如不嫁，圣人许之，故《齐衰三年章》有继母，此又有继父之文也。 \\n 　 \\n 传曰：何以期也？《传》曰：“夫死，妻稚，子幼，子无大功之亲，与之適人。而所適者，亦无大功之亲，所適者以其货财为之筑宫庙，岁时使之祀焉，妻不敢与焉。”若是，则继父之道也。同居则服齐衰期，异居则服齐衰三月。必尝同居，然后为异居，未尝同居，则不为异居。妻稚，谓年未满五十。子幼，谓年十五已下。子无大功之亲，谓同财者也。为之筑宫庙於家门之外，神不歆非族。妻不敢与焉，恩虽至亲，族已绝矣。夫不可二，此以恩服尔。未尝同居，则不服之。 \\n  \\n [疏]“传曰”至“异居”。○释曰：“何以期也”者，以本非骨肉，故致问也。“传曰”已下，并是引旧传为问答。自此至齐衰期，谓子家无大功之内亲，继父家亦无大功之内亲，继父以财货为此子筑宫庙，使此子四时祭祀不绝，三者皆具，即为同居，子为之期，以继父恩深故也。言妻不言母者，已適他族，与己绝，故言妻，欲见与他为妻，不合祭己之父故也。云“异居则服齐衰三月。必尝同居，然后为异居”者，此一节论异居，继父言异者，昔同今异，谓上三者若阙一事，则为异居。假令前三者仍是具，后或继父有子，即是继父有大功之内亲，亦为异居矣。如此，父死为之齐衰三月，入下文《齐衰三月章》继父是也。云必尝同居然后为异居者，欲见前时三者具，为同居，后三者一事阙，即为异居之意。云“未尝同居，则不为异居”，谓子初与母往继父家时，或继父有大功内亲，或已有大功内亲，或继父不为已筑宫庙，三者一事阙，虽同在继父家，亦名不同居，继父全不服之矣。○注“妻稚”至“服之”。○释曰：郑知“妻稚谓年未满五十”者，案《内则》妾年五十闭房，不复御，何得更嫁？故未满五十也。云“子幼谓年十五已下”者，案《论语》云“可以讬六尺之孤”，郑亦云“十五已下”，知者，见《周礼·乡大夫职》云：“国中自七尺以及六十，野自六尺以及六十有五，皆征之。”七尺谓年二十，六尺谓年十五。十五则受征役，何得随母，则知子幼十五已下。言“已下”则不通十五，以其十五受征，明据十四至年一岁已上也。云“大功之亲谓同财”者，下记云“小功巳下为兄弟”，则小功已下疏，故得兄弟之称。则大功之亲容同财共活可知。云“为之筑宫庙於家门之外”者，以其中门外有己宗庙，则知此在大门外筑之也。必在大门外筑之者，神不歆非族故也。若在门内，於鬼神为非族，恐不歆之，是以大门外为之。随母嫁得有庙者，非必正庙，但是鬼神所居曰庙，若《祭法》云“庶人祭於寝也”，神不歆非族，《大戴礼》文。云“夫不可二”者，据传云妻，明据继父而言，以其与继父为妻，不可更於前夫为妻而祭，故云夫不可二也。云“此以恩服尔”者，并解为继父期与三月。云“未尝同居则不服之”者，以其同居与异居有服，明未尝同居不服可知。 \\n 　 \\n 为夫之君。传曰：何以期也？从服也。 \\n [疏]“为夫之君传曰”至“从服也”。○释曰：此以从服，故次继父下。但臣之妻皆禀命於君之夫人，不从服小君者，欲明夫人命亦由君来，故臣妻於夫人无服也。不直言夫之君而言为者，以夫之君而言为者，以夫之君从服轻，故特言为夫之君也。传曰“何以期”者，问比例者，怪人疏而同亲者，故发问。云“从服也”，以夫为君斩，故妻从服期也。 \\n 　 \\n 姑、姊妹、女子子適人无主者，姑、姊妹报。 \\n [疏]“姑姊”至“姊妹报”。○释曰：此等亲出適，已降在大功，虽矜之服期，不绝於夫氏，故次义服之下。女子子閒在上，不言报者，女子子出適大功，反为父母，自然犹期，不须言报，故不言也。姑对侄，姊妹对兄弟出適，反为侄与兄弟大功，侄与兄弟为之降至大功，今还相为期，故须言报也。 \\n 　 \\n 传曰：无主者，谓其无祭主者也。何以期也？为其无祭主故也。无主后者，人之所哀怜，不忍降之。 \\n  \\n [疏]“传曰”至“主者也”。○释曰：云“无主者谓其无祭主”者，无主有二：谓丧主、祭主。传不言丧主者，丧有无后，无无主者，若当家无丧主，或取五服之内亲，又无五服亲，则取东西家，若无则里尹主之。今无主者，谓无祭主也，故可哀怜而不降也。○注“无主”至“降之”。○释曰：云“人之所哀怜”者，谓行路之人，见此无夫复无子而不嫁，犹生哀{敏心}，况侄与兄弟及父母，故不忍降之也。若然，除此之外，馀人为之服者，仍依出降之服，而不服加，以其馀人恩疏故也。不言嫁而云適人者，若言適人，即谓士也；若言嫁之，嫁之乃嫁於大夫，於本亲又以尊降，不得言报，故云適人不言嫁。 \\n 　 \\n 为君之父母、妻、长子、祖父母。 \\n [疏]“为君之父母妻长子祖父母”。○释曰：此亦从服轻，於夫之君及姑姊妹女子子无主，故次之。言“为”者，亦如为夫之君也。 \\n 　 \\n 传曰：何以期也？从服也。父母、长子，君服斩。妻，则小君也。父卒，然后为祖后者服斩。此为君矣，而有父若祖之丧者，谓始封之君也。若是继体，则其父若祖有废疾不立。父卒者，父为君之孙，宜嗣位而早卒，今君受国於曾祖。 \\n  \\n [疏]“传曰”至“者服斩”。○释曰：云“父母长子君服斩”者，欲见臣从君服期。若然，君之母当在齐衰，与君父同在斩者，以母亦有三年之服，故并言之。云“妻则小君也”者，欲见臣为小君，期是常，非从服之例。云“父卒然后为祖后者服斩”者，传解经臣为君之祖父母服期，若君在，则为君祖父母从服期。○注“此为”至“尊祖”。○释曰：云“此为君矣，而有父若祖之丧者，谓始封之君也”者，若《周礼·典命》三公八命，其卿六命，大夫四命，出封皆加一等，是五等诸侯为始封之君非继体，容有祖父不为君而死，君为之斩，臣亦从服期也。云“若是继体，则其父若祖有癈疾不立”者，此祖与父合立，为癈疾不立，己当立，是受国於曾祖。若然，此二者自是不立，今君立不关父祖。又云“父卒者，父为君之孙宜嗣位而早卒，今君受国於曾祖”者，此解传之“父卒”耳。郑意以父祖有癈疾，必以今君受国於曾祖，不取受国於祖者。若今君受国於祖，祖薨，则群臣为之斩，何得从服期？故郑以新君受国於曾祖。若然，曾祖为君薨，群臣自当服斩，若君之祖薨，君为之服斩，臣从服期也。若然，父卒者，父为君之孙，宜嗣位而早卒，则君之祖亦是癈疾，或早死不立，是以君之父受国於祖，复早卒，今君乃受国於曾祖也。赵商问：“己为诸侯，父有癈疾，不任国政，不任丧事，而为其祖服，制度之宜，年月之断云何？”答云：“父卒为祖后者三年斩，何疑？”赵商又问：“父卒为祖后者三年，已闻命矣。所问者，父在为祖如何？欲言三年则父在，欲言期，复无主，斩杖之宜，主丧之制，未知所定。”答曰：“天子诸侯之丧，皆斩衰，无期。”彼志与此注相兼乃具也。 \\n 　 \\n 妾为女君。 \\n [疏]“妾为女君”。○释曰：妾事女君，使，与臣事君同，故次之也。以其妻既与夫体敌，妾不得体夫，故名妾。妾，接也，接事適妻，故妾称適妻为女君也。 \\n 　 \\n 传曰：何以期也？妾之事女君，与妇之事舅姑等。女君，君適妻也。女君於妾无服，报之则重，降之则嫌。 \\n  \\n [疏]“传曰”至“姑等”。○释曰：传意谓妾或是妻之侄娣同事一人，忽为之重服，故发问也。答曰“妾之事女君与妇之事舅姑等”者，妇之事舅姑亦期，故云“等”。但并后匹適，倾覆之阶，故抑之，虽或侄娣，使如子之妻，与妇事舅姑同也。○注“女君”至“则嫌”。○释曰：云“女君於妾无服”者，诸经传无女君服妾之文，故云无服。必无服者，郑解其不服之意，是以云“报之则重”。还报以期，无尊卑降杀，大重也。云“降之则嫌”者，若降之大功、小功，则似舅姑为適妇庶妇之嫌，故使女君为妾无服也。 \\n 　 \\n 妇为舅姑。 \\n [疏]“妇为舅姑”。○释曰：文在此者，既欲抑妾事女君，使如事舅姑，故妇事舅姑在下，欲使妾情先於妇，故妇文在后也。 \\n 　 \\n 传曰：何以期也？从服也。 \\n [疏]“传曰”至“从服也”。○释曰：问之者，本是路人，与子判合，则为重服，服夫之父母，故问也。云“从服也”者，答辞既得体，其子为亲，故重服，为其舅姑也。 \\n 　 \\n 夫之昆弟之子。男女皆是。 \\n [疏]“夫之昆弟之子”。○注“男女皆是”。○释曰：《檀弓》云：“兄弟之子犹子也。”盖引而进之，进同己子，故二母为之，亦如已子服期也。云“男女皆是”者，据女在室与出嫁，与二母相为服同期与大功，故子中兼男女，但以义服情轻，同妇事舅姑，故次在下也。 \\n 　 \\n 传曰：何以期也？报之也。 \\n [疏]“传曰何以期也报之也”。○释曰：“报之”者，二母与子本是路人，为配二父，而有母名，为之服期，故二母报子还服期。若然，上世叔之下不言报，至此言之者，二父本是父之一体，又引同己子，不得言报，至此本疏，故言报也。 \\n 　 \\n 公妾、大夫之妾为其子。 \\n [疏]“公妾大夫之妾为其子”。○释曰：二妾为其子，应降而不降，重出此文，故次之。 \\n 　 \\n 传曰：何以期也？妾不得体君，为其子得遂也。此言二妾不得从於女君尊降其子也。女君与君一体，唯为长子三年，其馀以尊降之，与妾子同也。 \\n  \\n [疏]“传曰”至“遂也”。○释曰：传嫌二妾承尊应降，今不降，故发问。答云“妾不得体君为其子得遂也”者，诸侯绝旁期，为众子无服，大夫降一等，为众子大功。其妻体君，皆从夫而降之，至於二妾贱，皆不得体君，君不厌妾，故自为其子得伸，遂而服期也。○注“此言”至“同也”。○释曰：云“唯为长子三年”，更云“其馀”，谓己所生第二已下，以尊降，与妾子同，诸侯夫人无服，大夫妻为之大功也。 \\n 　 \\n 女子子为祖父母。 \\n [疏]“女子子为祖父母”。○释曰：章首已言“为祖父母”，兼男女，彼女据成人之女，此言“女子子”，谓十五许嫁者，亦以重出其文，故次在此也。 \\n 　 \\n 传曰：何以期也？不敢降其祖也。经似在室，传似已嫁。明虽有出道，犹不降。 \\n  \\n [疏]“传曰”至“祖也”。○释曰：祖父母正期也。已嫁之女，可降旁亲，祖父母正期，故不降也，故云“不敢降其祖也”。○注“经似”至“不降”。○释曰：知经似在室者，以其直云“女子子”，无嫁文，故云“似在室”。云“传似已嫁”者，以其言“不敢”，则有敢者，敢谓出嫁，降旁亲，是已嫁之文。此言不敢，是虽嫁而不敢降祖，故云“传似已嫁”也。经传互言之，欲见在室、出嫁同不降，故郑云“明虽有出道犹不降”也。云“出道”者，女子子虽十五许嫁，始行纳采、问名、纳吉、纳徵四礼，即著笄为成人，得降旁亲。要至二十乃行，谓请期、亲迎之礼，以其笄而未出，故云明虽有出道，犹不降。不直言出而言道者，实未出，故云出道，犹如郑注《论语》云：“虽不得禄，亦得禄之道。”是亦未得禄而云之道，亦此类也。 \\n 　 \\n 大夫之子为世父母、叔父母、子、昆弟、昆弟之子、姑姊妹女子子无主者为大夫命妇者，唯子不报。传曰：大夫者，其男子之为大夫者也。命妇者，其妇人之为大夫妻者也。无主者，命妇之无祭主者也。何以言唯子不报也？女子子適人者为其父母期，故言不报也。言其馀皆报也。何以期也？父之所不降，子亦不敢降也。大夫曷为不降命妇也？夫尊於朝，妻贵於室矣。命者，加爵服之名。自士至上公，凡九等。君命其夫，则后夫人亦命其妻矣。此所为者，凡六命夫、六命妇。无主者，命妇之无祭主，谓姑姊妹女子子也。其有祭主者，如众人。唯子不报，男女同不报尔。传以为主谓女子子，似失之矣。大夫曷为不降命妇，据大夫於姑姊妹女子子，既以出降在大功，其適士者又以尊降在小功也。夫尊於朝，与己同，妻贵於室，从夫爵也。 \\n  \\n [疏]“大夫之子”至“於室矣”。○释曰：此言大夫之子为此六大夫、六命妇服期不降之事。其中虽有子女重出其文，其馀并是应降而不降，故次在女子为祖下。但大夫尊，降旁亲一等，此男女皆合降至大功，为作大夫与己尊同，故不降，还服期。若姑姊妹女子子，若出嫁，大功，適士又降至小功。今嫁大夫虽降至大功，为无祭主，哀怜之不忍降，还服期也。传云“无主者命妇之无祭主者也”者，郑兼言命妇，欲见既为命妇不降，又无祭主，更不降服期之意也。传云“何以言唯子不报也”，郑云子中兼男女，传唯据女子子，郑不从也。云“何以期也，父之所不降，子亦不敢降也”者，欲见此经云大夫之子得行大夫礼，降与不降，一与父同，故传据父为大夫为本，以子亦之也。云“大夫曷为不降命妇也”已下，欲见大夫是尊同，大夫妻是妇人，非尊同，亦不降者，传解妻亦与夫同尊卑之意，是以云“夫尊於朝”、“妻贵於室”，以其大夫以上贵，士以下贱，此中无士与士妻，故以贵言之也。○注“命者”至“夫爵也”。○释曰：云“命者加爵服之名”者，见《公羊传》云：“锡者何？赐也。命者何？加我服也。”又案《觐礼》“诸公奉箧服，加命书於其上”，以命侯氏，是命者加爵服之名也。云“自士至上公凡九等”者，不据爵，皆据命而言，故《大宗伯》云：“以九仪之命，正邦国之位。壹命受爵，再命受服，三命受位，四命受器，五命赐则，六命赐官，七命赐国，八命作牧，九命作伯。”伯则分陕上公者，是九等者也。以其《典命》上公九命，侯伯七命，子男五命；大国孤四命，公侯伯卿三命，大夫再命，士一命；子男卿二命，大夫一命，士不命。天子三公八命，其卿六命，大夫四命，上士三命，中士二命，下士一命。此经虽无士，郑总解天子诸侯命臣、后夫人命妻之事，故兼言士也。云“君命其夫”者，君中总天子诸侯。云“后夫人亦命其妻矣”者，案《礼记》云：“夫人不命於天子，自鲁昭公始也。”由昭公娶同姓不告天子，天子亦不命，明臣妻皆得后夫人命也。郑言此者，经云命夫命妇，不辨天子诸侯之臣，则天子诸侯下但是大夫，大夫妻皆是命夫、命妇也。云“此所为者凡六大夫六命妇”者，六大夫，谓世父一也，叔父二也，子三也，昆四也，弟五也，昆弟之子六也；六命妇者，世母一也，叔母二也，姑三也，姊四也，妹五也，女子子六也。云“无主者，命妇之无祭主，谓姑姊妹女子子也”，郑言此者，经六命妇中有世母、叔母，故郑辨之，以其世母、叔母无主有主皆为之期，故知唯据此四人而言也。云“其有祭主者如众人”者，自为大功矣。云“唯子不报，男女同不报尔”者，以其男女俱为父母三年，父母唯为长子斩，其馀降，何得言报，故知子中兼男女，是知传唯据女子子失之矣。云“大夫曷为不降命妇者，据大夫於姑姊妹女子子，既以出降，其適士者，又以尊降在小功也”者，此亦六命妇中有二母，故郑辨之也。云“夫尊於朝”已下，郑亦解姑姊妹女子子之夫，贵与已同之义。若然，案《曲礼》云：“四十强，而仕，五十艾，服官政，为大夫。”何得大夫子又为大夫？又何得为弟之子为大夫者？五十命为大夫，自是常法，大夫之子有德行茂盛者，岂待五十乃命之乎？是以《殇小功》有大夫为其昆弟之长殇，大夫既为兄弟殇，明是幼为大夫。举此一隅，不得以常法相难也。 \\n 　 \\n 大夫为祖父母、適孙为士者， \\n [疏]“大夫”至“为士者”。○释曰：祖与孙为士卑，故次在此也。 \\n 　 \\n 传曰：何以期也？大夫不敢降其祖与適也。不敢降其祖与適，则可降其旁亲也。 \\n  \\n [疏]注“不敢”至“亲也”。○释曰：大夫以尊降其旁亲，虽有差约，不显著，故於此更明之。经云不降祖与適，明於馀亲降可知，大夫降旁亲明矣。 \\n 　 \\n 公妾以及士妾为其父母。 \\n [疏]“公妾”至“父母”。○释曰：以出嫁为其父母，亦重出其文，故次在此。云“公”，谓五等诸侯皆有八妾，士谓一妻一妾，中间犹有孤，犹有卿大夫妻，不言之者，举其极尊卑，其中有妾，为父母可知。 \\n 　 \\n 传曰：何以期也？妾不得体君，得为其父母遂也。然则女君有以尊降其父母者与？《春秋》之义，“虽为天王后，犹曰吾季姜”。是言子尊不加於父母，此传似误矣。礼，妾从女君而服其党服，是嫌不自服期父母，故以明之。 \\n  \\n [疏]“传曰”至“遂也”。○释曰：传曰“何以期也”，问者，以公子为君厌，为己母不在五服，又为己母党无服。公妾既不得体君，君不厌，故妾为父母得伸，遂而服期也。○注“然则”至“明之”。○释曰：郑欲破传义，故据传云“妾不得体君得为其父母遂也”，然则女君体君者，有以尊降其父母者与，言“与”，犹不正执之辞也。云“《春秋》之义”者，案桓九年《左传》云“纪季姜归于京师”，杜云：“季姜，桓王后也。季，字姜。纪，姓也。书字者，伸父母之尊。”是王后犹不待降父母，是子尊不加父母。传何云妾不得体君乎？岂可女君降其父母，是以云“传似误矣”。言“似”，亦是不正执，故云似，其实误也。云“礼妾从女君而服其党服”者，《杂记》文也。云“是嫌不自服其父母，故以明之”者，郑既以郑为误，故自解之。郑必不从传者，一则以女君不可降父母，二则经文兼有卿大夫士，何得专据公子以决父母乎？是以传为误也。 \\n 　 \\n 疏衰裳齐、牡麻绖，无受者。无受者，服是服而除，不以轻服受之。不著月数者，天子诸侯葬异月也。《小记》曰：“齐衰三月，与大功同者绳履。” \\n  \\n [疏]“疏衰”至“受者”。○释曰：此《齐衰三月章》以其义服，日月又少，故在《不杖章》下。上皆言冠带，此及下传大功皆不言冠带者，以其轻，故略之。至正大功言冠，见其正犹不言带，緦麻又直言緦麻，馀又略之。若然，《礼记》云齐衰居垩室者，据期，故谯周亦云：“齐衰三月，不居垩室。”○注“无受”至“绳履”。○释曰：云“无受者，服是服而除，不以轻服受之”者，凡变除，皆因葬练祥乃行。但此服至葬即除，无变服之理，故云服是服而除。若大功已上，至葬后以轻服受之。若斩衰三升，冠六升，葬后受衰六升，是更以轻服受之也。云“不著月数者，天子诸侯葬异月也”者，大夫士三月葬，此章皆三月葬后除之，故以三月为主。三月者，法一时天气变，可以除之。但此经中有寄公为所寓，又有旧君，旧君中兼天子诸侯，又有“庶人为国君”，郑云：“天子畿内之民服，天子亦如之也。”但天子七月葬，诸侯五月葬，为之齐衰者，皆三月，藏其服至葬更服之，葬后乃除，是以不得言少以包多，亦不得言多以包少，是以不著月数者，天子诸侯葬异月故也。云“《小记》”者，彼记人见此丧服齐衰三月，与大功皆不言屦，故解此二章同绳屦。是以郑还引之，证此章著绳屦也。 \\n 　 \\n 寄公为所寓。寓，亦寄也。为所寄之国君服。 \\n [疏]“寄公为所寓”。○注“寓亦”至“君服”。○释曰：此章论义服，故以疏者为首，故寄公在前。言寓亦寄者，《诗·式微》云：“黎侯寓於卫。”寓即寄，其义同，故云“寓亦寄也”。作文之势，不可重言，寄公为所寄，故云寓也。 \\n 　 \\n 传曰：寄公者何也？失地之君也。何以为所寓服齐衰三月也？言与民同也。诸侯五月而葬，而服齐衰三月者，三月而藏其服，至葬又反服之，既葬而除之。 \\n  \\n [疏]“传曰”至“同也”。○释曰：传依上例，执所不知称者何，问比例者等，是诸侯各有国土，而寄在他国，故发问也。“失地之君也”，答辞也。失地君者，谓若《礼记·射义》贡士不得其人数有让，数有让，黜爵削地，削地尽，君则寄在他国。《诗·式微》“黎侯寓於卫”，彼为狄人所迫逐，寄在卫，黎之臣子劝以归，是失地之君，为卫侯服齐衰三月，藏其服，至葬更服，葬讫，乃除也。云“言与民同也”者，以客在主国，得主君之恩，故报主君与民同。则民亦服之三月，藏其服，至葬又反服之，既葬讫，乃除也。○注“诸侯”至“除之”。○释曰：上以释变除要待葬后，诸侯五月葬，而言三月，故知三月藏服，至葬更服，葬后乃除可知。不於章首言之，欲就三月之下解之故也。 \\n 　 \\n 丈夫、妇人为宗住⒂宗子之母、妻。妇人，女子子在室及嫁归宗者也。宗子，继别之后，百世不迁，所谓大宗也。 \\n  \\n [疏]“丈夫”至“母妻”。○释曰：此与大宗同宗，亲如寄公为所寓，故次在此。言丈夫、妇人者，谓同宗男子、女子皆为大宗子，并宗子母、妻齐衰三月也。○注“妇人”至“大宗也”。○释曰：此经为宗子，谓与大宗别，高祖之人皆服三月也。案《斩章》女子子在室，及女反在父室者。又《不杖章》中归宗妇人，为当家小宗亲者期，为大宗疏者三月也。云“宗子继别之后”者，案《丧服小记》及《大传》云“继别为大宗”，又云“有五世则迁之宗”，小宗有四是也。有百世不迁之宗，继别为大宗是也。云“所谓大宗也”者，即上文大宗者尊之统是也。 \\n 　 \\n 传曰：何以服齐衰三月也？尊祖也。尊祖故敬宗。敬宗者，尊祖之义也。宗子之母在，则不为宗子之妻服也。 \\n [疏]“传曰”至“妻服也”。○释曰：传以丈夫妇人与宗子服绝，而越大功、小功与曾祖同，怪其大重，故问比例，何以服齐衰三月？云“尊祖也”，至之义也，答辞也。祖谓别子为祖，百世不迁之祖。当祭之日，同宗皆来陪位及助祭，故云尊祖也。云“尊祖故敬宗”者，是百世不迁之宗，大宗者尊之统，故同宗敬之。云“敬宗者尊祖之义也”者，以宗子奉事别子之祖，是尊祖之义也。宗子之母在则不为宗子之妻服也者，谓宗子父已卒，宗子主其祭。《王制》云：“八十齐丧之事不与。”则母七十亦不与。今宗子母在，未年七十，母自与祭，母死，宗人为之服。宗子母七十已上，则宗子妻得与祭，宗人乃为宗子妻服，故云然也。必为宗子母、妻服者，以宗子燕食族人於堂，其母、妻亦燕食族人之妇於房，皆序以昭穆，故族人为之服也。 \\n 　 \\n 为旧君、君之母、妻。 \\n [疏]“为旧君君之母妻”。○释曰：旧君，旧蒙恩深，以对於父，今虽退归田野，不忘旧德，故次在宗子之下也。但为旧君有二：一则致仕，二则待放未去。此则致仕者也。不云“旧臣”，而云“旧君”者，若云旧臣，言谓旧君为之，非《丧服》体例，故云旧君。若《斩章》云父君者则臣子为之。此不复言臣法，如君也。 \\n 　 \\n 传曰：为旧君者，孰谓也？仕焉而已者也。何以服齐衰三月也？言与民同也。君之母、妻，则小君也。仕焉而已者，谓老若有废疾而致仕者也。为小君服者，恩深於民。 \\n  \\n [疏]“传曰”至“小君也”。○释曰：云“为旧君者孰谓也”者，此经上下臣为旧君有二，故发问云孰谓也。云“仕焉而已者也”者，答辞也。传意以下为旧君，是待放之臣，以此为致仕之臣也。云“何以服齐衰三月”者，怪其旧服斩衰，今服三月也。云“言与民同也”者，以本义合，且今义已断，故抑之使与民同也。云“君之母妻则小君也”者，虽前后不得同时，皆是小君，故齐衰三月，恩深於人故也。○注“仕焉”至“於民”。○释曰：云“仕焉而已”者，谓老若有废疾而致仕者也者，此解仕焉而已。有仕已老者，《曲礼》云“大夫七十而致仕”，云有废疾者，谓未七十而有废疾，亦致仕，是致仕之中有二也。云“为小君服者，恩深於民也”者，下文庶人为国君，无小君，是恩浅；此为小君，是恩深於民也。 \\n 　 \\n 庶人为国君。不言民而言庶人，庶人或有在官者。天子畿内之民，服天子亦如之。 \\n  \\n [疏]“庶人为国君”。○注“不言”至“如之”。○释曰：案《论语》云：“民可使由之，不可使知之。”注云：“民者，冥也。其见人道远。”案《王制》云：“庶人在官者，其禄以是为差也。”庶人谓府史胥徒。经不言民而言庶人，庶人或有在官者，据在官者而言之。《檀弓》云：“君之丧，诸达官之长杖。”谓士大夫为君杖，则庶人不为君杖，斩则下同於民三月也。云“天子畿内之民亦如之”者，以其畿外上公五百里，侯四百里已下，其民皆服君三月，则畿内千里，是专属天子，故知为天子亦如诸侯之境内也。 \\n 　 \\n 大夫在外，其妻、长子为旧国君。在外，待放已去者。 \\n [疏]“大夫”至“国君”。○注“在外待放已去者”。○释曰：此大夫在外，不言为本君服与不服者，案《杂记》云：“违诸侯之大夫不反服，违大夫之诸侯不反服。”以其尊卑不敌。若然，其君尊卑敌，乃反服旧君服。则此大夫已去他国，不言服者，是其君尊卑不敌，不反服者也，是以直言其妻长子为旧国君，注云“在外待放已去者”。知是待放已去者，对上下文而知。以其上传以为仕焉，而已下传云而犹未绝，此传云“长子言未去”，明身是已去他国，与本国绝者，故郑云待放已去者也。 \\n 　 \\n 传曰：何以服齐衰三月也？妻，言与民同也。长子，言未去也。妻虽从夫而出，古者大夫不外娶，妇人归宗，往来犹民也。《春秋传》曰：“大夫越竟逆女，非礼。”君臣有合离之义，长子去，可以无服。 \\n  \\n [疏]“传曰”至“未去也”。○释曰：并服而问者，怪其重，何者，妻本从夫服君，今夫已绝，妻不合服而服之；长子本为君斩者，亦大夫之子得行大夫礼，从父而服之，今父已绝於君，亦当不服矣，而皆服衰三月，故发问也。○注“妻虽”至“无服”。○释曰：云“妻虽从夫而出，古者大夫不外娶”者，郑欲解传云“妻言与民同”之意。以古者不外娶，是当国娶妇，妇是当国之女，今身与妻俱出他国，大夫虽绝而妻归宗，往来犹是本国之民。其归者，则《期章》云“为昆弟之为父后者”，曰小宗者是也。云“《春秋》”者，案《春秋公羊传》庄二十七年“莒庆来逆叔姬”，《传》曰：“大夫越竟逆女，非礼。”彼云妇，此云女，郑以义言之，以其未至夫家，故云女。引之者，证古者大夫不外娶之事。云“君臣有合离之义”者，谓谏争从臣，是有义则合三谏，不从是无义，则离子既随父，故去可以无服矣。 \\n 　 \\n 继父不同居者。尝同居，今不同。 \\n [疏]“继父不同居者”。○注“尝同居今不同”。○释曰：此则《期章》云“必尝同居，然后为异居”者也。但章皆有传，唯庶人为国君，及此继父不传者，以其庶人已於寄公与上下旧君释讫，继父已於《期章》释了，是以皆不言也。 \\n 　 \\n 曾祖父母。 \\n 传曰：何以齐衰三月也？小功者，兄弟之服也，不敢以兄弟之服服至尊也。正言小功者，服之数尽於五，则高祖宜緦麻，曾祖宜小功也。据祖期，则曾祖宜大功，高祖宜小功也。高祖、曾祖，皆有小功之差，则曾孙、玄孙，为之服同也。重其衰麻，尊尊也。减其日月，恩杀也。 \\n  \\n [疏]“曾祖父母”。○释曰：曾、高本合小功，加至齐衰，故次继父之下。此经直云曾祖，不言高祖，案下《緦麻章》郑注云：“族祖父者，亦高祖之孙。”则高祖有服明矣。是以此注亦兼曾、高而说也。若然，此曾祖之内合有高祖可知。不言者，见其同服故也。○“传曰”至“尊也”。○释曰：云“何以齐衰三月也”者，问者，怪其三月大轻，齐衰又重，故发问也。云“小功者兄弟之服也”，案下记传云凡“小功已下为兄弟”，是以云小功者兄弟之服也。云“不敢以兄弟之服服至尊也”者，传释服齐衰之意也。○注“正言”至“恩杀也”。○释曰：云“正言小功者，服之数尽於五”者，自斩至緦是也。云“则高祖宜緦麻，曾祖宜小功也”，据为父期而言，故三年。问云“何以至期也”，曰“至亲以期断”。“是何也”，曰“天地则已易矣，四时则已变矣，其在天地之中莫不更始焉，以是象之也”。彼又云“然则何以三年也”，曰“加隆焉尔也，焉使倍之，故再期也”。是本为父母加隆至三年，故以父为本而上杀下杀也。是故言为高祖緦麻者，谓为父期，为祖宜大功，曾祖宜小功，高祖宜緦麻。又云“据祖期”，是为父加隆三年，为祖宜期，曾祖宜大功，高祖宜小功，故郑云高祖、曾祖皆有小功之差。此郑总释传云“小功者兄弟之服”，其中含有曾、高二祖而言之也。又云“则曾孙玄孙为之服同也”者，曾祖中既兼有高祖，是以云曾孙、玄孙各为之齐衰三月也。云“重其衰麻尊尊也”者，既不以兄弟之服服至尊，故云重其衰麻，谓以义服，六升衰，九升冠，此尊尊者也。云“减其日月，恩杀也”者，谓减五月为三月者，因曾、高於己非一体，恩杀故也。 \\n 　 \\n 大夫为宗子。 \\n [疏]“大夫为宗子”。○释曰：大夫尊，降旁亲皆一等，尊祖故敬宗，是以大夫虽尊不降，宗子为之三月。宗子既不降，母、妻不降可知。 \\n 　 \\n 传曰：何以服齐衰三月也？大夫不敢降其宗也。 \\n [疏]“传曰”至“其宗也”。○释曰：以大夫於馀亲皆降，独不降宗子，故并服而问。答云“不敢降其宗也”者，於馀亲则降也。 \\n 　 \\n 旧君。大夫待放未去者。 \\n [疏]“旧君”。○注“大夫待放未去者”。○释曰：此旧君以重出，故次在此也。郑知此旧君是待放未去之大夫者，郑据传而言也。案上下四经皆为旧君，不言国。庶人为国君言国，其妻、长子为旧国君言国，此旧君又不言国者，据继在土地，而为之服，正如为旧君止，是不敢进同臣例，故服之三月，非为土地，故不言国。庶人本继土地，故言国也。其妻、长子本为继土地，故言国。此待放未去，本为君埽其宗庙为服不继土地，故不言国也。 \\n 　 \\n 传曰：大夫为旧君，何以服齐衰三月也？大夫去，君埽其宗庙，故服齐衰三月也，言与民同也，何大夫之谓乎？言其以道去君而犹未绝也。以道去君，为三谏不从，待放於郊。未绝者，言爵禄尚有列於朝，出入有诏於国，妻子自若民也。 \\n  \\n [疏]“传曰”至“绝也”。○释曰：此为旧君服，对前已去，不服旧君。此虽未去，已在境而为服，故怪其重，所以并服而问也。又馀皆不并人问，直云何以齐衰，唯此与寄公并人而问者，所怪深重者，并人而言。至如寄公，本是体敌，一朝重服，故并言寄公。此待放之臣，已在国境，可以不服而服之，故并言大夫也。○注“以道”至“若民也”。○释曰：云“以道去君，谓三谏不从待放”者，此以道去君，据三谏不从，在境待放，得环则还，得玦则去。如此者，谓之以道去君。有罪放逐，若晋放胥甲父於卫之等，为非道去君。云“未绝者言爵禄有列於朝，出入有诏於国”者，《下曲礼》文。爵禄有列，谓待放大夫旧位乃在。出入有诏於国者，谓兄弟宗族犹存，吉凶之事，书信往来相告不绝。引之者，证大夫去君，埽其宗庙，诏使宗族祭祀，为此大夫虽去，犹为旧君服。若然，君不使埽宗庙，爵禄已绝，则是得玦而去，则亦不服矣。云“妻子自若民也”者，此郑还约上大夫在外，其妻、长子为旧国君也。上下旧君皆不言士者，上仕焉者，有士可知。是以传亦不言大夫，次云大夫在外，言大夫者，以其士妻亦归宗，与大夫同。其大夫长子，父在朝，长子得行大夫礼，未去，为君服斩。若士之长子与众子同，父去，子虽未去，即无服矣，与大夫长子异，故特言大夫也。此不言士者，此主为待放未绝，大夫有此法。士虽有三谏不从，出国之时，案《曲礼》逾竟，素服，乘髦马，不蚤鬋，不御妇人，三月而后，即向他国。无待放之法，是出国即不服旧君矣。是以此旧君唯有大夫也。若然，不言公卿及孤者，《诗》云“三事大夫”，则三公亦号大夫，则大夫中总兼之矣。 \\n 　 \\n 曾祖父母为士者，如众人。传曰：何以齐衰三月也？大夫不敢降其祖也。 \\n [疏]“曾祖父母为士者如众人”。○“传曰”至“其祖也”。○释曰：问者，以大夫尊，皆降旁亲，今怪其服，故发问。经不言大夫，传为大夫解之者，以其言曾祖为士者，故知对大夫下为之服，明知曾孙是大夫。 \\n 　 \\n 女子子嫁者、未嫁者为曾祖父母。 \\n [疏]“女子子”至“未嫁”。○释曰：此亦重出，故次在男子曾孙下也。但未嫁者同於前故曾祖父母，今并言者，女子子有嫁逆降之理，故因已嫁，并言未嫁。 \\n 　 \\n 传曰：嫁者，其嫁於大夫者也。未嫁者，其成人而未嫁者也。何以服齐衰三月？不敢降其祖也。言嫁於大夫者，明虽尊犹不降也。成人谓年二十已笄醴者也。此著不降，明有所降。 \\n  \\n [疏]注“言嫁”至“所降”。○释曰：云“言嫁於大夫者，明虽尊犹不降也”者，以举尊以见卑，欲明適士者以下不降可知也。云“成人谓年二十已笄醴者也”者，以其云“成人”，明据二十已笄以醴礼之。若十五许嫁，亦笄为成人，亦得降，与出嫁同。但郑据二十不许嫁者而言之，案上章为祖父母，本无降理，不须言不敢。又女子子为祖父母，传亦不敢言降其祖父母，传不言不敢降其祖者，至此乃言者，谓曾祖轻，尚不降，况祖父母重者，不降可知。是举轻以见重也。云“此著不降，明有所降”者，案《大功章》女子子嫁者、未嫁者为世叔父母，如此类是有所降也，馀者皆不次。 \\n 　 \\n 大功布衰裳、牡麻绖，无受者。大功布者，其锻治之功粗沽之。 \\n [疏]“大功”至“受者”。○释曰：章次此者，以其本服齐衰斩，为殇死，降在大功，故在正大功之上，义齐衰之下也。不云月数者，下文有缨绖、无缨绖，须言七月、九月，彼已见月，故於此略之。且此经与前不同，前《期章》具文，於前《杖章》下《不杖章》直言其异者，此殇《大功章》首为文略，於正具文者，欲见殇不成人故，故前略后具，亦见相参取义。云“无受”者，以传云殇文不缛，不以轻服受之。○注“大功”至“沽之”。○释曰：云“大功布者，其锻治之功粗沽之”者，斩粗皆不言布与功，以其哀痛极，未可言布体与人功，至此轻，可以见之。言大功者，《斩衰章》传云冠六升不加灰，则此七升言锻治，可以加灰矣，但粗沽而已。若然，言大功者，用功粗大，故沽疏，其言小者，对大功是用功细小。 \\n 　 \\n 子、女子子之长殇、中殇。殇者，男女未冠笄而死，可殇者。女子子许嫁，不为殇也。 \\n  \\n [疏]“子女子子之长殇中殇”。○注“殇者”至“殇也”。○释曰：“子、女子子”在章首者，以其父母於子，哀痛情深，故在前。云“殇者，男女未冠笄”者，案《礼记·丧服小记》云：“男子冠而不为殇，女子笄而不为殇。”故知男女未冠笄而死可哀殇者。女子子许嫁不为殇者，女子笄与男子冠同，明许嫁笄，虽未出，亦为成人，不为殇可知。兄弟之子亦同此，而不别言者，以其兄弟之子犹子，明同於子，故不言。且中殇或从上，或从下，是则殇有三等，制服唯有二等者，欲使大功下殇有服故也。若服，亦三等，则大功下殇无服，故圣人之意然也。 \\n 　 \\n 传曰：何以大功也？未成人也。何以无受也？丧成人者其文缛，丧未成人者其文不缛，故殇之绖不樛垂，盖未成人也。年十九至十六为长殇，十五至十二为中殇，十一至八岁为下殇，不满八岁以下皆为无服之殇。无服之殇以日易月，以日易月之殇，殇而无服。故子生三月则父名之，死则哭之，未名则不哭也。缛犹数也。其文数者，谓变除之节也。不樛垂者，不绞其带之垂者。《杂记》曰：“大功以上散带。”以日易月，谓生一月者哭之一日也。殇而无服者，哭之而已。为昆弟之子、女子子亦如之。凡言子者，可以兼男女。又云女子子者，殊之以子，关適庶也。 \\n  \\n [疏]“传曰”至“不哭也”。○释曰：云“何以大功也”，问者，以成人皆期，今乃大功，故发问也。云“未成人也”者，答辞。以其未成人，故降至大功。云“何以无受也”，问者，以其成人至葬后皆以轻服受之，今丧未成人，即无受，故发问也。云“丧成人者其文缛”已下，答辞。遂因广解四等之殇，年数之别，并哭与不哭，具列其文。但此殇次成人，是以从长以及下，与无服之殇又三等殇，皆以四年为差，取法四时穀物变易故也。又以八岁巳上为有服，七岁已下为无服者，案《家语·本命》云：“男子八月生齿，八岁龀齿，女子七月生齿，七岁龀齿。”今传据男子而言，故八岁已上为有服之殇也。传必以三月造名，始哭之者，以其三月一时天气变，有所识眄，人所加怜，故据名为限也。云“未名则不哭也”者，不止依以日易月而哭，初死亦当有哭而已。○注“缛犹”至“庶也”。○释曰：云“其文数者谓变除之节也”者，成人之丧，既葬，以轻服受之，又变麻服葛，緦麻者除之，至小祥，又以轻服受之，男子除於首，妇人除於带，是有变除之数也。今於殇人丧，象物不成，则无此变除之节数，月满则除之。又云“不樛垂者，不绞带之垂”者，凡丧至小敛皆服，未成服之麻，麻绖、麻带，大功以上散带之垂者，至成服乃绞之，小功以下，初而绞之。今殇大功，亦於小敛服麻，散垂，至成服后，亦散不绞，以示未成人，故与成人异，亦无受之类，故传云盖不成也。引《杂记》者，证此殇大功有散带，要至成服则与成人异也。云“以日易月”，谓生一月者哭之一日也，若至七岁，岁有十二月，则八十四日哭之。此既於子、女子子下发传，则唯据父母於子，不关馀亲。云“殇而无服，哭之而已”者，此郑总解无服之殇，以日易月哭之事也。云“昆弟之子、女子子亦如之”者，以其成人同是期，与众子同。今经传不言者，以其亦犹子故也。云“凡言子者，可以兼男女”者，谓若《期章》云“子”，又云“昆弟之子”，是子中兼男女也。又云“女子子者，殊之以子，关適庶”，关，通也，为子中通有长之適。若然，成人为之斩衰三年，今殇死，与众子同者，以其殇不成人，与穀物未熟，故同入殇大功也，故别言子见斯义也。王肃、马融以为日易月者，以哭之日易服之月，殇之期亲，则以旬有三日哭，緦麻之亲者，则以三日为制。若然，哭緦麻三月，丧与七岁同。又此传承父母子之下，而哭緦麻孩子，疏失之甚也。 \\n 　 \\n 叔父之长殇、中殇，姑姊妹之长殇、中殇，昆弟之长殇、中殇，夫之昆弟之子、女子子之长殇、中殇，適孙之长殇、中殇，大夫之庶子为適昆弟之长殇、中殇，公为適子之长殇、中殇，大夫为適子之长殇、中殇。公，君也。诸侯大夫不降適殇者，重適也。天子亦如之。 \\n  \\n [疏]“叔父”至“中殇”。○释曰：自此尽“大夫庶子为適昆弟之长殇中殇”，皆是成人齐衰期。长殇、中殇，殇降一等在功，故於此总见之。又皆尊卑为前后次第，作文也。云公为適子，大夫为適子，皆是正统，成人斩衰。今为殇死，不得著代，故入大功。特言適子者，天子诸侯於庶子，则绝而无服，大夫於庶子降一等，故於此不言，唯言適子也。若然，二適在下者，亦为重出其文故也。○注“公君”至“如之”。○释曰：云“公，君也”者，直言公恐是公士之公，及三公与孤皆号公，故训为君，见是五等之君，故言诸侯。言“天子亦如之”者，以其天子与诸侯同绝宗故也。 \\n 　 \\n 其长殇皆九月，缨绖。其中殇七月，不缨绖。绖有缨者，为其重也。自大功以上绖有缨，以一条绳为之，小功巳下绖无缨也。 \\n  \\n [疏]“其长殇”至“缨绖”。○注“绖有”至“无缨也”。○释曰：绖之有缨，所以固绖，犹如冠之有缨，以固冠，亦结於颐下也。五服之正，无七月之服，唯此大功中殇有之，故《礼记》云：“九月、七月之丧，三时是也。”云“绖有缨者为其重也”者，以经云九月缨绖，七月不缨绖，故知绖有缨，为其情重故也。“自大功已上绖有缨”，此郑广解五服有缨、无缨之事，但诸文唯有冠缨，不见绖有缨之文。郑检此经长殇有缨法，则知成人大功已上绖有缨明矣。郑知“一条绳为之”者，见斩衰冠绳，缨通屈一条绳，屈之武垂下为，故知此绖之缨，亦通屈一条属之，绖垂下为缨可知。“小功已下绖无缨也”者，亦以此经中殇七月绖无缨，明小功五月已下，绖无缨可知。 \\n 　 \\n 大功布衰裳、牡麻绖缨、布带三月，受以小功衰，即葛九月者。受犹承也。 \\n  \\n 传曰：大功布，九升。小功布，十一升。此受之下也，以发传者，明受尽於此也。又受麻绖以葛绖。《閒传》曰：“大功之葛，与小功之麻同。”凡天子诸侯卿大夫既虞，士卒哭而受服。正言三月者，天子诸侯无大功，主於大夫士也。此虽有君为姑姊妹女子子嫁於国君者，非内丧也。古文依此礼也。 \\n  \\n [疏]“大功”至“月者”。○注“受犹承也”。○释曰：此成人《大功章》，轻於前《殇章》，既略，於此具言。○“传曰”至“十一升”。○注“此受之”至“礼也”。○释曰：云“大功布九升，小功布十一升”者，此章有降、有正、有义。降则衰七升，冠十升；正则衰八升，冠亦十升；义则衰九升，冠十一升。十升者，降小功。十一升者，正小功。传以受服不言降大功与正大功，直云义大功之受者，郑云此受之下，正据受之下发传者，明受尽於此。义服大功，以其小功至葬，唯有变麻服葛，因故衰无受服之法，故传据义大功而言也。云“又受麻绖以葛绖”者，言受，衰麻俱受，而传唯发衰，不言受麻以葛，故郑解之云又受麻以葛绖。引《閒传》者，证经大功既葬，其麻绖受以小功葛者，以其大功既葬，变麻为葛，五分去一，大小与小功初死同。即《閒传》云大功之葛小功之麻同，一也，故引之为证耳。云“凡天子诸侯卿大夫既虞，士卒哭而受服”者，以於《斩章》释讫，言此者，欲见天子七月而葬，诸侯五月而葬，虞而受服。若然，经正三月者，以其天子诸侯绝旁期，无此大功丧，以此而言，经言三月者，主於大夫士三月葬者。若然，大夫除死月数，亦得为三月也。云“此虽有君为姑姊妹女子子嫁於国君者，非内丧也”者，彼国自以五月葬后服，此诸侯为之，自以三月受服，同於大夫士，故云“主於大夫士也”。 \\n 　 \\n 姑、姊妹、女子子適人者。 \\n [疏]“姑姊”至“人者”。○释曰：此等并是本期，出，降大功，故次在此。 \\n 　 \\n 传曰：何以大功也，出也。出必降之者，盖有受我而厚之者。 \\n [疏]“传曰”至“出也”。○释曰：问之者，以本期，今大功，故发问也。○注“出必”至“之者”。○释曰：案《檀弓》云：“姑姊妹之薄也，盖有受我而厚之者也。”郑取以为说。若然，女子子出降，亦同受我而厚之，皆是於彼厚，夫自为之禫杖期，故於此薄，为之大功。 \\n 　 \\n 从父昆弟。世父、叔父之子也，其姊妹在室亦如之。 \\n [疏]“从父昆弟”。○注“世父”至“如之”。○释曰：昆弟亲为之期，此从父昆弟，降一等，故次姑姊妹之下。云“其姊妹在室亦如之”者，义当然也。谓之从父昆弟，世叔父与祖为一体，又与己父为一体，缘亲以致服，故云“从”也。降於亲兄弟一等是其常，故不传问。 \\n 　 \\n 为人后者为其昆弟。 \\n [疏]“为人”至“昆弟”。○释曰：在此者，以其小宗之后大宗，欲使厚於大宗之亲，故抑之，在从父昆弟之下。 \\n 　 \\n 传曰：何以大功也？为人后者，降其昆弟也。 \\n [疏]“传曰”至“昆弟也”。○释曰：案下记云“为人后者於兄弟降一等”者，故大功也。若然，於本宗馀亲，皆降一等也。 \\n 　 \\n 庶孙。男女皆是下殇。《小功章》曰为侄庶孙，丈夫妇人同。 \\n [疏]“庶孙”。○注“男女”至“妇人同”。○释曰：卑於昆弟，故次之。庶孙从父而服祖期，故祖从子而服孙大功，降一等，亦是其常，故传亦不问也。云“男女皆是”者，女孙在室，与男孙同，其义然也。引殇小功者，欲见彼殇既男女同，证此成人同，不异也。 \\n 　"}
{"章节": "卷三十二 丧服第十一", "正文": "卷三十二丧服第十一 \\n  \\n  \\n 　 \\n 　 \\n 適妇。適妇，適子之妻。 \\n [疏]注“適妇適子之妻”。○释曰：疏於孙，故次之。其妇从夫，而服其舅姑期，其舅姑从子，而服其妇大功，降一等者也。 \\n 　 \\n 传曰：何以大功也？不降其適也。妇言適者，从夫名。 \\n [疏]释曰：此传问者，以其適庶之子，其妻等是妇而为庶妇小功，特为適妇服大功，故发问也，答“不降其適”故也。若然，父母为適长三年，今为適妇不降一等服期者，长子本为正体於上，故加至三年。妇直是適子之妻，无正体之义，故直加於庶妇一等，大功而已。 \\n 　 \\n 女子子適人者为众昆弟。父在则同，父没，乃为父后者服期也。 \\n [疏]释曰：前云姑姊妹女子子出適，在章首者，情重故。至此，女子子反为昆弟在此者，抑之，欲使厚於夫氏，故次在此也。为本亲，降一等是其常，故无传也。云“父没乃为父后者服期也”者，《不杖章》所云是也。 \\n 　 \\n 侄丈夫妇人，报。为侄男女服同。 \\n [疏]注“为侄男女服同”。○释曰：侄卑於昆弟，故次之。不言男子、女子，而言丈夫、妇人者，姑与侄在室出嫁同以侄女言男人，见嫁出，因此谓侄男为丈夫，亦见长大之称，是以郑还以男女解之。 \\n 　 \\n 传曰：侄者何也？谓吾姑者吾谓之侄。 \\n [疏]释曰：云“谓吾姑者吾谓之侄”者，名唯对姑生称。若对世叔，唯得言昆弟之子，不得侄名也。 \\n 　 \\n 夫之祖父母、世父母、叔父母。 \\n [疏]释曰：以其义服，故次在此。记云为夫之兄弟降一等，此皆夫之期，故妻为之大功也。 \\n 　 \\n 传曰：何以大功也？从服也。夫之昆弟何以无服也？其夫属乎父道者，妻皆母道也。其夫属乎子道者，妻皆妇道也。谓弟之妻妇者，是嫂亦可谓之母乎？故名者，人治之大者也，可无慎乎？道犹行也。言妇人弃姓，无常秩，嫁於父行，则为母行，嫁於子行，则为妇行。谓弟之妻为妇者，卑远之，故谓之妇。嫂者，尊严之称，是嫂亦可谓之母乎？言不可。嫂犹叟也，叟，老人称也。是为序男女之别尔。若己以母妇之服服兄弟之妻，兄弟之妻以舅子之服服己，则是乱昭穆之序也。治犹理也。父母兄弟夫妇之理，人伦之大者，可不慎乎？《大传》曰：同姓从宗合族属，异姓主名治际会。名著而男女有别。 \\n  \\n [疏]“传曰”至“慎乎”。○释曰：问者，怪无骨肉之亲而重服大功，故致问也。答“从服也”，从夫而服，故大功也。若然，夫之祖父母、世父母为此妻著何服也。案下《緦麻章》云妇为“夫之诸祖父母报”，郑注谓“夫所服小功”者，则此夫所服期，不报限。王肃以为父为众子期，妻小功，为兄弟之子期，其妻亦小功，以其兄弟之子犹子。引而进之，进同己子，明妻同可知。“夫之昆弟何以无服”已下，总论兄弟之妻不为夫之兄弟服，夫之兄弟不为兄弟妻服之事。云“其夫属乎父道者，妻皆母道也。其夫属乎子道者，妻皆妇道也”，此二者尊卑之叙，并依昭穆相为服，即此经“为夫之世叔父母服”是也。云“谓弟之妻妇者，是嫂亦可谓之母乎”者，此二者欲论不著服之事。若著服，则相亲，近于淫乱，故不著服。推而远之，远乎淫乱，故无服也。又云“名者，人治之大者也，可无慎乎”者，欲明母之与妇本是路人，今来嫁于父子之行，则生母妇之名，既名母妇，即有服，有服则相尊敬，远于淫乱者也。是母妇之名，人理之大，可不慎乎？当慎之。若然，兄弟之妻，本无母妇之名，名兄妻为嫂者，尊严之称，名弟妻为妇，与子妻同号者，推而远之，下同子妻也。是兄弟妻既无母妇之名，今名为嫂妇者，假作此号，使远于淫乱，故不相为服也。○注“道犹”至“有别”。○释曰：云“谓弟之妻为妇者，卑远之，故谓之妇”者，使下同子妻，则本无妇名，假与子妻同远之也。云“嫂者尊严之称，是嫂亦可谓之母乎”者，此因弟妻名为妇，以致斯问，言不可也。云“嫂犹叟也，叟，老人称也”者，叟有两号：若孔注《尚书》“西蜀叟”，叟是顽愚之恶称；若《左氏传》云“赵叟在后”，叟是老人之善名。是以名为嫂，嫂妇人之老，称故云老人之称。云“是为序男女之别尔”者，谓不名兄妻为母，是次序昭穆之别也。云“若己以母妇之服服兄弟之妻，兄弟之妻以舅子之服服己，则是乱昭穆之序也”者，此解不得之意，何者？以弟妻为妇，即以兄妻为母，而以母服服兄妻，又以妇服服弟妻，又使妻以舅服服夫之兄，又使兄妻以子服服己夫之弟，则兄弟反为父子，乱昭穆之次序，故不得以兄妻为母者也。故圣人深塞乱源，使兄弟之妻本无母妇之名，不相为服也。引《大传》者，云“同姓从宗合族属”者，谓大宗子同是正姓，姬姜之类属聚也，合聚族人於宗子之家，在堂上行食燕之礼，即系之以姓而弗别，缀之以食而弗殊是也。又云“异姓主名治际会”者，主名谓母与妇之名。治，正也。际，接也。以母妇正接之会聚，则宗子之妻食燕族人之妇於房是也。云“名著而男女有别”者，谓母妇之名明著，则男女各有分别而无淫乱也。 \\n 　 \\n 大夫为世父母、叔父母、子、昆弟、昆弟之子为士者。子，谓庶子。 \\n  \\n [疏]注“子谓庶子”。○释曰：大夫为此八者本期，今以为士，故降至大功，亦为重出此文，故次在此也。云“子谓庶子”者，若长子在《斩章》，故谓庶子也。 \\n 　 \\n 传曰：何以大功也？尊不同也。尊同，则得服其亲服。尊同，谓亦为大夫者。亲服，期。 \\n  \\n [疏]注“尊同”至“服期”。○释曰：尊同谓亦为大夫者，经言大夫为之，明尊同，是亦为大夫也。云“亲服期”者，此八者并见《期章》是也。 \\n 　 \\n 公之庶昆弟、大夫之庶子为母、妻、昆弟。公之庶昆弟，则父卒也。大夫之庶子，则父在也。其或为母，谓妾子也。 \\n  \\n [疏]释曰：云“公之庶昆弟大夫之庶子”者，此二人各自为母、妻，为昆弟服大功。此并受厌降，卑於自降，故次在自降人之下。○注“公之”至“子也”。○释曰：若云公子，是父在。今继兄而言昆弟，故知父卒也。又公子父在为母、妻，在五服之外，今服大功，故知父卒也。云“大夫之庶子则父在也”者，以其继父而言。又大夫卒，子为母、妻得伸，今但大功，故知父在也。云“其或为母，谓妾子也”者，以其为妻、昆弟，其礼并同，又於適妻，皆大夫自不降，其子皆得伸，今在大功，明妾子自为己母也。 \\n 　 \\n 传曰：何以大功也？先君馀尊之所厌，不得过大功也。大夫之庶子，则从乎大夫而降也。父之所不降，子亦不敢降也。言从乎大夫而降，则於父卒如国人也。昆弟，庶昆弟也。旧读昆弟在下，其於厌降之义，宜蒙此传也，是以上而同之。父所不降，谓適也。 \\n  \\n [疏]“传曰”至“降也”。○释曰：问者，怪此等皆合重服期，今大功，故发问也。答云“先君馀尊之所厌不得过大功也”者，此直答公之庶昆弟，以其公在为母、妻厌，在五服外，公卒犹为馀尊之所厌，不得过大功。其大夫之子，据父在有厌，从於大夫，降一等，大夫若卒，则得伸，无馀尊之厌也。云“父之所不降，子亦不敢降也”者，此传云而降，遂言不降者也，此传虽文承大夫下，亦兼解公之昆弟，未悉公为何人。不降弟，公不降，子亦不降，与大夫同也。○注“言从”至“適也”。○释曰：以大夫尊，少身在降一等，身没其庶子则得伸，如国人也。云“昆弟，庶昆弟也”者，若適，则在父之所不降之中，故知庶昆弟也。云“旧读昆弟在下，其於厌降之义，宜蒙此传也，是以上而同之”者，言旧读，谓郑君以前马融之等，以“昆弟”二字抽之在传下，今皆易之在上。郑检经义，昆弟乃是公之庶昆弟，大夫之庶子所为者，父以尊降庶子，则庶子亦厌而为昆弟大功。是知宜蒙此传，则昆弟二字当在传上，与母妻宜蒙此传，同为厌降之文，不得如旧读也。云“父所不降谓適也”者，不指不降之人，而云谓適者，欲见適中非一，谓父为適妻、適子之等皆是也。 \\n 　 \\n 皆为其从父昆弟之为大夫者。皆者，言其互相为服，尊同则不相降。其为士者，降在小功，適子为之，亦如之。 \\n  \\n [疏]注“皆者”至“如之”。○释曰：此文承上公之庶昆弟，大夫之庶子之下，则是上二人为此从父昆弟之为大夫者，以其二人为父所厌降亲，今此从父昆弟为大夫，故此二人不降，而服大功，依本服也。言“皆”者，郑云“互相为服”者，以彼此相为同，是从父昆弟相为著服，故云皆，互相见之义故也。云“其为士者降在小功”者，降亦等故也。云“適子为之亦如之”者，虽適不降，同故也。 \\n 　 \\n 为夫之昆弟之妇人子適人者。妇人子者，女子子也。不言女子子者，因出，见恩疏。 \\n  \\n [疏]注“妇人”至“恩疏”。○释曰：此亦重出，故次从父昆弟下。此谓世叔母为之服，在家期，出嫁大功。云“不言女子子者，因出，见恩疏”者，女在家室之名，是亲也，妇者事人之称，是见疏也。今不言女与母，而言夫之昆弟与妇人子者，是因出，见恩疏故也。 \\n 　 \\n 大夫之妾为君之庶子。下传曰：“何以大功也？妾为君之党服，得与女君同。”指为此也。妾为君之长子亦三年，自为其子期，异於女君也。士之妾，为君之众子亦期。 \\n  \\n [疏]注“下传”至“亦期”。○释曰：妾为君之庶子，轻於为夫之昆弟之女，故次之。引下传曰“何以大功也？妾为君之党服得与女君同，指为此也”者，彼传为此经而作，故云指为此。在下者，郑彼云文烂在下尔故也。云“妾为君之长子亦三年”者，妾从女君服，得与女君同，故亦同女君三年。又云“自为其子期，异於女君也”者，以其女君从夫降，其庶子大功，夫不厌妾，故自服其子期，是异於女君也。云“士之妾为君之众子亦期”，谓亦得与女君期者，亦是与己子同故也。 \\n 　 \\n 女子子嫁者、未嫁者为世父母、叔父母、姑、姊妹。旧读合大夫之妾为君之庶子、女子子嫁者、未嫁者，言大夫之妾为此三人之服也。 \\n  \\n [疏]注“旧读”至“服也”。○释曰：此是女子子逆降旁亲，又是重出，故次之於此。知逆降者，此经云嫁者为世父已下出降大功，自是常法。更言未嫁者，亦为世父已下，非未嫁逆降，如何？云“旧读合大夫之妾为君之庶子、女子子嫁者未嫁者，言大夫之妾为此三人之服也”者，此马融之辈旧读如此，郑以此为非，故此下注破之也。 \\n 　 \\n 传曰：嫁者，其嫁於大夫者也。未嫁者，成人而未嫁者也。何以大功也？妾为君之党服，得与女君同。下言为世父母、叔父母、姑、姊妹者，谓妾自服其私亲也。此不辞，即实为妾遂自服其私亲，当言其以明之。《齐衰三月章》曰：“女子子嫁者、未嫁者为曾祖父母。”经与此同，足以明之矣。传所云“何以大功也？妾为君之党服得与女君同”，文烂在下尔。女子子成人者，有出道，降旁亲，及将出者，明当及时也。 \\n  \\n [疏]释曰：云“嫁者，其嫁於大夫者也。未嫁者，成人而未嫁者也”，此二者，依郑为世父巳下七人本服皆期，未嫁者逆降之，服大功也。云“何以大功也，妾为君之党服得与女君同”者，此传当在上，“大夫之妾为君之庶子”下，烂脱，误在此。但“下言”二字及“者谓妾自服其私亲也”九字总十一字，既非子夏自著，又非旧读者自安，是谁置之也？今以义，必是郑君置之。郑君欲分别旧读者，如此意趣，然后以注破之。云“此不辞”者，谓此分别文句，不是解义言辞也。云“即实为妾遂自服其私亲，当言其以名之”者，此郑欲就旧章读破之。案《不杖期章》云“女子子適人者，为其父母昆弟之为父后者”也，又云“公妾以及士妾为其父母自为其亲”，皆言其以明妾为私亲。今此不言，其明非妾为私亲，一人逆降，一人合降，不得合云二人，是二人为此七人等逆降者。又引《齐衰三月章》曰“女子子嫁者未嫁者为曾祖父母，经与此同，足以见之矣”者，彼二人为曾祖是正尊，虽出嫁，亦不降。此则为旁亲，虽未嫁，亦逆降。圣人作文，是同足以明之，明是二人为此七人不得以嫁者、未嫁者上同君之庶子。下文为世父以下，为妾自服私亲也。云“传所云何以大功也，妾为君之党服得与女君同，文烂在下尔”者，此传为大夫之妾为君之庶子而发，应在“女子子”之上，“君之庶子”之下，以简札韦编烂断，后人错置於下，是以旧读将为本在於此，是以遂误也。云“女子子成人者，有出道，降旁亲”者，此郑依经正解之，以其嫁者降旁亲是其常，而云未嫁者，成人未嫁，亦降旁亲者，谓女子子十五已后许嫁笄，为成人，有出嫁之道，是以虽未出，即逆降世父已下旁亲也。云“及将出者，明当及时也”者，谓女子子年十九，后年二月，冠于娶妻之月，其女当嫁，今年遭此世父已下之丧，若依本服期者，过后二月，不得及时逆降在大功，大功之末可以嫁子，则於二月得及时而嫁，是以云明当及时也。 \\n 　 \\n 大夫、大夫之妻、大夫之子、公之昆弟为姑、姊妹、女子子嫁於大夫者。君为姑、姊妹、女子子嫁於国君者。 \\n [疏]释曰：此等姑姊已下，应降而不降，又兼重出其文，故次在此也。此大夫、大夫妻、大夫之子、公之昆弟，四等人尊卑同，皆降旁亲。姑姊已下一等，大功，又以出降，当小功。但嫁於大夫，尊同，无尊降，直有出降，故皆大功也。但大夫妻为命妇，若夫之姑、姊妹在室及嫁，皆小功。若不为大夫妻，又降在緦麻。假令彼姑、姊妹亦为命妇，唯小功耳。今得在大夫科中者，此谓命妇为本亲，姑姊妹已之女子子，因大夫，大夫之子为姑姊妹女子子，寄文於夫与子姑姊妹之中，不烦别见也。云“君为姑姊妹女子子嫁於国君者”，国君绝期已下，今为尊同，故亦不降，依嫁服大功。 \\n 　 \\n 传曰：何以大功也？尊同也。尊同则得服其亲服。诸侯之子称公子，公子不得祢先君。公子之子称公孙，公孙不得祖诸侯。此自卑别於尊者也。若公子之子孙有封为国君者，则世世祖是人也，不祖公子，此自尊别於卑者也。是故始封之君不臣诸父昆弟，封君之子不臣诸父而臣昆弟。封君之孙尽臣诸父昆弟。故君之所为服，子亦不敢不服也。君之所不服，子亦不敢服也。不得祢、不得祖者，不得立其庙而祭之也。卿大夫以下，祭其祖祢，则世世祖是人，不得祖公子者，后世为君者，祖此受封之君，不得祀别子也。公子若在高祖以下，则如其亲服，后世迁之，乃毁其庙尔。因国君以尊降其亲，故终说此义云。 \\n  \\n [疏]“传曰”至“不敢服也”。○释曰：云“何以大功也”，问者，以诸侯绝旁服，则大夫降一等，今此大功，故发问也。答曰云“尊同也，尊同则得服其亲服”者，大夫与诸侯所以亦为服者，各自以为尊同，故服之也。若然，大夫之下则云命妇、大夫之子，国君之下不云夫人，世子亦同国君，不降可知。云“诸侯之子称公子”已下，因尊同，遂广说尊不同之义也。但诸侯之子，適適相承象贤，而旁支庶已下，并为诸侯，所绝不得称诸侯子，变名公子。案《檀弓》注云：“庶子言公，卑远之。”是以子与孙皆言公，见疏远之义故也。云“此自卑别於尊者也”者，谓適既立庙，支庶子孙不立庙，是自卑别於尊者也。云“若公子之子孙有封为国君者”，谓若《周礼·典命》云公八命，卿六命，大夫四命，其出封皆如一等。是公之子孙，或为天子臣，出封为五等诸侯，是公子有封为国君之事。云“则世世祖是人也，不祖公子，此自尊别於卑者也”者，谓后世将此始封之君，世世祖是人也，不祖公子，谓不复祀别子也。云“是故始封之君不臣诸父昆弟”者，以其初升为君，诸父是祖之一体，又是父之一体，其昆弟既是父之一体，又是己之一体，故不臣此二者，仍为之著服也。云“封君之子不臣诸父而臣昆弟”者，以其诸父尊，故未得臣，仍为之服。昆弟卑，故臣之不为之服，亦既不臣，当服本服期。其不臣者，为君所服当服斩，以其与诸侯为兄弟者，虽在外国，犹为君斩，不敢以轻服服至尊。明诸父昆弟虽不臣，亦不得以轻服服君，为之斩衰可知。云“封君之孙尽臣诸父昆弟”者，继世至孙，渐为贵重，故尽臣之。不言不降，而言不臣，君是绝宗之人，亲疏皆有臣道，故虽未臣，子孙终是为臣，故以臣言之。云“故君之所为服，子亦不敢不服也”者，此欲释臣与不臣，君之子与君同之义。云“君之所为服”者，谓君之所不臣者，君为之服者，子亦服之，故云“子亦不敢不服也”。云君之所不服子亦不敢服也者，然此谓君所臣之者，君不为之服，子亦不敢服之，以其子从父升降故也。○注“不得”至“义云”。○释曰：云“不得祢不得祖者，不得立其庙而祭之也”者，郑恐人以传云不得祢不得祖，令卑别之，不得将为祢祖，故云不得者，不得立其庙而祭之，名为不得也。以其庙已在，適子为君者立之，旁支庶不得并立庙，故云不得也。云卿大夫以下祭其祖祢，郑言此者，欲见公子、公孙若立为卿大夫，得立三庙；若作上士，得立二庙；若作中士，得立一庙，并得祭其祖祢。既不祖祢先君，当立别子已下，以其公子、公孙并是别子，若鲁桓公生世子名同者，后为君庆父，叔牙、季友等谓之公子，公子并为别子，不得祢先君桓公之庙，庆父等虽为卿大夫，未有庙。至子孙已后，乃得立别子为大祖，不毁庙。已下二庙，祖祢之外，次第则迁之也，故云“卿大夫巳下祭其祖祢”也。虽得祭祖祢，但不得祢祖先君也。云“则世世祖是人，不得祖公子”者，此谓郑叠传文也。云“后世为君者，祖此受封之君，不得祀别子也”者，此郑解义语，以其后世为君，祖此受封君，解世世祖是人，不得祀别子。解不祖公子者也，以其别子卑，始封君尊，是为自尊别於卑者也。云“公子若在高祖以下，则如其亲服”者，此解始封君得立五庙，五庙者，大祖与高祖巳下四庙。今始封君，后世乃不毁其庙，为大祖於此。始封君未有大祖庙，唯有高祖以下四庙，则公子为别子者，得入四庙之限，故云公子若在高祖以下则如其亲。如其亲，谓自祢已上，至高祖以次立四庙。云“后世迁之，乃毁其庙尔”者，谓始封君死，其子立，即以父为祢庙，前高祖者为高祖之父，当迁之，又至四世之后，始封君为高祖，父当迁之时，转为大祖，通四庙为五庙，定制也。故云后世迁之，乃毁其庙也。云“因国君以尊降其亲，故终说此义云”者，自诸臣之子已下，既非经语，而传汎说降与公子之义，故云终说也。 \\n 　 \\n 繐衰裳、牡麻绖，既葬除之者。 \\n [疏]释曰：此繐衰是诸侯之臣为天子，在大功下，小功上者，以其天子七月葬，既葬除，故在大功九月下，小功五月上。又缕虽如小功升数，又少，故在小功上也。此不言带屦者，以其传云“小功之繐也”，则带屦亦同小功可知。 \\n 　 \\n 传曰：繐衰者何？以小功之繐也。治其缕如小功，而成布尊四升半。细其缕者，以恩轻也。升数少者，以服至也。凡布细而疏者谓之繐，今南阳有邓繐。 \\n  \\n [疏]注“治其”至“邓繐”。○释曰：传问者，正问缕之粗细，不问升数多少，故答云“小功之繐”也。若然，小功繐知据缕粗细，非升数者，下记人记出升数，而“繐衰四升有半”，郑彼注云：“服在小功之上者，欲著其缕之精粗也。”故云注亦云“治其缕如小功而成布四升半也”。云“细其缕者以恩轻也”者，以其诸侯大夫是诸侯，臣於天子为陪臣，唯有聘问接见天子，天子礼之而已，故服此服，是恩轻也。云“升数少者以服至尊也”者，诸侯为天子服至尊，义服斩，缕加三升半，陪臣降君，改服至尊加一升，四升半也。云“凡布细而疏者谓之繐”者，此丧服谓之繐，由繐而疏，若非丧服，细而疏亦谓之繐，故云“凡”以总之。云“今南阳有邓繐”者，谓汉时南阳郡邓氏造布，有名繐，言此者，证凡布细而疏，即是繐之义。 \\n 　 \\n 诸侯之大夫为天子。 \\n [疏]释曰：此经直云“大夫”，则大夫中有孤卿，以其小聘使下大夫，大聘或使孤，或使卿也。故《大行人》云：诸侯之孤，以皮帛继子男。故知大夫中兼孤卿。 \\n 　 \\n 传曰：何以繐衰也？诸侯之大夫，以时接见乎天子。接犹会也。诸侯之大夫，以时会见於天子而服之，则其士庶民不服可知。 \\n  \\n [疏]○注“接犹”至“可知”。○释曰：传问者，怪其重，此既陪臣，何意服四升半布，七月乃除。答云“以时接见乎天子”者，为有恩，故服之。云“接犹会也，诸侯之大夫以时会见於天子而服之”者，案《周礼·大宗伯》有“时见曰会”，彼诸侯聘时见曰会，无常期曰时会。此郑云以时会见者，直据诸侯大夫，时复会其问覜天子礼，此即《周礼·大宗伯》云：“时聘曰问，殷覜曰视。”郑注云：“时聘者，亦无常期。天子有事，乃聘之焉。竟外之臣，既非朝岁，不敢渎为小礼。”是天子有事乃遣大夫来聘。彼又注云：“殷覜谓一服朝之岁，以朝者少，诸侯乃使卿以大礼众聘焉。一服朝在元年、七年、十一年。”此时唯有侯服一服朝，故馀五服并使卿来见天子。此并是以时会见天子。天子待之以礼，皆有委积、飧饔、飨食燕与时赐，加恩既深，故诸侯大夫报而服之也。云“则其士庶民不服可知”者，上文云“庶人为国君”，注云：“天子畿内之民服，天子亦如之。”即知畿外之民不服可知。今又言之者，以畿外内民庶，於天子有服无服，无明文，今因畿外诸侯大夫接见天子者，乃有服，不聘天子者，即无服。明民庶不为天子服可知，故重明之。若然，诸侯之士约大夫，不接见天子则无服，明士不接见亦无服可知。其有士与卿大夫聘时作介者，虽亦得礼，介本副使，不得天子接见亦不服可知。 \\n 　 \\n 小功布衰裳、澡麻带绖五月者。澡者，治去莩垢，不绝其本也。《小记》曰：“下殇小功，带澡麻，不绝其本，屈而反以报之。” \\n  \\n [疏]“小功”至“月者”。○释曰：此《殇小功章》在此者，本齐衰大功之亲，为殇降在小功，故在成人小功之上也。但言小功者，对大功是用功粗大，则小功是用功细小精密者也。自上以来，皆带在绖下，今此带在绖上者，以大功已上，绖、带有本，小功以下，断本。此殇小功中，有下殇，小功带不绝本，与大功同，故进带於绖上，倒文以见重，故与常例不同也。且上文多直见一绖包二，此别言带者，亦欲见带不绝本，与绖不同，故两见之也。又殇大功直言无受，不言月数，此直言月，不言无受者，圣人作经，欲互见为义。大功言无受，此亦无受，此言五月，彼则九月、七月可知。又且下章言“即葛”，此章不言即葛，亦是兼见，无受之义也。又不言布带与冠，文略也。不言屦者，当与下章同吉屦无絇也。○注“澡者”至“报之”。○释曰：云“澡者，治去莩垢”者，谓以枲麻，又治去莩垢，使之滑净，以其入轻竟故也。引《小记》者，欲见下殇小功中有本，是齐衰之丧，故特言下殇。若大功下殇，则入緦麻，是以特据下殇。云“屈而反以报之”者，谓先以一股麻不绝本者为一条，展之为绳。报，合也。以一头屈而反，乡上合之，乃绞垂必屈而反以合者，见其重故也。引之者，证此带亦不绝本，屈而反以报之也。若然，此章亦有大功长殇，在小功者，未知带得与斩衰下殇小功同，不绝本不。案《服问》云“小功无变也”，又云“麻之有木者，变三年之葛”，彼云小功无变，据成人小功无变，三年之葛有本，得变之，则知大功殇长中在小功者，轻带无本也。以此而言，经注专据齐斩下殇小功重者而言，其中无有大功之殇在小功带麻绝本者，似若《斩衰章》兼有义服，传直言衰三升，冠六升，不言义服衰三升半者也。若然，姑、姊妹出適降在小功者，以其成人非所哀痛，带与大功之殇同，亦无本也。 \\n 　 \\n 叔父之下殇，適孙之下殇，昆弟之下殇，大夫庶子为適昆弟之下殇，为姑、姊妹、女子子之下殇，为人后者为其昆弟、从父昆弟之长殇。 \\n [疏]释曰：此经自“叔父”已下，至“女子子之下殇”八人，皆是成人期。长殇、中殇大功，已在上《殇大功章》；以此下殇小功，故在此章也。仍以尊者在前，卑者居后。云“为人后者为其昆弟之长殇，从父昆弟之长殇”，此二者以本服大功，今长殇、中殇小功，故在此章。从父昆弟情本轻，故在出降昆弟后也。 \\n 　 \\n 传曰：问者曰：中殇何以不见也？大功之殇，中从上，小功之殇，中从下。问者，据从父昆弟之下殇在緦麻也。大功、小功，皆谓服其成人也。大功之殇中从上，则齐衰之殇亦中从上也。此主谓丈夫之为殇者服也。凡不见者，以此求之也。 \\n  \\n [疏]注“问者”至“求之也”。○释曰：不直云“何以”而云“问者曰”者，以其传总问大功、小功，所问非一，故云问者曰，与常例不同。郑云“问者，据从父昆弟之下殇在緦麻也”者，以其《緦麻章》见从父昆弟之下殇，此章见从父昆弟之长殇，唯中殇不见，故致问，是以据从父昆弟也。云“大功小功，皆谓服其成人也”者，以其《緦麻章》传云：“齐衰之长中从上，大功之殇中从下。”据此二传言之，礼无殇在齐衰，则下齐衰之殇与大功之殇据成人，明此大功与小功之殇据服其成人可知也。若然，此经大功之殇唯有为人后者，为昆弟及从父昆弟二者，长殇、中殇在此小功，共成人小功之殇中从下，自在緦麻，於此言之者，欲使小功与大功相对，故兼言之也。云“大功之殇中从上，则齐衰之殇亦中从上也”者，以此传云大功之殇中从上，小功之殇中从下而言，则大功重者中从上，齐衰重於大功，明从上可知，故谓举轻以明重也。又云“此主谓丈夫之为殇者服也”者，郑以此云大功之殇中从上，小功之殇中从下。《緦麻章》云：“齐衰之殇中从上，大功之殇中从下。”两文相反，故郑以彼谓妇人为夫之族类，此谓丈夫为殇者服也。郑必知义然者，以其此传发在从父昆弟丈夫下，下文发传在妇人为夫之亲下，故知义然也。云“凡不见者，以此求之也”者，周公作经，不可具出，略举以明义，故云不见者以此求之也。 \\n 　 \\n 为夫之叔父之长殇。不见中殇者，中从下也。 \\n [疏]注“不见”至“下也”。○释曰：夫之叔父义服，故次在此。成人大功，故长殇降一等，在小功。云不见中殇者中从下也者，下《传》云“大功之殇中从下”，主谓此妇人为夫之党类，故知中从下，在緦麻也。 \\n 　 \\n 昆弟之子女子子、夫之昆弟之子女子子之下殇。为侄、庶孙丈夫妇人之长殇。 \\n [疏]释曰：云“昆弟之子，女子子，夫之昆弟之子女子子之下殇”者，此皆成人为之齐衰期。长、中殇在大功，故下殇在此小功也。云“为侄庶孙丈夫妇人之长殇”者，谓姑为侄成人大功，长殇在此小功。不言中殇，中从上。不言男子、女子而言丈夫、妇人，亦是见恩疏之义。庶孙者，祖为之大功，长殇、中殇亦在此小功。言丈夫、妇人，亦是见恩疏也。 \\n 　 \\n 大夫、公之昆弟、大夫之子为其昆弟、庶子、姑、姊妹、女子子之长殇。大夫为昆弟之长殇小功，谓为士者若不仕者也，以此知为大夫无殇服也。公之昆弟不言庶者，此无服，无所见也。大夫之子不言庶者，关適子亦服此殇也。云公之昆弟为庶子之长殇，则知公之昆弟犹大夫。 \\n  \\n [疏]释曰：云“大夫、公之昆弟大夫之子为其昆弟、庶子、姑姊妹、女子子之长殇”者，谓此三人为此六种人，成人以尊，降至大功，故长殇小功中亦从上。此一经亦尊卑为次序也。○注“大夫”至“大夫”。○释曰：云“大夫为昆弟之长殇小功，谓为士者若不仕者也”者，凡为昆弟，成人期，长殇在大功，今大夫为昆弟长殇小功，明大夫为昆弟降一等，成人大功长殇，中殇在小功，若昆弟亦为大夫同等，则不降，今言降在小功，明是昆弟为士，若不仕者也。云“以此知为大夫无殇服也”者，已为大夫，则冠矣，丈夫冠而不为殇，是以知大夫无殇服矣。若然，大夫身用士礼，已二十而冠，而有兄姊殇者，已与兄姊同十九，而兄姊於年终死，已至明年初二十，因丧而冠，是已冠成人而有兄姊殇也。且五十乃爵命，今未二十已得为大夫者，五十乃爵命，自是礼之常法，或有大夫之子有盛德，谓若甘罗十二相秦之等，未必要至五十，是以得有幼为大夫者也。若然，《曲礼》云”四十强而仕“，则四十然后为士。今云殇死者为士，若不仕则为士而殇死，亦是未二十得为士者。谓若《士冠礼》郑《目录》云：“士之子任士职，居士位，二十而冠。”则亦是有德未二十为士，至二十乃冠。故郑引《管子》书四民之业，士亦世焉是也。云“公之昆弟不言庶者，此无服，无所见也”者，经云公之昆弟，多兼言庶，此特不云公之庶昆弟，直云公之昆弟者，若为母则兼云庶，以其適母適庶之子，皆同服。妾子为母，见厌不申，今此经不为母服，为昆弟已下，并同长殇，故不言庶也。云“大夫之子不言庶者，关適子亦服此殇也”者，若言大夫庶子为昆弟，谓言適子不服之，若不言庶子，则兼適庶，是以郑云不言庶子者关適子，关，通也，通適子亦服此服也。云“公之昆弟为庶子之长殇，则知公之昆弟犹大夫”者，旧疑大夫与公之昆弟尊卑异，今案此经云公之昆弟与大夫同降，昆弟已下成人大功，长殇同小功，则知此二人尊卑同，故云犹大夫也。 \\n 　 \\n 大夫之妾为庶子之长殇。君之庶子。 \\n [疏]注“君之庶子”。○释曰：妾为君之庶子，成人在大功，已见上章。今长殇降一等，在此小功。云“君之庶子”者，若適长，则成人随女君三年，长殇在大功，与此异，故言君之庶子以别之也。 \\n 　"}
{"章节": "卷三十三 丧服第十一", "正文": "卷三十三丧服第十一 \\n  \\n  \\n 　 \\n 　 \\n 小功布衰裳、牡麻绖、即葛五月者。即，就也。小功轻，三月变麻，因故衰以就葛绖带，而五月也。《閒传》曰：“小功之葛与緦之麻同。”旧说小功以下，吉屦无絇也。 \\n  \\n [疏]注“即就”至“絇也”。○释曰：此是《小功成人章》，轻於殇小功，故次之。此章有三等：正、降、义。其衰裳之制，澡绖等与前同，故略也。云“即葛五月者”，以此成人文缛，故有变麻从葛，故云即葛。但以日月为足，故不变衰也，不列冠屦，承上大功文略，小功又轻，故亦不言也。言日月者，成人文缛，故具言也。云“即就也”者，谓去麻就葛也。引《閒传》，欲见小功有变麻服葛法，既葬，大小同，故变同之也。引旧说云“小功以下吉屦无絇也”者，以小功轻，非直丧服不见屦，诸经亦不见其屦，以轻略之，是以引旧说为证絇者。案《周礼·屦人职》屦舄皆有絇、繶、纯。纯者，於屦口缘。繶者，牙底接处缝中有条。絇者，屦鼻头有饰，为行戒，吉时有行戒，故有絇。丧中无行戒，故无絇。以其小功轻，故从吉屦为其大饰，故无絇也。 \\n 　 \\n 从祖祖父母、从祖父母，报。祖父之昆弟之亲。 \\n [疏]注“祖父”至“之亲”。○释曰：此亦从尊向卑，故先言从祖祖父母，已上章已先言父，次言祖，次言曾。此从祖祖父母，是曾祖之子，祖之兄弟，故次之。是以郑言祖父之昆弟之亲者，云从祖父母者，是从祖祖父之子，是父之从父昆弟之亲，故郑并言祖父之昆弟之亲。云“报”者，恩轻，欲见两相为服，故云报也。 \\n 　 \\n 从祖昆弟。父之从父昆弟之子。 \\n [疏]注“父之”至“之子”。○释曰：此是从祖父之子，故郑云“父之从父昆弟之子”，已之再从兄弟。以上三者为三小功也。 \\n 　 \\n 从父姊妹、父之昆弟之女。 \\n [疏]注“父之昆弟之女”。○释曰：此谓从父姊妹在家大功，出適小功。不言出適，与在室姊妹既逆降，宗族亦逆降报之，故不辨在室及出嫁也。 \\n 　 \\n 孙適人者。孙者，子之子，女孙在室，亦大功也。 \\n [疏]注“孙者”至“功也”。○释曰：以女孙在室，与男孙同大功，故出適小功也。 \\n 　 \\n 为人后者，为其姊妹適人者。不言姑者，举其亲者，而恩轻者降可知。 \\n  \\n [疏]注“不言”至“可知”。○释曰：云“不言姑者，举其亲者，而恩轻者降可知”，案《诗》云：“问我诸姑，遂及伯姊。”注云：“先姑后姊，尊姑也。”是姑尊而不亲，姊妹亲而不尊，故云不言姑，举姊妹亲者也。 \\n 　 \\n 为外祖父母。传曰：何以小功也？以尊加也。 \\n [疏]释曰：发问者，是传之不得决此，以云外亲之服不过緦，今乃小功，故发问。云“以尊加也”者，以言祖者，祖是尊名，故加至小功。言“为”者，以其母之所生情重，故言为。犹若众子恩爱，与长子同退入期，故特言为众子也。 \\n 　 \\n 从母，丈夫妇人，报。从母，母之姊妹。 \\n [疏]注“从母母之姊妹”。○释曰：母之姊妹与母一体，从於己母而有此名，故曰从母。言“丈夫妇人”者，母之姊妹之男女，与从母两相为服，故曰报。云丈夫妇人者，马氏云：从母报姊妹之子，男女也。丈夫妇人者，异姓无出入降。若然，是皆成人长大为号。 \\n 　 \\n 传曰：何以小功也？以名加也。外亲之服皆緦也。外亲异姓，正服不过緦。丈夫妇人，姊妹之子，男女同。 \\n  \\n [疏]注“外亲”至“女同”。○释曰：云“以名加也”者，以有母名，故加至小功。云“外亲之服皆緦也”者，以其异姓，故云外亲，以本非骨肉，情疏，故圣人制礼无过緦也。言此者，见有亲与母名，即加服之意耳。注云“外亲异姓”者，从母与姊妹，子舅与外祖父母皆异姓，故总言外亲也。 \\n 　 \\n 夫之姑、姊妹，娣姒妇，报。夫之姑姊妹，不殊在室及嫁者，因恩轻，略从降。 \\n  \\n [疏]注“大夫”至“从降”。○释曰：夫之姑姊妹，夫为之期，妻降一等，出嫁小功。因恩疏，略从降，故在室及嫁同小功。若此释，恐谓未当报，然文不为娣姒设，以其娣姒妇两见，更相为服自明，何言报也？既报字不为娣姒，其报於娣姒上者，以其於夫之兄弟使之远别，故无名，使不相为服。要娣姒妇相为服，亦因夫而有姑娣姒妇，下云报，使娣姒上蒙夫字以冠之也。 \\n 　 \\n 传曰：娣姒妇者，弟长也，何以小功也？以为相与居室中，则生小功之亲焉。娣姒妇者，兄弟之妻相名也。长妇谓稚妇为娣妇，娣妇谓长妇为姒妇。 \\n  \\n [疏]注“娣姒”至“姒妇”。○释曰：传云娣姒妇者弟长也者，此二字皆以女为形，以弟为声，则据二妇立称，谓年小者为娣，故云娣，弟是其年幼也；年大者为姒，故云姒。长是其年长，假令弟妻年大，称之曰姒，兄妻年小，谓之曰娣，是以《左氏传》穆姜是宣公夫人，大妇也。声伯之母是宣公弟叔肸之妻，小妇也。声伯之母不聘，穆姜云：“吾不以妾为姒。”是据二妇年大小为娣姒，不据夫年为小大之事也。 \\n 　 \\n 大夫、大夫之子、公之昆弟为从父昆弟、庶孙、姑姊妹女子子適士者。从父昆弟及庶孙，亦谓为士者。 \\n  \\n [疏]注“从父”至“士者”。○释曰：从父昆弟、庶孙本大功，此三等以尊降入小功，姑、姊妹、女子子本期，此三等出降入大功。若適士又降一等，入小功也。此等以重出其文，姑姊妹又以再降，故在此。郑云“为父昆弟及庶孙亦谓为士”者，以经女子子下总云“適士”，郑恐人疑，故郑别言之，以其从父昆弟及庶孙已见於《大功章》，今在此，故三等人降亲一等，故知此文亦谓为士者也。 \\n 　 \\n 大夫之妾为庶子適人者。君之庶子，女子子也。庶女子子在室大功，其嫁於大夫亦大功。 \\n  \\n [疏]注“君之”至“大功”。○释曰：此云“適人”者，谓士，是以本在室大功，出降，故小功。郑云“嫁於大夫亦大功”者，直有出降，无尊降故也。 \\n 　 \\n 庶妇。夫将不受重者。 \\n [疏]注“夫将不受重者”。○释曰：经云於支庶舅姑为其妇小功。郑云“夫将不受重”，则若《丧服小记》注云：“世子有废疾不可立，而庶子立”，其舅姑皆为其妇小功，则亦兼此妇也。 \\n 　 \\n 君母之父母从母。君母，父之適妻也。从母，君母之姊妹。 \\n [疏]注“君母”至“姊妹”。○释曰：此亦谓妾子为適妻之父母，及君母姊妹，知適妻子为之同也。 \\n 　 \\n 传曰：何以小功也？君母在则不敢不从服，君母不在则不服。不敢不服者，恩实轻也。凡庶子，为君母，如適子。 \\n  \\n [疏]注“不敢”至“適子”。○释曰：何以发问者，以既不生己母，又非骨肉，怪为小功，故发问也。答云“不敢不从服”者，言无情，实但畏敬，故云不敢不从服也。云君母不在者，或出或死，故直云不在，容有数事不在也。郑云“不敢不服者，恩实轻也”者，以解不敢意也。云“如適子”者，则如適妻之子，非正適长，而据君母在，而云如，若君母不在，则不如。若然君母在，既为君母父母，其己母之母母或亦兼服之。若马氏义，君母不在，乃可申矣。 \\n 　 \\n 君子子为庶母慈己者。君子子者，大夫及公子之適妻子。 \\n [疏]注“君子”至“妻子”。○释曰：郑云“君子子者，大夫及公子之適妻子”者，礼之通例。云君子与贵人皆据大夫已上，公子尊卑比大夫，故郑据而言焉。又国君之子为慈母无服，士又不得称君子，亦复自养子无三母具，故知此二人而已。必知適妻子者，妾子贱，亦不合有三母故也。 \\n 　 \\n 传曰：君子子者，贵人之子也，为庶母何以小功也？以慈己加也。云君子子者，则父在也。父没，则不服之矣。以慈己加，则君子子亦以士礼为庶母緦也。《内则》曰：“异为孺子室於宫中，择於诸母与可者，必求其宽裕慈惠，温良恭敬，慎而寡言者，使为子师。其次为慈母，其次为保母，皆居子室。他人无事不往。”又曰：“大夫之子有食母。”庶母慈己者，此之谓也。其可者贱於诸母，谓傅姆之属也。其不慈己，则緦可矣。不言师、保，慈母居中，服之可知也。国君世子生，卜士之妻，大夫之妾，使食子，三年而出，见於公宫，则劬非慈母也。士之妻自养其子。 \\n  \\n [疏]注“云君”至“其子”。○释曰：云“为庶母何以小功也”，发问者，以诸侯与士之子皆无此服，唯此贵人大夫与公子之子犹有此服，故发问也。答云“慈己加也”，故以緦麻上加至小功也。云“君子子者，则父在也”者，以其言子继於父，故云父在。且大夫公子不继世，身死则无馀尊之厌，如凡人，则无三母慈己之义，故知父在也。云“父没则不服之矣”者，以其无馀尊，虽不服小功，仍服庶母緦麻也，如士礼，故郑又云“以慈己加，则君子子以士礼为庶母緦也”，是其本为庶母緦麻也。“《内则》”已下，至“非慈母也”，皆《内则》文。彼文承国君与大夫士之子生之下，郑彼注云：“为君养子之礼。”今此郑所引，证大夫公子养子之法，以其大夫公子適妻亦得立三母故也。云“异为孺子室於宫中”者，郑注云：“特埽一处以处之，更不别室。”还於侧室生子之处也。云“择於诸母与可者”，诸母谓父之妾，即此经庶母者也。云“可”者，彼注云：“可者，傅御之属也。”谓母之外别有傅母御妾之等有德行者，可以充三母也。云“必求其宽裕慈惠，温良恭敬，慎而寡言者”，宽谓宽弘，裕谓容裕，慈谓恩慈，惠谓惠爱，温谓温润，良谓良善，恭谓恭恪，敬谓敬肃，慎谓能谨慎，寡言谓审词语，有此十行者，得为子师，始终与子为模范，故取德行高者为之也。故彼注云：“子师，教示以善道者。”云“其次为慈母”，彼注云：“慈母知其嗜欲者，德行稍劣者为慈母。”即此经慈母是也。又云“其次为保母者”，德行又劣前者为保母，彼注云：“保母，安其居处者。”云“皆居子室”者，以皆是子母，是以居子之室也。云“他人无事不往”者，彼注云：“为儿精气微弱，将惊动也。”又云“大夫之子有食母”者，彼注云：“选於傅御之中。《丧服》所谓乳母也。”案下章云乳母，注云：“谓养子者，有他故，贱者代之慈己者。”若然，大夫三母之内，慈母有他故，使贱者代慈母养子，谓之乳母。死则服之三月，与慈母服异。引之者，证三母中又有此母也。君与士皆无此事。云“庶母慈己者，此之谓也”者，谓此经庶母慈己，则《内则》所云之谓也。云“其可者贱於诸母，谓傅姆之属也”者，傅姆谓女师，郑注《昏礼》云：“姆妇人年五十无子，出而不复嫁，能以妇道教人者。若今时乳母矣。”郑注《内则》云：“可者，傅御之属。”与此注不同者，无正文，故注有异，相兼乃具。云“其不慈己，则緦可矣”者，覆解子为三母之服，谓诸母也。传云“以慈己加”，若不慈己，则不加，明本当緦也。云“不言师保，慈母居中，服之可知也”者，周公作经，举中以见上下，故知皆服之矣。云“国君世子生，卜士之妻大夫之妾，使食子三年而出，见於公宫，则劬非慈母”者，引此者，彼既总据国君与卿大夫士养子法，向来所引，唯据大夫与公子养子法，故更见国君养子之礼。但国君子之三母具，如前说三母之外，别有食子者，二者之中，先取士妻无堪者，乃取大夫妾，不并取之。案彼注谓先有子者，以其须乳故也。劬劳三年，子大出见公宫，则劳之以束帛，此经慈母以其无服故也。知国君子於三母无服者，案《曾子问》孔子曰：“古者男子外有傅，内有慈母，君命所使教子也，何服之有？”以此而言，则知天子诸侯之子，於三母皆无服也。云“士之妻自养其子”者，此亦《内则》文。取之者，以其君大夫养子已具，故因论士之养子法。彼注云：“贱不敢使人也。” \\n 　 \\n 緦麻三月者。緦麻，布衰裳而麻绖带也。不言衰绖，略轻服，省文。 \\n  \\n [疏]注“緦麻”至“省文”。○释曰：此章五服之内，轻之极者，故以緦如丝者为衰裳。又以澡治莩垢之麻为绖带，故曰“緦麻”也。“三月”者，凡丧服变除，皆法天道，故此服之轻者，法三月，一时天气变，可以除之，故三月也。云“緦麻布衰裳”者，緦则丝也，但古之緦麻字通用，故作緦字。直云“而麻绖带”也，案上《殇小功章》云“澡麻绖带”，况緦服轻，明亦澡麻可知。云“不言衰绖，略轻服，省文”者，据上殇小功言绖带，故成人小功与此緦麻有绖带可知，故云略轻服省文也。 \\n 　 \\n 传曰：緦者，十五升抽其半，有事其缕，无事其布，曰緦。谓之緦者，治其缕，细如丝也。或曰有丝，朝服用布，何衰用丝乎？抽犹去也。《杂记》曰：“緦冠繰缨。” \\n  \\n [疏]注“谓之”至“繰缨”。○释曰：云“緦者十五升抽其半”者，以八十缕为升，十五升千二百缕，抽其半六百缕，缕粗细如朝服，数则半之，可谓緦而疏，服最轻故也。云“有事其缕，无事其布曰緦”者，案下记云“大夫吊於命妇锡衰，传曰：锡者十五升抽其半，无事其缕，有事其布曰锡”，郑注云：“谓之锡者，治其布使之滑易也。不锡者，不治其缕，哀在内也。緦者，不治其布，哀在外。”若然，则二衰皆同升数，但锡衰重，故治布不治缕，哀在内故也。此緦麻衰，治缕不治布，哀在外故也。云“谓之緦者，治其缕细如丝也”者，以其粗细与朝服十五升同，故细如丝也。云“或曰有丝”者，有人解有用丝为之，故云緦。又曰“朝服用布，何衰用丝乎”者，此郑以义破，或解朝服，谓诸侯朝服缁布衣，及天子朝服皮弁服白布衣，皆用布，至於丧衰，何得反丝乎，故不可也。引《杂记》“緦冠繰缨”者，以其斩衰缨，缨重於冠，齐衰已下缨，缨与冠等。上传曰：“齐衰大功，冠其受也。緦麻小功，冠其衰也。”则此云緦冠者，冠与衰同用緦布，但繰缨者，以灰繰治布为缨，与冠别，以其冠与衰皆不治布缨，则繰治以其轻，故特异於上也。 \\n 　 \\n 族曾祖父母，族祖父母，族父母，族昆弟。族曾祖父者，曾祖昆弟之亲也。族祖父者，亦高祖之孙，则高祖有服明矣。 \\n  \\n [疏]注“族曾”至“明矣”。○释曰：此即《礼记·大传》云：“四世而緦，服之穷也。”名为四，緦麻者也。云“族曾祖父母”者，己之曾祖亲兄弟也。云“族祖父母”者，已之祖父，从父昆弟也。云“族父母”者，已之父从祖昆弟也。云“族昆弟”者，已之三从兄弟皆名为族。族，属也，骨肉相连属，以其亲尽，恐相疏，故以族言之耳。云“祖父之从父昆弟之亲”者，欲推出高祖有服之意也。以己之祖父与族祖父相与为从昆弟，族祖父与已之祖俱是高祖之孙，此四緦麻又与己同出高祖，已上至高祖为四世，旁亦四世，旁四世既有服，於高祖有服明矣。郑言此者，旧有人解，见《齐衰三月章》直见曾祖父母，不言高祖，以为无服，故郑从下乡上推之，高祖有服可知。上章不言者，郑彼注高祖、曾祖皆有小功之差，服同，故举一以见二也。然则又云族祖父者，郑意以族祖父者，上连祖父之从父昆弟为义句也，故下亦高祖之孙也，明己之祖父，即高祖之正孙，族祖父，高祖之旁孙也。 \\n 　 \\n 庶孙之妇，庶孙之中殇。庶孙者，成人大功，其殇，中从上。此当为下殇，言中殇者，字之误尔。又诸言中者，皆连上下也。 \\n  \\n [疏]注“庶孙”至“下也”。○释曰：庶孙之妇緦者，以其適子之妇大功，庶子之妇小功，適孙之妇小功，庶孙之妇緦，是其差也。云“庶孙之中殇”，注云庶孙者成人大功其殇中从上者，则长、中殇皆入《小功章》中，故云此当为下殇言中殇者字之误尔。又诸言中者皆连上下也者，谓大功之殇，中从上，小功緦麻之殇，中从下。谓殇之内无单言中殇者，此经单言中殇，故知误，宜为下也。 \\n 　 \\n 从祖姑姊妹適人者，报。从祖父、从祖昆弟之长殇。不见中殇者，中从下。 \\n  \\n [疏]注“不见”至“从下”。○释曰：此一经皆本服小功，是以此经或出適，或长殇，降一等皆緦麻。云不见中殇者中从下者，以其小功之殇，中从下故也。其云从祖父长殇，谓叔父者也。 \\n 　 \\n 外孙。女子子之子。 \\n [疏]注“女子子之子”。○释曰：云外孙者，以女出外適而生，故云外孙。 \\n 　 \\n 从父昆弟侄之下殇，夫之叔父之中殇、下殇。言中殇者，明中从下。 \\n  \\n [疏]注“言中”至“从下”。○释曰：从父昆弟，成人大功，长、中殇在小功，故下殇在此章也。侄者为姑之出，降大功，长、中殇小功，故下殇在此也。夫之叔父，成人大功，长殇在小功，故中下殇在此。以下《传》言之，妇人为夫之族类，大功之殇中从下，故郑据而言之也。 \\n 　 \\n 从母之长殇，报。 \\n [疏]释曰：从母者，母之姊妹，成人小功，故长殇在此。中、下之殇则无服，故不言。云报者，以其疏亦两相为服也。案《小功章》已见从母报服，此殇又云报者，以前章见两，俱成人以小功相报。此章见从母与姊妹子，亦俱在殇死，相为报服，故二章并言报也。 \\n 　 \\n 庶子为父后者为其母。 \\n [疏]释曰：此为无冢適，唯有妾子，父死，庶子承后，为其母緦也。 \\n 　 \\n 传曰：何以緦也？《传》曰：“与尊者为一体，不敢服其私亲也。”然则何以服緦也？有死於宫中者，则为之三月不举祭，因是以服緦也。君卒，庶子为母大功。大夫卒，庶子为母三年也。士虽在，庶子为母皆如众人。 \\n  \\n [疏]“传曰”至“緦也”。○释曰：传发问者，怪其亲重而服轻，故问。引旧传者，子夏见有成文，引以为证。云“与尊者为一体”者，父子一体，如有首足者也。云“不敢服其私亲也”者，妾母不得体君，不得为正亲，故言私亲也。云“然则何以服緦也”，又发此问者，前答既云不敢服其私亲，即应全不服，而又服緦，何也？答曰“有死於宫中者，则为之三月不举祭，因是以服緦也”者，云有死宫中者，纵是臣仆死於宫中，亦三月不举祭，故此庶子因是为母服緦也。有死即废祭者，不欲闻凶人故也。○注“君卒”至“众人”。○释曰：云“君卒，庶子为母大功”者，《大功章》云“公之庶昆弟为其母”是也。以其先君在，公子为母在五服外，记所云是也。先君卒，则是今君，庶昆弟为其母大功。先君馀尊之所厌，不得过大功，今庶子承重，故緦。云“大夫卒，庶子为母三年也”者，以其母在大功，父卒无馀尊所厌，故伸三年。士虽在庶子为母皆如众人者，士卑无厌故也。郑并言大夫士之庶子者，欲见不承后者，如此服若承后，则皆緦，故并言之也。向来经传所云者，据大夫士之庶子承后法。若天子诸侯庶子承后，为其母所服云何？案《曾子问》云：“古者天子练冠以燕居。”郑云“谓庶子王为其母”无服。案《服问》云：“君之母非夫人，则群臣无服，唯近臣及仆骖乘从服，唯君所服服也。”注云：“妾先君所不服也。礼庶子为后，为其母緦。言唯君所服，申君也。《春秋》之义，有以小君服之者，时若小君在，则益不可。”据彼二文而言。《曾子问》所云据小君在，则练冠五服外。《服问》所云，据小君没后，其庶子为得申，故郑云申君，是以引《春秋》之义。母以子贵。若然，天子诸侯礼同，与大夫士礼有异也。 \\n 　 \\n 士为庶母。 \\n [疏]释曰：上下体例，平文皆士。若非士，则显其名位。传云“大夫已上为庶母无服”，则为庶母是士可知。而经云“士”者，当云大夫已上，不服庶母，庶人又无庶母，为庶母服者，唯士而已，故诡例言士也。 \\n 　 \\n 传曰：何以緦也？以名服也。大夫以上为庶母无服。 \\n [疏]释曰：发问者，除士以外，皆无服庶母服。独士有服，故发问。答云“以名服也”，以有母名，故有服。云“大夫以上为庶母无服”者，以其降，故无服，此传解特称士之意也。 \\n 　 \\n 贵臣、贵妾。 \\n [疏]“贵臣贵妾”。○释曰：此贵臣、贵妾谓公士大夫为之服緦以等。非南面。故服之也。 \\n 　 \\n 传曰：何以緦也？以其贵也。此谓公士大夫之君也。殊其臣妾贵贱而为之服。贵臣，室老士也。贵妾，侄娣也。天子诸侯降其臣妾，无服。士卑无臣，则士妾又贱，不足殊，有子则为之緦，无子则已。 \\n  \\n [疏]释曰：发问者，以臣妾言不应服，故发问之也。答云“以其贵也”，以非南面，故简贵者服之也。○注“此谓”至“则已”。○释曰：云“此谓公士大夫之君也”者，若士则无臣，又不得简妾贵贱，天子诸侯又以此二者无服，则知为此服者，是公卿大夫之君，得“殊其臣妾贵贱而为之服”也。云“贵臣，室老士也”者，上《斩章》郑已注云：“室老，家相也。士，邑宰也。”云“贵妾，侄娣也”者，案《曲礼》云“大夫不名家相、长妾”，《士昏》云“虽无娣，媵先”，是上侄娣不具，卿大夫有侄娣为长妾可知，故以贵妾侄娣也。云“天子诸侯降其臣妾无服”者，以其绝期已下故也。云“士卑无臣”者，《孝经》以诸侯天子大夫皆云“争臣”，“士有争友”，是士无臣也。云“妾又贱，不足殊”者，以大夫已上身贵，妾亦有贵，士身贱，妾亦随之贱者，故云妾又贱不足殊也。云“有子则为之緦，无子则已”者，《丧服小记》文。 \\n 　 \\n 乳母。谓养子者有他故，贱者代之慈己。 \\n [疏]注“谓养”至“慈己”。○释曰：案《内则》云：“大夫之子有食母。”彼注亦引此云“《丧服》所谓乳母”。以天子诸侯其子有三母具，皆不为之服，士又自养其子。若然，自外皆无此法，唯有大夫之子有此食母为乳母，其子为之緦也。云“为养子者有他故”者，谓三母之内，慈母有疾病或死，则使此贱者代之养子，故云乳母也。 \\n 　 \\n 传曰：何以緦也？以名服也。 \\n [疏]释曰：怪其馀人之子皆无此乳母，独大夫之子有之，故发问也。答“以名服”，有母名，即为之服緦也。 \\n 　 \\n 从祖昆弟之子。族父母为之服。 \\n [疏]注“族父母为之服”。○释曰：云“从祖昆弟之子”者，据己於彼为再从兄弟之子。云“族父母为之服”者，据彼来呼己为族父母，为之服緦也。 \\n 　 \\n 曾孙。孙之子。 \\n [疏]注“孙之子”。○释曰：据曾祖为之緦，不言玄孙者，此亦如《齐衰三月章》直见曾祖，不言高祖，以其曾孙、玄孙为曾、高同，曾、高亦为曾孙、玄孙同，故二章皆略不言高祖玄孙也。 \\n 　 \\n 父之姑。归孙为祖父之姊妹。 \\n [疏]注“归孙”至“姊妹”。○释曰：案《尔雅》云：“女子谓晜弟之子为侄，谓侄之子为归孙”，是以郑据而言焉。 \\n 　 \\n 从母昆弟。传曰：何以緦也？以名服也。 \\n [疏]释曰：传问者，怪外亲轻而有服者。答云“以名服”者，因从母有母名，而服其子，故云以名服也。必知不因兄弟名，以其昆弟非尊亲之号，是以上《小功章》云为从母小功，云“以名加也”；为外祖父母，“以尊加也”。知此以名者，亦因从母之名，而服其子为义。 \\n 　 \\n 甥。姊妹之子。 \\n [疏]注“姊妹之子”。○释曰：云甥者，舅为姊妹之子。 \\n 　 \\n 传曰：甥者何也？谓吾舅者吾谓之甥。何以緦也？报之也。 \\n [疏]释曰：发问者，五服未有此名，故问之。答云“谓吾舅者吾谓之甥”，以其父之昆弟，有世叔之名，母之昆弟，不可复谓之世叔，故名为舅。舅既得别名，故谓姊妹之子为甥，亦为别称也。云“何以緦也，报之也”者，此怪其外亲而有服，故发问也。答曰报之者，甥既服舅以緦，舅亦为甥以緦也。 \\n 　 \\n 婿。女子子之夫也。传曰：何以緦？报之也。 \\n [疏]释曰：发问之者，怪女之父母为外亲女夫服。答云“报之”者，婿既从妻而服妻之父母，妻之父母遂报之服。前疑侄及甥之名而发问，此不疑婿而发问者，侄甥本亲而疑异称，故发问。而婿本是疏人，宜有异称，故不疑而问之也。 \\n 　 \\n 妻之父母。传曰：何以緦？从服也。从於妻而服之。 \\n [疏]注“从於妻而服之”。○释曰：传发问者，亦怪外亲而有服。答云“从服”，故有此服。若然，上言甥不次言舅，此言婿次即言妻之父母者，舅甥本亲，不相报，故在后别言舅。此婿本疏，恐不是从服，故即言妻之父母也。 \\n 　 \\n 姑之子。外兄弟也。传曰：何以緦？报之也。 \\n [疏]释曰：云“外兄弟”者，姑是内人，以出外而生，故曰外兄弟。传发问者，亦疑外亲而服之，故问也。答云“报之”者，姑之子既为舅之子服，舅之子复为姑之子两相为服，故云报之也。 \\n 　 \\n 舅。母之昆弟。传曰：何以緦？从服也。从於母而服之。 \\n  \\n [疏]注“从於母而服之”。○释曰：传发问者，亦疑於外亲而有服。答“从服”者，从於母而服之。不言报者，既是母之怀抱之亲，不得言报也。 \\n 　 \\n 舅之子。内兄弟也。传曰：何以緦？从服也。 \\n [疏]释曰：云“内兄弟”者，对姑之子。云“舅之子”，本在内不出，故得内名也。传发问者，亦以外亲服之，故问也。答云“从服”者，亦是从於母而服之。不言报者，为舅既言从服，其子相於亦不得言报也。 \\n 　 \\n 夫之姑姊妹之长殇。夫之诸祖父母，报。诸祖父者，夫之所为小功，从祖祖父母，外祖父母。或曰曾祖父母。曾祖於曾孙之妇无服，而云报乎？曾祖父母正服小功，妻从服緦。 \\n  \\n [疏]注“诸祖”至“服緦”。○释曰：夫之姑姊妹，成人妇为之小功，长殇降一等，故緦麻也。云“诸祖父者，夫之所为小功”者，妻降一等，故緦麻者。以其本疏，两相为服，则生报名。云“从祖祖父母，外祖父母”者，此依《小功章》，夫为之小功者也。云“或曰曾祖父母”者，或人解诸祖之中兼有夫之曾祖父母，凡言“报”者，两相为服。曾祖为曾孙之妇无服，何得云报乎？郑破或解也。云“曾祖父母正服小功，妻从服緦”者，此郑既破或解，更为或人而言。若今本不为曾祖齐衰三月，而依差降服小功，其妻降一等，得有緦服。今既齐衰三月，明为曾孙妻无服。 \\n 　 \\n 君母之昆弟。 \\n [疏]释曰：前章不云君母姊妹，而云从母者，以其上连君之父母故也。此昆弟单出，不得直云舅，故云“君母之昆弟”也。 \\n 　 \\n 传曰：何以緦？从服也。从於君母而舅服之也。君母在，则不敢不从服。君母卒，则不服也。 \\n  \\n [疏]注“从於”至“服也”。○释曰：传发问者，怪非已母而服之。答云“从服”者，虽本非己亲，敬君之母，故从於君母而服緦也。云“君母在则不敢不从服，君母卒则不服也”者，君母之昆弟从服与君母之父母故亦同，取於上传解之也，皆徒从，故所从亡则已也。 \\n 　 \\n 从父昆弟之子之长殇，昆弟之孙之长殇，为夫之从父昆弟之妻。 \\n [疏]释曰：从父昆弟之子之长殇，昆弟之孙之长殇，此二人本皆小功，故长殇在緦麻，中殇从下殇，无服。夫之从父昆弟之妻，同堂娣姒降於亲娣姒，故緦也。 \\n 　 \\n 传曰：何以緦也？以为相与同室，则生緦之亲焉。长殇、中殇降一等，下殇降二等。齐衰之殇中从上，大功之殇中从下。同室者，不如居室之亲也。齐衰、大功，皆服其成人也。大功之殇中从下，则小功之殇亦中从下也。此主谓妻为夫之亲服也。凡不见者，以此求之。 \\n  \\n [疏]“传曰”至“从下”。○释曰：“何以緦”，发问者，以本路人，夫又不服之，今相为服，故问之。答云“以为相与同室则生緦之亲焉”者，以大功有同室同财之义，故云相与同室则生緦之亲焉。云“长殇中殇降一等，下殇降二等”者，即云“齐衰之殇中从上”，乃是妇人为夫之族著殇法，则此一等、二等之传，虽文承上男子为殇之下，要此传为下妇人著殇服而发之。若云长殇中殇降一等者，据下齐衰中殇从上，在大功也。下殇降二等者，亦是齐衰下殇在小功者也。○注“同室”至“求之”。○释曰：云“同室者，不如居室之亲也”者，言同室者，直是舍同，未必安坐。言居者，非直舍同，又是安坐，以上《小功章》亲娣姒妇发传而云“相与居室”，此从父昆弟之妻相为，即云“相与同室”，是亲疏相并。同室不如居室中，故轻重不等也。云“齐衰大功皆服其成人也”者，以其无殇在齐衰之服，明据成人。齐衰既是成人，明大功亦是成人可知也。云“大功之殇中从下，则小功之殇亦中从下”者，则举上以明下。上《殇小功》注云“大功之殇中从上”，则齐衰之殇亦中从上。彼注举下以明上，皆是省文之义，故言一以包二也。云“此主谓妻为夫之亲服也”者，此传又承妇人在夫家，相为著服之下。又上文《殇小功》章已发传，据大功、小功不据齐衰，以其重，故据男子为殇服而言。此不言小功，上取齐衰，对大功以其轻，故知妇人义服，为夫之亲而发也。云“凡不见者，以此求之”者，以其妇人为夫之亲，从夫服而降一等，而经传不见者，以此求也。事意尽可知。前章注为丈夫而言，此章更为妇人出，故两处并见也。 \\n 　 \\n 记。 \\n [疏]释曰：《仪礼》诸篇有“记”者，皆是记经不备者也。作记之人，其疏已在《士冠篇》。 \\n 　 \\n 公子为其母，练冠、麻，麻衣縓缘；为其妻，縓冠、葛绖带、麻衣縓缘。皆既葬除之。公子，君之庶子也。其或为母，谓妾子也。麻者，緦麻之绖带也。此麻衣者，如小功布，深衣，为不制衰裳变也。《诗》云：“麻衣如雪。”縓，浅绛也，一染谓之縓。练冠而麻衣縓缘，三年练之受饰也。《檀弓》曰：“练，练衣黄里、縓缘。”诸侯之妾子厌於父，为母不得伸，权为制此服，不夺其恩也。为妻縓冠葛绖带，妻轻。 \\n  \\n [疏]注“公子”至“妻轻”。○释曰：云“练冠麻，麻衣縓缘”者，以练布为冠，麻者，以麻为绖带。又云麻衣者，谓白布深衣。云縓缘者，以缯为縓色，与深衣为领缘。“为其妻縓冠”者，以布为縓色，为冠。“葛绖带”者，又以葛为绖带。云“麻衣縓缘”者，与为母同。皆既葬除之者，与緦麻所除同也。云“公子君之庶子也”者，则君之適夫人第二已下，及八妾子皆名庶子。云“其或为母，谓妾子也”者，以其適夫人所生第二已下，为母自与正子同，故知为母妾子也。云“麻者緦麻之绖带也”者，以经有二麻，上麻为首绖、腰绖，知一麻而含二绖者，《斩衰》云“苴绖”，郑云：“麻在首在要皆曰绖。”故知此经亦然。知如緦之麻者，以其此言麻，緦麻亦云麻，又见《司服》“吊服环绖”，郑云：“大如緦之绖。”则此云子为母，虽在五服外，绖亦当如緦之绖，故郑以此麻兼緦言之也。云“此麻衣者，如小功布深衣”，知者，案士之妾子，父在为母期，大夫之妾子，父在为母大功，则诸侯妾子，父在小功，是其差次，故知此当小功布也。云“为不制衰裳变也”者，此记不言衰，明不制衰裳变者，以其为深衣，不与丧服同，故云“变”也。《诗》云“麻衣如雪”者，彼麻衣及《礼记·檀弓》云“子游麻衣”，并《閒传》云“大祥素缟麻衣”，注皆云“十五升布”，深衣与此小功布深衣异。引之者，证麻衣之名同，取升数则异。礼之通例，麻衣与深衣制同，但以布缘之则曰麻衣；以采缘之则曰深衣；以素缘之袖长在外，则曰长衣；又以采缘之袖长在衣内，则曰中衣；又以此为异也，皆以六幅破为十二幅，连衣裳则同也。云“縓，浅绛也”者，对三入为纁为浅绛。云“一染谓之縓”者，《尔雅》文。案彼云“一染谓之縓，再染谓之赪，三染谓之纁”也。云“縓缘，三年练之受饰也”，知者，引《檀弓》云“练衣黄里縓缘”，注云：“练中衣，以黄为内縓为饰。”为中衣之饰，据重服三年变服后为中衣之饰也。此公子为母，在五服外轻，故将为人初死，深衣之饰，轻重有异，故不同也。云“诸侯之妾子厌於父，为母不得申，权为制此服，不夺其恩也”者，诸侯尊，绝期已下无服，公子被厌，不合为母服。不夺其母子之恩，故五服外权为制此服。必服麻衣縓衣者，麻衣大祥受服，縓缘练之受饰，虽被抑，犹容有三年之哀故也。云“为妻縓冠葛绖带，妻轻”者，以縓布为冠，对母用练冠，以葛是葬后受服，而为绖带，对母用麻，皆是为妻轻故也。 \\n 　 \\n 传曰：何以不在五服之中也？君之所不服，子亦不敢服也。君之所为服，子亦不敢不服也。君之所不服，谓妾与庶妇也。君之所为服，谓夫人与適妇也。诸侯之妾，贵者视卿，贱者视大夫，皆三月而葬。 \\n  \\n [疏]注“君之”至“而葬”。○既曰：传发问者，怪亲母与妻其服大轻，故问之答云“君之所不服”者，以尊降诸侯，绝旁期已下，故不服妾与庶妇也。公子以厌降，亦不敢私服母与妻。又云“君之所为服，子亦不敢不服也”者，谓君之正统者也，注云“君之所不服，谓妾与庶妇也”者，解传意，还释上公子为母与妻者也。云“君之所为服，谓夫人与適妇也”者，正统故不降也。云“诸侯之妾，贵者视卿，贱者视大夫，皆三月而葬”者，《大戴礼》文。郑不於上经“葬之”下注之，至於此传下乃引之者，郑意注传云“君之所不服”，谓妾与庶妇也，下乃解妾有贵贱，葬有早晚，故至此引之，见此意也。云妾贵者，谓诸侯一娶九女，夫人与左右媵各有侄娣，二媵与夫人之娣三人为贵妾，馀五者为贱妾也。卿大夫三月而葬，《王制》文。 \\n 　 \\n 大夫、公之昆弟、大夫之子，於兄弟降一等。兄弟，犹言族亲也。凡不见者，以此求之。 \\n  \\n [疏]注“兄弟”至“求之”。○释曰：此三人所以降者，大夫以尊降，昆弟以旁尊降，大夫之子以厌降，是以总云“降一等”。上经当已言讫，今又言之者，上虽言之，恐犹不尽，记人总结之，是以郑云“凡不见者，以此求之”。云“兄弟犹言族亲也”者，以下云“小功”已下为兄弟，恐此兄弟亦据小功已下得降，故曰犹族亲也。则此兄弟及下文为人后者，为兄弟皆非小功已下，犹族亲所容广也。 \\n 　 \\n 为人后者，於兄弟降一等，报。於所为后之兄弟之子，若子。言报者，嫌其为宗子不降。 \\n  \\n [疏]注“言报”至“不降”。○释曰：谓支子为大宗子，后反来为族亲兄弟之类，降一等。云“於所为后之兄弟之子若子”者，此等服其义已见於《斩章》。云“言报者，嫌其为宗子不降”者，以其出降本亲，又宗子尊重，恐本亲为宗子有不敢降服之嫌，故云“报”以明之，言报是两相为服者也。 \\n 　 \\n 兄弟皆在他邦，加一等。不及知父母，与兄弟居，加一等。皆在他邦，谓行仕出游，若辟仇。不及知父母，父母早卒。 \\n  \\n [疏]注“皆在”至“早卒”。○释曰：云“在他邦加一等”者，二人共在他国，一死一不死，相愍不得辞於亲眷，故加一等也。云“不及知父母与兄弟居加一等”者，谓各有父母，或父母有早卒者，与兄弟共居，而死亦当愍其孤幼相育，特加一等。云“皆在他邦谓行仕”者，孔子身行七十二国，不见仕者，以古者有出他国之法，故云行仕也。又云“出游”者，谓若孔子弟子朋友同周游他国，兄弟容有死者。又云“若辟仇”者，《周礼·调人》云：“从父兄弟之仇，不同国。兄弟之仇，辟诸千里之外。”皆有兄弟共行之法也。云“不及知父母，父母早卒”者，或遗腹子，或幼小未有知识，而父母早死者也。 \\n 　 \\n 传曰：何如则可谓之兄弟？传曰：“小功以下为兄弟。”於此发兄弟传者，嫌大功已上又加也。大功以上，若皆在他国，则亲自亲矣。若不及知父母，则固同财矣。 \\n  \\n [疏]注“於此”至“财矣”。○释曰：发问者，上经及记已有兄弟，皆是降等，唯此兄弟加一等，故怪而致问。引旧传者，以有成文，故引之。云“小功已下为兄弟”者，以其加一等故也。郑云“於此发兄弟传者，嫌大功以上又加也”者，郑亦据於此兄弟加一等发传者，嫌大功已上亲则亲矣，又加之，故於小功发传也。云“大功以上若皆在他国，则亲自亲矣”者，不可复加者也。云“若不及知父母则固同财矣”者，据经不及知父母，与兄弟居，既亲重，则财食是同，虽无父母，恩自隆重，不可复加也。 \\n 　"}
{"章节": "卷三十四 丧服第十一", "正文": "卷三十四丧服第十一 \\n  \\n  \\n 　 \\n 　 \\n 朋友皆在他邦，袒免，归则已。谓服无亲者，当为之主，每至袒时则袒，袒则去冠，代之以免。旧说云，以为免，象冠，广一寸。已犹止也。归有主，则止也。主若幼少，则未止。《小记》曰：“大功者主人之丧，有三年者，则必为之再祭，朋友虞祔而已。” \\n  \\n [疏]○注“谓服”至“而已”。○释曰：谓同门曰朋，同志曰友。或其游学，皆在他国而死者，每至可袒之节，则为之袒而免，与宗族五世袒免同。云“归则已”者，谓在他国袒免，为死者无主，归至家，自有主，则止，不为袒免也。郑云“谓服无亲者当为之主”者，以其有亲入五服，今言朋友，故知是义合之轻，无亲者也。既孤在外，明为之作主可知。云“每至袒时则袒”者，凡丧至小敛节，主人素冠环绖以视，敛讫，投冠括发，将括发，先袒，乃括发，括发据正。主人齐衰已下，皆以免代冠，以冠不居，肉袒之，礼故也。云“旧说云以为免，象冠，广一寸”者，郑注《士丧礼》云“免之制未闻”，旧说以为如冠状，广一寸。引《丧服小记》曰齐衰括发以麻，免而以布，此用麻布为之，状如今之著幓头矣。自项中而前，反於项上，卻绕紒也，是著免之义也。云“归有主则止也，主若幼少则未止”者，本以在外为无主，与之为主，今至家，主若幼少，不能为主，则朋友犹为之主，未止。引《小记》者，证主幼少不能主丧，朋友为主之义。以虽有子，是三年之人，小不能为主，大功为主者，为之再祭，谓练祥。朋友轻，为之虞祔而已。以其又无大功已下之亲，此朋友自外来及在家，朋友皆得为主，虞祔乃去，彼郑注以义推之。又云小功緦麻，为之练祭可也。是亲疏差降之法也。 \\n 　 \\n 朋友，麻。朋友虽无亲，有同道之恩，相为服緦之绖带。《檀弓》曰：“群居则绖，出则否。”其服，吊服也。《周礼》曰：凡吊，当事则弁绖。服弁绖者，如爵弁而素，加环绖也。其服有三：锡衰也，緦衰也，疑衰也。王为三公六卿锡衰，为诸侯緦衰，为大夫士疑衰。诸侯卿及大夫亦以锡衰为吊服，当事乃弁绖，否则皮弁，辟天子也。士以緦衰为丧服，其吊服则疑衰也。旧说以为士吊服布上素下，或曰素委貌冠加朝服。《论语》曰：“缁衣羔裘。”又曰：“羔裘玄冠不以吊。”何朝服之有乎？然则二者皆有似也。此实疑衰也，其弁绖皮弁之时，则如卿大夫然。又改其裳以素，辟诸侯也。朋友之相为服，即士吊服疑衰素裳。庶人不爵弁，则其吊服素冠委貌。 \\n  \\n [疏]○注“朋友”至“委貌”。○释曰：云“朋友麻”者，上文据在他国，加袒免，今此在国，相为吊服，麻绖带而已。注云“朋友虽无亲，有同道之恩，相为服緦之绖带”者，案《礼记·礼运》云“人其父生而师教之”，朋友成之。又《学记》云：“独学而无友，则孤陋而寡闻。”《论语》云：“以文会友，以友辅仁。”以此而言，人须朋友而成也。故云朋友虽无亲，有同道之恩，故为之服。知緦之绖带者，以其緦是五服之轻，为朋友之绖带约与之等，故云緦之绖带也。云“《檀弓》曰群居则绖，出则否”者，彼注群，谓七十二弟子相为朋友。彼亦是朋友相为之法。云居则绖，绖谓在家居止则为之绖，出家行道则否。引之者，证此亦然也。彼又云：“孔子之丧，二三子皆绖而出。”是为师出行亦绖也。云“其服，吊服也”者，以其不在五服，五服之外唯有吊服，故即引《周礼》吊服之等也。《周礼》者，《司服职》文。彼云：“凡吊事，弁绖服。”郑注亦云“弁绖者，如爵弁而素加环绖”也。言爵弁者，制如冕，以木为中榦，广八寸，长尺六寸，前低一寸二分，以三升布，上玄下纁。爵弁之体，广长亦然，亦以三升布，但染作爵头色，赤多黑少之色，置之於版上，今则以素为之。又加环绖者，一股麻为骨，又以一股麻为绳，缠之如环然，谓之环绖加於素弁之上。彼注云“绖大如緦”之绖，是吊服之绖。但此文云“朋友麻”，郑引《周礼》王吊诸臣之绖及三衰证此者，以其王於诸臣，诸侯於诸臣，皆有朋友之义，故《泰誓》武王谓诸侯云我“友邦冢君”，是谓诸侯为友。《洛诰》周公谓武王云“孺子其朋”，是王以诸臣为朋。诸侯於臣亦有朋友之义可知。故引《周礼》弁绖与三衰证此朋友麻也。若然，弁绖唯一衰则有三，则一弁冠三衰也。云“其服有三，锡衰也，緦麻也，疑衰也”者，案彼云：“王为三公六卿锡衰，为诸侯緦衰，为大夫士疑衰。”郑司农云：“锡，麻之滑易者也。十五升去其半，有事其布，无事其缕。緦亦十五升去其半，有事其缕，无事其布。疑衰十四升，玄谓无事其缕，哀在内；无事其布，哀在外。疑之言拟也，拟於吉”者也。云“诸侯及卿大夫亦以锡衰为吊服，当事乃弁绖，否则皮弁，辟天子也”者，案《礼记·服问》云：“公为卿大夫锡衰以居，出亦如之，当事则弁绖。大夫相为亦然。为其妻，往则服之，出则否。”注云：“出，谓以他事不至丧所。”是诸侯及卿大夫亦以锡衰为吊服也。天子常弁绖，诸侯卿大夫当事大敛、小敛及殡时，乃弁绖，非此时则皮弁，是辟天子也。云“士以緦衰为丧服”者，士卑，无降服，是以緦为丧服。既以緦为丧服，不得复将緦为吊服，故向下取疑衰为吊服也。旧说者以士吊服无文，故旧说云“以为士吊服布上素下”，云或曰“素委貌冠加朝服”者，前有此二种解者，故郑引《论语》破之。云“《论语》曰缁衣羔裘”，言此者，欲解缁衣羔裘与下羔裘玄冠为一物，并是朝服。是以云又曰“羔裘玄冠不以吊”，何朝服之有乎？此破旧以言朝服，不合首加素委貌，又布上素下，近是天子之朝服，又不言首所加，故非之也。云“然则二者皆有似也”者，以其未小敛已前，容有著朝服吊法，则子游、曾子吊是也，但非正吊法之服。又布上素下，近士之吊服素下，故云二者皆有似也。云“此实疑衰也”者，总破二者也。云“弁绖皮弁之时，则如卿大夫然”者，以其三衰共有弁绖，当事著皮弁亦同，故知二者如卿大夫然也。云“又改其裳，以素辟诸侯也”者，诸侯及卿大夫否则皮弁，辟天子，此诸侯之士不著疑裳而用素，又辟诸侯也。云“朋友之相为服，即士吊服疑衰素裳”者，是郑正解士之吊服。云“庶人不爵弁”者，则其冠素委貌，不言其服，则白布深衣，以白布深衣，庶人之常服，又尊卑始死，未成服已前服之，故庶人得为吊服也。向来所释，皆据郑君所引而言，案《司服》诸侯如王之服言之，郑则诸侯皆如王，亦有三衰服，问直云君吊用锡衰，未辨緦衰、疑衰所施用。案《文王世子》注云：“君虽不服臣，卿大夫死则皮弁锡衰以居往吊，当事则弁绖，於士盖疑衰，同姓则緦衰。”若然，案《士丧礼》：“君若有赐焉则视敛。”注云：“赐，恩惠也。敛，大敛。君视大敛，皮弁服，袭裘，主人成服之后往，则锡衰。”此注又与《文王世子》违者，《士丧礼》既言有恩惠，则君与此士有师友之恩，特加与卿大夫同，其诸侯卿大夫则有锡衰，士唯疑衰。其天子卿大夫士既执挚与诸侯之臣同，则吊服亦同也。天子孤与卿同六命，又亦名为卿，诸侯孤虽四命，与卿异，及其聘之介数，与卿降君二等等同，则孤吊服皆与卿同也。天子三公与王子母弟得称诸侯，其吊服亦与畿外诸侯同三衰也。凡吊服直云素弁环绖，不言带，或有解云有绖无带。但吊服既著衰，首有绖，不可著吉时之大带，吉时之大带既有采矣。麻既不加于采，采可得加於凶服乎？明不可也。案此经注服緦之绖带，则三衰绖带同有可知。其以三衰所用，皆是朋友，故知凡吊皆有带矣。首言环绖，则其带未必如环，但亦五分去一为带，纠之矣，其吊服除之。案《杂记》云：“君於卿大夫，比葬不食肉，比卒哭不举乐。”是知未吉，则凡吊服亦当依气节而除，并与緦麻同三月除之矣。为士虽比殡不举乐，其服亦当既葬除矣。 \\n 　 \\n 君之所为兄弟服，室老降一等。公士大夫之君。 \\n [疏]○注“公士”至“之君”。○释曰：天子诸侯绝期，今言为兄弟服，明是公士大夫之君。於旁亲降一等者，室老家相降一等，不言士，士邑宰远臣，不从服。若然，室老似正君近臣，故从君所服也。 \\n 　 \\n 夫之所为兄弟服，妻降一等。庶子为后者，为其外祖父母、从母、舅无服。不为后，如邦人。 \\n [疏]○释曰：妻从夫服其族亲，即上经夫之诸祖父母，见於《緦麻章》。夫之世叔见於《大功章》，夫之昆弟之子不降嫂叔，又无服。今言从夫降一等，记其不见者，当是夫之从母之类乎？云“庶子为后者，为其外祖父母从母舅无服”者，以其与尊者为一体，既不得服所出母，是以母党皆不服之，不言兄弟而显尊亲之名者。雷氏云：“为父后者服其本族。”若言兄弟，恐本族亦无服，故汎著其尊亲之号，以别於族人也。 \\n 　 \\n 宗子孤为殇，大功衰、小功衰皆三月。亲则月筭如邦人。言孤，有不孤者。不孤，则族人不为殇服服之也。不孤，谓父有废疾，若年七十而老，子代主宗事者也。孤为殇，长殇、中殇大功衰，下殇小功衰，皆如殇服而三月，谓与宗子绝属者也。亲，谓在五属之内。筭，数也。月数如邦人者，与宗子有期之亲者，成人服之齐衰期，长殇，大功衰九月，中殇，大功衰七月，下殇，小功衰五月。有大功之亲者，成人服之齐衰三月。卒哭，受以大功衰九月。其长殇、中殇，大功衰五月；下殇，小功衰三月。有小功之亲者，成人服之齐衰三月。卒哭，受以小功衰五月。其殇与绝属者同。有緦麻之亲者，成人及殇，皆与绝属者同。 \\n  \\n [疏]注“言孤”至“者同”。○释曰：宗子，谓继别为大宗，百世不迁，收族者也。云“孤为殇”者，谓无父未冠而死者也。云“大功衰、小功衰”者，以其成人齐衰，故长殇、中殇皆在大功衰，下殇在小功衰也。云“皆三月”者，以其衰虽降月，本三月法，一时不可更服，故还依本三月也。云“亲则月筭如邦人”者，上三月者，是绝属者，若在五属之内亲者，月数当依本亲为限，故云如邦人也。注云“言孤有不孤”者，郑以记文云孤，明对不孤者，故《曲礼》注云：“是谓宗子不孤。”彼不孤对此孤也。云“不孤则族人不为殇服服之也”者，以父在，犹如周之道有適子无適孙，以其父在，为適子则不为適孙服，同於庶孙，明此本无服，父在亦不为之服殇可知也。云“不孤谓父有废疾”者，案《丧服小记》云：“適妇不为舅后者，则姑为之小功。”注云：“谓夫有废疾他故，若死而无子，不受重者。”是子不孤。谓父有废疾不立，其子代父主宗事。云“若年七十而老，子代主宗事”者，案《曲礼》云：“七十曰老，而传。”注云：“传家事任子孙。”是谓宗子不孤，是父年七十，子代主宗事者。云“与宗子有期之亲者，成人服之齐衰期”者，谓宗子亲昆弟及伯叔昆弟之子，姑姊妹在室之等皆是也。自大功亲以下，尽小功亲以上，成人月数虽依本皆服齐衰者，以其绝属者，犹齐衰三月。明亲者无问大功、小功、緦麻，皆齐衰者也。既皆齐衰，故三月既葬，受服乃始受以大功、小功、齐衰也。至於小功亲已下，殇与绝属者同者，以其成人小功五月，殇即入三月，是以与绝属者同皆大功衰、小功衰三月，故与绝属者同也。云“有緦麻之亲者，成人及殇皆与绝属者同”者，以其绝属者为宗子齐衰三月，緦麻亲亦三月，是以成人及殇死皆与绝属者同也。 \\n 　 \\n 改葬，緦。谓坟墓以他故崩坏，将亡失尸柩也。言改葬者，明棺物毁败，改设之，如葬时也。其奠如大敛，从庙之庙，从墓之墓，礼宜同也。服緦者，臣为君也，子为父也，妻为夫也。必服緦者，亲见尸柩，不可以无服，緦三月而除之。 \\n  \\n [疏]注“谓坟”至“除之”。○释曰：云“谓坟墓以他故崩坏，将亡失尸柩者也”者，郑解改葬之意。云他故者，谓若遭水潦漂荡之等，坟墓崩坏，将亡失尸柩，故须别处改葬也。云“改葬者，明棺物毁败，改设之，如葬时也”者，直言棺物毁败而改设，不言依服，则所设者，唯此棺如葬时也。云“其奠如大敛”者，案《既夕》记朝庙至庙中更设迁祖奠云“如大敛奠”，即此移柩向新葬之处所设之奠亦如大敛之奠，士用肫三鼎，则大夫已上更加牲牢。大夫用特牲，诸侯用少牢，天子用大牢可知。云“从庙之庙，从墓之墓，礼宜同也”者，即设奠之礼，朝庙是也。又朝庙载柩之时，士用輁轴，大夫已上用輴，不用蜃车，饰以帷荒，则此从墓之墓亦与朝庙同可知，故云礼宜同也。云“服緦者，臣为君也，子为父也，妻为夫也”，知者，若更言馀服，无妨更及齐衰已下，今直言緦之轻服，明知唯据极重而言，故以三等也。不言妾为君，以不得体君，差轻故也。不言女子子，妇人外成，在家又非常，故亦不言。诸侯为天子，诸侯在畿外差远，改葬不来，故亦不言也。云“必服緦者，亲见尸柩，不可以无服”者，君亲死已多时，哀杀已久，可以无服，但亲见君父尸柩，暂时之痛，不可不制服以表哀，故皆服緦也。故云“三月而除”者，谓葬时服之，及其除也，亦法天道一时，故亦三月除也。若然，郑言三等，举痛极者而言，父为长子，子为母，亦与此同也。 \\n 　 \\n 童子，唯当室緦。童子，未冠之称也。当室者，为父后，承家事者，为家主，与族人为礼。於有亲者，虽恩不至，不可以无服也。 \\n  \\n [疏]注“童子”至“服也”。○释曰：此云“当室”者，《周礼》谓之“门子”，与宗室往来，故为族人有緦服。云“童子，未冠之称”者，谓十九已下。案《内则》年二十“敦行孝弟”，十九已下，未能敦行孝弟，非当室则无緦麻，以当室故服緦也。云“当室者，为父后，承家事者”，以其言当室，是代父当家事，故云“为家主，与族人为礼”。“於有亲者”，则族内四緦麻以来皆是也。云“虽恩不至，不可以无服也”者，以其童子未能敦行孝弟，故云恩不至，与族为礼而为服，故服之也。若然，不在《緦章》者，若在《緦章》则外内俱报，此当室童子，直与族人为礼，有此服不及外亲，故不在《緦章》而在此记也。 \\n 　 \\n 传曰：不当室则无緦服也。 \\n [疏]释曰：记自云“唯当室緦”，自然不当室则无緦服。而传言之者，案《曲礼》云：“孤子当室，冠衣不纯采。”但是孤子，皆不纯以采。《曲礼》言之者，嫌当室与不当室异，故言之。此传恐不当室与当室者同，故明之也。 \\n 　 \\n 凡妾为私兄弟，如邦人。嫌厌降之也。私兄弟，自其族亲也。然则女君有以尊降其兄弟者，谓士之女为大夫妻，大夫之女为诸侯夫人，诸侯之女为天王后也。父卒，昆弟之为父后者宗子，亦不敢降也。 \\n  \\n [疏]注“嫌厌”至“降也”。○释曰：妾言“凡”者，总天子以下至士，故凡以该之也。云“嫌厌降之也”者，解记此之意，君与女君不厌妾，故云嫌厌之，其实不厌，故记人明之。云“私兄弟自其族亲也”者，以其兄弟总外内之称，若言私兄弟，则妾家族亲也。云“然则女君有以尊降其兄弟者”，以其女君与君体敌，故得降其兄弟旁亲之等。子尊不加父母，唯不降父母，则可降其兄弟旁亲。云“谓士之女为大夫妻，大夫之女为诸侯夫人，诸侯之女为天王后”者，此等皆得降其兄弟旁亲也。云“父卒，昆弟之为父后者宗子，亦不敢降也”者，虽得降其兄弟，此为父后者，不得降，容有归宗之义，归於此家，故不降。 \\n 　 \\n 大夫吊於命妇，锡衰。命妇吊於大夫，亦锡衰。吊於命妇，命妇死也。吊於大夫，大夫死也。《小记》曰：“诸侯吊，必皮弁锡衰。”《服问》曰：“公为卿大夫锡衰以居，出亦如之，当事则弁绖。大夫相为亦然。为其妻，往则服之，出则否。” \\n  \\n [疏]注“吊於”至“则否”。○释曰：云“吊於命妇，命妇死也”者，郑恐以记云大夫吊命妇者，以为大夫死，其妻受吊於命妇，故云命妇死也。知不吊命妇，为命妇夫死者，以其记人作文，宜先吊大夫身，然后吊其妇，故以命妇死吊其夫解之也。引《小记》者，以记人直言身上衰，不言首服，故引《小记》也。言“诸侯吊，必皮弁”者，言诸侯不言君，谓诸侯因朝吊异国之臣，著皮弁锡衰，虽成服后，亦不弁绖也。引《服问》者，有己君并有卿大夫与命妇相吊法。云“以居”者，君在家服之，出亦如之，出行不至丧所，亦服之。云“当事则弁绖”者，谓当大、小敛及殡，皆弁绖也。云“大夫相为亦然”者，一与君为卿大夫同，为其妻降于大夫，出则否。引之者，证大夫与命妇相吊服锡衰同也。 \\n 　 \\n 传曰：锡者何也？麻之有锡者也。锡者，十五升抽其半，无事其缕，有事其布，曰锡。谓之锡者，治其布，使之滑易也。锡者，不治其缕，哀在内也。緦者不治其布，哀在外。君及卿大夫吊士，虽当事，皮锡衰而已。士之相吊，则如朋友服矣，疑衰素裳，凡妇人相吊，吉笄无首，素总。 \\n  \\n [疏]注“谓之”至“素总”。○释曰：问者先问其名，答云“麻之有锡者也”，答以名“锡”之意。但言麻者，以麻表布之缕也，又云“锡者，十五升抽其半”者，以其缕之多少与緦同。云“无事其缕，有事其布”者，事犹治也，谓不治其缕，治其布，以哀在内，故也。緦则治缕，不治布，哀在外，以其王为三公六卿，重於畿外诸侯故也。郑云谓之锡者，治其布使之滑易，以治解事，以滑易解锡，谓使锡锡然滑易也。云“君及卿大夫吊士，虽当事，皮弁锡衰而已”者，是士轻，无服弁绖之礼，有事无事皆皮弁衰而已，见其不足之意也。若然，《文王世子》注：“诸侯为异姓之士疑衰，同姓之士緦衰。”今言士与大夫又同锡衰者，此言与《士丧礼》注同，亦是君於此士有师友之恩者也。云“士之相吊，则如朋友服矣”者，朋友麻，是朋友服也。上注士吊服用疑衰素裳，腰首服麻吊，亦朋友服也。云“凡妇人相吊，吉笄无首，素总”者，上文命妇吊於大夫锡衰，未解首服，至此乃解之者，妇人吊之首服无文，故特传释锡衰后，下近“妇人吉笄无首布总”乃解之。必知用吉笄无首素总者，下文女子子为父母卒哭，折吉笄之首，布总，此吊服用吉笄无首，素总。又男子冠，妇人笄，相对，妇人丧服，又笄裛相对，上注男子吊用素冠，故知妇人吊亦吉笄无首，素总也。 \\n 　 \\n 女子子適人者为其父母，妇为舅姑，恶笄有首以髽。卒哭，子折笄首以笄，布总。言以髽，则髽有著笄者明矣。 \\n  \\n [疏]注“言以”至“明矣”。○释曰：此二者皆期服，但妇人以饰事人，是以虽居丧内，不可顿去修容，故使恶笄而有首。至卒哭，女子子哀杀归於夫氏，故折吉笄之首而著布总也。案《斩衰章》“吉笄尺二寸”，斩衰以箭，笄长尺。《檀弓》齐衰笄亦云尺，则齐衰已下皆与斩同一尺，不可更变，故折吉笄首而已。其总，斩衰已六升，长六寸，郑注：总六升，象冠数。则齐衰总亦象冠数。正服，齐衰冠八升，则正齐衰总亦八升，是以总长八寸。笄总与斩衰长短为差，但笄不可更变，折其首总可更变，宜从大功总十升之布总也。言以髽者则髽有著笄明矣，郑言此者，旧有人解《丧服小记》云“男子免而妇人髽”，免而无笄，则髽亦无笄矣。但免、髽自相对，不得以妇人与男子有笄无笄相对，故郑以经云“恶笄”有首以髽，髽笄连言，则髽有著笄明矣。 \\n 　 \\n 传曰：笄有首者，恶笄之有首也。恶笄者，栉笄也。折笄首者，折吉笄之首也。吉笄者，象笄也。何以言子折笄首而不言妇？终之也。栉笄者，以栉之木为笄，或曰榛笄。有首者，若今时刻镂摘头矣。卒哭而丧之大事毕，女子子可以归於夫家而著吉笄。吉笄尊，变其尊者，妇人之义也。折其首者，为其大饰也。据在夫家，宜言妇。终之者，终子道於父母之恩。 \\n  \\n [疏]注“栉笄”至“之恩”。○释曰：案记自云“恶笄之有首也”，即恶笄自有首明矣。而传更云“笄有首”，重言之者，但恶者，直木理粗恶，非木之名。若然，斩衰笄用箭，齐衰用栉，俱是恶。传恐名通於箭，故重叠言之，名不通於箭，直谓此齐衰栉木为恶木也。又云“恶笄者，栉笄也”者，既叠不通箭，乃释木名，故云栉木之笄也。云“折笄首者，折吉笄之首也”者，以记折笄首，文承恶笄之下，恐折恶笄之首，故传辨之。以折首去饰，不可以初丧重时有首，至卒哭哀杀之后，乃更去首，应轻更重，於义不可。故传以为初死恶笄有首，至卒哭更著吉笄，嫌其大饰，乃折去首而著之也。又云“吉笄者，象笄也”者，传明吉时之笄以象骨为之，据大夫士而言。案《弁师》天子诸侯笄皆玉也。郑云“栉笄者，以栉之木为笄”者，此栉亦非木名。案《玉藻》云沐“栉用椫栉，发晞用象栉”，郑云：“椫，白理木为栉。”栉即梳也，以白理木为梳栉也。彼椫木与象栉相对，此栉笄与象笄相对，故郑云栉笄者以栉之木为笄。云“或曰榛笄”者，案《檀弓》云：“南宫縚之妻之姑之丧，夫子诲之髽，曰：尔毋从从尔，尔毋扈扈尔。盖榛以为笄，长尺而总八寸。”彼为姑用榛木为笄，此亦妇人为姑，与彼同。但此用椫木，彼用栉木，不同耳。盖二木俱用，故郑两存之也。云“笄有首者，若今刻镂摘头矣”，郑时摘头之物刻镂为之，此笄亦在头，而去首为大饰，明首亦刻镂之，故举汉法况之也。云“卒哭而丧之大事毕，女子子可以归於夫家”者，但以出適女子与在家妇俱著恶笄，妇不言卒哭折吉笄首，女子子即言折吉笄之首，明女子子有所为，故独折笄首耳。所为者，以女子外成，既以哀杀事人，可以加容，故著吉笄，仍为大饰，折去其首，故以归於夫家解之。若然，《丧大记》云女子子“既练而归”，与此注违者，彼小祥，归是其正法，此归者，容有故许之归，故云“可以”，权许之耳。云“吉笄尊，变其尊者妇人之义也”，妇人之事人，不可顿凶居丧，不可尽饰，故著吉笄，又折笄首，是妇人事人之义，异於男子也。若然，案《服问》云：“男子重首，妇人重要。”此云笄尊者，彼男女相对，故云妇人重要。若妇人不同，对男子，然亦是上体尊於下体。故云笄尊也。云“据在夫家，宜言妇”者，传解记文女子適人犹云“子折笄首”。云“终之者，终子道於父母之恩”者，子对父母生称父对舅姑立名，出適应称妇，故虽出適犹称子，终初未出適之恩也。 \\n 　 \\n 妾为女君、君之长子，恶笄有首，布总。 \\n [疏]释曰：妾为女君之服，得与女君同，为长子亦三年。但为情轻，故与上文妇事舅姑齐衰同，恶笄有首，布总也。 \\n 　 \\n 凡衰，外削幅。裳，内削幅，幅三袧。削犹杀也。大古冠布衣布，先知为上，外杀其幅，以便体也。后知为下，内杀其幅，稍有饰也。后世圣人易之，以此为丧服。袧者，谓辟两侧，空中央也。祭服朝服，辟积无数。凡裳，前三幅，后四幅也。 \\n  \\n [疏]注“削犹”至“幅也”。○释曰：自此已下尽“袪尺二寸”，记人记衰裳之制，用布多少，尺寸之数也。云“凡”者，总五服而言，故云凡以该之。云“衰外削幅”者，谓缝之边幅向外。“裳内削幅”者，亦谓缝之边幅向内。云“幅三袧”者，据裳而言，为裳之法，前三幅后四幅，幅皆三辟，摄之以其七幅，布幅二尺二寸，幅皆两畔各去一寸，为削幅则二七十四尺。若不辟积，其腰中则束身不得就，故须辟积其腰中也。腰中广狭，在人粗细，故袧之。辟摄亦不言寸数多少，但幅别以三为限耳。郑云“大古冠布衣布”者，案《礼记·郊特牲》云：“大古冠布，齐则缁之。”郑注云：“唐虞以上曰大古也。”是大古冠布衣布也。云“先知为上，外杀其幅，以便体也。后知为下，内杀其幅，稍有饰也”者，此亦唐虞已上，黄帝已下，故《礼运》云：“未有麻丝，衣其羽皮。”谓黄帝已前。下文云后圣有作，“治其丝麻，以为布帛”。后圣谓黄帝，是黄帝始有布帛，是时先知为上，后知为下，便体者。边幅向外，於体便有饰者，边幅向内，观之美也。云“后世圣人易之，以此为丧服”者，又案《郊特牲》云缁布冠，“冠而敝之可也”，注：“此重古而冠之耳。三代改制，齐冠不复用也。以白布冠质，以为丧冠也。”以此言之，唐虞以下，冠衣皆白布，吉凶同，齐则缁之，鬼神尚幽闇。三代改制者，更制牟追、章甫、委貌，为行道朝服之冠。缁布冠，三代将为始冠之冠，白布冠质，三代为丧冠也。若然，此后世圣人指夏禹身也，以其三代最先故也。云“袧者谓辟两侧，空中央也”者，案《曲礼》“以脯脩置者，左朐右未”，郑云：“屈中云朐。”则此言袧者，亦是屈中之称。一幅凡三处出之，辟两边相著，自然中央空矣，幅别皆然也。云“祭服朝服，辟积无数”者，朝服谓诸侯与其臣以玄冠服为朝服，天子与其臣以皮弁服为朝服。祭服者，六冕与爵弁为祭服。不云玄端，亦是士家祭服中兼之。凡服唯深衣、长衣之等，六幅破为十二幅，狭头向上，不须辟积。其实腰閒已外，皆辟积无数，似丧冠三辟积，吉冠辟积无数也。然“凡裳，前三幅，后四幅”者，前为阳，后为阴，故前三后四，各象阴阳也。唯深衣之等，连衣裳十二幅，以象十二月也。 \\n 　 \\n 若齐，裳内衰外。齐，缉也。凡五服之衰，一斩四缉。缉裳者，内展之。缉衰者，外展之。 \\n  \\n [疏]注“齐缉”至“展之”。○释曰：据上齐斩五章，有一斩四齐。此据四齐而言，不一斩者，上文已论五服衰裳，缝之外内，斩衰裳亦在其中。此据衰裳之下，缉之用针功者，斩衰不齐，无针功，故不言也。“若”言者，不定辞，以其上有斩，不齐，故云若也。言“裳内衰外”者，上言衰外削幅，此齐还向外展之，上言裳内削幅，此齐还向内展之，并顺上外内而缉之。此先言裳者，凡齐据下裳而缉之，裳在下，故先言裳，顺上下也。郑云“齐，缉也”者，据上传而言之也。云“凡五服之衰，一斩四缉”者，谓齐衰至总麻并齐，齐既有针功，緦之名则没，去齐名，亦齐可知也。言“展之”者，若今亦先展讫，乃行针功者也。 \\n 　 \\n 负，广出於適寸。负，在背上者也。適，辟领也。负出於辟领外旁一寸。 \\n  \\n [疏]注“负在”至“一寸”。○释曰：以一方布置於背上，上畔缝著领，下畔垂放之，以在背上，故得负名。適辟领，即下文適也，出於辟领外旁一寸，总尺八寸也。 \\n 　 \\n 適，博四寸，出於衰。博，广也。辟领广四寸，则与阔中八寸也。两之为尺六寸也。出於衰者，旁出衰外，不著寸数者，可知也。 \\n  \\n [疏]注“博广”至“知也”。○释曰：此辟领广四寸，据两相而言。云“出於衰”者，谓比焜前衰而言出也。云“博，广也”者，若言博，博是宽狭之称，上下两旁俱名为博。若言广，则唯据横阔而言。今此適四寸据横，故博为广，见此义焉。云“辟领，广四寸”者，据项之两相向外各广四寸。云“则与阔中八寸也”者，谓两身当缝，中央总阔八寸，一边有四寸，并辟领四寸，为八寸。云“两之为尺六寸也”者，一相阔与辟领八寸，故两之总一尺六寸。云“出於衰者，旁出衰外”者，以两旁辟领，向前望衰之外也。云“不著寸数者可知也”者，以衰广四寸，辟领横广总尺六寸，除中央四寸当衰，衰外两旁各出衰六寸，故云不著寸数可知也。 \\n 　 \\n 衰，长六寸，博四寸。广袤四寸也。前有衰，后有负板，左右有辟领，孝子哀戚无所不在。 \\n  \\n [疏]注“广袤”至“不在”。○释曰：袤，长也，据上下而言也。缀於外衿之上，故得广长当心。云“前有衰，后有负板”者，谓负广出於適寸，及衰长六寸，博四寸。云“左右有辟领”者，谓左右各四寸。云“孝子哀戚无所不在”者，以衰之言摧，孝子有哀摧之志，负在背上者，荷负其悲哀在背也。云“適”者，以哀戚之情，指適缘於父母，不兼念馀事，是其四处皆有悲痛，是无所不在也。 \\n 　 \\n 衣带，下尺。衣带下尺者，要也。广尺，足以掩裳上际也。 \\n [疏]注“衣带”至“际也”。○释曰：谓衣腰也。云“衣”者，即衰也，但衰是当心广四寸者，取其哀摧在於偏体，故衣一名为衰。今此云据在上曰衣，举其实称。云“带”者，此谓带衣之带，非大带、革带者也。云“衣带下尺者”，据上下阔一尺，若横而言之，不著尺寸者，人有粗细，取足为限也。云“足以掩裳上际也”者，若无腰，则衣与裳之交际之閒，露见表衣，有腰则不露见，故云掩裳上际也。言上际者，对两旁有衽，掩旁两厢下际也。 \\n 　 \\n 衽，二尺有五寸。衽，所以掩裳际也。二尺五寸，与有司绅齐也。上正一尺，燕尾二尺五寸，凡用布三尺五寸。 \\n  \\n [疏]注“衽所”至“五寸”。○释曰：云“掩裳际也”者，对上腰而言，此掩裳两厢下际不合处也。云“二尺五寸，与有司绅齐也”者，《玉藻》文。案彼士已上，大带垂之皆三尺，又云有司二尺有五寸，谓府史绅即大带也。绅，重也，屈而重，故曰绅。此但垂之二尺五寸，故曰与有司绅齐也。云“上正一尺”者，取布三尺五寸，广一幅，留上一尺为正。正者，正方不破之言也。一尺之下，从一畔旁入六寸，乃向下，邪向下一畔一尺五寸，去下畔亦六寸，横断之，留下一尺为正。如是，则用布三尺五寸，得两条衽，衽各二尺五寸，两条共用布三尺五寸也。然后两旁皆缀於衣，垂之向下掩裳际，此谓男子之服。妇人则无，以其妇人之服连衣裳，故郑上《斩章》注云妇人之服“如深衣则衰无带，下又无衽”是也。 \\n 　 \\n 袂，属幅。属犹连也。连幅，谓不削。 \\n [疏]注“属犹”至“不削”。○释曰：属幅者，谓整幅二尺二寸，凡用布为衣物及射侯，皆去边幅一寸，为缝杀，今此属连其幅，则不削去其边幅，取整幅为袂。必不削幅者，欲取与下文衣二尺二寸同，纵横皆二尺二寸，正方者也。故《深衣》云“袂中可以运肘”，二尺二寸亦足以运肘也。 \\n 　 \\n 衣，二尺有二寸。此谓袂中也。言衣者，明与身参齐。二尺二寸，其袖足以容中人之肱也。衣自领至要二尺二寸，倍之四尺四寸，加辟领八寸，而又倍之，凡衣用布一丈四寸。 \\n  \\n [疏]注“此谓”至“四寸”。○释曰：云“此谓袂中也”者，上云袂，据从身向袪而言，此衣据从上向掖下而言。云“言衣者，明与身参齐”者，袂所以连衣为之，衣即身也，两旁袂与中央身总三事，下与畔皆等，故变袂言衣，欲见袂与衣齐参也，故云与身参齐。云“二尺二寸，其袖足以容中人之肱也”者，案《深衣》云袂中“可以运肘”，郑注云：“肘不能不出入。”彼云肘，此云肱也。凡手足之度，郑皆据中人为法，故云中人也。云“衣自领已下”云云者，郑欲计衣之用布多少之数，自领至腰皆二尺二寸者，衣身有前后，今且据一相而言，故云衣二尺二寸，倍之为四尺四寸，总前后计之，故云“倍之为四尺四寸”也。云“加阙中八寸”者，阙中谓阙去中央安项处，当缝两相总阙去八寸，若去一相，正去四寸，若前后据长而言，则一相各长八寸，通前两身四尺四寸，总五尺二寸也。云“而又倍之”者，更以一相五尺二寸，并计之，故云又倍之。云“凡衣用布一丈四寸”者，此唯计身，不计袂与袪，及负衽之等者，彼当丈尺寸自见，又有不全幅者，故皆不言也。 \\n 　 \\n 袪，尺二寸。袪，袖口也。尺二寸，足以容中人之并两手也。吉时拱尚左手，丧时拱尚右手。 \\n  \\n [疏]注“袪袖”至“右手”。○释曰：云“袪，袖口也”者，则袂末接袪者也。云“尺二寸”者，据複摄而言，围之则二尺四寸，与深衣之袪同，故云“尺二寸，足以容中人之并两手”也。“吉时拱尚左手，丧时拱尚右手”者，案《檀弓》云：“孔子与门人立，拱而尚右。二三子亦皆尚右。孔子曰：我则有姊之丧故也。二三子皆尚左。”郑云：“复，正也。丧尚右，右，阴也。吉尚左，左，阳也。”是其吉时拱尚左，丧时拱尚右也。以袪横既与深衣尺二寸，既据横而言，不言缘之深浅、尺寸者，同故，缘口深浅亦与深衣同寸半可知，故记人略不言也。 \\n 　 \\n 衰三升，三升有半。其冠六升。以其冠为受，受冠七升。衰，斩衰也。或曰三升半者，义服也。其冠六升，齐衰之下也。斩衰正服，变而受之此服也。三升，三升半，其受冠皆同，以服至尊，宜少差也。 \\n  \\n [疏]注“衰斩”至“差也”。○释曰：自此至篇末，皆论衰冠升数多少也。以其正经言斩与齐衰，及大功、小功、緦麻之等，并不言布之升数多少，故记之也。云“衰三升，三升有半，其冠六升”者，衰异冠同者，以其三升半，谓缕如三升半，成布还三升，故其冠同六升也。云“以其冠为受，受冠七升”者，据至虞变麻服葛时，更以初死之冠六升布为衰，更以七升布为冠，以其葬后哀杀，衰冠亦随而变轻故也。云“衰，斩衰也”者，总二衰皆在《斩衰章》也。云“或曰三升半者，义服也”者，以其《斩章》有正、义，子为父，父为长子，妻为夫之等，是正斩。云诸侯为天子，臣为君之等，是义斩。此三升半实是义服，但无正文，故引或人所解为证也。上章子夏传亦直云衰三升冠六升，亦据正斩而言。不言义服者，欲见义服成布同三升故也。云“六升，齐衰之下也”者，齐衰之降服四升，正服五升，义服六升，以其六升是义服，故云“下”也。云“斩衰正服，变而受之此服也”者，下注云“重者轻之故也”。云“三升，三升半，其受冠者同，以服至尊，宜少差也”者，以父与君尊等，恩情则别，故恩深者三升，恩浅者三升半，成布还三升，故云少差也。 \\n 　 \\n 齐衰四升，其冠七升。以其冠为受，受冠八升。言受以大功之上也。此谓为母服也。齐衰正服五升，其冠八升。义服六升，其冠九升。亦以其冠为受。凡不著之者，服之首主於父母。 \\n  \\n [疏]注“言受”至“父母”。○释曰：此据父卒为母齐衰三年而言也。云“言受以大功之上也”者，以其降服，大功衰七升；正服，大功衰八升，故云大功之上。云“此谓为母服也”者，据父卒为母而言，若父在为母，在正服齐衰前已解讫。云“齐衰正服五升，其冠八升，义服六升，其冠九升，亦以其冠为受，凡不著之者，服之首主於父母”者，上斩言三升主於父，此言四升主於母，正服以下轻，故不言从可知也。 \\n 　 \\n 繐衰四升有半，其冠八升。此谓诸侯之大夫为天子繐衰也。服在小功之上者，欲著其缕之精粗也。升数在齐衰之中者，不敢以兄弟之服服至尊也。 \\n  \\n [疏]注“此谓”至“尊也”。○释曰：云“诸侯之大夫为天子繐衰也”者，是正经文也。云“服在小功之上者，欲著其缕之精粗也”者，据升数合在杖期上，以其升数虽少，以缕精粗与小功同，不得在杖期上，故在小功之上也。云“升数在齐衰之中者，不敢以兄弟之服服至尊也”者，据缕如小功，小功已下乃是兄弟，故云不敢以兄弟之服服至尊。至尊，则天子是也。 \\n 　 \\n 大功八升，若九升。小功十升，若十一升。此以小功受大功之差也。不言七升者，主於受服，欲其文相值，言服降而在大功者衰七升，正服衰八升，其冠皆十升。义服九升，其冠十一升。亦皆以其冠为受也。斩衰受之以下大功，受之以正者，重者轻之，轻者从礼，圣人之意然也。其降而在小功者，衰十升，正服衰十一升，义服衰十二升，皆以即葛及緦麻无受也。此大功不言受者，其章既著之。 \\n  \\n [疏]注“此以”至“著之”。○释曰：云“此以小功受大功之差也”者，以其小功、大功俱有三等，此唯各言二等，故云此以小功受大功之差也。以此二小功衰，衰受二大功之冠，为衰二大功，初死，冠还用二小功之衰，故转相受也。云“不言七升者，主於受服，欲其文相值”者，以其七升乃是殇大功，《殇大功章》云“无受”，此主於受，故不言七升者也。云欲其文相值，值者，当也，以其正大功衰八升，冠十升，与降服小功衰十升同；既葬，受衰十升，冠十一升，义服，大功衰九升，其冠十一升，与正服小功衰同；既葬，以其冠为受，受衰十一升，冠十二升，初死，冠皆与小功衰相当，故云文相值也，是冠衰之文相值。云“言服降而在大功者衰七升，正服衰八升，其冠皆十升，义服九升，其冠十一升，亦皆以其冠为受也”，郑言此者，既解为文相值，又覆解文相值之事。若然，降服既无受，而亦覆言之者，欲见大功正服与降服冠升数同之意。必冠同者，以其自一斩及四齐，衰与降大功冠皆校衰三等，及至正大功衰八升，冠十升，冠与降大功同上校二等者，若不进正大功冠与降同，则冠宜十一升。义大功衰九升者，冠宜十二升，则小功緦麻冠衰同，则降小功衰冠当十二升，正服小功冠衰同十三升，义服小功当冠衰十四升，緦麻冠衰当十五升，十五升即与朝服十五升同，与吉无别。故圣人之意，进正大功冠与降大功同，则緦麻不至十五升。若然，正服大功不进之，使义服小功至十四升，緦麻十五升抽其半，岂不得为緦乎？然者，若使义服小功十四升，则与疑衰同，非五服之差故也。又云“斩衰受之以下大功，受之以正者，重者轻之，轻者从礼，圣人之意然也”者，圣人之意，重者恐至灭性，故抑之，受之以轻服、义服，齐衰六升是也。轻者从礼者，正大功八升，冠十升，既葬，衰十升，受以降服小功义服，大功衰九升，冠十一升。既葬，衰十一升，受以正服小功二等，大功皆不受，以义服小功是从礼也，是圣人有此抑扬之义也。云“其降而在小功者，衰十升，正服衰十一升，义服衰十二升，皆以即葛及緦麻无受”者，此郑云皆以即葛及无受，文出《小功緦麻章》。以其小功因故衰，唯变麻服葛为异也。其降服，小功已下升数，文出《閒传》，故彼云：“斩衰三升，齐衰四升、五升、六升，大功七升、八升、九升，小功十升、十一升、十二升，緦麻十五升去其半，有事其缕，无事其布曰緦，此哀之发於衣服者也。”郑注云：“此齐衰多二等，大功、小功多一等，服主於受，是极列衣服之差也。”郑彼注顾此文校多少而言。云“服主於受”，据此文不言降服大功、小功、緦麻之受，以其无受，又不言正服、义服，齐衰者二者虽有受，齐斩之受主於父母，故亦不言。若然，此言十升、十一升小功者，为大功之受，而言非小功有受，彼注云是极列衣服之差者，据彼经总言，是极尽陈列於服之差降，故其言之与此异也。 \\n 　"}
{"章节": "卷三十五 士丧礼第十二", "正文": "卷三十五士丧礼第十二 \\n  \\n  \\n 　 \\n 　 \\n [疏]《士丧礼》第十二。○郑《目录》云：“士丧其父母，自始死至於既殡之礼。丧於五礼属凶。《大戴》第四，《小戴》第八，《别录》第十二。”○释曰：郑云“自始死至於既殡之礼”者，自，从也；既，已也；谓从始死已殡之后，未葬之前，皆录之。是已下殡后论朔奠、筮宅、井椁、卜葬日之事也。又云“丧於五礼属凶”者，案《周礼·大宗伯》掌五礼：吉、凶、宾、军、嘉。此於五礼属凶。若然，天子诸侯之下皆有士，此当诸侯之士。知者，下云“君若有赐不言王”。又《丧大记》云：“君沐粱，大夫沐稷，士沐粱。”郑云：“《士丧礼》沐稻，此云士沐粱，盖天子之士也。”又大敛陈衣与《丧大记》不同，郑亦云：“彼天子之士，此诸侯之士。”以此言之，此篇诸侯之士可知。但公侯伯之士一命，子男之士不命。一命与不命皆分为三等，各有上、中、下，及行丧礼，其节同，但铭旌有异，故下云“为铭各以其物，亡则以缁长半幅”，物谓公侯伯之士，一命已上，生时得建旌旗；亡谓子男之士，生时无旌旗之物者，唯此为异。又郑直云士丧父母，不言妻与长子二者，亦依士礼，故下记云：“赴曰：君之臣某死。赴母、妻、长子则曰：君之臣某之某死。”是礼同，故得同附於君之臣。记不云父者，以其经主於父死，故记不言也。 \\n 　 \\n 士丧礼。死于適室，幠用敛衾。適室，正寝之室也。疾者齐，故于正寝焉。疾时处北墉下，死而迁之当牖下，有床衽。幠，覆也。敛衾，大敛所并用之衾。衾，被也。小敛之衾当陈。《丧大记》曰：“始死，迁尸于床，幠用敛衾，去死衣。” \\n  \\n [疏]注“適室”至“死衣”。○释曰：自此尽“帷堂”，论始死招魂、缀足、设奠、帷堂之事。云“適室，正寝之室也”者，若对天子诸侯谓之路寝，卿大夫士谓之適室，亦谓之適寝，故下记云“士处適寝”，总而言之，皆谓之正寝。是以庄三十二年秋八月，公薨于路寝，《公羊传》云：“路寝者何？正寝也。”《穀梁传》亦云：“路寝，正寝也。”言正寝者，对燕寝与侧室非正。案《丧大记》云：“君夫人卒於路寝，大夫世妇卒於適寝，内子未命，则死于下室，迁尸于寝，士之妻皆死于寝。”郑注云：“言死者必皆於正处也。”以此言之，妻皆与夫同处。若然，天子崩亦於路寝，是以《顾命》成王崩，延康王於翼室。翼室，则路寝也。若非正寝，则失其所。是以僖三十三年冬十二月，“公薨於小寝”，《左氏传》云：“即安也。”是讥不得其正。云“疾者齐，故於正寝焉。疾时处北墉下，死而迁之当牖下，有床衽”者，此并取下记文，但文有详略，文次不与本同。云“疾者齐，故于正寝焉”，以其齐须在適寝，是以故在正寝。郑彼注云：“正情性也。”衽是卧席，故彼云“下莞上簟，设枕”焉。云“幠，覆也，敛衾，大敛所并用之衾”者，经直云衾，不辩大小。郑知非小敛衾，是大敛衾者，郑云小敛之衾当陈者，不用小敛衾，以其大敛未至，故且覆尸，是以小敛讫，大敛之衾当陈，则用夷衾覆尸，是其次也。此所覆尸，尸袭后将小敛，乃去之，是以下袭讫，亦云“幠用衾”，郑注云：“始死时，敛衾。”必覆之者，为其形亵。言大敛所用之衾者，案《丧大记》君大夫士皆小敛一衾，大敛二衾。今始死，用大敛一衾以覆尸，及至大敛之时，两衾俱用，一衾承荐於下，一衾以覆尸，故云大敛所并用之衾。引《丧大记》者，欲见加敛衾以覆尸，以“去死衣”，郑彼注云“去死衣，病时所加新衣及复衣也，去之以俟沐浴”是也。 \\n 　 \\n 复者一人，以爵弁服，簪裳于衣，左何之，扱领于带。复者，有司招魂复魄也。天子则夏采、祭仆之属，诸侯则小臣为之。爵弁服，纯衣纁裳也，礼以冠名服。簪，连也。 \\n  \\n [疏]注“复者”至“连也”。○释曰：言“复者一人”者，诸侯之士一命与不命并皆一人。案《杂记》云“复西上”者，郑注云：“北面而西上，阳长左也。复者多少，各如其命之数。”若然，案《典命》诸侯卿大夫三命、再命、一命；天子三公八命，其卿六命，大夫四命，上士三命，中士再命，下士一命；上公九命，侯伯七命，子男五命，皆依命数，九人以下。则天子宜十二为节，当十有二人也。云“复者，有司”者，案《丧大记》复者小臣，则士家不得同僚为之，则有司府史之等也。不言所著衣服者，案《丧大记》小臣朝服，下记亦云“复者朝服”，则尊卑皆朝服可知。必著朝服者，郑注《丧大记》云：“朝服而复，所以事君之衣也。”复者庶其生气，复既不苏，方始为死事耳。愚谓朝服平生所服，冀精神识之，而来反，衣以其事死如事生，故复者皆朝服也。若然，天子崩，复者皮弁服也。云“招魂复魄也”者，出入之气谓之魂，耳目聪明谓之魄，死者魂神去，离於魄，今欲招取魂来复归于魄，故云招魂复魄也。云“天子则夏采、祭仆之属”者，案《周礼·天官·夏采职》云：“大丧以冕服复於大祖，以乘车建绥复於四郊。”郑注云：“求之王平生尝所有事之处。乘车玉路於大庙，以冕服不出宫也。”又《夏宫·祭仆职》云：“大丧复於小庙。”郑注云：“小庙，高祖以下也。始祖曰大庙。”又《隶仆》云“大丧复於小寝”，郑注云：“小寝，高祖以下庙之寝也。始祖曰大寝。”此不言隶仆，以其隶仆与祭仆同仆官之属中兼之。案《檀弓》：“君复於小寝、大寝、小祖、大祖、库门、四郊。”郑注云：“尊者求之备也，亦他日所尝有事。”是诸侯复法。言库门，据鲁作说，若凡平诸侯，则皋门，举外门而言，三门俱复。则天子五门及四郊皆复。不言者，文不具。卿大夫以下，复自门以内庙及寝而已。妇人无外事，自王后以下，所复处亦自门以内庙及寝而已。云“诸侯则小臣为之”者，《丧大记》文也。云“爵弁服，纯衣纁裳也”者，案《士冠礼》云“陈服於房中西墉下，东领北上。爵弁，服纁裳，纯衣”是也。士用爵弁者，案《杂记》云：“士弁而祭於公，冠而祭於己。”是士服爵弁，助祭於君玄冠，自祭於家庙，士复用助祭之服。则诸侯以下皆用助祭之服可知。故《杂记》云：“复，诸侯以褒衣冕服，爵弁服。”郑注云：“复，招魂复魄也。冕服者，上公五，侯伯四，子男三。褒衣亦始命为诸侯，及朝觐见加赐之衣也。褒犹进也。”则衮冕之类。若然，冕服者有六，除大裘，有衮冕、鷩冕、毳冕、絺冕、玄冕，上公衮冕而下，侯伯鷩冕而下，子男毳冕而下，皆爵弁。若然，孤自絺冕而下，卿大夫玄冕，爵弁，士爵弁而已。天子孤卿大夫士，其衣亦与之同。三公执璧，与子男同，其服亦同。若然，大裘是祭天地之服，又与四郊建绥，而复不用大裘，而冕则门及庙寝等用衮冕以下，与上公同。但复者依命数，衣服不足覆，取上服重用之，以充其数。王后以下，案《杂记》云复衣“夫人税衣揄狄”，郑鞠衣、展衣、褖衣至揄狄，是侯伯夫人。案《周礼·内司服》掌王后六服，袆衣、揄狄、阙狄、鞠衣、展衣、褖衣。王后及上公夫人，二王后及鲁之夫人，皆用袆衣下至褖衣。侯伯夫人与王之三夫人，同揄翟以下至褖衣。子男夫人与三公夫人，自阙狄以下至褖衣。孤之妻与九嫔，鞠衣、展衣、褖衣。卿大夫妻与王之世妇，展衣、褖衣。士妻与女御，褖衣而已。云“礼以冠名服”者，案《士冠礼》皮弁、爵弁，并列於阶下执之，而空陈服於房，云“皮弁服”、“爵弁服”，是以冠名服。郑言此者，欲见复时唯用缁衣纁裳，不用爵弁。而经言爵弁服，是礼以冠名服也。云“簪，连也”者，若凡常，衣服、衣裳各别，今此招魂，取其便，故连裳於衣。 \\n 　 \\n 升自前东荣，中屋，北面招以衣，曰：“皋某复！”三。降衣于前。北面招，求诸幽之义也。皋，长声也。某，死者之名也。复，反也。降衣，下之也。《丧大记》曰：“凡复，男子称名，妇人称字。” \\n  \\n [疏]注“北面”至“称字”。○释曰：案《丧大记》：“复有林麓，则虞人设阶；无林麓，则狄人设阶。”郑云：“阶，所乘以外屋者。虞人，主林麓之官也。狄人，乐吏之贱者。阶，梯也，簨虡之类。”有林麓，谓君与夫人有国有采地者，无林麓，谓大夫士无采地者。则此升屋之时，使狄人设梯。复声必三者，礼成於三。“北面招求诸幽之义也”者，《礼记·檀弓》文。以其死者必归幽暗之方，故北面招之，求诸幽之义。引《丧大记》者，证经复时所呼名字，云“男子称名”者，据大夫以下。若天子崩，则云“皋天子复”，若诸侯薨，则称“皋某甫复”，若妇人称字，则尊卑同。此经含有男子、妇人之丧，故言男子称名，妇人称字。案《丧服小记》云：“男子称名，妇人书姓与伯仲。”是也。 \\n 　 \\n 受用箧，升自阼阶，以衣尸。受者，受之於庭也。复者，其一人招，则受衣亦一人也。人君则司服受之，衣尸者覆之，若得魂反之。 \\n  \\n [疏]注“受者”至“反之”。○释曰：郑“知受之於庭”者，以其降衣檐前，受而升自阼阶，明知受之於堂下，在庭可知。云“复者其一人招，则受衣亦一人也”者，以其服唯一领，明知各一人也，自再命以上，受者亦各依命数。云“人君则司服受之”者，案《丧大记》云：“北面三号，卷衣投于前，司服受之。”以其大夫士无司服之官，明据君也。云“衣尸者覆之，若得魂反之”者，此服衣浴而去之，不用袭敛，故《丧大记》云：“始死，迁尸于床，幠用敛衾，去死衣。”郑注云：“死衣，病时所加新衣及复衣也。”彼又云：“复衣不以衣尸，不以敛。”郑注云：“不以衣尸，谓不以袭也。”敛谓小敛、大敛，而云“覆之”，直取魂魄反而已。 \\n 　 \\n 复者降自后西荣。不由前降，不以虚反也。降因彻西北厞，若云此室凶不可居然也。自是行死事。 \\n  \\n [疏]注“不由”至“死事”。○释曰：云“不由前降，不以虚反也”者，凡复者，缘孝子之心，望得魂气复反，复而不苏，则是虚反。今降自后，是不欲虚反也。云“降因彻西北厞”者，案此文及《丧大记》皆言降自西北荣，皆不言彻厞，郑云彻厞者，案《丧大记》将沐，“甸人为垼于西墙下，陶人出重鬲。管人受沐，乃煮之。甸人取所彻庙之西北厞薪”，用爨之诸文更不见彻厞薪之文，故知复者降时彻之，故郑云降因彻西北厞也。西北名为厞者，案《特牲》尸谡之后，改馔於西北隅，以为阳厌，而云“厞用筵”，郑云：“厞，隐也。”故以西北隅为厞也。必彻毁之者，郑云“若云此室凶不可居然也，自是行死事”者，复而不苏，下文楔齿、缀足之等，皆是行死事也。 \\n 　 \\n 楔齿用角柶，为将含，恐其口闭急也。 \\n [疏]注“为将”至“急也”。○释曰：案记云：“楔貌如轭上两末。”郑云：“事便也。”此角柶其形与扱醴角柶制别，故屈之如轭，中央入口，两末向上，取事便也。以其两末向上，出入易故也。 \\n 　 \\n 缀足用燕几。缀犹拘也。为将屦，恐其辟戾也。今文缀为对。 \\n [疏]注“缀犹”至“为对”。○释曰：案记云：“缀足用燕几，校在南，御者坐持之。”郑注云：“校，胫也。尸南首，几胫在南，以拘足则不得辟戾矣。”以此言之，几之两头皆有两足，今竖用之一头，以夹两足，恐几倾倒，故使御者坐持之。案《丧大记》：“小臣楔齿用角柶，缀足用燕几。君、大夫、士一也。”又案《周礼·天官·玉府》：“大丧共含玉，复衣裳，角枕、角柶。”则自天子以下至於士，其礼同。言燕几者，燕，安也。当在燕寝之内，常冯之以安体也。 \\n 　 \\n 奠脯醢、醴酒，升自阼阶，奠于尸东。鬼神无象，设奠以冯依之。 \\n  \\n [疏]注“鬼神”至“依之”。○释曰：案《檀弓》曾子云：“始死之奠，其馀阁也与？”郑注云“不容改新”也，则此奠是阁之馀食为之。案下小敛一豆一笾，大敛两豆两笾。此始死，俱言亦无过一豆一笾而已。下记云：“若醴若酒。”郑注云：“或卒无醴，用新酒。”此醴酒虽俱言，亦科用其一，不并用，以其小敛酒醴具有，此则未具，是其差。 \\n 　 \\n 帷堂。事小讫也。 \\n [疏]注“事小讫也”。○释曰：云“事小讫也”者，以其未袭，敛必帷之者，鬼神尚幽闇故也。 \\n 　 \\n 乃赴于君。主人西阶东，南面命赴者，拜送。赴，告也。臣，君之股肱耳目，死当有恩。 \\n  \\n [疏]注“赴告”至“有恩”。○释曰：此及下经，论使人告君之事。云“臣，君之股肱耳目”者，案《虞书》云：“帝曰：臣作朕股肱耳目。”注云：“大体若身。”云死当有恩，是以下有吊及赠襚之事也。案《檀弓》云：“父兄命赴者。”郑注云：“谓大夫以上也，士主人亲命之。”是尊卑礼异也。 \\n 　 \\n 有宾，则拜之。宾，僚友群士也。其位犹朝夕哭矣。 \\n [疏]注“宾僚”至“哭矣”。○释曰：此谓因命赴者，有宾则拜之。若不因命赴者，则不出，是以下云“唯君命出”，郑云“始丧之日，哀戚甚，在室故不出”是也。云“宾，僚友群士也”者，同官为僚，同志为友，群士即僚友也。以其始死，唯赴君，此僚友未蒙赴及即来，是先知疾重，故未赴即来，明是僚友之士，非大夫及疏远者。若有大夫，则经辨之而称大夫，是以下文因君襚，即云“有大夫则特拜之”是也。云“其位犹朝夕哭矣”者，谓宾吊位犹如宾朝夕哭位，其主人之位则异於朝夕，而在西阶东，南面拜之，拜讫，西阶下东面，下经所云“拜大夫之位”是也。 \\n 　 \\n 入，坐于床东，众主人在其后，西面。妇人侠床，东面。众主人，庶昆弟也。妇人，谓妻妾子姓也，亦適妻在前。 \\n  \\n [疏]注“众主”至“在前”。○释曰：自此尽“北面”，论主人以下哭位之事。云“入坐”者，谓上文主人拜宾讫，入坐于床东，是其众主人直言在其后，不言坐，则立可知。妇人虽不言坐，案《丧大记》妇人皆坐，无立法。言“侠床”者，男子床东，妇人床西，以近而言也。案《丧大记》：“士之丧，主人、父、兄、子姓皆坐于东方，主妇、姑、姊妹、子姓皆坐于西方。”此义恐错，此经有不命士，《丧大记》无不命士，又与《大记》文不同，释亦不合。“子姓皆坐于西方”，注云：“士贱，同宗尊卑皆坐。”此除主人之外不坐者，此据命士，彼据不命之士。知者，案《丧大记》云：“大夫之丧，主人坐于东方，主妇坐于西方，其有命夫、命妇则坐，无则皆立。”是大夫丧，尊者坐，卑者立，是知此非主人皆立，据命士；《大记》云尊卑皆坐，据不命之士。云“妇人谓妻妾子姓”者，下云“亲者在室”，其中有姑姊，故此注直言妻妾子姓也。《丧大记》兼言姑姊妹者，彼无别文，见亲者在室，故注总言之也。言“亦適妻在前”者，亦主人在众主人前也。 \\n 　 \\n 亲者在室。谓大功以上父兄姑姊妹子姓在此者。 \\n [疏]注“谓大”至“此者”。○释曰：知亲者谓大功以上者，以大功以上有同财之义，相亲昵之理，下有众妇人户外，据小功以下疏者，故知此为大功以上也。云“父兄姑姊妹”在此者，上注据死者妻妾子姓也，此注据主人之兄弟姑姊妹子姓而言。若然，父谓诸父，兄谓诸兄、从父昆弟，姑谓主人之姑，姊妹谓从父姊妹，子姓谓主人之孙，於死者谓曾孙、玄孙。曾孙为曾祖、高祖齐衰三月，当在大功亲之内，故云“子姓”在此者。 \\n 　 \\n 众妇人户外北面，众兄弟堂下北面。众妇人、众兄弟，小功以下。 \\n  \\n [疏]注“众妇人”至“以下”。○释曰：案《丧服记》云：“兄弟皆在他邦加一等。”传曰：“小功以下为兄弟。”玄谓於此发兄弟传者，嫌大功以上又加也。大功以上，若皆在他国，则亲自亲矣，是大功以上为亲者，则上文是也。是以知此妇人在户外，是小功以下可知。若然，同是小功以下，而男子在堂下者，以其妇人有事自堂及房，不合在下，故男子在堂下，妇人户外堂上耳。 \\n 　 \\n 君使人吊。彻帷。主人迎于寝门外，见宾不哭，先入，门右北面。使人，士也。礼使人必以其爵。使者至，使人入将命，乃出迎之。寝门，内门也。彻帷，〈户去〉之，事毕则下之。 \\n  \\n [疏]注“使人士”至“下之”。○释曰：自此尽“不辞入”，论君使人吊禭之事。郑知礼使人必以其爵者，案《聘礼》使人归饔饩及致礼皆各以其爵，此君使人吊朝士，明亦以其爵，使士可知，此《仪礼》见诸侯吊法。若天子则不以其爵，各以其官，是以《周礼·大仆职》云：“掌三公孤卿之吊劳。”郑云：“王使往。”又《小臣职》云：“掌士大夫之吊劳。”又《御仆职》掌群使之吊劳。又案《宰夫职》云：“凡邦之吊事，掌其戒令与币器。”注：“吊事，吊诸侯。”是其皆以官不以爵也。云“使者至，使人入将命，乃出迎之”者，将命，谓传宾主人之言摈者也。案下小敛后云：“有禭者，则将命摈者出请入告。”注云：“《丧礼》略於威仪，既小敛摈者乃用辞。”若然，则此虽有摈者，未用辞，故此下经不云主人出迎。经不云摈者，郑探其意，使者，使人入将命所使之人。入将命，即包主人摈者也。云“寝门，内门也”者，以其大夫士唯有两门，有寝门者、外门者。以其下云“主人拜送于外门外”，故知此寝门，内门也。云“彻帷，〈户去〉之”者，谓褰帷而上，非谓全彻去。知事“毕则下之”者，案下“君使人禭，彻帷”，明此事毕，下之可知。 \\n 　 \\n 吊者入，升自西阶，东面。主人进中庭，吊者致命。主人不升，贱也。致命曰：“君闻子之丧，使某如何不淑。” \\n  \\n [疏]注“主人”至“不淑”。○释曰：上云主人迎于寝门外，此云吊者入，谓入寝门，以其死在適寝。云“主人不升，贱也”者，对大夫之丧，其子得升堂受命。知者，案《丧大器》：“大夫於君命，迎于寝门外，使者升堂致命，主人拜于下。”言拜于下，明受命之时得升堂，必知大夫之子得升堂受命者。案《丧大记》云：“大夫之丧，将大敛，君至，主人迎，先入门右，君即位于序端，主人房外南面，卒敛，宰告，主人降，北面於堂下，君抚之，主人拜稽颡。”郑注云：“大夫之子尊，得升，视敛。”下文又云：“士之丧，将大敛，君不在，其馀礼犹大夫也。”以君常视士殡，故言君不在。若有恩赐，君视大敛则不得如大夫。言君不在者，谓士之子不升堂，在君侧。以此言之，士受君命，不得升堂，以其贱。明大夫之子得升，受命乃降拜可知。是以《大戴礼》云：“大夫於君命升听命降拜”是也。云“致命曰”以下，郑知有此辞者，案《杂记》诸侯使人吊邻国之君丧，而云吊者入，升自西阶东面，致命曰：“寡君闻君之丧，寡君使某，如何不淑。”彼据邻国之君，故称寡；此使士吊己国之士，故直云君，不言寡也。 \\n 　 \\n 主人哭，拜稽颡，成踊。稽颡，头触地。成踊，三者三。 \\n [疏]注“稽颡”至“者三”。○释曰：云“稽颡头触地”者，案《礼记·檀弓》曰：“稽颡而后拜，颀乎其致也。”为稽首之拜，但触地无容即名稽颡。云“成踊三者三”，案《曾子问》，君薨，世子生，三日告殡云：“众主人卿大夫士，哭踊三者三。”凡九踊也。 \\n 　 \\n 宾出，主人拜送于外门外。 \\n 君使人襚。彻帷。主人如初。襚者左执领，右执要，入，升，致命。襚之言遗也。衣被曰襚。致命曰：“君使某襚。” \\n  \\n [疏]注“襚之”至“某襚”。○释曰：云“主人如初”者，如上吊时迎于寝门外以下之事也。云“襚之言遗也”者，谓君有命，以衣服遗与主人。云“衣被曰襚”者，案《左传》隐元年：“秋七月，天王使宰咺来归惠公仲子之赗。”《穀梁传》曰“乘马曰赗，衣衾曰襚，贝玉曰含，钱财曰赙”是也。云“致命曰君使某襚”者，亦约《杂记》文。此君襚虽在袭前，主人袭与小敛俱不得用君襚，大敛乃用之。知者，案《丧大记》云：“君无襚，大夫士毕主人之祭服，亲戚之衣受之不以即陈。”注云“无襚者，不陈不以敛”谓不用之为小敛，至大敛乃用之。故下文大敛之节云“君襚不倒”，注云“至此乃用君襚，主人先自尽”是也。 \\n 　 \\n 主人拜如初，襚者入，衣尸，出。主人拜送如初。唯君命，出，升降自西阶。遂拜宾，有大夫则特拜之。即位于西阶下，东面，不踊。大夫虽不辞，入也。唯君命出，以明大夫以下，时来吊襚，不出也。始丧之日，哀戚甚，在室，故不出拜宾也。大夫则特拜，别於士旅拜也。即位西阶下，未忍在主人位也。不踊，但哭拜而已。不辞而主人升入，明本不为宾出，不成礼也。 \\n  \\n [疏]注“唯君”至“礼也”。○释曰：云“主人拜如初”者，亦如上主人进中庭，哭拜稽颡成踊。云“襚者入，衣尸出”者，案《既夕》记：“襚者委衣于床，不坐。”众襚者委于床上不坐。则此襚者左执领，右执要，以衣尸，亦不坐。云“唯君命出”者，欲见孤卿大夫士，虽有吊襚来皆不出，故云唯著异也。云“遂拜宾”者，因事曰遂，以因有君命，故拜宾，若无君命，则不出户。云“大夫虽不辞，入也”者，谓主人小敛后，宾致辞云“如何不淑”，乃复位踊。今以初死，大夫虽不辞，主人升入室。云“以明大夫以下，时来吊襚，不出也”者，言唯君命出，明大夫已下，时来吊襚，不出可知。经云拜大夫者，以因君命，出见故也。云“未忍在主人位也”者，至小敛后始就东阶下，西南面主人位也。云“明本不为宾出，不成礼也”者，总解不为之踊，及虽不辞而入二事。 \\n 　 \\n 亲者襚，不将命，以即陈。大功以上，有同财之义也。不将命，不使人将之致於主人也。即陈，陈在房中。 \\n  \\n [疏]注“大功”至“房中”。○释曰：自此尽“適房”，论大功兄弟及朋友吊襚之事。云“大功以上”，谓并异门齐衰，故云以上。云“即陈，陈在房中”者，下云“如襚以適房”，故知此陈陈在房中也。 \\n 　 \\n 庶兄弟襚，使人以将命于室，主人拜于位，委衣于尸东床上。庶兄弟，即众兄弟也。变众言庶，容同姓耳。将命曰：“某使某襚。”拜于位，室中位也。 \\n  \\n [疏]注“庶兄”至“位也”。○释曰：知“庶兄弟即众兄弟”者，见上文云“亲者在室”，又云“众兄弟堂下北面”，注云“是小功以下”。又云“亲者襚”，此云“庶兄弟襚”，以文次而言，故知庶兄弟即众兄弟也。云“变众言庶，容同姓耳”者，以同姓绝服者有襚法，郑必知变众言庶，即容同姓者，见《丧服·不杖麻屦章》士言众子，大夫言庶子。郑云：“士谓之众子未能远别也。”是庶者疏远之称，故知言庶容同姓。云“将命曰，某使某襚”者，某谓庶兄弟名，使某襚者名，但庶兄弟是小功緦麻之亲，在堂下，使有司归家取服，致命於主人，若同姓，容不在始来吊襚也。云“拜于位，室中位也”者，以其非君命不出，故知拜于室中位也。 \\n 　 \\n 朋友襚，亲以进，主人拜，委衣如初。退，哭，不踊。亲以进，亲之恩也。退，下堂反宾位也，主人徒哭不踊，别於君襚也。 \\n  \\n [疏]注“亲以”至“襚也”。○释曰：云“别於君襚也”者，上文君襚之时，主人哭拜，稽颡成踊，此朋友襚，主人徒哭不踊，故云别於君襚。 \\n 　 \\n 彻衣者执衣如襚，以適房。凡於襚者出，有司彻衣。 \\n [疏]注“凡於”至“彻衣”。○释曰：云“执衣如襚”者，上文君襚之时，襚者左执领右执要。此彻衣者，亦左执领，右执要，故云如襚也。云“凡於襚者，出有司彻衣”者，案此彻衣之文，在诸襚者之下言之，故《杂记》诸侯使人吊，含襚赗讫，乃云“主人有司”，故云凡於襚者出有司彻衣。 \\n 　 \\n 为铭，各以其物。亡则以缁，长半幅，赪末，长终幅，广三寸。书铭于末曰：“某氏某之柩。”铭，明旌也。杂帛为物。大夫之所建也，以死者为不可别，故以其旗识识之，爱之斯录之矣。亡，无也。无旌，不命之士也。半幅一尺，终幅二尺。在棺为柩。今文铭皆为名，末为旆也。 \\n  \\n [疏]注“铭明”至“旆也”。○释曰：自此至“西阶上”，论书死者铭旌之事。此《士丧礼》记公侯伯之士一命，亦记子男之士不命，故此铭旌总见之也。云“为铭各以其物”者，案《周礼·司常》大夫士同建杂帛为物。今云各以其物，而不同者，杂帛之物虽同，其旌旗之杠，长短则异，故《礼纬》云：天子之旗九刃，诸候七刃，大夫五刃，士三刃。但死以尺易刃，故下云“竹杠长三尺”，长短不同，故言各以别之，此据候伯之士一命者也。云“铭，明旌也”者，《檀弓》文。杂帛为物大夫之所建也者，此《司常》文也。言“杂帛”者，为旗旌之縿，以绛帛为之，以白色之帛裨缘之，郑彼注云：“大夫士杂帛，言以先王正道佐职”是也。云“以死者”至“录之矣”者，《檀弓》文。案彼自“铭明旌”至“录之矣”，引之者，事恰尽重与奠，自为下事之别，不得以《周礼·小祝》之职，社子春解熬为重，郑不从其义，故以证破子春。又郑注《檀弓》云谓重与奠，此引证铭旌者，郑君两解之，以彼兼有重与奠，亦是录死者之义。此铭旌是录死者之名，故两注不同。案《周礼·小祝》云“设熬置铭”，杜子春引“《檀弓》曰：铭，明旌也。以死者为不可别，故以其旗识之，爱之斯录之矣”。子春亦为此解，云“无旌不命之士也”者，谓子男之士也。云“半幅一尺，终幅二尺”者，经直云“长半幅”，不言广，则亦三寸。云“赪末，长终幅，广三寸”，则广三寸总结之，但布幅二尺二寸，今云二尺者，郑君计侯与深衣皆除边幅一寸，此亦两边除二寸而言之。凡书铭之法，案《丧服小记》云：“复与书铭，自天子达於士，其辞一也。男子称名，妇人书姓与伯仲。”郑注云：“此谓殷礼也。殷质，不重名，复则臣得名君。周之礼，天子崩，复曰：皋天子复。诸侯薨，复曰：皋某甫复。其馀及书铭则同。”以此而言，除天子诸侯之外，其复男子皆称姓名，是以此云某氏某之柩。云“在棺为柩”者，下《曲礼》文。以其铭旌表柩不表尸，故据柩而言。 \\n 　 \\n 竹杠长三尺，置于宇西阶上。杠，铭橦也。宇，梠也。 \\n [疏]注“杠铭”至“梠也”。○释曰：此始造铭讫，且置於宇下西阶上，待为重讫，以此铭置於重。又下文卒涂，始置於肂。若然，此时未用权，置於此及於重也。云“宇，梠也”者，案《尔雅·释宫》云：“檐谓之樀。”郭云：“屋梠。”谓当檐下，故《特牲记》云“爨在西壁”，郑注云：“西壁，堂之西墙下。”旧说云“南北直屋梠，稷在南”是也。 \\n 　 \\n 甸人掘坎于阶閒，少西。为垼于西墙下，东乡。甸人，有司主田野者。垼，块灶。西墙，中庭之西。今文卿为面。 \\n  \\n [疏]注“甸人”至“为面”。○释曰：自此尽“西阶下”，论掘坎为垼馔陈沐浴之具。此坎不论浅深及所盛之物。案《既夕》记云：“掘坎，南顺。广尺，轮二尺，深三尺，南其壤。”下文沐浴馀潘及巾柶等，弃埋之於北坎也。云“甸人，有司主田野”者，士无臣，所行事皆是有司属吏之等。言主田野者，案《周礼·甸师》其徒三百人，掌帅其属，而耕耨王藉。是掌田野，士虽无此官，亦有掌田野之人，谓之甸人。云“垼，块灶”者，案《既夕》记云“垼用块”，是以块为灶名，为垼用之，以煮沐浴者之潘水。知在中庭之西者，经直云“于西墙下”，不继阶宇，明近南，中庭之西也。 \\n 　 \\n 新盆、槃、瓶、废敦、重鬲，皆濯，造于西阶下。新此瓦器五种者，重死事。盆以盛水，槃承渜濯，瓶以汲水也。废敦，敦无足者，所以盛米也。重鬲，鬲将县重者也。濯，涤溉也。造，至也，犹馔也。以造言之，丧事遽。 \\n  \\n [疏]注“新此”至“事遽”。○释曰：云“盆以盛水”者，案下文祝浙米时所用。“槃以盛渜濯”者，谓置於尸床下时，馀潘水名为渜濯。知以此槃盛者，下文别云“士有冰，用夷槃”，彼是寒尸之槃，故知此承渜濯。云“瓶以汲水也”者，下文管人汲，用此瓶也。知“废敦，敦无足”者，若有足直名敦，故下文彻朔奠云“敦启会面足”，注云：“面足执之，令足閒卿前也。”是其有足直名敦，凡物无足称废。是以《士虞礼》云：“主人洗废爵，主妇洗足爵。”废爵，注云“爵无足”是也。云“所以盛米也”者，以下文而知。云“重鬲，鬲将县重者”也，下文鬻馀饭，乃县於重。此时先用煮沐潘，故云将县重者也。以其事未至，故言“将”也。云“以造言之，丧事遽”者，以其不言馔造者，造是造次，故以造言之丧事遽也。 \\n 　 \\n 陈袭事于房中，西领，南上，不綪。袭事谓衣服也。綪读为纟争，纟争，屈也。袭事少，上陈而下不屈。江沔之閒，谓萦收绳索为纟争。古文綪皆为精。 \\n  \\n [疏]注“袭事”至“为纟争”。○释曰：自此至“继陈不用”，论陈袭所用之事。云“袭事谓衣服也”者，此先陈之，至下文商祝袭时及用之。但用者三称而已，其中庶襚之等虽不用，亦陈之，以多为贵。案下小敛、大敛先陈先用，后陈后用，依次第而陈。此袭事，以其初死，先成先陈，后成后陈，丧事遽，备之而已，故不依次也。云“袭事少，上陈而下不屈”者，所陈之法，房户之内，於户东西领南上，以衣裳少，从南至北则尽，不须纟争屈。知户东陈之者，取之便故也。云“江沔之閒”者，案《禹贡》云：“嶓冢导漾，东流为汉。”孔传云：“泉始出山为漾水，南东流为沔水，至汉中东行为汉水。”南有江水，北有沔水，故云“江沔之閒，以萦收绳索为纟争”。引之证取纟争为屈义也。 \\n 　 \\n 明衣裳，用布。所以亲身，为圭絜也。 \\n [疏]注“所以”至“絜也”。○释曰：案下记云“明衣裳，用幕布”，注云：“幕布，帷幕之布。”则此布用帷幕之布，但升数未闻。知“亲身”者，下浴讫，先设明衣，故知亲身也。云“为圭絜也”者，以其言明，明者絜净之义，故知取圭絜者也。 \\n 　 \\n 鬠笄用桑，长四寸，中。桑之为言，丧也。用为笄，取其名也。长四寸，不冠故也。，笄之中央以安发。 \\n  \\n [疏]注“桑之”至“安发”。○释曰：以髻为鬠，义取以发会聚之意。云“桑之为言丧也”者，为丧所用，故用桑以声名之，是以云取其名也。云“长四寸，不冠故也”者，凡笄有二种：一是安发之笄，男子、妇人俱有，即此笄是也；一是为冠笄、皮弁笄、爵弁笄，唯男子有而妇人无也。此二笄皆长，不唯四寸而已。今此笄四寸者，仅取人髻而已，以其男子不冠，冠则笄长矣。此注及下注知死者不冠者，下记云：“其母之丧，鬠无笄。”注云：“无笄，犹丈夫之不冠也。”以此言之，生时男子冠，妇人笄。今死妇人不笄，则知男子亦不冠也。《家语》云孔子之丧，袭而冠者。《家语》王肃之增改，不可依用也。云“，笄之中央以安发”者，两头阔，中央狭，则於发安，故云以安发也。 \\n 　 \\n 布巾，环幅，不凿。环幅，广袤等也。不凿者，士之子亲含，及其巾而已。大夫以上，宾为之含，当口凿之，嫌有恶。古文环作还。 \\n  \\n [疏]注“环幅”至“作还”。○释曰：此为饭含而设，所以覆死者。而云“广袤等也”者，布幅二尺二寸，郑计布广狭例，除边幅二寸，以二尺为率，则此广袤等亦二尺也。云“不凿者，士之子亲含，反其巾而已”者，下经云“主人左扱米实于右，三实一贝，左中亦如之”，是士之子亲含。此经云“不凿”，明反其巾而已也。又知“大夫以上宾为之含，当口凿之，嫌有恶”者，案《杂记》云：“凿巾以饭，公羊贾为之也。”郑云：“记士失礼所由始也。士亲饭必发其巾，大夫以上，宾为饭焉，则有凿巾。”以此经云“不凿”，则大夫以上凿，谓若士月半不殷奠，则大夫以上月半殷奠可知。以其大夫以上有臣，臣为宾，宾饭含嫌有恶，故凿之也。 \\n 　 \\n 掩，练帛广终幅，长五尺，析其末。掩，裹首也。析其末，为将结於颐下，又还结於项巾。 \\n  \\n [疏]注“掩裹”至“项中”。○释曰：掩，若今人幞头。但死者以后二脚於颐下结之，与生人为异也。此陈之耳，若设之。案下经云“商祝掩瑱设幎目”，注云：“掩者，先结颐下。既瑱幎目，乃还结项”是也。 \\n 　 \\n 瑱，用白纊。瑱，充耳。纊，新绵。 \\n [疏]注“瑱充耳纊新绵”。○释曰：案下记云“瑱塞耳”，《诗》云“充耳”，充即塞也。生时人君用玉，臣用象。又《著》诗云“充耳以素”、“充耳以黄”之等，注云“所以悬瑱”，则生时以黄以素，又以玉象等为之，示不听谗。今死者直用纊塞耳而已，异於生也。云“纊，新绵”者，案《禹贡》豫州贡丝纊，故知纊新绵，对缊是旧絮也。 \\n 　 \\n 幎目，用缁，方尺二寸，赪里，著，组系。幎目，覆面者也。幎，读若《诗》云“葛藟萦”之萦。赪，赤也。著，充之以絮也。组系，为可结也。古文幎为涓。 \\n  \\n [疏]注“幎目”至“结也”。○释曰：郑读从“葛藟萦”之萦者，以其葛藟萦于树木，此面衣亦萦於面目，故读从之也。云“组系，为可结也”者，以四角有系於后结之，故有组系也。 \\n 　 \\n 握手，用玄，纁里，长尺二寸，广五寸，牢中旁寸，著，组系。牢读为楼，楼谓削约握之中央以安手也。今文楼为，旁为方。 \\n  \\n [疏]注“牢读”至“为方”。○释曰：名此衣为握，以其在手，故言握手，不谓以手握之为握手。云“牢读为楼，楼谓削约握之中央以安手也”者，经云“广五寸，牢中旁寸”者，则中央广三寸，广三寸中央又容四指而已。四指，指一寸，则四寸，四寸之外，仍有八寸，皆广五寸也。读从楼者，义取楼敛挟少之意。云“削约”者，谓削之使约少也。 \\n 　 \\n 决，用正王棘，若檡棘，组系，纊极二。决犹闿也，挟弓以横执弦。《诗》云：“决拾既次。”正，善也。王棘与檡棘，善理坚刃者皆可以为决。极犹放也。以沓指放弦，令不挈也。生者以朱韦为之，而三。死用纊，又二，明不用也。古文王为玉。今文檡为也。世俗谓王棘矺鼠。 \\n  \\n [疏]注“决犹”至“矺鼠”。○释曰：云“挟弓以横执弦”者，方持弓矢曰挟，未射时已然，至射时还依此法以闿弦，故云挟弓以横执弦也。引《诗》者，证决是闿弦之物。云“王棘与檡棘”者，科用其一，皆得不谓兼用二者。云“以沓指放弦，令不挈也”者，谓以此二者与决为藉，令弦不决挈伤指耳。云“生者以朱韦为之，而三”者，《大射》所云“朱极三”者是也。彼但为君设文，引证此士礼，则尊卑生时俱三，皆用朱韦，死者尊卑同二，用纊也。 \\n 　 \\n 冒，缁质，长与手齐，赪杀，掩足。冒，韬尸者，制如直囊，上曰质，下曰杀。质，正也。其用之，先以杀韬足而上，后以质韬首而下，齐手。上玄下纁，象天地也。《丧大记》曰：“君锦冒黼杀，缀旁七。大夫玄冒黼杀，缀旁五。士缁冒赪杀，缀旁三。”凡冒，质长与手齐，杀三寸。 \\n  \\n [疏]注“冒韬”至“三尺”。○释曰：云“制如直囊”者，下经云“设冒櫜之”，故云如直囊。云“上曰质，下曰杀。质，正也”者，案此经以冒为总目，下别云质与杀，自相对。则知上曰质，质正者，以其在上，故以正为名。引《丧大记》君与大夫士皆以冒对杀，不云质，则冒既总名，亦得对杀，为在上之称。皆云“缀旁”者，以其冒无带，又无钮，一定不动，故知旁缀，质与杀相接之处，使相连，尊卑降杀而已。云“其用之，先以杀韬足而上，后以质韬首而下，齐手”者，凡人著服，先下后上，又质长与手齐，杀长三尺，人有短者，质下覆杀，故后韬质也。 \\n 　 \\n 爵弁服，纯衣。谓生时爵弁之服也。纯衣者，纁裳。古者以冠名服，死者不冠。 \\n  \\n [疏]注“谓生”至“不冠”。○释曰：云“谓生时爵弁之服也”者，凡袭敛之服，无问尊卑，皆先尽上服生时服，即士之常服，以助祭者也。云“纁裳”者，《士冠礼》文。云“古者以冠名服，死者不冠”者，以死者不冠，而经云爵弁、皮弁，此直取以冠名服，不用其冠，故云此也。 \\n 　 \\n 皮弁服，皮弁所衣之服也。其服，白布衣素裳也。 \\n [疏]注“皮弁”至“裳也”。○释曰：云“皮弁所衣之服也”者，亦见死者不冠，不用皮弁，今直取以冠名服，是皮弁所衣著之服也。知“其服，白布衣素裳”者，《士冠礼》注：“衣与冠同色，裳与屦同色。”以皮弁白而白屦，故《士冠礼》云“素积白屦”是也。《杂记》云：“朝服十五升。”则皮弁天子朝服与诸侯朝服同十五升布也。 \\n 　 \\n 褖衣，黑衣裳，赤缘谓之褖。褖之言缘也，所以表袍者也。《丧大记》曰：“衣必有裳，袍必有表，不襌，谓之一称。”古文褖为缘。 \\n  \\n [疏]注“黑衣”至“为缘”。○释曰：知此褖衣是黑衣裳者，此褖衣则玄端。知者，以其《士冠礼》陈三服，玄端、皮弁、爵弁，有玄端，无褖衣。此《士丧》袭亦陈三服，与彼同此，无玄端，有褖衣，故知此褖衣则玄端者也。玄端有三等裳，此《丧礼》质，略同玄裳而已。但此玄端连衣裳，与妇人褖衣同，故变名褖衣也。若然，连衣裳者，以其用之以表袍，袍连衣裳故也。是以《杂记》云：“子羔之袭也，茧衣裳与税衣纁袡。曾子曰：不袭妇服。”彼曾子讥用纁袡，不讥其税衣，是税衣以表袍，故连衣裳而名褖衣。引《丧大记》者，欲见褖衣以表袍之意。若然，《杂记》云茧衣，《大记》云袍，不同者，《玉藻》云：“纊为茧，缊为袍。”郑云：“衣有著之异名也。”其实连衣裳一也。云“赤缘谓之褖”者，《尔雅》文。彼释妇人嫁时褖衣，此引之者，证此褖衣虽不赤缘，褖衣之名同，故引为证也。 \\n 　 \\n 缁带，黑缯之带。 \\n [疏]注“黑缯之带”。○释曰：上虽陈三服同用一带者，以其士唯有此一带而已。案《玉藻》云士“练带缁辟”，是黑缯之带据裨者而言也。但生时著服不重各设带，此袭时三服俱著共一带，为异也。 \\n 　 \\n 韎韐，一命缊韨。 \\n [疏]注“一节缊韨”。○释曰：韎者据色，而言以韎草染之，取其赤韐者，合韦而为之，故名韎韐也。云“一命缊韨”者，《玉藻》文。但祭服谓之韨，他服谓之韠，士一命名为韎韐，亦名缊韨，不得直名韨也。但《士冠礼》玄端爵韠，皮弁素韠，爵弁服，韎韐，今亦三服共设韎韐者，以其重服，亦如带矣。 \\n 　 \\n 竹笏。笏，所以书思对命者。《玉藻》曰：“笏，天子以球玉，诸侯以象，大夫以鱼须文竹，士以竹本象可也。”又曰：“笏度二尺有六寸，其中博三寸，其杀六分而去一。”又曰：“天子搢珽，方正於天下也。诸侯荼，前诎后直，让於天子也。大夫前诎后诎，无所不让。”今文笏作忽。 \\n  \\n [疏]注“笏所”至“作忽”。○释曰：云“笏所以书思对命”者，亦《玉藻》文。引《玉藻》者，证天子以下，笏之所用物不同，及长短广狭有异。言公侯，不言伯子男，亦与公侯同。案彼郑云：“谓之珽，珽之言挺然无所屈也。或谓之大圭长三尺。”或者，或《玉人职》文。郑又云“荼读为舒迟之舒，舒懦者，所畏在前也。诎谓圜杀其首，不为椎头。诸侯唯天子诎焉，是以谓笏为荼。大夫前诎后诎无所不让也”，郑注云：“大夫奉君命出入者也。上有天子，下有己君，又杀其下而圜。”前后皆诎，故云无所不让。彼虽不言士，士与大夫同。 \\n 　 \\n 夏葛屦，冬白屦，皆繶缁絇纯，组綦系于踵。冬皮屦变言白者，明夏时用葛，亦白也。比皮弁之屦，《士冠礼》曰：“素积白屦，以魁柎之。缁絇、繶、纯，纯博寸。”綦，屦系也，所以拘止屦也。綦，读如马绊綦之綦。 \\n  \\n [疏]注“冬皮”至“之綦”。○释曰：云“变言白者，明夏时用葛，亦白也”者，案《士冠礼》云：“屦，夏用葛，冬用皮。”今此变言白者，欲互见其义，以夏言葛，冬当用皮，冬言白，明夏亦用白。又《士冠礼》云“爵弁纁屦，素积白屦，玄端黑屦”。以三服各自用屦，屦从裳色，其色自明。今死者重用其服，屦唯一，故须见色。若然，三服相参，带用玄端，屦用皮弁，韎韐用爵弁，各用其一，以当三服而已。云“此皮弁之屦”者，以其色白，即所引《士冠礼》曰“素积白屦”者为证是也。引缁絇繶纯者，欲解《士冠礼》繶絇纯同用缁，此经繶虽在缁上，明亦用缁可知。繶谓条在牙底相接之缝中，絇在屦鼻，纯谓缘口，皆以条为之，但舄则对方为缋次，屦则比方为绣次为，异耳。云“綦屦系也”者，经云“系于踵”，则綦当属于跟后以两端向前，与絇相连于脚跗踵足之上合结之，名为系于踵也。云“读如马绊綦之綦”者，此无正文，盖俗读马有绊名为綦，拘止马，使不得浪去，此屦綦亦拘止屦，使不纵诞也。 \\n 　 \\n 庶襚继陈，不用。庶，众也。不用，不用袭也。多陈之为荣，少纳之为贵。 \\n  \\n [疏]注“庶众”至“为贵”。○释曰：直云“庶襚”，即上经亲者襚，庶兄弟襚，朋友襚，皆是，故云庶襚。云“继陈”，谓继袭衣之下陈之。云“不用，不用袭也”者，以其继袭衣而言不用，明不用袭，至小敛，则陈而用之，唯君襚至大敛乃用也。云“多陈之为荣”者，庶襚皆陈之是也。少纳之为贵者，袭时唯用三陈是也。 \\n 　 \\n 贝三，实于笲。贝，水物。古者以为货，江水出焉。笄，竹器名。 \\n  \\n [疏]注“贝水”至“器名”。○释曰：自此尽“夷槃可也”，论陈饭含沐浴器物之事。此云“贝三”，下云“稻米”，则士饭含用米贝。上《檀弓》云“饭用米贝”，亦据士礼也。案《丧大记》云：“君沐粱，大夫沐稷，士沐粱。”郑云：“《士丧礼》沐稻，此云士沐粱，盖天子之士也。”饭与沐米同，则天子之士饭用粱，大夫用稷，诸侯用粱。郑又云：“以差率而上之，天子沐委与。”则饭亦用委可知。但士饭用米，不言兼有珠玉，大夫以上饭时兼用珠玉也。《杂记》云：“天子饭九贝，诸侯七，大夫五，士三。”郑注云：“此盖夏时礼也。周礼天子饭含用玉。”案《典瑞》云：“大丧，共饭玉，含玉。”《杂记》云：“含者执璧。”彼据诸侯而用璧，唯大夫含无文。哀十一年《左氏传》云：公会吴子伐齐，陈子行命其徒具含玉，示必死者。春秋时非正法，若赵简子云“不设属椑”之类。文五年，“王使荣叔归含且赗”。何休云：“天子以珠，诸侯以玉，大夫以璧，士以贝，春秋之制也。”《礼纬稽命徵》云：天子饭以珠含，竟未释。周大夫所用以玉，盖亦异代法。云“贝，水物”者，按《书传》云：“纣囚文王，散宜生等於江淮之閒，取大贝如车渠以献于纣，遂放文王。”是贝水物，出江水也。又云“古者以为货”者，《汉书·食货志》云：“五贝为朋。”又云：有大贝、壮贝之等，以为货用。是古者以为货也。知笲是竹器名者，以其字从竹，又《聘礼》云：“夫人使下大夫劳以二竹簋方，其实枣蒸栗。”《婚礼》妇见舅姑执笲以盛枣栗。此虽盛贝不盛枣栗，其笲并竹器也。 \\n 　 \\n 稻米一豆，实於筐。豆四升。 \\n [疏]注“豆四升”。○释曰：昭公三年晏子辞。 \\n 　 \\n 浴巾一，浴巾二，皆用绤，於笲。巾所以拭汙垢。浴巾二者，上体、下体异也。绤，粗葛。 \\n  \\n [疏]注“巾所”至“粗葛”。○释曰：云“浴巾二者，上体下体异”，此士礼，上下同用绤。按《玉藻》云：“浴用二巾，上絺下绤。”彼据大夫以上，分别上下为贵贱，故上用细，下用粗也。 \\n 　 \\n 栉，於箪。箪，苇笥。 \\n [疏]注“箪苇笥”。○释曰：案《曲礼》云“凡以弓剑包苴箪笥问人者”，注云：“圆曰箪，方曰笥。”则是箪、笥别。此注箪苇笥者，举其类。按《论语》云颜回“一箪食”，注云：“箪，笥也。”亦举其类，谓若蕡麻与枲麻，雄雌异，而郑注云“蕡麻，枲麻也”，亦举其类也。 \\n 　 \\n 浴衣，於箧。浴衣，已浴所衣之衣，以布为之，其制如今通裁。 \\n [疏]注“浴衣”至“通裁”。○释曰：知“浴衣，已浴所衣之衣”者，下经云“浴用巾，挋用浴衣”，是既浴所著之衣，用之以晞身，明以布为之。云“如今通裁”者，以其无杀，即布单衣，汉时名为通裁，故举汉法为况。 \\n 　 \\n 皆馔于西序下，南上。皆者，皆具以下。东西墙谓之序，中以南谓之堂。 \\n  \\n [疏]注“皆者”至“之堂”。○释曰：谓从序半以北陈之。云“东西墙谓之序”者，《尔雅·释宫》文。云“中以南谓之堂”者，诸於序中半以南乃得堂称，以其堂上行事非专一所。若近户，即言户东、户西；若近房，即言房外之东、房外之西；若近楹，即言东楹、西楹；若近序，即言东序下、西序下；若近阶，即言东阶、西阶；若自半以南无所继属者，即以堂言之，即下文“淅米于堂”是也。其实户外、房外皆是堂，故《论语》云：“由也升堂矣，未入于室。”是室外皆名堂也。 \\n 　"}
{"章节": "卷三十六 士丧礼第十二", "正文": "卷三十六士丧礼第十二 \\n  \\n  \\n 　 \\n 　 \\n 管人汲，不说繘，屈之。管人，有司主馆舍者。不说繘，将以就祝濯米。屈，萦也。 \\n  \\n [疏]注“管人”至“萦也”。○释曰：自此尽“明衣裳”，论沐浴及寒尸之事。云“不说繘屈之”者，以其丧事遽，则知吉尚安舒，汲宜说之矣。云“管人，有司主馆舍”者，士既无臣，所行事者是府史，故知管人是有司也。《聘礼》记云：“管人为客，三日具沐，五日具浴。”此为死者，故亦使之汲水也。云“不说繘，将以就祝濯米”者，以下经云“祝淅米”，明此管人将以就堂授祝濯米可知。 \\n 　 \\n 祝淅米于堂，南面，用盆。祝，夏祝也。淅，汏也。 \\n [疏]注“祝夏”至“汏也”。○释曰：知是夏祝者，见下记云“夏祝淅米，差盛之”是也。 \\n 　 \\n 管人尽阶，不升堂，受潘，煮于垼，用重鬲。尽阶，三等之上。《丧大记》曰：“管人受沐，乃煮之。甸人取所彻庙之西北厞，薪用爨之。” \\n  \\n [疏]注“尽阶”至“爨之”。○释曰：云“尽阶”者，三阶上也。云“用重鬲”者，以其先煮潘，后煮米，为鬻悬于重，故煮潘用重鬲也。云“取所彻庙之西北厞，薪用爨之”者，此薪即复人降自西北荣所彻者也。 \\n 　 \\n 祝盛米于敦，奠于贝北。复於筐处。 \\n [疏]注“复於筐处”。○释曰：“敦”即上“废敦”也。云“复於筐处”者，向未淅实于筐，今淅讫，盛于敦所置之处，还於筐，所以拟饭之所用也。 \\n 　 \\n 士有冰，用夷槃可也。谓夏月而君加赐冰也。夷槃，承尸之槃。《丧大记》曰：“君设大槃，造冰焉。大夫设夷槃，造冰焉。士并瓦槃，无冰。设床襢第，有枕。” \\n  \\n [疏]注“谓夏”至“有枕”。○释曰：“谓夏月”者，以《周礼·凌人职》云“夏颁冰”，据臣而言，《月令》二月出冰，据君为说。云“而君加赐冰也”者，《丧大记》云士无冰用水，此云有冰，明据士得赐者也。云“夷槃，承尸之槃”者，案《丧大记》注“礼自仲春之后，尸既袭，既小敛，先内冰槃中，乃设床於其上，不施席而迁尸焉，秋凉而止”是也。引“《丧大记》”已下，欲证士有赐乃有冰，又取用冰之法。案彼注“造犹内”，“夷槃小焉”，策为箦，谓无席如浴时床也，特欲通冰之寒气。若然，《凌人》云“大丧共夷槃冰”，则天子有夷槃。郑注《凌人》云：“汉礼器制度，大槃广八尺，长丈二尺，深三尺，漆赤中。”诸侯称大槃，辟天子。其大夫言夷槃，此《士丧》又用夷槃，卑不嫌，但小耳，故郑云夷槃小焉。 \\n 　 \\n 外御受沐入。外御，小臣侍从者。沐，管人所煮潘也。 \\n [疏]注“外御”至“潘也”。○释曰：此云“外御”者，对内御为名。故下记云：“其母之丧，则内御者浴。”则此外御，是士之侍御仆从者，故《尚书·冏命》云：“今予命汝作大正，正于群仆侍御之臣。”此虽无臣，亦有侍御仆从者也。知“沐，管人所煮潘也”者，以其上文管人煮潘，此外御受沐入，明所受之於管人也。 \\n  \\n 主人皆出，户外北面。象平生沐浴倮裎，子孙不在旁，主人出而襢策。 \\n  \\n [疏]注“象平”至“襢策”。○释曰：云“象平生沐浴裸裎”者，裸谓赤体，裎犹袒也。将浴尸，裸袒无衣，故子孙不在旁，主人出也。下记云：“御者四人，抗衾而浴。”郑云：“抗衾，为其倮裎，蔽之也。”以浴尸时袒露无衣，故抗衾以蔽之也。云“而襢策”者，又下记云“襢策”，郑云“襢，袒也。袒箦去席，盝水便”是也。 \\n 　 \\n 乃沐，栉，挋用巾。挋，晞也，清也。古文挋皆作振。 \\n [疏]注“挋晞”至“作振”。○释曰：挋谓拭也，而云“晞也、清也”者，以其栉讫，又以巾拭发乾，又使清净无潘磝，拭讫，仍未作纷。下文待蚤揃讫，乃鬠用组，是其次也。 \\n 　 \\n 浴用巾，挋用浴衣。用巾，用拭之也。《丧大记》曰：“御者二人浴，浴水用盆，沃水用枓。” \\n  \\n [疏]注“用巾”至“用枓”。○释曰：枓，酌水器，受五升，方有柄。今用大匏，不方，用挹盆中水以沃尸。又案《丧大记》“浴水用盆，沃水用枓”，沐用瓦盆，明沐浴俱有盘及枓，此沐浴槃、枓亦皆有也。引《丧大记》者，证人之数及浴之器物也。 \\n 　 \\n 渜濯弃于坎。沐浴馀潘水、巾、栉、浴衣，亦并弃之。古文渜作缘，荆沔之閒语。 \\n  \\n [疏]注“沐浴”至“閒语”。○释曰：潘水既经温煮，名之为渜。已将沐浴，谓之为濯。已沐浴讫，馀潘水弃于坎。知巾、栉、浴衣亦弃之者，以其已经尸用，恐人亵之，若弃杖者弃于隐者，故知亦弃于坎。云“古文渜作缘，荆沔之閒语”者，《禹贡》云：“荆河惟豫州。”则郑见豫卅人语渜为缘，是以古文误作缘也。 \\n 　 \\n 蚤揃如他日。蚤，读为爪，断爪揃须也。人君则小臣为之。他日，平生时。 \\n  \\n [疏]注“蚤读”至“生时”。○释曰：郑读蚤从爪者，此蚤乃是《诗》云“其蚤献羔祭韭”，古早字，郑读从手爪之爪。知“人君则小臣为之”者，《丧大记》云“小臣爪足”，注云“爪足，断足爪”是也。 \\n 　 \\n 鬠用组，乃笄，设明衣裳。用组，组束发也。古文鬠皆为括。 \\n [疏]注“用组”至“为括”。○释曰：鬠紒乃可设，明衣以蔽体，是其次也。 \\n 　 \\n 主人入，即位。已设明衣，可以入也。 \\n [疏]释曰：自此尽“反位”，论布袭衣裳并饭含之事。 \\n 　 \\n 商祝袭祭服，褖衣次。商祝，祝习商礼者。商人教之以敬，於接神宜。袭，布衣床上。祭服，爵弁服、皮弁服，皆从君助祭之服。大蜡有皮弁素服而祭，送终之礼。袭衣於床，床次含床之东，衽如初也。《丧大记》曰：“含一床，袭一床，迁尸於堂又一床。” \\n  \\n [疏]注“商祝”至“一床”。○释曰：云“商祝，祝习商礼”者，虽同是周祝，仰习夏礼则曰夏祝，仰习商礼则曰商祝也。云“商人教之以敬，於接神宜”者，案《表记》云：“殷人尊神，率民以事神。”尊而不亲言尊敬，故知殷人教以敬，是以使之袭，於接神宜。若然，此篇及《既夕》以夏人教忠，从小敛奠、大敛奠及朔半荐新、祖奠、大遣奠皆是夏祝为之，其閒虽不言祝名，亦夏祝可知。其彻之者，皆不言祝名，则周祝彻之也。殷人教以敬，但是接神皆商祝为之，其閒行事，若祝取铭之类，不言祝名者，亦周祝可知。唯《既夕》开殡时，以周祝彻馔，而堂下二事不可并使周祝，故夏祝取铭置于重。案《周礼》有大祝、小祝、丧祝、诅祝、甸祝，此篇及《既夕》言夏祝、商祝，周礼以丧祝行事，皆当丧祝者也。天子以下丧礼，云亦当丧祝行事也。云“袭，布衣床上”者，《丧大记》云袭一床，故知袭时布衣床上也。此虽布衣未袭，待饭含讫，乃袭，下经为次是也。云“祭服，爵弁服、皮弁服，皆从君助祭之服”者，以其爵弁从君助祭宗庙之服，《杂记》云“士弁而祭于公”是也。皮弁，从君听朔之服，《玉藻》云“皮弁以听朔於大庙”是也。云“大蜡有皮弁素服而祭，送终之礼也”者，《郊特牲》文。引之者，证皮弁之服有二种：一者皮弁时白布衣积素为裳，是天子朝服，亦是诸侯及臣听朔之服；二者皮弁时衣裳皆素葛带榛杖，大蜡时送终之礼凶服也。此士之袭及士冠所用听朔者，不用此素服，引者欲见《郊特牲》皮弁素服是大蜡送终之服，非此袭时所用者也。知“袭衣於床，床次含床之东”者，以其死于北墉下，迁尸于当牖下，沐浴而饭含。引《大记》云“含一床，袭一床，迁尸于堂又一床”者，丧事所以即远，故知袭床次含床之东。云“衽如初也”者，衽卧席下莞上簟，彼一床之下，又云皆有枕席，君、大夫、士一也，故知衽如初含时也。 \\n 　 \\n 主人出，南面，左袒，扱诸面之右。盥于盆上，洗贝，执以入。宰洗柶，建于米，执以从。俱入户，西乡也。今文宰不言执。 \\n  \\n [疏]注“俱入”至“言执”。○释曰：云“扱诸面之右”者，面，前也，谓袒左袖，扱於左腋之下带之内，取便也。云“洗贝执以入”者，洗讫，还於笄内执以入。云“宰洗柶，建于米”者，亦於废敦之内建之。郑知“俱入户，西乡”者，以下经始云“主人与宰床西东面”，故知此时西乡也。 \\n 　 \\n 商祝执巾从入，当牖北面，彻枕，设巾，彻楔，受贝，奠于尸西。当牖北面，值尸南也。设巾覆面，为饭之遗落米也。如商祝之事位，则尸南首明矣。 \\n  \\n [疏]注“当牖”至“明矣”。○释曰：云受贝者就尸东，主人边受取笄贝，从尸南过，奠尸西床上，以待主人亲含也。郑云“当牖北面，值尸南也”者，知尸当牖者，见《既夕》记：“设床策，当牖衽，下莞上簟。”迁尸於上，是尸当牖。今言当牖北面，故知值尸南可知。云“设巾覆面，为饭之遗落米也”者，但士之子亲含，发其巾，不嫌秽恶，今设巾覆面者，为饭时恐有遗落米在面上，故覆之也。云“如商祝之事位，则尸南首明矣”者，旧有解云：“迁尸於南牖时，北首。”若北首则祝当在北头而南乡，以其为彻枕设巾，要须在尸首，便也。今商祝事位以北面，则尸南首明矣。若然，未葬已前，不异於生，皆南首。《檀弓》云“葬于北方北首”者，从鬼神尚幽闇，鬼道事之故也。唯有丧朝庙时北首，顺死者之孝心，故北首也。 \\n 　 \\n 主人由足西，床上坐，东面。不敢从首前也。祝受贝米奠之，口实不由足也。 \\n  \\n [疏]注“不敢”至“足也”。○释曰：云“祝受贝米奠之口实不由足也”者，前文祝入，当牖北面，是由尸首，故受主人贝奠之，并受米奠于尸西，故主人空手由足过，以其口实，不可由足，恐亵之故也。 \\n 　 \\n 祝又受米，奠于贝北。宰从立于床西，在右。米在贝北，便扱者也。宰立床西，在主人之右，当佐饭事。 \\n  \\n [疏]注“米在”至“饭事”。○释曰：云“米在贝北，便扱”者，以其祝先奠贝于尸西，祝又受米从首西过，奠于贝南，便矣。今不於贝南奠之而奠于贝北，故云便主人之扱也。云“宰立床西，在主人之右，当佐饭事”者，此不敢取“诏辞自右”之义，直以米在主人之右，故宰亦在右，故云当佐饭事也。 \\n 　 \\n 主人左扱米，实于右，三，实一贝。左、中亦如之。又实米，唯盈。于右，尸口之右。唯盈，取满而已。 \\n  \\n [疏]注“于右”至“而已”。○释曰：云“于右，尸口之右”者，尸南首，云右，谓口东边也。云“唯盈，取满而已”者，以经左右及中各三扱米，更云实米唯盈，则九扱恐不满，是以重云唯盈也。 \\n 　 \\n 主人袭，反位。袭，复衣也。位在尸东。 \\n [疏]注“袭复”至“尸东”。○释曰：云“袭，复衣也”者，以其乡袒则露形，今云袭，是复著衣，故云复衣。知“位在尸东”者，以其乡者在尸西，今还尸东西面位也。 \\n 　 \\n 商祝掩，瑱，设幎目，乃屦，綦结于跗，连絇。掩者，先结颐下。既瑱，幎目，乃还结项也。跗，足上也。絇，屦饰，如刀衣鼻，在屦头上，以馀组连之，止足坼也。 \\n  \\n [疏]注“掩者”至“坼也”。○释曰：自此尽“于坎”，论袭尸之事。云“掩者，先结颐下。既瑱，幎目，乃还结项也”者，经先言掩，后言瑱与幎目，郑知后结项者，以其掩有四脚，后二脚先结颐下，无所妨，故先结之。若即以前二脚向后结于项，则掩於耳及面，两边瑱与幎目无所施，故先结颐下，待设瑱塞耳，并施幎目，乃结项后也。云“跗，足上也”者，谓足背也。云“絇，屦饰，如刀衣鼻在屦头上”者，以汉时刀衣鼻况絇，在屦头上，以其皆有孔，得穿系于中而过者也。若无絇，则谓之鞮屦，是以郑注《周礼·鞮鞻氏》云鞮屦者，无絇之屝。云“以馀组连之”者，以綦屦系既结，有馀组穿连两屦之絇，使两足不相恃离，故云“止足坼也”。 \\n 　 \\n 乃袭，三称。迁尸於袭上而衣之。凡衣死者，左衽，不纽，袭不言设床，又不言迁尸於袭上，以其俱当牖，无大异。 \\n  \\n [疏]注“迁尸”至“大异”。○释曰：云“迁尸於袭上而衣之”者，以其上文已布衣於含东床上而未袭，今已饭含讫，乃迁尸，以衣著於尸，故云迁尸於袭上而衣之也。云“凡衣死者，左衽，不纽”者，案《丧大记》云：“小敛、大敛，祭服不倒，皆左衽结，绞不纽。”注云：“左衽，衽乡左，反生时也。”云“袭不言设床，又不言迁尸於袭上，以其俱当牖，无大异”者，此对大敛、小敛布衣讫，皆言迁尸於敛上，以其小敛于户内，大敛于阼阶，其处有异故也。此袭床与含床并在南牖下，小别而已，无大异，故不言设床与迁尸也。若然，疾者於北墉下废床，始死迁尸於南牖，即有床，故上文主人入坐於床东，主妇床西，以其夏即寒尸，置冰於尸床之下，虽不言设床，有床可知。故将饭含，祝以米贝，致於床西也。《大记》唯言含一床，袭一床，大敛不言床者，以大、小敛衣裳多陈於地，故不言床。袭衣裳少，含时须漉水，又须寒尸，故并须床也。此士袭三称，小敛十九称，大敛三十称。案《杂记》注云：“士袭三称，子羔袭五称，今公袭九称，则尊卑袭数不同矣。诸侯七称，天子十二称与？”以无正文，故云“与”以疑之。《丧大记》云小敛十有九称，尊卑同，大敛君百称，五等同大夫五十称，以下文士三十称。天子诸侯卿大夫士命数虽殊，称数亦等，三公宜与诸侯同。 \\n 　 \\n 明衣不在筭。筭，数也。不在数，明衣襌衣不成称也。 \\n [疏]注“筭数”至“称也”。○释曰：云“不在数，明衣襌衣不成称也”者，《丧大记》云：“袍必有表，不襌，衣必有裳谓之一称。”其褖衣虽襌，以袍为表，故云“称”。明衣襌而无里，不成称，故不数也。 \\n 　 \\n 设韐、带、搢笏。韐带，韎韐缁带。不言韎缁者，省文，亦欲见韐自有带。韐带用革。搢，插也，插衣带之右旁。古文韐为合也。 \\n  \\n [疏]注“韐带”至“合也”。○释曰：云“韐带，韎韐缁带”者，案上陈服之时，有韎韐，有缁带，故云是韎韐缁带也。云“不言韎缁者，省文，亦欲见韐自有带”者，本正言韎韐带，亦同得为省文，今言韎韐者用革带也，以其生时缁带以束衣，革带以佩韨，王之等生时有二带，死亦备此二带，是以《杂记》云：“朱绿带，申加大带於上。”注云“朱绿带者，袭衣之带，饰之，杂以朱绿，异於生也。此带亦以素为之，申，重也，重於革带也。革带以佩韨，必言重加大带者，明虽有变，必备此二带”是也。案《玉藻》云：“杂带，君朱绿，大夫玄华，士缁辟。”又案《杂记》云：“率带，诸侯大夫皆五采，士二采。”注云“此谓袭尸之大带也”。以此而言，生时君大夫二色，今死则加以五采。士生时一色，死更加二色，是异於生。若然，又《杂记》“朱绿带”注云：“朱绿带者，袭衣之带，饰之，杂以朱绿，异於生也。此带亦以素为之。”彼是带衣之带，非大带，诸侯礼，则士大夫亦宜有之，此不言，文不具也。但人君衣带用朱绿，与大带同，此则大夫士，饰与大带同也。云“搢，插也，插於带之右旁”者，以右手取之便故也。 \\n 　 \\n 设决，丽于，自饭持之。设握，乃连。丽，施也。，手后节中也。饭，大擘指本也。决，以韦为之籍，有彄。彄内端为纽，外端有横带，设之，以纽擐大擘本也。因沓其彄，以横带贯纽结於{取手}之表也。设握者，以綦系钩中指，由手表与决带之馀连结之。此谓右手也。古文丽亦为连，作捥。 \\n  \\n [疏]注“丽施”至“作捥”。○释曰：云“决，以韦为之籍，有彄。彄内端为纽外端有横带”者，以下当大擘本乡掌为内端，属纽，子乡手表为外端，属横带也。云“设之，以纽擐大擘本也。因沓其彄，以横带贯纽结於之表也”者，以郑言之，大指短，其著之先以纽擐大擘本，然后因沓其彄於指，乃以横带绕手，一二贯纽，反向手表结之。郑虽云结于之表，且内於带閒，未即结此横带，即上组系是也。云“设握者，以綦系钩中指，由手表与决带之馀连结之”者，案上文握手长尺二寸，裹手一端，绕於手表，必重宜於上掩者，属一系於下角，乃以系绕手一匝，当手表中指向上钩，中指又反而上绕取系乡下，与决之带馀连结之。云“此谓右手也”者，以其右手有决，今言与决同结，明是右手也。下记所云“设握”者，此谓左手，郑云：“手无决者也。” \\n 　 \\n 设冒，櫜之。幠用衾。櫜，韬盛物者，取事名焉。衾者，始死时敛衾。今文櫜为橐。 \\n  \\n [疏]注“櫜韬”至“为橐”。○释曰：云“取事名焉”者，此本名冒，而云櫜，櫜是韬盛之名，今以此冒櫜盛尸，故名为櫜，是取盛物之事名焉。云“衾者，始死时敛衾”者，篇首始死云“幠用敛衾”，注云：“大敛之衾。”今虽袭讫，乃用大敛衾，以其袭时无衾，小敛之衾陈之，与前未袭同，不言敛衾，单言衾，是敛衾可知，故不言也。 \\n 　 \\n 巾、柶、鬊、蚤埋于坎。坎至此筑之也。将袭辟奠，既则反之。 \\n [疏]注“坎至”至“反之”。○释曰：云“坎至此筑之也”者，上文直云“渜濯弃于坎”，不言埋，以其未筑故也。至此言“埋”者，事讫当筑之故也。必至此乃筑之者，以其敛事遽，无暇即埋，又虑更有须埋者，故至此覆尸讫，乃埋之。前为坎者，是甸人也，则此埋之，亦甸人也。云“将袭辟奠，既则反之”者，言此者，以初死脯醢醴酒之奠，尔来不言，恐不知所安之处，但始死设于尸东，方袭事，必当辟之，袭讫，反之於尸东，以其不可空无所依故也。案下记云：“小敛，辟奠不出室。”彼还是袭奠，辟小敛，则此辟袭奠，亦不出室，仍不言处。大敛时，辟小敛奠于序西南，则此宜室西南隅，至大敛，辟小敛奠，则言于序西南，有文可知也。若然，此奠袭后，因名袭奠，故下郑注云：“将小敛，则避袭奠。” \\n 　 \\n 重木刊凿之。甸人置重于中庭，参分庭一，在南。木也，县物焉曰重。刊，斫治，凿之为县簪孔也。士重木长三尺。 \\n  \\n [疏]注“木也”至“三尺”。○释曰：自此至“于重”，论设重之事。云“木也，县物焉曰重”者，解名木为重之意，以其木有物县於下，相重累，故得重名。云“凿之为县簪孔也”者，下云“系用靲”，用靲内此孔中，云簪者，若冠之笄，谓之簪，使冠连属於紒，此簪亦相连属於木之名也。云“士重木长三尺”者，郑言士重木长三尺，则大夫以上各有等，当约铭旌之杠，士三尺，大夫五尺，诸侯七尺，天子九尺，据竖之者，横者宜半之，郑不言大夫以上，无正文故也。 \\n 　 \\n 夏祝鬻馀饭，用二鬲，于西墙下。夏祝，祝习夏礼者也。夏入教以忠，其於养宜。鬻馀饭，以饭尸馀米为鬻也。重，主道也。士二鬲，则大夫四，诸侯六，天子八与？簋同差。 \\n  \\n [疏]注“夏祝”至“同差”。○释曰：云“于西墙下”者，西墙下有灶，即上文甸人为垼是也。云“夏人教以忠，其於养宜”者，案《礼记·表记》云：“夏道尊命，敬神而远之，近人而忠焉。”《书传略说》亦云“夏后氏主教以忠”，是夏人教以忠也。《曲礼》云：“君子不尽人之欢，不竭人之忠。”郑云：“欢谓饮食，忠谓衣服。”若忠不对欢，忠亦饮食，故此饮食使夏祝忠者，养宜也。前商祝奠米、饭米，夏祝彻之，今乃鬻之，而盛於鬲，是以下记云“夏祝彻馀饭”，注云“彻，去鬻”是也。云“重，主道也”者，《檀弓》文，彼注云：“始死，未作主，以重主其神也。”即是虞祭之后，以木主替重处，故云重主道也。引之者，证此重是木主之道也。云“士二鬲，则大夫四，诸侯六，天子八与，簋同差”者，亦无正文，郑言之者，以其同盛黍稷，故知同差也。案《特牲》用二敦，《少牢》用四敦，同姓之大夫士用簋，故皆以簋言之。《明堂位》云：“周之八簋。”《诗》云：“陈馈八簋。”皆天子礼。自上降杀以两，明诸侯六。《祭统》诸侯礼，而云“四簋黍见其脩於庙中也”，二簋留，阳厌不用馂，故不言也。 \\n 　 \\n 幂用疏布，久之，系用靲，县于重。幂用苇席，北面，左衽，带用靲，贺之，结于后。久读为灸，谓以盖塞鬲口也。靲竹{⺮密}也。以席覆重，辟屈而反，两端交於后。左衽，西端在上。贺，加也。古文幂皆作密。 \\n  \\n [疏]注“久读”至“作密”。○释曰：云“幂用疏布，久之”者，郑久读为灸，灸塞义，谓直用粗布盖鬲口为塞也。云“靲，竹{⺮密}也”者，案《顾命》云：“牖閒南向，敷重篾席。”即此靲{⺮密}一也，谓竹之青，可以为系者。云“以席覆重，辟屈而反，两端交於后。左衽，西端在上”者，据人北面以席先於重北面南掩之，然后以东端为下向西，西端为上向东，是为辟屈而反，两端交於后，为左衽、右衽，然后以{⺮密}加束之，结於后也。 \\n 　 \\n 祝取铭，置于重。祝，习周礼者也。 \\n [疏]释曰：以铭未用，待殡讫乃置於殔。今且置於重，必且置于重者，重与主皆是录神之物故也。 \\n 　 \\n 厥明，陈衣于房，南领，西上，綪。绞横三缩一，广终幅，析其末。綪，屈也。绞，所以收束衣服为坚急者也，以布为之。缩，从也。横者三幅，从者一幅。析其末者，令可结也。《丧大记》曰：“绞一幅为三。” \\n  \\n [疏]注“綪屈”至“为三”。○释曰：自此尽“东柄”，论陈小敛衣物之事。云“厥明”者，对昨日始死之日，为厥明。此陈衣将陈，并取以敛，皆用箧，是以《丧大记》云“凡陈衣者，实之箧，取衣者，亦以箧。升降者自西阶”是也。云“绞所以收束衣服为坚急”者，此总解大小敛之绞，若细而分之则别。故郑注《丧大记》云：“小敛之绞也，广终幅，析其末，以为坚之强也。大敛之绞，一幅三析，用之以为坚之急也。”云以布为之，知者，下记云“凡绞紟用布，伦如朝服”，注云：“伦，比也。”此绞直言从横幅数，不言长短者，人有短长不定，取足而已。引《丧大记》，证绞为三析之事。 \\n 　 \\n 缁衾，赪里，无紞。紞，被也。敛衣或倒，被无别於前后可也。凡衾制同，皆五幅也。 \\n  \\n [疏]注“紞被”至“幅也”。○释曰：云“敛衣或倒”者，案下文云“祭服不倒”，则馀服有倒者，皆有领可记也。云“被无别於前后可也”者，被本无首尾，生时有紞，为记识前后，恐於后互换。死者一定，不须别其前后可也。云“凡衾制同，皆五幅也”者，此无正文，《丧大记》云：“紟五幅，无紞。”衾是紟之类，故知亦五幅。 \\n 　 \\n 祭服次，爵弁服，皮弁服。 \\n [疏]注“爵弁服皮弁服”。○释曰：凡陈敛衣，先陈绞紟於上，次陈祭服於下，故云“祭服次”。至大敛陈衣，亦先陈绞紟衾，次陈君襚祭服，所以然者，以绞紟为里束衣，故皆绞紟为先。但小敛美者在内，大敛美者在外，故小敛先布散衣，后布祭服；大敛则先布祭服，后布散衣。是小敛美者在内，大敛美者在外也。袭时美者在外，是三者相变也。 \\n 　 \\n 散衣次，襚衣以下，袍茧之属。 \\n [疏]注“褖衣”至“之属”。○释曰：袍茧有著之异名，同入散衣之属也。 \\n 　 \\n 凡十有九称。祭服与散衣。 \\n [疏]释曰：士之服唯有爵弁、皮弁、褖衣而已。云“十九称”，当重之使充十九。必十九者，案《丧大记》小敛“衣十有九称，君陈衣于序东，大夫士陈衣于房中”，注云：“衣十有九称，法天地之终数也。”则天子以下皆同十九称。言法天地之终数者，天地之初数，天一地二，终数则云天九地十，人在天地之閒而终，故取终数为敛衣称数，尊卑共为一节也。 \\n 　 \\n 陈衣继之，庶襚。 \\n [疏]注“庶襚”。○释曰：知“庶襚”者，以其袭时陈衣讫，乃云庶襚，继陈不用，此亦陈衣讫，乃云陈衣继之，明亦是庶襚。 \\n 　 \\n 不必尽用。取称而已，不务多。 \\n [疏]释曰：袭时言庶襚，继陈则全不用，此陈衣继之，下云“不必尽用”，则兼用之，不必尽而已。以其小敛用衣多，主人自尽不足，故容用之也。云“取称而已，不务多”者，衣服虽多，不得过十九耳。 \\n 　 \\n 馔于东堂下，脯、醢、醴、酒。幂奠用功布，实于箪，在馔东。功布，锻濯灰治之布也。凡在东西堂下者，南齐坫。古文奠为尊。 \\n  \\n [疏]注“功布”至“为尊”。○释曰：知“功布，锻濯灰治之布”者，案《丧服传》云：冠六升，锻而勿灰。七升已下，锻濯灰治之。是以《殇大功章》云“大功布衰裳”，注云：“大功布者，其锻治之功粗治之。”则此云功布者，大功之布，故云锻濯灰治之也。云“凡在东西堂下者，南齐坫”，知者，《既夕》记云：“设棜于东堂下，南顺，齐于坫，馔于其上两甒醴酒。”若然，则凡设物於东西堂下者，皆南与坫齐。北陈之堂隅，有坫以士为之，或谓堂隅为坫也。 \\n 　 \\n 设盆盥于馔东，有巾。为奠设盥也。丧事略，故无洗也。 \\n [疏]注“为奠”至“洗也”。○释曰：云“为奠设盥也”者，谓为设奠人设盥洗及巾。云“丧事略，故无洗也”，直以盆为盥器也。下云“夏祝及执事盥，执醴先酒”，即是於此盥也。但诸文设洗篚者，皆不言巾，至於设洗篚不言巾者，以其设洗篚，篚内有巾可知，故不言。凡不就洗篚皆言巾者，既不就洗篚，恐挥之不用，故言巾。是以《特牲》、《少牢》尸尊，不就洗篚，及此丧事略，不设洗篚，皆见巾是也。 \\n 　 \\n 苴绖，大鬲，下本在左，要绖小焉。散带垂，长三尺。牡麻绖，右本在上，亦散带垂。皆馔于东方。苴绖，斩衰之绖也。苴麻者，其貌苴，以为绖。服重者尚粗恶，绖之言实也。鬲，扼也。中人之手，扼围九寸。绖带之差，自此出焉。下本在左，重服统於内而本阳也。要绖小焉，五分去一。牡麻绖者，齐衰以下之绖也。牡麻绖者其貌易，服轻者宜差好也。右本在上，轻服本於阴而统於外。散带之垂者，男子之道，文多变也。馔于东方东坫之南，苴绖为上。 \\n  \\n [疏]注“苴绖”至“为上”。○释曰：此陈绖带者，以其小敛讫，当服未成服之麻故也。云“亦散带垂”者，不言尺寸，亦与苴绖同垂三尺。云“苴绖，斩衰之绖也”者，案《丧服·斩衰章》云：“丧服，斩衰裳，苴绖杖。”故知此苴绖，斩衰之绖。云“苴麻者，其貌苴，以为绖”者，案《礼记·閒传》云“斩衰貌若苴”，彼据人之形貌若苴麻，明麻之形貌亦苴可知，故此指麻之貌苴者以为绖。云“服重者尚粗恶”者，对齐衰已下服轻，不尚粗恶，故《閒传》云“齐衰貌若枲，大功貌若止”，是不尚粗恶也。云“绖之言实也”者，《檀弓》云：“绖也者，实也。”郑注《丧服》云：“明孝子有忠实之心。”是明孝子之心与服相称，不虚服此服也。云“鬲，扼也，中人之手扼围九寸”者，此无正文，《丧服》及此皆言苴绖大鬲，鬲是扼物之称，故据中人一扼，而言大者，据大拇指与大巨指扼之，故言大也。云“绖带之差，自此出焉”者，案《丧服传》云：“苴绖大搹，左本在下，去五分一以为带。齐衰之绖，斩衰之带也。”自此斩衰之带差至緦麻之带，故云绖带之差自此出焉。云“下本在左，重服统於内而本阳也”者，谓斩衰统於内，以解本在下而本阳，以解在左对齐衰之绖，右本在上轻服，本於阴而统外。案《杂记》云“亲丧外除”，郑云：“日月已竟而哀未忘。”“兄弟之丧内除”，注云：“日月未竟而哀已杀。”此言统内统外者，亦据哀在内外而言。本阳本阴者，亦据父者子之天，为阳，母者子之地，为阴而言也。云“要绖小焉，五分去一”者，亦据《丧服传》而言。首绖围九寸，五分之五寸正去一寸，得四寸。馀四寸每寸为五分，四寸为二十分，去四分，得十六分，取十五分为三寸，馀一分在，总得七寸五分寸之一。彼传因即分之至緦麻。云齐衰之绖，斩衰之带也，以其俱七寸五分寸之一，又去五分一以为带。七寸取五寸，去一寸得四寸，彼二寸，一寸为二十五分，二寸为五十分，一分为五分，添前为五十五分，总去十一分，馀有四十四分，二十五分为一寸，添前四寸为五寸，仍有十九分在，是齐衰之带总有五寸二十五分寸之十九。彼又云大功之绖，齐衰之带，以其俱五寸二十五分寸之十九，又去五分一以为带，五寸去一寸得四寸，馀二十五分寸之十九者，一分为五分，十分为五十分，又九分者为四十五分，添前五十，总为九十五分，去一者，五十去十，四十五去九，总得七十六，据整寸破之而言，此四寸百二十五分寸之七十六，以为小功之绖。大功之带以下，仍有小功之带，但小功之带以小功之绖又五分去一，下至緦麻之带，皆以五倍破寸，计之可知耳。云“牡麻绖者，齐衰以下之绖也”者，案《丧服》齐衰、大功皆言牡麻绖，小功又言澡麻，则齐衰以下皆牡麻绖。传曰：“牡麻者，枲麻也。”对苴绖为麻之有蕡色如苴黎，则此雄麻色好者，故《閒传》云“齐衰貌若枲”，是以郑云“牡麻绖者其貌易，服轻者宜差好也”。云“散带之垂者，男子之道，文多变也”者，此小敛，绖有散麻带垂之至三日成服。绞之，对妇人阴质，初而绞之，与小功以下男子同。知“馔于东方东坫之南，苴绖为上”者，以其对下床笫夷衾之等在西坫南，故此亦在东坫南也。若然，经直言东方，知不在东堂下东方者，以其小敛陈馔皆在东堂下，若此亦在东堂下，当言陈于馔东馔北，何须言东方乎？明此非东堂下也。知苴绖为上者，以其经先言苴绖，明依此为首南陈之也。 \\n 　 \\n 妇人之带，牡麻结本，在房。妇人亦有苴绖，但言带者，记其异。此齐衰妇人，斩衰妇人亦苴绖也。 \\n  \\n [疏]注“妇人”至“绖也”。○释曰：知“妇人亦有苴绖”者，《丧服》首云“苴绖杖”，下经男子妇人俱陈，则妇人亦有苴绖。《礼记·服问》之等每云妇人麻绖之事，故知妇人亦有绖。今此经不言妇人苴绖者，记其异。谓男子带有散麻，妇人则结本无异者。且男子小功緦麻，小敛有带则绞之，亦结本，妇人带结本，可以兼之矣。云“此齐衰妇人”者，以其牡麻宜言齐衰，以下至緦麻皆同牡麻也。云“斩衰妇人亦苴绖也”者，此亦据带而言，以其带亦名绖，则《丧服》云“苴绖杖”，郑云：“麻在首在要皆曰绖。”彼绖既兼男女，则妇人有苴麻为带绖可知。经不言者，以义可知，故省文也。此带牡麻兼男子小功以下，陈之则别处，以其男子陈之于坫南，此经云在房，明知异处也。 \\n 　 \\n 床笫、夷衾，馔于西坫南。笫，箦也。夷衾，覆尸之衾。《丧大记》曰：“自小敛以往用夷衾，夷衾质杀之，裁犹冒也。” \\n  \\n [疏]注“笫箦”至“冒也”。○释曰：云“夷衾覆尸之衾”者，小敛讫，奉尸夷於堂，幠用夷衾矣，故陈之於西坫南。案《曲礼》云：“在床曰尸，在棺曰柩。”此夷衾小敛以往，用之覆尸柩，今直言覆尸者，郑据此小敛未入棺而言。云“《丧大记》曰自小敛以往用夷衾”者，对小敛已前用大敛之衾，今小敛以往，大敛之衾当陈之，故用夷衾，证小敛不用之，兼明夷衾之制。郑言小敛以往，则此夷衾本为覆尸覆柩，不用人棺矣。是以将葬，启殡覆棺亦用之矣。云“夷衾质杀之，裁犹冒也”者，案上文冒之材云“冒缁质，长与手齐，赪杀掩足”，注云：“上曰质，下曰杀。”此作夷衾，亦如此，上以缁下以赪，连之乃用也。其冒则韬下韬上讫，乃为缀旁使相续，此色与形制大同，而连与不连则异也。 \\n 　 \\n 西方盥，如东方。为举者设盥也。如东方者，亦用盆布巾，馔於西堂下。 \\n  \\n [疏]注“为举”至“堂下”。○释曰：云“为举”者，谓将举尸者，则下经“士盥二人”是也。云“西堂下”，知者，以其东方盥在东堂下，则知此西方亦在西堂下可知。 \\n 　 \\n 陈一鼎于寝门外，当东塾，少南，西面。其实特豚，四鬄，去蹄，两胉、脊、肺。设扃鼏，鼏西末。素俎在鼎西，西顺，覆匕，东柄。鬄，解也。四解之，殊肩髀而已，丧事略。去蹄，去其甲，为不絜清也。胉，胁也。素俎，丧尚质。既馔，将小敛，则辟袭奠。今文鬄为剔，胉为迫。古文鼏为密。 \\n  \\n [疏]注“鬄解”至“为密”。○释曰：此亦为小敛奠陈之鼏，用茅为编。言西末，则茅本在东方。四解之殊肩髀而已丧事略者，凡牲体之法有二：一者四解而已，此经直云“四鬄”，即云去蹄，明知殊肩髀为四段。案《士冠礼》云“若杀，则特豚载合升”，注云：“合左右胖。”此下文大敛亦云豚合升，则吉凶之礼，豚皆合升，而郑云“丧事略”者，但丧中之奠，虽用成牲，亦四解，故《既夕》葬奠云：“其实羊左胖。”豕亦如之。是以郑总释丧中四解之事，故云丧事略。若禘郊，大祭虽吉祭，亦先有豚解，后为体解，是以《礼运》云：“腥其俎，孰其殽。”郑云：“腥其俎，谓豚解而腥之。孰其殽，谓体解而爓之。”《国语》亦云禘郊之事则有全脀，王公立饫则有房俎，亲戚燕饮则有殽脀者。若然，禘郊虽先有全脀，后有体解、豚解，《礼运》所云者是也。若然，此经云四鬄，并两胉胁与脊总为七体，若豚解皆然也。云“既馔，将小敛，则辟袭奠”者，既始死之奠袭，后改为袭奠，以恐妨敛事，故知辟袭奠，前袭时已辟之，今将小敛亦辟之，亦当於室之西南隅。如将大敛，辟小敛奠於序西南也。凡奠在室外经宿者，皆辟之於序西南，是以小敛奠与祖奠等皆辟之於序西南。朝庙迁祖之奠，不设於序西南，以其以再设为亵，是以迁之，即设新之也。 \\n 　 \\n 士盥，二人以并，东面立于西阶下。立，俟举尸也。今文并为并。 \\n  \\n [疏]注“立俟举尸也”。○释曰：举尸谓小敛从袭床为迁尸於户内服上，即下文“士举迁尸反位”是也。 \\n 　 \\n 布席于户内，下莞上簟。有司布敛席也。商祝布绞、衾，散衣、祭服。祭服不倒，美者在中。敛者趋方，或傎倒衣裳，祭服尊，不倒之也。美，善也。善衣后布，於敛则在中也。既后布祭服，而又言善者在中，明每服非十称也。 \\n  \\n [疏]注“敛者”至“称也”。○释曰：云“敛者趋方，或傎倒衣裳”者，以其袭时衣裳少，不倒，小敛十九称，衣裳多，取其要方，除祭服之外，或倒或否。云“祭服尊，不倒”者，士之助祭服，则爵弁服、皮弁服，并家祭服玄端亦不倒也。云“善衣后布，於敛则在中也”者，以其敛衣半在尸下，半在尸上，今於先布者在下，则后布者在中可知也。云“既后布祭服，而又言善者在中，明每服非一称也”者，欲见祭服文在散衣之下，即是后布祭服，祭服则是善者。复云善者在中，则祭服之中更有善者可知。故云每服非一称，以其总十九称之中，善者非一称也。 \\n 　 \\n 士举迁尸，反位。迁尸於服上。设床笫于两楹之閒，衽如初，有枕。衽，寝卧之席也。亦下莞上簟。 \\n  \\n [疏]注“衽寝”至“上簟”。○释曰：《曲礼》云：“请席何乡，请衽何趾。”郑云：“坐问乡，卧问趾，因於阴阳。”是衽为卧席。云“亦下莞上簟”者，《诗·斯干》宣王寝席而言“下莞上簟”，是寻常寝席，无问贵贱者下莞上簟。 \\n 　 \\n 卒敛，彻帷。尸已饰。主人西面冯尸，踊无筭。主妇东面冯，亦如之。冯，服膺之。主人髺发，袒，众主人免于房。始死，将斩衰者鸡斯，将齐衰者素冠。今至小敛变，又将初丧服也。髺发者，去笄纚而紒。众主人免者，齐衰将袒，以免代冠。冠，服之尤尊，不以袒也。免之制未闻。旧说以为如冠状，广一寸。《丧服小记》曰：“斩衰髺发以麻，免而以布。”此用麻布为之，状如今之著幓头矣。自项中而前，交於额上，却绕紒也。于房于室，释髺发宜於隐者。今文免皆作絻，古文髺作括。 \\n  \\n [疏]注“始死”至“作括”。○释曰：知“始死将斩衰者鸡斯”者，案《礼记·问丧》云：“亲始死，鸡斯徒跣。”郑注云：“鸡斯，当为笄纚。”以成服乃斩衰，是始死未斩衰，故云始死将斩衰者鸡斯也。云“将齐衰者素冠”者，《丧服小记》云：“男子冠而妇人笄。”冠笄相对。《问丧》亲始死，男子云笄纚，明齐衰男子素冠可知。云“今至小敛变”者，谓服麻之节，故云“变”也。云“又将初丧服也。髺发者，去笄纚而紒”者，此即《丧服小记》云：“斩衰髺发以麻，为母髺发以麻，免而以布。”是母虽齐衰，初亦髺发，与斩衰同，故云“去笄纚而紒”，紒上著髺发也。云“众主人免者，齐衰将袒，以免代冠”者，此亦小敛节与斩衰髺发同时，此皆据男子。若妇人，斩衰，妇人以麻为髽，齐衰，妇人以布为髽。髽与髺发皆以麻布自项而向前，交於额上，郤绕紒如著幓头焉。免亦然，但以布广一寸为异也。云“于房于室释，髺发宜於隐者”，并下文妇人髽于室兼言之也。 \\n 　 \\n 妇人髽于室。始死，妇人将斩衰者，去笄而纚，将齐衰者，骨笄而纚。今言髽者，亦去笄纚而紒也。齐衰以上，至笄犹髽。髽之异於髺发者，既去纚而以发为大紒，如今妇人露紒，其象也。《檀弓》曰：“南宫縚之妻之姑之丧，夫子诲之髽。曰：尔毋纵纵尔，尔毋扈扈尔。”其用麻布，亦如著幓头然。 \\n  \\n [疏]注“始死”至“头然”。○释曰：知“妇人将斩衰者去笄而纚”者，《丧服小记》云：“男子冠而妇人笄。”冠笄相对。将斩衰，男子既去冠而著笄纚，则妇人将斩衰亦去笄而纚可知。又知“将齐衰者骨笄而纚”者，上引男子齐衰，始死素冠，则知妇人将齐衰，骨笄而纚也。云“今言髽者，亦去笄纚而紒也”者，谓今至小敛节，亦如上将斩衰。男子去笄纚而髺发，则此将斩衰，妇人亦去笄纚而麻髽，齐衰，妇人去骨笄与纚而布髽矣。郑不云斩衰妇人去纚，而云去笄纚者，专据齐衰妇人而言，文略故也。郑所以云而紒，紒即髽也。故《丧服》注亦云：“髽，露紒也。”云“齐衰以上，至笄犹髽”者，谓从小敛著未成服之髽，至成服之笄，犹髽不改，至大敛殡后，乃著成服之髽代之也。云“髽之异於髺发者，既去纚而以发为大紒，如今妇人露紒，其象也”者，古者男子、妇人，吉时皆有笄纚，有丧至小敛，则男子去笄纚，著髺发，妇人去纚而著髽，髽形先以发为大紒，紒上，斩衰，妇人以麻，齐衰，妇人以布，其著之如男子髺发与免，故郑依《檀弓》“纵纵”、“扈扈”之后，乃云“其用麻布，亦如著幓头然”。既髺发与髽皆如著幓头，而异为名者，以男子阳，外物为名，而谓之髺发；妇人阴，内物为称，而谓之髽也。但经云“妇人髽于室”者，男子髺发与免在东房，若相对妇人，宜髽于西房，大夫士无西房，故於室内户西，皆於隐处为之也。 \\n 　 \\n 士举，男女奉尸，侇于堂，幠用夷衾。男女如室位，踊无筭。侇之言尸也。夷衾，覆尸柩之衾也。堂谓楹閒。床，笫上也。今文侇作夷。 \\n  \\n [疏]注“侇之”至“作夷”。○释曰：云“侇之言尸也”者，尸之衾曰夷，衾尸之床曰夷床，并此经侇尸不作移字，皆作侇者，侇人旁作之，故郑注《丧大记》皆是依尸为言也。云“幠用夷衾”者，初死幠用大敛之衾，以小敛之衾当陈，今小敛后，大敛之衾当拟大敛，故用覆棺之夷衾以覆尸也。 \\n 　 \\n 主人出于足，降自西阶。众主人东即位。妇人阼阶上西面。主人拜宾，大夫特拜，士旅之，即位，踊，袭、绖于序东，复位。拜宾，乡宾位拜之也。即位踊，东方位。袭绖于序东、东夹前。 \\n  \\n [疏]注“拜宾”至“夹前”。○释曰：云“众主人东即位”者，虽无降阶之文，当从主人降自西阶。主人就拜宾之时，众主人遂东即位於阼阶，下主人位南，西面也。於时阼阶空，故妇人得向阼阶上西面也。云“复位”者，复阼阶下西面位。云“拜宾，乡宾位拜之也”者，经云主人“降自西阶”，即云“主人拜宾”，明不即位而先拜宾，是主人乡宾位拜宾可知。云“即位踊，东方位”者，谓主人拜宾讫，即乡东方阼阶下，即西面位踊，踊讫，袭绖也。云“袭绖于序东，东夹前”者，经云主人降自西阶，更无升降之文，而云序东东夹前者，主人即位，踊讫，而去袭绖于序东，谓乡堂东，东西当序墙之东。又当东夹之前，非谓就堂上东夹前也。云“复位”者，复阼阶下西面位。 \\n 　 \\n 乃奠。祝与执事为之。举者盥，右执匕，却之，左执俎，横摄之，入，阼阶前西面错，错俎北面。举者盥，出门举鼎者，右人以右手执匕，左人以左手执俎，因其便也。摄，持也。西面错，错鼎於此宜西面。错俎北面，俎宜西顺之。 \\n  \\n [疏]注“举者”至“顺之”。○释曰：右执匕左执俎者，谓乡北入内，东方为右人，西方为左人，故郑云“右人以右手执匕，左人以左手执俎”，各用内手举鼎，外手执匕俎，故云“便也”。云“错鼎於此宜西面”者，对在门外时，北面陈鼎，乡内为宜也。 \\n 　 \\n 右人左执匕，抽扃予左手，兼执之，取鼏，委于鼎北，加扃，不坐。抽扃取鼏，加扃於鼏上，皆右手。今文扃为铉，古文于为与，鼏为密。 \\n  \\n [疏]注“抽扃”至“为密”。○释曰：云“抽扃取鼏，加扃於鼏上，皆右手”者，以其经云“左执匕”，即云“抽扃予左手兼执之”，不言用右手，故郑明之以其右人用左手执匕，即知抽扃已下用右手，似若左执爵，用右手祭脯祭荐，取便也。 \\n 　 \\n 乃朼，载，载两髀于两端，两肩亚，两胉亚，脊、肺在於中，皆覆，进柢，执而俟。乃朼，以朼次出牲体，右人也。载，受而载於俎，左人也。亚，次也。凡七体，皆覆，为尘。柢，本也。进本者，未异於生也。骨有本末。古文朼为匕，髀为脾，今文胉，胉为迫，柢皆为胝。 \\n  \\n [疏]注“乃朼”至“为胝”。○释曰：凡七体者，前左右肩，臂、臑属焉，后左右脾，肫、胳属焉，并左右胁，通脊为七体也。案下文，大敛豚合升，言合升则髀亦升之矣。凡言“合升”，多言皆并髀升，非独丧礼。若体解升者，皆髀不升，郑云：“近窍，贱也。”云“皆覆，为尘”者，诸进体皆不言覆，此言覆者，由无尸而不食，故覆之也。云“进本者，未异於生也”者，《公食大夫》亦进本，是生人法，今以始死，故未异於生也。 \\n 　 \\n 夏祝及执事盥，执醴先，酒、脯、醢、俎从，升自阼阶。丈夫踊，甸人彻鼎巾，待于阼阶下。执事者，诸执奠事者。巾，功布也。执者不升，己不设，祝既错醴，将受之。 \\n  \\n [疏]注“执事”至“受之”。○释曰：云“甸人彻鼎巾”者，以其空无事，故彻。案《公食大夫》云：“甸人举鼎顺，出奠于其所。”谓当门也。或云彻鼎者误，何者？前陈馔于东堂下，脯醢、醴、酒鼏奠用功布，实于箪，何彻之有也？云“执者不升，己不设，祝既错醴，将受之”者，此执者不升，唯据执巾者，故郑云祝既错醴将受之。当以覆酒醴，故下云“祝受巾”是也。 \\n 　 \\n 奠于尸东，执醴酒，北面西上。执醴酒者先升，尊也。立而俟，后错，要成也。豆错，俎错于豆东。立于俎北，西上。醴酒错于豆南。祝受巾，巾之，由足降自西阶。妇人踊。奠者由重南，东，丈夫踊。巾之，为尘也。东，反其位。 \\n  \\n [疏]注“东反其位”。○释曰：云“由足降自西阶，妇人踊”者，主人位在阼阶下，妇人位在上，故奠者升，丈夫踊，奠者降，妇人踊，各以所见先后为踊之节也。云“奠者由重南，东，丈夫踊”者，此奠者奠讫，主人见之，更与主人为踊之节也。奠者降反位，必由重南东者，以其重主道神，所冯依不知神之所为，故由重南而过，是以主人又踊也。注云“东，反其位”者，其位盖在盆盥之东，南上。 \\n 　 \\n 宾出，主人拜送于门外。庙门外也。 \\n [疏]注“庙门外也”。○释曰：庙门者，士死于適室，以鬼神所在则曰庙，故名適寝为庙也。 \\n 　 \\n 乃代哭，不以官。代，更也。孝子始有亲丧，悲哀憔悴，礼防其以死伤生，使之更哭，不绝声而已。人君以官尊卑，士贱以亲疏为之。三日之后，哭无时。《周礼·挈壶氏》：“凡丧，县壶以代哭。” \\n  \\n [疏]注“代更”至“代哭”。○释曰：此经论君及大夫士於小敛之后，随尊卑代哭之事。注云“人君以官尊卑，士贱以亲疏为之”者，案《丧大记》云君丧，县壶，“乃官代哭”，大夫官代哭不县壶，士代哭不以官，注云：“自以亲疏哭也。”此注不言大夫，举人君与士，其大夫有《大记》可参，以官可知，故不言也。云“三日之后哭无时”者，礼有三无时之哭：始死未殡，哭不绝声，一无时；殡后葬前，朝夕入於庙，阼阶下哭，又於庐中，思忆则哭，是二无时；既练之后，在垩室之中，或十日或五日一哭，是三无时。练则葬后有朝夕在阼阶下哭，唯此有时无无时之哭也。引《挈壶氏》者，证人君有县壶为漏克分更代哭法，大夫士则无县壶之义也。 \\n 　 \\n 有襚者，则将命。摈者出请，入告。主人待于位。丧礼略於威仪，既小敛，摈者乃用辞。出请之辞曰：“孤某使某请事。” \\n  \\n [疏]注“丧礼”至“请事”。○释曰：云“丧礼略於威仪，既小敛，摈者乃用辞”者，案上文始死，云有宾则拜之，君使人吊，皆不云摈者出请入告之事，至此乃云摈者出请入告，是丧礼略於威仪，既小敛，摈者乃用辞也。云“出请之辞曰孤，某使某请事”者，此约《杂记》诸侯使人吊邻国诸侯之丧嗣君，在阼阶之下使摈者出请，云：“孤某使某请事。”此亦宜然，故引为证也。 \\n 　 \\n 摈者出，告须，以宾入。须，亦待也。出告之辞曰：“孤某须矣。” \\n  \\n [疏]注“须亦”至“须矣”。○释曰：云“出告之辞曰，孤某须矣”者，此约《杂记》辞为证也。 \\n 　 \\n 宾入中庭，北面致命。主人拜稽颡。宾升自西阶，出于足，西面委衣，如於室礼，降，出。主人出，拜送。朋友亲襚，如初仪，西阶东，北面哭，踊三，降。主人不踊。朋友既委衣，又还哭於西阶上，不背主人。 \\n  \\n [疏]注“朋友”至“主人”。○释曰：云“朋友亲襚如初仪”者，谓初死时，庶兄弟襚，使人以将命于室，朋友襚，亲以进，亲之恩是也。云“西阶东，北面哭，踊三，降，主人不踊”者，案前初死，“朋友襚，亲以进，退，哭不踊”，注云：“主人徒哭不踊。”以为朋友不哭，主人徒哭。此朋友堂上北面哭，据朋友哭，知上文退哭非朋友哭者，前文朋友君命俱来，君之使者不哭，朋友亦不哭，故退哭，据主人。此朋友特来，无君命，故哭与彼异，不可相决。 \\n 　 \\n 襚者以褶，则必有裳，执衣如初，彻衣者亦如之。升降自西阶，以东。帛为褶，无絮，虽复，与襌同。有裳乃成称，不用表也。以东，藏以待事也。古文褶为袭。 \\n  \\n [疏]注“帛为”至“为袭”。○释曰：案《丧大记》云：“小敛，君大夫复衣复衾；大敛，君褶衣褶衾。大夫士犹小敛也。”若然，则士小敛、大敛皆同用复，而襚者用褶者，褶者所以襚主人，未必用之襚耳。云“帛为褶，无絮，虽复与襌同，有裳乃成称，不用表也”者，此决《杂记》云“子羔之袭也，茧衣裳与税衣”，乃为一称，以其絮亵，故须表。此虽有表里为褶，衣裳别，则裳又无絮，非亵，故有裳乃成称不须表也。言虽复与襌同者，案《丧大记》君大夫士褶衣与复衣相对，有著为复，无著为褶，散文褶亦为复也。案《丧大记》有衣必有裳乃成称，据襌衣、祭服之等而言。此褶虽复，与襌同，亦得裳乃成称也。云不用表也者，见异於袍茧也。云“藏以待事也”者，以待大敛事而陈之也。 \\n 　 \\n 宵，为燎于中庭。宵，夜也。燎，火燋。 \\n [疏]注“宵夜也燎火燋”。○释曰：案《少仪》云主人“执烛抱燋”，注云：“未爇曰燋。”古者以荆燋为烛，故云“燎，火燋”也。或解庭燎与手执为烛别，故《郊特牲》云：“庭燎之百，由齐桓公始也。”注云：“僣天子也。庭燎之差，公盖五十，侯伯子男皆三十。”大夫士无文。大烛或云以布缠苇，以蜡灌之，谓之庭燎。则此云庭燎，亦如之。云“大”者，对手执者为大也。 \\n 　"}
{"章节": "卷三十七 士丧礼第十二", "正文": "卷三十七士丧礼第十二 \\n  \\n  \\n 　 \\n 　 \\n 厥明，灭燎。陈衣于房，南领，西上，綪。绞，紟，衾二。君襚、祭服、散衣、庶襚，凡三十称。紟不在筭，不必尽用。紟，单被也。衾二者，始死敛衾，今又复制也。小敛衣数，自天子达，大敛则异矣。《丧大记》曰：“大敛，布绞，缩者三，横者三。” \\n  \\n [疏]注“紟单”至“者三”。○释曰：云“君襚、祭服、散衣”者，士祭服有助祭爵弁服，自家祭，玄端服散衣，非祭服、朝服之等。云“庶襚”者，谓朋友兄弟之等来襚者也。云“紟不在筭”者，案《丧大记》“紟五幅，无紞”，郑云今之单被也。以其不成称，故不在数内。云“不必尽用”者，案《周礼·守祧职》云“其遗衣服藏焉”，郑云：“遗衣服，大敛之馀也。”即此不尽用者也。云“衾二者，始死敛衾，今又复制”者，此大敛之衾二：始死幠用敛衾，以小敛之衾当陈之，故用大敛衾，小敛已后，用夷衾覆尸，故知更制一衾，乃得二也。云“小敛衣数，自天子达”者，案《丧大记》君大夫小敛已下，同云十九称，则天子亦十九称，注云：“十九称，法天地之终数也。”案《易·系辞》生成之数，从“天一地二，天三地四，天五地六，天七地八，天九地十”，是十九为天地之终数。云“大敛则异矣”者，案此文，士丧大敛三十称，《丧大记》士三十称，大夫五十称，君百称。不依命数，是亦丧数略，则上下之大夫及五等诸侯各同一节，则天子宜百二十称。此郑虽不言袭之衣数，案《杂记》注云：“士袭三称，大夫五称，公九称，诸侯七称，天子十二称与？”以其无文，推约为义，故云“与”以疑之。 \\n 　 \\n 东方之馔，两瓦甒，其实醴酒，角觯，木柶。毼豆两，其实葵菹芋，蠃醢。两笾无縢，布巾，其实栗，不择。脯四脡。此馔但言东方，则亦在东堂下也。毼，白也。齐人或名全菹为芋。縢，缘也。《诗》云：“竹柲绲縢。”布巾，笾巾也。笾豆具而有巾，盛之也。《特牲馈食礼》有笾巾。今文蠃为蜗，古文縢为甸。 \\n  \\n [疏]注“此馔”至“为甸”。○释曰：云“此馔但言东方，则亦在东堂下也”者，案上小敛之馔云于东堂下，此直言东方，则亦东堂下。郑云“亦”者，亦上小敛也。云“齐人或名全菹为芋”者，案郑於《周礼·醢人》注云：“细切为齑，全物若〈月枼〉为菹。”若然，凡菹者，全物不得芋名。此云齐人名全菹为芋者，菹法旧短四寸者全之，若长於四寸者，亦切之，则葵长者自然切乃为菹。但丧中之菹葵，虽长而不切，取齐人全菹为芋之解也。引《诗》者，欲见縢为缘义。云“笾豆具而有巾，盛之也”者，使小敛一豆一笾，笾豆不具，故无巾。若然，笾有巾，豆无巾者，以豆盛菹醢，湿物不嫌无巾，故不言，其实有巾矣。案此注引《特牲》记“笾巾”，郑彼注云：“笾有巾者，果实之物多皮核，优尊者。”此言盛之，不同，引之者，以其彼为尸，尸食，故云优尊者。此为神，神不食，故云盛之，引之直取证有巾覆之同。 \\n 　 \\n 奠席在馔北，敛席在其东。大敛奠而有席，弥神之。 \\n [疏]注“大敛”至“神之”。○释曰：云“弥神之”者，以其小敛奠无巾，大敛奠有巾，已是神之。今於大敛奠，又有席，是弥神之也。 \\n 　 \\n 掘肂见衽。肂，埋棺之坎者也，掘之於西阶上。衽，小要也。《丧大记》曰：“君殡用輴，欑至于上，毕涂屋。大夫殡以幬，欑置于西序，涂不暨于棺。士殡见衽，涂上，帷之。”又曰：“君盖用漆，三衽三束。大夫盖用漆，二衽二束。士盖不用漆，二衽二束。” \\n  \\n [疏]注“肂埋”至“二束”。○释曰：云“肂，埋棺之坎”者，肂训为陈，谓陈尸於坎，郑即以肂为埋棺之坎也。知“於西阶上”者，《檀弓》孔子云：“夏后氏殡於东阶，殷人殡於两楹之閒，周人殡於西阶之上。”故知士亦殡于西阶之上。此殡时，虽不言南首，南首可知。郑注上文云如商柷之事位，则尸南首。以《檀弓》又云：“葬於北方北首，三代之达礼也。”《礼运》云：“故死者北首，生者南乡。”亦据葬后而言，则未葬已前，不忍异於生，皆南首，唯朝庙时北首。故《既夕》云：“正柩于两楹閒，用夷床。”注云：“是时柩北首。”必北首者，朝事当不背父母，以首乡之故也。引《丧大记》者，云“毕涂屋”者，毕，尽也。四面及上尽涂之，如屋然。云“大夫殡以幬，欑置于西序”者，大夫不得如人君於西阶，离序而四面欑之，大夫但逼西序，以木幬覆棺营欑置於西序。云“涂不暨于棺”者，彼注云：“欑中狭小，裁取容棺。”暨，及也，但涂木不及棺而已。云“士殡见衽涂上”者，即此经掘肂而见其小要於上涂之而已。云“帷之”者，鬼神尚幽闇，君大夫士皆同也。云“又曰君盖用漆，三衽三束”者，古者棺不钉，彼郑注云：“用漆者，涂合牡，牡之中也。衽，小要也。”棺盖每一缝为三道，小要每道为一条皮束之，故云君盖用漆三衽三束。大夫士降于君，故二衽二束，大夫有漆，士无漆也。引之者，证经肂与衽之义也。 \\n 　 \\n 棺入，主人不哭。升棺用轴，盖在下。轴，輁轴也。輁状如床，轴其轮，輓而行。 \\n  \\n [疏]注“轴輁”至“而行”。○释曰：云“輁状如床，轴其轮”者，此注文略。案《既夕》云“迁于祖用轴”，注云“轴，輁轴也。轴状如转辚，刻两头为轵。輁状如长床，穿桯前后著金，而关轴焉。大夫诸侯以上，有四周，谓之輴，天子画之以龙”是也。 \\n 　 \\n 熬黍稷各二筐，有鱼腊，馔于西坫南。熬所以惑蚍蜉，令不至棺旁也。为举者设盆盥於西。 \\n  \\n [疏]注“熬所”至“於西”。○释曰：《丧大记》云：“熬，君四种八筐，大夫三种六筐，士二种四筐。加鱼腊焉。”注云：“熬者，煎穀也。将涂设於棺旁，所以惑蚍蜉，使不至棺也。”引此“《士丧礼》曰：熬黍稷各二筐。又云：设熬旁一筐，大夫三种，加以粱，君四种，加以稻，四筐则首足皆一，其馀设於左右。”若然，则此士二筐，首足各一筐，其馀设於左右可知也。云“为举者设盆盥於西”者，以小敛既云设盆盥馔于东方，明大敛用西方之盆盥矣。以其先陈盥，后陈鼎，故於鼎上言之也。 \\n 　 \\n 陈三鼎于门外，北上。豚合升，鱼鱄鲋九，腊左胖，髀不升，其他皆如初。合升，合左右体升於鼎。其他皆如初，谓豚体及匕俎之陈，如小敛时，合升四鬄，亦相互耳。 \\n  \\n [疏]注“合升”至“互耳”。○释曰：云“其他皆如初，谓豚体及匕俎之陈，如小敛时”者，谓豚七体之等，一依前敛时也。云“合升四鬄亦相互耳”者，小敛云四鬄，四解为七体，亦左右体合升，今升左右体，亦四解可知也，故云相互也。 \\n 　 \\n 烛俟于馔东。烛，燋也。馔，东方之馔。有烛者，堂虽明，室犹闇。火在地曰燎，执之曰烛。 \\n  \\n [疏]注“堂虽”至“曰烛”。○释曰：云“堂虽明，室犹闇”者，前小敛陈衣于房，无烛者，近户得明，故无烛。此大敛於室之奥，故有烛以待之。云“在地曰燎”者，谓若《郊特牲》云“庭燎之百”，又《诗》云“庭燎之光”，如此之类，皆在地曰燎。此云“执之曰烛”，及《少仪》云“主人执烛抱燋”，此之类皆是人之手执烛也。庭燎且《燕礼》亦谓之大烛也，《司烜氏》亦谓之坟烛也。 \\n 　 \\n 祝、彻盥于门外，入，升自阼阶，丈夫踊。祝彻，祝与有司当彻小敛之奠者。小敛设盥于馔东，有巾。大敛设盥于门外，弥有威仪。 \\n  \\n [疏]注“祝彻”至“威仪”。○释曰：此直云“祝彻盥于门外”者，不知何时设，此案上小敛陈馔讫，即言设盥，则陈大敛馔讫，亦设盥於门外也。 \\n 　 \\n 祝彻巾，授执事者以待。授执巾者於尸东，使先待於阼阶下，为大敛奠又将巾之。祝还彻醴也。 \\n  \\n [疏]注“授执”至“醴也”。○释曰：云“授执巾者於尸东，使先待於阼阶下”者，此巾前为小敛奠巾之，今祝彻巾，还为大敛奠巾之，前小敛奠，升自阼阶，设于尸东，祝受巾於阼阶下而升。今大敛奠，亦升自阼阶，设于奥，亦宜受巾於阼阶下而升，故知祝授巾於执巾者，使先待於阼阶下也。又知“祝还彻醴”者，下文“彻馔先取醴”故也。 \\n 　 \\n 彻馔，先取醴酒，北面。北面立，相待俱降。其馀取先设者，出于足，降自西阶。妇人踊。设于序西南，当西荣，如设于堂。为求神於庭。孝子不忍使其亲须臾无所冯依也。堂，谓尸东也。凡奠设于序西南者，毕事而去之。 \\n  \\n [疏]注“为求”至“去之”。○释曰：云“堂谓尸东也”者，谓如尸东堂上陈设之次第，故云尸东也。云“凡奠设于序西南者，毕事而去之”者，言“凡奠”，谓小敛奠、大敛奠、迁柩奠、祖奠，但将设后奠，则彻先奠於西序南，待后奠事毕，则去之。故小敛奠设之於此不巾，以不久设故也。 \\n 　 \\n 醴酒位如初。执事豆北南面，东上。如初者，如其醴酒北面西上也。执醴尊，不为便事变位。 \\n  \\n [疏]注“如初”至“变位”。○释曰：前设小敛奠于尸东时，醴酒先升，北面西上，执豆俎者立於俎北，西上。至此执豆俎者，豆北东上，为便事，事讫，向东为便，故东上变位，以执醴者尊，仍西上，是不得“为便事变位”也。 \\n 　 \\n 乃適馔。东方之新馔。 \\n [疏]注“东方之新馔”。○释曰：以其将设大敛，新馔於室，故知是新馔也。 \\n 　 \\n 帷堂。彻事毕。妇人尸西，东面。主人及亲者升自西阶，出于足，西面袒。袒，大敛变也。不言髽免髻发，小敛以来自若矣。 \\n  \\n [疏]注“袒大”至“若矣”。○释曰：知袒为“大敛变”者，前将小敛袒，今言袒，下文即行大敛事，故知为大敛变也。云“不言髽免髺发，小敛以来自若矣”者，决前小敛袒，男有髺发免，妇人有髽，今大敛袒，不言者，自小敛以来有此，至成服乃改。若，如也，自如常有，故不言之也。 \\n 　 \\n 士盥，位如初。亦既盥并立西阶下。 \\n [疏]注“亦既”至“阶下”。○释曰：言“亦”者，亦如小敛时，士盥二人并立于西阶下，以待迁尸也。 \\n 　 \\n 布广如初。亦下莞上簟，铺於阼阶上，於楹閒为少南。 \\n [疏]注“亦下”至“少南”。○释曰：“布席如初”，初谓小敛时下莞上簟。云“铺於阼阶上”者，案《丧大记》云“小敛於户内，大敛於阼”是也。云“於楹閒为少南”者，取南北节，以其言阼阶上，故知於楹閒为少南，近阼阶也。 \\n 　 \\n 商祝布绞、紟、衾、衣，美者在外，君襚不倒。至此乃用君襚，主人先自尽。 \\n  \\n [疏]注“至此”至“自尽”。○释曰：云“至此乃用君襚，主人先自尽”者，《丧大记》“君无襚大夫士”，注云：“不陈，不以敛。”彼无襚大夫士止谓不陈，为小敛用之，故云无襚大夫士。以其上文士丧始死，君使人襚，何得云君全无襚大夫士也？故以不陈，不以敛解之，至大敛乃用君襚，於小敛所用，主人先自尽也。 \\n 　 \\n 有大夫，则告。后来者，则告以方敛。非敛时，则当降拜之。 \\n [疏]注“后来”至“拜之”。○释曰：案《檀弓》“大夫吊，当事而至，则辞焉。”注云：“辞犹告也。摈者以主人有事告也。主人无事，则为大夫出。”《丧大记》云：“士之丧，於大夫，不当敛则出。”注：“父母始死，悲哀，非所尊不出也。”上文有君命，则出迎于门外，是始死唯君命出。若小敛后，则为大夫出，故《杂记》云：“当袒，大夫至，虽当踊，绝踊而拜之，反，改成踊。”若士来，即成踊，乃拜之也。 \\n 　 \\n 士举迁尸，复位。主人踊无筭。卒敛，彻帷。主人冯如初，主妇亦如之。 \\n 主人奉尸敛于棺，踊如初，乃盖。棺在肂中，敛尸焉，所谓殡也。《檀弓》曰：“殡於客位。” \\n  \\n [疏]释曰：士举迁尸，谓从户外夷床上，迁尸於敛上。下云“奉尸敛于棺”，谓从阼阶敛上迁尸乡西阶，敛於棺中，乃加盖於棺上也。○注“棺在”至“客位”。○释曰：云“棺在肂中，敛尸焉”者，欲见先以棺入肂中，乃奉尸入棺中。云“所谓殡也”者，即所引《檀弓》“殡於客位”者是也。以尸入棺名敛，亦名殡也。 \\n 　 \\n 主人降，拜大夫之后至者，北面视肂。北面於西阶东。 \\n [疏]注“北面於西阶东”。○释曰：小敛后，主人阼阶下。今殡后，拜大夫后至者，殡讫，不忍即阼阶，因拜大夫即於西阶东，北面，视肂而哭也。 \\n 　 \\n 众主人复位。妇人东复位。阼阶上下之位。 \\n [疏]注“阼阶上下之位”。○释曰：众主人与妇人於宾无事，故殡后即乡东阼阶上下之位也。 \\n 　 \\n 设熬，旁一筐，乃涂，踊无筭。以木覆棺上而涂之，为火备。卒涂，祝取铭置于肂。主人复位，踊，袭。为铭设柎，树之肂东。 \\n  \\n [疏]注“为铭”至“肂东”。○释曰：上文始死，则作铭讫，置于重。今殡讫，取置于肂上，铭所以表柩故也。云“肂东”者，以不使当肂於东可知。 \\n 　 \\n 乃奠。烛升自阼阶。祝执巾，席从，设于奥，东面。执烛者先升堂照室，自是不复奠于尸。祝执巾，与执席者从入，为安神位。室中西南隅谓之奥，执烛南面，巾委於席右。 \\n  \\n [疏]注“执烛”至“席右”。○释曰：云“执烛者先升堂照室”者，以其设席于奥，当先照之为明也。云“自是不复奠于尸”者，郑欲解自始死已来袭奠，小敛奠皆在尸旁，今大敛奠，不在西阶上，就柩所，故於室内设之。则自此已下，朝夕奠、朔月奠、新奠皆不於尸所，总解之。知“执烛南面”者，以其烛先入室，南面照之便故也。云“巾委於席右”者，以巾为神，故知委於席右也。 \\n 　 \\n 祝反降，及执事执馔。东方之馔。士盥，举鼎入，西面北上，如初。载，鱼左首，进鬐，三列，腊进柢。如初，如小敛举鼎、执匕俎扃鼏、朼载之仪。鱼左首设而在南。鬐，脊也。左首进鬐，亦未异於生也。凡未异於生者，不致死也。古文首为手，鬐为耆。 \\n  \\n [疏]注“如初”至“为耆”。○释曰：云“左首进鬐亦未异於生也”者，案《公食》右首进鬐，此云左首，则与生异，而云亦未异於生者，下文注“载者统於执，设者统於席”，彼《公食》言右首，据席而言，此左首，据载者统於执，若设於席前，则亦右首也。云“不致死也”者，《檀弓》云：“之死而致死之，不仁而不可为也。”今进鱼不异於生，则亦是之死不致死之，故引为证也。 \\n 　 \\n 祝执醴如初，酒豆笾俎从，升自阼阶。丈夫踊。甸人彻鼎。如初，祝先升。 \\n  \\n [疏]注“如初祝先升”。○释曰：以其小敛祝执醴，醴在先，此云“如初”，故知祝先升也。 \\n 　 \\n 奠由楹内入于室，醴酒北面。亦如初。 \\n [疏]注“亦如初”。○释曰：以其小敛之醴酒先升，北面西上，此经亦言“北面”，明与小敛同，故云“亦如初”。谓如初，小敛经不言如初，文略也。 \\n 　 \\n 设豆，右菹，菹南栗，栗东脯，豚当豆，鱼次，腊特于俎北。醴酒在笾南，巾如初。右菹，菹在醢南也。此左右异於鱼者，载者统於执，设者统於席。醴当栗南，酒当脯南。 \\n  \\n [疏]注“右菹”至“脯南”。○释曰：云“设豆，右菹”者，凡设醢菹常在右，今特言之者，此从北乡南而陈，嫌先设者在北，故言右。言右菹，则醢自然在左，是以郑云右菹菹在醢南也。注云“此左右异於鱼者，载者统於执，设者统於席”者，郑以上文鱼言左首，据载者统於执，故云左首，及设则右首，此言设豆右菹，据设者统於席，前若执来即左菹也。云“醴当栗南，酒当脯南”者，以其陈馔要成，尊者后设，故先设栗脯於北，乃於南设醴酒，酒在东，故醴在栗南，酒在脯南也。 \\n 　 \\n 既错者出，立于户西，西上。祝后，阖户。先由楹西，降自西阶，妇人踊。奠者由重南，东。丈夫踊。为神冯依之也。 \\n  \\n [疏]注“为神”至“之也”。○释曰：郑解丈夫见奠者，至重即踊者，重主道，为神冯依之，故丈夫取以为踊节也。 \\n 　 \\n 宾出，妇人踊。主人拜送于门外。人，及兄弟北面哭殡。兄弟出，主人拜送于门外。小功以下，至此可以归，异门大功亦存焉。 \\n  \\n [疏]注“小功”至“存焉”。○释曰：云“北面哭殡”者，案《丧大记》云：“大夫士哭殡则杖，哭柩则辑杖。”注云：“哭殡，谓既涂也。哭柩，谓启后也。”此哭不言杖者，文略也。云“小功以下，至此可以归”者，案《丧服》记云“小功以下为兄弟”，则此兄弟可以兼男女也。云“异门大功亦存焉”者，大功容有同门，有同财，故《丧服》以小功以下为兄弟。但大功亦容不同门，不同财之义，以异门疏，至此亦可以归，故云亦存焉，谓存在家之注也。既殡虽归，至朝夕朔奠之日，近者亦人哭限也。若至葬时，皆就柩所，故《既夕》反哭，云“兄弟出主人拜送”，注云“兄弟小功以下也，异门大功，亦可以归”是也。 \\n 　 \\n 众主人出门，哭止，皆西面于东方。阖门。主人揖，就次。次，谓斩衰倚庐，齐衰垩室也。大功有帷帐，小功緦麻有床笫可也。 \\n  \\n [疏]注“次谓”至“可也”。○释曰：凡言“次”者，庐、垩室以下总名，是宾客所在，亦名次也，故引《礼记·閒传》为证。案《閒传》云：“父母之丧居倚庐，寝苫枕块，不说绖带。齐衰居垩室，芐翦不纳。大功寝有席，小功緦麻，床可也。”齐衰既居垩室，故大功以下有帷帐也。 \\n 　 \\n 君若有赐焉，则视敛。既布衣，君至。赐，恩惠也。敛，大敛。君视大敛，皮牟服，袭裘。主人成服之后往，则锡衰。 \\n  \\n [疏]注“赐恩”至“锡衰”。○释曰：案《杂记》云：“公视大敛，公升，商祝铺席，乃敛。”注引《丧大记》曰：“大夫之丧，将大敛，既铺绞紟衾，君至”，此君升乃铺席。则君至为之改，始新之。此经上下不言改新者，文不具也。云“敛，大敛”者，案《丧大记》云：“君於士，既殡而往，为之赐，大敛焉。”此经云“若有赐”，明君於士视大敛也。云“君视大敛皮弁服袭裘”者，案《丧服小记》云：“诸侯吊，必皮弁锡衰。”言诸侯不言君者，以其彼是吊异国之臣法。案《服问》云：“公为卿大夫锡衰以居，出亦如之，当事则弁绖。”不见君吊士服。案《文王世子》注君为同姓之士緦衰，异姓之士疑衰，并据成服后。今大敛未成服，缘吊异国之臣有服皮弁之法，则君吊士未成服之前，可服皮弁袭裘。袭裘之文出《檀弓》，子游吊，小敛后，“袭裘带绖而入”，此小敛后，亦宜然也。云“成服之后往则锡衰”者，亦约《服问》君吊卿大夫之法。若然，《文王世子》注同姓之士緦衰，异姓之士疑衰，不同者，彼谓凡平之士，此士於君有师友之恩，特赐与大夫同也。 \\n 　 \\n 主人出迎于外门外，见马首，不哭，还，入门右，北面，及众主人袒。不哭，厌於君，不敢伸其私恩。 \\n  \\n [疏]注“不哭”至“私恩”。○释曰：案《丧大记》云“男子出寝门见人不哭”，平常出门时，此迎君宜哭。 \\n 　 \\n 巫止于庙门外，祝代之。小臣二人执戈先，二人后。巫，掌招弭以除疾病。小臣，掌正君之法仪者。《周礼·男巫》：“王吊则与祝前。”《檀弓》曰：“君临臣丧，以巫祝桃茢执戈以恶之，所以异於生也。”皆天子之礼。诸侯临臣之丧，则使祝代巫，执茢居前，下天子也。小臣，君行则在前后，君升则侠阼阶北面。凡宫有鬼神曰庙。 \\n  \\n [疏]注“巫掌”至“曰庙”。○释曰：云“巫掌招弥以除疾病”者，《周礼·春官·男巫职》文。彼注云：“招，招福也。弥读为敉，敉，安也，谓安凶祸也。”云“小臣掌正君之法仪”者，《夏官·小臣职》文。云男巫“王吊则与祝前”者，亦《男巫职》文。云“祝”者，则《周礼·春官·丧祝职》云“王吊则与巫前”是也。引之者，证经巫祝小臣之事也。引《檀弓》者，证彼与此经异，故云“皆天子之礼”也。以其巫祝桃茢具，故为天子礼也。云“诸侯临臣之丧，则使祝代巫执茢居前下天子也”者，此据《丧大记》而言。案彼云：“大夫既殡，而君往焉。巫止于门外，祝代之先，君释菜于门内，祝先升自阼阶，负墉南面，君即位于阼，小臣二人执戈立于前，二人立于后。”文与此经同，文有详略耳。云“小臣君行则在前后”者，非直为吊丧，则凡平行，皆有此小臣从，以其与君为仪卫者。云“君升则侠阼阶”，案《顾命》云二人雀弁，夹阶，是其类也。云“凡宫有鬼神曰庙”者，以经云庙，谓適寝为庙，故云有鬼神曰庙。 \\n 　 \\n 君释采，入门，主人辟。释采者，祝为君礼门神也。必礼门神者，明君无故不来也。《礼运》曰：“诸侯非问疾吊丧，而入诸臣之家，是谓君臣为谑。” \\n  \\n [疏]注“释采”至“为谑”。○释曰：引《礼运》者，证君无故而入臣家，故将入必礼门神也。彼注引陈灵公与孔宁、仪行父数如夏氏，以取弑焉，是君臣相谑，致祸之事也。 \\n 　 \\n 君升自阼阶，西乡。祝负墉，南面，主人中庭。祝南面房中，东乡君。墙谓之墉。主人中庭，进益北。 \\n  \\n [疏]注“祝南”至“益北”。○释曰：祝必负墉南面乡君者，案《丧大记》云：“君称言，视祝而踊。”郑注：“视祝而踊，祝相君之礼，当节之也。”故须乡君也。云“主人中庭进益北”者，前主人先入门右，中庭之南，今云中庭，明益北至庭也。 \\n 　 \\n 君哭，主人哭，拜稽颡，成踊，出。出，不敢必君之卒敛事。君命反行事，主人复位。大敛事。君升主人，主人西楹东，北面。命主人使之升。升公卿大夫，继主人，东上。乃敛。公，大国之孤，四命也。《春秋传》曰：“郑伯有耆酒，为窟室，而夜饮酒击锺焉，朝至未已，朝者曰：公焉在？其人曰：吾公在壑谷。”伯有者，公子子良之孙良霄。 \\n  \\n [疏]注“公大”至“壑谷”。○释曰：案《典命》云：“公之孤四命。”故云“大国之孤四命”也。引《春秋》者，襄三十年《左氏传》文。郑为伯爵，不合立孤，但良霄郑之公族大夫贵重之极，以比大国之孤，故臣子尊其君，亦号为公。引之者，证经公是公之孤也。以其天子有三孤，副贰三公，大国无公，唯有孤，亦号为公，是以《燕礼》亦谓之为公也。 \\n 　 \\n 卒，公卿大夫逆降，复位。主人降，出。逆降者，后升者先降，位如朝夕哭吊之位。 \\n  \\n [疏]注“逆降”至“之位”。○释曰：卒者，谓卒敛也。云“主人降出”者，亦是不敢久留，君先出。下文君反主人，主人反乡中庭，君乃抚尸，主人乃拜稽颡，踊出，出谓主人出乡门外立。 \\n 　 \\n 君反主人，主人中庭。君坐抚，当心。主人拜稽颡，成踊，出。抚，手案之。凡冯尸兴必踊。今文无成。 \\n  \\n [疏]注“抚手”至“无成”。○释曰：云“凡冯尸兴必踊”者，《丧大记》文。此经直云“君坐抚，当心”，主人直踊，又不言冯尸，而郑云凡冯尸兴必踊者，欲见抚即冯之类，兴亦踊，故得与主人拾踊也。是以《丧大记》：“君於臣抚之，父母於子执之，子於父母冯之，妇於舅姑奉之，舅姑於妇抚之。冯尸不当君所。”又云：“凡冯尸，兴必踊。”是冯为总名，故君抚之亦踊也。 \\n 　 \\n 君反之，复初位。众主人辟于东壁，南面。以君将降也。南面则当坫之东。 \\n  \\n [疏]注“以君”至“之东”。○释曰：云“君反之复初位”，初位即中庭位。知者，以其文承中庭位故也。云“以君将降也，南面则当坫之东”者，下文“君降，西乡，命主人冯尸”，则君降当在阼阶下，西面命之，故众主人辟君东壁南面，南面则西头为首，者当堂角之坫，故云当坫之东也。 \\n 　 \\n 君降，西乡，命主人冯尸。主人升自西阶，由足，西面冯尸，不当君所，踊。主妇东面冯，亦如之。君必降者，欲孝子尽其情。奉尸敛于棺，乃盖。主人降，出。君反之，入门左，视涂。肂在西阶上，入门左，由便趋疾，不敢久留君。 \\n  \\n 君升即位，众主人复位。卒涂，主人出，君命之反奠，入门右。亦复中庭位。 \\n  \\n [疏]注“亦复中庭位”。○释曰：经云“入门右”，注复中庭位，谓在门右，南北当中庭也。 \\n 　 \\n 乃奠，升自西阶。以君在阼。 \\n [疏]注“以君在阼”。○释曰：以其凡奠皆升自阼阶，是为君在阼，故辟之而升西阶也。 \\n 　 \\n 君要节而踊，主人从踊。节，谓执奠始升阶，及既奠由重南东时也。 \\n  \\n [疏]注“节谓”至“时也”。○释曰：云“节谓执奠始升阶，及既奠由重南东时也”者，案上文大敛奠，升时丈夫踊，降时妇人踊，由重南而东，丈夫踊。此注不云降时踊者，以经直有君与主人丈夫踊节，故不言降时踊节也。 \\n 　 \\n 卒奠，主人出，哭者止。以君将出，不敢讙嚣聒尊者也。君出门，庙中哭，主人不哭，辟。君式之。辟，逡遁辟位也。古者立乘，式，谓小俛以礼主人也。《曲礼》曰：“立视五巂，式视马尾。” \\n  \\n [疏]注“辟逡”至“马尾”。○释曰：君入臣家，至庙门乃下车，则贰车本不入大门，下云“贰车毕乘主人哭拜送”者，明出大门矣。云“辟，逡遁辟位也。者，案《曲礼》云：“君出就车，左右攘辟。”则此云辟，亦是主人攘辟，故云逡遁辟位也。云“古者立乘”者，以其坐乘则不得式而小俛，故云古者立乘也。知式是“礼主人”者，《曲礼》云“式宗庙”，《曾子问》卿大夫见君之尸，“皆下之，尸必式”，是凡式皆是礼前物为式。引《曲礼》者，欲见式小俛。彼注：“巂犹规也。”车轮转之一匝为一规。案《周礼·冬官》轮崇六尺六寸，围三径一，三六十八，一匝则一丈九尺八寸，五规则五个一丈九尺八寸，总为九丈九尺，六尺为一步，总十六步半。凡平立视，视前十六步半。若小俛为式，则低头视马尾，故连引《曲礼》云“式视马尾”也。 \\n 　 \\n 贰车毕乘，主人哭，拜送。贰车，副车也。其数各视其命之等。君出，使异姓之士乘之，在后。君吊，盖乘象路。《曲礼》曰：“乘君之乘车不敢旷左，左必式。” \\n  \\n [疏]注“贰车”至“必式”。○释曰：云“其数各视其命之等”者，案《周礼·大行人》云：上公贰车九乘，侯伯贰车七乘，子男贰车五乘，故知视命数也。云“君出，使异姓之士乘之在后”者，《礼记·坊记》云：“君不与同姓同车，与异姓同车。”彼谓与君同在一车为御，与车右者也。此经云“贰车毕乘”，明亦使异姓之上乘之在后可知。云“君吊，盖乘象路”者，案《周礼·巾车职》王有五路：玉、金、象、革、木。诸侯，则同姓金路已下，异姓象路已下，四卫革路已下，蕃国唯有木路。若然，唯王与同姓异姓得吊乘象路。今云盖乘象路者，以诸侯言之，唯据上公与侯伯於王有亲者，得用象路吊临其臣以巾车。又云象路以朝，释曰王以朝及燕出入，虽不言吊临，然吊临亦是出入之事，故云“盖”以疑之。若四卫、诸侯、侯伯已下，与王无亲者，亦各乘己所赐之车，革路、木路之等。今郑於贰车之下言所乘车者，以其言贰车，其饰皆与正车同，故於贰车以下，言君之所乘车也。引《曲礼》者，乘君之乘车，则贰车是也。以其与君为副贰，即是君之乘车也，彼注云：“君存恶空其位。”则此乘车亦居左，以其人君皆左载，无御者在中，郑注《周礼》亦有车右也，云“左必式”者，不敢立相视巂常为式耳。 \\n 　 \\n 袭，入即位。众主人袭。拜大夫之后至者，成踊。后至，布衣而后来者。 \\n  \\n [疏]注“后至”至“来者”。○释曰：知布衣而后来者，若未布衣时来，即入前卿大夫从君之内，今承上君大夫之下，别君拜大夫之后至者，明布衣后来，不得与前卿大夫同时从君入者，故郑以布衣之后解之。 \\n 　 \\n 宾出，主人拜送。自宾出以下，如君不在之仪。 \\n [疏]注“自宾”至“之仪”。○释曰：上经君在之时，卿大夫士从君者，不得与主人为礼。君出后，有宾来，即乃得别与主人为礼，故云“自宾出以下，如君不在之仪”也。 \\n 　 \\n 三日，成服，杖。拜君命及众宾，不拜棺中之赐。既殡之明日，全三日，始歠粥矣。礼，尊者加惠，明日必往拜谢之。棺中之赐，不施己也。《曲礼》曰：“生与来日。” \\n  \\n [疏]注“既殡”至“来日”。○释曰：云“既殡之明日”者，上厥明灭燎者，是三日之朝行大敛之事。今别言“三日成服”，则除上三日，更加一日是四日矣。而言三日者，谓除死日数之为三日也。云“全三日，始歠粥矣”者，谓成服日乃食粥，除此日已前，是未全三日，不食，至四日乃食也。案《丧大记》云“三日不食”，谓通死日不数成服日，故云三日不食，《孝经》“三日而食”者，是除死日数，故云三日而食也。云“礼尊者加惠，明日必往拜谢之”者，案《既夕》记云“主人乘恶车”，注云“拜君命”是也。引《曲礼》者，彼注云：“与犹数也，生数来日，谓成服杖以死明日数也。死数往日，谓殡敛以死日数也。此士礼贬於大夫者，大夫以上皆以来日数。”引之以证此《士丧礼》与大夫已上异也。 \\n 　 \\n 朝夕哭，不辟子卯。既殡之后，朝夕及哀至乃哭，不代哭也。子卯，桀、纣亡日，凶事不辟，吉事阙焉。 \\n  \\n [疏]注“既殡”至“阙焉”。○释曰：云“既殡之后，朝夕及哀至乃哭”者，此据殡后阼阶下朝夕哭，庐中思忆则哭。云“不代哭也”者，决未殡以前，大夫以上以官代哭，士以亲疏代哭，不绝声。云“子卯，桀纣亡日”者，《诗》云：“韦顾既伐，昆吾夏桀。”《左传》云乙卯，“昆吾稔之日”，昆吾与夏桀同时诛，则桀以乙卯亡。案《尚书·牧誓》序云“时甲子昧爽”，武王伐纣之日，是纣以甲子日死，王者以为忌日。云“凶事不辟”者，即此经是也。云“吉事阙焉”者，《檀弓》云：“子卯不乐。”是吉事阙也。 \\n 　 \\n 妇人即位于堂，南上，哭。丈夫即位于门外，西面北上。外兄弟在其南，南上。宾继之，北上。门东，北面西上。门西，北面东上。西方，东面北上。主人即位。辟门。外兄弟，异姓有服者也。辟，开也。凡庙门有事则开，无事则闭。 \\n  \\n [疏]注“外兄”至“则闭”。○释曰：《丧大记》云“祥而外无哭者”，则此外位皆有哭。今直云妇人哭，则丈夫亦哭矣，但文不备也。案下注云“兄弟，齐衰大功者，主人哭则哭。小功緦麻，亦即位乃哭”是也。云“外兄弟，异姓有服者”，谓若舅之子，姑姊妹从母之子等，皆是有服者也。云“凡庙门有事则开，无事则闭”者，有事谓朝夕哭及设奠之时，无此事等则闭之，鬼神尚幽闇故也。 \\n 　 \\n 妇人拊心，不哭。方有事，止讙嚣。 \\n [疏]注“方有事止讙嚣”。○释曰：云“方有事”者，谓下经彻大敛奠、设朝奠之事也。 \\n 　 \\n 主人拜宾，旁三，右还，入门，哭，妇人踊。先西面拜，乃南面拜，东面拜也。 \\n  \\n [疏]注“先西”至“拜也”。○释曰：知先西面、后东面者，以经云“旁三右还入门”，故知先西面，后乃东，遂北面。入门以一面，故云“旁”。 \\n 　 \\n 主人堂下直东序，西面。兄弟皆即位，如外位。卿大夫在主人之南。诸公门东，少进。他国之异爵者门西，少进。敌则先拜他国之宾。凡异爵者，拜诸其位。宾皆即此位，乃哭尽哀止。主人乃右还拜之，如外位矣。兄弟，齐衰大功者，主人哭则哭。小功緦麻，亦即位乃哭。上言宾，此言卿大夫，明其亦宾尔。少进，前於列。异爵，卿大夫也。他国卿大夫亦前於列，尊之，拜诸其位，就其位特拜。 \\n  \\n [疏]注“宾皆”至“特拜”。○释曰：既云“如外位”，又案外位，主人之南有外兄弟，其南乃有宾，此内位。主人之南即有卿大夫，不言兄弟者，以外兄弟虽在主人之南，以少退，故卿大夫继主人而言也。云“诸公门东，少进”者，谓门东有士，故云少进，少进於士。此所陈位不言士之属吏者，案大夫家臣位在门右，则士之属吏亦在门右，又在宾之后也。云“宾皆即此位，乃哭尽哀止，主人乃右还拜之，如外位矣”者，以其云外位，明拜之亦右还如外位也。云“兄弟，齐衰大功者，主人哭则哭”者，以其大功已上亲无门外内位，但主人哭则亦哭矣。小功緦麻疏，故入即进前於士之列也。云“异爵，卿大夫也”者，以主人是士，明异爵是卿大夫也。云“他国卿大夫亦前於列”者，以经云他国之异爵者，门西少进，亦当前於士之位也。云“拜诸其位，就其位特拜”者，以其异爵则亦卿大夫，故知特拜，一一拜诸其位也。 \\n 　 \\n 彻者盥于门外。烛先入，升自阼阶。丈夫踊。彻者，彻大敛之宿奠。祝取醴，北面，取酒立于其东，取豆、笾、俎，南面西上。祝先出，酒、豆、笾、俎序从，降自西阶。妇人踊。序，次也。 \\n  \\n [疏]注“序次也”。○释曰：序次者，次第人，使相当。此经所言先后，则祝执醴在先，次酒，次豆笾，次俎，为次第也。 \\n 　 \\n 设于序西南，直西荣。醴酒北面西上。豆西面错，立于豆北，南面。笾、俎既错，立于执豆之西，东上。酒错，复位。醴错于西，遂先，由主人之北適馔。遂先者，明祝不复位也。適馔，適新馔，将复奠。 \\n  \\n [疏]注“遂先”至“复奠”。○释曰：云“遂先”者，明祝不复位也者。以其云遂先，先即祝不得复位，遂適东相新馔也。 \\n 　 \\n 乃奠。醴、酒、脯、醢升，丈夫踊。入，如初设，不巾。入，入於室也。如初设者，豆先，次笾，次酒，次醴也。不巾，无菹、无栗也。菹、栗具则有俎，有俎乃巾之。 \\n  \\n [疏]注“入入”至“巾之”。○释曰：注云“入，入於室也”者，以其设奠在室中故也。云“如初设者，豆先，次笾，次酒，次醴也”者，以其大敛有俎，笾豆又多，今言如初设，直豆笾酒醴见用者，先后次第耳。云“不巾，无菹，无栗也”者，以大敛奠，兼有菹栗，则巾之。是以《檀弓》云：“丧不剥，奠也与？祭肉也与？”其大敛皆有俎，俎有祭肉，故巾之也。若然，朝庙之奠，亦是宿奠，无菹栗有巾者，为在堂而久设，尘埃故也。 \\n 　 \\n 错者出，立于尸西，西上。灭烛，出。祝阖户，先降自西阶。妇人踊。奠者由重南，东。丈夫踊。宾出，妇人踊，主人拜送。哭止乃奠，奠则礼毕矣。今文无拜。 \\n  \\n [疏]注“哭止”至“无拜”。○释曰：云“祝阖户，先降”者，以其出户时，祝阖户在后，故须云祝先降也。云“哭止乃奠”者，谓朝夕哭止，拜宾乃奠，奠则礼毕矣。是以《檀弓》云“朝奠日出”是也。 \\n 　 \\n 众主人出，妇人踊。出门，哭止。皆复位。阖门。主人卒拜送宾，揖众主人，乃就次。 \\n 朔月，奠用特豚、鱼、腊，陈三鼎如初。东方之馔亦如之。朔月，月朔日也。自大夫以上，月半又奠。如初者，谓大敛时。 \\n  \\n [疏]注“朔月”至“敛时”。○释曰：知“大夫以上月半又奠”者，下经云“月半不殷奠”，士不者，大夫以上则有之。谓若下文云“不述命”，大夫已上则有之。又若《特牲》云士“不诹日”，大夫已上则诹。诸士言不者，大夫已上则皆有之，故知大夫以上，又有月半奠也。云“如初者，谓大敛时”者，以其上陈大敛事，此言如初，故知如大敛时也。 \\n 　 \\n 无笾，有黍、稷。用瓦敦，有盖，当笾位。黍稷并於甒北也。於是始有黍稷。死者之於朔月月半，犹平常之朝夕。大祥之后，则四时祭焉。 \\n  \\n [疏]注“黍稷”至“祭焉”。○释曰：云“於是始有黍稷”者，始死以来，奠不言黍稷，至此乃言之，故云於是始有黍稷也。云“死者之於朔月月半，犹平常之朝夕”者，谓犹生时朝夕之常食也。案《既夕》记云：“燕养馈羞，汤沐之馔如他日。”注云：“燕养，平常所用供养也。馈，朝夕食也。羞，四时之珍异。”若然，彼谓下室中不异於生时，殡宫中则无黍稷，今至朔月月半乃有之。若朔月月半殡宫中有黍稷，下室则无。故《既夕》记云“朔月若荐新，则不馈于下室”，注云“以其殷奠有黍稷也。下室如今之内堂”是也，是以云犹平常朝夕决之也。云“大祥之后则四时祭焉”者，《士虞礼》禫月，“吉祭犹未配”，是大祥之后，得四时祭，若虞祭之后，卒哭之等，虽不四时，亦有黍稷，是其常也。 \\n 　 \\n 主人拜宾，如朝夕哭，卒彻。彻宿奠也。举鼎入、升，皆如初奠之仪。卒朼，释匕于鼎。俎行，朼者逆出。甸人彻鼎，其序：醴酒、菹醢、黍稷、俎。俎行者，俎后执，执俎者行，鼎可以出，其序，升入之次。 \\n  \\n [疏]注“俎行”至“之次”。○释曰：云“俎行者，俎后执，执俎者行，鼎可以出”者，案下文设时，豆错、俎错，黍稷后设，则俎宜在黍稷前。今在黍稷后而言俎行者，欲见俎虽在黍稷前设，以执之在后，欲与鼎匕出为节，故云俎行，即匕鼎出也。云“其序，升入之次”者，谓如经醴已下次第也。 \\n 　 \\n 其设于室，豆错，俎错，腊特。黍稷当笾位。敦启会，却诸其南。醴酒位如初。常笾位，俎南黍，黍东稷。会，盖也。今文无敦。 \\n  \\n [疏]注“当笾”至“无敦”。○释曰：知“当笾位，俎南黍，黍东稷”者，依特牲所设为之也。 \\n 　 \\n 祝与执豆者巾，乃出。共为之也。主人要节而踊，皆如朝夕哭之仪。月半不殷奠。殷，盛也。士月半不复如朔盛奠，下尊者。 \\n  \\n [疏]注“殷盛”至“尊者”。○释曰：云“下尊”者，以下大夫以上有月半奠故也。 \\n 　 \\n 有荐新，如朔奠。荐五穀若时果物新出者。 \\n [疏]注“荐五”至“出者”。○释曰：案《月令》仲春“开冰，先荐寝庙”，季春云“荐鲔于寝庙”，孟夏云“以彘尝麦，先荐寝庙”，仲夏云“羞以含桃，先荐寝庙”。皆是荐新如朔奠者，牲牢笾豆，一如上朔奠也。 \\n 　 \\n 彻朔奠，先取醴酒，其馀取先设者。敦启会，面足。序出如入。启会，彻时不复盖也。面足执之，令足閒乡前也。敦有足，则敦之形如今酒敦。 \\n  \\n [疏]注“启会”至“盖也”。○释曰：以前设时即不盖，至彻亦不盖。今经云“敦启会”，嫌先盖，至彻重启之，故云“不复盖”也。 \\n 　 \\n 其设于外，如於室。外，序西南。 \\n 筮宅，冢人营之。宅，葬居也。冢人，有司掌墓地兆域者。营犹度也。《诗》云：“经之营之。” \\n  \\n [疏]注“宅葬”至“营之”。○释曰：案《周礼》有冢人掌公墓之地，辨其兆域。此士亦有冢人掌墓地兆域，故云“冢人营之”也。 \\n 　 \\n 掘四隅，外其壤，掘中，南其壤。为葬将北首故也。 \\n [疏]注“为葬”至“故也”。○释曰：云“为葬将北首”者，解掘中南其壤，为葬时北首，故壤在足处。案《檀弓》云：“葬於北方北首，三代之达礼也。”是葬时北首也。 \\n 　 \\n 既朝哭，主人皆往，兆南北面，免绖。兆，域也，所营之处。免绖者，求吉不敢纯凶。 \\n  \\n [疏]注“兆域”至“纯凶”。○释曰：案《杂记》云：“大夫卜宅与葬日，有司麻衣、布衰、布带，因丧屦，缁布冠不蕤；占者皮弁。”下又云：“如筮，则史练冠、长衣以筮、占者朝服。”彼有司与占者之服，不纯吉，亦不纯凶，此乃主人之服，不纯吉，免绖，亦不纯凶也。 \\n 　 \\n 命筮者在主人之右。命尊者宜由右出也。《少仪》曰：“赞币自左，诏辞自右。” \\n  \\n [疏]注“命尊者自右”。○释曰：云“命尊者宜由右出也”者，对赞币卑者在左，故引《少仪》为证也。 \\n 　 \\n 筮者东面，抽上韇，兼执之，南面受命。韇，藏筴之器也。兼与筴执之。今文无兼。 \\n  \\n [疏]注“韇藏”至“无兼”。○释曰：云“抽上韇”者，则下韇未抽，待用筮时乃并抽也。 \\n 　 \\n 命曰：“哀子某，为其父某甫筮宅。度兹幽宅兆基，无有后艰？”某甫，且字也。若言山甫、孔甫矣。宅，居也。度，谋也。兹，此也。基，始也。言为其父筮葬居，今谋此以为幽冥居兆域之始，得无后将有艰难乎？艰难，谓有非常若崩坏也。《孝经》曰：“卜其宅兆，而安厝之。”古文无兆，基作期。 \\n  \\n [疏]注“某甫”至“作期”。○释曰：云“某甫，且字也”者，谓二十加冠时且字。云“若言山甫、孔甫矣”者，此亦二十加冠所称，故《士冠礼》云“伯某甫”，仲、叔、季唯其所当。郑亦以孔甫之字解某甫，则孔甫之等是实字，以某甫拟之，是且字也，是以诸侯薨，复者亦言某甫。郑云某甫且字，是为之造字也。引《孝经》卜其宅兆者，证宅为葬居。又见上大夫以上，卜而不筮，故《杂记》云“大夫卜宅与葬日”，下文云“如筮，则史练冠”，郑注云：“谓下大夫若士也。”则卜者谓上大夫。上大夫卜，则天子诸侯亦卜可知。但此注兆为域，彼注兆为吉兆，不同者，以其《周礼》大卜掌三兆，有玉兆、瓦兆、原兆，《孝经》注亦云“兆，茔域”，此文主人皆往兆南北面，兆为营域之处，义得两全，故郑注两解，俱得合义。 \\n 　 \\n 筮人许诺，不述命，右还，北面，指中封而筮。卦者在左。述，循也。既受命而申言之曰述。不述者，士礼略。凡筮，因会命筮为述命。中封，中央壤也。卦者，识爻卦画地者。古文述皆作术。 \\n  \\n [疏]注“述循”至“作术”。○释曰：云“不述者，士礼略”者，但士礼，命筮辞有一，命龟辞有二。大夫已上，命筮辞有二，命龟辞有三。士命筮辞有一者，即上经是直有命筮，无述命，又无即席西面命筮辞，是命筮辞唯有一也。下文卜日有族长莅卜，为事命龟。直云“哀子某”以下，又有“即席西面一命龟”，注云：“不述命，亦士礼略”，是士命龟辞有二。又知大夫以上命筮辞有二，命龟辞有三者，案《少牢》是大夫筮礼，彼上文云“主人曰孝孙某来日丁亥”以下，是为一事命筮，下又云“遂述命曰假尔大筮有常”，是直云“孝孙某来日丁亥”已下，将即西面命筮，冠於述命之上，共为一辞，通前为事命筮有二。若卜则有为事命龟，通述命，又有卿当席西面命为三。知大夫龟亦有述命，士云不者，《士丧礼》士之卜筮皆云“不述命”，士云不者，大夫已上皆有，谓若士“月半不殷奠”，大夫则殷奠之类。知大夫命龟不将述命，与即西面命龟共为一命龟，亦只有二者，案此《士丧》注述命，命龟异龟，重威仪多也。对《少牢》述命与命龟为二，通前命龟为三。若然，则天子诸侯亦命筮辞有二，命龟辞有三可知也。知士不述命，非为丧礼略者，《特牲》之吉礼亦云不述命，故知士吉凶皆不述命，非为丧礼略也。 \\n 　 \\n 卒筮，执卦以示命筮者。命筮者受视，反之。东面旅占，卒，进告于命筮者与主人：“占之曰从。”卒筮，卦者写卦示主人，乃受而执之。旅，众也。反与其属共占之，谓掌《连山》、《归藏》、《周易》者。从犹吉也。 \\n  \\n [疏]注“卒筮”至“吉也”。○释曰：经云“卒筮，执卦以示命筮”者，不言主人，注云“写卦示主人”，不言命筮者，其实皆示。经直云“命筮者”，以命筮人於卦吉凶审，故据而言之。是以下覆告命筮，与主人二人并告，明与前不异也。云“与其属共占之”，谓掌《连山》、《归藏》、《周易》者，案《洪范》卜筮云“三人占，则从二人之言”，注云：“卜筮各三人。”大卜掌三兆、三《易》，以其龟有三兆：玉兆、瓦兆、原兆；筮有三《易》：《连山》、《归藏》、《周易》。《连山》者，夏家《易》以纯艮为首，艮为山，象山之出云，连连不绝，故《易》名《连山》。《归藏》者，殷之《易》以纯坤为首，坤为地，万物归藏於地，故《易》名《归藏》。周以十一月为正月，一阳爻生为天统，故以乾为首，乾为天，天能周匝於四时，故《易》名《周易》也。 \\n 　 \\n 主人绖，哭，不踊。若不从，筮择如初仪。更择地而筮之。归，殡前北面哭，不踊。易位而哭，明非常。 \\n  \\n [疏]注“易位”至“非常”。○释曰：朝夕哭当在阼阶下西面，今筮宅来北面哭者，是易位，非常故也。 \\n 　 \\n 既井椁，主人西面拜工，左还椁，反位，哭，不踊。妇人哭于堂。既，已也。匠人为椁，刊治其材，以井构於殡门外也。反位，拜位也。既哭之，则往施之竁中矣。主人还椁，亦以既朝哭矣。 \\n  \\n [疏]注“既已”至“哭矣”。○释曰：自此尽“亦如之”，论将葬，须观知椁材与明器之材善恶之事。案《礼记·檀弓》云：“既殡，旬而布材与明器。”注云：“木工宜乾腊。”则此云井椁及明器之材，布之已久，故云“既，已”也。又须作之，岂今始献材也。但至此时将用，故主人亲看视，是以云既哭之则往施之竁中也。云“匠人为椁，刊治其材”者，此解经主人拜工之事，以其《冬官》主百工，百工之内，匠人主木工之事，所云者拜匠人，以其为椁刊治其材有功，故主人拜之也。云“以井构於殡门外也”者，以下文“献材於殡门外”，则此亦在殡门外。此不言，下言者，以明器之材多，并有献素、献成之事，故具言处所也。“反位，拜位”者，谓反西面拜位。知既哭施之竁中者，以其文承筮宅以下，见其即入壙故也。知“主人还椁，亦以既朝哭矣”者，以其筮宅与卜日皆在朝哭讫，明还椁亦既朝哭。言“亦”者，亦彼二事也。 \\n 　 \\n 献材于殡门外，西面北上綪。主人遍视之，如哭椁。献素、献成亦如之。材，明器之材。视之，亦拜工左还。形法定为素，饰治毕为成。 \\n  \\n [疏]注“材明”至“为成”。○释曰：上经已言椁，此经言材，故郑言“明器之材”也。《檀弓》云：“既殡，旬而布材与明器。”明器与材别言，故彼言材为椁材也。又此下别言素与成，则此明器之材，未斫治，先献之，验其堪否也。云“形法定为素，饰治毕为成”，知义然者，以其言素，素是未加饰名，又经言献材是斫治，明素是形法定，斫治讫可知。又言成，成是就之名，明知饰治毕也。此明器须好，故有三时献法。上椁材既多，故不须献，直还观之而已。 \\n 　 \\n 卜日，既朝哭，皆复外位。卜人先奠龟于西塾上，南首，有席。楚焞置于燋，在龟东。楚，荆也。荆焞，所以钻灼龟者。燋，炬也。所以然火者也。《周礼·菙氏》：“掌共燋契，以待卜事。凡卜，以明火爇燋，遂灼其焌契，以授卜师，遂以役之。” \\n  \\n [疏]注“楚荆”至“役之”。○释曰：云“楚，荆也”者，荆本是草之名，以其与荆州之荆名同，楚又是荆州之国，故或言荆也。“荆焞所以钻灼龟”者，古法钻龟，用荆谓之荆焞也。云“燋，炬也”者，谓存火者为炬，亦用荆为之，故郑云“所以然火者也”。《周礼·菙氏》“掌共燋契，以待卜事”者，案彼下注：“杜子春云：明火，以阳燧取火於日。玄谓焌读如戈鐏之鐏，谓以契柱燋火而吹之也。契既然，以授卜师，用作龟也。役之，使助之。”是楚焞与契为一，皆谓钻龟之荆，读为戈鐏之鐏者，取其锐头为之灼龟也。 \\n 　 \\n 族长莅卜，及宗人，吉服立于门西，东面南上。占者三人在其南，北上。卜人及执燋、席者在塾西。族长，有司掌族人亲疏者也。莅，临也。吉服，服玄端也。占者三人，掌玉兆、瓦兆、原兆者也。在塾西者，南面东上。 \\n  \\n [疏]注“族长”至“东上”。○释曰：云“族长，有司掌族人亲疏者也”者，以其言族长，故知掌族人亲疏也。云“吉服，服玄端也”者，案《杂记》云“大夫卜宅与葬日，有司麻衣”，又云“如筮则史练冠长衣”，此宗人直云吉服，不言服名，则士之吉服，祭服为吉服，士之祭服为玄端而已。宗人掌礼之官，非卜筮者著玄端，则筮史亦服练冠、长衣。《杂记》所云是求吉，故筮者不纯凶也。云“占者三人，掌玉兆、瓦兆、原兆”者，案《周礼·大卜》“掌三兆之法”，注云：“兆者，灼龟发於火，其形可占者。其象似玉、瓦、原之璺罅，是用名之焉。上古以来，作其法可用者有三原。原，田也。杜子春云：玉兆，帝颛顼之兆，瓦兆，帝尧之兆，原兆，有周之兆。”此三兆者，当代之别名。及占之又有体、色、墨、坼之等，故《占人》云：“君占体，大夫占色，史占墨，卜人占坼。”注云：“体兆，象也。色兆，气也。墨兆，广也。坼兆，璺也。体有凶吉，色有善恶，墨有大小，坼有微明。尊者视兆象而已，卑者以次，详其馀也。周公卜武王，占之曰体，王其无害，凡卜体吉，色善、墨大、坼明，则逢吉。”是其卜专据此三兆也。云“在塾西者南面东上”者，以其取堂南行事，明不得背之北面，故知南面取近为尊，故知东上也。 \\n 　 \\n 阖东扉，主妇立于其内。扉，门扉也。席于闑西阈外。为卜者也。古文闑作槷，阈作蹙。宗人告事具。主人北面，免绖，左拥之。莅卜即位于门东，西面。莅卜，族长也。更西面，当代主人命卜。 \\n  \\n [疏]注“莅卜”至“命卜”。○释曰：云“莅卜，族长也”者，上文所云是也。以其改乡西面，下文受龟、受视、受命讫，则云“命曰哀子某”，则族长非直视高，兼行命龟之事也，故云“当代主人命卜”也。《周礼》天子卜法，则与士异，假使大事，则大宗伯莅卜，小宗伯陈龟、贞龟、命龟，大卜视高作龟，次事小事以下，各有差降也。 \\n 　 \\n 卜人抱龟燋，先奠龟，西首，燋在北。既奠燋，又执龟以待之。 \\n [疏]注“既奠”至“待之”。○释曰：云“卜人抱龟燋”者，谓从塾上抱，乡阈外待也。先奠龟於席上，乃复奠燋在龟北。云“既奠燋，又执龟以待之”者，乡时先奠龟，次奠燋，既奠燋，又取龟执之以待，待者，下经授与宗人，宗人受之是也。 \\n 　 \\n 宗人受卜人龟，示高。以龟腹甲高起所当灼处，云莅卜也。 \\n [疏]注“以龟”至“上也”。○释曰：凡卜法，案《礼记》云“祯祥见乎龟之四体”，郑注云：“春占后左，夏占前左，秋占前右，冬占后右。”今云“腹甲高”者，谓就龟之四体腹下之甲高者部之处钻之，以示莅卜也。 \\n 　 \\n 莅卜受视，反之。宗人还，少退，受命。受莅卜命。授龟宜近，受命宜却也。命曰：“哀子某，来日某，卜葬其父某甫，考降，无有近悔。”考，登也。降，下也。言卜此日葬，魂神上下得无近於咎悔者乎？ \\n  \\n [疏]注“考登”至“者乎”。○释曰：云“某甫”者，亦上孔甫之类且字也。云“魂神上下”者，总指一切神，无所偏指也。云“咎悔”者，亦谓冢墓有所崩坏也。 \\n 　 \\n 许诺，不述命，还即席，西面坐，命龟，兴，授卜人龟，负东扉。宗人不述命，亦士礼略。凡卜，述命，命龟异，龟重，威仪多也。负东扉，俟龟之兆也。 \\n  \\n [疏]注“宗人”至“兆也”。○释曰：云“宗人不述命，亦士礼略”者，以《少牢》述命，此云“不述命”，故云士礼略。云“凡卜，述命，命龟异，龟重，威仪多也”者，言“凡”非一，则大夫已上皆有述命，述命与命龟异，故知此不述，而有即席西面命龟。若大夫以上有述命者，自然与西面命龟异可知。言凡卜述命命龟异龟重威仪多，对筮时述命、命筮同，筮轻，威仪少。云“俟龟之兆也”者，下文“告于主妇，主妇哭”是也。 \\n 　 \\n 卜人坐，作龟，兴。作犹灼也。《周礼·卜师》：“凡卜事，示高，扬火以作龟，致其墨。”兴，起也。 \\n  \\n [疏]注“作犹”至“起也”。○释曰：《周礼·卜师》凡卜扬火以作龟致其墨者，此据小事，故不使大卜视高作龟。 \\n 　 \\n 宗人受龟，示涖卜。涖卜受视，反之。宗人退，东面。乃旅占。卒，不释龟，告于涖卜与主人：“占曰‘某日从’。”不释龟，复执之也。古文曰为日。 \\n  \\n [疏]注“不释”至“为日”。○释曰：云“不释龟”者，似元执不释。注云“复执之也”者，似释后重执之。二疑之閒，谓宗人退东面，旅占之时，授人传占，占讫，授宗人，宗人复执之，与本不释相似，故经云不释龟也。 \\n 　 \\n 授卜人龟。告于主妇，主妇哭。不执龟者，下主人也。告于异爵者。使人告于众宾。众宾，僚友不来者也。 \\n  \\n [疏]释曰：上云既朝哭，皆复外位，外位中有异爵卿大夫等，故就位告之。云“使人告于众宾”者，既言使人告，明不在此，故郑云“不来者也”。 \\n 　 \\n 卜人彻龟。宗人告事毕。主人绖，入，哭，如筮宅。宾出，拜送。若不从，卜宅如初仪。　"}
{"章节": "卷三十八 既夕礼第十三", "正文": "卷三十八既夕礼第十三 \\n  \\n  \\n 　 \\n 　 \\n [疏]《既夕》第十三。○郑《目录》云：“《士丧礼》之下篇也。既，已也。谓先葬二日，已夕哭时，与葬閒一日。凡朝庙日，请启期，必容焉。此诸侯之下士一庙，其上士二庙，则既夕哭先葬前三日。《大戴》第十五，《小戴》第十四，《别录》名《士丧礼》下篇第十三。”○释曰：郑《目录》云“《士丧礼》下篇”者，依《别录》而言，以其记下士之始死，乃记葬时，而总记之，故名《士丧礼》下篇也。郑又云“先葬二日与葬閒一日”者，验经云“既夕哭请启期告于宾”，明旦夙兴开殡，即迁于祖一日，又厥明即葬，故知是葬前二日与葬閒一日也。云“必容”者，请启期在葬前二日，中閒容朝庙一日，故云必容焉。郑又云“此诸侯下士一庙，其上士二庙，则既夕哭先葬前三日”者，以其一庙则一日朝，二庙则二日朝，故葬前三日中閒，容二日，故三日。若然，大夫三庙者，葬前四日；诸侯五庙者，葬前六日；天子七庙者，葬前八日，差次可知。 \\n 　 \\n 既夕哭，既，已也。谓出门哭止，复外位时。 \\n [疏]“既夕哭”。○注“既已”至“位时”。○释曰：此经论既夕哭，请启期之事。夕哭者，是主人朝夕哭，在殡宫阼阶之下，礼将请启殡之时，主人於夕哭讫，出寝门，复外位，故郑云“谓出门哭止，复外位时”者。郑知复外位请者，见上篇卜日礼云“既朝哭，皆复外位”，朝夕之哭，其礼并同，明知此请启期，亦在复外位时。若然，上篇卜日礼云“既朝哭，皆复外位”，此不於既朝哭而待既夕哭者，谓明日之朝始启殡，又不可隔夕哭，故於既夕请也。但复外位之时，必有吊宾来亦在外位，故请期因告宾也。 \\n 　 \\n 请启期，告于宾。将葬，当迁柩于祖，有司於是乃请启肂之期於主人以告宾，宾宜知其时也。今文启为开。 \\n  \\n [疏]“请启期告于宾”。○注“将葬”至“为开”。○释曰：云“将葬，当迁柩于祖，有司於是乃请启肂之期於主人以告宾”者，郑解时未至，而豫前二日夕哭之后，出於门外位请期者，明旦须启肂以柩朝于祖，故有司於此时请启肂之期告宾，使知而来赴吊之事也。 \\n 　 \\n 夙兴，设盥于祖庙门外。祖，王父也。下士祖祢共庙。 \\n [疏]“夙兴”至“门外”。○注“祖王”至“共庙”。○释曰：自此尽“阶閒”，论豫於祖庙陈馔之事。言“夙兴”者，谓夕哭请期讫，明旦早起豫设盆盥於祖庙门外，拟举鼎之人盥手。案小敛设盆盥在东堂下，大敛设盥於门外，虽不言东方，约小敛盥在东堂下，则大敛盥亦门外东方。此下陈鼎如大敛奠，则此设盥亦在门外东方，如大敛也。云“祖，王父也”者，案《祭法》云：“曰考庙，曰王考庙。”此云王父，王父之言出於彼。云下士祖祢共庙者，又《祭法》云：“適士二庙，官师一庙。”郑注云：“官师，中士、下士。”案下记云“其二庙，则馔于祢”，则此经所朝据一庙者而言，设盥于祖，是下士一庙，祖祢共庙，据尊者而言也。 \\n 　 \\n 陈鼎皆如殡，东方之馔亦如之。皆，皆三鼎也。如殡，如大敛既殡之奠。 \\n  \\n [疏]“陈鼎”至“如之”。○注“皆皆”至“之奠”。○释曰：案上文，殡后大敛之陈三鼎，有豚、鱼、腊，在庙门外，西面北上，此陈鼎亦如之。云“东方之馔亦如之”者，彼大敛时，云“东方之馔，两瓦甒，其实醴酒，毼豆两，其实葵菹芋、蠃醢，两笾，无縢，布巾，其实栗不择，脯四脡”，故今云东方之馔亦如之。云“皆，皆三鼎也”者，以其言“皆”，明非一鼎，皆三鼎可知。又不言外内，即门外及陈於阼阶下，亦西面北上。外内同云如殡，如大敛，既殡之奠者，以其大敛於阼阶，即移于棺而殡之，殡讫，乃于室中设大敛之奠。即大敛奠在殡后，恐於殡时别有奠，故明之，云“如殡，如大敛既殡之奠”也。 \\n 　 \\n 夷床馔于阶閒。夷之言尸也。朝正柩，用此床。 \\n [疏]“夷床馔于阶閒”。○注“夷之”至“此床”。○释曰：云“夷之言尸也”者，迁尸於堂亦言夷尸，盘衾皆依尸而言，故云夷之言尸也。云“朝正柩，用此床”者，谓柩至祖庙两楹之閒，尸北首之时乃用此床，故名夷床也。 \\n 　 \\n 二烛俟于殡门外。早闇，以为明也。烛用烝。 \\n [疏]“二烛”至“门外”。○注“早闇”至“用烝”。○释曰：自此尽“夷衾”，论启殡及变服之事。二烛者，以其发殡宫二者，下云“烛入”，注云：“炤彻与启肂者。”故於此豫备之。云“烛用蒸”者，案《周礼·甸师》云：“以薪蒸，役外内饔。”注云：“大曰薪，小曰蒸。”又案《少仪》云：“主者执烛抱燋。”郑云：“未爇曰燋。”燋即蒸，故云烛用蒸也。 \\n 　 \\n 丈夫髽，散带垂，即位如初。为将启变也。此互文以相见耳。髽，妇人之变。《丧服小记》曰：“男子免而妇人髽，男子冠而妇人笄。”如初，朝夕哭门外位。 \\n  \\n [疏]“丈夫”至“如初”。○注“为将”至“外位”。○释曰：云“为将启变也”者，凡男子免与括发散带垂，妇人髽皆当小敛之节，今於启殡时，亦见尸柩，故变同小敛之时，故云为将启变也。云“此互文以相见耳。髽，妇人之变”者，髽既是妇人之变，则免是男子之变。今丈夫见其人不见免，则丈夫当免矣。妇人见其髽不见人，则妇人当髽矣，故云互文以相见耳。引《丧服小记》者，证见未成服已前，男子免而妇人髽，既成服以后，男子冠妇人笄。若然，小敛之时，靳衰男子括发，齐衰以下男子免，不言男子括发者，欲见启殡之后，虽斩衰亦免而无括发。知者，案《丧服小记》云：“緦小功，虞卒哭则免。”注云：“棺柩已藏，嫌恩轻，可以不免也。言则免者，则既殡先启之閒，虽有事不免。”以此而言，先启不免，则启当免矣。又《丧服小记》云：“君吊，虽不当免时也，主人必免，不散麻，虽异国之君，免也。亲者皆免。”注云：“不散麻者，自若绞垂，为人君变，贬於大敛之前，既启之后也。亲者，大功以上也。”注直言不散麻，贬於既启之后，则主人著免不贬矣。以此言之，启后主人著免可知。若启后著免，亦是贬矣。若然，后至卒哭，其服同矣。以其反哭之时，更无变服之文，故知同也。云“妇人髽”及“妇人笄”者，若未成服之时，妇人髽无笄，故空云“髽”。成服之后，妇人髽即有笄，故《丧服》斩衰妇人云“箭笄”。《檀弓》云：“南宫縚之妻之姑之丧，夫子诲之髽。”盖榛以为笄，是成服有笄明矣，是以妇人成服云笄也。云“散带垂”者，小敛节大功已上，男子皆然。若小功已下，及妇人，无问轻重，皆初而绞之。云“如初，朝夕哭门外位”者，但经直云“即位如初”，知如门外位者，以下经始云“主人拜宾，入即位袒”，明知此未入门，在门外如朝夕哭位也。 \\n 　 \\n 妇人不哭，主人拜宾，入，即位，袒。此不象如初者，以男子入门不哭也。不哭者，将有事，止讙嚣。 \\n  \\n [疏]“妇人”至“位袒”。○注“此不”至“讙嚣”。○释曰：云“此不蒙如初者，以男子入门不哭”者，案上篇朝夕哭云：“主人即位，辟门。妇人抚心，不哭。主人拜宾，旁三，右还入门哭，妇人踊。”此主人入门不哭，妇人不哭，不踊，故不得蒙如初也。云“将有事”者，谓将有启殡之事也。 \\n 　 \\n 商祝免、袒，执功布入，升自西阶，尽阶，不升堂。声三，启三，命哭。功布，灰治之布也，执之，以接神为有所拂扌方也。声三，三有声，存神也。启三，三言启，告神也。旧说以为声，噫兴也。今文免作絻。 \\n  \\n [疏]“商祝”至“命哭”。○注“功布”至“作絻”。○释曰：云“功布，灰治之布也”者，亦谓七升以下之布也。云“执之以接神，为有所拂扌方也”者，拂扌方犹言拂拭，下经云“商祝拂柩用功布”，是拂拭去尘也。此始告神而用功布拂扌方者，谓拂扌方去凶邪之气也。云“三有声，存神也”者，案《曾子问》亦云“祝声三”，郑云：“警神也。”即此存神也。云“旧说以为声，噫兴”者，郑注《曾子问》云：“声，噫歆。”不云旧说，亦是旧说也。 \\n 　 \\n 烛入。炤彻与启肂者。 \\n [疏]“烛入”。○注“炤彻与启肂者”。○释曰：上云“二烛”，此郑云“炤彻与启肂”，则一烛於室中，炤彻奠；一烛於堂，照开殡肂也。 \\n 　 \\n 祝降，与夏祝交于阶下，取铭置于重。祝降者，祝彻宿奠降也。与下祝交，事相接也。夏祝取铭置于重，为启肂迁之。吉事交相左，凶事交相右。今文铭皆作名。 \\n  \\n [疏]“祝降”至“于重”。○注“祝降”至“作名”。○释曰：此祝不言商夏，则周祝也。烛既入室，周祝从而入室，彻宿奠降，降时夏祝自下升取铭，降置于重，为妨启殡故也。云“祝降者，祝彻宿奠降也”者，谓昨暮所设夕奠，经宿，故谓之宿奠也。此宿奠拟朝庙所用，即下云“重先奠从”者是也。此奠所彻所置之处虽不言，案上篇大敛迁，小敛奠于序西南，此亦序西南可也。云“吉事交相左”者，则《乡射》、《大射》皆云“降与射者交於阶下相左”是也。云“凶事交相右”者，此凶事不言交相左者，以凶事反於吉，明交相右可知。交相右者，周祝降阶时当近东，夏祝升阶当近西，是交相右也。云“今文铭皆作名”者，此铭及下陈明器云“取铭置于茵”，二者皆名，但铭书作名，亦通一涂也。 \\n 　 \\n 踊无筭。主人也。 \\n [疏]“踊无筭”。○注“主人也”。○释曰：下文云“商祝拂柩”，则踊无筭，当知开棺柩之时，以其踊为哀号之已甚，故知主人也。 \\n 　 \\n 商祝拂柩用功布，幠用夷衾。拂，去尘也。幠，覆之，为其形露。 \\n  \\n [疏]“商祝”至“夷衾”。○注“拂去”至“形露”。○释曰：开柩已出时，是棺南首，夷衾本拟覆柩，故敛时不用。今得覆棺，於后朝庙及入壙，虽不言用夷衾，又无彻文，以覆棺言之，当随柩入壙矣。 \\n 　 \\n 迁于祖，用轴。迁，徙也。徙於祖，朝祖庙也。《檀弓》曰：“殷朝而殡於祖，周朝而遂葬。”盖象平生，将出必辞尊者。轴，輁轴也。轴状如转辚，刻两头为轵，輁状如长床，穿程。前后著金而关轵焉。大夫诸侯以上，有四周，谓之輴。天子画之以龙。 \\n  \\n [疏]“迁于祖用轴”。○注“迁徙”至“以龙”。○释曰：自此尽“由足西面”，论以柩朝庙之事。云“迁于祖用轴”者，谓朝庙之时，从殡宫迁移于祖庙，朝时用輁轴载之。案《士丧礼》将殡云：“棺入，主人不哭，升，棺用轴。”则迁于祖时，亦升輁轴於阶上，载之挽柩而下。若然，未升馔，陈之当在堂下，是以下记云：“夷床輁轴，馔于西阶东。”注云：“明阶閒者，位近西，夷床馔于祖庙，輁轴馔于殡宫。”而言阶閒，明在堂下也。云“《檀弓》曰殷朝而殡于祖”者，殷人将殡之时，先朝庙讫，乃殡，至葬时不复朝也。云“周朝而遂葬”者，周人殡于路寝，至葬时乃朝，朝讫，而遂葬。引之者，证经将葬朝祖之事。云“盖象平生将出必辞尊”者，《曲礼》云“出必告，反必面”是也。案《聘礼》大夫将出聘，告于祢乃行，介无告祢之事，故不得象之。云“轴，輁轴也”者，下记云“夷床輁轴”是也。云“轴，状如转辚”者，此以汉法况之，汉时名转轴为转辚，辚，轮也，故《士丧礼》云“升棺用轴”，注云：“轴，輁轴也。輁状如床，轴其轮，輓而行。”是以轮为辚也。云“刻两头为轵”者，以轴头为轵，刻轴使两头细，穿入輁之两髀，前后二者皆然。云“輁状如长床，穿桯，前后著金而关轴焉”者，此輁既云长如床，则有先后两畔之木，状如床髀，厚大为之，两畔为孔，著金钏於中，前后两畔皆然，然后关轴於其中。言桯者，以其厚大可以容轴，故名此木为桯也。云“大夫诸侯以上有四周，谓之輴”者，大夫殡葬，虽不用輴，士朝庙用輁轴，则大夫朝庙当用輴。诸侯天子殡葬、朝庙皆用輴。但天子画辕为龙，谓之龙輴。《檀弓》诸侯云“輴”，天子云“菆涂龙輴”是也。此輴皆有四周为輴，故名为輴也。 \\n 　 \\n 重先，奠从，烛从，柩从，烛从，主人从。行之序也。主人从者，丈夫由右，妇人由左，以服之亲疏为先后，各从其昭穆。男宾在前，女宾在后。 \\n  \\n [疏]“重先”至“人从”。○注“行之”至“在后”。○释曰：此论发殡宫乡祖庙之次序。柩之前后皆有烛者，以其柩车为隔，恐闇，故各有烛以炤道。若至庙，烛在前者升炤正柩，在后者在阶下，炤升柩，故下记云“烛先入者，升堂东楹之南，西面。后入者，西阶东北面在下”是也。云“主人从者，丈夫由右，妇人由左，以服之亲疏为先后”者，经直云“主人从”者，以主人为首者而言，故郑总举男子妇人并五服而言，知男子由右，妇人由左者，以《内则》云：“道路，男子由右，女子由左。”郑云：“地道尊右。”彼谓吉时，此虽凶礼，亦依之也。云“亲疏为先后，各从其昭穆”者，假令昭亲，则在先，昭疏，则在后。就同昭穆之中，又以年之大小为先后，男从主人后，女从主妇后。云“男宾在前，女宾在后”者，谓无服者亦各从五服男子、妇人之后为序也。 \\n 　 \\n 升自西阶。柩也。犹用子道，不由阼也。 \\n [疏]“升自西阶”。○注“柩也”至“阼也”。○释曰：云“犹用子道，不由阼也”者，案《曲礼》云为人子者，“升降不由阼阶”，今以柩朝祖，故用子道，不由阼也。 \\n 　 \\n 奠俟于下，东面北上。俟正柩也。 \\n [疏]“奠俟”至“北上”。○注“俟正柩也”。○释曰：既升阶，当正之於夷床之上，北首，既正乃设奠，故云“俟正柩”也。 \\n 　 \\n 主人从升。妇人升，东面。众人东即位。东方之位。 \\n [疏]“主人”至“即位”。○注“东方之位”。○释曰：主人、主妇从柩而升。言“妇人升东面”，不言“主人西面”，举主妇东面，主人西面可知，故下文云“主人西面”也。云“众人东即位”者，唯主人、主妇一自众主人以下，从柩至西阶下，遂乡东阶下即西面位。 \\n 　 \\n 正柩于两楹閒，用夷床。两楹閒，象乡户牖也。是时柩北首。 \\n [疏]“正柩”至“夷床”。○注“两楹”至“北首”。○释曰：云“两楹閒，象乡户牖也”者，以其户牖之閒，宾客之位，亦是人君受臣子朝事之处，父母神之所在，故於两楹之閒北面乡之。若言乡户牖，则在两楹閒而近西矣。故下记云“夷床輁轴，馔于西阶东”，馔夷床，俟正柩而言，西阶东，则正柩于楹閒近西可知矣。云“是时柩北首”者，既言朝祖，不可以足乡之，又自上以来设奠，皆升自阼阶，今此下文设奠升降，皆自西阶下，郑注云“奠升不由阼阶，柩北首辟其足”，以此而言，此时柩北首明矣。 \\n 　 \\n 主人柩东，西面。置重如初。如殡宫时也。 \\n [疏]“主人”至“如初”。○注“如殡宫时也”。○释曰：主人、主妇从柩升，即当西面，东面乡柩。主妇上文即言东面，至此乃言主人西面者，以其主妇东面位不改，故从柩升，因言东面。男子在柩东西面，既改西面位，故待正柩讫，乃言西面也。其重依上文序，从之时重先，不先置者，以其上待正柩讫乃置之。云“如初”者，亦如上篇三分庭一在南，二在北而置之，故郑云“如殡宫时也”。 \\n 　 \\n 席升，设于柩西。奠设如初，巾之。升降自西阶。席设于柩之西，直柩之西，当西阶也。从奠设如初，东面也。不统於柩，神不西面也。不设柩东，东非神位也。巾之者，为御当风尘。 \\n  \\n [疏]“席升”至“西阶”。○注“席设”至“风尘”。○释曰：此论设宿奠於柩西。云“席设于柩之西，直柩之西，当西阶也”者，知当西阶，以其柩当户牖之南，席北铺之，自然当西阶之上。云“从奠设如初，东面也”者，如初，谓如殡宫朝夕设奠于室中者，从柩而来，此还是彼朝夕奠脯醢醴酒，据神东面设之於席前也。云“不统於柩，神不西面也”者，谓不近柩设奠，若近柩，则统於柩，为神不西面，故不近东统於柩。知神不西面者，《特牲》、《少牢》皆设席于奥东面，则天子诸侯亦不西面可知。云“不设柩东，东非神位也”者，此亦据神位在奥不在东而言也。若然，小敛奠设于尸东者，以其始死，未忍异於生。大敛以后，奠皆设于室中，亦不统於柩。此奠不设于室者，室中神所在，非奠死者之处故也。云“巾之者，为御当风尘”者，案《礼记·檀弓》云：“丧不剥奠也与？祭肉也与？”据小敛、大敛之等也，有牲肉，故不祼露，故巾之。以此宿奠脯醢醴酒，无祭肉巾之者，以朝夕奠在室，不巾，此虽无祭肉，为在堂风尘，故巾之，异於朝夕在室者也。 \\n 　 \\n 主人踊无筭，降，拜宾，即位，踊，袭。主妇及亲者由足，西面。设奠时，妇人皆室户西南面，奠毕，乃得东面。亲者西面，堂上迫，疏者可以居房中。 \\n  \\n [疏]“主人”至“西面”。○注“设奠”至“房中”。○释曰：云“降拜宾，即位踊袭”者，实谓在殡宫看主人开殡朝祖之宾，袭者从殡宫中拜宾，入即位袒，至此乃袭。袭者先即位踊，踊讫乃袭绖于序东。云“设奠时，妇人皆室户西南面，奠毕乃得东面”者，知妇人户西南面者，案下记云将载柩，“祝及执事举奠，户西南面东上”，则知此设之时，妇人辟之，亦户西南面。待设奠讫，乃由柩足向柩东西面，不即乡柩东西面者，以主人在柩东，待设奠讫，主人降拜宾，妇人乃得东也。若然，云“亲者西面”，则大功以上相随同西面也。又云“堂上迫，疏者可以居房中”者，以其言亲者西面，明疏者小功以下不得堂上西面，为堂上迫狭，自然在房中西面矣。 \\n 　 \\n 荐车，直东荣，北辀。荐，进也。进车者，象生时将行陈驾也，今时谓之魂车。辀，辕也。车当东荣，东陈西上於中庭。 \\n  \\n [疏]“荐车”至“北辀”。○注“荐进”至“中庭”。○释曰：自此尽“还出”，论荐车马设迁祖奠之事。荐车者，以明旦将行，故豫陈车。云“进车者，象生时将行陈驾也”者，案《曲礼》云：“君车将驾，则仆执策立於马前，已驾，仆展軨。”是生时将行陈驾，今死者将葬，亦陈车象之也。云“今时谓之魂车”者，郑举汉法况之，以其神灵在焉，故谓之魂车也。云“辀，辕也”者，《周礼·考工记》有辀人为辀，辀亦谓之辕，故云辀辕也。云“车当东荣，东陈西上於中庭”者，此车既非载柩之车，即下记云荐乘车、道车、槁车，以次言之，则先陈乘车，次陈道车，次陈槁车。知东陈西上者，下云“陈明器于乘车之西”，明器继乘车而西，明乘车在上，已东有道车、槁车，故知三者西上也。乘车既当东荣，则三者不当中庭，而云中庭者，据南北之中庭，不据东西为中庭也。何者？以下经云荐马入门，三分庭一在南，马右还，出荐马者，当车南在庭，近南，明车近北当中庭矣。 \\n 　 \\n 质明，灭烛。质，正也。 \\n [疏]“质明灭烛”。○释曰：自启殡至此时在殡宫、在道及祖庙皆有二烛为明，以尚早故也。今至正明，故灭烛也。 \\n 　 \\n 彻者升自阼阶，降自西阶。彻者，辟新奠，不设序西南，已再设为亵。 \\n  \\n [疏]“彻者”至“西阶”。○注“彻者”至“为亵”。○释曰：云“新奠”者，谓迁祖之奠将设新，故彻去从奠，以辟新奠也。云“不设序西南，已再设为亵”者，为彻从奠，不设于序西南，为再设亵黩，故不设也。其再设者，未启殡前夕时一设，至此朝庙又设，是再设也。 \\n 　 \\n 乃奠如初，升降自西阶。为迁祖奠也。奠升不由阼阶，柩北首，辟其足。 \\n  \\n [疏]“乃奠”至“西阶”。○注“为迁”至“其足”。○释曰：云“为迁祖奠也”者，谓迁柩朝祖之奠也。云“如初”者，亦於柩西当阶之上，东面席前为之则同，其馔则异，以其上三鼎及东方之馔，皆大敛之奠是也。云“奠升不由阼阶，柩北首，辟其足”者，以前大敛、小敛及朝夕奠，皆升自阼阶，降自西阶，今此迁祖奠，升不由阼阶，故云辟足。辟足者，以其来往不可由首，又饮食之事不可亵之由足，故升自西阶也。若然，彻时所以由足者，奠毕去之，由足无嫌也。 \\n 　 \\n 主人要节而踊。节，升降。 \\n [疏]“主人要节而踊”。○注“节升降”。○释曰：云“节，升降”者，奠升时主人踊，降时妇人踊。由重南，主人踊，此不言妇人，文不具也。 \\n 　 \\n 荐马，缨三就，入门，北面，交辔，圉人夹牵之。驾车之马，每车二匹。缨，今马鞅也。就，成也。诸侯之臣，饰缨以三色而三成。此三色者，盖绦丝也。其著之如罽然。天子之臣，如其命数，王之革路绦缨。圉人，养马者。在左右曰夹。既奠乃荐马者，为其践污庙中也。凡入门，参分庭一在南。 \\n  \\n [疏]“荐马”至“牵之”。○注“驾车”至“在南”。○释曰：荐马并荐缨者，缨为马设，故与马同时荐之。案下记云“荐乘车”，又云“缨辔贝勒，县于衡”，又云“道车载朝服，槁车载蓑笠”，注云：“道车、槁车之缨辔及勒亦县于衡也。”若然，荐车之时，缨县于衡，此荐马得有缨者，以荐车时县于衡，至此荐马时又取而用之，故两见之也。云“驾车之马”者，即上文荐车之马也。云“每车二匹”者，下经云“公赠两马”，注云：“两马，士制也。”故知此车有三乘，马则六匹矣。云“缨，今马鞅也”者，古者谓之缨，汉时谓之鞅，故举汉法为况也。云“诸侯之臣，饰缨以三色而三成”者，以此下士荐马缨三就，则不依命数，则大夫亦同三色，知者，案《巾车》上公缨九就，侯伯缨七就，子男缨五就，诸侯之臣不得与子男同五就，故知与士同三就。此三色，则如《聘礼》记三色，朱、白、苍也。云“此三色者盖绦丝也”者，谓以丝为绦，无正文，故云“盖”以疑之。云“其著之如罽然”者，郑注《巾车》云：“玉路之樊及缨皆以五采罽饰之，十二就。”其下金路九就，象路七就，注皆云“五色罽饰之”。此则三采丝为绦饰之，但著之则同，故云其著之如罽然也。云“天子之臣如其命数”者，案《典命》云：三公八命，其卿六命，大夫四命，出封皆加一等。命数虽卑於诸侯，以王人虽微，犹序诸侯之上，故得与同依命数。就依命数，其色则无过五采罽，以其金路以下与诸侯，其饰与王同。诸侯之臣既同三色，明天子大夫以上，亦五采罽，与诸侯同。但天子之士，三命以下不得依命，少於诸侯之臣当同色，与诸侯之臣同矣。若然，公之孤四命，以降於天子，大夫宜与三卿同三色也。云“王之革路绦缨”者，至革路、木路不用罽而用绦丝为缨，与此缨三色者同，故引为证也。云“圉人，养马者”，案《周礼·校人职》云：“乘马一师四圉。”是圉人以养马，以其养马，故使之荐也。云“在左右曰夹”者，以车三乘马则六匹，每马二人交辔牵之，故云在左右曰夹。云“既奠乃荐者，为其践污庙中”者，车马相将之物，前荐车在奠上，今此荐马在奠后者，欲其既荐即出，恐践污庙中，故后荐之也。云“凡入门，参分庭一在南”者，大敛陈事在庭，分为三分，一分在北，则继堂而言；一分在南，则继门而言。此既继门，故云三分庭一在南。又不言门左门右，则当门之北矣。 \\n 　 \\n 御者执策立于马后。哭，成踊，右还，出。主人於是乃哭踊者，荐车之礼，成於荐马。 \\n  \\n [疏]“御者”至“还出”。○注“主人”至“荐马”。○释曰：云“主人於是乃哭踊者，荐车之礼成於荐马”者，以其车得马而成，故前荐车时，主人不哭踊，至荐马乃哭，是由车成於荐马故也。主人哭踊讫，马则右还，而出右者，亦取便故也。 \\n 　 \\n 宾出，主人送于门外。 \\n 有司请祖期。亦因在外位请之，当以告宾，每事毕辄出。将行而饮酒曰祖。祖，始也。 \\n  \\n [疏]“宾出”至“祖期”。○注“亦因”至“始也”。○释曰：自此尽“属引”，论祖时饰柩车之事。此宾即上来吊主人启殡者，朝庙事毕而出，主人送之。云“亦因在外位请之”者，上既夕哭讫，因外位请启期，故云“亦”也。此经不言告宾，知告宾者，若不告宾，时至则设，何须请期？故知拟告宾，故云“当以告宾”也。云“每事毕辄出”者，有司请期之礼，每事皆待事毕，因主人出在外位，乃请之。言每事者，篇首云“请期”，此云“请祖期”，下文“请葬期”，皆因出在外请之，故云每事也。云“将行而饮酒曰祖，祖始也”者，案《诗》有“韩侯出祖，出宿于屠。显父饯之，清酒百壶”，又云“出宿于泲，饮饯于祢”，皆是将行饮酒曰祖。此死者将行亦曰祖，为始行，故曰祖也。 \\n 　 \\n 曰：“日侧。”侧，昳也，谓将过中之时。 \\n [疏]“曰日侧”。○注“侧昳”至“之时”。○释曰：此主人辞。以上文有司请主人祖期，主人答之曰“日侧”者，昃是傍侧，亦为特义转为昃者，取差跌之义，故从昃也。云“过中之时”者，则《尚书·无逸》云文王“至于日中昃”，昃即侧也。 \\n 　 \\n 主人入，袒。乃载，踊无筭。卒束，袭。袒，为载变也。乃举柩卻下而载之。束，束棺於柩车。宾出，遂匠纳车于阶閒，谓此车。 \\n  \\n [疏]“主人”至“束袭”。○注“袒为”至“此车”。○释曰：云“袒为载变也”者，将载，主人先袒，乃载，故云为载变也。云“乃举柩卻下而载之”者，卻犹却也。乡柩在堂北首，今卻下以足乡前，下堂载於车，故谓之为却也。云“束，束棺於柩车”者，案《礼记·丧大记》云：“君盖用漆，三衽三束。”《檀弓》曰：“棺束缩二横三。”彼是棺束，此经先云载下，乃云卒束，则束非棺束，是载柩讫乃以物束棺，使与柩车相持不动也。云“宾出，遂匠纳车于阶閒，谓此车”者，案下记云：“既正柩，宾出，遂匠纳车于阶閒。”此经不辨纳车时节，故郑明之。 \\n 　 \\n 降奠，当前束。下迁祖之奠也。当前束，犹当尸腢也。亦在柩车西，束有前后也。 \\n  \\n [疏]“降奠当前束”。○注“下迁”至“后也”。○释曰：束卒乃云“降奠”，则未束以前，其奠使人执之，待束讫，乃降奠之，当束也。云“当前束，犹当尸腢也”者，下记云：“即床而奠，当腢。”彼在尸东，此在柩车西，当前束亦当腢，故取当腢而言也。云“束有前后也”者，以经既言前束，则有后束可知，故云有前后也。 \\n 　 \\n 商祝饰柩，一池，纽前赪后缁，齐三采，无贝。饰柩，为设墙柳也。巾奠乃墙，谓此也。墙有布帷，柳有布荒。池者，象宫室之承霤，以竹为之，状如小车笭，衣以青布。一池县於柳前。士不揄绞。纽，所以联帷荒，前赤后黑，因以为饰。左右面各有前后，齐居柳之中央，若今小车盖上蕤矣。以三采缯为之，上朱，中白，下苍。著以絮，元士以上有贝。 \\n  \\n [疏]“商祝”至“无贝”。○注“饰柩”至“有贝”。○释曰：此并饰车之事。其柩车即《周礼》蜃车也。四轮迫地，其轝亦一，状如长床，两畔竖軨子，以帷绕之，上以荒一池县於前面荒之爪端，荒上於中央加齐。云“饰柩，为设墙柳也”者，即加帷荒是也。云“巾奠乃墙”，下记文，郑引之者，以此经直云饰柩，不言设墙时节，故记人辨之，以巾覆奠乃墙，谓此饰柩者也。云“墙有布帷，柳有布荒”者，案《丧大记》云饰棺，君龙帷，黼荒；大夫画帷，画荒；士布帷，布荒。郑注云：“布帷布荒者，白布也，君大夫加文章焉。”此注墙、柳别。案《丧大记》注又云：“在旁曰帷，在上曰荒，皆所以衣柳也。”则帷荒总名为柳者。案《缝人》云“衣翣柳之材”，郑注：“必先缠衣其木，乃以张饰也。柳之言聚，诸饰之所聚。”若然，对则帷为墙，象宫室有墙壁，荒为柳，以其荒有黼黻，及齐三采诸色所聚，故得柳名。总而言之，皆得为墙巾，奠乃墙，及《檀弓》云：“周人墙置翣。”皆墙中兼有柳，《缝人》“衣翣柳之材”，柳中兼墙矣。郑注《丧大记》云：“荒，蒙也。”取蒙覆之义。云“池者，象宫室之承霤，以竹为之”者，生人宫室，以木为承霤，仰之以承霤水。死者无水可承，故用竹而覆之，直取象平生有而已。云“状如小车笭衣以青布”者，此郑依汉礼而言。云“一池县於柳前”者，案《丧大记》君三池，大夫二池，士一池。君三池，三面而有；大夫二池，县於两相；士一池，县於柳前面而已。云“士不褕绞”者，案《杂记》云：“大夫不褕绞，属於池下。”褕者，依《尔雅·释鸟》云：“江、淮而南，青质，五采皆备成章曰鹞。”绞者，仓黄之色。则人君於仓黄色缯上，又画鹞雉之形，县於池下。大夫则阙之，故云大夫则不褕绞，属於池下。池下褕绞一名振容，故《丧大记》云“大夫不振容”。振容者，车行振动，以为容仪。但大夫不振容，池下仍有铜鱼县之，士不但不褕绞，又无铜鱼，故《丧大记》大夫有鱼跃拂池，士则无。郑注云：“士则去鱼。”云“左右面各有前后”者，柩车左右以有帷，分两相各为前后，故云“前赪后缁”。云“齐居柳之中央”者，虽无正文，以其言齐，若人之齐，亦居身之中央也。云“若今小车盖上蕤矣”者，汉时小车盖上有蕤，在盖之中央，故举以为说。云“以三采缯为之，上朱中白下仓”者，案《聘礼》记云三采：朱、白、仓。彼据缫藉用三采，先朱，次白，下仓。此为齐用三采，亦当然，故取以为义也。云“著以絮”者，既云齐当人所睹见，故知以絮著之使高。知“元士以上有贝”者，案《丧大记》云君齐五采五贝，大夫齐三采三贝，士齐三采一贝。郑注云：“齐象车盖，蕤缝，合杂采为之，形如瓜分，然缀贝落其上及旁。”见彼士为天子元士，元士已上皆有贝也。此诸侯之士，故云无贝也。 \\n 　 \\n 设披。披辂柳棺上，贯结於戴，人居旁牵之，以备倾亏。《丧大记》曰：“士戴前纁后缁，二披，用纁。”今文披皆为藩。 \\n  \\n [疏]“设披”。○注“披辂”至“为藩”。○释曰：云“披辂柳棺上，贯结於戴”者，案《丧大记》注云：“戴之言值也，所以连系棺束与柳材，使相值，因而结前后披也。”此注云披柳棺上贯结於戴，以此而言，则戴两头皆结于柳材，又以披在棺上辂过，然后贯穿戴之，连系棺束者，乃结于戴，馀披出之於外，使人持之。一畔有二，为前后披，故下记云“执披者旁四人”，注云“前后左右各二人”是也。人君则三披，各三人，持之备倾亏也。引《丧大记》者，证披连戴而施之也。云“二披用纁”者，与戴所用异。大夫与人君则戴与披用物同，故《丧大记》云“君纁戴六，纁披六”，“大夫戴前纁后玄，披亦如之”，是其用物同也。云“今文披皆为藩”者，言皆者，此文披及下文商祝御柩执披，并下记“执披者”三字皆为藩，今不从之也。 \\n 　 \\n 属引。属犹著也。引，所以引柩车，在轴輴曰紼。古者人引柩。《春秋传》曰：坐引而哭之三。 \\n  \\n [疏]“属引”。○注“属犹”至“之三”。○释曰：“引”谓紼绳属著於柩车。云“在轴輴曰紼”者，士朝庙时用轴，大夫已上用輴，故并言之。言紼见绳体，言引见用力。故郑注《周礼》亦云：“在车曰紼，行道曰引。”云“古者人引柩”者，《杂记》乘人专道而行，又云诸侯五百，大夫三百，皆是引人也。言古者人引，对汉以来不使人引也。引《春秋》者，案定公九年《左氏传》云：齐侯伐晋夷仪，敝无存，死之，齐侯与之犀轩，而先归之，坐引者，以师哭之，亲推之三。注云：“坐而饮食之。”此郑略引之，云“坐引”者，亦谓饮食之。而哭之，亦以师哭之三者，亦谓公亲推之三也。引之者，证古者人引也。 \\n 　 \\n 陈明器於乘车之西。明器，藏器也。《檀弓》曰：“其曰明器，神明之也。”言神明者，异於生器。“竹不成用，瓦不成味，木不成斫，琴瑟张而不平，竽笙备而不和，有锺磬而无笋虡”。陈器於乘车之西，则重北也。 \\n  \\n [疏]“陈明”至“之西”。○注“明器”至“北也”。○释曰：云“明器，藏器也”者，自筲以下，皆是藏器。故下云“器西南上綪”，又云“茵”，注云：“茵在抗木上，陈器次而北也。”则自包筲以下，总曰藏器，以其俱入壙也。引《檀弓》者，案彼注：“成犹善也。竹不可善用，谓笾无縢，味当作沬，沬，靧也。”又云“琴瑟张而不平，竽笙备而不和”，注云：“无宫商之调。”又云“有锺磬而无簨虡”，注云：“不县之也。横曰簨，植曰虡。”云“陈器乘车之西，则重北”者，无正文，上荐车云“直东荣”，继庙屋而言，上注云“中庭”，不得云近北，明车近不在重。今东陈於乘车之西，明重北可知。 \\n 　 \\n 折，横覆之。折犹庋也。方凿连木为之。盖如床，而缩者三，横者五，无箦。窆事毕，加之壙上，以承抗席。横陈之者，为苞筲以下纟争於其北，便也。覆之，见善面也。 \\n  \\n [疏]“折横覆之”。○注“折犹”至“面也”。○释曰：云“折，横覆之”者，郑云“盖如床”，则加於壙上时，南北长，东西短。今经云“横”，明知其长者东西陈之。言“覆”者，谓善面则折，加於壙时，拟乡上看之为面，故善者乡下。今陈之取乡下看之，故反覆善面乡上也。云“折犹庋也”者，以其窆毕加之於壙上，所以承抗席。若庋藏物然，故云折犹庋也。云“方凿连木为之，盖如床，而缩者三，横者五，无箦”者，此无正文，以经云横覆之，明有纵对之，既为纵横，即知有长短广狭，以承抗席，故为如床解之。又知缩者三横者五，亦约茵与抗木，但於壙口承抗席，宜大於茵与抗木，故知缩三横五也。知无箦者，以其缩三横五以当箦处，故无箦也。知“窆事毕，加之壙上，以承抗席”者，下葬时窆事毕，云“加折却之，加抗席覆之”，是折窆事毕，加之壙上承抗席者也。云“横陈之者，为苞筲以下纟争于其北，便也”者，郑解折不缩者，南北顺陈，而横陈之意，为折横陈则东西广，是以苞筲陈之於北便也。 \\n 　 \\n 抗木，横三缩二。抗，御也。所以御止土者。其横与缩，各足掩壙。 \\n  \\n [疏]“抗木横三缩二”。○注“抗御”至“掩壙”。○释曰：云“所以御止土”者，以其在抗席之上，故知以御土也。“其横与缩各足掩”者，以其壙口大小虽无文，但明器之等，皆由羡道入，诸侯已上又有輴车，亦由羡道入，壙口唯以下棺，则壙口大小容棺而已。今抗木亦足掩壙口也。 \\n 　 \\n 加抗席，三。席，所以御尘。 \\n [疏]“加抗席三”。○注“席所以御尘”。○释曰：既陈抗木於折北，又加此抗席三领於抗木之上，知抗木不在折上者，以抗木直言横三缩二，不言加，明别陈於折北抗木之下。而此云加，加於抗木之上不知，抗席之下，而云加茵，明又加於抗席之上。此三者，以后陈者先用，故先陈抗木於下，次陈抗席，而后陈茵，先用取后陈於上者，便故也。是以下文及葬时，茵先入壙，窆事讫，加折壙上，则先用抗席，后用抗木，是其次也。若然，折於抗席前用而不加於抗席之上者，以长大，故别陈於南，用之仍在茵后。其茵用之在明器前，入而陈之於明器上者，以其同葬具，故与抗木同陈於上也。但抗席、茵相重陈者，以其入壙时相当，又皆是纵横重累之物，故重加陈之也。云“席所以御尘”者，上云抗木所以御土，此抗席云御尘者，以此二者但壙口以承土承尘，但抗木在上，故云御尘，抗席在下，隔抗木，虑有尘乡下，故云御尘，是以释之有异也。 \\n 　 \\n 加茵，用疏布，缁翦，有幅，亦缩二横三。茵，所以藉棺者。翦，浅也。幅，缘之。亦者，亦抗木也。及其用之，木三在上，茵二在下，象天三合地二，人藏其中焉。今文翦作浅。 \\n  \\n [疏]“加茵”至“横三”。○注“茵所”至“作浅”。○释曰：云“加茵”者，谓以茵加於抗席之上，此说陈器之时。云“用疏布”者，谓用大功疏粗之布。云“缁翦”者，缁则七入黑汁为缁，翦，浅也，谓染为浅缁之色，言有幅者。案下记云：“茵著用荼，实绥泽焉。”此郑注云“有幅，缘之”者，则用一幅布为之，缝合两边幅为帒，不去边幅，用之以盛著也，故云有幅也。云“茵所以藉棺”者，下葬时茵先属引，乃窆，则茵与棺为藉，故先入在棺之下也。郑云“幅，缘之”者，盖缝合既讫，乃更以物缘此两边幅缝合之处，使之牢固不坼坏，因为饰也。云“亦者，亦抗木也”者，抗木云缩二横三，此亦缩二横三，故知亦者，亦抗木也。云“及其用之，木三在上，茵二在下”者，上抗木先云横三，后云缩二，此茵先云缩二，后云横三，并据此陈列之时，郑据入壙而言，故云其用之也，木三在上茵二在下，各举一边而言，其实皆有二三。云“象天三合地二”者，浑天言之，则地之上下、内外、周匝皆有天。若然，云木二则在下，及其用之，则茵三在下，茵二在上，以此而言，木与茵皆有天三合地二也。云“人藏其中焉”者，亦谓浑天而言，上下俱有天地，人尸柩藏其中，故《说卦》云“参天两地”，又云“立天之道”，“立地之道”，“立人之道”，为三材也。 \\n 　 \\n 器，西南上，綪。器，目言之也。陈明器，以西行南端为上。綪，屈也，不容，则屈而反之。 \\n  \\n [疏]“器西南上綪”。○注“器目”至“反之”。○释曰：云“器，目言之也”者，器与下为目，即下文苞以下是也。 \\n 　 \\n 茵。茵在抗木上，陈器次而北也。 \\n [疏]“茵”。○注“茵在”至“北也”。○释曰：茵非明器而言之者，陈器从此茵乡北为次第，故言之，故郑云“茵在抗木上陈器次而北”是也。 \\n 　 \\n 苞二。所以裹奠羊豕之肉。 \\n [疏]“苞二”。○注“所以”至“之肉”。○释曰：下文既设遣奠，而云“苞牲取下体”，故知苞二所以裹奠羊豕之肉也。 \\n 　 \\n 筲三，黍、稷、麦。筲，畚种类也。其容盖与簋同一觳也。 \\n [疏]“筲三黍稷麦”。○注“筲畚”至“觳也”。○释曰：案下记云“菅筲三”，则筲以菅草为之。筲三各盛一种，黍、稷、麦也。云“筲，畚种类也”者，旧说云畚器所以盛种，此筲与畚盛种同类，故举以为况也。云“其容盖与簋同一觳也”者，案《考工记》“瓬人为簋，实一觳”，又云“豆实三而成觳”。案昭三年晏子云：“四升曰豆”，豆实三而成觳，则觳受升二升。此筲与簋同盛黍稷，知受一觳升二升，约同之，无正文，故云“盖”以疑之也。 \\n 　 \\n 瓮三，醯、醢、屑，幂用疏布。瓮，瓦器，其容亦盖一觳。屑，姜桂之屑也。《内则》曰：“屑桂与姜。”幂，覆也。今文幂皆作密。 \\n  \\n [疏]“瓮三”至“疏布”。○注“瓮瓦”至“作密”。○释曰：云“瓮，瓦器”者，以瓮与甒等字从缶瓦，故知是瓦器。云“其容亦盖一觳”者，《聘礼》记“致饔饩”云瓮斗二升，则此瓮约同之，故云“盖”以疑之也。知屑是姜桂者，以其与《内则》“屑桂与姜”同云屑，故引《内则》为证也。 \\n 　 \\n 甒二，醴、酒，幂用功布。甒亦瓦器也。古文甒皆作庑。 \\n [疏]“甒二”至“功布”。○注“甒亦”至“作庑”。○释曰：谓二者，所盛须继瓮三而陈之，言亦瓦器，亦上瓮三也。 \\n 　 \\n 皆木桁，久之。桁，所以庪苞屑瓮甒也。久，当为灸。灸谓以盖案塞其口。每器异桁。 \\n  \\n [疏]“皆木桁久之”。○注“桁所”至“异桁”。○释曰：云“皆木桁，久之”者，则自苞屑以下，皆塞之置於木桁也。若然，既皆久塞，而瓮甒独云幂者，以其苞筲之等燥物，宜苞塞之而无幂。瓮甒湿物，非直久塞其口，又加幂覆之。云“久当为灸，灸谓以盖案塞其口”者，此亦如上设重鬲，亦与之同，故读从灸也。云“每器异桁”者，以其言皆木桁，故知每器别桁也。 \\n 　 \\n 用器，弓矢、耒耜、两敦、两杅、槃、匜。匜实于槃中，南流。此皆常用之器也。杅，盛汤浆。槃匜，盥器也。流，匜口也。今文杅为桙。 \\n  \\n [疏]“用器”至“南流”。○注“此皆”至“为桙”。○释曰：谓常用之器，弓矢，兵器；耒耜，农器；敦杅，食器；槃匜，洗浴之器，皆象生时而藏之也。 \\n 　 \\n 无祭器，士礼略也。大夫以上兼用鬼器、人器也。 \\n [疏]“无祭器”。○注“士礼”至“器也”。○释曰：知“大夫以上兼用鬼器人器也”者，案《檀弓》云：“宋襄公葬其夫人，醯醢百瓮。曾子曰：既曰明器矣，而又实之。”注云：“言名之为明器，而与祭器皆实之，是乱鬼器与人器。”以此而言，则明器，鬼器也；祭器，人器也。士礼略，无祭器，空有明器而实之。大夫以上，尊者备，故两有。若两有，则实祭器，不实明器。宋襄公既两有，而并实之，故曾子非之。 \\n 　 \\n 有燕乐器可也。与宾客燕饮用乐之器也。 \\n [疏]“有燕乐器可也”。○注“与宾”至“器也”。○释曰：言“可”者，许其得用，故云“可也”。云“与宾客燕饮用乐之器也”者，则升歌有琴瑟，庭中有特县，县磬也。 \\n 　 \\n 役器，甲、胄、干、笮。此皆师役之器。甲，铠。胄，兜鍪。干，楯。笮，矢箙。 \\n  \\n [疏]“役器甲胄干笮”。○注“此皆”至“矢箙”。○释曰：此役器中有干笮，无弓矢，示不用，故不具。上用器是常用之器，故具陈之也。云“甲，铠。胄，兜鍪”者，古者用皮，故名甲胄，后代用金，故名铠，兜鍪随世为名故也。但上下役用之器，皆粗沽为之，故下记云：“弓矢之新沽功。”注云：“设之宜新，沾示不用。”弓矢云沽，馀虽不言，皆沽可知也。但此笮是送死之具，下记云“荐乘车，鹿浅幦，干、笮、革靾”者，是魂车所载，象生者，与此别也。 \\n 　 \\n 燕器，杖、笠、翣。燕居安体之器也。笠，竹{⺮洿}盖也。翣，扇。 \\n  \\n [疏]“燕器杖笠翣”。○注“燕居”至“翣扇”。○释曰：云“燕居安体之器也”者，以杖者，所以扶身；笠者，所以御署；翣者，所以招凉，而在燕居用之，故云燕居安体之器也。云“笠，竹{⺮洿}盖也”者，{⺮洿}，竹青之皮，以竹青皮为之。 \\n 　 \\n 彻奠，巾席俟于西方，主人要节而踊。巾席俟於西方，祖奠将用焉。要节者，来象升，丈夫踊；去象降，妇人踊。彻者，由明器北，西面。既彻，由重南东。不设於序西南者，非宿奠也。宿奠必设者，为神冯依之久也。 \\n  \\n [疏]“彻奠”至“而踊”。○注“巾席”至“久也”。○释曰：自此尽“入复位”，论还车为祖奠之事。此彻迁祖奠者，为将还迁车，更设祖奠。云“巾席俟於西方，祖奠将用焉”者，以下经云“祖还车”，还车讫，布席设祖奠，则布此巾席也，故巾席俟祖奠在西方也。云“节者，来象升，丈夫踊；去象降，妇人踊”者，案上篇彻小敛、大敛奠时，皆升自阼阶，丈夫踊，降自西阶，妇人踊。今奠在庭，无升降之事，直有来往，经云“要节而踊”，明来象升，丈夫踊；去象降，妇人踊。但此经直云主人要节，知有妇人亦踊者，以下经彻祖奠时云：“彻者入，丈夫踊，设于西北，妇人踊。”注云：“犹阼阶升时也。彻设於柩车西北，亦犹序西南。”是男子、妇人并有踊文。则知此要节踊内，亦兼妇人也。云“彻者，由明器北，西面。既彻，由重南东”者，凡奠於堂室者，皆升自阼阶，降自西阶。奠於庭者，亦由重北，东方来陈，由重北而西，彻讫，由重南而东，象升自阼阶，降自西阶也。但设奠於柩车西而东面，则彻者由奠东而西面彻之也。云“不设于序西南者，非宿奠也”者，以其大敛、小敛奠，及夕奠，乃皆经宿，故皆设之于序西南，为神冯依。此迁祖奠，旦始设之，今日侧彻之，未经宿既彻，故不设于序西南也。 \\n 　 \\n 袒。为将袒变。 \\n [疏]“袒”。○注“为将袒变”。○释曰：下经“商祝御柩乃祖”，是将祖，故此主人袒，袒即变也。 \\n 　 \\n 商祝御柩，亦执功布居前，为还柩车为节。 \\n [疏]“商祝御柩”。○注“亦执”至“为节”。○释曰：云“商祝御柩”者，谓居柩车之前，却行诏倾亏，使执披人知其节度。云“亦执功布”者，下经商祝执功布，以御柩执披，故此亦如之，故执布。 \\n 　 \\n 乃祖。还柩乡外，为行始。 \\n [疏]“乃祖”。○注“还柩”至“行始”。○释曰：商祝既执功布，为御乃还，柩车使辕乡外也。祖者，始也。为行始去载处而已也。 \\n 　 \\n 踊，袭，少南，当前束。主人也。柩还则当前束南。 \\n [疏]“踊袭”至“前束”。○注“主人”至“东南”。○释曰：前袒为祖变，今既祖讫，故踊而袭。云“主人也”者，前袒是主人，则此袭亦主人也。经云“少南”，郑云“则当前东南”者，以其车未还之时，当前束近北，今还车，亦当前束少南。 \\n 　 \\n 妇人降，即位于阶閒。为柩将去有时也。位东上。 \\n [疏]“妇人”至“阶閒”。○注“为柩”至“东上”。○释曰：“妇人降”者，以柩还乡外阶閒空，故妇人从堂上降在阶閒。云“为柩将去有时”者，去有时，即明旦遣而行之是时也，今此为行始也。云“位东上”者，以堂上时，妇人在阼阶西面，统於堂下男子，今柩车南迁，男子亦在车东，故妇人降亦东上，统于男子也。妇人不乡车西者，以车西有祖奠，故辟之，在车后。 \\n 　 \\n 祖，还车不还器。祖有行渐，车亦宜乡外也。器之陈，自已南上。 \\n  \\n [疏]“祖还车不还器”。○注“祖有”至“南上”。○释曰：祖还车者，为载时乡北，今为行始，故须还乡南，故郑云“祖有行渐，车亦宜乡外也”。“不还器”者，郑云“器之陈，自已南上”，南上者，即上文“茵”，下注云“茵在抗木上，陈器次而北”是也。 \\n 　 \\n 祝取铭，置于茵。重不藏，故於此移铭加於茵上。 \\n [疏]“祝取铭置于茵”。○注“重不”至“茵上”。○释曰：初死，为铭置于重，启殡，祝取铭置于重，祖庙又置于重，今将行置于茵者，重不藏，拟埋于庙门左茵，是入壙之物，铭亦入壙之物，故置于茵也。是以郑云“重不藏，故於此移铭加於茵上”也。士无廞旌，唯有乘车所建摄盛之旃，并此铭旌而已。大夫以上有廞旌，通此二旌，则皆备三旌也。 \\n 　 \\n 二人还重，左还。重与车马还相反，由便也。 \\n [疏]“二人还重左还”。○注“重与”至“便也”。○释曰：云“重与车马还相反，由便也”者，以车马至中庭之东，以右还，乡门为便。重在门内，面乡北，人在其南，以左还，乡门为便。是以二者虽相反，各由其便。 \\n 　 \\n 布席，乃奠如初，主人要节而踊。车已祖，可以为之奠也，是之谓祖奠。 \\n  \\n [疏]“布席”至“而踊”。○注“车已”至“祖奠”。○释曰：云“主人要节而踊”者，祖奠既与迁祖奠同车西，又皆从车而来，则此要节而踊，一与迁祖奠同。云“车已祖，可以为之奠也”者，奠本为柩设，其柩未安，不得设奠。今车已还，名之为祖尸柩已定。可以为奠也。云“是之谓祖奠”者，下记云“祝馔祖奠于主人之南”，是谓彼祖奠。 \\n 　 \\n 荐马如初。柩动车还，宜新之也。 \\n [疏]“荐马如初”。○注“柩动”至“之也”。○释曰：上已荐马，今又荐马者，以柩车动而乡南，为行始宜新之，故“荐马如初”也。 \\n 　 \\n 宾出，主人送。有司请葬期。亦因在外位时。 \\n [疏]“宾出”至“葬期”。○注“亦因在外位时”。○释曰：云“亦因在外位时”者，亦上启期，祖期事毕，在外位，故此亦因事毕，出在外位时，请葬期也。 \\n 　 \\n 入，复位。主人也，自死至於殡，自启至於葬，主人及兄弟恒在内位。 \\n  \\n [疏]“入复位”。○注“主人”至“内位”。○释曰：云“主人”者，以其送宾据主人，今送宾讫，入复位，明主人也。云“自死至於殡，自启至於葬，主人及兄弟常在内位”者，自死至於殡在内位，在殡宫中；自启至於葬在内位，据在祖庙中，处虽不同，在内不异，故总言之。云在内位者，始死未小敛已前，位在尸东，小敛后，位在阼阶下，若自启之后，在庙位，亦在阼阶下也。 \\n 　"}
{"章节": "卷三十九 既夕礼第十三", "正文": "卷三十九既夕礼第十三 \\n  \\n  \\n 　 \\n 　 \\n 公赗，玄纁束，马两。公，国君也。赗，所以助主人送葬也。两马，士制也。《春秋传》曰：宋景曹卒，鲁季康子使冉求赗之以马，曰：其可以称旌繁乎？ \\n  \\n [疏]“公赠”至“马两”。○注“公国”至“繁乎”。○释曰：自此尽“入复位杖”，论国君赗法之事。云“公，国君也”者，公及大夫皆有臣，臣皆尊其君，呼之曰公，故《左氏传》伯有之臣曰：“吾公在壑谷。”今此云公，则国君，非大夫君也。以下云“主人释杖，迎于庙门外”，与《丧大记》如此迎送者，皆据国君也。云“赗，所以助主人送葬也”者，案两小《传》皆云：车马曰赗，施于生及送死者，故云助主人送葬者也。是以下注云“赗奠於死生两施”是也。云“两马，士制也”者，谓士在家常乘之法。若出使及征伐，则乘驷马，其大夫以上则常乘驷马，故郑驳异义云天子驾驷。《尚书·康王之诰》康王始即位，云诸侯“皆布乘黄朱”；《诗》云“驷騵彭彭”，武王所乘；《鲁颂》云“六辔耳耳”，僖公所乘；《小雅》云“驷牡騑騑”，大夫所乘；是大夫以上驾驷之文也。引《春秋》者，《左氏传》哀公二十三年春，“宋景曹卒”，注云：“景曹，宋元公夫人小邾女，季桓子外祖母。”又云：“季康子使冉有吊，且送葬，曰：敝邑有社稷之事，使肥与有职竞焉，是以不得助执紼，使求从舆人。”注云：“舆，众也。”又云：“曰：以肥之得备弥甥也。”注云：“弥，远也。康子父之舅氏，故称弥甥。”又云：“有不腆先人之产马，使求荐诸夫人之宰，其可以称旌繁乎！”注云：“称，举也。繁马饰繁缨也。”引之者，证公有赗马助人之事。 \\n 　 \\n 摈者出请，入告。主人释杖，迎于庙门外，不哭，先入门右，北面，及众主人袒。尊君命也。众主人自若西面。 \\n  \\n [疏]“摈者”至“人袒”。○注“尊君”至“西面”。○释曰：云“尊君命也”者，谓释杖迎入，是尊君命也。故下文宾赗，摈者出告须，注云“不迎”。则此经皆是尊君命，故郑无所指属君命，故郑解经“不哭”。又前文袒袭皆据主人，此则众主人亦袒，亦是尊君命。云“众主人自若西面”者，以其主人一人迎宾入门，门东而右，其馀众主人不迎宾，明自若常位，柩东西面可知也。 \\n 　 \\n 马入设。设於庭，在重南。 \\n [疏]“马入设”。○注“设於庭在重南”。○释曰：以马是庭实，故云“设於庭”。知“在重南”者，以庭实法，皆参分庭一在南设之，又重北陈，明器不得设马，故知在重南也。 \\n 　 \\n 宾奉币，由马西当前辂，北面致命。宾，使者。币，玄纁也。辂，辕缚，所以属引。由马西，则亦当前辂之西，於是北面致命，得乡柩与奠。柩车在阶閒少前，参分庭之北，辂有前后。 \\n  \\n [疏]“宾奉”至“致命”。○注“宾使”至“前后”。○释曰：云“宾，使者”，案此使者即士也。知者，《士丧礼》“君使人吊”，注：“使人，士也，礼使人各以其爵。”故知是士也。云“辂，辕缚，所以属引”者，谓以木缚於柩车辕上以属引，於上而挽之，故名辕缚也。云“由马西，则亦当前辂之西”者，以经直云“当前辂”，不言辂之东西及前后，郑以义言之，以其马在重南，当门，柩车在阶閒少南，亦当门，宾由马西北行，当前辂致命，明在辂西可知。云“於是北面致命，得乡柩与奠”者，以宾当辂西，经云“北面致命”，明当奠柩之南，北面，是得乡柩与奠也。云“柩车在阶閒少前，参分庭之北”者，案下记云“遂匠纳车于阶閒”，是柩车在阶閒也。云少前者，上经祖还车讫，云“妇人降，即位于阶閒”，明柩车少南，是少前也。云参分庭之北者，以其中庭陈明器，不得在中庭，故知在参分庭之北，谓参分庭在北分之北，此解宾“致命”之处。云“辂有前后”者，以经云前辂，明有后，以对前，故知辂有前后也。 \\n 　 \\n 主人哭，拜稽颡，成踊。宾奠币于栈左服，出。栈，谓柩车也。几士车制无漆饰，左服，象授人授其右也。服，车箱。今文栈作輚。 \\n  \\n [疏]“主人”至“服出”。○注“栈谓”至“作輚”。○释曰：“主人哭拜”者，仍於门右北面，以宾致命讫，遂哭拜也。云“成踊”者，三者三，凡九踊。云“栈谓柩车也，凡士车制无漆饰”者，此栈车即柩车，以其宾由辂西而致命。云“奠币於栈”者，明此栈车、柩车即蜃车，四轮迫地，无漆饰，故言栈也。云“左服，象授人授其右也”者，案《聘礼》宰授使者圭时，云“同面”，使者在左，宰在右，而授其右也。此车南乡，以东为左，尸在车上，以东为右，故授左服，容授尸之右也。 \\n 　 \\n 宰由主人之北，举币以东。柩东，主人位。以东，藏之。 \\n [疏]“宰由”至“以东”。○注“柩东”至“藏之”。○释曰：云“柩东，主人位”者，解经“由主人之北”，以币在车东，主人在车东，故宰由主人位北，而乡左服上取币，以东藏之於内也。但此时主人仍在门东，北面，此位虽无主人，既有定位，故宰由位北而取币，不得履主人之位，故由主人之北也。 \\n 　 \\n 士受马以出。此士谓胥徒之长也。有勇力者受马。《聘礼》曰“皮马相閒”可也。 \\n  \\n [疏]“士受马以出”。○注“此士”至“可也”。○释曰：云“此士谓胥徒之长也，有勇力者受马”，不得为属士，以其受币者宜尊，受马者宜卑，故知受马是胥徒之长，以其受马，故知有勇力者也。若然，《婚礼》记云：“士受皮。”注云士谓中士、下士不为胥徒者。彼主人亲受币，明受皮非胥徒，是正士也。引《聘礼》者，欲见此用皮亦可也。 \\n 　 \\n 主人送于外门外，拜，袭，入复位，杖。 \\n [疏]“主人”至“位杖”。○释曰：主人既送宾，还入庙门，车东复位杖也。 \\n 　 \\n 宾赗者将命。宾，卿大夫士也。 \\n [疏]“宾赗者将命”。○注“宾卿大夫士也”。○释曰：自此尽“知生者赙”，论宾及兄弟赙奠之事。云“宾，卿大夫士也”者，以其上云君，下有兄弟，则此宾是国中三卿、五大夫、二十七士可知。言“将命”者，身不来，遣使者将命告主人。 \\n 　 \\n 摈者出请，入告，出告须。不迎，告曰：“孤某须。” \\n [疏]注“不迎”至“某须”。○释曰：案《杂记》诸侯使卿吊邻国诸侯，主人使摈者告宾云：“孤某须矣。”故引之为义。 \\n 　 \\n 马入设。宾奉币，摈者先入，宾从，致命如初。初，公使者。主人拜于位，不踊。柩车东位也。既启之后，与在室同。 \\n  \\n [疏]注“柩车”至“室同”。○释曰：云“既启之后，与在室同”者，案上篇始死时，云庶兄弟襚，使人以将命于室，主人拜于位。此主人亦拜于位，俱是不为宾出，故云与在室同。至于有君命，亦出迎也。 \\n 　 \\n 宾奠币如初，举币，受马如初。摈者出请。宾出在外，请之，为其复有事。 \\n  \\n [疏]注“宾出”至“有事”。○释曰：云“宾出在外，请之，为其复有事”者，以其宾既行赗讫，出更请之，为其复有事。若无事，宾报事毕，送去也。 \\n 　 \\n 若奠，宾致可以奠也。 \\n [疏]“若奠”。○注“宾致可以奠也”。○释曰：谓宾不辞，此释所致之物，或可堪为元缺一字奠於祭祀者也。 \\n 　 \\n 入告，出，以宾入。将命如初。士受羊如受马，又请。士亦谓胥徒之长。又，复也。 \\n  \\n [疏]注“士亦”至“复也”。○释曰：以其受羊与马，同是畜类，故知亦胥徒之类。但受羊不须勇力，故郑不言也。 \\n 　 \\n 若赙，赙之言，补也，助也，货财曰赙。 \\n [疏]“若赙”。○注“赙之”至“曰膊”。○释曰：云“货财曰赙”者，《公羊传》文也。 \\n 　 \\n 入告。主人出门左，西面。宾东面将命。主人出者，赙主施於主人。 \\n  \\n [疏]注“主人”至“主人”。○释曰：郑知“施於主人”者，以下经云“知生者赙”，是施於主人也。案《春秋》文五年春，“王使荣叔归含，且赗”。《传》讥一人兼二事。此宾所以兼事者，彼讥一人独行，不与介各行，故讥。若《杂记》云上客吊，即其介各行含、襚、赗，则不讥。则卿大夫士礼，一人行数事可也。 \\n 　 \\n 主人拜，宾坐委之。宰由主人之北，东面举之，反位。坐委之，明主人哀戚，志不在受人物。反位，反主人之后位。 \\n  \\n [疏]注“坐委”至“后位”。○释曰：郑知“反位，反主人之后位”者，以主人在门东西面，而云“宰由主人之北”，乡宾奠币之处举币，明宰位在主人之后，故得由主人之北，西行，是以宰位在主人之后也。 \\n 　 \\n 若无器，则捂受之。谓对相授，不委地。 \\n [疏]“若无”至“受之”。○注“谓对”至“委地”。○释曰：以堂上授有并受法，以其在门外，若有器盛之，则坐委於地。若无器，则对面相授受，故云“捂受之”，捂即选也，对面相逢受也。 \\n 　 \\n 又请，宾告事毕，拜送，入。赠者将命。赠，送。摈者出请，纳宾如初。如其入告，出告须。 \\n  \\n [疏]注“如其”至“告须”。○释曰：谓如上宾赗时，摈者出请，入告，出告须也。 \\n 　 \\n 宾奠币如初。亦於栈左服。若就器，则坐奠于陈。就犹善也。赠无常，唯玩好所有。陈，明器之陈。 \\n  \\n [疏]“若就”至“于陈”。○注“就犹”至“之陈”。○释曰：知“赠无常”者，案下记云“凡赠币无常”，注云：“宾之赠也。玩好曰赠，在所有。”言“玩好”者，谓生时玩好之具，与死者相知，皆可以赠死者，故此经云“若就器则坐奠于陈”者，就器则是玩好之器也。云“陈，明器之陈”者，以其庙中所陈者唯明器，即陈于车之西以外，或言荐，或言设，无言陈者，故指明器而言也。 \\n 　 \\n 凡将礼，必请而后拜送。虽知事毕犹请，君子不必人意。 \\n [疏]“凡将”至“拜送”。○注“虽知”至“人意”。○释曰：云“君子不必人意”者，义取孔子云“无必，无固”之言也。 \\n 　 \\n 兄弟，赗、奠可也。兄弟，有服亲者，可且赗且奠，许其厚也。赗奠於死生两施。 \\n  \\n [疏]“兄弟赗奠可也”。○注“兄弟”至“两施”。○释曰：知“兄弟，有服亲”者，《丧服传》云：“凡小功以下为兄弟。”既言兄弟，明有服亲者也。知非大功以上者，以大功以上有同财之义，无致赗奠之法。云“可且赗且奠，许其厚也”者，若然，此所知许其赗，不许其奠，兄弟许其贰赗兼奠，而上经亦宾而有赗、有奠、有赙三者，彼亦不使并行俱见之。见三礼之中，有则任行其一，故总见之。云“赗奠於死生两施”者，以下经云“知死者赠，知生者赙”，注云：“各主於所知。”此赗奠不偏言所主，明於生死两施也。 \\n 　 \\n 所知，则赗而不奠。所知，通问相知也，降於兄弟。奠，施於死者为多，故不奠。 \\n  \\n [疏]“所知”至“不奠”。○注“所知”至“不奠”。○释曰：云“所知，通问相知也”者，言所知，明是朋友通问相知。言“降於兄弟”者，许赗不许奠也。云“奠，施於死者为多，故不奠”者，但赗与奠皆生死两施，其奠虽两施，施於死者为多，知者，以其言奠为死者而行，故知元缺一字所知为疏不许行之也。 \\n 　 \\n 知死者赠，知坐者赙。各主於所知。 \\n [疏]“知死”至“为赙”。○注“各主於所知”。○释曰：云“各主於所知”者，以其赠是玩好施於死者，故知死者行之。赙是补主人不足，施於生者，故知生者行之，是各施於所知也。 \\n 　 \\n 书赗於方，若九，若七，若五。方，板也。书赗奠赙赠之人名与其物於板。每板若九行，若七行，若五行。 \\n  \\n [疏]“书赗”至“若五”。○注“方版”至“五行”。○释曰：以宾客所致，有赙、有赗、有赠、有奠，直云“书赗”者，举首而言，但所送有多少，故行数不同。 \\n 　 \\n 书遣於策。策，简也。遣犹送也。谓所当藏物茵以下。 \\n [疏]“书遣於策”。○注“策简”至“以下”。○释曰：云“策，简”者，编连为策，不编为简，故《春秋左氏传》云南史氏执简以往，上书赗云方，此言书遣於策，不同者，《聘礼》记云“百名以上书於策，不及百名书於方”，以宾客赠物名字少，故书於方，则尽遣送死者。明器之等并赠死者玩好之物，名字多，故书之於策。策书明器之物，应在上文，而於此言之者，遣中并有赠物，故在宾客赠贿与赗之下特书也。 \\n 　 \\n 乃代哭如初。棺柩有时将去，不忍绝声也。初，谓既小敛时。 \\n [疏]“乃代哭如初”。○注“棺柩”至“敛时”。○释曰：案《丧大记》大夫以上官代哭，士无官，以亲疏代哭。云“初谓既小敛时”者，案《丧大记》小敛之后乃代哭，初死直主人哭不绝声，士二日小敛，小敛主人懈怠，容更代而哭也。 \\n 　 \\n 宵，为燎于门内之右。为哭者为明。 \\n [疏]“宵为”至“之右”。○注“为哭者为明”。○释曰：燎，大烛，必於门内之右门东者，奠於柩车西，鬼神尚幽闇，不须明。柩车东有主人，阶閒有妇人，故於门右照之，为明而哭也。 \\n 　 \\n 厥明，陈鼎五于门外，如初。鼎五，羊、豕、鱼、腊、鲜兽各一鼎也。士礼，特牲三鼎，盛葬奠加一等，用少牢也。如初，如大敛奠时。 \\n  \\n [疏]“厥明”至“如初”。○注“鼎五”至“奠时”。○释曰：自此尽“主人要节而踊”，论葬日之明，陈大遣奠於庙门外之事。知五鼎是“羊豕鱼腊鲜兽各一鼎”者，以下经云羊左胖，豕亦如之，鱼、腊、鲜兽皆如初，与少牢礼同，故知也。云“士礼，特牲三鼎”者，《特牲馈食礼》陈三鼎，故知也。云“盛葬奠加一等，用少牢也”者，以其常祭用特牲，今大遣奠与大夫常祭用少牢，同是盛此葬奠，故加一等用少牢也。云“如初，如大敛奠时”者，以其上迁祖奠时，云如殡谓如大敛，明此云如初亦如大敛，在庙门外及东方之馔也。虽如大敛，鼎数仍不同，以其大敛三鼎，此则五鼎。然大小敛时无黍稷，朔月则有黍稷，此葬奠又无黍稷者，大敛前无黍稷者，以其初死，至朔月乃有之，故郑注云至此乃有黍稷。今葬奠更无黍稷者，以其始死至殡，自启至葬，其礼同，故无黍稷亦同也。凡牢鼎数或多或少不同，若用特豚者，或一鼎，或三鼎，若《士冠礼》醮子及《婚礼》盥馈并小敛之奠，与朝祢之奠皆一鼎也。三鼎者，《婚礼》同牢，《士丧》大敛朔月迁祖及祖奠，皆三鼎，而以鱼、腊配之是也。其用少牢者，或三鼎，或五鼎，三鼎者，则《有司彻》云：“陈三鼎，如初。”以其绎祭杀之於正祭，故用少牢而鼎三也。五鼎者，少牢五鼎，大夫之常事，此葬奠，士摄之奠用少牢，亦五鼎。《聘礼》致飧，众介皆少牢，亦五鼎。《玉藻》诸侯朔月少牢，亦五鼎。其用大牢者，或七，或九，或十，或十二。其云七鼎九鼎者，《公食大夫》下大夫大牢鼎七，上大夫鼎九是也。鼎十与十二者，《聘礼》致飧於宾，饪一牢，鼎九，羞鼎三，是十二也。又云上介饪一牢，鼎七，羞鼎三，是其十。若然，案《郊特牲》云“鼎俎奇而笾豆偶”，以象阴阳，鼎有十与十二者，以其正鼎与陪鼎各别，数则为奇数也。 \\n 　 \\n 其实：羊左胖，反吉祭也。言左胖者，体不殊骨也。 \\n [疏]“其实羊左胖”。○注“反吉”至“骨也”。○释曰：云“反吉祭也”者，以其《特牲》、《少牢》吉祭皆升右胖，此云“左胖”，故云反吉祭也。云“言左胖者，体不殊骨也”者，既言左胖，则左边共为一段，故云体不殊骨。虽然，下云“髀不升”，则除髀以下，䏝胳仍升之，则与上肩胁脊别升，则左胖仍为三段矣。而云体不殊骨，据脊胁以上，䏝胳已下，共为一，亦得为体不殊骨也。 \\n 　 \\n 髀不升，周贵肩贱髀。古文髀作脾。 \\n [疏]“髀不升”。○注“周贵肩贱髀”。○释曰：云“髀不升”者，则䏝已上去之，取䏝胳已下。云“周贵肩贱髀”者，案《祭统》云：“殷人贵髀，周人贵肩。”故云髀不升。 \\n 　 \\n 肠五，胃五，亦盛之也。 \\n [疏]“肠五胃五”。○注“亦盛之也”。○释曰：“亦盛之”者，以其不用《特牲》，而用《少牢》，是盛葬奠。案《少牢》用肠三，胃三，今加至五，亦是盛此奠也。 \\n 　 \\n 离肺。离，扌奎。 \\n [疏]“离肺”。○注“离扌奎”。○释曰：此非直升肠胃，又升离肺者，案《少仪》云“牛羊之肺，离而不提心”，注云：“提犹绝也。奎刂离之，不绝中央少者，使易绝以祭耳。”此为食而举，亦名举肺也。 \\n 　 \\n 豕亦如之，豚解，无肠胃。如之，如羊左胖，髀不升，离肺也。豚解，解之如解豚，亦前肩、后肫、脊、胁而已。无肠胃者，君子不食溷腴。 \\n  \\n [疏]“豕亦”至“肠胃”。○注“如之”至“溷腴”。○释曰：云“亦如之”，郑云“如之，如羊左胖，髀不升，离肺也”者，谓豕与羊同者左胖，虽同，仍与羊异，以其羊则体不殊骨，上下共为二段，此豕之左胖则为四段矣，故别云“豚解”。豚解总有七段，今取左胖仍为四段矣。云“亦前肩、后肫、脊、胁而已”者，郑欲为四段与羊异也。云“君子不食溷腴”者，《礼记·少仪》文。彼郑注云：“谓犬豕之属，食米穀者也。腴有似人秽。”引之者，证不取肠胃之义也。 \\n 　 \\n 鱼、腊，鲜兽，皆如初。鲜，新杀者，士腊用兔。加鲜兽而无肤者，豕既豚解，略之。 \\n  \\n [疏]“鱼腊”至“如初”。○注“鲜新”至“略之”。○释曰：云“士腊用兔”者，谓此腊是其乾者。云“鲜，新杀”者，二者皆用兔。必知“士腊用兔”者，虽无正文，案《少牢礼》，大夫腊用麋，郑云：“大夫用麋，士用兔与？”以无正文，故云“与”以疑之。此亦云士腊用兔，虽不云与，亦同疑可知。但士腊宜小，故疑用兔也。云“加鲜兽而无肤”者，豕既豚解略之者，以葬奠用少牢，摄盛则当有肤，与少牢同以豕，既豚解四段，丧事略，则无肤者，亦略之而加鲜兽也。 \\n 　 \\n 东方之馔：四豆，脾析、蜱醢、葵菹、蠃醢；脾，读为鸡脾〈月此〉之脾。脾析，百叶也。蜱，蜯也。今文蠃为蜗。 \\n  \\n [疏]“东方”至“蠃醢”。○注“脾读”至“为蜗”。○释曰：陈鼎既讫，又陈东方之馔于主人之南，前辂之东，其豆有四：脾析一，蜱醢二，葵菹三，蠃醢四。案《周礼》郑注《醢人》云：“细切为诽齑，全物若〈月枼〉为菹。”又云“齑菹之称，菜肉通。”又经不云菹者，类皆是齑，则此经云“脾析”者，即齑也。云“脾读为鸡脾肶之脾”者，郑读之，欲见此脾虽与脾肾之脾同，正谓百叶名为脾析，故读音从鸡脾肶之脾。时俗有此语，故读从之也。案《醢人》注云：“脾析，牛百叶也。”此不云牛者，彼天子礼，容有牛，此用少牢无牛，当是羊百叶，故不云牛也。云“蜱，蜯也”者，即蛤也，知蜱即蛤者，以《周礼·醢人》云“螷醢”，注云：“螷，蛤也。”此注云蜱，蜯也。以蜱、螷是一物，故知蜱蜯即螷蛤也。 \\n 　 \\n 四笾：枣、糗、栗、脯；糗，以豆糗粉饵。 \\n [疏]“四笾枣糗栗脯”。○注“糗以豆糗粉饵”。○释曰：云“糗，以豆糗粉饵”者，案《笾人》云：“羞笾之实，糗饵粉餈。”郑云“此二物皆粉，稻米、黍米所为也。合蒸曰饵，饼之曰餈。糗者，捣粉熬大豆为饵，餈之粘著以粉之耳。饵言糗，餈言粉，互相足”者，此本一物，饵言糗，谓熬之亦粉之；餈言粉，捣之亦糗之。不言互文而云互相足者，凡言互文者，是二物各举一边而省文，故云互文。此糗与粉唯一物分为二，文皆语不足，故云互相足也。又案《笾人》羞有二边，糗饵及粉餈。此经直言糗，则举糗以见饵，而无餈，故郑云糗以豆糗粉饵也。 \\n 　 \\n 醴、酒。此东方之馔，与祖奠同，在主人之南，当前辂，北上，巾之。 \\n  \\n [疏]“醴酒”。○注“此东”至“巾之”。○释曰：郑知义然者，案下记云：“祝馔祖奠于主人之南，当前辂，北上，巾之。”注云：“既祖祝乃馔。”以此言之，祝馔祖奠即是还柩乡外，乃馔之于主人之南，自还柩车，至此馔葬奠，柩车未动，则此葬奠，东方之馔亦馔于主人之南，当与前同处，故注云“与祖奠同，在主人之南”。但祖奠与大敛奠同二豆二笾，此葬奠四豆四笾，笾豆虽不同，而同处耳。云“北上”者，盖两甒在北，次南馔四豆，豆南馔四笾也。 \\n 　 \\n 陈器。明器也。夜敛藏之。 \\n [疏]“陈器”。○注“明器”至“藏之”。○释曰：陈馔已讫，又陈明器也。本作夜敛，適似写误，云“適敛”者，以其上朝祖之日已陈明器，此复陈之者，由朝祖至夜敛藏之，至此厥明更陈之也。 \\n 　 \\n 灭燎。执烛，侠辂，北面。炤彻与葬奠也。 \\n [疏]“灭燎至北面”。○注“炤彻与葬奠也”。○释曰：昨日朝祖，日至夕云“宵为燎于门内之右”，至此灭燎。既灭，二人执烛侠辂北面，一人在辂东，一人在辂西，辂西者炤祖奠，辂东者炤葬奠之馔，故注云“炤彻与葬奠也”。 \\n 　 \\n 宾入者，拜之。明自启至此，主人无出礼。 \\n [疏]“宾入者拜之”。○注“明自”至“出礼”。○释曰：此时有吊葬之宾，主人皆不出迎，但在位拜之。所以不出迎者，既启之后，既睹尸柩，不可离位以迎宾，唯有君命乃出，故注云“明自启至此，主人无出礼”也。 \\n 　 \\n 彻者入，丈夫踊。设于西北，妇人踊。犹阼阶升时也，亦既盥乃入。入由重东，而主人踊，犹其升也。自重北西面而彻，设於柩车西北，亦由序西南。 \\n  \\n [疏]“彻者”至“人踊”。○注“犹阼”至“西南”。○释曰：云“彻者入”者，谓将设葬奠，先彻祖奠，故云彻者入。入谓祝与执事彻祖奠者，亦既盥乃入，由重东而主人踊，至彻讫，设柩车西北，则妇人踊也。云“犹阼阶升”者，谓彻小敛奠者，门外盥讫，入，升自阼阶，丈夫踊。今彻者亦门外盥讫，入由重东，主人踊，故云“犹其升”也。云“自重北西面而彻，设於柩车西北，亦犹序西南”者，此彻祖奠设於柩车西北，亦犹小敛、大敛、朔月奠设于序西南也。 \\n 　 \\n 彻者东。由柩车北，东適葬奠之馔。 \\n [疏]“彻者东”。○注“由柩”至“之馔”。○释曰：以其彻讫当设葬，奠故彻者由柩车北，东適葬奠之馔，取而设于柩车西也。知由柩车北而东者，以其彻者设于柩车西北而云彻者东，若柩车南不得云彻者东，故知在柩车北，东行也。 \\n 　 \\n 鼎入。举入陈之也。陈之盖於重东北，西面北上如初。 \\n [疏]“鼎入”。○注“举入”至“如初”。○释曰：以其彻者既祖，当设葬奠，故五鼎皆入陈也。云“陈之也，盖於重东北西面北上如初”者，以其上篇小敛奠，举鼎入阼阶前，西面错。大敛奠云举鼎入西面，北上。又朔月奠云鼎入皆如初。其迁祖奠云陈鼎皆如殡，则皆在阼阶下西面，北上。今此但云“鼎入”，不言如初，无正文，故云“盖”以疑之。既疑而知在东北西面北上者，以其奠祭在室，掌设者皆陈鼎於阼阶下西面，如大、小敛，故知也。 \\n 　 \\n 乃奠，豆西上，綪。笾，蠃醢南，北上，綪。笾蠃醢南，辟醴酒也。 \\n  \\n [疏]“乃奠”至“上綪”。○注“笾蠃”至“酒也”。○释曰：云“笾蠃醢南，辟醴酒也”者，如上所馔，则先馔脾析於西南，次北脾醢，次东葵菹，次南蠃醢，陈设要方，则四笾宜亦设於脾析，已南綪之为次。今不於脾析已南为次，而发蠃醢已南为次，故知辟醴酒。醴酒当设在脾析之南可知也。 \\n 　 \\n 俎二以成，南上，不綪，特鲜兽。成犹并也。不綪者，鱼在羊东，腊在豕东。古文特为俎。 \\n  \\n [疏]“俎二”至“鲜兽”。○注“成犹”至“为俎”。○释曰：知俎二以并不綪者，若綪，则宜先设羊於西南，次北设豕，次东设鱼，次南设腊。今於西南设羊，次北豕，以鱼设于羊东，设腊于鱼北，还从南为始，是不綪也。其鲜兽在北，北无偶，故云“特”也，是以郑云“不綪者鱼在羊东，腊在豕东”也。 \\n 　 \\n 醴酒在笾西，北上。统於豆也。 \\n [疏]“醴酒”至“北上”。○注“统於豆也”。○释曰：云“统於豆”者，豆即脾析也。以其云“北上”，上谓二甒，醴酒继豆言北上，故云统於豆也。 \\n 　 \\n 奠者出，主人要节而踊。亦以往来为节。奠由重北西，既奠，由重南东。 \\n  \\n [疏]“奠者”至“而踊”。○注“亦以”至“南东”。○释曰：自上已来，堂下设奠、彻奠皆云“主人要节而踊”，注皆云“往来为节”，此主人要节而踊，亦以往来为节。奠来时由重北而西，既奠由重南而东，此奠馔在辂之东，言由重北者，亦是由车前明器之北，乡柩车西设之，设讫，由柩车南而来者，礼之常也。 \\n 　 \\n 甸人抗重，出自道，道左倚之。还重不言甸人。抗重言之者，重既虞将埋之，言其官，使守视之。抗，举也。出自道，出从门中央也。不由闑东西者，重不反，变於恒出入。道左，主人位。今时有死者，凿木置食其中，树於道侧，由此。 \\n  \\n [疏]“甸人”至“倚之”。○注“还重”至“由此”。○释曰：自此尽“彻者出踊如初”，论将葬重及车马之等，以次出之事。云“道左倚之”者，当倚於门东北壁。云“还重不言甸人”者，上云二人还重，不言甸人，至此乃言甸人也。云“重既虞将埋之”者，《杂记》文。彼注云：“就所倚处埋之。”但天子九虞，诸侯七虞，大夫五虞，士三虞，未虞以前，以重主其神。虞所以安神，虽未作主，初虞其神即安於寝，不假重为神主。又士大夫无木主，明亦初虞即埋之也。云“不由闑东西者，重不反，变於恒出入”者，恒出入则闑东闑西也。云“道左，主人位”者，《檀弓》云“重主道”，注云：“始死，未作主，以重主其神也。”则重主死者，故於主人之位埋之也。郑云“今时”以下者，引汉法，证重倚道左之事也。 \\n 　 \\n 荐马，马出自道，车各从其马，驾于门外，西面而俟，南上。南上，便其行也。行者乘车在前，道、槁序从。 \\n  \\n [疏]“荐马”至“南上”。○注“南上”至“序从”。○释曰：云“南上”者，谓於门外之时南上。云“便其行也”者，以其葬於国北，在路则南上，上者常在前，故云便其行也。云“行者乘车在前，道槁序从”者，案下记云：“乘车载旃，道车载朝服，槁车载蓑笠。”是序从也。 \\n 　 \\n 彻者入，踊如初。彻巾，苞牲，取下体。苞者，象既飨而归宾俎者也。取下体者，胫骨象行，又俎实之终始也。士苞三个，前胫折取臂臑，后胫折取骼，亦得俎释三个。《杂记》曰：“父母而宾客之，所以为哀。” \\n  \\n [疏]“彻者”至“下体”。○注“苞者”至“为哀”。○释曰：云“苞者，象既飨而归宾俎者”也，案《杂记》文而言之。云“取下体者，胫骨象行”者，以父母将行乡壙，故取前胫后胫，下体行者以送之，故云象行也。云“又俎实之终始也”者，此盛葬奠用少牢，其载牲体亦当与少牢同。案《少牢》载俎云：“肩臂臑䏝骼在两端。”又云“肩在上”，以此言之，则肩臂臑在俎上端，为俎实之始，䏝胳在俎下端，为俎实之终。今取此两端胫骨，包以归父母，直取胫骨为象行，又两端为俎实之终始也。云“土包三个”者，自上之差。案《檀弓》云：“国君七个，遣车七乘，大夫五个，遣车五乘。”注云：“人臣赐车马者，乃得有遣车。遣车之差，大夫五，诸侯七，则天子九。诸侯不以命数，丧数略也。个，谓所包遣奠牲体之数也。《杂记》曰：遣车视牢具。”彼注云：“言车多少，各如所包遣奠牲体之数也。然则遣车载所包，遣奠而藏之者与？遣奠，天子大牢包九个，诸侯亦大牢包七个，大夫亦大牢包五个，士少牢包三个，大夫以上乃有遣车。”以此而言，士无遣车，则所包者不载于车，直持之而已。士有一包，而云包三个，郑又云个谓所包遣奠，则士一包之中有三个牲体，故云“前胫折取臂、臑，后胫折取骼”者。若然，大夫云遣车五乘，包五个，则一包之中有五个，五五二十五，一大牢而为二十五体。则亦取下体，前胫取臂、臑，后胫取骼，三牲有九体，又就九体折分为二十五个，五包，包各五个。诸侯亦大牢而包七个，天子亦一大牢，又加以马牲，牲别有三体，则十二体。就十二体中，细分为八十一个，九包，包各九个。大夫以上，皆不得全体，谓若《少仪》云大牢则以“牛左肩臂臑折九个”之类，亦为不全体也。云“亦得俎释三个”者，羊俎，上注云“体不殊骨也”，其脾又不升，则骼别为一段在俎。今前胫折取臂、臑，其肩仍著胖为一段，后胫折取骼，仍有肫一节在俎，则羊俎仍有两段在俎，豕则左胖，豚解为四段在俎。今前胫折取臂、臑，后胫折取骼，仍有四段在俎。若然，羊俎有二段，豕俎有四段，相通则二俎，俎有三段在，故得为俎释三个。案《特牲》“俎释三个”，注云：“为改馔於西北隅遗之。”则此奠虽不改，为馔西北隅留之，亦为分祷五祀也。引《杂记》者，案彼云：曾子谓或人曰：“吾子不见大飨乎？夫大飨，既飨，卷三牲之俎，归于宾馆，父母而宾客之，所以为哀也。”注云：“既飨归宾俎，所以厚之也。言父母家之主，今宾客之，是孝子哀亲之去也。”取此者，以证此包牲归父母，亦是宾客父母之事也。 \\n 　 \\n 不以鱼腊。非正牲也。 \\n [疏]“不以鱼腊”。○注“非正牲也”。○释曰：云“非正牲也”者，正牲谓上三牲鱼腊。非正牲，故不以鱼腊载之，故云非正牲。 \\n 　 \\n 行器，目葬行明器在道之次。 \\n [疏]“行器”。○注“目葬”至“之次”。○释曰：包牲讫，明器当行乡壙，故云“行器”。云“目葬行明器”者，即下云“茵包”已下是也，故云目葬行也。 \\n 　 \\n 茵、苞、器序从，如其陈之先后。 \\n [疏]“茵包器序从”。○注“如其陈之先后”。○释曰：此直云“序从”者，序从即上文“器西南上茵包”已下是也。故此亦言茵包，以其为首故也。 \\n 　 \\n 车从。次器。 \\n [疏]“车从”。○注“次器”。○释曰：上陈明器讫，次列车以从明器，故云“次器”也。 \\n 　 \\n 彻者出，踊如初。於是庙中当行者唯柩车。 \\n [疏]“彻者出踊如初”。○注“於是”至“柩车”。○释曰：彻者，谓包牲讫，当彻去，所释者出庙门，分祷五祀者，彻者出时，主人踊。云“於是庙中当行者唯柩车”者，以其上文明器及车马乡壙者皆出，唯有柩车在庙未出，故云於是庙中当行者唯柩车也。 \\n 　 \\n 主人之史请读赗，执筭从。柩东，当前束，西面。命毋哭。哭者相止也。唯主人、主妇哭。烛在右，南面。史北面请，既而与执筭西面於主人之前读书释筭。烛在右，南面，炤书便也。古文筭皆为筴。 \\n  \\n [疏]“主人”至“南面”。○注“史北”至“为筴”。○释曰：自此尽“灭烛出”，论读赗、读遣之事。经直云“史请读赗”，郑知“史北面请”者，以其主人於车东，北面，所请者，请於主人，明史北面问之，故知史北面也。又知在“主人之前读之”，对面当柩，故知在主人之前西乡柩也。请讫，乃西面，请时及入时，书在前，筭在后，则史西面之时，筭在史南西面。今烛在史北，近史，炤书为便。若在左，则隔筭，不便也。 \\n 　 \\n 读书，释筭则坐。必释筭者，荣其多。 \\n [疏]“读书释筭则坐”。○注“必释”至“其多”。○释曰：读书者，立读之，敬也。释筭者，坐为释之，便也。云“必释筭者，荣其多”者，以其所赗之物言之，亦得今必释筭，显其数者，荣其多故也。 \\n 　 \\n 卒，命哭，灭烛，书与筭执之以逆出。卒，已。 \\n [疏]“卒命”至“逆出”。○释曰：言“逆出”，则入时长在前，出时长在后。烛言灭不言出者，以其烛已灭，不得言烛出，其人亦出可知。 \\n 　 \\n 公史自西方东面，命毋哭，主人、主妇皆不哭。读遣，卒，命哭。灭烛，出。公史，君之典礼书者。遣者，入壙之物。君使史来读之，成其得礼之正以终也。烛侠辂。 \\n  \\n [疏]“公史”至“烛出”。○注“公史”至“侠辂”。○释曰：知公史是君之典礼书者，以其言公史，故知君史。案《周礼》大史、小史皆掌礼，则诸侯史亦掌典礼可知。云“成其得礼之正以终”者，以其死葬之以礼，是死者得礼之终事，故以君史读而成之也。知“烛侠辂”者，上陈设葬奠，云执烛夹辂，北面，故知也。 \\n 　 \\n 商祝执功布以御柩，执披。居柩车之前，若道有低仰倾亏，则以布为抑扬左右之节，使引者执披者知之。士执披八人。今文无以。 \\n  \\n [疏]“商祝”至“执披”。○注“居柩”至“无以”。○释曰：自此尽“杖乃行”，论柩车在道发行之事。云“执功布”者，谓执大功之布粗者也。云“以御柩执披”者，葬时乘人，故有柩车前引柩者，及在傍执披者，皆御治之，故云御柩执披也。云“柩车之前，若道有低仰倾亏，则以布为抑扬左右之节”者，道有低，谓下阪时，道有仰，谓上阪时，倾亏谓道之两边，在车左右辙有高下。云以布为抑扬左右之节者，道有低则抑下其布，使知下阪，道有仰则扬举其布，使知上阪。云左右者，谓道倾亏高下，则左右其布，使知道之有倾亏也。若东辙下，则下其布向东，西边执披者持之；西辙下，则下其布向西，东边执披者持之。若然，郑云“使引者执披者知之”者，执披者知其左右，引者知其上下也。知士执披八人者，案下记云：“执披者旁四人。”注云：“前后左右各二人。”是士执披者八人也。 \\n 　 \\n 主人袒，乃行，踊无筭。袒，为行变也。乃行，谓柩车行也。凡从柩者，先后左右如迁于祖之序。 \\n  \\n [疏]“主人”至“无筭”。○注“袒为”至“之序”。○释曰：云“乃行谓柩车行”者，经云“乃行”，文承“主人袒”下，嫌主人行，故云乃行谓柩车行。以行处据柩为主，柩车行主人行可知，故举柩车行也。云“凡从柩者，先后左右如迁于祖之序”者，上迁于祖时，注云：“主人从者，丈夫由右，妇人由左。”以服之亲疏为先后，各从其昭穆，男宾在前，女宾在后。此从柩向壙之序，一如迁于祖之序，故如之也。 \\n 　 \\n 出宫，踊，袭。哀次。 \\n [疏]“出宫踊袭”。○注“哀次”。○释曰：云“哀次”者，以经云“出宫踊袭”，以出宫有此踊袭。以出宫有此踊者，止为出宫大门外，有宾客次舍之处，父母生时接宾之所，故主人至此感而哀，此次是以有踊，踊讫，即袭，袭讫而行也。故《檀弓》云：“哀次亦如之。”注云“次，他日宾客所受大门外舍也。孝子至此而哀”是也。 \\n 　 \\n 至于邦门，公使宰夫赠玄纁束。邦门，城门也。赠，送也。 \\n [疏]“至于”至“纁束”。○注“邦门”至“送也”。○释曰：云“邦门”者，案《檀弓》云：“葬于北方北首，三代之达礼也。”此邦门者，国城北门也。赠用玄纁束帛者，即是至壙窆讫，主人赠死者用玄纁束帛也。以其君物所重，故用之送终也。 \\n 　 \\n 主人去杖，不哭，由左听命。宾由右致命。柩车前辂之左右也。当时止柩车。 \\n  \\n [疏]“主人”至“致命”。○注“柩车”至“柩车”。○释曰：此谓宰夫将致命，主人乃去杖，不哭，由柩车前辂之左右。若然，在庙，柩车南乡，左则在东，此出国北门，柩车乡北，左则在前辂之西也。宾由右致命，则在柩车之东矣。经直云左右，郑必知据“前辂左右”者，次柩车在庙门时，宾在柩车右，主人在柩车左，故知此亦当前辂左右也。云“当时止柩车”者，下记云：“唯君命，止柩于堩，其馀则否。”注云：“不敢留神。”明此宰夫致命时，柩车止也。 \\n 　 \\n 主人哭，拜稽颡。宾升，实币于盖，降。主人拜送，复位，杖，乃行。升柩车之前，实其币於棺盖之柳中，若亲受之然。复位，反柩车后。 \\n  \\n [疏]“主人”至“乃行”。○注“升柩”至“车后”。○释曰：宾既致公赠命讫，主人乃哭拜稽颡，宾乃升车，实币于棺之盖中，载以之壙。上文在庙所赠之币，皆奠於左服。此实于盖中者，彼赠币生死两施，故奠左服。此赠专为死者，故实于盖中，若亲授之然。云“复位反柩车后”者，上在庙位，在柩车东，此行道，故在柩车后也。 \\n 　"}
{"章节": "卷四十 既夕礼第十三", "正文": "卷四十既夕礼第十三 \\n  \\n  \\n 　 \\n 　 \\n 至于壙，陈器于道东西，北上。统於壙。 \\n  \\n [疏]“至于”至“北上”。○注“统于壙”。○释曰：自此尽“拜送”，论至壙陈器及下棺讫送宾之事。云“统于壙”者，对庙中南上，此则北上，故云统于壙也。 \\n 　 \\n 茵先入。当藉柩也。元士则葬用輁轴，加茵焉。 \\n [疏]“茵先入”。○注“当藉”至“茵焉”。○释曰：云“当藉柩也”者，解茵先入之意，以其茵入，乃后属引下棺於其上，以须藉柩，故茵先入。云“元士则葬用輁轴加茵焉”者，元士谓天子之士，葬时，先以輁轴由羡道入，乃加茵於其上，乃下棺於中。知元士葬用輁轴者，《檀弓》云：“孺子〈享黄〉之丧，哀公欲设拨。”注云：“拨可拨引輴车，所谓紼。”“问於有若，有若曰：其可也，君之三臣犹设之。颜柳曰：天子龙輴而椁幬，诸侯輴而设帱，为榆沈，故设拨。三臣者废輴而设拨，窃礼之不中者也。”以此言之，天子诸侯殡葬，皆用輴，朝庙用輴，可知大夫虽殡葬，不用輴，朝庙亦用輴，以其士殡葬不用輁轴，朝庙得用之，明大夫朝庙得用輴。故上注云：“大夫诸侯以上，有四周谓之輴。”以其大夫诸侯以上，有四周谓之輴，以其大夫朝庙得用輴，故言之也。诸侯之大夫有三命、再命、一命，殡葬不得用輴，天子之元士亦三命、再命、一命，葬得用輁轴者，《春秋》之义，王人虽微，犹在诸侯之上。明天子之士尊，谓之为元。元者，善之长，故得用輁轴，不与诸侯大夫同也。 \\n 　 \\n 属引。於是说载除饰，更属引於缄耳。古文属为烛。 \\n [疏]“属引”。○注“於是”至“为烛”。○释曰：云“於是说载”者，谓柩车至壙，解说去载与披及引之等。“除饰”者，解去帷荒池组之等，然后下棺。云“更属引於缄耳”者，案《丧大记》云：“君窆以衡，大夫士以咸。”郑注云：“衡，平也。人君之丧，又以木横贯缄耳，居旁，持而平之。”今齐人谓棺束为缄，以此而言，则棺束君三衽三束，大夫士二衽二束，束有前后，於束末皆为缄耳。以紼贯结之而下棺，人君又於横木之上以属紼也。 \\n 　 \\n 主人袒，众主人西面，北上。妇人东面。皆不哭。侠羡道为位。 \\n [疏]“主人”至“不哭”。○注“侠羡道为位”。○释曰：主人袒者，为下棺变。妇人不言北上，亦如男子北上可知。“不哭”者，为下棺宜静。云“侠羡道为位”者，羡道谓入壙道，上无负土为羡道。天子曰隧，涂上有负上为隧，僖二十五年，晋文公请隧弗许是也。 \\n 　 \\n 乃窆。主人哭，踊无筭。窆。下棺也。今文窆为封。 \\n [疏]“乃窆”至“无筭”。○注“窆下棺也”。○释曰：主人哭踊，不言处，还於壙东西面也。云“窆，下棺”者，《春秋》谓之塴，皆是下棺之名也。 \\n 　 \\n 袭，赠用制币玄纁束。拜稽颡，踊如初。丈八尺曰制。二制合之。束，十制五合。 \\n  \\n [疏]“袭赠”至“如初”。○注“丈八”至“五合”。○释曰：云“丈八尺曰制”者，朝贡礼及巡狩礼皆有此文，以丈八尺名为制。《昏礼》币用二丈，取成数。凡礼币，皆用制者，取以俭为节。《聘礼》云：“释币制玄纁束。”注云：“凡物，十曰束。玄纁之率，玄居三，纁居二。”此注云“二制合之，束，十制五合”者，则每一端丈八尺，二端为一匹，五匹合为十制也。 \\n 　 \\n 卒，袒，拜宾，主妇亦拜宾。即位，拾踊三，袭。主妇拜宾，拜女宾也。即位，反位。 \\n  \\n [疏]“卒袒”至“三袭”。○注“主妇”至“反位”。○释曰：“卒”谓赠卒，更袒拜宾。云“反位”者，各反羡道东西位，其男宾在众主人之南，女宾在众妇之南。 \\n 　 \\n 宾出，则拜送。相问之宾也。凡吊宾有五，去皆拜之，此举中焉。 \\n  \\n [疏]“宾出则拜送”。○注“相问”至“中焉”。○释曰：郑知宾是“相问之宾也。凡吊宾有五，此举中”者，案《杂记》云：“相趋也，出宫而退；相揖也，哀次而退；相问也，既封而退；相见也，反哭而退；朋友，虞祔而退。”注云：“此吊者恩薄厚去迟速之节也。相趋，谓相闻姓名，来会丧事也。相揖，尝会於他也。相问，尝相惠遗也。相见，尝执贽相见也。”以此而言，此经既葬而退，是相见问遗之宾，举中以见上下五者，去即皆拜送可知。 \\n 　 \\n 藏器於旁，加见。器，用器、役器也。见，棺饰也。更谓之见者，加此则棺柩不复见矣。先言藏器，乃云加见者，器在见内也。内之者，明君子之於事，终不自逸也。《檀弓》曰：有虞氏之瓦棺，夏后氏堲，周、殷人棺椁，周人墙置翣。 \\n  \\n [疏]“藏器於旁加见”。○注“器用”至“置翣”。○释曰：云“器，用器、役器也”者，用器，即上弓矢、耒耜之等；役器，即上甲胄、干笮之属。此器中亦有乐器，不言者，省文。知有用器役器者，以下别云“包筲”之等，则所藏者是此器也。云“见，棺饰也”者，饰则帷荒，以其与棺为饰，是以《丧大记》云：“饰棺，君龙帷，黼荒；大夫画帷，画荒；士布帷，布荒。”注云：“饰棺者，以华道路及壙中，不欲众恶其心也。”此柩入壙，还以帷荒加於柩，故郑注云“及壙中”也。云“更谓之见者，加此则棺柩不复见矣”者，以其唯见此帷荒，故名帷荒为见，是棺柩不复见也。云“先言藏器，乃云加见者，器在见内也。内之者，明君子之於事，终不自逸也”者，以用器、役器近身陈之，是不自逸也。引《檀弓》者，见帷荒在柩外，周人名为墙，若墙屋，然其外又置翣为饰也。 \\n 　 \\n 藏苞筲於旁。於旁者，在见外也。不言瓮甒，馔相次可知。四者两两而居。《丧大记》曰：“棺椁之閒，君容祝，大夫容壶，士容甒。” \\n  \\n [疏]“藏包筲於旁”。○注“於旁”至“容甒”。○释曰：云“於旁者，在见外也”者，以其加见，乃云“藏包筲”，故知见外也。云“不言瓮甒，馔相次可知”者，以其陈器之法，后陈者先用，瓮甒后用包筲，包筲藏，明瓮甒先藏可知，故云相次可知。云“四者两两而居”者，谓包筲居一旁，瓮甒居一旁，故云两两而居也。引《丧大记》者，欲见椁内棺外，所容宽狭，得容器物之意也。 \\n 　 \\n 加折，却之。加抗席，覆之。加抗木。宜次也。 \\n [疏]“加折”至“抗木”。○注“宜次也”。○释曰：云“宜次也”者，宜谓折上陈之，美面乡上，今用即美面乡下，抗席又覆之，又折宜承席，席宜承木，皆是其宜也。次者，木则先陈后用，席则后陈先用，是其次也。 \\n 　 \\n 实土三，主人拜乡人。谢其勤劳。 \\n [疏]“实土”至“乡人”。○注“谢其勤劳”。○释曰：案《杂记》云：“乡人五十者从反哭，四十者待盈坎。”注云：“非乡人则少长皆反。”以此而言，於时主人未反哭，乡人并在，故今至实土三遍，主人拜谢之，谢其勤劳。勤劳者，谓在道助执紼，在壙助下棺，及实土也。 \\n 　 \\n 即位，踊，袭，如初。哀亲之在斯。 \\n [疏]“即位踊袭如初”。○注“哀亲之在斯”。○释曰：谓既拜乡人，乃於羡道东即位，踊无筭，如初也。云“哀亲之在斯”者，以亲之在斯，故哀号甚，踊无筭。 \\n 　 \\n 乃反哭，入，升自西阶，东面。众主人堂下，东面，北上。西阶东面，反诸其所作也。反哭者，於其祖庙，不於阼阶西面。西方，神位。 \\n  \\n [疏]“乃反”至“北上”。○注“西阶”至“神位”。○释曰：自此尽“门外拜稽颡”，论主人反哭宾吊之事。反哭者，拜乡人讫，反还家哭，於庙入升西阶东面哭。云“西阶东面，反诸其所作也”者，案《檀弓》云：“反哭升堂，反诸其所作也。”注云“亲所行礼之处”是也。云“反哭者，於其祖庙”者，谓下士祖祢共庙，故下经宾出，主人送于门外，遂適于殡宫。適士二庙者，自殡宫先朝祢，后朝祖。今反哭，则先於祖，后干祢，遂適殡宫也。案《春秋》僖八年经书“用致夫人”，《左氏》云凡夫人“不殡於庙”者，春秋之世，多行殷法，不与礼合也。云“不於阼阶西面。西方，神位”者，以《特牲》、《少牢》主人行事升降，皆由阼阶，今不於阼阶，故决之以西方神位。知者，《特牲》、《少牢》皆布席于奥，殡又在西阶，是西方神位，主人非行事，直哭而已，故就神位。 \\n 　 \\n 妇人入，大夫踊，升自阼阶。辟主人也。 \\n [疏]“妇人”至“阼阶”。○注“辟主人也”。○释曰：反哭之礼，主人、男子等先入，主妇、妇人等后入，故妇人入，丈夫在位者皆踊。妇人不升西阶者，由主人在西阶，故郑云“辟主人”。 \\n 　 \\n 主妇入于室，踊，出即位，及丈夫拾踊三。入于室，反诸其所养也。出即位，堂上西面也。拾，更也。 \\n  \\n [疏]“主妇”至“踊三”。○注“入于”至“更也”。○释曰：案《檀弓》云：“主妇入于室，反诸其所养也。”郑注云：“亲所馈食之处。”但主人既在西阶亲所行礼之处，以妇人无外事，故於馈食之处哭也。云“出即位堂上西面也”者，自小敛奉尸夷于堂已后，主妇等位皆在阼阶上，西面，是以知出即位者，阼阶上西面也。云“拾，更也”者，凡成踊而拾，皆主人踊，主妇人踊，宾乃踊，故云更也。 \\n 　 \\n 宾吊者升自西阶，曰：“如之何！”主人拜稽颡。宾吊者，众宾之长也。反而亡焉，失之矣，於是为甚，故吊之。吊者北面，主人拜於位，不北面拜宾东者，以其亦主人位也。今文无曰。 \\n  \\n [疏]“宾吊”至“稽颡”。○注“宾吊”至“无曰”。○释曰：知宾吊是“众宾之长”者，以其吊宾皆在堂下，今升堂释词，故知宾中为首者，宾之长也。云“反而亡焉，失之矣，於是为甚”者，亦《檀弓》文，引之证周人反哭，而吊哀之甚也。云“吊者北面”者，以经云“宾吊者升自西阶”，即云曰“如之何”，不见吊者改面之文，明升堂北面可知。云“主人拜于位”者，拜于西阶上东面位，知者，以其上经主人升自西阶东面，故知仍东面位也。云“不北面拜宾东者，以其亦主人位也”者，《乡饮酒》、《乡射》主人酬宾，皆於宾东主人位，《特牲》、《少牢》助祭之宾，主人皆拜送于西阶东面，故於东面不移，以其亦主人位故也。 \\n 　 \\n 宾降，出，主人送于门外，拜稽颡。 \\n [疏]“宾降”至“稽颡”。○释曰：此於《杂记》五宾当相见之宾，故郑上注云“举中焉”，明五宾皆依节而吊也。 \\n 　 \\n 遂適殡宫，皆如启位，拾踊三。启位，妇人入升堂，丈夫即中庭之位。 \\n  \\n [疏]“遂適”至“踊三”。○注“启位”至“即位”。○释曰：案上《丧礼》朝夕哭位，云妇人即位于堂，南上，主人堂下，直东序西面，启殡时，云主人位如初，又云主人入即位，则此主启位，妇人亦即位于堂东面，主人即位于堂下，直东序西面。直东序西面，即中庭位也。 \\n 　 \\n 兄弟出，主人拜送。兄弟，小功以下也。异门大功，亦可以归。 \\n [疏]“兄弟”至“拜送”。○注“兄弟”至“以归”。○释曰：丈夫妇人在殡宫，拾踊既讫，兄弟入门者，出主人拜而送之。知“兄弟，小功以下也”者，此兄弟等，始死之时，皆来临丧，殡讫，各归其家，朝夕哭则就殡所，至葬开殡而来丧所，至此反哭，亦各归其家，至虞卒祭，还来预焉，故《丧服小记》云“緦小功，虞卒哭则皆免”是也。云“异门大功，亦可以归”者，大功以上，有同财之义，为异门则恩轻，故可归也。 \\n 　 \\n 众主人出门，哭止。阖门。主人揖众主人，乃就次。次，倚庐也。 \\n  \\n [疏]“众主”至“就次”。○注“次倚庐也”。○释曰：云“众主人出门”者，则主人拜送兄弟因在门外。云“阖门”者，鬼神尚幽闇。云“次，倚庐也”者，以未虞以前，仍依於初东壁下，倚木为庐，齐衰居垩室，大功张帏。《丧服传》云“既虞，柱楣，前屏”，此直云倚庐，据主人斩衰者而言。 \\n 　 \\n 犹朝夕哭，不奠。是日也，以虞易奠。 \\n [疏]“犹朝夕哭不奠”。○注“是日”至“易奠”。○释曰：自启殡已来常奠，今反哭，至殡宫犹朝夕哭，如前不奠耳。《檀弓》云：“葬日虞，弗忍一日离也。是日也，以虞易奠。”故不奠也。 \\n 　 \\n 三虞。虞，丧祭名。虞，安也。骨肉归於土，精气无所不之，孝子为其彷徨，三祭以安之。朝葬，日中而虞，不忍一日离。 \\n  \\n [疏]“三虞”。○注“虞丧”至“日离”。○释曰：云“虞，丧祭名、日中而虞，不忍一日离”，皆《檀弓》文。案彼云：“葬日虞，弗忍一日离也。”又云：“卒哭曰成事，是日也，以吉祭易丧祭。”丧祭则三虞也。云“虞，安也”者，主人孝子葬之时，送形而往，迎魂而返，恐魂神不安，故设三虞以安之。云“骨肉归于土，精气无所不之”者，案《檀弓》云：延陵季子葬其长子於嬴博之閒，既窆，左袒，右还其封，云“骨肉归复于土，命也。若魂气则无不之”。是其骨肉归于土，精气无所不之之事。言此者，欲见迎魂而返，以虞祭安之，是以郑云“孝子为其彷徨，三祭以安之”。云“朝葬，日中而虞”，即《檀弓》所云：“葬日虞，弗忍一日离。”又下《士虞记》亦云“日中而行事”是也。 \\n 　 \\n 卒哭。卒哭，三虞之后祭名。始朝夕之閒，哀至则哭。至此祭，止也。朝夕哭而已。 \\n  \\n [疏]“卒哭”。○注“卒哭”至“而已”。○释曰：云“卒哭，三虞之后祭名”者，三虞者，再虞用柔日，后虞改用刚日，又隔柔日，卒哭用刚日，故云卒哭三虞之后祭名也。云“始朝夕之閒，哀至则哭。至此祭，止也”者，始死，主人哭不绝声；小敛之后，以亲代哭，亦不绝声；至殡后，主人在庐，庐中思忆则哭，又有朝夕於阼阶下哭；至此为卒哭，祭唯有朝夕哭而已，言其哀杀也。然则丧有三无时哭者，始死至殡，哭不绝声，一无时；既殡庐中，思忆则哭，二无时；卒哭祭后，唯有朝夕哭，为有时，至练祭之后，又止朝夕哭，唯有垩室之中，或十日，或五日一哭，通前为三无时之哭也。是以《檀弓》云：“哭无时，使必知其反也。”是据练后哭无时也。 \\n 　 \\n 明日，以其班祔。班，次也。祔，卒哭之明日祭名。祔犹属也。祭昭穆之次而属之。今文班为胖。 \\n  \\n [疏]“明日以其班祔”。○注“班次”至“为胖”。○释曰：云“班，次也”者，谓昭穆之次第。云“祔，卒哭之明日祭名”者，以卒哭用刚日，祔用柔日，是以下《士虞记》云“卒哭祭”，即云“明日以其班祔”，故云卒哭之明日祭名。云“祔犹属也，祭昭穆之次而属之”者，以其孙祔於祖，孙与祖昭穆同，故以孙连属於祖，而就祖而祭之也。 \\n 　 \\n 记。 \\n [疏]“记”。○释曰：凡记者，皆是经不具，记之使充经，文理备足也。 \\n 　 \\n 士处適寝，寝东首于北墉下。将有疾，乃寝於適室。今文处为居，于为於。 \\n  \\n [疏]“士处”至“墉下”。○注“将有”至“为於”。○释曰：云“将有疾，乃寝於適室”者，以《士丧》篇首云士“死于適室”，此记云適寝者，適室一也，故互见其文。若不疾，则在燕寝。将有疾，乃寝卧于適室，故变室为寝也。云“东首”者，乡生气之所。云“墉下”者，墉谓之墙，《丧大记》谓之北牖下，必在北墉下，亦取十一月一阳生於北，生气之始故也。《士丧礼》论其死事，故不云疾。此记人记其不备，凡人死皆因疾，故记其疾之所在也。 \\n 　 \\n 有疾，疾者齐。正情性也。適寝者，不齐不居其室。 \\n [疏]“有疾疾者齐”。○注“正情”至“其室”。○释曰：云“有疾”者，既有疾，当齐戒正情性故也。云“適寝者，不齐不居其室”者，案《乡党》孔子齐居必迁坐，又《祭义》云“致齐於内，散齐於外”，皆在適寝。但散齐得乡外，故云於外耳，是其齐居適寝也。 \\n 　 \\n 养者皆齐。忧也。 \\n [疏]“养者皆齐”。○注“忧也”。○释曰：案《曲礼》云：“父母有疾，冠者不栉，行不翔，笑不至矧，怒不至詈，不饮酒食肉，疾止复。”故男女养疾，皆齐戒正情性也。 \\n 　 \\n 彻琴瑟。去乐。 \\n [疏]“彻琴瑟”。○注“去乐”。○释曰：君子无大故，琴瑟不离其侧。今以父母有疾，忧不在于乐，故去之。案《丧大记》云：“疾病，内外皆扫，君大夫彻县，士去琴瑟。”注云：“凡乐器，天子宫县，诸侯轩县，大夫判县，士特县。去琴瑟者，不命之士。”亦谓子男之士不命者也。 \\n 　 \\n 疾病，外内皆扫。为有宾客来问也。疾甚曰病。 \\n [疏]“疾病外内皆扫”。○注“为有”至“曰病”。○释曰：云“疾甚曰病”者，则外内皆扫，为宾客来问疾，自絜清也。 \\n 　 \\n 彻亵衣，加新衣。故衣垢汙，为来人秽恶之。 \\n [疏]“彻亵衣加新衣”。○注“故衣”至“恶之”。○释曰：此文承疾病者及养病者，则彻亵衣据死者而言，则生者亦去故衣服新衣矣。“彻亵衣”，谓故玄端已有垢污，故来人秽恶，是以彻去之。“加新衣”者，谓更加新朝服。《丧大记》亦云：“彻亵衣，加新衣。”郑注云：“彻亵衣，则所加者新朝服矣，互言之也。加朝服者，明其终於正也。”互者，亵衣是玄端，新衣是朝服。朝服言新，则亵衣是故，玄端言亵，朝服是絜，不亵矣。各举一边而言，明皆有兼也。必知亵衣是玄端，新衣是朝服者，案《司服》士之齐戒服玄端，则疾者与养疾者皆齐，明服玄端矣。《檀弓》云：“始死，羔裘玄冠者，易之而已。”羔裘玄冠，即朝服。故知临死所著新衣，则朝服也，故郑云终於正也。 \\n 　 \\n 御者四人，皆坐持体。为不能自转侧。御者，今时侍从之人。 \\n [疏]“御者”至“持体”。○注“为不”至“之人”。○释曰：案《丧大记》云“体一人”，注云：“为其不能自伸屈也。”若然，四体各一人，亦为不能自转侧。《诗》云“辗转反侧”，据身，云不能自屈伸，据手足，二文相兼乃具。云“御者，今时侍从之人”者，士虽无臣，亦有侍御仆从之人，终於其手也。 \\n 　 \\n 属纊，以俟绝气。有其气微难节也。纊，新絮。 \\n [疏]“属纊以俟绝气”。○注“有其”至“新絮”。○释曰：案《丧大记》注云：“纊，今之新绵，易动摇，置口鼻之上以为候。”亦二注相兼乃具。云“纊，新絮”，即新绵。《禹贡》豫州贡纤、纊，明纊新绵也。 \\n 　 \\n 男子不绝於妇人之手，妇人不绝於男子之手。备亵。 \\n [疏]“男子”至“之手”。○注“备亵”。○释曰：案《丧大记》注云：“君子重终，为其相亵。”若然，疾时使御者持体，并死于其手。若妇人则内御者，持体还死于其手。故《丧大记》云：“其母之丧，则内御者抗衾而浴。”僖三十三年冬，公薨于小寝，《左氏传》曰“即安”，服注云：“小寝，夫人寝也。”礼，男子不绝于妇人之手，今僖公薨于小寝，讥其近女室，是男子不绝于妇人之手，备亵也。 \\n 　 \\n 乃行祷于五祀。尽孝子之情。五祀，博言之。士二祀，曰门，曰行。 \\n  \\n [疏]“乃行祷于五祀”。○注“尽孝”至“曰行”。○释曰：云“尽孝子之情”者，死期已至，必不可求生，但尽孝子之情，故乃行祷五祀，望祐助病者，使之不死也。云“五祀，博言之。士二祀，曰门曰行”者，《祭法》文。今祷五祀，是广博言之，望助之者众，其言五祀，则与诸侯五祀同，则《祭法》云“诸侯五祀”是也。 \\n 　 \\n 乃卒。卒，终也。 \\n [疏]“乃卒”。○注“卒终也”。○释曰：自此尽“迁尸”，论上篇始死迁尸於南牖之事。《曲礼》与《尔雅》皆云“大夫曰卒，士曰不禄”，今士不言不禄，而云“卒”者，义取君子曰终，小人曰死，故郑云“卒，终也”，美言之，使与大夫同称也。 \\n 　 \\n 主人啼，兄弟哭。哀有甚有否，於是始去笄纚，服深衣。《檀弓》曰：“始死，羔裘玄冠者易之。” \\n  \\n [疏]“主人啼兄弟哭”。○注“哀有”至“易之”。○释曰：云“哀有甚有否”者，啼即泣也。《檀弓》云高柴“泣血三年”，注云：“言泣，无声，如血出。”则啼是哀之甚，发声则气竭，而息之声不委曲，若往而不反。对齐衰以下，直哭无啼，是其否也。知“於是始去笄纚，服深衣”者，《礼记·问丧》云：“亲始死，鸡斯徒跣，扱上衽。”注云：“鸡斯，当为笄纚。”上衽深衣之裳，前是其亲始死，笄纚服深衣也。引《檀弓》者，证服深衣，易去朝服之事也。 \\n 　 \\n 设床笫，当牖。衽，下莞上箪。设枕。病卒之閒废床，至是设之，事相变。衽，卧席，古文策为茨。 \\n  \\n [疏]“设床”至“设枕”。○注“病卒”至“为茨”。○释曰：经直云士“死于適室，幠用敛衾”，不云此等之事，故记人言之也。云“病卒之閒废床，至是设之”者，《丧大记》云：“疾病，寝东首於北牖下，废床。”是其始死，亦因在地无床，复而不苏，乃设床於南牖下，有枕席，是病卒之閒废床，於是设之。云“事相变”者，谓疾病时去床，既死设床，是生死事相变也。“衽，卧席”者，《曲礼》云：“请席何乡，请衽何趾。”郑云：“坐问乡，卧问趾，因於阴阳。”是衽为卧席。《昏礼》注云：“衽，卧席也。” \\n 　 \\n 迁尸。徙於牖下也，於是幠用敛衾。 \\n [疏]“迁尸”。○注“徙於”至“敛衾”。○释曰：云“徙於牖下”者，即上文“床笫当牖”者也。於是幠用敛衾者，释《士丧礼》“幠用敛衾”之时节也。 \\n 　 \\n 复者朝服，左执领，右执要，招而左。衣朝服，服未可以变。 \\n [疏]“复者”至“而左”。○注“衣朝”至“以变”。○释曰：云“招而左”者，以左手执领，还以左手以领招之。必用左者，招魂所以求生，左阳，阳主生，故用左也。“复者”，士之有司，著朝服。“左执领”，谓爵弁服也。云“衣朝服，服未可以变”者，谓始死，未可以变之服凶服，以其复所以求生故也。《丧大记》“小臣复，复者朝服”，彼言小臣，据君，则上下尊卑复者，皆朝服也。 \\n 　 \\n 楔，貌如轭，上两末。事便也。今文轭作厄。 \\n [疏]“楔貌”至“两末”。○注“事便”至“作厄”。○释曰：云“如轭”者，轭谓马鞅，轭马领亦上两末，令以屈处入口，取出时易，故郑云“事便也”。此用柶，异於吉时所用也。 \\n 　 \\n 缀足用燕几，校在南，御者坐持之。校，胫也。尸南首，凡胫在南以拘足，则不得辟戾矣。古文校为枝。 \\n  \\n [疏]“缀足”至“持之”。○注“校胫”至“为枝”。○释曰：云“几胫在南以拘足，则不得辟戾矣”者，古者凡两头各施两足，今以夹则竖用之，尸南首，足乡北，故以几脚乡南以夹足。恐几欹侧，故使生存侍御者一人坐持夹之，使足不辟戾，可以著屦也。 \\n 　 \\n 即床而奠，当腢，用吉器。若醴，若酒，无巾、柶。腢，肩头也。用吉器，器未变也。或卒无醴，用新酒。 \\n  \\n [疏]“即床”至“巾柶”。○注“腢肩”至“新酒”。○释曰：即，就也，谓就尸床而设之。尸南首则在床东，当尸肩头也。此即《檀弓》云：“始死之奠，其馀阁也与？”云“用吉器，器未变也”者，谓未忍异於生，故未变。至小敛奠，则变毼豆之等，为变矣。云“或卒无醴，用新酒”者，释经“若醴若酒”，科有其一，不得并有之事。以其始死，卒未有醴，则用新酒。若然，醴酒俱有，容有醴则用之，不更用酒，以其始死不备故也。若小敛以后，则酒醴具设，甒二，醴、酒是也。 \\n 　 \\n 赴曰：“君之臣某死。”赴母、妻、长子则曰：“君之臣某之某死。”赴，走告也。今文赴作讣。 \\n  \\n [疏]“赴曰”至“某死”。○注“赴走”至“作讣”。○释曰：云“母妻长子则曰君之臣某之某死”者，上某是士名，下某是母妻长子。假令长子，则云长子某甲，母、妻则妇人不以名行，直云母与妻也。云“赴，走告也”者，言赴，取急疾之意，故云赴走告也。云“今文赴作讣”者，《杂记》作讣者，义取以言语相通，亦一涂也。 \\n 　 \\n 室中，唯主人、主妇坐。兄弟有命夫、命妇在焉，亦坐。别尊卑也。 \\n  \\n [疏]“室中”至“亦坐”。○注“别尊卑也”。○释曰：云“兄弟有命夫命妇在焉，亦坐”者，若无命夫、命妇，则皆立可知。此《士丧礼》，故郑云“别尊卑也”，尊谓命夫、命妇。案《大记》君之丧，主人、主妇坐，以外皆立；若大夫丧，主人、主妇、命夫、命妇皆坐，以外皆立也；士之丧，主人父、兄、主妇姑姊妹皆坐，郑云：“士贱，同宗尊卑皆坐。”此命夫、命妇之外立而不坐者，此谓有命夫、命妇来，兄弟为士者则立，若命夫、命妇，则同宗皆坐也。 \\n 　 \\n 尸在室，有君命，众主人不出。不二主。 \\n [疏]“尸在”至“不出”。○注“不二主”。○释曰：经直云“主人唯君命出”，不言众主人，故记人辨之。云“众主人不出”，在尸东耳。云“不二主”者，《曾子问》云“丧有二孤，庙有二主”为非礼。不云“不二孤”，而云“不二主”者，彼庙主与丧孤相对，此孤不对庙主，孤亦是丧主，故以主言之也。 \\n 　 \\n 襚者委衣于床，不坐。床高由便。 \\n [疏]“襚者”至“不坐”。○注“床高由便”。○释曰：云“床高由便”者，《曲礼》云：“授立不跪，授坐不立。”此委衣於床者，不坐，委之以床高，亦如授立不坐之义，故云由便也。 \\n 　 \\n 其襚于室，户西北面致命。始死时也。 \\n [疏]“其襚”至“致命”。○注“始死时也”。○释曰：云“始死时”者，谓未小敛之前，尸在室中户西，故北面致命。若小敛之后，奉尸夷於堂，则中庭北面致命。 \\n 　 \\n 夏祝淅米，差盛之。差，择之。 \\n [疏]“夏祝”至“盛之”。○注“差择之”。○释曰：经直云“祝淅米于堂南面，用盆”，不言夏与盛之，故记人言之。 \\n 　 \\n 御者四人，抗衾而浴，襢笫。抗衾，为其倮裎蔽之也。襢，袒也。袒箦，去席，盝水便。其母之丧，则内御者浴，鬠无笄。内御，女御也。无笄，犹丈夫之不冠也。 \\n  \\n [疏]注“内御”至“冠也”。○释曰：云“内御，女御”者，以妇人称内，故以女御为内御。妇人不死男子之手，故知内御女御也。天子八十一御妻亦曰女御，与此别也。云“无笄犹丈夫之不冠也”者，《丧服小记》云：“男子冠而妇人笄。”《士丧礼》：“男子免不冠。”此云妇人不笄，与男子不冠同，故云犹丈夫不冠也。 \\n 　 \\n 设明衣，妇人则设中带。中带，若今之襌襂。 \\n [疏]“设明”至“中带”。○注“中带”至“襌襂”。○释曰：经直云“设明衣”，不辨男子与妇人，故此记人云设明衣者男子，其妇人则设中带。郑云“中带若今襌襂”者，郑举目验而言，但男子明衣之状，郑不明言，亦当与中带相类，有不同之处，故别。虽名中带，亦号明衣，取其圭絜也。 \\n 　 \\n 卒洗，贝反于笲，实贝，柱右齻、左齻。象齿坚。 \\n [疏]“卒洗”至“左齻”。○注“象齿坚”。○释曰：经直云“实贝於尸左右及中”，不言远近，故记人辨之。云“右齻左齻”，谓牙两畔最长者，象生时齿坚也。 \\n 　 \\n 夏祝彻馀饭。彻去鬻。 \\n [疏]“夏祝彻馀饭”。○释曰：经不言“夏祝彻”，故记人记之。 \\n 　 \\n 瑱塞耳。塞，充窒。 \\n [疏]“瑱塞耳”。○释曰：经直云“瑱用白纊用掩之”，不云“塞耳”，恐同生人县于耳旁，故记人言之也。 \\n 　 \\n 掘坎，南顺，广尺，轮二尺，深三尺，南其壤。南顺，统於堂。轮，从也。今文掘为坅也。 \\n  \\n [疏]“掘坎”至“其壤”。○释曰：经直云“甸人掘坎于阶閒”，不辨大小，故记人明之。 \\n 　 \\n 垼用块。块，堛也。古文垼为役。 \\n [疏]注“块堛也”。○释曰：云“块，堛”者，《尔雅·释言》文。孙氏云：堛，土块也。 \\n 　 \\n 明衣裳用幕布，袂属幅，长下膝。幕布，帷幕之布，升数未闻也。属幅，不削幅也。长下膝，又有裳，於蔽下体深也。 \\n  \\n [疏]“明衣”至“下膝”。○注“幕布”至“深也”。○释曰：云“明衣裳用幕布”，则衣裳同用幕布。云“袂属幅，长下膝”者，唯据衣而言，以其下别云裳故也。云“幕布，帷幕之布”者，《周礼·幕人》云“掌帷幕幄帟绶”，郑云：“帷幕皆以布为之，幄帟皆以缯为之。”以其帷幕所以张之於外，恐不相胜举，故须用布。郑亦取此文用幕布为义也，故此云帷幕之布。云“升数未闻”者，以其不云疏布，直云幕布，故云未闻也。云“属幅，不削幅”者，布幅二尺二寸，凡用布，皆削去边幅旁一寸，为二寸计之，则此不削幅，谓缭使相著，还以袂二尺二寸。云“长下膝”者，谓为此衣长至膝下。云“又有裳，於蔽下体深”者，凡平为衣，以其有裳，故不至膝下，此又有裳，而言膝下，故云於蔽下体深也。蔽下体，解此经衣至膝下也。 \\n 　 \\n 有前后裳，不辟，长及觳。不辟，质也。觳，足跗也。凡他服，短无见肤，长无被土。 \\n  \\n [疏]“有前”至“及觳”。○注“不辟”至“被土”。○释曰：云“不辟，质也”者，以其凡男子，裳不连衣，故皆前三幅，后四幅。辟积其要閒，示文。今此亦前三后四，不辟积者，以其一服不动，不假上狭下宽也。云“凡他服，短无见肤，长无被土”者，他服谓深衣，《深衣》云：“短毋见肤。”注云：“衣取蔽形。”又云：“长无被土。”注云“为汙辱”是也。此裳及觳，至足跗亦是不被土，故引为证也。 \\n 　 \\n 縓綼緆。一染谓之縓，今红也。饰裳在幅曰綼，在下曰緆。 \\n [疏]“縓綼緆”。○注“一染”至“曰緆”。○释曰：云“一染谓之縓”者，《尔雅》文。谓一入赤汁染之，即汉时红，故举以为况也。云“饰裳在幅曰綼”者，案《深衣》云：“纯袂，缘纯边。”注云：“纯谓缘之也。缘边，衣裳之侧。广各寸半，则表里共三寸矣。”此在幅亦衣裳之侧，缘法如彼也。 \\n 　 \\n 缁纯。七入为缁。缁，黑也。饰衣曰纯，谓领与袂，衣以缁，裳以縓，象天地也。设握，里亲肤，系钩中指，结于。，掌后节中也。手无决者，以握系一端绕，还从上自贯，反与其一端结之。 \\n  \\n [疏]“设握”至“于”。○注“掌”至“结之”。○释曰：手无决者，以其经已云设握丽于与决运结，据右手有决者，不言左手无决者，故记之云“以握系一端绕，还从上自贯，反与其一端结之”者，案上文握手用玄，纁里，长尺二寸，今里亲肤，据从手内置之，长尺二寸，十掩之手才相对也。两端各有系，先以一端绕一匝，还从上自贯，又以一端乡上钩中指，反与绕者结於掌后节中。 \\n 　 \\n 甸人筑坅坎。筑，实土其中，坚之。穿坎之名，一曰坅。 \\n [疏]“甸人筑坅坎”。○注“筑实”至“曰坅”。○释曰：经直云“甸人掘坎”，不云还使甸人筑，故记人明之，还使甸人筑之也。 \\n 　 \\n 隶人厕。隶人，罪人也。今之徒役作者也。，塞也，为人复往亵之，又亦鬼神不用。 \\n  \\n [疏]“隶人厕”。○注“隶人”至“不用”。○释曰：知“隶人，罪人”者，案《周礼·司厉职》云：“其奴，男子入於罪隶。”则中国罪人对夷隶蛮隶、貉隶之等，是征四夷所得也，故郑举汉法，今之徒役作者也。云“为人复往亵之，又亦鬼神不用”者，若然，古者非直不共逼浴，亦不共厕，故得云死者不用也。 \\n 　 \\n 既袭，宵为燎于中庭。宵，夜。 \\n [疏]“既袭”至“中庭”。○释曰：士之丧，死日而袭，经不云中庭设燎，故记明之也。 \\n 　 \\n 厥明，灭燎，陈衣。记节。 \\n [疏]“厥明灭燎陈衣”。○注“记节”。○释曰：云“记节”者，为小敛陈衣，当袭之，明旦灭燎之时，故记节。正经不云，故记人以明之也。 \\n 　 \\n 凡绞紟用布，伦如朝服。凡，凡小敛大敛也。伦，比也。今文无紟，古文伦为轮。 \\n  \\n [疏]“凡绞”至“朝服”。○注“凡凡”至“为轮”。○释曰：言“凡”，非一之言，以其唯小敛至大敛有绞，大敛又有紟，故知凡中有大、小敛也。言类如朝服者，《杂记》云“朝服十五升”是也。 \\n 　"}
{"章节": "卷四十一 既夕礼第十三", "正文": "卷四十一既夕礼第十三 \\n  \\n  \\n 　 \\n 　 \\n  \\n 设棜于东堂下，南顺，齐于坫，馔于其上，两甒醴、酒，酒在南。篚在东，南顺，实角觯四，木柶二，素勺二。豆在甒北，二以并。笾亦如之。棜，今之轝也。各觯四，木柶二，素勺，为少进醴酒，兼馔之也。勺二，醴、酒各一也。豆笾二以并，则是大敛馔也。记於此者，明其他与小敛同陈。古文角觯为角柶。 \\n  \\n [疏]“设棜”至“如之”。○注“棜今”至“角柶”。○释曰：自此尽“出室”，论陈大、小敛奠，记经不备之事。云“角觯四，木柶二，为夕进醴酒，兼馔之也”者，以其大、小敛之奠皆有醴酒。醴一觯，又用一柶，酒用一觯，计醴酒但用二觯一柶矣。而觯有四、柶有二者，朝夕酒醴及器别设，不同器，朝夕二奠各馔其器也。云“豆笾二以并，则是大敛馔”者，以其小敛一豆一笾，大敛乃有二豆二笾，故知二为大敛馔。云“记於此者，明其他与小敛同陈”者，郑意大敛馔不在大敛节内陈之，而在小敛节陈之者，以其陈此笾豆之外，皆与小敛同，故就小敛节内陈之，取省文之义也。云“同陈”者，谓多少同陈，不谓大敛馔陈之，亦在小敛节内也。 \\n 　 \\n 凡笾豆，实具设，皆巾之。笾豆偶而为具，具则於馔巾之。巾之，加饰也，明小敛一豆一笾不巾。 \\n  \\n [疏]“凡笾”至“巾之”。○注“笾豆”至“不巾”。○释曰：云“实具设，皆巾之”者，谓於东堂实之，於奠设之，二处皆巾，故云皆巾之。云“笾豆偶而为具，具则於馔巾之。巾之，加饰也”者，此郑指解大敛之实馔於堂东之时，巾之加饰，对小敛之实於堂东不巾，不加饰。云“明不敛一豆一笾不巾”者，以其云笾豆具，据大敛奠二豆二笾，实与奠二处皆巾，明小敛奠一豆一笾，堂东馔时不巾。若然，小敛奠设于床东，巾之，为在堂经久设尘埃加，故虽一豆一笾亦巾之，即《礼记·檀弓》云：“丧不剥奠也与？祭肉也与？”以其有牲肉故也。 \\n 　 \\n 觯俟时而酌，柶覆加之，面枋，及错，建之。时，朝夕也。《檀弓》曰：“朝奠日出，夕奠逮日。” \\n  \\n [疏]“觯俟”至“建之”。○注“时朝”至“逮日”。○释曰：言此者，记人恐馔时已酌於觯。故记云“俟时而酌”也。引《檀弓》者，谓时是朝夕之时。必朝奠待日出，夕奠须日未没者，欲得父母之神，随阳而来故也。 \\n 　 \\n 小敛，辟奠不出室。未忍神远之也。辟袭奠以辟敛，既敛则不出於室，设于序西南，毕事而去之。 \\n  \\n [疏]“小敛辟奠不出室”。○注“未忍”至“去之”。○释曰：云“未忍神远之也”者，释奠不出室之义。始死，犹生事之，不忍即为鬼神事之，故奠不出室。云“辟袭奠以辟敛”者，以经云“小敛、辟奠”，故知辟袭奠只为辟敛也。云“既敛则不出於室，设於序西南”者，又解袭奠不出室。若将大敛，则辟小敛奠於序西南，此将小敛，辟奠於室。至於既小敛，则亦不出於室，设于序西南，故言不出室。若然，奠不出室，为既敛而言也。云“事毕而去之”者，敛事毕，奉尸夷于堂，乃去之而设小敛奠于尸东。 \\n 　 \\n 无踊节。其哀未可节也。 \\n [疏]“无踊节”。○注“其哀未可节也”。○释曰：自死至此为节。宾主拾踊有三者三，有踊节，而云“无踊节”者，除三者三之外，其閒踊皆无节。即上文“踊无筭”是也。云“其哀未可节也”，亦谓三者三之外无踊节而言也。 \\n 　 \\n 既冯尸，主人袒，髺发，绞带。众主人布带。众主人，齐衰以下。 \\n  \\n [疏]“既冯”至“布带”。○注“众主”至“以下”。○释曰：小敛于户内讫，主人袒，髺发散带垂，经不云绞带及齐衰以下布带事，故记者言之。案《丧服》苴绖之外，更有绞带，郑注云：“要绖象大带，又有绞带象革带，齐衰以下用布。”齐衰无等皆是布带也。知众主人非众子者，以其众子皆斩衰绞带，故知“众主人，齐衰以下”，至緦麻首皆免也。 \\n 　 \\n 大敛于阼。未忍便离主人位也。主人奉尸敛于棺，则西阶上宾之。 \\n  \\n [疏]“大敛于阼”。○注“未忍”至“宾之”。○释曰：经大敛时直云“布席如初”，不言其处，故记云“大敛于阼”，阼是主人位，故郑云“未忍便离主人位也”。云“主人奉尸敛于棺，则西阶上宾之”者，丧事所以即远敛讫，即奉尸敛于棺，宾客之，故《檀弓》云“周人殡于西阶，则犹宾之”是也。 \\n 　 \\n 大夫升自西阶，阶东，北面东上。视敛。 \\n [疏]“大夫”至“东上”。○注“视敛”。○释曰：知“视敛”者，以其文承大敛下，故知大夫升为视敛也。 \\n 　 \\n 既冯尸，大夫逆降，复位。中庭西面位。 \\n [疏]“既冯”至“复位”。○注“中庭西面位”。○释曰：知大夫位在中庭西面者，上篇朝夕哭云主人入堂下，直东序西面，卿大夫在其南，卿大夫与主人同西面向殡，故知大夫位在中庭西面也。 \\n 　 \\n 巾奠，执烛者灭烛出，降自阼阶，由主人之北，东。巾奠而室事已。 \\n  \\n [疏]“巾奠”至“北东”。○注“巾奠而室事已”。○释曰：上篇大敛奠时，直云“乃奠，烛升自阼阶”，无执烛降由主人之北，故记人言之，云“由主人之北东”也。云“巾奠而室事已”者，既巾讫，是室事已，故执烛者出也。 \\n 　 \\n 既殡，主人说髦。既殡，置铭于肂，复位时也。今文说皆作税。儿生三月，鬋发为鬌，男角女羁。否则男左女右，长大犹为饰存之，谓之髦。所以顺父母幼小之心。至此尸柩不见，丧无饰，可以去之。髦之形象未闻。 \\n  \\n [疏]“既殡主人说髦”。○注“既殡”至“未闻”。○释曰：自此尽“乘车”，论孝子衣服、饮食、乘车等之事。云“既殡，置铭于肂，复位时也”者，案上篇云：“主人奉尸，敛于棺，乃盖，主人降，拜大夫之后至者，北面视肂，卒涂，祝取铭置于肂，主人复位。”云复位者，从西阶下复阼阶下位也。凡“说髦”，尊卑同皆三日，知者，《丧大记》云：“小敛，主人即位于户内，乃敛，卒敛，主人冯之，主人袒，说髦，髺发以麻。”注云：“士既殡说髦，此云小敛，盖诸侯礼也。士之既殡，诸侯之小敛，於死者俱三日也。”是尊卑同三日也。必三日说髦者，案《礼记·问丧》云：“三日而不生，亦不生矣。”以髦是子事父母之饰，父母既不生，故去之。云“今文说皆作税”者，此说及下经“不说绖带”，二字皆作“税”。凡释今古之文，皆在注后。此在注中者，以其释经义尽者，於注末言之，以文更有义者，释今古字讫，乃更泛说，即此注巳解今古字讫，更释髦义是也。云“儿生三月，鬋发为鬌，男角女羁，否则男左女右”者，《内则》文。彼注云：“夹囟曰角，午达曰羁。”引之者，证髦象幼时鬌之义，故云“长大犹为饰存之，谓之髦，所以顺父母幼少之心”，是以舜年五十，不失孺子之心者也。云“髦之形象未闻”者，案《诗》云“髧彼两髦”，郑云：“髦者，发至眉。子事父母之饰。”以其云髧髧者，垂之貌，又云两髦，故以发至眉解之。其状则未闻。 \\n 　 \\n 三日，绞垂。成服日。绞，要绖之散垂者。 \\n [疏]“三日绞垂”。○注“成服”至“垂者”。○释曰：以经小敛曰要绖，大功以上散带垂，不言成服之时绞之，故记人言之。云“成服日”者，士礼生与来日，则除死三日，则经云三日成服，此云三日绞垂之日也。小功緦麻，初而绞之，不待三日也。 \\n 　 \\n 冠六升，外縪，缨条属，厌。縪，谓缝著於武也。外之者，外其馀也。缨条属者，通屈一条绳为武，垂下为缨，属之冠。厌，伏也。 \\n  \\n [疏]“冠六”至“属厌”。○注“縪谓”至“伏也”。○释曰：云“冠六升”者，据斩衰者而言。齐衰以下，冠衰各有差降。云“縪谓缝著於武”者，古者冠吉凶皆冠，武别材，武谓冠卷，以冠前后皆缝著於武。若吉冠，则从武上乡内缝之，縪馀在内谓之内縪。若凶冠，从武下乡外缝之，谓之外縪，故云“外之者，外其馀”也。云“缨条属者，通屈一条绳为武，垂下为缨，属之冠”者，吉冠则缨武别材，凶冠则缨武同材，以一绳从前额上以两头乡项后交通，至耳各缀之於武，使乡下缨结之。云“属之冠”者，先为缨武讫，乃后以冠属著武，故云属也。云“厌，伏也”者，以其冠在武下过，乡上反缝著冠，冠在武下，故云厌也。五服之冠皆厌，但此文上下据斩衰而言也。 \\n 　 \\n 衰三升。衣与裳也。 \\n [疏]“衰三升”。○注“衣与裳也”。○释曰：经直云“衰”，郑兼言“裳”者，以其衰裳升数同，故经举衰而通裳。但首对身，首为尊，故冠六升，衰三升，衰裳同三升也。是以吉时朝服十五升，至於麻冕，郑亦为三十升布，与服一倍而解之。 \\n 　 \\n 屦外纳。纳，收馀也。 \\n [疏]“屦外纳”。○注“纳收馀也”。○释曰：案《丧服》斩衰而言，此则菅屦也。云“外纳”者，谓收馀未乡外为之，取丑恶不事饰故也。 \\n 　 \\n 杖下本，竹、桐一也。顺其性也。 \\n [疏]“杖下”至“一也”。○注“顺其性也”。○释曰：案《丧服》为父斩衰，以苴杖竹，为母齐衰，以削杖桐。桐、竹皆下本，本谓根本。郑云“顺其性”者，谓下其根本，顺木之性。但为父杖竹者，义取父者子之天，竹性自然圆，象天父，子自然至孝。为母杖桐者，义取桐者同也，同之於父，言至孝同之於父，故《丧服》贬於父，非自然之意也。 \\n 　 \\n 居倚庐，倚木为庐，在中门外东方，北户。 \\n [疏]“居倚庐”。○注“倚木”至“北户”。○释曰：知“在中门外东方北户”者，一释案《丧服传》云：居倚庐，既虞，翦屏，既练，舍外寝。郑彼注云：“舍外寝於中门之外，屋下垒墼为之，不涂塈，所谓垩室。”郑以《子夏传》以既练居垩屋而言外，外为中门外，则初死居倚庐，倚庐亦中门外可知也。东方者，以中门内殡宫之哭位在阼阶下，西面乡殡，明庐在中门外，亦东方乡殡，是以主人及兄弟卿大夫外位皆西面。云北户者，以倚东壁为庐，一头至地，明北户乡阴，至既虞之后，柱楣翦屏，乃西乡开户也。 \\n 　 \\n 寝苫，枕块，苫，编藳。块，堛也。 \\n [疏]”寝苫枕块“。○注“苫编藳块堛也”。○释曰：孝子寝卧之时，寝於苫，以块枕头。必寝苫者，哀亲之在草；枕块者，哀亲之在土。云“苫，编藳”者，案《尔雅》“白盖谓之苫”，郭云：“白茅苫也。”与此不同者，彼取絜白之义，此不取絜白，故郑因时人用藳为苫，而言编藳。云“块，堛也”者，亦《尔雅》文。 \\n 　 \\n 不说绖带。哀戚不在於安。 \\n [疏]“不说绖带”。○注“哀戚不在於安”。○释曰：云“不说绖带”者，冠衰自然不说，以其绖带在冠衰之上，故周公设经，举绖带而言也。 \\n 　 \\n 哭昼夜无时。哀至则哭，非必朝夕。 \\n [疏]“哭昼夜无时”。○注“哀至”至“朝夕”。○释曰：此谓殡后在庐中，除朝夕入哭於庐中，思忆则哭，无时节，故郑云“哀至则哭，非必朝夕”也。 \\n 　 \\n 非丧事不言。不忘所以为亲。 \\n [疏]“非丧事不言”。○注“不忘所以为亲”。○释曰：《丧服四制》云：“不言而事行者，扶而起。言而后事行者，杖而起。”庶人面垢而已，则天子诸侯有臣，不言而丧事得行者，丧事亦不言。大夫士是臣降於君，言而事行。若然，此士礼亦言而事行，故於丧非丧事不言也。《孝经》云：“言不文。”亦据大夫士也。云“不忘所以为亲”者，则丧事也，是以《曲礼》云：“居丧，未葬读丧礼，既葬读祭礼，丧复常，读乐章。”丧事而言亦兼此也。 \\n 　 \\n 歠粥，朝一溢米，夕一溢米，不食菜果。不在於饱与滋味。粥，糜也。二十两曰溢，为米一升二十四分升之一。实在木曰果，在地曰蓏。 \\n  \\n [疏]“歠粥”至“菜果”。○注“不在”至“曰蓏”。○释曰：云“不在於饱”者，案《周礼·廪人》中岁“人食三鬴”，注云：“六斗四升曰鬴。”三鬴为米一斛九斗二升，三十日之食，则日食米六升四，合今日食米二溢二升有馀，是不在於饱。又案《檀弓》云：“必有草木之滋焉，以为姜桂之谓也。”彼姜桂为滋味，此郑以菜果为滋味，则姜桂之外，菜果亦为滋味也。云“粥，糜也”者，案《尔雅》饘糜，谓粥之稀者。故郑举其类，谓性不能食粥者，糜亦一溢米，同也。云“二十两曰溢，为米一升二十四分升之一”者，依算法，百二十斤曰石，则是一斛。若然，则十二斤为一升，取十二斤分之升，得一斤，馀二斤，斤为十六两，二斤为三十二两，取三十两十升，升得三两，添前一斤十六两，为十九两。馀二两，两二十四铢，二两为四十八铢，取四十铢十升，升得四铢，馀八铢，铢为十絫，十升，升得八铢，则是一升得十九两四铢八絫。於二十两仍小十九铢二絫，则别取一升破为十九两四铢八絫，分十两，两为二十四铢，则为二百四十铢。又分九两，两为二十四铢，则为二百一十六铢，并四铢八絫。添前得四百六十铢八絫，总分为二十四分，且取二百四十铢分，得十铢。馀二百二十铢八絫在，又取二百一十六铢二十四分，分得九铢，添前分得十九铢，馀有四铢八絫。四铢，铢为十絫，总为四十絫，通八絫二十四分，得二絫。是一升为二十四分，分得十九铢二絫，将十九铢添前四铢为二十三铢，将二絫添前八絫则为十絫，为一铢，以此一铢添前二十三铢则为二十四铢，为一两。以一两添十九两总二十两，曰溢。云“实在木曰果，在地曰蓏”者，案《周礼》九职云“二曰园圃毓草木”，郑云：“树果蓏曰圃。”案《食货志》：“臣瓒以为在地曰蓏，在树曰果。”张晏又云：“有核曰果，无核曰蓏。”则此云在木曰果，在地曰蓏，用臣瓒之义。在木曰果，枣、栗之属；在地曰蓏，瓜、瓠之属。 \\n 　 \\n 主人乘恶车。拜君命，拜众宾，及有故行所乘也。《杂记》曰：“端衰，丧车，皆无等。”然则此恶车，王丧之木车也。古文恶作垩。 \\n  \\n [疏]“主人乘恶车”。○注“拜君”至“作垩”。○释曰：云“拜君命，拜众宾，及有故行所乘也”者，以其主人在丧，恒居庐哭泣，非有此事则不行，知义然也。引《杂记》者，证丧事上下同无别义。以其贵贱虽异，於亲一也。故《孝经》五孝不同，及其丧亲，唯有一章而已，亦斯义也。云“然则此恶车，王丧之木车”者，案《巾车》云王之丧车五乘，发首云“木车，蒲蔽”。是王始丧所乘木车无饰，与此恶车同，故引之，见尊卑同也。 \\n 　 \\n 白狗幦，未成豪，狗。幦，覆笭也。以狗皮为之，取其臑也。白於丧饰宜。古文幦为幂。 \\n  \\n [疏]“白狗幦”。○注“未成”至“为幂”。○释曰：案《玉藻》云士“齐车鹿幦”，此丧车无饰，故用白狗幦以覆笭。云“未成豪，狗”者，《尔雅·释畜》文也。 \\n 　 \\n 蒲蔽，蔽，藩。 \\n [疏]“蒲蔽”。○注“蔽藩”。○释曰：“藩”谓车两边御风，为藩蔽以蒲草，亦无饰也。 \\n 　 \\n 御以蒲菆，不在於驱驰。蒲菆，牡蒲茎。古文菆作驺。 \\n [疏]“御以蒲菆”。○注“不在”至“作驺”。○释曰：“御”谓御车者，士乘恶车之时，御车用蒲菆以策马，丧中示不在於驱驰。云“蒲菆，牡蒲茎”者，案宣十二年：“楚雄负羁囚知罃，知庄子以其族反之，厨武子御，每射，抽矢，菆，纳诸厨武子之房。”服注云：“菆，好箭。”又云：“厨子怒曰：非子之求，而蒲之爱。”注云：“蒲，杨柳可以为箭。”以此而言，蒲非直得策马，亦为矢榦也。 \\n 　 \\n 犬服，笭閒兵服，以犬皮为之，取坚也，亦白。今文犬为大。 \\n [疏]“犬服”。○注“笭閒”至“为大”。○释曰：云“笭閒兵服”者，凡兵器建之於车上笭閒，丧家乘车亦有兵器自卫，以白犬皮为服，故云“以犬皮为之，取其坚固也”。云“亦白”者，幦用白狗皮，明此亦用白犬皮也。 \\n 　 \\n 木錧，取少声。今文錧为錧。 \\n [疏]“木錧”。○注“取少”至“为纟官”。○释曰：其车錧常用金，丧用木，是“取少声”也。 \\n 　 \\n 约绥，约辔，约，绳。绥，所以引升车。 \\n [疏]“约绥约辔”。○注“约绳”至“升车”。○释曰：知约是绳者，案哀十一年《左传》云：“人寻约，吴发短。”杜注云：“约，绳也。”故知此约亦谓绳也。平常吉时绥辔用索为之，今丧中取其无饰，故皆用绳为之也。 \\n 　 \\n 木镳，亦取少声。古文镳为苞。 \\n [疏]“木镳”。○注“亦取”至“为苞”。○释曰：平常用马镳，以金为之，今用木，故知“亦取少声”也。 \\n 　 \\n 马不齐髦。齐，翦也。今文髦为毛。主人之恶车，如王之木车，则齐衰以下，其乘素车、缫车、駹车、漆车与？ \\n  \\n [疏]“马不齐髦”。○注“齐翦”至“车与”。○释曰：此注解文不於末者，亦以释不齐髦讫，别记释车义故也。云“齐衰以下其乘素车、缫车、駹车、漆车与”，案《巾车》：王之丧车五乘：木车，始死所乘；素车，卒哭所乘；缫车，既练所乘；駹车，大祥所乘；漆车，既禫所乘。此士之丧车亦当五乘：主人乘恶车，齐衰乘素车与？卒哭同大功乘缫车与？既练同小功乘駹车与？大祥同緦麻乘漆车与？既禫同主人，至卒哭已后，哀杀，故齐衰以下，节级约与主人同，故郑为此义也。若然，士寻常乘栈车，不革輓而漆之，今既禫，亦与王以下同乘漆车者，礼穷则同故也。 \\n 　 \\n 主妇之车亦如之，疏布裧。裧者，车裳帏，於盖弓垂之。 \\n [疏]“主妇”至“布裧”。○注“裧者”至“垂之”。○释曰：“疏布裧”在“亦如之”之下，见不与男子同。云“裧者，车裳帏”者，案《卫》诗云“渐车帏裳”，注云：“帏裳，童容。”又案《巾车》后之翟车有容盖，容则童容也。若然，则裧与帏裳及容一也，故注者互相晓也。云“於盖弓垂之”者，案《巾车》云：“皆有容盖。”容盖相将，其盖有弓，明於盖弓垂之也。 \\n 　 \\n 贰车，白狗摄服，贰，副也。摄犹缘也。狗皮缘服，差饰。 \\n [疏]“贰车白狗摄服”。○注“贰副”至“差饰”。○释曰：依正礼，大夫以上有贰车，士卑，无贰车。但以在丧，可有副贰之车。非常法，则有兵服，服又加白狗皮缘之，谓之摄服。云“狗皮缘服，差饰”者，对主人服无缘，此则有缘，是差也。 \\n 　 \\n 其他皆如乘车。如所乘恶车。 \\n [疏]“其他皆如乘车”。○注“如所乘恶车”。○释曰：云“其他”者，唯白狗摄服为异。其他谓“恶车白狗幦”以下，“齐髦”以上，皆同主人恶车也。 \\n 　 \\n 朔月，童子执帚，却之，左手奉之，童子，隶子弟，若内竖寺人之属。执用左手，却之，示未用。 \\n  \\n [疏]“朔月”至“奉之”。○注“童子”至“未用”。○释曰：此尽“下室”，论馈奠埽絜之事。案《曲礼》扫地者，箕帚俱执，此直执帚，不执箕者，下文扫室聚诸{宀交}，故不用箕也。云“童子，隶子弟”者，案桓二年《左传》云“士有隶子弟”，服注云：“士卑，自其子弟为仆隶。”禄不足以及宗，是其有隶子弟也。知有内竖及寺人者，士虽无臣，亦有内外之言寺人奄者，以通宫中之命也。云“示未用”者，用之则用右手也。 \\n 　 \\n 从彻者而入。童子不专礼事。 \\n [疏]“从彻者而入”。○注“童子不专礼事”。○释曰：案《论语·宪问》云“童子将命，先生并行”，注引《玉藻》无事则立，主人之南，北面，皆不专以礼事，故“从彻者而入”也。 \\n 　 \\n 比奠，举席，扫室，聚诸{宀交}，布席如初。卒奠，扫者执帚，垂末内鬛，从执烛者而东。比犹先也。室东南隅谓之{宀交}。 \\n  \\n [疏]“比奠”至“而东”。○注“比犹”至“之{宀交}”。○释曰：案上文童子从彻者入，及此经则从执烛者出者，以其入则烛在先，彻者在后，出则彻者在先，执烛者在后。童子常在成人之后，故出入所从不同也。云“室中东南隅谓之{宀交}”者，《尔雅·释宫》文。 \\n 　 \\n 燕养、馈、羞、汤沐之馔，如他日。燕养，平常所用供养也。馈，朝夕食也。羞，四时之珍异。汤沐，所以洗去汙垢。《内则》曰：三日具沐，五日具浴。孝子不忍一日废其事亲之礼。於下室日设之，如生存也。进彻之时如其顷。 \\n  \\n [疏]“燕养”至“他日”。○注“燕养”至“其顷”。○释曰：云“燕养”者，谓在燕寝之中，平生时所有共养之事，则“馈羞汤沐之馔”是也。“如他日”者，今死，不忍异於生平之日也。云“馈，朝夕食也”者，郑注《乡党》云：“不时，非朝夕日中时。”一日之中三时食，今注云朝夕不言日中者，或郑略言，亦有日中也。或以死后略去日中，直有朝夕食也。知“羞，四时之珍异”者，《聘礼》有“禽羞俶献”，《聘义》云“时赐”，郑云：“时赐，四时珍异。”故知此羞亦四时珍异也。引《内则》者，证经进汤沐亦依《内则》之日数。知“下室日设之”者，言其燕养在燕寝。又下经云朔月不馈食於下室，明非朔月在下室设之也，以其燕养在燕寝中设之可知。云“进，进彻之时如其顷”者，一如其平生子进食於父母，故虽死象生时，若一食之顷也。 \\n 　 \\n 朔月，若荐新，则不馈于下室。以其殷奠有黍稷也。下室，如今之内堂。正寝听朝事。 \\n  \\n [疏]“朔月”至“下室”。○注“以其”至“朝事”。○释曰：云“以其殷奠有黍稷也”者，大小敛奠、朝夕奠等，皆无黍稷，故上篇朔月有黍稷，郑注云：“於是始有黍稷。”唯有下室若生，有黍稷，今此殷奠，大奠也，自有黍稷，故不复馈食於下室也。若然，大夫已上又有月半奠，有黍稷，亦不馈食於下室可知。云“下室，如今之内堂”者，下室既为燕寝，故郑举汉法内堂况之。云“正寝听朝事”者，天子诸侯，路寝以听政，燕寝以燕息。案《玉藻》云：“朝玄端夕深衣。”郑注云：“谓大夫士也。”则亦在正寝也。 \\n 　 \\n 筮宅，冢人物土。物犹相也。相其地可葬者，乃营之。 \\n [疏]“筮宅冢人物土”。○注“物犹”至“营之”。○释曰：自此尽“不哭”，论筮宅卜日之事。正经筮宅之事不物土，故记人言之。云“相其地可葬者乃营之”者，凡葬皆先相，乃筮之，筮吉乃掘坎。今直云营之，不言筮宅者，营之中兼筮，故经云“筮宅，冢人物土”，是使冢人物土，乃筮者也。 \\n 　 \\n 卜日吉，告从于主妇。主妇哭，妇人皆哭。主妇升堂，哭者皆止。事毕。 \\n  \\n [疏]“卜日”至“皆止”。○注“事毕”。○释曰：正经直云“阖东扉主人哭”，不云主妇升堂，哭者皆止之事，故记明之。云“卜日吉”，宗人告从于主妇，主妇哭时，堂上妇人皆哭，主妇升堂，堂上妇人皆止，不哭。 \\n 　 \\n 启之昕，外内不哭。将有事，为其讙嚣。既启，命哭。古文启为开。 \\n  \\n [疏]“启之”至“不哭”。○注“将有”至“为开”。○释曰：自上皆记《士丧》上篇事，自此以下皆记此篇。葬首将启殡，唯言妇人不哭，不云男子，故记以明之，云内外男女不哭，止讙嚣故也。 \\n 　 \\n 夷床、輁轴馔于西阶东。明阶閒者，位近西也。夷床馔於祖庙，輁轴馔於殡宫，其二庙者，於祢亦馔輁轴焉。古文輁或作拱。 \\n  \\n [疏]“夷床”至“阶东”。○注“明阶”至“作拱”。○释曰：其夷床在祖庙，輁轴在殡宫，以其西阶东是同，故并言之。郑云“明阶閒者，位近西也”者，以正经直云“阶閒”，恐正当两阶之閒，故记人明之。是以郑云明阶閒者，位近西，以其柩当殡奠位之处，故夷床在西，还当牖，輁轴以候载柩，故近西，皆在西阶东。云“其二庙者，於祢亦馔輁轴焉”者，以其先朝祢，故至祢庙一移，柩升堂，明旦乃移柩於輁轴上，载以朝祖庙。朝祖庙时，下柩讫，明日用蜃车，輁轴不复更用，不馔之，故云二庙者於祢亦馔輁轴焉。 \\n 　 \\n 其二庙，则馔于祢庙，如小敛奠，乃启。祖尊祢卑也。士事祖祢，上士异庙，下士共庙。 \\n  \\n [疏]“其二”至“乃启”。○注“祖奠”至“共庙”。○释曰：自此尽“主人踊如初”，论上士二庙，先朝祢奠设及位次之事。云“其二庙则馔于祢庙”者，以先朝祢，后朝祖，故先於祢庙，馔至朝设之故也。云“如小敛奠”者，则亦门外特豚一鼎，东上，两甒醴酒，一豆一笾之等也。云“祖尊祢卑也”者，欲见上文朝祖时如大敛奠，此朝祢如小敛奠，多少不同之意也。云“士事祖祢”者，总上士及中、下之士而言。云“上士异庙”，据此经而言，“下士共庙”，据经而言。中士亦共庙，而唯言下士者，略之，其实中士亦共庙，故《祭法》云：“適士二庙，官师一庙。”郑云“官师，中、下之士”是也。 \\n 　 \\n 朝于祢庙，重止于门外之西，东面。柩入，升自西阶，正柩于两楹閒。奠止于西阶之下，东面北上。主人升，柩东，西面。众主人东即位，妇人从升，东面。奠升，设于柩西，升降自西阶，主人要节而踊。重不入者，主於朝祖而行，若过之矣。门西东面，待之便也。 \\n  \\n [疏]“朝于”至“而踊”。○注“重不”至“便也”。○释曰：此是上士二庙，先朝祢之事。虽言正柩于两楹閒，奠位在户牖之閒，则此于两楹閒稍近西，乃得当奠位，亦如輁轴馔于阶閒而近西然也。云“众主人东即位”者，柩未升之时在西阶下，东面北上，柩升，主人从升，众主人已下，乃即阼阶下西面位。云“妇人从升”，不云“主妇”者，以其妇人皆升，故总言之。云“主人要节而踊”者，奠升，主人踊，降时，妇人踊也。云“门西东面，待之便也”者，以其祖庙在东，柩入祢庙，明旦出门东乡朝祖时，其重於柩车先，东乡祖庙，便也。若先在门东西面，及柩入，乃回乡东，则不便，故云东面待之便也。 \\n 　 \\n 烛先入者，升堂，东楹之南，西面。后入者，西阶东，北面，在下。炤在柩者。先，先柩者。后，后柩者。適祖时，烛亦然。互记於此。 \\n  \\n [疏]“烛先”至“在下”。○注“炤在”至“於此”。○释曰：此烛本是殡宫中炤开殡者，在道时一在柩前，一在柩后。今又一升堂，一在堂下，故郑云“先先柩者，后后柩者，適祖时烛亦然，互记於此”者。上適祖时，直有朝庙在道，柩前后之烛，至庙直云“质明灭烛”，不见烛之升堂不升堂。此文见至庙，烛升与不升，不见在道烛，故云適祖时烛亦然，互记於此，以其皆有在道及至庙烛升与不升之事也。 \\n 　 \\n 主人降，即位，彻，乃奠，升降自西阶，主人踊如初。如其降拜宾，至於要节而踊，不荐车，不从此行。 \\n  \\n [疏]“主人”至“如初”。○注“如其”至“此行”。○释曰：云“如其降拜宾，至於要节而踊”者，案上经朝祖时，既正柩设从奠讫，主人降拜宾至於要节而踊，故此如之也。云“不荐车，不从此行”者，案上祖祢共庙者，朝庙日即荐车，此二庙，明日於祖庙荐车马，以其从祖庙行，故荐。今此祢庙不从此行，故不荐也。 \\n 　 \\n 祝及执事举奠，巾、席从而降，柩从，序从如初，適祖。此谓朝祢明日，举奠適祖之序也。此祝执醴先，酒脯醢俎从之，巾席为后。既正柩，席升设，设奠如初。祝受巾，巾之。凡丧，自卒至殡，自启至葬，主人之礼其变同，则此日数亦同矣。序从主人以下，今文无从。 \\n  \\n [疏]“祝及”至“適祖”。○注“此谓”至“无从”。○释曰：自此尽“不煎”，论至祖庙陈设及赠之事。云“此谓朝祢明日”者，以其下文朝祖之时“序从如初”，中有烛，若同日，则朝祖之时已自明矣，何须更有烛也？以此言之，则此朝祖与朝祢别日可知，故郑云“举奠適祖之序也”。云“此祝执醴先，酒脯醢俎从之，巾席为后”者，此祢奠与小敛奠同，小敛奠时云：“夏祝及执事盥，执醴先，酒脯醢俎从。”此经亦祝及执事举奠，明此亦执醴先酒脯醢俎从之，此经所云“巾席”为后。云“既正柩，席升设，设奠如初。祝受巾巾之”者，上正经朝祖时，正柩于两楹閒讫，席升设於柩西，奠设如初，巾之。以经直云“巾之”，无祝受巾，知受巾巾之者，以上篇设小敛奠讫，祝受巾巾之，此与小敛奠同，明设奠讫，祝受巾巾之可知。云“凡丧，自卒至殡，自启至葬，主人之礼其变同”者，主人常在丧位，不出，唯君命乃出，迎及送，其变同，则此日数亦同。以其此二篇荐者启日朝祢，又明日朝祖，又明日乃葬，与始死日袭，明日小敛，又明日大敛而殡亦同日。主人、主妇变服亦同。以其小敛，主人散带，主妇髽，自启至葬，主人、主妇亦同於未殡也。云“序从主人以下”者，案上注云“主人与男子居右，妇人居左，以服与昭穆为位”是也。 \\n 　 \\n 荐乘车，鹿浅幦，干、笮、革靾，载旃，载皮弁服，缨、辔、贝勒县于衡。士乘栈车。鹿浅，鹿夏毛也。幦，覆笭。《玉藻》曰：“士齐车，鹿幦豹犆。”干，盾也。笮，矢箙也。靾，缰也。旃，旌旗之属。通帛为旃，孤卿之所建，亦摄焉。皮弁服者，视朔之服。贝勒，贝饰勒。有干无兵，有箙无弓矢，明不用。古文靾为杀，旃为膳。 \\n  \\n [疏]“荐乘”至“于衡”。○注“士乘”至“为膳”。○释曰：此并下车三乘，谓葬之魂车。云“士乘栈车”者，《巾车》之文。云“鹿浅幦”，为车前式竖者，笭子以鹿夏皮浅毛者为幦，以覆式，是以《诗·韩弈》云“鞟鞃浅幭”，传云：“鞟，革也。鞃，轼中也。浅，虎皮浅毛也。幭，覆轼也。”引《玉藻》者，彼注云：“犆谓缘也。”士之齐车与朝车同，引之欲证此鹿幦亦以豹皮为缘饰。云“旃，旌旗之属”云云者，案《司常》云：“孤卿建旃，大夫士建物。”此士而用旃，故云“亦摄焉”。云“皮弁服者，视朔之服”者，案《玉藻》云诸侯“皮弁以听朔於大庙”，《乡党》孔子云“素衣麑裘”，亦是视朔之服。君臣同服，是以此士亦载皮弁视朔之服也。云“贝勒，贝饰勒”者，贝，水物，故以贝饰勒。云“有干无兵，有箙无弓矢，明不用”者，以其干与戈戟兵器，及箙与弓矢，皆相须乃用，今有干无兵，有箙无弓矢，明死者不用，故阙之也。 \\n 　 \\n 道车，载朝服。道车，朝夕及燕出入之车。朝服，日视朝之服也。玄衣素裳。 \\n  \\n [疏]“道车载朝服”。○注“道车”至“素裳”。○释曰：知“道车，朝夕及燕出入之车”者，但士乘栈车，更无别车，而上云“乘车”，下云“槁车”，此云“道车”，虽有一车，所用各异，故有乘车、道车、槁车之名。知“道车，朝夕”者，案《玉藻》云“朝玄端，夕深衣”，郑注云：“谓大夫士也。”私朝之服。《春秋左氏传》云“朝而不夕”，据朝君於是有朝无夕。若然，云朝夕者，士家朝朝暮夕当家私朝之车，又云“及燕出入”者，谓士家游燕出入之车。案《周礼·夏官》有道右、道仆，皆据象路而言道。又案《司常》云“道车载旞”，郑注云：“王以朝夕燕出入。”与此道车同，则士乘栈车与王乘象路同名道。云“朝服，日视朝之服”者，案《乡党》云“缁衣羔裘”，是孔子所服，郑注云“诸侯视朝之服”。是君臣同服，故《玉藻》云诸侯“朝服以日视朝”，士之道车而用朝君之服，不用私朝玄端服者，乘车既载孤卿之旃，故道车亦载朝君之服，摄盛也。云“玄衣素裳”者，《士冠礼》云“主人玄冠朝服，缁带，素鞞”，注云不云衣，衣象冠色。则不云裳，裳象鞞色可知。故云玄衣素裳也。 \\n 　 \\n 稾车，载蓑笠。槁犹散也。散车以田以鄙之车。蓑笠，备雨服。今文稾为潦。凡道车、稾车之缨辔及勒，亦县于衡也。 \\n  \\n [疏]“稾车载蓑笠”。○注“槁犹”至“衡也”。○释曰：云“稾犹散也”者，案上乘车、道车皆据人之乘用为名，不取车上生称，则此散车亦据人乘为号。知“散车以田以鄙之车”者，案《司常》云“斿车载旌”，注云：“斿车，木路也。王以田以鄙。”谓王行小小田猎巡行县鄙，此散车与彼斿车同是游散所乘，故与斿车同解。若然，士亦与王同有以田以鄙者，亦谓从王以田以鄙也。若正田猎，自用冠弁服，乘栈车也。云“蓑笠，备雨服”者，案《无羊》诗云：“尔牧来思，何蓑何笠。”彼注云：“蓑所以备雨，笠所以御暑。”而此并云备雨者，非直蓑以御雨，笠亦以备雨，故《都人士》诗注云“笠所以御雨”，丧事不辟暑，是以并云备雨之服。云“今文瑽为潦”者，案《周礼·轮人》“为盖”，郑云：“礼所谓潦车，谓盖车与？”若然，彼注此文则为潦车者，义亦通矣。“凡道车、槁车之缨辔，及勒亦县於衡”者，以车三乘皆当有马，有马则有此三者，但记人举上以明下，乘车云“缨、辔、贝勒县於衡”，即此三者亦县於衡可知。 \\n 　 \\n 将载，祝及执事举奠，户西，南面，东上。卒束前而降，奠席于柩西。将於柩西当前束设之。 \\n  \\n [疏]“将载”至“柩西”。○注“将於”至“设之”。○释曰：经载柩时，不云去奠设席之事，故记人明之。云“将於柩西当前束设之”者，经虽先云举奠，后云降席，要须设席乃设奠，故云将於柩西当前束设之。正经云“降奠当前束”是也。 \\n 　 \\n 巾奠，乃墙。墙，饰柩也。 \\n [疏]“巾奠乃墙”。○注“墙饰柩也”。○释曰：正经直云“降奠，当前束，商祝饰棺”，不云巾奠，故记人辨之。巾奠讫，商祝乃饰棺墙，即帷荒与棺为饰，故变饰棺云墙也。 \\n 　 \\n 抗木，刊。剥削之。古文刊为竿。 \\n [疏]“抗木刊”。○注“剥削之”。○释曰：刊，削也，而云“剥”者，木无皮者直削之，有皮者剥乃削之，故兼言剥。 \\n 　 \\n 茵著，用荼，实绥泽焉。荼，茅秀也。绥，廉姜也。泽，泽兰也。皆取其香，且御湿。 \\n  \\n [疏]“茵著”至“泽焉”。○注“荼茅”至“御湿”。○释曰：茵内非直用茅秀，兼实绥泽取其香，知且御湿者，以其在棺下，须御湿之物，故与荼皆所以御湿。 \\n 　 \\n 苇苞，长三尺，一编。用便易也。 \\n [疏]“苇苞长三尺一编”。○注“用便易也”。○释曰：言“便易”者，苇草即长，载取三尺一道编之，用便易故也。 \\n 　 \\n 菅筲三，其实皆瀹。米麦皆湛之汤，未知神之所享，不用食道，所以为敬。 \\n  \\n [疏]“菅筲三其实皆瀹”。○注“米麦”至“为敬”。○释曰：经直云“筲三，黍、稷、麦”，不辨苞之所用，及黍稷生熟，故记人明之。是以云筲用菅草，黍稷皆淹而渍之。云“未知神之所享”者，以其鬼神幽暗，生者不见，故淹而不熟，以其不知神之所享故也。云“不用食道，所以为敬”者，案《檀弓》云“饭用米贝，不以食道”，食道亵则不敬，故云不用食道，所以为敬也。 \\n 　 \\n 祖，还车不易位。为乡外耳，未行。 \\n [疏]“祖还车不易位”。○注“为乡外耳未行”。○释曰：案正经乃祖还乘车、道车、槁车，不辨还之远近，故记人明之。虽还车，不易本位，为乡外耳，还车未行者，皆不易位。上经未还，奉车在阶閒，妇人在堂上，还车去阶閒，妇人降堂下。若然，则是还车易位，而云“不易位”者，以其三分其庭为三位，车虽去阶閒，犹不离三分其庭一在北之位，据大判而言不易位也。 \\n 　 \\n 执披者，旁四人。前后左右各二人。 \\n [疏]“执披者旁四人”。○注“前后左右各二人”。○释曰：“前后左右各二人”者，谓前之左右，后之左右，则一旁四人，两旁则八人，上经郑注云“备倾亏也”。 \\n 　 \\n 凡赠币，无常。宾之赠也。玩好日赠，在所有。 \\n [疏]“凡赠币无常”。○注“宾之”至“所有”。○释曰：正经云“公赗用玄纁束帛”，是赠有常矣。上又云宾赠“奠币如初”，直云奠币如初，不云物色与多少，故记人明之，以其宾客非一，故云“凡赠币无常”。郑云“宾之赠也”，云“玩好曰赠，在所有”者，《诗》云：“知子之来之，杂佩以赠之。”是赠在所有也。 \\n 　 \\n 凡糗，不煎。以膏煎之则亵，非敬。 \\n [疏]“凡糗不煎”。○注“以膏”至“非敬”。○释曰：正经葬奠直云“四笾枣糗栗脯”，不云糗之煎不，故记人明之。凡糗直空糗而已，不用脂膏煎和之。是以郑云“以膏煎之则亵，非敬”，故云“不煎”。此篇唯葬奠有糗，而云“凡”者，记人通记大夫以上。 \\n 　 \\n 唯君命，止柩于堩，其馀则否。不敢留神也。堩，道也。《曾子问》曰：“葬既引，至於堩。” \\n  \\n [疏]“唯君”至“则否”。○注“不敢”至“於堩”。○释曰：正经直云柩“至邦门，君使宰夫赠”，不云止柩之事，故记人明之。引《曾子问》者，彼为日食，此为君命，虽不同，止柩是同，故引之，证止柩之事。 \\n 　 \\n 车至道左，北面立，东上。道左，墓道东，先至者在东。 \\n [疏]“车至”至“东上”。○注“道左”至“在东”。○释曰：正经直云“陈器于道东西，北上”，统于壙，以其入壙故也，不云三等之车面位之事，故记人明之。以其不入壙，故东上不统於壙也。云“道左，墓道东”者，据墓南面为正，故知道左，是墓道东也，当是陈器之南。云“先至者在东”者，以乘车、道车、槁车三者，次第为先后，先至谓乘车也。必知此车是乘车之等者，以其下有柩车，故知此是三等者也。 \\n 　 \\n 柩至于壙，敛服载之。柩车至壙，祝说载除饰，乃敛乘车、道车、槁车之服载之，不空之以归。送形而往，迎精而反，亦礼之宜。 \\n  \\n [疏]“柩至”至“载之”。○注“柩车”至“之宜”。○释曰：正经直云“柩至于壙，属引乃窆”，不云柩车敛服载之，故记人明之。云“柩车至壙，祝说载除饰，乃敛乘道槁车服载之，不空之以归”者，此解说载，谓下棺於地，除饰谓除去帷荒，柩车既空，乃敛，乘车皮弁服，道车朝服，槁车蓑笠，三者之服，载之於柩车，示不空之以归者也。云“送形而往，迎精而反”者，《礼记·问丧》文，引之证此不空归之义。云“亦礼之宜”者，形往则送之，主人随柩路是也；精反则迎之，主人随精而反，是亦礼之宜然也，故云礼之宜也。 \\n 　 \\n 卒窆而归，不驱。孝子往如慕，反如疑，为亲之在彼。 \\n [疏]“卒窆而归不驱”。○注“孝子”至“在彼”。○释曰：此文解上敛服载之下棺讫，实土三，孝子从蜃车而归，不驱驰而疾者，疑父母之神不归。云“孝子往如慕，反如疑”者，亦《礼记·问丧》文。云孝子往如慕者，如婴儿随母而啼慕，反如疑者，孝子不见其亲，不知精魂归否，故疑之。云“为亲之在彼”者，谓疑精魂在彼不归，言此者，解经不驱之事。 \\n 　 \\n 君视敛，若不待奠，加盖而出。不视敛，则加盖而至，卒事。为有他故及辟忌也。 \\n  \\n [疏]“君视”至“卒事”。○注“为有”至“忌也”。○释曰：君於士既殡而往，有恩，则与大敛，既布衣，君至奠讫乃出，不辨，不得终视敛之事，故记人明之，是以经二事皆见於礼而言。云“君视敛，若不待奠，加盖而出”者，一为君有急事他故，是以不得待奠。云“不视敛，则加盖而至，卒事”者，亦是君有辟忌，不用见尸柩，是以加盖乃来。云卒事者，待大敛讫乃出。 \\n 　 \\n 既正柩，宾出，遂匠纳车于阶閒。遂匠，遂人、匠人也。遂人主引徒役，匠人主载柩窆，职相左右也。车，载柩车。《周礼》谓之蜃车，《杂记》谓之团，或作辁，或作抟，声读皆相附耳，未闻孰正。其车之舆，状如床，中央有辕，前后出，设前后辂，舆上有四周，下则前后有轴，以辁为轮。许叔重说：“有辐曰轮，无辐曰辁。” \\n  \\n [疏]“既正”至“阶閒”。○注“遂匠”至“曰辁”。○释曰：正经不云纳柩车时节，故记人明之。既朝正柩於两楹之閒，当此之时，遂匠纳柩车於阶閒。云“遂人，匠人也”者，以其《周礼》有遂人、匠人，天子之官，士虽无臣，亦有遂人、匠人主其葬事。云“遂人主引徒役，匠人主载柩窆，职相左右也”者，案《周礼·遂人职》云：“大丧，帅六遂之役而致之，掌其政令。及葬，帅而属六綍及窆，陈役。”注云：“致役，致於司徒，给墓上事。陈役者，主陈列之耳。”是遂人主引徒也。又《乡师职》云：“及葬，执翿以与匠师御柩而治役。”谓监督其事。又此遂人与匠人同纳车于阶閒，即匠人主载窆，与遂人职相左右也。云“车，载柩车”者，以其此云纳车于阶閒，正谓载柩。若乘车、道车之等，则当东荣，不在阶閒，故知此是柩车也。云“《周礼》谓之蜃车”者，案《遂师职》云“大丧，使帅其属以幄帟先，及蜃车之役”，注云“蜃车，柩路，四轮迫地而行，有似於蜃，因取名焉”是也。云“《杂记》谓之团，或作辁，或作抟，声读皆相附耳，未闻孰正”者，言或作辁，或作抟者，皆或《礼记》别本，故云皆相附耳，但未知孰正也。云“其车之舆，状如床，中央有辕，前后出”者，观郑此注，其舆与輴车同，亦一辕为之。云“设前后辂”者，正经唯云前辂，言前以对后，明知亦有后辂。云“舆上有四周”者，此亦与輴车同。云“下则前后有轴，以辁为轮”者，此则与輴异，以其輴无轮，直有转辚，此有辁轮。引“许叔重说”者，案许氏《说文》云“有轮无幅曰辁”，证此辁无辐也。 \\n 　 \\n 祝馔祖奠于主人之南，当前辂，北上，巾之。言馔於主人之南，当前辂，则既祖，祝乃馔。 \\n  \\n [疏]“祝馔”至“巾之”。○注“言馔”至“乃馔”。○释曰：正经直云祖还车及还重讫，“乃奠如初”，不云馔处，故记人明之。祝馔祖奠於主人之南当前辂，云“则既祖，祝乃馔”者，以其未祖以前，柩车乡北，辂在主人之北，今云“馔于主人之南”，明知既祖还，乃乡馔之。 \\n 　 \\n 弓矢之新，沽功。设之宜新，沽示不用。今文沽作古。 \\n [疏]“弓矢之新沽功”。○注“设之”至“作古”。○释曰：自此尽篇末，论死者用器弓矢粗恶之事。以其正经直云“用器弓矢”，不辨弓矢善恶，及弓矢之名，故记人明之。“设之宜新”者，为死者宜用新物。云“沽示不用”者，沽谓粗为之。 \\n 　 \\n 有弭饰焉，弓无缘者谓之弭，弭以骨角为饰。 \\n [疏]“有弭饰焉”。○注“弓无”至“为饰”。○释曰：案《尔雅》云：“弓有缘谓之弓，无缘谓之弭。”孙氏云：“缘系约而漆之，无缘不以系约，骨饰两头。”是此弭也。《诗》云“象弭鱼服”，是用象骨，弓隈既用角，明两头亦得用，故郑总云“骨角为饰”。 \\n 　 \\n 亦张可也。亦使可张。 \\n [疏]“亦张可也”。○注“亦使可张”。○释曰：生时之弓有张弛，此死者之弓，虽不射而沽，略亦使可张，故曰“亦”也。 \\n 　 \\n 有柲，柲，弓檠。弛则缚之於弓里，备损伤，以竹为之。《诗》云：“竹柲绲縢。”古文柲作枈。 \\n  \\n [疏]“有柲”。○注“柲弓”至“作枈”。○释曰：“柲，弓檠”者，案《冬官·弓人》造弓之时，弓成，纳之檠中，以定往来体，此弓檠，谓凡平弛弓之时，以竹状如弓，缚之於弓里，亦名之为柲者，以若马柲，然马柲所以制马，弓柲所以制弓，使不顿伤，故谓之柲。引《诗》云“竹柲绲縢”者，绲，绳也；縢，约也；谓以竹为柲，以绳约之。此经之柲虽粗略，用亦如此，故引之为证。 \\n 　 \\n 设依、挞焉。依，缠弦也。挞，弣侧矢道也。皆以韦为之。今文挞为銛。 \\n  \\n [疏]“设依挞焉”。○注“依缠”至“为銛”。○释曰：言“依”者，谓以韦依缠其弦，即今时弓〈弓番〉是也。云“挞，弣侧矢道”者，所以挞矢令出，谓生时以骨为之弣侧，今死者用韦。云“皆以韦为之”者，谓依与挞，皆以韦为之，异於生者也。 \\n 　 \\n 有韣。韣，弓衣也，以缁布为之。 \\n [疏]“有韣”。○注“韣弓”至“为之”。○释曰：知“韣，弓矢”者，案《月令》云“带以弓韣”，故知韣弓衣也。郑知“用缁布为之”者，此无正文，郑验当时弓衣用缁布而言也。 \\n 　 \\n 翭矢一乘，骨镞，短卫。翭犹候也，物而射之矢也。四矢曰乘，骨镞短卫，亦示不用也。生时翭矢金镞。凡为矢，五分笴长而羽其一。 \\n  \\n [疏]“翭矢”至“短卫”。○注“翭犹”至“其一”。○释曰：言“候物而射之”者，案《司弓矢》郑注云：“可以司候射敌之近者及禽兽。”郑君两注，语异义同。云“骨镞短卫，亦示不用也”者，案上文沽功，郑云示不用，故此亦之。云“生时翭矢金镞”者，此亦《尔雅·释器》文，案彼云“金镞剪羽谓之翭”是也。此言短羽，即剪羽也。云“凡为矢五分笴长而羽其一”者，案《周礼·矢人》上“陈五矢”，下乃云“五分其长而羽其一”，故云“凡”以广之也。案郑彼注云：矢笴长三尺，五分羽一则六寸也。谓之羽者，指体而言。谓之卫者，以其无羽，则不平正，羽所以防卫其矢，不使不调，故名羽为卫。 \\n 　 \\n 志矢一乘，轩輖中，亦短卫。志犹拟也，习射之矢。《书》云：“若射之有志。”輖，挚也，无镞短卫，亦示不用。生时志矢骨镞。凡为矢，前重后轻也。 \\n  \\n [疏]“志矢”至“短卫”。○注“志犹”至“轻也”。○释曰：云“志犹拟也”者，凡射，志意有所准拟，故云志犹拟也。云“习射之矢”者，案《司弓矢》郑注云“恒矢之属，轩輖中，所谓志”，以此言之，则此恒矢也，在八矢之下。知是习射矢者，以其矢中特轻，於习射宜也。案六弓，唐弓、大弓亦授习射者，则此矢配唐、大也。引《尚书·盘庚》者，证志为准拟之事。輖轾者，郑读輖从轾，以其车傍周，非是轩轾之轾，故读从执下至。云“无镞短卫，亦示不用”者，知此矢无镞者，上经翭矢言骨镞，此经不云镞，故知无镞，示不用也。若然，翭矢生时用金镞，死用骨镞；志矢生时用骨镞，死则令去之。云“生时志矢骨镞”者，亦《尔雅·释器》文。案彼云：“骨镞不剪羽，谓之志。”此志矢是也。云“凡为矢前重后轻也”者，案《司弓矢》郑注云：“凡枉矢之制，枉矢之属，五分二在前，三在后。杀矢之属，参分一在前，二在后。矰矢之属，七分三在前，四在后。恒矢之属，轩輖中。”若然，前重后轻者，据杀矢、翭矢、枉矢、絜矢、矰矢、茀矢而言。引之者，证此志是恒矢、庳矢，无前重后轻之义。但《周礼》有八矢，唯用此二矢者，以其八矢之内，翭矢居前最重，恒矢居后最轻，既不尽用，故取其首尾者也。 \\n 　"}
{"章节": "卷四十二 士虞礼第十四", "正文": "卷四十二士虞礼第十四 \\n  \\n  \\n 　 \\n 　 \\n [疏]《士虞礼》第十四。○郑《目录》云：“虞，安也。士既葬父母，迎精而反，日中祭之於殡宫以安之。虞於五礼属凶。《大戴》第六，《小戴》第八，《别录》第十四。”○释曰：案此经云“侧亨于庙门外之右”，又记云“陈牲于庙门外”，皆云庙，《目录》云“祭之殡宫”者，庙则殡宫也。故郑注《士丧礼》“凡宫有鬼神曰庙”，以其虞，卒哭在寝，祔乃在庙，是以郑注《丧服小记》云“虞於寝，祔於祖庙”是也。 \\n 　 \\n 士虞礼。特豕馈食。馈犹归也。 \\n [疏]“士虞礼特豕馈食”。○注“馈犹归也”。○释曰：自此尽“南顺”，论陈鼎镬祭器几筵等之事。案《左氏传》云：“卜日曰牲。”是以《特牲》云牲，大夫已上称牲，亦称牢，故云少牢。此虞为丧祭，又葬日虞，因其吉日，故略无卜牲之礼，故指豕体而言，不云牲，大夫以上亦当然。《杂记》云“大夫之虞也，犆牲”，又此下记云“陈牲於庙门外”，《檀弓》云“与有司视虞牲”，皆言牲者，记人之言，不依常例故也。然《少牢》云：“司马刲羊，士击豕。”不言牲者，据杀特须指事而言，亦非常例也。云“馈犹归”者，谓以物与神及人皆言馈，是以此虞及《特牲》、《少牢》皆言馈。《坊记》云：“父母在，馈献不及车马。”是生死皆言馈。又案《周礼·玉府》云掌“凡王之献金玉、兵器”，注：“谓百工为王所作，可以献遗诸侯。古者致物於人，尊之则曰献，通行曰馈。”以此而言，献虽主於尊，其《春秋》齐侯来献鲁戎捷，尊鲁也。其云馈者，上下通称，故祭祀於神而言馈。阳货馈孔子豚而言馈，《乡党》云“朋友之馈”，是上下通言馈。《膳夫》云“凡王之馈食用六穀”，注云：“进物於尊曰馈。此馈之盛者，王举之馔也。”彼郑据当文是进于王，故云进物于尊，其实通也。 \\n 　 \\n 侧亨于庙门外之右，东面。侧亨，亨一胖也。亨於爨用镬，不於门东，未可以吉也。是日也，以虞易奠，祔而以吉祭易丧祭。鬼神所在则曰庙，尊言之。 \\n  \\n [疏]“侧亨”至“东面”。○注“侧亨”至“言之”。○释曰：云“侧亨，亨一胖”也，知者，案吉礼皆全，左右胖皆亨，不云“侧”。此云“侧亨”，明亨一胖而已。必亨一胖者，以其虞不致爵，自献宾已后，则无主人、主妇及宾已下之俎，故唯亨一胖也。若然，《特牲》亦云侧杀者，彼虽亨左右胖，少牢二，特牲一，故以一牲为侧，各有所对故也。云“亨於爨用镬”者，亦案《少牢》有羊镬，故亨在镬。云“不於门东，未可以吉也”者，以虞为丧祭，不於门东，对《特牲》吉礼，鼎镬皆在门东，此云“门外之右”，是门之西，未可以吉也。云“是日也”至“丧祭”，皆《檀弓》文。云“是日”，谓葬日，日中而虞，易去奠，以死事之，故立尸而祭之。云“祔而以吉祭易丧祭”者，案下记云：“三虞、卒哭、他，用刚日，亦如初，曰：哀荐成事。”郑注引《檀弓》文，“葬日中而虞，不忍一日离也，是日也，以虞易奠，卒哭曰成事，是日也，以吉祭易丧祭”。如是，则卒哭即是吉祭。而郑此注云祔为吉祭者，卒哭对虞为吉祭，卒哭比祔为丧祭，故下记云“卒哭，祭乃饯”，云“尊两甒於庙门外之右，少南，洗在尊东南，水在洗东，篚在西”，注云：“在门之左，又少南。”则鼎镬亦在门左。又云“明日，以其班祔，沐浴”，又云“其他如馈食”，是祔乃与《特牲》吉祭同，以祔为吉祭，是以云祔而以吉祭易丧祭也。云“鬼神所在则曰庙，尊言之”者，对时庙与寝别，今虽葬，既以其迎魂而反，神还在寝，故以寝为庙，虞於中祭之也。 \\n 　 \\n 鱼、腊爨亚之，北上。爨，灶。 \\n [疏]“鱼腊”至“北上”。○注“爨灶”。○释曰：上豕爨在门右，东面。此鱼腊各别镬，言“北上”，则次在豕鼎之北，而云“爨，灶”者，周公经为爨，至孔子时为灶，故王孙贾问孔子曰：“与其媚於奥，宁媚於灶。”是前后异名，故郑举后决前也。 \\n 　 \\n 饎爨在东壁，西面。炊黍稷曰饎。饎北上，上齐於屋宇。於虞有亨饎之爨，弥吉。 \\n  \\n [疏]“饎爨”至“西面”。○注“炊黍”至“弥吉”。○释曰：以三镬在西方反吉。案《特牲》云：“主妇视饎，爨于西堂下。”宗妇主之在西方，今在东，亦反吉也。《少牢》廪爨在饔爨之北，在门外者，是大夫主之，廪人掌男子之事，故与牲爨同在门外东方也。知“炊黍稷曰饎”者，案《周礼·饎人》云：“掌凡祭祀共盛。”齐盛即黍稷，故知也。云“北上，上齐于屋宇”者，此案《特牲》记云“饎爨在西壁”，郑注云：“西壁，堂之西墙下。旧说云南北直屋，梠稷在南。”彼此东西皆言壁。彼云屋梠，此云屋宇，故知此亦齐屋也。云“於虞有亨饎之爨，弥吉”者，以其小敛、大敛未有黍稷，朔月荐新之等，始有黍稷。向吉，仍未有爨，至此始有亨饎之爨，故云弥吉。 \\n 　 \\n 设洗于西阶西南，水在洗西，篚在东。反吉也。亦当西荣，南北以堂深。 \\n  \\n [疏]“设洗”至“在东”。○注“反吉”至“堂深”。○释曰：如其上文设爨反吉，此亦反吉。又上下篇吉时设洗，皆当东荣，南北以堂深，今在西阶西南，亦当西荣，南北以堂深可知也。 \\n 　 \\n 尊于室中北墉下，当户，两甒醴、酒，酒在东，无禁，幂用絺布，加勺，南枋。酒在东，上醴也。絺布，葛属。 \\n  \\n [疏]“尊于”至“南枋”。○注“酒在”至“葛属”。○释曰：云“酒在东，上醴也”者，醴法，上古酒是人所常饮，故在东，吉礼玄酒在酒上。今以丧祭礼无玄酒，则醴代玄酒，在上，故云上醴也。云“絺布，葛属”者，絺绤以葛为之，布则以麻为之。今絺布并言，则此麻葛杂，故有两号，是以郑云葛属也。 \\n 　 \\n 素几、苇席，在西序下。有几，始鬼神也。 \\n [疏]“素几”至“席下”。○注“有几始鬼神也”。○释曰：经几席具有，注唯云几者，以其大敛奠时已有席，至此虞祭乃有几故也。然案《檀弓》云：“虞而立尸，有几筵。”筵则席，虞祭始有者，以几筵相将，故连言筵，其虞有几。若天子诸侯始死，则几席具，故《周礼·司几筵》云“每焘一几”，据始殡及葬时，是始死即几席具也。 \\n 　 \\n 苴刌茅，长五寸，束之，实于篚，馔于西坫上。苴犹藉也。 \\n [疏]“苴刌”至“坫上”。○注“苴犹藉也”。○释曰：此苴而云藉祭，故《易》云：“藉用白茅，无咎。” \\n 　 \\n 馔两豆菹、醢于西楹之东，醢在西，一鉶亚之。醢在西，南面取之，得左取菹，右取醢，便其设之。 \\n  \\n [疏]“馔两”至“亚之”。○注“醢在”至“设之”。○释曰：此馔继西楹言之，则以西楹为主，向东陈之。云“一鉶亚之”者，菹以东也。云“醢在西，南面取之，得左取菹，右取醢，便其设之”者，以其尸在奥东面设者，西面设於尸前，菹在南，醢在北。今於西楹东馔之，菹在东，醢在西，是南面取之，得左取菹，右取醢。至尸前西面，又左菹右醢，故云便也。 \\n 　 \\n 从献豆两，亚之，四笾亚之，北上。豆从主人献祝，笾从主妇献尸祝，北上，菹与枣。不东陈，别於正。 \\n  \\n [疏]“从献”至“北上”。○注“豆从”至“於正”。○释曰：此从献豆笾，虽文承一鉶之下，而云“亚之”。下别云“北上”，是不从鉶东为次，宜於鉶东北，以北为上，向南陈之。若然，文承一鉶下而云亚之者，以其次在鉶以东，去楹渐远，故云亚，不谓亚鉶以东也。据此陈之次，然则东北菹为首，次南醢，醢东栗，栗北枣，枣东枣，枣南栗。此以东面取之，而入北面，设之祝前，得右菹左醢，其笾亦然，先陈者先设，后陈者后设，枣在左，亦得其设，故郑云“北上，菹与枣”也。云“豆从主人献祝”者，以其尸前正豆已设讫，以为阴厌不名为从，此二豆主人先献，祝酒后乃荐豆，故言从。云“笾从主妇献尸祝”者，以其四笾：二笾从主妇献尸，二笾从主妇献祝，亦是从也。云“不东陈，别於正”者，以二豆与鉶，在尸为献，前为正，此皆在献后，为非正，故东北别也。 \\n 　 \\n 馔黍稷二敦于阶閒，西上，藉用苇席。藉犹荐也。古文藉为席。 \\n [疏]“馔黍”至“苇席”。○注“藉犹”至“为席”。○释曰：云“藉犹荐也”者，谓先陈席，乃陈黍稷於上，是所陈席藉荐黍稷也。 \\n 　 \\n 匜水错于槃中，南流，在西阶之南，箪巾在其东。流，匜吐水口也。陈三鼎于门外之右，北面，北上，设扃鼏。门外之右，门西也。今文扃为铉。 \\n  \\n [疏]“陈三”至“扃鼏”。○注“门外”至“为铉”。○释曰：此扃虽先云“设”，其设扃在后，知者，案《士丧礼》小敛云：“右人左执匕，抽扃予左手兼执之，取鼏委於鼎北，加扃。”则扃在鼏上，故先抽扃，后去鼏，则鼏先设可知。扃鼏虽在三鼎之下，总言其实，陈一鼎讫，即设之，知者，案下记云“皆设扃鼏”，注云“嫌既陈，乃设扃鼏”是也。 \\n 　 \\n 匕俎在西塾之西。不馔於塾上，统於鼎也。塾有西者，是室南乡。 \\n  \\n [疏]“匕俎在西塾之西”。○注“不馔”至“南乡”。○释曰：云“不馔於塾上，统於鼎也”者，决下文“羞燔俎在内西塾上”，而在塾上。又云“宾降，反俎于西塾”，至於主妇亚献讫，直云宾“燔从如初”，明尸受燔讫，宾亦反俎于西塾上，是互见义也。 \\n 　 \\n 羞燔俎在内西塾上，南顺。南顺，於南面取缩执之便也。肝俎在燔东。 \\n  \\n 主人及兄弟如葬服，宾执事者如吊服，皆即位于门外，如朝夕临位。妇人及内兄弟，服即位于堂，亦如之。葬服者，《既夕》曰“丈夫髽，散带垂”也。宾执事者，宾客来执事也。 \\n  \\n [疏]“主人”至“如之”。○注“葬服”至“事也”。○释曰：自此尽“北面”，论将虞祭於位及衣服之事。云“葬服者，《既夕》曰丈夫髽散带垂也”者，此唯谓葬日反日中而虞，及三虞时，其后卒哭，即服其故服，是以《既夕》记注云自卒至殡，自启至葬，主人之礼，其变同。则始虞与葬服同，三虞皆同。至卒哭卒，去无时之哭则依其丧服，乃变麻服葛也。云“宾执事者，宾客来执事也”者，以其虞为丧祭，主人未执事，故云宾客来执事也。案下注云“士之属官为其长吊服加麻”，即此经“宾执事者吊服”是也。若然，此士属官中有命于其君者，是以《特牲》记宾中“有公有司”，郑注云：“公有司亦士之属，命于其君者也。”案《曾子问》：“士则朋友奠，不足取於大功以下。”又云：“士祭不足，则取於兄弟大功以下者。”郑云：“祭谓虞卒哭时。”以此而言，彼朋友则公有司与此执事一物，以僚友言之，虽属官，亦为朋友也。 \\n 　 \\n 祝免，澡葛绖带，布席于室中，东面，右几，降，出，及宗人即位于门西，东面南上。祝亦执事。免者，祭祝之礼，祝所亲也。澡，治也，治葛以为首绖及带，接神宜变也。然则士之属官为其长，吊服加麻矣。至於既卒哭，主人变服则除。右几，於席近南也。 \\n  \\n [疏]“祝免”至“南上”。○注“祝亦”至“南也”。○释曰：云“祝亦执事”者，谓亦上执事也。云“免者，祭祀之礼，祝所亲也”者，案《礼记·丧服小记》云：“緦麻小功，虞卒哭则免。”注云：卒哭，緦麻以上至斩衰皆免。今祝是执事属吏之等，皆无免法，今与緦以上同著免，嫌其大重，故云祭祀之礼祝所亲，而可以受服也。 \\n 　 \\n 宗人告有司具，遂请拜宾，如临。入门哭，妇人哭。临，朝夕哭。 \\n  \\n [疏]“宗人”至“人哭”。○注“临朝夕哭”。○释曰：朝夕哭，祭时门外送宾讫，入门男子、妇人共哭也。 \\n 　 \\n 主人即位于堂，众主人及兄弟、宾即位于西方，如反哭位。《既夕》曰：“乃反哭，入门，升自西阶东面，众主人堂下东面，北上。”此则异於朝夕。 \\n  \\n [疏]“主人”至“哭位”。○注“既夕”至“朝夕”。○释曰：此明宾将与祭，主人及兄弟等即位之事。云“如反哭位”，郑引《既夕》者，证主人等面位之事也。 \\n 　 \\n 祝入门左，北面。不与执事同位，接神尊也。 \\n [疏]“祝入门左北面”。○注“不与”至“尊也”。○释曰：云“不与执事同位，接神尊也”者，执事即上兄弟宾即位于西方，如反哭位，皆是执事，故《曾子问》“丧祭不足，则取兄弟”，故云不与执事同位接神尊也。 \\n 　 \\n 宗人西阶前北面。当诏主人及宾之事。 \\n [疏]“宗人”至“北面”。○注“当诏”至“之事”。○释曰：此宗人在堂下，是主人在堂时。若主人在室，宗人即升堂，是以下记云：“主人在室，则宗人升户外北面。”注云“当诏主人室事”是也。 \\n 　 \\n 祝盥，升，取苴降，洗之，升，入设于几东席上，东缩，降，洗觯，升，止哭。缩，从也。古文缩为蹙。 \\n  \\n [疏]“祝盥”至“止哭”。○注“缩从也”。○释曰：自此尽“哭出复位”，论设馔於神，杖不入於门之事也。案此文阴厌时，“主人倚杖，入，祝从，在左，西面”，下记云“尸入祝从尸”，注云：“祝在主人前也。嫌如初时，主人倚杖入，祝从之。初时，主人之心尚若亲存，宜自亲之。今既接神，祝当诏侑尸也。”主人前自西入，向东，在阶下未得倚杖于序，今主人在西阶，将入室，故倚杖于西序。 \\n 　 \\n 主人倚杖，入，祝从，在左，西面。主人北旋，倚杖西序乃入。《丧服小记》曰：“虞杖不入於室，祔杖不升於堂。”然则练杖不入於门，明矣。赞荐菹醢，醢在北。主妇不荐，衰斩之服不执事也。《曾子问》曰：“士祭不足，则取於兄弟大功以下者。” \\n  \\n [疏]“赞荐”至“在北”。○注“主妇”至“下者”。○释曰：案《特牲》主妇盥于房中，荐两豆，此主妇不荐，故决之。既引《曾子问》士祭不足则取於兄弟大功以下者，彼文承奠下，故引之。下卒哭既取大功以下，则齐衰不执事可知。此齐衰不执事，唯为今时，至于尸入之后，亦执事。两笾枣、栗，设於会南，至於祔祭，虽阴厌亦主妇荐，主人自执事也。知者，下记云“其他如馈食”，案《特牲》云“主人在右，及佐食举牲鼎”是也。若大夫已上尊，不执事，故《少牢》云“主人出迎鼎”，注云：“道之也。”是不执事也。 \\n 　 \\n 佐食及执事盥，出举，长在左。举，举鼎也。长在左，西方位也。凡事宗人诏之。鼎入，设于西阶前，东面北上，匕俎从设。左人抽扃、鼏，匕，佐食及右人载。载，载於俎。佐食载，则亦在右矣。今文扃为铉。古文鼏为密。卒，朼者逆退复位。复宾位也。俎入，设于豆东，鱼亚之，腊特。亚，次也。今文无之。 \\n  \\n 赞设二敦于俎南，黍，其东稷。簋实尊黍也。 \\n [疏]“赞设”至“东稷”。○注“簋实尊黍也”。○释曰：云“簋实尊黍也”者，以经西黍东稷西上，故云尊黍也。经云“敦”，注言“簋”者，案《特牲》云“佐食分簋鉶”，注云：“分簋者，分敦黍於会，为有对也。敦，有虞氏之器也。周制，士用之，变敦言簋，容同姓之士，得从周制耳。”然则此注变敦言簋者，亦谓同姓之士得用簋故也。 \\n 　 \\n 设一鉶于豆南。鉶，菜羹也。 \\n [疏]注“鉶菜羹也”。○释曰：此对泰是湆羹。 \\n 　 \\n 佐食出，立于户西。馔已也。今文无“于户西”。 \\n [疏]“佐食”至“户西”。○注“馔已”至“户西”。○释曰：“佐食出”者，以无事不可以空立，故出立于户西。不从今文无“于户西”三字者，若无，此文不知立之所在，故不从也。 \\n 　 \\n 赞者彻鼎。反于门外。祝酌醴，命佐食启会。佐食许诺，启会，却于敦南，复位。会，合也，谓敦盖也。复位，出立于户西。今文启为开。 \\n  \\n [疏]“祝酌”至“复位”。○注“会合”至“为开”。○释曰：《特牲》、《少牢》直言酌奠，不言酌醴者，以彼直有酒，故不言酒，是酒可知。此酒、醴两有，今所奠者醴，故须言醴也。若然，彼单酒，此两有者，以其同小敛、大敛、朔月迁祖、祖奠、大遣奠等皆酒醴并有，故此虞之丧祭亦两有，异於吉祭也。 \\n 　 \\n 祝奠觯于鉶南，复位。主人再拜稽首。复位，复主人之左。 \\n [疏]“祝奠”至“稽首”。○注“复位”至“之左”。○释曰：云“复主人之左”者，上主人倚杖入，祝从在左，不见祝更有位，故复主人左也。 \\n 　 \\n 祝飨，命佐食祭。飨，告神飨。此祭，祭於苴也。飨神辞，记所谓“哀子某，哀显相，夙兴夜处不宁”，下至“適尔皇祖某甫尚飨”是也。 \\n  \\n [疏]“祝飨命佐食祭”。○注“飨告”至“是也”。○释曰：下云“祝祝卒”，注云：“祝祝者，释孝子祭辞。”又下文迎尸后，尸堕祭，云“祝祝，主人拜如初”，此等三者皆有辞。此文飨神引记者，是阴厌飨神辞，下文迎尸上释孝子辞者，经记无文，案《少牢》迎尸祝孝子辞云：“孝孙某，敢用柔毛刚鬛，嘉荐，普淖，用荐岁事于皇祖伯某，以某妃配某氏，尚飨。”此是释孝子辞。此迎尸上释孝子辞，宜与彼同。但称哀为异，其迎尸后祝辞者，即下记飨辞，云“哀子某，圭为而哀荐之，飨”，郑注云：“飨辞，劝强尸之辞也。”凡吉祭飨尸曰“孝子”。是以《特牲》迎尸后云“祝飨”，注云：“飨，劝强之也。”其辞取於《士虞记》，则宜云“孝孙某圭为孝荐之飨”是也。下二虞卒哭，记皆有辞，至彼别释。 \\n 　 \\n 佐食许诺，钩袒，取黍稷，祭于苴三，取肤祭，祭如初。祝取奠觯祭，亦如之，不尽，益，反奠之。主人再拜稽首。钩袒，如今擐衣也。苴，所以藉祭也。孝子始将纳尸以事其亲，为神疑於其位，设苴以定之耳。或曰：苴，主道也。则《特牲》、《少牢》当有主象而无，何乎？ \\n  \\n [疏]“佐食”至“稽首”。○注“钩袒”至“何乎”。○释曰：云“钩袒，如今擐衣也”者，经云钩袒，若汉时人擐衣以露臂，故云如今擐衣也。云“孝子始将纳尸以事其亲，为神疑於其位，设苴以定之耳”者，案上文祝取苴，降洗，设於几东者，至此乃祭于苴。下文乃延尸，是孝子迎尸之前用苴，以将纳尸，以事其亲，为神疑於其位，故设苴以定之，解预设苴之意也。云“或曰，苴主道也，则《特牲》、《少牢》当有主象而无，何乎”者，解旧有人云苴主道，似重为主道然，故郑破之，云若是苴为主道，《特牲》、《少牢》吉祭亦当有主象，亦宜设苴，今而无苴何乎？是郑以苴为藉祭，非主道也。若然，此据文有尸而言，将纳尸有苴，案下记文无尸者，亦有苴，又《特牲》、《少牢》吉祭无苴，案《司巫》“祭祀则供匰主及蒩馆”，常祀亦有苴者，以天子诸侯尊者礼备，故吉祭亦有苴，凶祭有苴可知。 \\n 　 \\n 祝祝。卒，主人拜如初，哭，出，复位。祝祝者，释孝子祭辞。 \\n 祝迎尸。一人衰绖奉篚，哭从尸。尸，主也。孝子之祭，不见亲之形象，心无所系，立尸而主意焉。一人，主人兄弟。《檀弓》曰：“既封，主人赠而祝宿虞尸。” \\n  \\n [疏]“祝迎”至“从尸”。○注“尸主”至“虞尸”。○释曰：自此尽“如初设”，论迎尸入九饭之事。郑知“一人衰绖”是“主人兄弟”者，以主人哭出复位，无从尸之理，又云衰绖，且非疏远，故知一人衰绖是主人兄弟也。引《檀弓》者，证祝随主人葬，先反，宿虞尸，故得有祝迎尸之事。云“既封”者，封当为窆，窆下棺也。 \\n 　 \\n 尸入门，丈夫踊，妇人踊。踊不同文者，有先后也。尸入，主人不降者，丧事主哀不主敬。 \\n  \\n [疏]“尸入”至“人踊”。○注“踊不”至“主敬”。○释曰：云“踊不同文者，有先后也”者，主人在西序东面，众兄弟西阶下亦东面，妇人堂上当东序，西面，故主人与兄弟见尸先踊，妇人后见尸，故后踊，是有先后。云“尸入，主人不降者，丧事主哀不主敬”者，决《特牲》、《少牢》尸入，主人皆降立于阼阶东，敬尸，故此不降为主哀。 \\n 　 \\n 淳尸盥，宗人授巾。淳，沃也。沃尸盥者，宾执事者也。 \\n [疏]“淳尸”至“授巾”。○注“淳沃”至“者也”。○释曰：此直言盥，不言面位，案《特牲》云：“尸入门左，北面盥，宗人授巾。”上陈器时，匜水之等在西阶之东，合在门左，则以器就，《特牲》注云：“侍盥者执其器就之。”若然，《特牲》设尸盥“在门内之右”，注云：“尸尊不就洗，门内之右，象洗在东。”此虞礼反吉祭，故在西阶东。少牢礼异於士礼，故尸盥在西阶东，与此虞礼同也。云“沃尸盥者，宾执事者”也，案上文宾与主人皆在执事之中，既宗人授巾，明沃盥亦宾执事也。 \\n 　 \\n 尸及阶，祝延尸。延，进也，告之以升。 \\n [疏]“尸及阶祝延尸”。○注“延进”至“以升”。○释曰：案《特牲》云“祝延尸”，注云：“延，进也，在后诏侑曰延。”又案《少牢》注云“由后诏相之曰延”，然则延者，皆在后也。若然，记云“尸稷祝前乡尸”，又曰“降阶还及门，如出户”，注云：“降阶如升时。”以此言之，降在尸前。云如升者，直取与尸升同，不取后同，故《礼器》“诏侑无方”是也。 \\n 　 \\n 尸升，宗人诏踊如初。言诏踊如初，则凡踊，宗人诏之。 \\n [疏]“尸升”至“如初”。○注“言诏”至“诏之”。○释曰：云“言诏踊如初，则凡踊，宗人诏之”者，以其上无宗人诏踊之事，以此宗人诏踊，云如初，明前踊并明下文踊，皆宗人诏之，故郑云“凡”也。 \\n 　 \\n 尸入户，踊如初，哭止。哭止，尊尸。妇人入于房。辟执事者。 \\n  \\n [疏]“妇人入于房”。○注“辟执事者”。○释曰：以其妇人在堂上，执事者由堂东，故辟之入房也。 \\n 　 \\n 主人及祝拜妥尸。尸拜，遂坐。妥，安坐也。 \\n [疏]“主人”至“遂坐”。○释曰：案《郊特牲》注云：“尸即至尊之，坐或时不自安，则以拜安之。”此亦然。“妥，安坐也”，《尔雅》文。 \\n 　 \\n 从者错篚于尸左席上，立于其北。北，席北也。 \\n [疏]“从者”至“其北”。○注“北席北也”。○释曰：此虞礼篚象《特牲》肵俎，肵俎置于席北，明此篚亦在席北，以拟盛尸之馔也。 \\n 　 \\n 尸取奠，左执之。取菹，擩于醢，祭于豆閒。祝命佐食堕祭。下祭曰堕，堕之犹言堕下也。《周礼》曰：“既祭，则藏其堕。”谓此也。今文堕为绥。《特牲》、《少牢》或为羞，失古正矣。齐、鲁之閒，谓祭为堕。 \\n  \\n [疏]“尸取”至“堕祭”。○注“下祭”至“为堕”。○释曰：云“尸取奠，左执之”者，以右手将堕故也。云“下祭曰堕”者，以其凡祭皆手举之，向下祭之，故云下祭曰堕。云“堕之犹言堕下”者，案《左传》云子路“将堕三都”，以三都大高，故堕下之。取堕为下祭之义，故读从之。引《周礼·守祧职》云“既祭藏其堕，谓此也”者，谓此堕、祭一也。引之者，证《守祧》同之耳。云“今文堕为绥”，又云“《特牲》、《少牢》或为羞，失古正矣”者，此二字皆非堕下之义，故云失古正也。云“齐鲁之閒谓祭为堕”者，齐南鲁北谓祭为堕者，由堕下而祭，因即谓祭为堕，是郑从堕不从绥与羞之意也。案《特牲》云“祝命挼祭”，注云：“《士虞礼》古文曰：祝命佐食堕祭。《周礼》曰：既祭则藏其堕。堕与挼读同耳。今文改挼皆为绥，古文此皆为擩祭也。”又《少牢》尸将酢主人时，“上佐食以绥祭”，郑注云：“绥读为堕。”此三处经中堕皆不同者，此五字或为堕，或为挼，或为羞，或为绥，或为擩，此五者郑既以挼、绥及羞三者已从堕，复云古文作擩，以其《特牲》及此《士虞》皆有擩祭，故亦兼擩解。 \\n 　 \\n 佐食取黍稷肺祭授尸，尸祭之。祭奠，祝祝。主人拜如初。尸尝醴，奠之。如初，亦祝祝卒，乃再拜稽首。 \\n  \\n [疏]“佐食”至“奠之”。○注“如初”至“稽首”。○释曰：云“如初，亦祝祝卒，乃再拜稽首”者，亦如上文，迎尸前祝祝卒也。 \\n 　 \\n 佐食举肺脊授尸。尸受，振祭，哜之，左手执之。右手将有事也。尸食之时，亦奠肺脊于豆。 \\n  \\n [疏]“佐食”至“执之”。○注“右手”至“于豆”。○释曰：案《特牲》“祝命尔敦，佐食尔黍稷于席上”，“举肺脊以授尸，尸受，振祭哜之”，彼举肺脊在尔敦后，此举肺脊在尔敦前者，彼吉祭，吉凶相变故也。云“右手将有事也”者，为下文祭鉶、尝鉶是也。云“尸食之时，亦奠肺脊於豆”者，解经无奠文。知不执以食卒者，案下文云“尸卒食，佐食受肺脊实于篚”，在尸手当云受肺脊，又知在豆者，《特牲》云“尸实举於菹豆”是也。案《特牲》尸“乃食食举”，注云：“举言食者，明凡解体皆连肉。”《少牢》云“食举”，注云：“举，牢肺正脊也，先饭啖之，以为道也。”此丧祭不言食举，亦食举可知。是以《特牲》注云“肺，气之主也”，脊正体之贵者，先食啖之，所以道食通气也。案下文注云“尸不受鱼腊，以丧不备味”，则亦不食庶羞矣。 \\n 　 \\n 祝命佐食迩敦。佐食举黍，错于席上。迩，近也。尸祭鉶、尝鉶。右手也。《少牢》曰：“以柶祭羊鉶，遂以祭豕鉶，尝羊鉶。” \\n  \\n [疏]“尸祭鉶尝鉶”。○注“右手”至“羊鉶”。○释曰：知以右手者，上经云“佐食举肺脊授尸，尸受，振祭，哜之，左手执之”，郑云“右手将有事”，指此尝鉶用右手也。引《少牢》者，证此经尝祭之时亦用柶。案下记云：“鉶芼用苦，若薇有滑，夏用葵，冬用荁，有柶。”是用柶祭之义。 \\n 　 \\n 泰羹湆自门入，设于鉶南，胾四豆，设于左。博异味也。湆，肉汁也。胾，切肉也。 \\n  \\n [疏]“泰羹”至“于左”。○注“博异”至“肉也”。○释曰：云“设于鉶南”者，以泰羹湆未设，故继鉶而言之，其实觯北留空处，以待泰羹。云“胾四豆，设于左”者，案《特牲》“四豆设于左，南上”，云左者，正豆之左。又《少牢》云：“上佐食羞胾，两瓦豆，有醢，设于荐豆之北。”注云：“设於荐豆之北，以其加也。”言北亦是左也。云“博异味”者，以其有湆有胾故也。 \\n 　 \\n 尸饭，播馀于篚。不反馀也。古者饭用手，吉时播馀于会。古文播为半。 \\n  \\n [疏]“尸饭播馀于篚”。○注“不反”至“为半”。○释曰：云“古者饭用手”者，案《曲礼》云“无抟饭”，又云“无放饭”，“饭黍毋以箸”，故知古者饭用手。言此者，证播饭去手为放饭。云“吉时播馀于会”者可知，故决之。 \\n 　 \\n 三饭，佐食举幹，尸受，振祭，哜之，实于篚。饭门啖肉，安食气。 \\n  \\n [疏]“三饭”至“于篚”。○注“饭閒”至“食气”。○释曰：云“饭閒啖肉安食气”者，以其胳胁骨体连肉，又在三饭之閒，故云饭閒啖肉安食气。 \\n 　 \\n 又三饭，举胳，祭如初。佐食举鱼、腊，实于篚。尸不受鱼腊，以丧不备味。 \\n  \\n [疏]“又三”至“于篚”。○注“尸不”至“备味”。○释曰：云“尸不受鱼腊”者，案经“佐食举鱼腊”，不云尸受哜之，明尸不受鱼腊可知。云“以丧不备味”者，案《特牲》三举鱼腊，尸皆振祭哜之，此佐食举鱼腊，实於篚，尸不哜，故云丧不备味。 \\n 　 \\n 又三饭，举肩，祭如初。后举肩者，贵要成也。 \\n [疏]“又三”至“如初”。○注“后举”至“成也”。○释曰：云“后举肩者，贵要成也”者，案《礼记·祭统》云“周人贵肩”，故云贵者要成也。要成者，据后食即饱也。 \\n 　 \\n 举鱼、腊俎、俎释三个。释犹遗也。遗之者，君子不尽人之欢，不竭人之忠。个犹枚也。今俗或名枚曰个，音相近。此腊亦七体，如其牲也。 \\n  \\n [疏]“举鱼”至“三个”。○注“释犹”至“牲也”。○释曰：此经直举鱼腊俎盛於篚，俎释三个，不言盛牲体者，案下记云“羹饪升左肩、臂、臑、肫、胳、脊、胁”七体，此上经佐食，初举脊，次举幹，又举胳，终举肩，总举四体，唯有臂、臑、肫三者，佐食即当俎释三个，不复盛牲体，故直举鱼腊而已。云“遗之者，君子不尽人之欢，不竭人之忠”，此《上曲礼》文，案彼注“欢谓饮食，竭谓衣服”。於此引之并据饮食者，彼注对文，此注散文，则欢与忠通，故总证牲体也。又案《特牲》“释三个”注云：“谓改馔於西北隅遗之。”与此注不同者，此注亦有改馔之义，又兼有此不尽欢忠之礼。云“今俗或名枚曰个，音相近”者，经中个人下竖牵俗语，名枚曰个者，人傍著固，字虽不同，音声相近，同是一个之义。云“此腊亦七体，如其牲也”者，案下记牲有七体，此腊亦不过特牲体，故云如其牲，言此以对彼。案彼特牲吉祭十一体，是以《特牲》记云“腊如牲骨”，乃有十一体，与此不同，吉礼异故也。 \\n 　 \\n 尸卒食，佐食受肺脊，实于篚，反黍，如初设。九饭而已，士礼也。篚犹吉祭之有肵俎。 \\n  \\n [疏]“尸卒”至“初设”。○注“九饭”至“肵俎”。○释曰：云“反黍如初设”者，案上设黍稷在俎南，西黍东稷，次上文佐食举黍，错于席上，此尸卒食，故反黍于本处，如初设。云“九饭而已，士礼也”者，少牢十一饭，诸侯十三饭，天子十五饭，故云九饭士礼也。云“篚犹吉祭之有肵俎”者，案《特牲》、《少牢》尸举牲体振祭哜之，皆加於肵俎，此尸举牲体振祭哜之，皆实於篚，故云篚犹吉祭之有肵俎。 \\n 　 \\n 主人洗废爵，酌酒酳尸。尸拜受爵，主人北面答拜。尸祭酒，尝之。爵无足曰废爵。酳，安食也。主人北面以酳酢，变吉也。凡异者皆变吉。古文酳作酌。 \\n  \\n [疏]“主人”至“尝之”。○注“爵无”至“作酌”。○释曰：自此尽“升堂复位”，论主人初献尸并献祝及献佐食之事。云“爵无足曰废爵”者，案下文“主妇洗足爵”，郑云：“爵有足，轻者饰也。”则主人丧重，爵无足可知。凡诸言废者，皆是无足废敦之类是也。云“主人北面以酳酢，变吉也”者，案《特牲》、《少牢》尸拜受，主人西面拜送，与此面相反，故云变吉也。案《特牲》直有主人送拜，虽不见主人面位，约与《少牢》同，皆西面也。云“凡异者皆变吉”者，案《特牲》云“主人拜送”，此云主人答拜；《特牲》云：“尸卒角，祝受尸角，曰送爵。”此不云送爵；《特牲》济肝讫，加於菹豆，此哜肝讫，加於俎，皆是异於吉时，故云凡异者皆变吉。 \\n 　 \\n 宾长以肝从，实于俎，缩，右盐。缩，从也。从，实肝炙於俎也。丧祭进柢。右盐於俎近北，便尸取之也。缩执俎，言右盐，则肝盐并也。 \\n  \\n [疏]“宾长”至“右盐”。○注“缩从”至“并也”。○释曰：云“缩，从也。从，实肝炙於俎也。丧祭进柢”者，案下记云“载犹进柢”，柢，本也，谓肝之本，头进之向尸。云“右盐於俎近北，便尸取之也”者，从执俎一头向尸，据执俎之人左畔有肝，右畔有盐，西面向尸，尸东面，以右手取肝於俎右畔，擩盐於左畔，是以盐於俎之近北，便尸取之。云“缩执俎，言右盐，则肝盐并也”者，谓俎既缩，执则狭肝，盐不容相远，是执俎人右畔有盐，左畔有肝，故云“并”也。 \\n 　 \\n 尸左执爵，右取肝，擩盐，振祭，哜之，加于俎。宾降，反俎于西塾，复位。取肝，右手也。加于俎，从其牲体也。以丧不志於味。 \\n  \\n [疏]“尸左”至“复位”。○注“取肝”至“於味”。○释曰：复位者，谓宾长也，尸既振肝讫，复西阶前众兄弟之南，东面位。云“以丧不志於味”者，决《特牲》、《少牢》尸哜肝讫，加菹豆以近身。此虞礼，尸哜肝讫，不加于菹豆，而远加於俎，以同牲体者，以丧志不在於味，故远身加俎也。若然，《特牲》、《少牢》祝不敢与尸同加於菹豆，哜肝讫，加于俎，与此尸同者，祝无不在位之嫌，礼穷则同故也。 \\n 　 \\n 尸卒爵，祝受，不相爵。主人拜，尸答拜。不相爵，丧祭於礼略。相爵者，《特牲》曰：“送爵，皇尸卒爵。”祝酌授尸，尸以醋主人，主人拜受爵，尸答拜。醋，报。 \\n  \\n 主人坐祭，卒爵，拜，尸答拜。筵祝，南面。祝接神，尊也。筵用萑席。 \\n  \\n [疏]“筵祝南面”。○注“祝接”至“萑席”。○释曰：上文尸用苇席，其祝席经记虽不言，以尸用在丧，故不用萑，今祝宜与平常同，故用萑也。云“祝接神，尊也”者，解先得献之事。 \\n 　 \\n 主人献祝，祝拜，坐受爵，主人答拜。献祝，因反西面位。 \\n [疏]“主人”至“答拜”。○注“献祝”至“面位”。○释曰：云“献祝，因反西面位”者，以《少牢》云主人受酢时，“主人拜受爵，尸答拜，主人西面奠爵”。《特牲》云“主人拜受角”，虽不言西面，彼注云：“退者，进受爵反位。”则西面也，是吉祭时主人西面，故上注云“北面以酳酢变吉也”，今至酳酢及献祝讫，明因反西面位可知也。 \\n 　 \\n 荐菹醢，设俎。祝左执爵，祭荐，奠爵，兴，取肺，坐祭，哜之，兴，加于俎，祭酒，尝之，肝从。祝取肝擩盐，振祭，哜之，加于俎，卒爵，拜。主人答拜。今文无擩盐。 \\n  \\n [疏]“荐菹”至“答拜”。○释曰：此直言“荐菹醢设俎”者，不见荐彻之人，案下文云“祝荐席彻入于房”，注云：“彻荐席者，执事者。”则此设者亦执事可知。 \\n 　 \\n 祝坐受主人。主人酌献佐食，佐食北面拜，坐受爵，主人答拜。佐食祭酒，卒爵，拜。主人答拜，受爵，出，实于篚，升堂，复位。篚在庭，不复入，事已也。亦因取杖，乃东面立。 \\n  \\n [疏]注“篚在”至“面立”。○释曰：云“篚在庭”者，此虽无文，约同荐车设迁奠之等也。云“不复入，事已也，亦因取杖，乃东西面立”者，上文哭时，主人升堂，西序东面，又上文云“主人倚杖入”，今升堂复位，不复入室，以其事已，因得取杖复东面位也。 \\n 　 \\n 主妇洗足爵于房中，酌，亚献尸，如主人仪。爵有足，轻者饰也。《昏礼》曰：“内洗在北堂，直室东隅。” \\n  \\n [疏]“主妇”至“人仪”。○注“爵有”至“东隅”。○释曰：自此尽“入于房”，论主妇献尸并献祝及佐食之事。云“如主人仪”者，即上主人酳尸，尸拜受爵，主人北面答拜之等。今主妇亚献亦然，故云如主人仪也。云“爵有足，轻者饰也”者，主妇，主人之妇，为舅姑齐衰，是轻於主人，故爵有足为饰也。引《昏礼》者，证经洗爵于房中，不言设洗处，宜与《昏礼》同也。 \\n 　 \\n 自反两笾，枣、栗，设于会南，枣在西。尚枣，枣美。 \\n [疏]“自反”至“在西”。○注“尚枣枣美”。○释曰：案《特牲》：“宗妇执两笾，主妇受，设于敦南。”此主妇自反两笾，不使宗妇者，以丧尚纵，纵，反吉故。然上主人献，使赞荐菹醢，注云：齐斩之服不执事者。彼为主人献，故不使主妇荐，此亚献，己所有事，故自荐可知。 \\n 　 \\n 尸祭笾、祭酒如初。宾以燔从，如初。尸祭燔、卒爵如初。酌献祝，笾、燔从，献佐食，皆如初。以虚爵入于房。初，主人仪。 \\n  \\n [疏]“尸祭”至“于房”。○注“初主人仪”。○释曰：此“尸祭笾”已下，至“笾燔从献佐食”，皆举主人献尸，宾长以肝从，至佐食祭酒，卒爵拜，主人答拜，受爵出，实于篚，并如主人仪，故皆云“如初”也。 \\n 　 \\n 宾长洗繶爵，三献，燔从，如初仪。繶爵，口足之閒有篆文，又弥饰。 \\n  \\n [疏]“宾长”至“初仪”。○注“繶爵”至“弥饰”。○释曰：此一节论宾长终三献之事。云“繶爵，口足之閒有篆又弥饰”者，案《屦人》繶是屦之牙底之閒，缝中之饰，则此爵云繶者，亦是爵口足之閒有饰可知。云“又弥饰”，以其主妇有足已是有饰，今口足之閒又加饰也。 \\n 　 \\n 妇人复位。复堂上西面位，事已，尸将出，当哭踊。 \\n [疏]“妇人复位”。○注“复堂”至“哭踊”。○释曰：自此尽“拜稽颡”，论祭讫送尸，及改馔为阳厌之事。云“复堂上西面位”者，上云主人即位於门外，如朝夕临位，妇人及内兄弟服，即位於堂亦如之，以下更不见别有妇人位，明复位者还此位可知。又案《士丧礼》凡临位，妇人即位于堂南上即面位也。云“尸将出，当哭踊”者，以哭送，此丧祭故踊，《特牲》吉祭不哭踊，故亦无此复位之事也。 \\n 　 \\n 祝出户，西面告利成。主人哭，西面告，告主人也。利犹养也。成，毕也。言养礼毕也。不言养礼毕，於尸閒嫌。 \\n  \\n [疏]“祝出”至“人哭”。○注“西面”至“閒嫌”。○释曰：云“西面告，告主人也”者，以处主人东面，故祝西面对而告之。云“不言养礼毕，於尸閒嫌”者，若言养礼毕，即於尸中閒有嫌讽去之。或本閒作闲音，以养尸事毕，而尸空闲，嫌讽去之。 \\n 　 \\n 皆哭。丈夫妇人於主人哭，斯哭矣。 \\n [疏]“皆哭”。○注“丈夫”至“哭矣”。○释曰：言上云主人哭，则主人之外，緦麻以上，在位者皆哭。故郑总“丈夫、妇人於主人哭斯哭矣”。 \\n 　 \\n 祝入，尸谡。谡，起也。祝入而无事，尸则知起矣。不告尸者，无遣尊者之道也。古文谡或为休。 \\n  \\n [疏]“祝入尸谡”。○注“谡起”至“为休”。○释曰：云“祝入而无事，尸则知起矣”者，虽不告尸无事，尸亦知无事，礼毕而起矣。云“不告尸者，无遣尊者之道也”者，谓不告尸以礼毕者，尸尊，若告之，则如发遣尊者，故云不告尸者无遣尊者之道也。 \\n 　 \\n 从者奉篚哭，如初。初，哭从尸。祝前尸，出户，踊如初，降堂，踊如初，出门，亦如之。前，道也。如初者，出如入，降如升，三者之节悲哀同。 \\n  \\n [疏]“祝前”至“如之”。○注“前道”至“哀同”。○释曰：案上文尸入门，丈夫踊，妇人踊。尸及阶，祝延尸，尸升，宗人诏踊如初。尸入户，踊如初，故此郑云“出如入，降如升，三者之节悲哀同”，是以如之，得有三者也。 \\n 　 \\n 祝反，入彻，设于西北隅，如其设也。几在南，厞用席。改设馔者，不知鬼神之节，改设之。庶几歆飨，所以为厌饫也。几在南变古文，明东面。不南面，渐也。厞，隐也，于厞隐之处，从其幽闇。 \\n  \\n [疏]“祝反”至“用席”。○注“改设”至“幽闇”。○释曰：祝反入，谓送尸出门，而反入彻神前之馔，故设於西北隅也。云“如其设也”者，谓设于西北隅，次第一如奥中东面设。云“几在南，变古文”者，上文阴厌时，设几席于室中东面，右几，今云几在南，明其同。必变文者，案《少牢》大夫礼阳厌时南，亦几在右，此言右几，嫌与大夫同南面而右几，故变文云几在南，与前在奥同，故云“明东面”也。又以《特牲》云：“祝筵几于室中，东面。”至於改馔云：“佐食彻尸荐俎，敦设于西北隅，几在南。”是与此同也。云“不南面，渐也”者，以《特牲》东面右几，今虞为丧祭，是向吉有渐，故设几与吉祭同。“厞，隐也。于厞隐之处，从其幽闇”者，谓以席为障，使之隐，故云厞隐从其幽闇也。 \\n 　 \\n 祝荐席，彻入于房。祝自执其俎出。彻荐席者，执事者。祝荐席，则初自房来。 \\n  \\n [疏]“祝荐”至“俎出”。○注“彻荐”至“房来”。○释曰：云“彻荐席者，执事者”，但祝之荐席，设与彻不言其人，知使执事者，以其主人之士不言官者皆为之故也。云“祝荐席，则初自房来”者，以其上文神席在西序下，此祝经记俱不言，今知自房来者，见《公食大夫》记云“筵出自房”。《昏礼》与《士冠》席皆亦在于房，故比祝席亦自房来，今还于房可知也。 \\n 　 \\n 赞阖牖户。鬼神尚居幽闇，或者远人乎？赞，佐食者。 \\n [疏]“赞阖牖户”。○注“鬼神”至“食者”。○释曰：云“或者远人者乎”，《礼记·郊特牲》文。此郑玄之义，非直取鬼神居幽闇，或取远人之意故也，知是生人之意。云“赞佐食”者，自上以来行事，唯有祝与佐食，以其云“祝自执其俎出”，故知阖牖户者是佐食也。 \\n 　 \\n 主人降，宾出。宗人诏主人。降，宾则出庙门。主人出门，哭止，皆复位。门外未入位。 \\n  \\n [疏]注“门外未入位”。○释曰：知是门外位者，以经云“出门”，乃更云“皆复位”，明“门外未入位”可知。 \\n 　 \\n 宗人告事毕，宾出，主人送，拜稽颡。送拜者，明于大门外也。宾执事者皆去，即彻室中之馔者，兄弟也。 \\n  \\n [疏]“宗人”至“稽颡”。○注“送拜”至“弟也”。○释曰：云“送拜者，明于大门外也”者，以其上文云复位，是殡门外，未出大门，此云“送拜”，是大门外送拜可知。知“彻室中之馔者兄弟也”者，宾即执事，而云“宾出”，则室中无执事之人，唯有兄弟，故彻室中之馔者兄弟可知也。 \\n 　 \\n 记。虞，沐浴，不栉。沐浴者，将祭，自絜清。不栉，未在於饰也。唯三年之丧不栉，期以下栉可也。今文曰沐浴。 \\n  \\n [疏]“记虞沐浴不栉”。○注“沐浴”至“沐浴”。○释曰：云“唯三年之丧不栉，期以下栉可也”者，经云不据三年为主，案下文“班祔”，而明期以下，虞而沐浴、栉可也。 \\n 　 \\n 陈牲于庙门外，北首，西上，寝右。言牲，腊在其中。西上，变吉。寝右者，当升左胖也。腊用棜。《檀弓》曰：“既反哭，主人与有司视虞牲。” \\n  \\n [疏]“陈牲”至“寝右”。○注“言牲”至“虞牲”。○释曰：知腊在牲中者，《士虞》唯有一豕，而云“西上”，明知兼免腊得云西上也。云“西上，变吉”者，案《少牢》二牲东上，是吉祭东上，今此西上，是变吉也。云“寝右者，当升左胖也”者，若然，《特牲》腊在东，置於棜东首，牲在西，尚右，今虞礼反吉，故寝右升左胖。知“腊用棜”者，案《特牲》陈鼎於门外北面，北上，棜在南，南顺，实兽于其上，东首是也。引《檀弓》者，证虞时有牲之事。 \\n 　 \\n 日中而行事。朝葬，日中而虞，君子举事必用辰正也。再虞、三虞皆质明。 \\n  \\n [疏]“日中而行事”。○注“朝葬”至“质明”。○释曰：云“辰正”者，谓朝夕日中也，以朝有葬事，故至日中而行虞事也。云“再虞三虞皆质明”者，以朝无葬事，故皆质明而行虞事，是用朝之辰正也。 \\n 　 \\n 杀于庙门西，主人不视。豚解。主人视牲不视杀，凡为丧事略也。豚解，解前后胫脊胁而已，孰乃体解，升於鼎也。今文无庙。 \\n  \\n [疏]“杀于”至“豚解”。○注“主人”至“无庙”。○释曰：云“主人视牲不视杀，凡为丧事略也”者，案《特牲馈食礼》宗人“告濯具，宾出，主人出，皆复外位”，郑云：“为视牲也。”又曰：“告事毕，宾出，主人拜送，夙兴，主人服如初，立于门外东方，南面，视侧杀。”然则特牲吉祭，故主人视牲又视杀。今虞为丧事，故主人视牲不视杀，是其略也。“凡”者，众辞，但此经与《特牲馈食》不同者，皆为丧事略，故云凡以广之。“豚解，解前后胫脊胁而已，孰乃体解，升於鼎也”者，体解下文七体是也。 \\n 　 \\n 羹饪，升左肩、臂、臑、肫、骼、脊、胁、离肺，肤祭三，取诸左膉上，肺祭一，实于上鼎。肉谓之羹。饪，孰也。脊胁，正脊、正胁也。丧祭略，七体耳。离肺，举肺也。《少牢馈食礼》曰：“举肺一，长终肺。祭肺三，皆刌。”膉，脰肉也。古文曰左股上。此字从肉殳，殳矛之殳声。 \\n  \\n [疏]“羹饪”至“上鼎”。○注“肉谓”至“殳声”。○释曰：肉谓之羹，《尔雅·释器》文。饪孰，《释言》文。云“脊胁，正脊、正胁也”者，案《特牲》注云：“不贬正脊，不夺正也。”然则此为丧祭，体数虽略，亦不夺正，故知脊胁正脊正胁也。云“丧祭略，七体耳”者，案《特牲》“尸俎，右肩、臂、臑、肫、胳，正脊二骨，横脊、长胁二骨，短胁”，注云：“士之正祭礼九体，贬於大夫，有并骨二，亦得十一之名。合《少牢》之体数，此所谓放而不致者。”然则此所升唯七体，故云丧祭略七体耳。云“离肺，举肺也”者，案《特牲》注云“离犹扌奎也。小而长，午割之，亦不提心，谓之举肺”是也。引《少牢馈食礼》者，证离肺举肺之异也。云“膉，脰肉也”者，案《少牢》云：“雍人伦肤九，实于一鼎。”注云：“伦，择也。肤，胁革肉择之取美者。”案下注“今以脰肉贬於纯吉”，则此用膉为贬於纯吉之事也。云“古文曰左股上，此字从肉殳，殳矛之殳声”者，郑注《仪礼》叠古文从经今文，又说古文解之者，郑欲两从故也。但字从肉义可知，而以殳与股不是形人之类，其理未审。 \\n 　 \\n 升鱼：鱄鲋九，实于中鼎。差减之。 \\n [疏]“升鱼”至“中鼎”。○注“差减之”。○释曰：“差减之”者，案《特牲》鱼十有五，今为丧祭略而用九，故云差减之也。 \\n 　 \\n 升腊左胖，髀不升，实于下鼎。腊七亦体，牲之类。 \\n [疏]“升腊”至“下鼎”。○注“腊七亦体牲之类”。○释曰：云“腊亦七体牲之类”者，牲，上文升左肩、臂、臑、肫、胳、脊、胁，是牲之七体。今升腊左胖亦然，《特牲》记云“腊如牲骨”是也。 \\n 　 \\n 皆设扃鼏，陈之。嫌既陈乃设局鼏也。今文扃作铉，古文鼏作密。 \\n  \\n [疏]“皆设扃鼏陈之”。○注“嫌既”至“作密”。○释曰：云“嫌既陈乃设扃鼏也”者，经云陈三鼎，后言设扃鼏，有嫌，故记人辨之，皆先扃鼏后陈之也。 \\n 　 \\n 载犹进柢，鱼进鬐。犹，犹《士丧》、《既夕》，言未可以吉也。柢，本也。鬐，脊也。今文柢为胝，古文鬐为耆。 \\n  \\n [疏]“载犹”至“进鬐”。○注“犹犹”至“为耆”。○释曰：鬐、柢二者，皆变於吉，是以《少牢》云：“下利升豕，其载如羊，皆进下。”注云：“变於食生也。”又曰“腊一纯而俎亦进下”，又曰“鱼用鲋十有五而俎，缩载，右首，进腴”，注云：“亦变於食生也。”是皆与此反矣，是变於吉也。云“犹，犹《士丧》、《既夕》，言未可以吉也”者，云与吉反，则明与生人同。《士丧礼》小敛云“皆覆进柢”，注云：“柢，本也。进本者，未异於生也。”至大敛“载鱼左首，进鬐，腊进柢”，郑注云：“亦未异於生也。”又葬奠云如初，皆未异於生，故记人以犹之。是以《乡饮酒》、《乡射》记皆云“右体进腠”是也。 \\n 　 \\n 祝俎，髀、脰、脊、胁、离肺，陈于阶閒，敦东。不升於鼎，贱也。统於敦，明神惠也。祭以离肺，下尸。 \\n  \\n [疏]“祝俎”至“敦东”。○注“不升”至“下尸”。○释曰：云“不升於鼎，贱也”者，祝对上尸俎羹饪升於鼎为贵者也。云“统於敦，明神惠也”者，案上文馔黍稷二敦於阶閒，西上，是神之黍稷，今陈祝馔于神馔之东，统于神物，明惠由神也。云“祭以离肺，下尸”者，以共尸祭用刲肺，祝不用刲肺，用离肺，故云下尸也。 \\n 　 \\n 淳尸盥，执槃，西面。执匜，东面。执巾在其北，东面。宗人授巾，南面。槃以盛弃水，为浅汙人也。执巾不授，巾卑也。 \\n  \\n [疏]“淳尸”至“南面”。○注“槃以”至“卑也”。○释曰：上经直云“淳尸盥，宗人授巾”，不云执槃与执匜、执巾及宗人授巾等面位，故记人明之。 \\n 　 \\n 主人在室，则宗人升，户外北面。当诏主人室事。 \\n [疏]“主人”至“北面”。○注“当诏主人室事”。○释曰：上经唯言宗人告有司具及诏主人踊，皆堂下之事，今主人入室，宗人当升户外诏主人，室中之事，故升堂也。 \\n 　 \\n 佐食无事，则出户，负依南面。室中尊，不空立。户牖之閒谓之依。 \\n  \\n [疏]“佐食”至“南面”。○注“至中”至“之依”。○释曰：云“户牖之閒谓之扆”，此《尔雅》文，谓户西南面也。 \\n 　 \\n 鉶芼，用苦，若薇，有滑。夏用葵，冬用荁，有柶。苦，苦荼也。荁，堇类也。乾则滑。夏秋用生葵，冬春用乾荁。古文苦为枯，今文或作芐。 \\n  \\n [疏]“鉶芼”至“有柶”。○注“苦苦”至“作芐”。○释曰：案《公食》记三牲具，则牛藿、羊苦、豕薇，各用其一。若一牲者，容兼用其二，是以及特牲一豕，皆云鉶芼，苦薇，是科用其一也。知“荁，堇类”者，《内则》云“堇荁枌榆”，同为滑物，故知荁堇类也。云“乾则滑”者，以其冬用之，故知乾则滑于堇也。云“夏秋用生葵，冬春用乾荁”者，以其秋与夏同有生葵，春初未生者，故春约与冬同，是以经直云冬，明举夏以兼秋，举冬以兼春也。 \\n 　 \\n 豆实，葵菹，菹以西蠃醢。笾，枣烝，栗择。枣烝栗择，则菹刌也。枣烝栗择，则豆不揭，笾有籘也。 \\n  \\n [疏]“豆实”至“栗择”。○注“枣烝”至“籘也”。○释曰：云“枣烝栗择，则菹刌也。枣烝栗择，则豆不揭，笾有籘也”者，此虽无正文，案《士丧礼》大敛云：“毼豆两，其实葵菹芋蠃醢，两笾，无籘，布巾，其实栗，不择，脯四脡。”自大敛后皆云如初，则葬奠四豆，脾、析、葵、菹，亦长矣，四笾，枣、糗、栗、脯亦不择也。至此乃云枣烝栗择，则菹亦切矣，豆笾有饰可知。 \\n 　 \\n 尸入，祝从尸。祝在主人前也。嫌如初时，主人倚杖入，祝从之。初时，主人之心尚若亲存，宜自亲之。今既接神，祝当诏侑尸也。 \\n  \\n [疏]“尸入祝从尸”。○注“祝在”至“尸也”。○释曰：上经阴厌时，主人先祝入户，至此迎尸祝在主人前，先后有异，故记人明之，是以郑云“祝在主人前也，嫌如初时，主人倚杖入，祝从之”也。云“今既接神，祝当诏侑尸也”者，尸，神象，是以云既接神祝当诏侑尸。即上祝命佐食尔敦举黍稷，及祝酌授尸，及祝出告利成，祝入尸谡之等是也。 \\n 　 \\n 尸坐不说屦。侍神，不敢燕惰也。今文说为税。 \\n [疏]“尸坐不说屦”。○注“侍神”至“为税”。○释曰：案《乡饮酒》、《燕礼》之等，凡坐降，说屦乃升坐，今尸虽坐，不说屦者，为“侍神，不敢燕惰”故也。 \\n 　"}
{"章节": "卷四十三 士虞礼第十四", "正文": "卷四十三士虞礼第十四 \\n  \\n  \\n 　 \\n 　 \\n 尸谡，祝前，乡尸。前，道也。祝道尸，必先乡之，为之节。 \\n  \\n [疏]“尸谡祝前乡尸”。○注“前道”至“之节”。○释曰：此记尸谡之时，祝前尸之仪也。云“必先乡之，为之节”者，言必先面乡尸者，为之节度也。 \\n 　 \\n 还，出户，又乡尸。还，过主人，又乡尸。还，降阶，又乡尸。过主人则西阶上，不言及阶，明主人见尸，有踧踖之敬。 \\n  \\n [疏]“还出”至“乡尸”。○注“过主”至“之敬”。○释曰：“过主人则西阶上，不言及阶，明主人见尸，有踧踖之敬”者。以其经出户降阶，及门皆指物而言主人者，欲见阶上不言，西阶而言主人者，欲见主人见尸有踧踖之敬，故没去阶名，而云主人也。 \\n 　 \\n 降阶，还，及门，如出户。及，至也。言还至门，明其閒无节也。降阶如升时，将出门如出户时，皆还乡尸也。每将还，必有辟退之容。凡前尸之礼仪在此。 \\n  \\n [疏]“降阶”至“出户”。○注“及至”至“在此”。○释曰：言还至门明其閒无节也者，以经自阶已前，皆不言及，从阶到门言及者，以其自阶到门，其中道远，故特言及以殊之，是以郑云“言还至门，明其閒无节”，谓无还乡尸之节也。云“降阶如升时，将出门如出户时，皆还乡尸也”，经直云“及门如出户”，虽不言降阶如升时，以将出门如出户，明降阶如升时，故郑约出门以明降阶也。云皆还乡尸者，欲见经还者皆还乡尸也，谓乡尸乃前道也。云“每将还，必有辟退之容”者，辟退即逡巡，谦让之容貌也。云“凡前尸之礼仪在此”者，以《仪礼》一部所云，前尸之礼仪在此经为具悉者。 \\n 　 \\n 尸出，祝反，入门左，北面复位，然后宗人诏降。 \\n [疏]“尸出”至“诏降”。○释曰：“尸出，祝反，入门左，北面复位”者，谓祝既送尸出，反入门复位，复上文祝入门左北面位，故云复位也。云“然后宗人诏降”者，谓祝复位，宗人乃诏告主人降，以其无事故也。 \\n 　 \\n 尸服卒者之上服。上服者，如《特牲》士玄端也。不以爵弁服为上者，祭於君之服，非所以自配鬼神。士之妻则宵衣耳。 \\n  \\n [疏]“尸服卒者之上服”。○注“上服”至“衣耳”。○释曰：上经直见主人服，不见尸服，故记人明之。云主服对深衣在下玄端者，案《特牲》经筮日云主人冠玄端，至祭日“夙兴，主人服如初”，是士之正祭服玄端，即是卒者生时所著之祭服，故尸还服之。云“不以爵弁服为上者，祭於君之服，非所以自配鬼神”者，案《曾子问》：“孔子曰：尸弁冕而出，卿大夫士皆下之。”注云：“为君尸或弁者，先祖或有为大夫士者。”彼君之先祖为士，尸服爵弁，不服玄端者，子孙为诸侯，先祖尸在中，故先祖为士者，尸还服助祭於君之服也。云“士之妻则宵衣耳”者，以其经直云尸，不辨男女，《士虞》既男女别尸，明经云尸可以兼男女，故郑并云士之妻也。案《特牲》正祭主妇著纚笄宵衣，明女尸亦宵衣可知。 \\n 　 \\n 男，男尸。女，女尸，必使异姓，不使贱者。异姓，妇也。贱者，谓庶孙之妾也。尸配尊者，必使適也。 \\n  \\n [疏]“男男”至“贱者”。○注“异姓”至“適也”。○释曰：虞卒哭之祭，男女别尸，故男女别言之也。云“异姓，妇也”者，以男无异姓之礼故也。知经云“必使异姓”者，据与妇为尸者也。不使同姓与妇为尸者，尸须得孙列者，孙与祖为尸，孙妇还与夫之祖姑为尸，故不得使同姓女为尸也。云“贱者谓庶孙之妾也，尸配尊者，必使適也”者，男尸先使適孙，无適孙乃使庶孙。女尸先使適孙妻，无適孙妻使適孙妾，又无妾乃使庶孙妻，即不得使庶孙妾，以庶孙之妾是贱之极者。若然，庶孙妻亦容用之，而郑云必使適也者，据经不使贱，有適孙妻则先用適而言，其实容用庶孙妻法也。必知无容用庶孙者，以《曾子问》：“孔子曰：祭成丧者必有尸，尸必以孙，孙幼使人抱之，无孙则取于同姓可也。”彼不言適，是容无適而用庶。此经男女别尸，据虞祭而言。至卒哭已后，自禫已前，丧中之祭皆男女别尸。知者，案《司几筵》云“每敦一几”，郑注云：“虽合葬，及同时在殡，皆异几。体实不同，祭於庙，同几，精气合。”《少牢》吉祭云“某妃配”是男女共尸，篇末云“是月也吉祭犹未配”，注云：“是月，是禫月也。当四时之祭月则祭，犹未以某妃配某氏，哀未忘也。”则引《少牢》吉祭妃配之事为证，明禫月不当四时祭月，则不云某妃配，配则共尸可知。 \\n 　 \\n 无尸，则礼及荐馔皆如初。无尸，谓无孙列可使者也。殇亦是也。礼，谓衣服即位升降。 \\n  \\n [疏]“无尸”至“如初”。○注“无尸”至“升降”。○释曰：自此尽“诏降如初”，论丧祭无尸之事。云“无尸谓无孙列可使”者，知谓无孙列者，《礼记》云“无孙则取同姓之適”，则大夫士祭先取孙，无孙取同姓之適，是有孙列可使，复无同姓之適，是无孙列可使者也。云“殇亦是也”者，《礼记·曾子问》云“祭成丧者必有尸”，明殇死无尸可知。《曾子问》又云宗子直有阴厌，庶殇直有阳厌。是无尸也。云“礼谓衣服即位升降”者，虽无尸，主人亦如葬所服，即位於西序，及升降与有尸相似。 \\n 　 \\n 既飨，祭于苴， \\n [疏]“既飨祭于苴”。○释曰：云“既飨”者，正谓祝释飨神辞，告之使令祔之，安之。释飨讫，佐食取黍稷祭于苴。 \\n 　 \\n 祝祝卒。记异者之节。 \\n [疏]“祝祝卒”。○注“记异者之节”。○释曰：云“记异者”，谓记无尸者异於有尸何者。有尸，祝释孝子辞，释辞讫，为祝祝卒，别有迎尸已后之事。今无尸者，祝祝卒，飨神讫，无迎尸已后之事。故下文云“不绥祭”之等，是记异者之节也。 \\n 　 \\n 不绥祭，无泰羹、湆、胾、从献。不绥，言献，记终始也。事尸之礼，始於绥祭，终於从献。绥，当为堕。 \\n  \\n [疏]“不绥”至“从献”。○注“不绥”至“为堕”。○释曰：此四事皆为尸，是以上文有尸者，云迎尸而入，祝命佐食，绥祭，又泰羹湆自门入，设于鉶南，胾四豆，设于左，又尸食之后，主人献之后，宾长以肝从，主妇亚献，宾长以燔从，宾长献后亦如之，无尸阙此四事。自羹已下，三事皆蒙无字解之也。云“不绥，言献，记终始也”者，以见经无尸，具陈四事，凡祭礼以献为终，举终以见始，亦得为义。今不但言献，记其终始，具言四事者，欲明始於绥祭，终於从献，故郑即云“事尸之礼始於绥祭，终於从献”者，故具言之。云“绥当为堕”者，《周礼·守祧职》云：“既祭，藏其堕。”字为正，取减为义。 \\n 　 \\n 主人哭，出复位。於祝祝卒。 \\n [疏]“主人哭出复位”。○注“於祝祝卒”。○释曰：谓祝祝卒，无尸可迎，既无上四事，主人遂即哭出，复户外东面位也。 \\n 　 \\n 祝阖牖户，降，复位于门西，门西北面位也。 \\n [疏]“祝阖”至“门西”。○注“门西北面位也”。○释曰：郑此及下注皆云“复位者，门西北面位”者，据上文“尸出，祝反，入门左，北面复位”也。 \\n 　 \\n 男女拾踊三。拾，更也。三更踊。 \\n [疏]“男女拾踊三”。○注“拾更也三更踊”。○释曰：凡言“更踊”者，主人踊，主妇踊，宾乃踊，三者三，为拾也。 \\n 　 \\n 如食閒。隐之，如尸一食，九饭之顷也。 \\n [疏]“如食閒”。○注“隐之”至“顷也”。○释曰：隐之者，谓阖牖户也，九饭之顷，时节也。 \\n 　 \\n 祝升，止哭，声三，启户。声者，噫歆也。将启户，警觉神也。今文启为开。 \\n  \\n [疏]“祝升”至“启户”。○注“声者”至“为开”。○释曰：云“声者，噫歆也”者，若《曲礼》云：“将上堂，声必扬。”故云将启户，警觉神也。 \\n 　 \\n 主人入，亲之。 \\n [疏]“主人入”。○注“亲之”。○释曰：云“亲之”者，启牖乡是亲之事。主人无事而入者，是主人亲至神所恭敬之事也。 \\n 　 \\n 祝从，启牖乡，如初。牖先阖后启，扇在内也。乡，牖一名也。如初者，主人入，祝从在左。 \\n  \\n [疏]注“牖先”至“在左”。○释曰：云“牖先阖后启，扇在内也”者，见上文“阖牖户”，阖时牖先言，此经上云主人入，祝从，乃言启牖，是户先开，乃启牖，故须解之扇在内也。云“乡牖一名也”者，案《诗》云“塞乡墐户”，注云：“乡，北出牖也。”与此注不同者，语异义同。北牖名乡，乡亦是牖，故云牖一名也。云“如初者，主人入，祝从入在左”者，郑以经“如初”之文在“牖乡”之下，恐人以为启牖乡如初，上既无启牖乡之事，明据主人与祝位如初也。 \\n 　 \\n 主人哭，出复位。堂上位也。 \\n [疏]“主人哭出复位”。○注“堂上位也”。○释曰：案下文云“宗人诏降如初”，注云：“诏主人降之。”乃降堂，明此“复位”者，复堂上东面位也。 \\n 　 \\n 卒彻，祝、佐食降，复位。祝复门西北面位，佐食复西方位，不复设西北隅者，重闭牖户，亵也。 \\n  \\n [疏]注“祝复”至“亵也”。○释曰：郑知祝与佐食位如此者，见上经云：“主人即位于堂，众主人及兄弟宾即位于西方。”佐食即宾也，故知佐食言复位，复西方可知。知祝复位，复门西北面位者，上经“祝入门左北面”，注：“不与执事同位，接神尊也。”明此祝复位，复门西北面位可知。云“不复设西北隅者，重闭牖户，亵也”者，上经有尸者有阴厌、有阳厌，无阖牖户之事。今无尸者，阴厌时阖牖户，今更设馔於西北隅，复更阖牖户为亵渎，故不为也。 \\n 　 \\n 宗人诏降如初。初，赞阖牖户。宗人诏主人降之。 \\n [疏]“宗人诏降如初”。○注“初赞”至“降之”。○释曰：此降谓礼毕降堂也。上经云“赞阖牖户，主人降，宾出”，注云：“宗人诏主人降。”彼谓降堂，故郑知此云如初，亦如上经诏降也。 \\n 　 \\n 始虞用柔日。葬之日，日中虞，欲安之。柔日阴，阴取其静。 \\n [疏]“始虞用柔日”。○注“葬之”至“其静”。○释曰：自此下尽“哀荐成事”，论初虞、二虞、三虞卒哭，明三者之祭飨神辞及用日不同之事。云葬之日日中者，上文云“日中行事”是也。葬用丁亥，是柔日。葬始虞用日中，故云“始虞用柔日”也。 \\n 　 \\n 曰：“哀子某，哀显相，夙兴夜处不宁。曰，辞也，祝祝之辞也。《丧祭》称哀显相，助祭者也。显，明也。相，助也。《诗》云：“於穆清庙，肃雍显相。”不宁，悲思不安。 \\n  \\n 敢用絜牲刚鬛、敢，昧冒之辞。豕曰刚鬛。 \\n [疏]注“敢昧”至“刚鬛”。○释曰：“敢，昧冒之辞”者，凡言“敢”者，皆是以卑触尊，不自明之意，故云昧冒之辞。云“豕曰刚鬛”者，《下曲礼》文。 \\n 　 \\n 香合、黍也。大夫士於黍稷之号，合言普淖而已。此言香合，盖记者误耳。辞次黍，又不得在荐上。 \\n  \\n [疏]“香合”。○注“黍也”至“荐上”。○释曰：案《下曲礼》云“黍曰香合，粱曰香萁，稷曰明粢”是也。云“大夫士於黍稷之号，合言普淖而已，此言香合，盖记者误耳”者，《曲礼》所云黍稷别号者，是人君法。《特牲》、《少牢》黍稷合言普淖，此别号黍为香合，下特号稷为普淖，故知记误也。云“辞次黍又不得在荐上”者，依设荐法，先设菹醢，次设俎，后设黍稷。今黍在嘉荐之上，此亦记者之误，故郑非之也。若然，俎在后，今絜牲在黍上者，祭以牲为主，故先言，非设时在前也。 \\n 　 \\n 嘉荐、普淖、嘉荐，菹醢也。普淖，黍稷也。普，大也。淖，和也。德能大和，乃有黍稷，故以为号云。 \\n  \\n [疏]“嘉荐普淖”。○注“嘉荐”至“号云”。○释曰：言“故以为号云”者，郑以意解之，无正文，故言云“以”疑之。 \\n 　 \\n 明齐溲酒，明齐，新水也。言以新水溲酿此酒也。《郊特牲》曰：“明水涚齐，贵新也。”或曰：当为明视，为兔腊也。今文曰明粢。粢，稷也。皆非其次。今文溲为醙。 \\n  \\n [疏]“明齐溲酒”。○注“明齐”至“为醙”。○释曰：云“言以新水溲酿此酒也”者，郑以溲水边为之，与缩字义异，谓以新水渍麹乃溲酿此酒，又引《郊特牲》“明水涚齐贵新也”者，彼注云：“涚犹清也。五齐浊，泲之使清，谓之涚齐及取明水，皆贵新也。”据彼注，明水则《周礼》司烜氏所取月中之水，与此明齐新水别。郑引之者，彼此虽异，引之直取新义是同，故引为证，非谓为一物也。云“或曰当为明视，谓兔腊也”者，士祭有兔腊，是故或有人作如此说。云“今文曰明粢。粢，稷也，皆非其次”者，若以明齐当为明视，作兔腊解者，应在上与牲为次，何因退在下。今文又为稷解者，上已云普淖兼黍稷，何用又见稷也，故知二者皆非其次也。若然，《特牲》、《少牢》无腊号，以小物略之。 \\n 　 \\n 哀荐祫事，始虞谓之祫事者，主欲其祫先祖也，以与先祖合为安。今文曰古事。 \\n  \\n [疏]“哀荐祫事”。○注“始虞”至“古事”。○释曰：云“虞谓之祫事者，主欲其祫先祖也”者，案《公羊传》文二年云：“大祫者何？合祭也。”合先君之主於大庙，故此郑亦以祫为合而言。但三虞卒哭后，乃有祔祭，始合先祖始虞而已。言祫者，郑云“以与先祖合为安”，故下文云“適尔皇祖某甫”，是始虞预言祫之意也。 \\n 　 \\n 適尔皇祖某甫。尔，女也。女，死者，告之以適皇祖，所以安之也。皇，君也。某甫，皇祖字也。若言尼甫。飨！”劝强之也。 \\n  \\n 再虞，皆如初，日“哀荐虞事”。丁日葬，则己日再虞，其祝辞异者一言耳。 \\n  \\n [疏]注“丁日”至“言耳”。○释曰：“己日再虞”者，以其后虞用刚日，初虞、再虞皆用柔日，始虞用丁日，隔戊日，故知再虞用己日。云“祝辞异者一言耳”者，一言，或有一句为一言，若《论语》云“一言以蔽之，曰思无邪”是也。今此一言，则一字为一言，谓数一虞云祫，再虞云虞，三虞云成是也。 \\n 　 \\n 三虞、卒哭、他，用刚日，亦如初，曰“哀荐成事”。当祔於祖庙，为神安於此。后虞改用刚日。刚日，阳也。阳取其动也。士则庚日三虞，壬日卒哭。其祝辞异者，亦一言耳。他，谓不及时而葬者。《丧服小记》曰：“报葬者报虞者，三月而后卒哭。”然则虞卒哭之閒有祭事者，亦用刚日，其祭无名，谓之他者，假设言之。文不在卒哭上者，以其非常也，令正者自相亚也。《檀弓》曰：“葬日中而虞，弗忍一日离也。是日也，以虞易奠。卒哭日成事。是日也，以吉祭易丧祭，明日祔於祖父。”如是虞为丧祭，卒哭为吉祭。今文他为它。 \\n  \\n [疏]“三虞”至“成事”。○注“当祔”至“为它”。○释曰：郑云“当祔於祖庙，为神安於此”者，却解初虞、再虞称祫、称虞之意。今三虞改用刚日，将祔於祖，取其动义故也。云“士则庚日三虞，壬日卒哭”者，以其己日为再虞，后改用刚日，故次取庚日为三虞也。卒哭亦用刚日，故庚日后降辛日，取壬日为卒哭。云“祝辞异者，亦一言耳”者，改虞为成，是一言也。云“他谓不及时而葬者”，谓有故及家贫不及三月，因三日殡日，即葬於国北。引《丧服小记》者，彼郑注云：“报读为赴疾之赴。”谓不待三月，因殡日虞，所以安神，以送形而往，迎魂而反，而须安之，故疾虞。三月而后卒哭者，谓卒去无时之哭，郑云卒哭待哀杀，故至三月，待寻常葬后，乃为卒哭祭。云“然则虞卒哭之閒有祭事者，亦用刚日”者，以虞卒哭已是刚日，他祭在后，故亦用刚日也。云“其祭无名，谓之他”者，谓虞卒哭，祔祥皆有名，此则无名，故谓之他。云“文不在卒哭上”者，此他祭在卒哭上，今退在卒哭下者，以其非常又非祭故也。引《檀弓》者，证卒哭辞称成事之义，但卒哭为吉祭者，丧中自相对，若据二十八月后吉祭而言，禫祭已前，总为丧祭也。若然，此经云三虞与卒哭，“哀荐成事”明文，而郑注《檀弓》云：“卒哭而祭，其辞盖曰：哀荐成事。”言“盖”疑之者，以郑君以前，有人解云三虞与卒哭同为一事解之者，郑故疑卒哭之辞而云盖也。是以《杂记》云：“上大夫之虞也少牢，卒哭成事，祔皆大牢。”郑注云：“卒哭成事，祔言皆则卒哭成事，祔与虞异矣。”是微破前人三虞与卒哭同解者也。 \\n 　 \\n 献毕，未彻，乃饯。卒哭之祭，既三献也。饯，送行者之酒。《诗》云：“出宿于济，饮饯于祢。”尸旦将始祔于皇祖，是以饯送之。古文饯为践。 \\n  \\n [疏]“献毕未彻乃饯”。○注“卒哭”至“为践”。○释曰：自此尽“不脱带”，论卒哭之祭未彻，饯尸於寝门外之事。郑云“卒哭之祭”者，案上文直云：“献毕未彻，乃饯。”不言卒哭，郑知是卒哭之祭者，以其三虞无饯尸之事，明旦祔於祖，入庙乃有饯尸之礼，故郑据卒哭而言。若然，三虞不饯尸者，以其三虞与卒哭同在寝，祔则在庙，以明旦当入庙，以其易处乡尊所，故特有饯送尸之礼也。引《诗》者，彼生人饯行人之礼，为行始，此祭祀饯尸之礼，亦乡祖庙为行始。事虽异，饯送饮酒是同，故引为证也。知“旦将始祔於皇祖”者，下云“明日以其班祔”，郑云：“卒哭之明日也。”是明日之旦也。 \\n 　 \\n 尊两甒于庙门外之右，少南。水尊在酒西，勺北枋。少南，将有事於北。有玄酒，即吉也。此在西，尚凶也。言水者，丧质，无鼏，不久陈。古文甒为庑也。 \\n  \\n [疏]注“少南”至“庑也”。○释曰：云“少南，将有事於北”者，正谓下文云“尸出门右南面”已下是也。云“有玄酒，即吉也”者，以其虞祭用醴酒，无玄酒，至卒哭云如初，则与虞祭同，今至饯尸用玄酒，酒则寻常祭祀之酒，非醴酒，故云即吉也。云“此在西，尚凶也”者，以其吉祭，祭尊，在房户之閒，至於虞，祭尊在室，是凶。今卒哭饯尸，尊在门西，不在门东，是尚凶，故变於吉也。 \\n 　 \\n 洗在尊东南，水在洗东，篚在西。在门之左又少南。馔笾豆，脯四脡。酒宜脯也。古文脡为挺。 \\n  \\n 有乾肉折俎，二尹缩，祭半尹，在西塾。乾肉，牲体之脯也。如今凉州乌翅矣。折以为俎实，优尸也。尹，正也，虽其折之，必使正。缩，从也。古文缩为蹙。 \\n  \\n [疏]注“乾肉”至“为蹙”。○释曰：云“凉州乌翅”者，经云乾肉折俎，则汉时乾脯似之，故郑以今晓古也。 \\n 　 \\n 尸出，执几从，席从。祝入亦告利成。入前尸，尸乃出。几席，素几苇席也。以几席从，执事也。 \\n  \\n [疏]“尸出”至“席从”。○注“祝入”至“事也”。○释曰：云“祝入亦告利成，入前尸，尸乃出”者，虽饯行饮酒，尸将起之时，祝亦如虞祭，告云利成，尸乃兴以前尸也。知“几席，素几苇席也”者，上经初虞云“素几苇席”，在西席。至及再虞、三虞，及卒哭皆如初，不见更设几席之文，明同初虞用素几苇席。今卒哭祭，末饯尸於门外，明是卒哭之几席，故知是素几苇席也。 \\n 　 \\n 尸出门右，南面。俟设席也。 \\n [疏]“尸出门右南面”。○注“俟设席也”。○释曰：知“俟设席”者，尸在门右南面，在坐北立，下即云设席之事，明俟设席也。 \\n 　 \\n 席设于尊西北，东面。几在南。宾出，复位。将入临之位。《士丧礼》宾继兄弟“北上，门东，北面西上；门西，北面东上；西方，东面北上”。 \\n  \\n 主人出，即位于门东，少南；妇人出，即位于主人之北，皆西面，哭不止。妇人出者，重饯尸。 \\n  \\n [疏]注“妇人出者重饯尸”。○释曰：妇人有事，自堂及房而已，今出寝门之外，故云“重饯尸”也。 \\n 　 \\n 尸即席坐，唯主人不哭，洗废爵，酌献尸，尸拜受。主人拜送，哭，复位。荐脯醢，设俎于荐东，朐在南。朐，脯及乾肉之屈也。屈者在南，变於吉。 \\n  \\n [疏]“尸即”至“在南”。○注“朐脯”至“於吉”。○释曰：云“主人拜送”者，案上祭云主人其拜，《特牲》亦云拜送，则拜送吉凶同也。云“屈者在南，变於吉”者，案《曲礼》云：“以脯脩置者，左朐右末。”郑云：“屈中曰朐。”则吉时屈者在左，今尸东面而云朐在南，则是凶礼，屈者在右末，头在左，故云变於吉也。 \\n 　 \\n 尸左执爵，取脯擩醢，祭之。佐食授哜。授乾肉之祭。 \\n 尸受，振祭，哜，反之。祭酒，卒爵，奠于南方。反之，反於佐食。佐食反之於俎。尸奠爵，礼有终。 \\n  \\n [疏]注“反之”至“有终”。○释曰：郑知“反之，反於佐食”者，经云“佐食授哜，尸受，振祭，哜”，哜讫，而云“反之”，明反与佐食，佐食乃反於俎可知也。云“尸奠爵，礼有终”者，上经云三献尸皆有酢，今饯尸，三献皆不酢而奠之，是为礼有终。谓若主人拜送，宾不答拜，亦是礼有终也。 \\n 　 \\n 主人及兄弟踊，妇人亦如之。主妇洗足爵，亚献，如主人仪，妇人踊如初。宾长洗繶爵，三献，如亚献，踊如初。佐食取俎，实于篚。尸谡，从者奉篚哭从之。祝前，哭者皆从，及大门内，踊如初。男女从尸，男由左，女由右。及，至也。从尸不出大门者，由庙门外无事尸之礼也。古文谡作休。 \\n  \\n [疏]注“男女”至“作休”。○释曰：郑知“男女从尸，男由左，女由右”者，约上文男子在南，妇人在北，南为左，北为右，因从此位便，故知男子由左，妇人由右也。云“从尸不出大门者，由庙门外无事尸之礼也”者，在庙以庙为限，在寝门外以大门为限。正祭在庙，庙门外无事尸之礼，今饯尸在寝门外，则大门外无事尸之礼，故郑举正祭况之。从尸不出大门外，取正祭比之，故注云由庙门外无事尸之礼也。 \\n 　 \\n 尸出门，哭者止。以饯於外，大门犹庙门。 \\n [疏]“尸出门哭者止”。○注“以饯”至“庙门”。○释曰：郑意所以尸出大门，哭者便止者，正以饯於寝门，以大门为限，似事尸在庙门为限，故郑云“大门犹庙门”也。 \\n 　 \\n 宾出，主人送，拜稽颡。送宾，拜於大门外。 \\n [疏]“宾出”至“稽颡”。○注“送宾”至“门外”。○释曰：上从尸不出大门者，有事尸限，故不出大门送之。送宾於大门外自是常礼，故云“送宾拜于大门外”。但礼有终，宾无答拜之礼也。 \\n 　 \\n 主妇亦拜宾。女宾也。不言出，不言送，拜之於闱门之内，闱门如今东西掖门。 \\n  \\n [疏]“主妇亦拜宾”。○注“女宾”至“掖门”。○释曰：上主人送男宾，故知此主妇拜女宾也。云“不言出，送拜之於闱门之内”者，决上文男主拜男宾，言出送，此明主妇送女宾于门之内。以其妇人送迎不出门，见兄弟不逾阈故也。云“闱门如今东西掖门”者，案《尔雅·释宫》云：“宫中之门谓之闱。”则闱门在宫内。汉时宫中掖门在东西，若人左右掖，故举以为况也。 \\n 　 \\n 丈夫说绖带于庙门外。既卒哭，当变麻，受之以葛也。夕日，则服葛者为祔期。今文说为税。 \\n  \\n [疏]“丈夫”至“门外”。○注“既卒”至“为税”。○释曰：云“既卒哭，当变麻，受之以葛也”者，《丧服》郑注云：“大夫以上虞而受服，士卒哭而受服。”士亦约此文而言也。云“夕日则服葛者为祔期”者，今日为卒哭祭，明旦为祔，前日之夕，为祔祭之期，变麻服葛，是变重从轻。明旦亦得变，不要夕期之时变之。夕时言变麻服葛者，郑云为祔期，亦因祔期即变之，使宾知变节故也。 \\n 　 \\n 入彻，主人不与。入彻者，兄弟大功以下。言主人不与，则知丈夫、妇人在其中。古文与为豫。 \\n  \\n [疏]“入彻主人不与”。○注“入彻”至“为豫”。○释曰：郑知入彻是大功以下者，见《曾子问》云：“士祭不足，则取於兄弟大功以下者。”经云入彻主人不与，明取大功、小功、緦麻之等入彻也。云“言主人不与则知丈夫妇人在其中”者，上文直言丈夫说绖，不辨亲疏，下文妇人脱首绖，不辨齐衰妇人，此云入彻据大功以下，则此文入彻，主人不与之中，丈夫、妇人兼有可知。以其平常祭时，诸宰君妇废彻不迟，则凶祭丈夫、妇人亦在，但齐斩不与彻耳。 \\n 　 \\n 妇人说首绖，不说带。不说带，齐斩妇人带不变也。妇人少变而重带，带，下体之上也。大功、小功者葛带，时亦不说者，未可以轻文变於主妇之质。至祔，葛带以即位。《檀弓》曰：“妇人不葛带。” \\n  \\n [疏]“妇人”至“说带”。○注“不说”至“葛带”。○释曰：知“齐斩妇人带不变也”者，案《丧服小记》云“齐衰带恶笄以终丧”，郑云：“有除无变。”举齐衰则斩衰带不变可知。齐斩带不变，则大功以下变可知。云“妇人少变”者，以其男子既葬，首绖腰带俱变，男子阳多变，妇人既葬，直变首绖，不变带，故云少变也。云“而重带，带，下体之上也”者，对男子阳，重首，在上体，妇人阴，重腰，腰是下体，以重下体，故带不变也。云“大功小功者葛带”者，案《大功章》云：“布衰裳、牡麻绖缨、布带三月，受以小功衰，即葛九月者。”又案《小功章》云：“布衰裳，澡麻带绖五月者。”二者章内皆男女俱陈，明大功、小功妇人皆葛带可知。云“时亦不说者，未可以轻文变於主妇之质”者，变是文，不变是质，不可以大功以下轻服之文变主妇重服之质，故经直见主妇，不见大功以下也。云“至祔，葛带以即位”者，此郑解大功以下，虽夕时未变麻服葛，至祔日亦当葛带即位也。知大功以下夕时未变麻服葛者，以其与主妇同在庙门外，主妇不变，大功以下亦不变。若然，夕时不变，夕后入室可以变，故至祔旦以葛带即位也。引《檀弓》者，亦证齐衰妇人不葛带之事。 \\n 　 \\n 无尸，则不饯，犹出，几席设如初，拾踊三。以饯尸者本为送神也。丈夫、妇人亦从几席而出。古文席为筵。 \\n  \\n [疏]“无尸”至“踊三”。○注“以饯”至“为筵”。○释曰：自此至“宾出”，论卒哭祭无尸可饯之事。云“几席设如初”者，虽无尸，送神不异，故云如初，故郑云“饯尸者本为送神也”。云“丈夫妇人亦从几席而出”者，以其云“出，几席设如初”，即云“拾踊三”，明在门外有尸行礼之处，即如丈夫、妇人从几席出可知。言“亦”者，亦饯尸之时也。 \\n 　 \\n 哭止，告事毕，宾出。 \\n 死三日而殡，三月而葬，遂卒哭。谓士也。《杂记》曰：“大夫三月而葬，五月而卒哭；诸侯五月而葬，七月而卒哭。”此记更从死起，异人之閒，其义或殊。 \\n  \\n [疏]“死三”至“卒哭”。○注“谓士”至“或殊”。○释曰：自此尽“他辞一也”，论记人所记，其义或殊，是以更有此文也。云“遂卒哭”，不言三虞者，是记人略言之。注云“谓士也”者，以其此篇是士虞，故知三日、三月据士而说。引《杂记》者，见大夫已上与士异者，以其《王制》大夫、士同有三日而殡，三月而葬之文。《杂记》云大夫亦同三月而葬，卒哭。则士云三月，大夫五月，卒哭之月不同者，《曲礼》云“生与来日，死与往日”，郑云：“与犹数也。生数来日，谓成服杖以死来日数也。死数往日，谓殡敛以死日数也。大夫以上皆以来日数。”若然，士云三日殡，三月葬，皆通死日死月数。大夫以上，殡葬皆除死日死月数，是以士之卒哭得葬之三月内。大夫三月葬，除死月，通死月则四月。大夫有五虞，卒哭在五月，诸侯已上以义可知。云“此记更从死起，异人之閒，其义或殊”者，上已论虞卒哭，此记更从始死记之，明非上记人是异人之閒，其辞或殊，更见记之事，其实义亦不异前记也。 \\n 　 \\n 将旦而祔，则荐。荐谓卒哭之祭。 \\n [疏]“将旦而祔则荐”。○注“荐谓卒哭之祭”。○释曰：谓卒哭之祭，日将旦而祔，则荐，荐谓卒哭之祭。云“祔则荐”者，记人见卒哭之祭为祔而设，故连文云“将旦而祔”，则为此卒哭而祭也。 \\n 　 \\n 卒辞曰：“哀子某，来日某，隮祔尔于尔皇祖某甫。尚飨！”卒辞，卒哭之祝辞。隮，升也。尚，庶几也。不称馔，明主为告祔也。今文隮为齐。 \\n  \\n [疏]“卒辞”至“尚飨”。○注“卒辞”至“为齐”。○释曰：云“卒辞，卒哭之祝辞”者，谓迎尸之前，祝释孝子辞云尔，云“不称馔”，明主为告祔也者。但卒哭之祭，实有牲馔而不称者，以其卒哭祭，主为告神，将附於祖而设牲馔，故不言也。 \\n 　 \\n 女子，曰：“皇祖妣某氏。”女孙附於祖母。 \\n [疏]“女子”至“某氏”。○注“女孙祔於祖母”。○释曰：此女子谓女未嫁而死，或出而归，或未庙见而死，归葬女氏之家，既葬祔于祖母也。 \\n 　 \\n 妇，曰：“孙妇于皇祖姑某氏。”不言尔，曰孙妇，妇差疏也。今文无某氏。 \\n  \\n [疏]注“不言”至“某氏”。○释曰：此对上文孙祔于祖，而云祔于尔皇祖某甫。此则不曰尔，而变曰孙妇，妇差疏，故不云尔也。若然，上女子亦不云尔者，文承孙下，云尔可知。直言其皇祖妣，异者耳。 \\n 　 \\n 其他辞，一也。来日某，隮祔，尚飨。 \\n [疏]“其他辞一也”。○注“来日”至“尚飨”。○释曰：他辞一者，正谓来日某隮祔尚飨，女子及孙妇皆有此辞，故云“其他辞，一也”。其祔，女子云：来日某隮祔尔于尔皇祖妣某氏尚飨。其孙妇云：来日某隮祔孙妇於皇祖姑某氏尚飨。 \\n 　 \\n 飨辞曰：“哀子某，圭为而哀荐之。飨！”飨辞，劝强尸之辞也。圭，絜也。《诗》曰：“吉圭为饎。”凡吉祭飨尸，曰孝子。 \\n  \\n [疏]“飨辞”至“之飨”。○注“飨辞”至“孝子”。○释曰：“飨辞，劝强尸之辞也”者，案《特牲礼》迎尸入室，“尸即席坐，主人拜妥尸，尸答拜，执奠，祝飨”，郑云：“劝强之也。其辞引此《士虞》记，则宜云：孝孙某圭为孝荐之飨。”当此时为之。“凡吉祭飨尸，曰孝子”者，此一辞说三虞卒哭劝尸辞，若祔及练祥，吉祭其辞亦用此，但改哀为孝耳，故郑云“凡”以该之也。 \\n 　 \\n 明日，以其班祔。卒哭之明日也。班，次也。《丧服小记》曰：祔必以其昭穆，亡则中一以上。凡祔已，复于寝。如既祫，主反其庙，练而后迁庙。古文班或为辨，辨氏姓或然，今文为胖。 \\n  \\n [疏]“明日以其班祔”。○注“卒哭”至“为胖”。○释曰：引《丧服小记》者，彼解中犹閒也，一以上祖又祖。孙祔祖为正，若无祖，则祔于高祖，以其祔必以昭穆，孙与祖昭穆同，故閒。一以上取昭穆相当者，若妇则祔于夫之所祔之妃，无亦閒一以上，若妾祔，亦祔于夫之所祔之妾，无则易牲祔女君也。云“凡祔已，复于寝，如既祫，主反其庙”者，案文二年《公羊》云：“大事者何？大祫也。大祫者何？合祭也。毁庙之主，陈于大祖，未毁庙之主皆升，合食于太祖。”又案《曾子问》云天子诸侯既祫祭，“主各反其庙”，今祔于庙，祔已，复于寝。若大夫士无木主，以币主其神。天子诸侯有木主者，以主祔祭讫，主反于寝，如祫祭讫，主反庙相似，故引为证也。云“练而后迁庙”者，案文二年《经》云：“丁丑，作僖公主。”《穀梁传》云：“作僖公主，讥其后也。作主坏庙有时日，於练焉坏庙。坏庙之道，易檐可也，改涂可也。”是练而迁庙，引之者，证练乃迁庙，祔迁于寝。案《左氏》僖公三十三年传云：“凡君薨，卒哭而祔。祔而作主，特祀於主，烝尝禘於庙。”服注云：“特祀于主，谓在寝烝、尝、禘於庙者，三年丧毕，遭烝、尝则行祭，皆於庙。”言遭烝、尝乃於庙，则自三年已前，未得迁於庙而禘祭。此贾、服之义，不与郑同。案《春官·鬯人职》云“庙用卣”，郑注云：“庙用卣者，谓始禘时，自馈食始。”以此言之，郑义若於三年后，四时当祭在庙，用彝盛郁，必用卣中尊献象等，以盛鬯酒而已。故郑取《穀梁》练而迁庙，特祀新死者，於庙故用卣也。若然，唯祔祭与练祭，祭在庙，祭讫，主反於寝，其大祥与禫祭，其主自然在寝祭之。案下文禫月，逢四时吉祭之月，即得在庙祭，旦未配而已。又《玄鸟》诗郑注云：“君丧三年，既毕禘於其庙，而后祫祭于大祖，明年春，禘于群庙。”若如此言，则三年丧毕，更有特禘者。郑意除练时特禘，三年丧毕更有此特禘之礼也。 \\n 　 \\n 沐浴、栉、搔翦。弥自饰也。搔当为爪。今文曰沐浴。搔翦或为蚤揃，揃或为鬋。 \\n  \\n [疏]“沐浴栉搔翦”。○注“弥自”至“为鬋”。○释曰：云“弥自饰也”者，上文“虞沐浴不栉”注云：“自洁清。不栉，未在於饰。”郑虽不言不在於饰，沐浴少饰，今祔时栉，是弥自饰也。 \\n 　 \\n 用专肤为折俎，取诸脰膉。专犹厚也。折俎，谓主妇以下俎也。体尽人多，折骨以为之。今以脰膉，贬於纯吉。今文字为折俎，而说以为肵俎，亦已诬矣。古文脰膉为头嗌也。 \\n  \\n [疏]“用专”至“脰膉”。○注“专犹”至“嗌也”。○释曰：云“折俎谓主妇以下俎”者，郑知折俎是主妇以下俎者，《特牲》记云“主俎，觳折，佐食俎，觳折”，《少牢》云“主妇俎臑折”是也。 \\n 　 \\n 其他如馈食。如特牲馈食之事。或云以左胖虞，右胖祔，今此如馈食，则尸俎、肵俎皆有肩臂，岂复用虞臂乎？其不然明矣。 \\n  \\n [疏]“其他如馈食”。○注“如特”至“明矣”。○释曰：云“如特牲馈食之事”者，知不如士虞馈食礼者，虞不致爵，则夫妇无俎矣。上文有俎则祔时夫妇致爵，以祔时变麻服葛，其辞称孝，夫妇致爵与特牲同，故云如特牲馈食之事也。“或云以左胖虞，右胖祔”者，当郑君时，有人解者云虞祭与祔祭共用一牲，各用一胖，以左胖为虞祭，右胖为祔祭，不是，故郑破之云，今此经云“如馈食”，谓如特牲馈食之礼，尸俎用右胖，解之主人俎左臂，左胖之臂以为虞祭，主人岂得复取虞时左胖之臂而用之乎？明不然矣。 \\n 　 \\n 用嗣尸。虞祔尚质，未暇筮尸。 \\n [疏]“用嗣尸”。○注“虞祔”至“筮尸”。○释曰：言“用嗣尸”，则从虞以至祔祭，唯用一尸而已。云“虞祔尚质，未暇筮尸”者，以其哀未杀，故云尚质，未暇筮尸。若然，练祥则筮尸矣，故《丧服小记》云“练筮日筮尸”，大祥筮尸可知。是以郑上文注云：“饯尸，旦将始祔于皇祖。”是用一尸也。 \\n 　 \\n 曰：“孝子某，孝显相，夙兴夜处，小心畏忌，不惰其身，不宁。称孝者，吉祭。 \\n  \\n [疏]注“称孝者吉祭”。○释曰：对虞时称哀。案《檀弓》虞为丧祭，卒哭为吉祭。卒哭既为吉祭，祔在卒哭后，亦是吉祭，故郑以吉祭言之也。 \\n 　 \\n 用尹祭、尹祭，脯也。大夫士祭无云脯者。今不言牲号而云尹祭，亦记者误矣。 \\n  \\n [疏]“用尹祭”。○注“尹祭”至“误矣”。○释曰：郑知尹祭是脯者，《下曲礼》云：“脯曰尹祭。”故知也。但《曲礼》所云是天子诸侯礼用脯号，案《特牲》、《少牢》无云用脯者，故云“大夫士祭无云脯”者。唯上饯尸有脯，此非饯尸，“今不言牲号而云尹祭，亦记者误也”，以其上文初虞云“敢用絜牲刚鬛”，今不言牲号而云尹祭，是记人误。云“亦”者，亦上香合也。 \\n 　 \\n 嘉荐、普淖、普荐、溲酒，普荐，鉶羹。不称牲，记其异者。今文溲为醙。 \\n  \\n [疏]注“普荐”至“为醙”。○释曰：知普荐是鉶羹者，案上文虞礼及特牲皆云“祝酌奠于鉶南”，则鉶在酒前而设，此亦普荐在酒上，故知也。但虞礼一鉶，此云馈食，则与特牲同二鉶，故云“普荐”也。云“不称牲，记其异”者，对与初虞之等称牲，但记其异，虽不说牲之号，有号可知也。若然，云记其异者，所以嘉荐、普淖、普荐、溲酒与前不异，记之，以其普荐与前异，将言设荐在普淖后，溲酒前，故并言其次耳。 \\n 　 \\n 適尔皇祖某甫，以隮祔尔孙某甫。尚飨！”欲其祔合，两告之。《曾子问》曰：“天子崩，国君薨，则祝取群庙之主而藏诸祖庙，礼也。卒哭成事，而后主各反其庙。”然则士之皇祖，於卒哭亦反其庙。无主，则反庙之礼未闻，以其币告之乎？ \\n  \\n [疏]“適尔”至“尚飨”。○注“欲其”至“之乎”。○释曰：云“欲其祔合，两告之”者，欲使死者祔於皇祖，又使皇祖与死者合食，故须两告之。是以告死者曰“適尔皇祖某甫”，谓皇祖曰“隮祔尔孙某甫”，二者俱飨，是其两告也。引《曾子问》者，案彼郑注：“象有凶事者聚也。”云“卒哭成事，而后主各反其庙”者，至祔须得祖之木主，以孙祔祭故也。天子诸侯有木主，可言聚与反庙之事，大夫无木主，聚而反之，故云“无主，则反庙之礼未闻”。云“以其币告之乎”者，《曾子问》云：“无迁主将行，以币帛为主命。”此大夫士，或用币以依神而告使聚之，无正文，故云“乎”以疑之。 \\n 　 \\n 期而小祥，小祥，祭名。祥，吉也。《檀弓》曰：“归祥肉。”古文期皆作基。 \\n  \\n [疏]“期而小祥”。○注“小祥”至“作基”。○释曰：自祔以后，至十三月小祥，故云期而小祥。引《檀弓》者，彼谓颜回之丧，馈祥肉於孔子而言。彼云馈，今云归者，馈即归也，故变文言之。引之者，证小祥是祭，故有肉也。 \\n 　 \\n 曰：“荐此常事。”祝辞之异者。言常者，期而祭，礼也。古文常为祥。 \\n  \\n [疏]“曰荐此常事”。○注。祝辞之异者，谓小祥辞与虞祔之辞有异。异者，以虞祔之祭非常，一期天气变易，孝子思之而祭，是其常事，故祝辞异也。云“期而祭，礼也”者，《丧服小记》文。案彼云：“期而祭，礼也。期而除丧，道也，祭不为除丧也。”注云：“此谓练祭也。礼，正月存亲，亲亡至今而期，期则宜祭，期天道一变，哀恻之情益衰，衰则宜除，不相为也。”以是谓小祥祭，谓常事也。 \\n 　 \\n 又期而大祥，曰：“荐此祥事。”又，复也。 \\n [疏]“又期”至“祥事”。○注“又复也”。○释曰：此谓二十五月大祥祭，故云复期也。变言“祥事”，亦是常事也。 \\n 　 \\n 中月而禫。中犹閒也。禫，祭名也。与大祥閒一月。自丧至此，凡二十七月，禫之言，澹澹然平安意也。古文禫或为导。 \\n  \\n [疏]“中月而禫”。○注“中犹”至“为导”。○释曰：知与大祥閒一月，二十七月禫。徙月乐，二十八月复平常，正作乐也。云“禫之言，澹澹然平安意也”者，禫月得无所不佩，又於禫月将乡吉祭，又得乐悬，故云平安意也。但至后月，乃是即吉之正也。 \\n 　 \\n 是月也，吉祭，犹未配。是月，是禫月也。当四时之祭月则祭，犹未以某妃配某氏，哀未忘也。《少牢馈食礼》：“祝祝曰：孝孙某，敢用柔毛、刚鬛、嘉荐、普淖，用荐岁事于皇祖伯某，以某妃配某氏，尚飨。” \\n  \\n [疏]“是月”至“未配”。○注“是月”至“尚飨”。○释曰：谓是禫月，禫祭仍在寝，此月当四时吉祭之月，则于庙行四时之祭，於群庙而犹未得以某妃配，哀未忘，若丧中然也。言“犹”者，如祥祭以前，不以妃配也。案《礼记》云：“吉事先近日，丧事先远日。”则大祥之祭，仍从丧事，先用远日，下旬为之。故《檀弓》云：“孔子既祥，五日弹琴而不成声。十日而成笙歌。”注：“逾月且异旬也。”祥亦凶事，先远日。案此禫言澹然平安，得行四时之祭，则可从吉事先近日，用上旬为之。若然，二十七月上旬行禫祭於寝，当祭月即从四时祭於庙，亦用上旬为之。引《少牢礼》者，证禫月吉祭未配，后月吉如《少牢》，配可知也。 \\n 　"}
{"章节": "卷四十四 特牲馈食礼第十五", "正文": "卷四十四特牲馈食礼第十五 \\n  \\n  \\n 　 \\n 　 \\n [疏]《特牲馈食礼》第十五。○郑《目录》云：“特牲馈食之礼，谓诸侯之士祭祖祢，非天子之士，而於五礼属吉礼。”○释曰：郑知非天子之士而云“诸侯之士”者，案《曲礼》云：“大夫以索牛，士以羊豕。”彼天子大夫、士，此《仪礼》特牲、少牢，故知是诸侯大夫、士也。且经直云“適其皇祖某子”，不云“考”，郑云“祖祢”者，《祭法》云：“適士二庙，官师一庙。”官师谓中下之士，祖祢共庙，亦兼祭祖，故经举祖兼有祢者，郑达经意祖祢俱言也。若祭无问一庙、二庙，皆先祭祖，后祭祢，是以文二年《左传》云：“文武不先不窟。”子不先父是也。若祭无问尊卑，庙数多少，皆同日而祭毕，以此及少牢，唯筮一日，明不别日祭也。 \\n 　 \\n 特牲馈食之礼。不诹日。祭祀自孰始，曰馈食。馈食者，食道也。诹，谋也。士贱职亵，时至事暇，可以祭，则筮其日矣。不如《少牢》大夫先与有司於庙门诹丁已之日。今文诹皆为诅。 \\n  \\n [疏]“特牲馈食之礼不诹日”。○注“祭祀”至“为诅”。○释曰：自此至“事毕”，论士将筮日之事。云“祭祀自孰始，曰馈食。馈食者，食道也”者，案《檀弓》云：“饭用米贝，弗忍虚也。不用食道，用美焉尔。”郑注云：“食道亵米贝美。”若然，食道是生人饮食之道，孝子於亲，虽死事之若生，故用生人食道馈之也，此释经不言祭祀而言馈食之意耳。云祭祀自孰始者，欲见天子诸侯馈食已前，仍有灌鬯、朝践、馈献之事，但馈食见进黍稷。云馈孰见牲体，而言天子诸侯堂上朝践、馈献后，迎尸於堂，亦进黍稷牲体，其犬、豕、牛、羊亦孰之，同节也。云“士贱职亵，时至事暇，可以祭，则筮其日矣”者，此解经不诹日，谓不如大夫以上，预前十日与臣诹日而筮之，是以郑云“不如《少牢》大夫先与有司於庙门诹丁巳之日”也。凡士言“不”者，对大夫以上为之，此士言不诹日；《少牢》大夫诹日。《士丧礼》月半不殷奠则大夫已上殷奠。如此之类，皆是也。郑云时至事暇可以祭者，若祭时至，有事不得暇，则不可以私废公故也。若大夫已上尊，时至，唯有丧故不祭，自馀吉事皆不废祭，若有公事及病，使人摄祭。故《论语》孔子云：“吾不与祭，如不祭。”注云：“孔子或出或病，不自亲祭，使摄者为之，不致肃敬，於心与不祭同。”又《祭统》云：“是故君子之祭也，必身亲进之。”有故，则使人可也。虽使人也，君不失其义者，君明其义故也。是君大夫有病，故皆得使人摄祭。若诸侯有朝会之事，则不得使人摄。故《王制》云：“诸侯礿则不禘，禘则不尝，尝则不烝，烝则不礿。”郑注云：“虞夏之制，诸侯岁朝，废一时祭。”又《明堂位》云“是故夏礿、秋尝、冬烝”，郑注云：“不言春祠，鲁在东方，王东巡守以春，或阙之。”是诸侯朝会不得摄，以诸侯礼大故也。案桓八年《经》书：“正月已卯，烝。”《公羊传》云：“烝者何？冬祭也。春曰祠，夏曰礿，秋曰尝，冬曰烝。常事不书，此何以书？讥。何讥尔？讥亟也，亟则黩，黩则不敬。君子之祭也，敬而不黩，疏则怠，怠则忘。士不及兹四者，则冬不裘，夏不葛。”何休云：礼本下，为士制四者，士有公事，不得及兹四时祭者，则不敢美其衣服。若然，则士不暇不得祭，又不得使人摄。大夫已上有公事，乃有摄可知。 \\n 　 \\n 及筮日，主人冠端玄，即位于门外，西面。冠端玄，玄冠、玄端。下言玄者，玄冠有不玄端者。门谓庙门。 \\n  \\n [疏]“及筮”至“西面”。○注“冠端”至“庙门”。○释曰：云“冠端玄，玄冠、玄端，下言玄者，玄冠有不玄端”者，不玄端则朝服，下记云“助祭者朝服”，不著玄端故也。若然，玄端一冠，冠两服也。对文则玄端有纁裳、玄裳、黄裳、杂裳，若朝服，缁布衣而素裳。但六入为玄，七入为缁，大判言之。缁衣亦名玄，是以散文言之，朝服亦名玄端。故《论语》云“端章甫”，郑云：“端，玄端也。诸侯日视朝之服。”以端是正幅，非直服称端，六冕亦有端称。故《礼记》魏文侯曰：“吾端冕而听古乐，则唯恐卧。”是冕服正幅亦名端也。云“门谓庙门”，知者，《士冠礼》云“筮於庙门”，为冠礼筮尚在庙门，此为祭庙，筮在庙门可知。若然，《士冠》言庙非祭，恐不在庙，故言庙。此不言庙者，为祭庙筮可知，不须言庙也。 \\n 　 \\n 子姓兄弟如主人之服，立于主人之南，西面北上。所祭者之子孙，言子姓者，子之所生。小宗祭，而兄弟皆来与焉。宗子祭，则族人皆侍。 \\n  \\n [疏]“子姓”至“北上”。○注“所祭”至“皆侍”。○释曰：云“子姓者，子之所生”者，案郑注《丧大记》云：“姓之言生也。”云子之所生，则孙是也。云“小宗祭而兄弟皆来与焉”者，案《丧服小记》云：“继别为宗，继祢者为小宗。”郑注云：“小宗有四：或继高祖，或继曾祖，或继祖，或继祢。皆至五世则迁。”若然，继祢者，长者为小宗，亲弟等虽异宫，皆来祭；继祖者，从父昆弟皆来祭；继曾祖者，从祖昆弟皆来祭；继高祖者，族祖昆弟皆来祭。是皆据小宗而言也。云“宗子祭则族人皆侍”者，此郑据《书传》而言，案《书传·康诰》云天子有事，诸侯皆侍，尊卑之义。注云：“事谓祭祀。”又云宗室有事，族人皆侍终日，大宗已侍於宾奠，然后燕私。注云：“谓卿大夫以下。宗室，大宗之家。”引《礼记》别子为祖，继别为大宗，继祢为小宗，宾寮友，助祭者。若然，大宗子祭，一族之内皆来助祭。引之者，证经子姓兄弟，若据小宗有服者，若据大宗兼有绝服者也。 \\n 　 \\n 有司群执事如兄弟服，东面北上。士之属吏也。 \\n [疏]“有司”至“北上”。○注“士之属吏也”。○释曰：云“如兄弟服”者，如主人冠端玄。《左传》云“士有隶子弟”，谓此言为属吏而已。 \\n 　 \\n 席于门中，闑西，阈外。为筮人设之也。古文闑作槷，阈作蹙。 \\n [疏]“席于”至“阈外”。○注“为筮人设之也”。○释曰：案《士冠礼》云：“筮与席，所卦者，具馔于西塾。”乃言“布席于门中，筮人执策，抽上韇，兼执之”，此不言具馔于西塾，而经但言席于门中，取筮于西塾，又不云抽上韇者，皆是互见省文之义。 \\n 　 \\n 筮人取筮于西塾，执之，东面受命于主人。筮人，官名也。筮，问也。取其所用问神明者谓蓍也。 \\n  \\n [疏]注“筮人”至“蓍也”。○释曰：案《周礼·春官》有卜人、筮人，此士礼亦云筮人，故云“官名也”。云“筮，问也，取其所用问神明者谓蓍也”者，案《周礼·天府职》云：“季冬，陈玉以贞来岁之美恶。”注云：“问事之正曰贞，凡卜筮实问於鬼神。”谓卜用龟，龟知生数，一二三四五之神。筮用蓍，蓍知成数，七八九六之神，则此郑云神明者也。若然，神既为生成之神，郑云谓蓍者，则蓍亦有神，《易·系辞》有“蓍之德圆而神”，非直筮有成数之神，亦有蓍之神也。 \\n 　 \\n 宰自主人之左赞命，命曰：“孝孙某，筮来日某，诹此某事，適其皇祖某子。尚飨！”宰，群吏之长。自，由也。赞，佐也，达也。赞命由左者为神求变也。士祭曰岁事，此言某事，又不言妃者，容大祥之后，禫月之吉祭。皇，君也。言君祖者，尊之也。某子者，祖字也，伯子、仲子也。尚，庶几也。 \\n  \\n [疏]“宰自”至“尚飨”。○注“宰群”至“庶几也”。○释曰：云“宰，群吏之长”者，赞命之事，非长不为。又天子诸侯宰皆尊官，故知群吏之长也。云“赞命由左者，为神求变也”者，决《士冠礼》：“宰自右，少退赞命。”郑注云：“宰，有司主政教者。自，由也。赞，佐也。命，告也。佐主人告所以筮也。《少仪》曰：赞币自左，诏辞自右。”此祭祀，故宰自左，赞命为神求吉，故变於常礼也。云“士祭曰岁事，此言某事，又不言妃者，容大祥之后，禫月之吉祭”者，案下宿宾云“荐岁事”，据吉祭而言。又《少牢》吉祭云“以某妃配”，即与《士虞》记云：“中月而禫，是月也，吉祭，犹未配。”此与彼文同，故知是禫月吉祭也。云“言君祖者，尊之也”者，天子诸侯名曾祖为皇考，此士亦云皇祖，故云尊之也。云“某子者，祖字也，伯子、仲子”者，以其某在子上，为男子美称，故以某为伯仲叔季五十字。下篇云“皇祖伯某”，郑注云：“伯某，且字也。”不为五十字者，以某在伯下，故为且字解之，与此异也。 \\n 　 \\n 筮者许诺，还，即席，西面坐，卦者在左。卒筮，写卦。筮者执以示主人。士之筮者坐，蓍短由便。卦者主画地识爻，爻备，以方写之。 \\n  \\n [疏]注“士之”至“写之”。○释曰：云“士之筮者坐，蓍短由便”者，决下《少牢》云：史曰若，遂述命既，“乃释韇立筮”，郑注云：“卿大夫之蓍长五尺，立筮由便。”与士不同。知蓍有长短者，案《三正记》云“天子蓍长九尺，诸侯七尺，大夫五尺，士三尺”是也。云“卦者主画地识爻，爻备，以方写之”者，案《士冠礼》云：“筮人许诺，右还，即席坐，西面，卦者在左。卒筮书卦，执以示主人。”郑云：“卒，已也。书卦者，筮人以方写所得之卦。”彼云书卦，即云执以示主人，则筮者书写以示主人也。此经云“卒筮写卦”，乃云“筮者执以示主人”，则写卦者非筮人，故此郑云卦者主画地识爻，爻备，以方写之也。 \\n 　 \\n 主人受视，反之。反，还。 \\n 筮者还，东面，长占。卒，告于主人：“占曰吉。”长占，以其属之长幼旅占之。 \\n  \\n [疏]注“长占”至“占之”。○释曰：经直云“长占”，知非长者一人。而云“长幼旅占之”者，《士冠礼》云“筮人还，东面旅占”，明此亦是长幼旅占。经直云长者，见从长者为始也。 \\n 　 \\n 若不吉，则筮远日，如初仪。远日，旬之外日。 \\n [疏]“若不”至“初仪”。○注“远日旬之外日”。○释曰：案《曲礼》云：“吉事先近日，丧事先远日。”此尊卑礼同也。又云：“旬之内曰近某日，旬之外曰远某日。”此尊卑有异。云旬之内曰近某日，据士礼吉事先近日，谓祭祀，假令孟月，先於孟月上旬内筮，筮不吉，乃用中旬之内更筮，中旬又不吉，更於下旬内筮，筮不吉，即止。大夫已上，假令孟月祭，於前月下旬筮来月之上旬，不吉，又於孟月之上旬筮中旬，中旬不吉，又於中旬筮下旬，下旬又不吉，即止，不祭。今云“远日，旬之外日”者，谓上旬不吉，更於上旬外筮中旬，为旬之外日。非谓如大夫已上，旬之外，谓旬前为旬外也。 \\n 　 \\n 宗人告事毕。 \\n 前期三日之朝，筮尸，如求日之仪。命筮曰：“孝孙某，诹此某事，適其皇祖某子，筮某之某为尸。尚飨！”三日者，容宿宾视濯也。某之某者，字尸父而名尸，连言其亲，庶几其冯依之也。大夫士以孙之伦为尸。 \\n  \\n [疏]“前期”至“尚飨”。○注“三日”至“为尸”。○释曰：自此尽“主人退”，论祭前筮尸、宿尸之事。云“三日者，容宿宾视濯也”者，谓前期二日，宿宾一日视濯，是以下云“厥明夕陈鼎于门外”，下至“夙兴”，皆祭前一日视濯之事，以其夙兴上事是祭前一日也。宿宾又是厥明夕，为期上则宿宾与视濯别日。又知宿宾是祭前二日，此经乃祭前三日筮尸，故郑云容宿宾视濯。言容者，为筮尸之后，祭日之前有二日，容此二事也。若然，筮尸在祭前三日，宿尸云“乃”，乃是缓辞，则与筮尸别日矣。以此而言，则宿尸与宿宾中无“厥明”之文，则二者同日矣。二者既同日，郑直言容宿宾视濯，不言容宿尸者，以其宿宾在厥明之上，故不嫌宿尸与宿宾别日也。云“某之某者，字尸父而名尸”者，经直云“某之某”，郑知字尸父而名尸者，《曲礼》云为人子者“祭祀不为尸”，郑彼注云：“尊者之处，为其失子道，然则尸卜筮无父者。”又云“卒哭乃讳”，讳则不称名，故知尸父云某是字，尸既对父，故某为名。云“连言其亲，庶几其冯依之也”者，尸父前世与所祭之父同时，同时必相识，知今又筮其子为尸，尸又与所祭之子相一，父子皆同类，故连言其亲，庶几其神冯依之也。云“大夫士以孙之伦为尸”者，案《祭统》云：“夫祭之道，孙为王父尸，所使为尸者，於祭者子行也。父北面而事之，所以明子事父之道也。”注云：“祭祖则用孙列，皆取於同姓之適孙也。天子诸侯之祭，朝事延尸於户外，是以有北面事尸之礼。”如是则天子诸侯宗庙之祭，亦用孙之伦为尸。而云大夫士者，但天子诸侯虽用孙之伦，取卿大夫有爵者为之，故《凫鹥》诗祭尸之等，皆言“公尸”。又《曾子问》云：“卿大夫将为尸於公。”若大夫士祭尸，皆取无爵者，无问成人与幼，皆得为之。故《曾子问》“孔子曰：祭成丧者必有尸，尸必以孙，孙幼则使人抱之”是也。 \\n 　 \\n 乃宿尸。宿读为肃。肃，进也。进之者，使知祭日当来。古文宿皆作羞。凡宿，或作速，记作肃，《周礼》亦作宿。 \\n  \\n [疏]“乃宿尸”。○注“宿读”至“作宿”。○释曰：云“古文宿皆作羞”，叠之不从古文。云凡宿或作速，谓一部之内，或作速者，若《公食大夫》速宾之类是也。云“记作肃”者，《曲礼》云“主人肃客而入”是也。又云“《周礼》亦作宿”者，《大宗伯》文“宿视涤濯”是也。是以郑泛云或也。 \\n 　 \\n 主人立于尸外门外，子姓兄弟立于主人之后，北面东上。不东面者，来不为宾客。子姓立于主人之后。上当其后。 \\n  \\n [疏]“主人”至“东上”。○注“不东”至“其后”。○释曰：云“不东面者，来不为宾客”者，为尸者父象也，主人有子道，故主人北面，不为宾客，不敢当尊，故不东面，此决冠礼宿宾，主人东面，此中北面，不同也。云“上当其后”者，子姓、兄弟北面陪主人，后东头为上者，不得过主人，故为上者当主人之后也。 \\n 　 \\n 尸如主人服，出门左，西面。不敢南面当尊。 \\n [疏]“尸如”至“西面”。○注“不敢南面当尊”。○释曰：此决《少牢》云“主人即位於庙门外之东方南面”，以其大夫尊於恩有君道，故南面当尊。此士之孙伦为尸，虽被宿，犹不敢当尊也。 \\n 　 \\n 主人辟，皆东面北上。顺尸。 \\n 主人再拜，尸答拜。主人先拜，尊尸。 \\n [疏]注“主人先拜尊尸”。○释曰：此决下文宿宾，宾先拜，主人乃答拜，故云“尊尸”，是以主人先拜也。案《少牢》云：吉则遂宿尸，祝摈，主人再拜稽首，祝告曰：孝孙某云云。尸拜许诺，祝先释辞讫，尸乃拜许。此尸答拜后，宗人乃摈辞者，士尸卑，主人拜，尸即答拜，不待摈辞讫。大夫之尸尊，尊得释辞讫，乃拜。 \\n 　 \\n 宗人摈辞如初，卒曰：“筮子为某尸，占曰吉，敢宿。”宗人摈者，释主人之辞。如初者，如宰赞命筮尸之辞。卒曰者，著其辞所易也。今文无敢。 \\n  \\n [疏]“宗人”至“敢宿”。○注“宗人”至“无敢”。○释曰：云“如初者，如宰赞命筮尸之辞”者，案筮尸时，虽不见宰赞命，以其云“筮尸如求日之仪”，筮日时有宰赞命，则筮尸时亦有宰赞命可知，故此得如之也。云“卒曰者，著其辞所易也”者，前筮尸辞云“筮某之某为尸，尚飨”，易已上之辞也。 \\n 　 \\n 祝许诺，致命。受宗人辞，许之，传命於尸。始宗人祝北面，至於传命，皆西面受命，东面释之。 \\n  \\n [疏]“祝许诺致命”。○注“受宗”至“释之”。○释曰：云“始宗人祝北面，至於传命，皆西面受命，东面释之”者，以其上文始时，主人与子姓、兄弟立于尸门外，北面，重行则宗人与祝相随，亦皆北面，故云始宗人祝北面。至於尸出门左西面，主人避之门西东面，定位讫，宗人进主人之前，西面乡之受命，受命讫，尸既西面，明宗人旋乡东面释之可知。 \\n 　 \\n 尸许诺，主人再拜稽首。其许，亦宗人受於祝，而告主人。 \\n [疏]“尸许”至“稽首”。○注“其许”至“主人”。○释曰：云“其许，亦宗人受於祝，而告主人”者，谓祝受，尸许诺辞，旋西面告宗人，宗人告主人，尸许诺，主人乃再拜稽首。 \\n 　 \\n 尸入，主人退。相揖而去，尸不拜送，尸尊。 \\n [疏]注“相揖”至“尸尊”。○释曰：郑知有“相揖而去”者，约下篇《少牢》云“主人退，尸送，揖不拜”是也。但彼有送文，此经尸入后，乃言“主人退”，则尸不送可知。此尸不送者，士卑，故尸被宿之后不送也。大夫尊，故尸虽受宿，犹送大夫也。 \\n 　 \\n 宿宾。宾如主人服，出门左，西面再拜。主人东面答再拜。宗人摈曰：“某荐岁事，吾子将莅之，敢宿。”荐，进也。莅，临也。言吾子将临之，知宾在有司中，今特肃之，尊宾耳。 \\n  \\n [疏]“宿宾”至“敢宿”。○注“荐进”至“宾耳”。○释曰：自此尽“宾拜送”，论士将祭，宿属吏内一人为备三献宾之事也。云“言吾子将临之，知宾在有司中”者，以其云将临之，明前筮尸在其中可知。以上无戒文，今宿之，云“吾子将莅之”，明知宾在有司内可知。案前文“有司群执事如兄弟服，东面北上”，郑云：“士之属吏。”此云宾在有司内，则宾是士之属吏可知。下记云：“公有司门西，北面东上，献次众宾。私臣门东，北面西上，献次兄弟。”宾及众宾行事在西阶之下，复似宾不在有司中者，但宾是士之属吏。内言私臣，据已自辟除者。言公有司者，亦是士之属吏命於其君者。言宾在有司中者，诸士此献者之中选以为宾，又选为众宾以下，若在门外时，同在门西，东面北上。及其入为宾及众宾者，適西阶以俟行事。公有司不选为宾者，门西北面；私臣不选为宾，门东北面。门外不列者，以其未有事；入门而列者，为将行事。公有司门西，私臣门东，二者皆无事，故经不见，记人乃辨之，见其与於献也。云“今特肃之，尊宾耳”者，宾有司之内不嫌不助祭，今特宿之者，将使为宾也。 \\n 　 \\n 宾曰：“某敢不敬从。”主人再拜，宾答拜。主人退，宾拜送。 \\n 厥明夕，陈鼎于门外，北面北上，有鼏。厥，其也，宿宾之明日夕。门外北面，当门也。古文鼏为密。 \\n  \\n [疏]注“厥其”至“为密”。○释曰：自此尽“主人拜送”，论祭前一日之夕视濯与视牲之事。云“门外北面，当门也”者，以其经直云“门外”，不言门之东西，故知当门。下篇《少牢》陈鼎在门东，此当门者，士卑，避大夫故也。 \\n 　 \\n 棜在其南，南顺，实兽于其上，东首。顺犹从也。棜之制，如今大木舆矣。上有四周，下无足。兽，腊也。 \\n  \\n [疏]“棜在”至“东首”。○注“顺犹”至“腊也”。○释曰：下篇云《少牢》：“牲北首东上，司马刲羊，司士击豕，宗人告备，方退。”不言兽，《少牢》五鼎，明有兽可知。不言之者，已有二牲，略其小者，故不言之也。案《士虞》记：“陈牲于庙门外，北首西上。”郑注云：“言牲，腊在其中。西上，变吉。”此亦其西，北首东足，与彼文同。彼云变吉者，彼牲云北首西上，明腊亦北首可知。此实兽棜上东首，不与牲相统，故云变吉。云“棜之制，如今大木舆矣，上有四周，下无足”者，郑举汉法，以晓古诸礼。《礼记》及此《仪礼》而言棜者，以无足解之。云“兽，腊也”者，特牲鼎有豕、鱼、腊，案《周礼·腊人》郑注云：“小物全乾为腊。”故知豕云牲，鱼，水物，云兽是腊可知。 \\n 　 \\n 牲在其西，北首，东足。其西，棜西也。东足者，尚右也。牲不用棜，以其生。 \\n  \\n [疏]注“其西”至“其生”。○释曰：豕不可牵之，缚其足，陈於门外，首北，出棜东，其足寝其左。以其周人尚右，将祭故也。云“牲不用棜，以其生”者，对腊死用棜而言之。 \\n 　 \\n 设洗于阼阶东南，壶禁在西序，豆、笾、鉶在东房，南上。几、席、两敦在西堂。东房，房中之东，当夹北。西堂，西夹室之前近南耳。 \\n  \\n [疏]注“东房”至“南耳”。○释曰：大夫士直有东房、西室，若言房则东房矣。故《士冠礼》：“陈服于房中西墉下，东领北上。”不言东。又《昏礼》“侧尊甒醴于房中”，亦不言东。如此之类，皆不言东。以其直有一房，不嫌非东房，故不言东。今此经特言“东房”，明房内近东边，故云东房也。夹室半以南为之，以壁外相望，则当夹北也。又与《少牢》笾豆所陈相反，《少牢》近於西方，此经则房中之东也。言“当夹北”者，以其夹室在房近南东，故云“房中之东当夹北”也。云“西堂，西夹之前近南耳”者，案《尔雅》注：“夹室，前堂谓之相。”此在西堂，在西相，故云西夹之前近南也。 \\n 　 \\n 主人及子姓、兄弟即位于门东，如初。初，筮位也。 \\n 宾及众宾即位于门西，东面北上。不象如初者，以宰在而宗人祝不在。 \\n  \\n [疏]注“不象”至“不在”。○释曰：云“不象如初”者，此决上经主人及子姓兄弟即位于门东，如初筮位。今宾及众宾者即是前者有司群吏执事，当言如初，不言者，以宰前筮时在门东，赞主人辞。今宰在门西，同行，又宗人祝离位，宾西北，东面南上，异於筮位时，故不言如初也。 \\n 　 \\n 宗人、祝立于宾西北，东面南上。事弥至，位弥异。宗人祝，於祭宜近庙。 \\n  \\n [疏]注“事弥”至“位弥异”。○释曰：云“事弥至”者，谓祭事弥至。“位弥异”者，谓宗人祝近门，离本位，故云位弥异。 \\n 　 \\n 主人再拜，宾答再拜，三拜众宾，众宾答再拜。众宾再拜者，士贱，旅之得备礼也。 \\n  \\n [疏]注“众宾”至“礼也”○释曰：云“旅之得备礼”者，谓众宾无问多少，总三拜之。旅，众也，众宾共得三拜，故云旅之也。众宾再拜者，士贱，众宾得备礼。案《有司彻》：“主人降，南面拜众宾于门东。三拜众宾，门东北面，皆答一拜。”注云：“言三拜者，众宾贱，旅之也。众宾一拜，贱也。卿大夫尊，宾贱，纯臣也。”经云皆答一拜，明人人从上至下，皆一一独答拜，以其纯臣故也。所以不再拜者，避国公故也。此士宾莫问多少，皆得一时再拜者，以其士贱，众宾得备礼故也。 \\n 　 \\n 主人揖入，兄弟从，宾及众宾从，即位于堂下，如外位。为视濯也。 \\n  \\n 宗人升自西阶，视壶濯及豆笾，反降，东北面告濯具。濯，溉也。不言敦鉶者，省文也。东北面告，缘宾意欲闻也。言濯具不言絜，以有几席。 \\n  \\n [疏]“主人”至“濯具”。○注“濯溉”至“几席”。○释曰：云“不言敦鉶者，省文也”者，决上文初馔时，云“豆笾鉶在东方”，明敦及鉶亦视可知。经不言者，省文故也。上陈时，经有几席，郑注所以不并言几席，省文者，经言“告濯具”，几席不在濯内，故不得云几席，为省文也。云“东北面告，缘宾意欲闻也”者，经云“即位于堂下，如外位”，则主人在东阶之下，宗人降自西阶，宜东面告濯具，以宾在西，亦欲闻之故也。所以不正面告者，为主人告故也。云“言濯具不言絜，以有几席”者，凡洗濯，当告絜，不洗者，告具而已。几席不在洗内，故直告濯具，不言絜，嫌通几席，亦在洗濯之限。此决下经门外举鼎鼏云“告絜”。 \\n 　 \\n 宾出，主人出，皆复外位。为视牲也。今文复为反。 \\n 宗人视牲，告充。雍正作豕。充犹肥也。雍正，官名也。北面以策动作豕，视声气。 \\n  \\n [疏]注“充犹”至“声气”。○释曰：云“北面以策动作豕”者，此无正文，经云作是动作之言，故知以策动作豕。云“视声气”者，案《礼记·内则》，《周礼·庖人》唯云：“豕望视而交睫，腥。”不云豕之声气，而郑云视声气者，但祭祀之牲，当充盛肥，若声气不和，即是疾病不堪祭祀，故云视声气也。 \\n 　 \\n 宗人举兽尾，告备，举鼎鼏，告絜。备，具。 \\n 请期，曰“羹饪”。肉谓之羹。饪，孰也。谓明日质明时，而曰肉孰，重豫劳宾。宗人既得期，西北而告宾有司。 \\n  \\n [疏]“请期曰羹饪”。○注“肉谓”至“有司”。○释曰：案《少牢》云：“宗人曰：旦明行事。”此不云旦明行事，而云“羹饪”者，彼大夫尊，有君道，可以豫劳宾，故云时节。此士卑，无君道，故不云旦明，而云羹饪。是以郑云“重豫劳宾”，羹饪乃来也。云“宗人既得期，西北面告宾有司”者，此案《少牢》云：“主人门东南面，宗人朝服北面，曰请祭期。主人曰：比於子。宗人曰：旦明行事。”上文门外，宾位在门西东面，今既得期，乡西，在宾南，北面，告宾与有司，使知祭日当来也。 \\n 　 \\n 告事毕，宾出，主人拜送。 \\n 夙兴，主人服如初，立于门外东方，南面，视侧杀。夙，早也。兴，起也。主人服如初，则其馀有不玄端者。侧杀，杀一牲也。 \\n  \\n [疏]“夙兴”至“侧杀”。○注“夙早”至“牲也”。○释曰：自此尽“於中庭”，论祭日夙兴，主人主妇陈设及行位之事。云“主人服如初，则其馀有不玄端”者，案下记云：“特牲馈食，其服皆朝服，玄冠，缁带，缁韠。”注云“於祭服此也。皆者，谓宾及兄弟，筮日、筮尸、视濯亦玄端，至祭而朝服。朝服者，诸侯之臣与其君日视朝之服。大夫以祭，今宾兄弟缘孝子，欲得嘉宾尊客以事其祖祢，故服之。缁韠者，下大夫之臣。夙兴，主人服如初，则固玄端”是也。郑云其馀有不玄端者，明亦有著玄端者，是以下记人辨之，云：“唯尸、祝、佐食玄端，玄裳、黄裳、杂裳可也，皆爵韠。”郑注云：“与主人同服。”是有同服者，有著朝服者，故郑云其馀有不玄端者也。云“侧杀，杀一牲也”者，案《少牢》“主人即位於庙门之外，司马刲羊，司士击豕”，皆主人不视杀。案《楚语》云诸侯宗庙之事，“必自射其牲，刲羊，击豕”。又《司弓矢》云：“凡祭祀，共射牲之弓矢。”注云：“射牲，示亲杀也。杀牲非尊者所亲，唯射为可。”又《国语》云：“禘郊之事，天子必自射其牲。”《玉藻》云“凡有血气之类，君子弗身翦也”者，据凡常，非祭祀，天子尊，于郊射牲，诸侯降天子，故宗庙亦亲杀。大夫士不敢与君同，故视之而不亲杀之。侧杀杀一牲者，案《冠礼》云：“侧尊一甒，醴在服北。”郑注云：“侧犹特也，无偶曰侧。”以其无玄酒，是以《少牢》云：“司马刲羊，司士击豕。”以其二牲，不云侧也。 \\n 　 \\n 主妇视饎爨于西堂下。炊黍稷曰饎，宗妇为之。爨，灶也。西堂下者，堂之西下也，近西壁，南齐于坫。古文饎作糦，《周礼》作饣熙。 \\n  \\n [疏]注“炊黍”至“作饣熙”。○释曰：知“宗妇为之”者，以经言“主妇视饎爨”，明主妇自为也。是以下记云：“宗妇赞荐者，执以坐于户外，授主妇。尸卒食而祭饎爨。”郑以祭饎爨用黍而已，是宗妇为之可知也。云“爨，灶也”者，周公制礼之时，谓之爨，至孔子时则谓之灶。故《论语》王孙贾云：“与其媚於奥，宁媚於灶。”是孔子时为灶也。云“西堂下者，堂之西下也”者，以其为爨不可正在堂下，当逼西壁为之，故云“堂之西下，近西壁”也。又知“南齐于坫”者，案《既夕》记云：“设棜于东堂下南顺，齐于坫。”明在东西堂下，皆齐於坫可知。又郑下注引旧说，云“南北直屋梠，稷在南”是也。案《少牢》云：“雍人摡鼎、匕、俎于雍爨，雍爨在门东南，北上。廪人摡甑、甗、匕与敦於廪爨，廪爨在雍爨之北。”廪爨既在门外，不见主妇有视文，主妇未知视之以否，主妇视饎爨，犹主人视杀牲，故《易·归妹》上六云：“女承筐无实。士刲羊，无血。”郑注宗庙之礼，主妇奉筐米，如饎之时，兼视之可知。云“《周礼》作饣熙”者，所谓故书者，或作饣熙也。 \\n 　 \\n 亨于门外东方，西面北上。亨，煮也。煮豕、鱼、腊以镬，各一爨。《诗》云：“谁能亨鱼，溉之釜鬵。” \\n  \\n [疏]注“亨煮”至“釜鬵”。○释曰：知用镬者，下《少牢》云：“羹定，雍人陈鼎五“三鼎在羊镬之西，二鼎在豕镬之西。”故用镬也。 \\n 　 \\n 羹饪，实鼎，陈于门外，如初。初，视濯也。 \\n 尊于户东，玄酒在西。户东，室户东。玄酒在西，尚之。凡尊，酌者在左。 \\n  \\n [疏]注“户东”至“在左”。○释曰：知户东是“室户东”者，若据房户东西，则举东房而言。今直云户，东故知室户东也。云“玄酒在西，尚之。凡尊，酌者在左”者，左为上尊，今云玄酒在西，故云尚之。是以《乡饮酒》、《乡射》皆玄酒在西，事酒在东。若《燕礼》、《大射》唯君面尊，不从此义也。 \\n 　 \\n 实豆、笾、鉶，陈于房中，如初。如初者，取而实之，既而反之。 \\n  \\n [疏]注“如初”至“反之”。○释曰：经云“实豆笾”者，元缺一字取豆笾实之。又言“陈于房中如初”者，明既而反之可知也。 \\n 　 \\n 执事之俎，陈于阶间，二列，北上。执事，谓有司及兄弟。二列者，因其位在东西，祝主人主妇之俎亦存焉。不升鼎者，异於神。 \\n  \\n [疏]“执事”至“北上”。○注“执事”至“於神”。○释曰：郑知经“执事之俎”，祝主人主妇亦存焉者，见《士虞》记祝俎“陈於阶閒，敦东”。彼虞不致爵，故见主人主妇俎，明此吉祭有致爵，主人主妇陈於阶閒可知，以主妇亦是执事之人也。若然，《少牢》主人主妇无俎者，以三献礼成，别为傧尸，正祭无致爵，故主人主妇无俎。傧尸行三献，致爵乃有俎，下大夫不傧尸者，亦於三献尸爵止，行致爵乃有俎也。云“不升鼎者，异於神”者，前俎升鼎而入，设於阶前，此鼎在门外不入，而言陈於阶閒二列，故知不升鼎。 \\n 　 \\n 盛两敦，陈于西堂，藉用萑，几席陈于西堂，如初。盛黍稷者，宗妇也。萑，细苇。古文用为于。 \\n  \\n [疏]注“盛黍稷者宗妇也”。○释曰：知盛黍稷是宗妇者，以其黍稷是宗妇所主，故知也。 \\n 　 \\n 尸盥匜水，实于槃中，箪巾，在门内之右。设盥水及巾，尸尊，不就洗，又不挥。门内之右，象洗在东，统于门东，西上。凡乡内，以入为左右。乡外，以出为左右。 \\n  \\n [疏]“尸盥”至“之右”。○注“设盥”至“左右”。○释曰：云“不挥”者，挥振去水，使手乾。今有巾，故不挥也。是以僖二十三年《左氏传》云，公子重耳在秦，“秦伯纳女五人，怀嬴与焉，奉匜沃盥，既而挥之”，怀嬴怒是也。云“门内之右象洗在东”者，东谓门东，据向内为右，故郑云“统於门东，西上”。云“凡乡内，以入为左右。乡外，以出为左右”者，欲明门内据乡内以入为右者也。 \\n 　 \\n 祝筳几于室中，东面。为神敷席也，至此使祝接神。 \\n [疏]注“为神”至“接神”。○释曰：案上视濯时，云“宗人、祝立於宾西北，东面南上”，郑注云：“事弥至，位弥异。宗人、祝於祭宜近庙。”至入庙时，宗人独升，视濯及出门外视牲，告充，未有使祝之文，至此临祭使祝，敷神席，故郑云“至此使祝接神”故也。 \\n 　 \\n 主妇纚笄宵衣，立于房中，南面。主妇，主人之妻。虽姑存，犹使之主祭祀。纚笄，首服。宵，绮属也，此衣染之以黑，其缯本名曰宵。《诗》有“素衣朱宵”，记有“玄宵衣”，凡妇人助祭者同服也。《内则》曰：“舅没则姑老，冢妇所祭祀宾客，每事必请於姑。” \\n  \\n [疏]“主妇”至“南面”。○注“主妇”至“於姑”。○释曰：云“虽姑存，犹使之主祭祀”者，谓姑老不堪祭祀，故姑存犹使之主祭祀也。云“纚”者，谓若《士冠礼》广终幅，长六尺。“笄”，安发之笄，非冠冕之笄。冠冕之笄，男子有，妇人无。若安发之笄，男子妇人俱有。妇人笄对男子冠，故《内则》云：“男女未冠笄。”又《丧服小记》云“男子冠而妇人笄”是也。云“宵，绮属也，此衣染之以黑，其缯本名曰宵”者，谓此宵衣是绫绮之属。郑注《内司服》云：“男子之褖衣黑，则是亦黑也。”以其《士丧礼》有褖衣，与《士冠》玄端为一。玄端黑，是男子褖衣亦黑，则此妇人宵衣亦黑可知。其玄则黑之类也，故郑引《玉藻》“君子狐青裘，玄宵衣以裼之”，证妇人玄宵衣亦黑也。云“其缯本名宵”者，此字据形声为绡，从丝，肖声，但《诗》及《礼记》、《仪礼》皆作宵字，故郑云其缯本名曰宵，故引《诗》及《礼记》为证。引《诗》者，直取字为证，引记谓《礼记·玉藻》，非直取证字为宵，亦以证妇人宵衣为玄也。云“凡妇人助祭者同服也”者，经及记不见主妇及宗妇异服之文，故知同服。对男子助祭，祝佐食等与主人服异也。《少牢》云：“主妇赞者一人，亦髲鬄衣移袂。”与主妇同，其馀虽不移袂，同亦宵衣可知。依《内司服》天子诸侯王后以下，助祭皆不同者，人君尊卑差等，大夫士卑，服穷则同也。引《内则》者，彼舅没时年七十以上，姑虽有，年六十已上，而当传之家事，故子之妻代姑祭。虽代姑，每事必请於姑。引之者，证经主妇而含姑，未老自为主妇，姑老则子妻为主妇也。 \\n 　 \\n 主人及宾、兄弟、群执事，即位于门外，如初。宗人告有司具。具犹办也。主人拜宾如初，揖入，即位，如初。初，视濯也。 \\n  \\n 佐食北面立于中庭。佐食，宾佐尸食者，立于宗人之西。 \\n [疏]“佐食”至“中庭”。○注“佐食”至“之西”。○释曰：案下记云：“佐食当事，则户外南面，无事，则中庭北面。”据此而言，则此经谓无事时也。云“立于宗人之西”者，案《士虞礼》云：“主人及兄弟宾即位于西方，如反哭位。”注引《既夕礼》云：“反哭入门，升自西阶，东面。”经又云“宗人西阶前北面”，注云：“当诏主人。”此《特牲》吉礼，主人行事由阼阶，宗人亦在阼阶，阶南摈主人佐食北面於中庭，明在宗人之西可知。 \\n 　"}
{"章节": "卷四十五 特牲馈食礼第十五", "正文": "卷四十五特牲馈食礼第十五 \\n  \\n  \\n 　 \\n 　 \\n 主人及祝升，祝先入，主人从，西面于户内。祝先入，接神宜在前也。《少牢馈食礼》曰：“祝盥于洗，升自西阶，主人盥，升目阼阶，祝先入，南面。” \\n  \\n [疏]“主人”至“户内”。○注“祝先”至“南面”。○释曰：自此尽“稽首”，论主人、主妇及祝与佐食陈设阴厌之事。云“主人从，西面于户内”，注引《少牢》者，证主人户内西面，其时祝北墉下南面之事，以其未有祝行事之法，直监纳祭而已。下文乃云“祝在左”，为孝子释辞，乃有事也。 \\n 　 \\n 主妇盥于房中，荐两豆，葵菹、蜗醢，醢在北。主妇盥，盥於内洗。《昏礼》妇洗在北堂，直室东隅。宗人遣佐食及执事盥，出。命之盥出，当助主人及宾举鼎。 \\n  \\n 主人降，及宾盥，出。主人在右，及佐食举牲鼎。宾长在右，及执事举鱼、腊鼎，除鼏。及，与也。主人在右，统於东。主人与佐食者，宾尊不载。《少牢馈食礼》：鱼用鲋，腊用麋，士腊用兔。 \\n  \\n [疏]注“及与”至“用兔”。○释曰：鼎在门外北上，东为右人，西为左人，右人尊，入时在鼎前，左人卑，入时在鼎后。又尽载牲体於俎，又设俎于神坐之前，主人升，乃以东为主。今在堂下，主人在右，故云“统於东”也。云“主人与佐食者，宾尊不载”者，以宾主当相对为左右，以宾尊不载牲体，故使佐食对主人，使宾为右人，而使执事在左而载也。 \\n 　 \\n 宗人执毕，先入，当阼阶，南面。毕状如叉，盖为其似毕星取名焉。主人亲举，宗人则执毕导之。既错，叉以毕临匕载，备失脱也。《杂记》曰：“朼用桑，长三尺，毕用桑，三尺，刊其本与末。”朼、毕同材明矣。今此朼用棘心，则毕亦用棘心。旧说云：毕以御他神物，神物恶桑叉。则少牢馈食及虞无叉，何哉？此无叉者，乃主人不亲举耳。《少牢》大夫祭不亲举。虞，丧祭祭也，主人未执事。祔、练、祥执事用桑叉，自此纯吉，用棘心叉。 \\n  \\n [疏]“宗人”至“南面”。○注“毕状”至“心叉”。○释曰：云“毕，状如叉”者，下引旧说有他神物恶桑叉之言，故以叉而言。云“盖为其似毕星取名焉”者，案《诗》云：“有捄天毕，载施之行。”无正文，故云“盖”以疑之也。云“主人亲举，宗人则执毕导之。既错，叉以毕临匕载，备失脱也”，知义然者，以经言“宗人执毕先入”，是导之也。又知既错，叉以毕临匕载，备失脱也者，以经云“当阼阶南面”，明乡主人执事临匕备失脱可知也。云“今此朼用棘心，则毕亦用棘心”者，案下记云“棘心匕刻”是也。知毕亦棘心者，以《杂记》匕、毕同用桑，据丧祭。今吉祭，匕用棘心，则毕亦棘心也。云“旧说云，毕以御他神物，神物恶桑叉”，旧说如此。又引《少牢》、《士虞》已下，破旧说之意也。云“此无叉者，乃主人不亲举耳”者，总解《士虞》、《少牢》二礼。云“《少牢》大夫祭不亲举”者，大夫尊，主人不亲举。云“虞，丧祭祭也主人未执事”者，对吉祭主人执事有毕，彼无也。云“祔练祥执事用桑叉”者，以其虞时主人不执事，则祔已执事，执事用桑叉，则《杂记》所云是也。云“自此纯吉，用棘心叉”者，除祥后则禫月及吉祭用棘心也。案《易·震卦》彖辞云：“震来虩虩，笑言哑哑，震惊百里，不丧匕鬯。”郑注云：雷发声於百里。古者诸侯象诸侯出教令能警戒国内，则守其宗庙社稷，为之祭主，不亡其匕鬯。人君於祭匕牲体荐鬯而已，其馀不亲为也。若然，诸侯亲匕牲体，大夫不亲者，辟人君，士卑不嫌，得与人君同亲匕也。 \\n 　 \\n 鼎西面错，右人抽扃，委于鼎北。右人，谓主人及二宾。既错，皆西面俟也。 \\n  \\n 赞者错俎，加匕。赞者执俎及匕从鼎入者，其错俎东缩，加匕，东柄，既则退，而左人北面也。 \\n  \\n [疏]注“赞者”至“北面”。○释曰：云“其错俎东缩，加匕，东柄”者，《少牢》云“俎皆设于鼎西西肆”，又云“匕皆加于鼎东枋”，则此加匕於鼎东柄可知。云“既则退，而左人北面也”，知者，以其俎从於鼎西，其人当北面，於其南载之便，是以《昏礼》亦云“北面载，执而俟”是也。 \\n 　 \\n 乃朼。右人也，尊者於事，指使可也。左人载之。 \\n 佐食升肵俎，鼏之，设于阼阶西。肵，谓心舌之俎也。《郊特牲》曰：“肵之为言敬也。”言主人之所以敬尸之俎。古文鼏皆作密。 \\n  \\n [疏]注“肵谓”至“作密”。○释曰：知肵谓心舌者，下记云“肵俎心舌，皆去本末，午割之，实於牲鼎。载心立，舌缩俎”是也。引《郊特牲》者，见敬有肵俎，送于尸前。 \\n 　 \\n 卒载，加匕于鼎。卒，已也。已载，毕亦加焉。 \\n [疏]注“卒已”至“加焉”。○释曰：主人匕牲体，宗人以毕助之。主人匕事讫，加之於鼎，则宗人既事，亦加於鼎可知。 \\n 　 \\n 主人升，入复位。俎入设于豆东。鱼次，腊特于俎北。入设俎，载者。腊特，馔要方也。凡馔必方者，明食味人之性所以正。 \\n  \\n [疏]注“入设”至“以正”。○释曰：知载人设俎者，以其经卒载下，即云入设，不见别人，明是载者设之可知。云“腊特，馔要方也”者，案经豆在神坐之前，豕俎入设於豆东，鱼俎又次其东，若腊俎复在东，则馔不得方，故腊俎特于俎北，取其方故也。 \\n 　 \\n 主妇设两敦黍稷于俎南，西上，及两鉶，芼设于豆南，南陈。宗妇不赞敦鉶者，以其少，可亲之。芼，菜也。 \\n  \\n [疏]注“宗妇”至“菜也”。○释曰：案《少牢》主妇设金敦，宗妇赞三敦，以其多，故使宗妇赞。此士祭祀二敦，少，故不使宗妇赞，主妇可亲之也。若然，案《少牢》佐食赞鉶，宗妇不赞鉶，此不以佐食决之，而并云宗妇者，此决《有司彻》，故《有司彻》云：“主妇洗于房中。出实爵，尊南，西面拜献尸，尸拜，于筵上受，主妇西面于主人之席北，拜送爵，入于房，取一羊鉶，坐奠于韭菹西，主妇赞者执豕鉶以从，主妇不兴，受，设于羊鉶之西。”又下至主妇致爵于主人，“主妇设二鉶与糗、脩，如尸礼”，皆是也。 \\n 　 \\n 祝洗，酌奠，奠于鉶南，遂命佐食启会。佐食启会，却于敦南，出立于户西，南面。酌奠，奠其爵觯也。《少牢馈食礼》启会，乃奠之。 \\n  \\n [疏]注“酌奠”至“奠之”。○释曰：引《少牢》者，案《少牢》：“祝酌奠，遂命佐食。”佐食启会乃奠者，彼大夫礼，与此士礼相变，是以与此奠乃启会异也。 \\n 　 \\n 主人再拜稽首。祝在左，稽首，服之甚者。祝在左，当为主人释辞於神也。祝祝曰：“孝孙某，敢用刚鬛、嘉荐、普淖，用荐某事於皇祖某子，尚飨。” \\n  \\n [疏]注“稽首”至“尚飨”。○释曰：引《少牢》“祝祝”已下者，欲见迎尸之前，释孝子之辞也。 \\n 　 \\n 卒祝，主人再拜稽首。 \\n 祝迎尸于门外。尸自外来，代主人接之。就其次而请，不拜，不敢与尊者为礼。《周礼·掌次》：“凡祭祀，张尸次。” \\n  \\n [疏]“祝迎尸于门外”。○注“尸自”至“尸次”。○释曰：自此尽“反黍稷于其所”，论阴厌后迎尸于正祭之事。云“尸自外来，代主人接之”者，下注云“主人不迎尸，成尸尊”故也。云“就其次而请，不拜，不敢与尊者为礼”者，凡平宾客，皆在门西，主人出门左，西面拜。今此经直云“迎尸於门外”，不言祝拜，尸答拜，是祝出就次，尸乃出次迎之而入门，是不敢与尊者为礼。引《周礼》者，证门外张尸次之事也。 \\n 　 \\n 主人降，立于阼阶东。主人不迎尸，成尸尊。尸，所祭者之孙也。祖之尸，则主人乃宗子。祢之尸，则主人乃父道。事神之礼，庙中而已，出迎则为厌。 \\n  \\n [疏]注“主人”至“为厌”。○释曰：云“主人不迎尸，成尸尊”者，案《祭统》云：“君迎牲而不迎尸，别嫌也。尸在庙门外，则疑於臣；在庙中，则全於君。君在庙门外，则疑於君；入庙门，则全於臣，全於子。”郑云：“不迎尸者，欲全其尊也。尸，神象也。鬼神之尊在庙中，人君之尊，出庙门则伸。”此士礼，虽无君道，亦尊尸。主人不迎，迎之尊不成，不迎之则成，尸之道尊也。云“尸，所祭者之孙也”者，《礼记》云“孙为王父尸”是也。云“祖之尸，则主人乃宗子”者，以其祭祖，兄弟来助祭，故知宗子，小宗、大宗，五宗皆然。《书传》云：“宗子将有事，族人皆入侍也。”云“祢之尸，则主人乃父道”者，《礼记·祭统》云：“夫祭之道，孙为王父尸。所使为尸者，於祭者子行也。父北面而事之，所以明子事父之道也，此父子之伦也。”注云：“祭祖则用孙列，皆取於同姓之適孙。”是其祢之尸，则主人乃父道也。云“事神之礼，庙中而已，出迎则为厌”，有出庙门，主人是君，是是厌臣之义，故不迎也。 \\n 　 \\n 尸入门左，北面盥，宗人授巾。侍盥者执其器就之，执箪者不授巾，贱也。宗人授巾，庭长尊。《少牢馈食礼》曰：“祝先入门右，尸入门左。” \\n  \\n [疏]注“侍盥”至“门左”。○释曰：引《少牢》者，见上经陈盥在门右，今尸入门左，尸尊，不就盥槃匜巾等，乡门右就尸之义也。 \\n 　 \\n 尸至于阶，祝延尸。尸升，入，祝先，主人从。延，进，在后诏侑曰延。《礼器》所谓“诏侑武方”者也。《少牢馈食礼》曰：“尸升自西阶，入，祝从。主人升自阼阶，祝先入，主人从。” \\n  \\n [疏]“尸至”至“人从”。○注“延进”至“人从”。○释曰：云“在后诏侑曰延”者，案《士虞礼》“尸谡祝前乡尸”，郑注云：“前，道也。祝道尸，必先乡之，为之节。”彼祝居尸前道之，此则在尸后诏之，故云延也。云《礼器》所谓“诏侑武方”者，彼注：“武，无也。”祝诏侑尸无常，谓若《檀弓》子事父母“左右就养无方”，今祝延尸、道尸亦无常也。引《少牢》者，见祝从尸，主人又从祝入之事。 \\n 　 \\n 尸即席坐，主人拜妥尸。妥，安坐也。 \\n 尸答拜，执奠，祝飨，主人拜如初。飨，劝强之也。其辞取于《士虞》记，则宜云：“孝孙某主为孝荐之飨。”旧说云：“明荐之。” \\n  \\n [疏]“尸答”至“如初”。○注“飨劝”至“荐之”。○释曰：云“其辞取于《士虞》记，则宜云孝孙某圭为孝荐之飨”者，但丧祭称哀，吉祭称孝，故《士虞》记卒哭飨尸，辞曰：“哀子某圭为哀荐之飨。”此既吉祭，宜云“孝孙某圭为孝荐之飨”。以其改哀云孝，故曰宜云也。引旧说者，证圭为絜明之义也。 \\n 　 \\n 祝命挼祭。尸左执觯，右取菹，扌耎于醢，祭于豆閒。命，诏尸也。挼祭，祭神食也。《士虞礼》古文曰：“祝命佐食堕祭。”《周礼》曰：“既祭，则藏其堕。”堕与挼读同耳。今文改挼皆为绥，古文此皆为挼祭也。扌耎醢者，染於醢。 \\n  \\n [疏]“祝命”至“豆閒”。○注“命诏”至“於醢”。○释曰：云“挼祭，祭神食也”者，乡者设馔未迎尸，阴厌，厌饫神。今尸来升席，而挼祭，祭讫，当食神馀。引《周礼》而云“堕与挼读同”，则二字通用。云“今文改挼皆为绥”，不从今文引古文者，欲见扌耎下有祭无醢，故叠之而不从也。云“扌耎醢者染於醢”，从经为正也。 \\n 　 \\n 佐食取黍稷肺祭授尸。尸祭之，祭酒，啐酒，告旨。主人拜，尸奠觯答拜。肺祭，刌肺也。旨，美也。祭酒，穀味之芬芬者。齐敬共之，唯恐不美。告之美，达其心，明神享之。 \\n  \\n [疏]注“肺祭”至“享之”。○释曰：知“肺祭是刌肺也”者，下记“刌肺三”，郑注：“为尸主人主妇祭。”明是刌肺，非举肺也。 \\n 　 \\n 祭鉶，尝之，告旨。主人拜，尸答拜。鉶，肉味之有菜和者。《曲礼》曰：“客絮羹，主人辞不能亨。” \\n  \\n [疏]注“鉶肉”至“能亨”。○释曰：云“鉶，肉味之有菜和”者，此即《公食大夫》“牛霍、羊苦、豕薇之等”是也。以其盛之鉶器，因号羹为鉶，故云肉味有菜和者。引《曲礼》者，证鉶羹有五味调和，不合絮调之义，故告旨。若大羹不调，以盐菜无絮调之理也。 \\n 　 \\n 祝命尔敦。佐食尔黍稷于席上。尔，近也。近之，便尸之食也。 \\n 设大羹湆于醢北。大羹湆，煮肉汁也。不和，贵其质，设之所以敬尸也。不祭，不哜，大羹不为神，非盛者也。《士虞礼》曰：“大羹湆自门入。”今文湆皆为汁。 \\n  \\n [疏]“设大羹湆于醢北”。○注“大羹”至“为汁”。○释曰：云“醢北”者，为荐左。案《公食大夫》、《昏礼》大羹湆皆在荐右，此在左者，神礼变於生人。《士虞礼》大夫羹湆，设于鉶南，在右。与生人同，有不忍异於生故也。云“不和，贵其质”者，案桓二年《左氏传》云“大羹不和以盐菜”，是贵其质也。云“不为神”者，阴厌时未设，尸来始设为尸，故《士虞记》云“无尸，则礼及荐馔皆如初。不挼祭，无大羹湆胾从献。”有尸即有大羹湆从献，纵有，亦不祭不哜，是不为神为尸，非盛者也。引《士虞礼》曰“大羹湆自门入”者，证迎尸后，乃从献来也。 \\n 　 \\n 举肺、脊以授尸。尸受，振祭，哜之，左执之。肺，气之主也。脊，正体之贵者。先食啗之，所以导食通气。 \\n  \\n 乃食，食举。举言食者，明凡解体皆连肉。 \\n [疏]“乃食食举”。○注“举言”至“连肉”。○释曰：“乃食”，谓食肺。云“食举”，谓骨体正脊从俎，举乡日，因名体为举。凡牲体，或七或二十一，皆据骨节而言。今言食不可空食，骨以体皆连肉也。 \\n 　 \\n 主人羞肵俎于腊北。肵俎主於尸，主人亲羞，敬也。神俎不亲设者，贵得宾客以神事其先。 \\n  \\n [疏]注“肵俎”至“其先”。○释曰：云“肵俎主於尸”者，以其入后乃设之，故知主於尸。主人亲进者，敬尸故也。前神俎使载者设之者，欲得尊宾，嘉客以事其先故也。 \\n 　 \\n 尸三饭，告饱。祝侑，主人拜。三饭，告饱，礼一成也。侑，劝也。或曰又，劝之使又食。《少牢馈食礼》侑辞曰“皇尸未实，侑”也。 \\n  \\n 佐食举幹，尸受，振祭，哜之。佐食受，加于肵俎。举兽幹、鱼一，亦如之。幹，长胁也。兽，腊，其体数与牲同。 \\n  \\n [疏]注“幹长”至“牲同”。○释曰：云“长胁”，文出下记也。云“兽，腊，其体数与牲同”，知者，亦见下记云“腊如牲骨”是也。 \\n 　 \\n 尸实举于菹豆。为将食庶羞，举谓肺脊。 \\n 佐食羞庶羞四豆，设于左，南上，有醢。庶，众也。众羞以豕肉，所以为异味。四豆者，膮、炙、胾、醢。南上者，以膮炙为上，以有醢不得纟争也。 \\n  \\n [疏]注“庶众”至“纟争也”。○释曰：案《公食大夫》云：“旁四列，西北上。膷以东臐膮，牛炙，炙南醢，以西牛胾醢。”注云：“先设醢，纟争之次也。”此四豆有醢，则不得先设，非纟争之次故也。又复一醢，不得与胾炙相对。相对之法，炙在南，醢在北，胾在北，醢南，如此，见得纟争。故《少牢》云：“韭菹、醓醢、葵菹、蠃醢，韭菹在南，葵菹在北。”注云：“葵菹在北纟争。”又云：“羞胾，两瓦豆，有醢，亦用瓦豆，设于荐豆之北。”注云：“四豆亦纟争，羊胾在南，豕胾在北。”此皆有醢，亦得纟争者，以其四豆胾醢具相对，故郑皆纟争也。 \\n 　 \\n 尸又三饭，告饱。祝侑之如初。礼再成也。举骼及兽、鱼如初。尸又三饭，告饱。祝侑之如初。礼三成。兽鱼如初者，兽骼，鱼一也。 \\n  \\n 举肩及兽、鱼如初。不复饭者，三三者，士之礼大成也。举，先正脊，后肩，自上而却下，纟争而前，终始之次也。 \\n  \\n [疏]注“不复”至“次也”。○释曰：云“举，先正脊，后肩，自上而却下，纟争而前，终始之次也”者，先举正脊自上也，次举胁即却也，后举骼即下纟争也，终举肩即前也。前者，牲体之始；后者，牲体之终，故云终始之次也。 \\n 　 \\n 佐食盛肵俎，俎释三个。佐食取牲鱼腊之馀，盛於肵俎，将以归尸。俎释三个，为改馔於西北隅遗之。所释者，牲腊则正脊一骨，长胁一骨及臑也，鱼则三头而已。个犹枚也，今俗言物数有云若干个者，此读然。 \\n  \\n [疏]注“佐食”至“读然”。○释曰：云“俎释三个，为改馔於西北隅遗之。所释者，牲腊则正脊一骨，长胁一骨及臑也”，知者，案下记云：“尸俎，右肩、臂、臑、肫、骼，正脊二骨，横脊，长胁二骨，短胁。”今尸举正脊一骨，长胁一骨，及骼脊胁各一骨，在前脚三节，后脚二节，各举其一讫，前脚举肩讫，宜次盛臂，后脚举骼讫，宜次盛肫。前后各一节以归脡脊，以其次正脊故也。前脚唯有臑在，并脊、胁各一骨为三也。 \\n 　 \\n 举肺、脊加于肵俎，反黍稷于其所。尸授佐食，佐食受而加之，反之也。肺脊初在俎豆。 \\n  \\n [疏]注“尸授”至“俎豆”。○释曰：经直云“肺脊加於肵俎”，郑知尸不自加而授与佐食，佐食受而加之者，约《少牢》云：“上佐食受尸牢肺、正脊加于肵。”郑注云：“受者，尸授之”是也。云“肺脊初在菹豆”者，上文云“尸实举于菹豆”是也。 \\n 　 \\n 主人洗角，升，酌，酳尸。酳犹衍也，是献尸也。谓之酳者，尸既卒食，又欲颐衍养乐之。不用爵者，下大夫也。因父子之道质而用角，角加人事略者。今文酳皆为酌。 \\n  \\n [疏]“主人”至“酳尸”。○注“酳犹”至“为酌”。○释曰：自此尽“入复位”，论主人献尸及祝佐食之事。知是献尸者，下有主妇洗爵献尸，并宾长献尸，故知此是主人酳尸也。云“不用爵者，下大夫也”者，此决《少牢》云：“主人降，洗爵，酌酒，乃酳尸。”用爵不用角也。云“因父子之道质而用角，角加人事略”者，既辟大夫，不用爵，次当用觚，而用角者，因无臣助祭，父子相养之道，而用角者，父子是质角，加人事略，得用功少故也。 \\n 　 \\n 尸拜受，主人拜送。尸祭酒，啐酒，宾长以肝从。肝，肝炙也。今文曰啐之，古文无长。 \\n  \\n [疏]“尸拜”至“肝从”。○注“肝肝”至“无长”。○释曰：此直言“肝从”，亦当如《少牢》：“宾长羞牢肝，用俎，缩执俎，肝亦缩，进末，盐在右。”此亦不言者，文不具也。 \\n 　 \\n 尸左执角，右取肝扌耎于盐，振祭，哜之，加于菹豆，卒角。祝受尸角，曰：“送爵，皇尸卒爵。”主人拜，尸答拜。曰送爵者，节主人拜。 \\n  \\n 祝酌，授尸，尸以醋主人。醋，报也。祝酌不洗，尸不亲酌，尊尸也。尸亲醋，相报之义。古文醋作酢。 \\n  \\n [疏]注“醋报”至“作酢”。○释曰：云“祝酌不洗”者，尸当酢主人，宜亲洗爵酌酒，不亲洗酌，尸尊故也。授代酌，由祝代酌，故不洗也。 \\n 　 \\n 主人拜受角，尸拜送。主人退，佐食授挼祭。退者，进受爵反位。妥亦当为挼。尸将嘏主人，佐食授之，挼祭亦使祭尸食也。其授祭，亦取黍稷肺祭。今文或皆改妥作挼。 \\n  \\n [疏]注“退者”至“作挼”。○释曰：云“挼祭亦使祭尸食也”者，前祝命尸挼祭，祭神食，今命主人祭，尸食亦如尸祭神食，故云“亦”也。云“其授祭亦取黍稷肺祭”者，亦如上佐食取黍稷肺祭授尸，尸祭之相似，故云“亦”也。 \\n 　 \\n 主人坐，左执角，受祭，祭之，祭酒，啐酒，进，听嘏。听犹待也。受福曰嘏。嘏，长也，大也，待尸授之以长大之福。 \\n  \\n 佐食抟黍授祝，祝授尸。尸受以菹豆，执以亲嘏主人。独用黍者，食之主，其辞则《少牢馈食礼》有焉。 \\n  \\n [疏]“佐食”至“主人”。○注“独用”至“有焉”。○释曰：案《少牢》云：“祝与二佐食皆出，盥于洗，入，二佐食各取黍於一敦，上佐食兼受，抟之以授尸。尸执以命祝，卒命祝，祝受，以东北面于户西，以嘏于主人。”但《少牢》不亲嘏者，大夫尸尊，又大夫礼文，此亲嘏者，士尸卑，礼质故也。云“其辞则《少牢馈食礼》有焉”者，案《少牢》云祝“以嘏于主人曰：皇尸命工祝，承致多福无疆，于女孝孙，来女孝孙，使女受禄于天，宜稼于田，眉寿万年，勿替引之”是也。云“独用黍者，食之主”者，案上文云“尔黍于席上”，不云“尔稷”者，以稷虽五穀之长，不如黍之美，故云食之主。是以《丧大记》云：“君沐粱，大夫沐稷，士沐粱。”《士丧礼》士沐稻，诸侯之士，郑注云：“差率而上，天子沐黍。”是黍为穀之贵也。 \\n 　 \\n 主人左执角，再拜稽首受，复位，诗怀之，实于左袂，挂于季指，卒角，拜。尸答拜。诗犹承也。谓奉纳之怀中。季，小也。实于左袂，挂袪以小指者，便卒角也，《少牢馈食礼》曰：“兴受黍，坐振祭，哜之。”古文挂作卦。 \\n  \\n [疏]注“诗犹”至“作卦”。○释曰：云“挂袪以小指者，便卒角也”，但右手执角，左手挂袪，以小指不干左手。言便卒角者，饮酒之时，恐其遗落，故挂以小指，故云便卒角也。 \\n 　 \\n 主人出，写啬于房，祝以笾受。变黍言啬，因事讬戒欲其重稼啬。啬者，农力之成功。 \\n  \\n [疏]“主人”至“笾受”。○注“变黍”至“成功”。○释曰：案《少牢》云：“主人出，宰夫以笾受啬黍，主人尝之，纳诸内。”此大夫尊，不自入房，直见大夫出，宰夫以笾受。此主人写啬于房，祝以笾受，以其士贱故也。云“变黍言啬，因事讬戒欲其重稼啬”者，以黍者五穀之名，非农力成功之称，故以黍为啬，欲其重稼啬。故《少牢》郑注云：“收敛曰啬。”是用农力之言也。 \\n 　 \\n 筵祝，南面。主人自房还时。 \\n 主人酌，献祝，祝拜受角。主人拜送。设菹醢、俎。行神惠也。先献祝，以接神，尊之。菹醢皆主妇设之，佐食设俎。 \\n  \\n [疏]注“行神”至“设俎”。○释曰：此汝佐食，以佐食接尸，故后献之，祝接神先献之。云“菹醢皆主妇设之，佐食设俎”，知者，前献尸时菹醢主妇设之，亚献及致爵於主人笾豆，亦皆主妇设之，则此设菹醢亦主妇可知。又知佐食设俎，约《少牢》“主人献祝，佐食设俎”，故此亦佐食设俎可知。 \\n 　 \\n 祝左执角，祭豆，兴，取肺，坐祭，哜之，兴，加于俎，坐祭酒，啐酒，以肝从。祝左执角，右取肝扌耎于盐，振祭，哜之，加于俎，卒角，拜。主人答拜，受角，酌，献佐食。佐食北面拜受角，主人拜送。佐食坐祭，卒角，拜。主人答拜，受角，降，反于篚。升，入复位。 \\n  \\n [疏]“祝左”至“复位”。○释曰：云“主人答拜受角，酌献佐食”者，案上献祝有俎，此献佐食不言俎者，上经云“执事之俎陈於阶閒，二列，北上”，郑注云：“执事，谓有司。”以佐食亦在有司内者，下记云“佐食俎，觳折，脊，胁”也。又下经宾长献节，郑注云：“凡献佐食皆无从。”元缺起字其荐俎，献兄弟以齿设之。若《少牢》献佐食俎，即设于两阶之閒，西上。大夫将宾尸，故即设佐食俎，至於宾尸时，佐食无俎也。 \\n 　 \\n 主妇洗爵于房，酌，亚献尸。亚，次也。次犹贰。主妇贰献不夹拜者，士妻仪简耳。 \\n  \\n [疏]注“亚次”至“简耳”。○释曰：自此尽“以爵入于房”，论主妇献尸，祝及佐食之事。云“主妇贰献不夹拜者，士妻仪简耳”者，此决《少牢》主妇亚献尸时夹拜，此士妻下之，故云仪简耳。 \\n 　 \\n 尸拜受。主妇北面拜送。北面拜者，辟内子也。大夫之妻拜於主人北，西面。 \\n  \\n [疏]注“北面”至“西面”。○释曰：案《少牢》云：“主妇洗于房中，出酌，入户，西面拜献尸。”郑注云：“入户西面拜，由便也。不北面者，辟人君夫人也。拜而后献者，当夹拜也。”又云“尸拜受。主妇主人之北西面拜送爵”是也。若大夫妻贵，辟人君夫人，士妻贱，不嫌得与人君夫人同也。 \\n 　 \\n 宗妇执两笾，户外坐。主妇受，设于敦南。两笾枣栗，枣在西。 \\n [疏]注“两笾”至“在西”。○释曰：知者，案下记云“笾巾以绤也，纁里。枣烝栗择”是也。知枣在西者，依《士虞礼》云主妇亚献尸时，云“自反两笾，枣栗设于会南，枣在西”，郑云“尚枣，枣美”故知也。 \\n 　 \\n 祝赞笾祭。尸受，祭之，祭酒，啐酒。笾祭，枣栗之祭也。其祭之，亦於豆祭。 \\n  \\n [疏]注“其祭之亦於豆祭”。○释曰：知者，见上经尸挼祭时，云若平“取菹扌耎于醢，祭于豆閒”，又“佐食取黍稷肺祭，授尸，尸祭之”，不言其处，明亦祭於豆閒。今此祝赞笾祭之，亦不言其处，亦祭於豆閒可知。又案《有司彻》云：“尸取韭，菹扌耎于豆，祭于豆閒。”又：“尸取麷蕡，宰夫赞者，取白黑以授尸，尸受，兼祭于豆祭。”是笾豆同祭於豆閒也。 \\n 　 \\n 兄弟长以燔从。尸受，振祭，哜之，反之。燔，炙肉也。 \\n [疏]注“燔炙肉也”。○释曰：云“反之”者，谓反燔于长兄弟。 \\n 　 \\n 羞燔者受，加于肵，出。出者，俟后事也。 \\n [疏]注“出者俟后事也”。○释曰：云“俟后事”者，谓俟主妇献祝之时，更当羞燔于祝。知者，约上文主人献尸，云“宾长以肝从”，至献祝时但云“以肝从”，不言其人，明亦宾长可知。此下文主妇献祝笾燔从如初仪，明献祝时亦长兄弟羞燔可知，故郑注云俟后事也。 \\n 　 \\n 尸卒爵，祝受爵，命送如初。送者，送卒爵。 \\n 酢，如主人仪。尸酢主妇，如主人仪者，自祝酌至尸拜送，如酢主人也。不易爵，辟内子。 \\n  \\n [疏]注“尸酢”至“内子”。○释曰：云“尸酢主妇，如主人仪者，自祝酌至尸拜送，如酢主人也”者，言此上则如之，其异者，不并取也。谓主人受佐食挼自祭之，此佐食错挼于地，主妇抚之而已是也。云“不易爵，辟内子”者，以经云“酢如主人仪”，上尸酢主人时不易爵，故此主妇受酢亦不易爵可知。男女不相袭爵，所以今袭爵者，辟内子。是以《少牢》云：“祝受尸爵，尸答拜，易爵洗酌授尸，主妇拜受爵，尸答拜。”是其易爵也。 \\n 　 \\n 主妇適房，南面。佐食挼祭。主妇左执爵，右抚祭，祭酒，啐酒，入，卒爵，如主人仪。抚挼祭，示亲祭，佐食不授而祭於地，亦仪简也。入室卒爵，於尊者前成礼，明受惠也。 \\n  \\n [疏]注“抚挼”至“惠也”。○释曰：云“佐食不授而祭於地，亦仪简也”者，《少牢》大夫妻云“上佐食挼祭，主妇西面，於主人之北受祭，祭之”，此佐食祭於地，主妇抚之而已，故云亦仪简。云“亦”者，亦前不夹拜也。 \\n 　 \\n 献祝，笾、燔从，如初仪。及佐食，如初。卒，以爵入于房。及佐食如初，如其献佐食，则拜主人之北，西面也。 \\n  \\n [疏]注“及佐”至“面也”。○释曰：此无正文，以佐食北面拜受，主妇不宜与佐食同面拜送。又言“如初”，明与主人同西面拜，故郑云“拜主元缺止此人之北，西面”，与内子同。 \\n 　 \\n 宾三献如初，燔从如初，爵止。初，亚献也。尸止爵者，三献礼成，欲神惠之均於室中，是以奠而待之。 \\n  \\n [疏]“宾三”至“爵止”。○注“初亚”至“待之”。○释曰：自此尽“卒复位”，论宾长献尸，及佐食并主人主妇致爵之事。此一科之内，乃有十一爵：宾献尸，一也；主妇致爵于主人，二也；主人酢主妇，三也；主人致爵于主妇，四也；主妇酢主人，五也；尸举奠爵酢宾长，六也；宾长献祝，七也；又献佐食，八也；宾又致爵于主人，九也；又致爵于主妇，十也；宾献主人酢，十一也。云“初，亚献也”者，知不初献者，以主妇亚献承初献后，宾长又承亚献后，故知如亚献，不得如初献也。又面位及燔从皆如亚献也。云“三献礼成，欲神惠之均於室中，是以奠而待之”者，谓尸得三献而礼成，言其实饮三爵，祝与佐食亦得三献，主人、主妇各得一酢而已。未得献，是神惠未均。奠而待之者，待主人、主妇致爵乃均也。案下文“众宾长为加爵如初，爵止”，郑注云：“尸止爵者，欲神惠之均于在庭。”止得一献，亦言均，则不以爵数为均，直据得一献则为均也。 \\n 　 \\n 席于户内。为主人铺之，西面，席自房来。 \\n 主妇洗爵，酌，致爵于主人。主人拜受爵，主妇拜送爵。主妇拜，拜於北面也。今文曰主妇洗酌爵。 \\n  \\n [疏]注“主妇”至“酌爵”。○释曰：云“主妇拜，拜於北面也”者，约有司傧尸於堂，主妇致爵于主人，主人致爵于主妇，北面于阼阶上答拜是也。 \\n 　 \\n 宗妇赞豆如初。主妇受，设两豆、两笾。初，赞亚献也。主妇荐两豆笾，东面也。 \\n  \\n [疏]注“初赞”至“面也”。○释曰：上主妇亚献时，但云“宗妇执两笾”，又云“祝赞笾祭”，无豆。此云“赞豆如初”，明赞豆之时，与赞笾同，故得言如初。知“东面”者，以主人西面，故知也。 \\n 　 \\n 俎入设。佐食设之。 \\n [疏]“俎入设”。○注“佐食设之”。○释曰：知“佐食设之”者，见《有司》下大夫不傧尸者，主妇致爵於主人时，佐食设俎。彼室内行事，与士礼略同，故郑约之，知佐食设之也。 \\n 　 \\n 主人左执爵，祭荐，宗人赞祭。奠爵，兴，取肺，坐绝祭，哜之，兴，加于俎，坐捝手，祭酒，啐酒。绝肺祭之者，以离肺长也。《少仪》曰：“牛羊之肺，离而不提心。”豕亦然。捝，拭也。捝手者，为绝肺染污也。刌肺不捝手。古文捝皆作说。 \\n  \\n [疏]注“绝肺”至“作说”。○释曰：引《少仪》者，彼注云：“提犹绝也，不绝中央少许者。”引之证离肺长而不绝，故须绝之。云“忖肺不捝手”者，以已断绝取祭之，不须以手绝之，故不捝手也。 \\n 　 \\n 肝从。左执爵，取肝扌耎于盐，坐振祭，哜之。宗人受，加于俎。燔亦如之。兴，席末坐，卒爵，拜。於席末坐卒爵，敬也。一酌而备，再从而次之，示均。 \\n  \\n [疏]注“於席”至“示均”。○释曰：此决上主人献尸，宾长以肝从主妇献尸，兄弟以燔从。今一酌而肝燔从，则与尸等，故云“亦均”。亦者，亦上酒均於堂内。 \\n 　 \\n 主妇答拜，受爵，酌，醋，左执爵拜，主人答拜。坐祭，立饮，卒爵，拜，主人答拜。主妇出，反于房。主人降，洗，酌，致爵于主妇。席于房中，南面。主妇拜受爵，主人西面答拜。宗妇荐豆、俎，从献皆如主人。主人更爵，酌，醋，卒爵，降，实爵于篚，入，复位。主人更爵自酢，男子不承妇人爵也。《祭统》曰：“夫妇相授受，不相袭处。酢不易爵，明夫妇之别。”古文更为受。 \\n  \\n [疏]注“主人”至“为受”。○释曰：云“主人更爵自酢，男子不承妇人爵也”者，案上主妇献尸，尸酢，主妇不易爵，郑注云“辟内子”。致爵于主人，则易爵也。若然，案下记设洗，“篚在洗西，实二爵”，郑注云：“二爵者，为宾献爵止，主妇当致也。”此宾长所献爵，尸奠之，未举其篚，唯有一爵，得云易者，上主妇亚献洗爵，洗爵于房中，则房中有爵。又主妇献祝及佐食讫，以爵入于房后，主妇致爵于主人，还是房内爵。后主人致爵于主妇者，是下篚之爵。主妇饮讫，实于房中之篚，主人更取房内之爵以酌酢，酢讫，奠于下篚。云主人更爵者，谓酌酢爵与房内爵相更，郑注下记云：“主妇当致者，谓主人致爵於主妇”，则用下篚内爵也。 \\n 　 \\n 三献作止爵。宾也，谓三献者，以事命之。作，起也。旧说云：宾入户，北面，曰皇尸请举爵。 \\n  \\n 尸卒爵，酢。酌献洗及佐食。洗爵，酌，致于主人、主妇，燔从皆如初。更爵，酢于主人，卒，复位。洗乃致爵，为异事新之。燔从皆如初者，如亚献及主人、主妇致爵也。凡献佐食皆无从，其荐俎，献兄弟以齿设之。宾更爵自酢，亦不承妇人爵。今文曰洗致，古文更为受。 \\n  \\n [疏]注“洗乃”至“为受”。○释曰：此决上文宾献尸、献祝及佐食，皆不洗，今致于主人洗，故决之也。案下篇不傧尸洗爵，致于主人，注云：“以承佐食，贱新之。”此云“为异事新之”，注不同者，但为异事，异事则是承贱，承贱后则事异，言虽不同，理则一也。云“燔从皆如初者，如亚献及主人主妇致爵”者，谓如上主妇亚献尸，及祝皆燔从，此言皆燔从如初，故云如亚献及主人主妇致爵。虽云如初，则无肝从，故经释云“燔从皆如初”。云“凡献佐食皆无从”者，谓主人、主妇及宾长献佐食皆无从，故云“凡”。郑言此者，以经献祝及佐食洗爵，致于主人、主妇，燔从皆如初，在献佐食下，嫌献佐食亦然有燔从，故郑辨之。若然，佐食得献，与祝得献，同亦得如初，但无从为异。云“其荐俎献，兄弟以齿设之”者，以上佐食得献时，不见有设荐俎之文，下记云：“佐食於旅也，齿於兄弟。”故佐食荐俎，亦与兄弟同时设之也。 \\n 　 \\n 主人降阼阶，西面拜宾如初，洗。拜宾而洗爵，为将献之。如初，如视濯时，主人再拜，宾答拜，三拜众宾，众宾答再拜者。 \\n  \\n [疏]“主人”至“初洗”。○注“拜宾”至“拜者”。○释曰：自此尽“实爵于篚”，论献宾及众宾之事也。 \\n 　 \\n 宾辞洗。卒洗，揖让升，酌，西阶上献宾。宾北面拜受爵。主人在右，答拜。就宾拜者，此礼不主於尊也。宾卑则不专阶，主人在右，统於其位。今文无洗。 \\n  \\n [疏]“宾辞”至“答拜”。○注“就宾”至“其位”。○释曰：云“就宾拜者，此礼不主於尊也”者，案《乡饮酒》、《乡射》宾主献酢，各於其阶，至酬乃同阶。此因祭如初，宾非为尊之，所尊者，谓尸也。又宾是士家有司，卑，不得专阶，故就之使不得专阶也，对《乡饮酒》、《乡射》得专阶也。云“主人在右，统於其位”者，以其宾得在西阶上，北面，以东为右，主人位在阼阶，故云统於其位。郑言此者，主人就西阶，异於饮酒，主人在右，则与饮酒礼同，以言主人常居右也。 \\n 　 \\n 荐脯醢，设折俎。凡节解者皆曰折俎，不言其体。略云折俎，非贵体也。上宾骼，众宾仪，公有司设之。 \\n  \\n [疏]“荐脯醢设折俎”。○注“凡节”至“设之”。○释曰：案下记云“宾骼”，郑云“骼，左骼也。宾俎全体，尊宾”也。折骨而曰折俎，明凡节解牲体皆曰折，升于俎，故名折俎。与臑折同名，其折义则异彼折骨。云“不言其体，略云折俎，非贵体也”者，案下记云“宾骼”，骼是牲体。此经云折俎者，亦用骼，非贵体，故略云折俎。若然，经尸俎祝佐食及主人、主妇俎体，皆不言之，而郑注独云宾俎，不言体者，尸祝等经不言牲体，亦不言折，以其体贵故也。此宾俎不言牲体而言折，明非贵体也。云“上宾骼，众宾仪”者，案下记唯云“宾骼”，其众宾已下皆殽脀，不言仪者，郑见《有司彻》主人献宾仪，司士设俎羊骼一；又云众宾长拜受爵，其脀体仪也。注云“仪者，尊体尽，仪度馀骨，可用而用之。尊者用尊体，卑者用卑体而已”是也。云“公有司设之”者，此即《有司彻》云“司士设俎，羊骼一，众宾脀体仪”是也。此下文云公有司在门西，则此设俎者也。 \\n 　 \\n 宾左执爵，祭豆，奠爵，兴，取肺，坐绝祭，哜之，兴，加于俎，坐捝手，祭酒，卒爵，拜。主人答拜，受爵，酌，酢，奠爵，拜。宾答拜。主人酌自酢者，宾不敢敌主人，主人达其意。 \\n  \\n [疏]注“主人”至“其意”。○释曰：云“宾不敢敌主人，主人达其意”者，以其宾是士之有司之中，以卑不敢与主人为敌，酢之，是以主人酌以自酢，达宾意故也。若《乡饮酒》、《乡射》宾皆亲酢主人，以其宾尊，行敌礼故也。 \\n 　 \\n 主人坐祭，卒爵，拜。宾答拜，揖，执祭以降，西面奠于其位，位如初，荐俎从设。位如初，复其位东面。《少牢馈食礼》：“宰夫执荐以从，设于祭东。司士执俎以从，设于荐东。”是则皆公有司为之与？ \\n  \\n [疏]注“位如”至“之与”。○释曰：以宾位在西阶下东面，今受献於西阶上，经云“执祭以降，西面奠于其位”，又言“位如初”，明复西阶下东面位可知也。 \\n 　 \\n 众宾升，拜受爵，坐祭，立饮。荐俎设于其位，辨。主人备答拜焉，降，实爵于篚。众宾立饮，贱不备礼。《乡饮酒》记曰：“立卒爵者不拜既爵。”备，尽，尽人之答拜。 \\n  \\n 尊两壶于阼阶东，加勺，南枋，西方亦如之。为酬宾及兄弟，行神惠，不酌上尊，卑异之，就其位尊之。两壶皆酒，优之，先尊东方，示惠由近。《礼运》曰：“澄酒在下。” \\n  \\n [疏]“尊两”至“如之”。○注“为酬”至“在下”。○释曰：自此尽“揖复位”，论堂下设尊酬宾之事。云“行神惠，不酌上尊，卑异之”者，决上文献宾及兄弟皆酌上尊者，献是严正，故得与神灵共尊。至此旅酬礼亵，故不敢酌上尊。案《司尊彝职》四时之祭，云“皆有罍，诸臣之所酢”，《少牢》上下大夫堂下皆无尊者，士卑，得与人君同，大夫尊，辟人君故也。云“两壶皆酒，优之”者，设尊之法，皆有玄酒，今两壶皆酒，无玄酒，优之也。案《玉藻》云“唯飨野人皆酒”，郑云：“饮贱者不备礼。”与此注无玄酒为优之异者，此士之祭礼，欲得尊宾嘉客，以事其先非贱者，故以皆酒为优之。彼飨野人，野人是贱者，故以不备礼解之也。云“先尊东方，示惠由近”者，东方主人位，西方宾位，今先设东方，乃设西方者，见酒由主人来，故云示惠由近为始也。引《礼运》者，彼注澄为沈，齐酒是三酒，酒所以饮诸臣，证此壶尊亦饮在下者也。 \\n 　 \\n 主人洗觯，酌于西方之尊，西阶前北面酬宾，宾在左。先酌西方者，尊宾之义。 \\n  \\n 主人奠觯拜，宾答拜。主人坐祭，卒觯，拜，宾答拜。主人洗觯，宾辞，主人对。卒洗，酌，西面。宾北面拜。西面者，乡宾位，立於西阶之前，宾所答拜之东北。 \\n  \\n [疏]注“西面”至“东北”。○释曰：以经云“主人对卒洗酌西面宾北面拜”，主人西面授宾，北面答拜，明主人之得南过於宾，故郑以义言之，云“立於西阶之前，宾所答拜之东北”也。 \\n 　 \\n 主人奠觯于荐北。奠酬於荐左，非为其不举。行神惠，不可同於饮酒。 \\n  \\n [疏]注“奠酬”至“饮酒”。○释曰：以其神惠，右不举；生人饮酒，左不举。今行神惠，不可同於饮酒，故奠於左，与生人相变。故《有司彻》云“二人举觯酬尸侑，侑奠觯于右”，郑注云“奠于右者，不举也。神惠右不举，变於饮酒”是也。此酬奠於荐左，下文宾举为旅酬，以其神惠故也。言“不可同饮酒”者，谓不可同於《乡饮酒》，故《乡饮酒》记云“将举者於右，奠者於左”，其义与此别。此下文奠觯於荐南，明将举，以初在北饮酒，将举奠於荐南，便其复举。 \\n 　 \\n 宾坐取觯，还，东面，拜，主人答拜。宾奠觯于荐南，揖，复位。还东面，就其位荐西，奠觯荐南，明将举。 \\n  \\n [疏]“宾坐”至“复位”。○注“还东”至“将举”。○释曰：云“揖复位”者，则初奠时少南於位可知。云“还东面”者，则初宾坐取觯，荐东西面可知。故郑注云还东面，“就其位荐西”也。 \\n 　 \\n 主人洗爵，献长兄弟于阼阶上，如宾仪。酬宾乃献长兄弟者献之礼成於酬，先成宾礼，此主人之义。亦有荐脀设于位，私人为之与？ \\n  \\n [疏]“主人”至“宾仪”。○注“酬宾”至“之与”。○释曰：自此尽“如众宾仪”，论主人献长兄弟及众兄弟之事。云“酬宾乃献长兄弟者献之礼成於酬”者，以其献宾之礼，以酬副之乃礼成，故《冠礼》云“乃礼宾以一献之礼”，郑注云：“献酢酬宾，主人各两爵而礼成。”又《乡饮酒》献及酬宾讫，乃献介。又此文献宾即酬宾，乃献兄弟，故郑注“献之礼成於酬”也。云“亦有荐脀设于位”者，以经云“献长兄弟于阼阶上，如宾仪”，则长兄弟初受献于阼阶上时，亦荐脯醢，设折俎於阼阶上。祭讫，乃执以降设于下位，皆当如宾仪。郑下注云“设荐俎於其位”者，据执祭以降及其位而言也。言“亦”者，亦宾。郑必知有荐俎者，见於下记云“长兄弟及宗人折”是也。云“私人为之与”者，私人者，即私臣，下记云“私臣门东，北面西上”是也。以宾荐，公有司设之，则兄弟荐俎私人可知，以无正文，故言“与”以疑之也。 \\n 　 \\n 洗，献众兄弟，如众宾仪。献卑而必为之洗者，显神惠。此言如众宾仪，则如献众宾洗明矣。 \\n  \\n [疏]注“献卑”至“明矣”。○释曰：云“此言如众宾仪，则如献众宾洗明矣”者，以其上献众宾时虽不言洗，此云“洗献众兄弟如众宾仪”，明献众宾洗可知。不言之者，举下以明上，省文之义故也。 \\n 　 \\n 洗，献内兄弟于房中，如献众兄弟之仪。内兄弟，内宾宗妇也。如众兄弟，如其拜受，坐祭立饮，设荐俎於其位而立。内宾，其位在房中之尊北。不殊其长，略妇人者也。《有司彻》曰：“主人洗，献内宾於房中，南面拜受爵。” \\n  \\n [疏]“洗献”至“之仪”。○注“内兄”至“受爵”。○释曰：自此尽“入复位”，论主人献姑姊妹及宗妇之事。云“内宾宗妇也”者，此总云“内兄弟”，下记云“内宾宗妇”，案彼注云：“内宾，姑姊妹。宗妇，族人之妇。”若然，兄弟者服名，故号妇人为兄弟也。云“其位在房中之尊北”者，案下记云“尊两壶于房中西墉下，南上。内宾立于其北，东面，南上。宗妇北堂，东面，北上”是也。云“不殊其长，略妇人”者，决上文献宾於西阶上，献兄弟於阼阶上，皆殊其长，此不殊，故云略之。引《有司彻》者，欲见此内宾受献时，亦南面拜受爵，故下注云：“内宾之长亦南面答拜”，言“亦”者，亦前受献时。前虽无文，约《有司彻》，内宾之长亦南面答拜。 \\n 　 \\n 主人西面答拜，更爵酢，卒爵，降。实爵于篚，入复位。爵辨乃自酢，以初不殊其长也。内宾之长亦南面答拜。 \\n  \\n [疏]注“爵辨”至“答拜”。○释曰：云“爵辨乃自酢，以初不殊其长也”者，对上宾与长兄弟不得献众宾、众兄弟偏，主人先自酢也。云“内宾之长亦南面答拜”者，献时不殊其长，酢时犹如宾及兄弟殊其长，与男子同。男子、妇人、众宾以下，皆无酢也。 \\n 　 \\n 长兄弟洗觚为加爵，如初仪，不及佐食。洗致如初，无从。大夫士三献而礼成，多之为加也。不及佐食，无从，杀也。致，致於主人、主妇。 \\n  \\n [疏]“长兄”至“无从”。○注“大夫”至“主妇”。○释曰：此一经论士三献之外，为加献尸之事。云“如初仪”者，如宾长三献之仪。但宾长献十一爵，此兄弟之长，加献则降，唯有六爵。以其阙主人、主妇致爵，并酢四爵，及献佐食五。唯有六在者，洗觚为加献，一也；尸酢长兄弟，二也；献祝，三也；致爵於主人，四也；致爵於主妇，五也；受主人酢，六也。云“大夫士三献而礼成”者，天子大祫十有二献，四时与禘唯有九献，上公亦九献，侯伯七献，子男五献，卿大夫士略，同三献而祭礼成也，是以多之者为加。若主人饮酒礼，卿大夫三献，士唯一献而已。祭礼士与大夫同者，摄盛，葬奠亦与元缺一字大夫同，《少牢》五鼎，又乘车建旃，亦与卿大夫同也。 \\n 　 \\n 众宾长为加爵，如初，爵止。尸爵止者，欲神惠之均於在庭。 \\n [疏]“众宾”至“爵止”。○注“尸爵”至“在庭”。○释曰：庭宾及兄弟虽得一献，未得旅酬，其已得三献。又别受加爵，故停之，使庭行旅酬，是以云“尸爵止者，欲神惠之均於在庭”也。 \\n 　"}
{"章节": "卷四十六 特牲馈食礼第十五", "正文": "卷四十六特牲馈食礼第十五 \\n  \\n  \\n 　 \\n 　 \\n 嗣举奠，盥，入，北面再拜稽首。嗣，主人将为后者。举犹饮也。使嗣子饮奠者，将传重累之者。大夫之嗣子不举奠，辟诸侯。 \\n  \\n [疏]“嗣举”至“稽首”。○注“嗣主”至“诸侯”。○释曰：自此尽“出复位”，论嗣子饮奠酌献之事。云“嗣，主人将为后”者，不言適而言将为后者，欲见无长適，立庶子及同宗为后皆是，故汎言将为后也。云“举犹饮也”者，非谓训举为饮，直是嗣子举而饮之耳。云“将传重累之”者，谓将使为嗣牵累崇敬，承重祭祀之事，是以使饮之而献也。云“大夫之嗣子不举奠，辟诸侯”者，案《文王世子》云：“其登馂、献、受爵，则以上嗣。”注云：“上嗣，君之適长子。以《特牲馈食礼》言之，受爵谓上嗣举奠也，献谓举奠洗爵酌入也，馂谓宗人遣举奠盥祝命之馂也。大夫之嗣无此礼，辟君也。”今案《少牢》无嗣子举奠之事，故此注云辟诸侯。士卑不嫌，得与人君同，故有嗣子举奠之事也。奠者，即上文“祝酌奠，奠於鉶南”是也。《郊特牲》云：“举斝角，诏妥尸。”郑注云：“始入举奠斝。若奠角，将祭之，祝则诏主人，拜安之，使之坐，尸即至尊之坐，或时不自安，则以拜安之。天子奠斝，诸侯奠角。”彼郑注，意亦引此《特牲》祝酌奠于鉶南也。 \\n 　 \\n 尸执奠，进受，复位，祭酒，啐酒。尸举肝。举奠左执觯，再拜稽首，进受肝，复位，坐食肝，卒觯，拜。尸备答拜焉。食肝，受尊者赐，不敢馀也。备犹尽也。每拜答之，以尊者与卑者为礼，略具文耳。古文备为复。 \\n  \\n [疏]“尸执”至“拜焉”。○注“食肝”至“为复”。○释曰：直言受肝，明有盐，是以下记云“嗣举奠，佐食设豆盐”是也。云“食肝，受尊者赐，不敢馀也”者，食之当尽，以其食若不尽，直云哜之而已。此经云“食肝”，明不敢馀也。 \\n 　 \\n 举奠洗酌入，尸拜受，举奠答拜。尸祭酒，啐酒，奠之。举奠出，复位。啐之者，答其欲酢己也。奠之者，复神之奠觯。嗣齿於子姓，凡非主人，升降自西阶。 \\n  \\n [疏]“举奠”至“复位”。○注“啐之”至“西阶”。○释曰：云“啐之者，答其欲酢己也”者，《乡饮酒》、《乡射》主人献宾，宾皆啐酒洗爵，即酢主人。此嗣子献宾，宾啐之，亦欲酢己，故啐之，其实无酢也。云“嗣齿於子姓”者，姓之言生，子之所生谓孙行者，今嗣亦孙之流，故齿之也。云“凡非主人，升降自西阶”者，案《曲礼》云为人子者，“升降不由阼阶”，是以虽嗣子，亦宜升降自西阶。適子孙不升降阶，故於此总言“凡”也。 \\n 　 \\n 兄弟弟子洗酌于东方之尊，阼阶前北面举觯于长兄弟，如主人酬宾仪。弟子，后生也。 \\n  \\n [疏]“兄弟”至“宾仪”。○注“弟子后生”。○释曰：自此尽“乃羞”，论弟子举觯将行旅酬之事。云“如主人酬宾仪”者，谓如上文主人酬宾就其阶，同北面并拜，乃饮，卒爵拜，洗酌，乃西面，宾北面拜位，故言“如”。此亦然，弟子洗觯，酌於东方之尊，阼阶前东面献长兄弟，长兄弟北面拜受，弟子奠于荐南，长兄弟坐取觯，还，西面拜，弟子北面答拜，长兄弟奠于荐北，揖复位。若《有司彻》云：“兄弟之后生者，举觯於其长”，长在左，弟子自饮讫，“升酌降，长拜受於其位，举爵者东面答拜”，郑注云：“拜受答拜不北面者，傧尸礼杀。”此不傧尸，则拜送皆北面可知也。弟子后生者，此即《有司彻》云“兄弟之后生者”是也。 \\n 　 \\n 宗人告祭脀。脀，俎也。所告者，众宾、众兄弟、内宾也。献时设荐俎于其位，至此礼又杀，告之祭，使成礼也。其祭皆离肺，不言祭豆可知。 \\n  \\n [疏]注“脀俎”至“可知”。○释曰：云“告祭脀”者，谓告众宾之等。知无长宾者，以其初得献时，即祭肺於阶上，此献时，乃设荐俎于其位，故此无长宾也。上又下长兄弟如宾仪，则亦献时祭可知，故云宗人所告，“告众宾、众兄弟、内宾也”。云“献时设荐俎於其位”者，得献时乃荐于堂下及房内之位。云“至此礼又杀，告之祭，使成礼也”者，案上文加爵、致爵不及佐食，无从，杀也。此告之祭使成礼，是再杀，故云又杀也。云“其祭皆离肺”者，已於记文解之也。云“不言祭豆可知”者，以众宾言荐俎从设，言荐即豆也，故云不言祭豆可知。 \\n 　 \\n 乃羞。羞，庶羞也。下尸，胾醢豆而已。此所羞者，自祝主人至於内宾，无内羞。 \\n  \\n [疏]“乃羞”。○注“羞庶”至“内羞”。○释曰：知羞非荐羞者，上文受献时皆设荐俎於其位，故知此羞乃是庶羞，非荐也。云“下尸，胾醢豆而已”者，上为尸“佐食羞庶羞四豆，设於左”，郑注：“四豆，膮、炙、胾、醢。”此祝以下荐羞降于尸，当去膮、炙，故云胾醢豆而已。云“此所羞者，自祝主人至於内宾”者，言自祝下及内宾，及众宾兄弟皆在可知。又下记云公有司“献次众宾”，私臣“献次兄弟”，则内宾亦及之，是以《少牢》下篇云：“乃羞庶羞于宾、兄弟、内宾及私人。”不傧尸，亦云乃羞于宾、兄弟、内宾及私人辩是也。若然，《少牢》与《有司彻》傧尸与不傧尸，庶羞与房中羞，皆与尸佐食及祝，主人、主妇皆同时羞之者，彼上下大夫礼尊，故得与尸同时羞，此士礼卑，故不得与尸同也。云“内羞”者，以其尸尊，尚无内羞，况祝卑，故无内羞也。 \\n 　 \\n 宾坐取觯，阼阶前北面酬长兄弟，长兄弟在右。荐南奠觯。 \\n [疏]“宾坐”至“在右”。○注“荐南奠觯”。○释曰：自此尽“实觯于篚”，论行旅酬之閒作止爵之事。但此《特牲》之礼，堂下行旅酬无筭爵，并在室中者，不与旅酬之事。上大夫傧尸与旅酬，不与无筭爵之事，故别使二人举觯，於尸侑，尸侑得举为旅酬，遍及堂下，尸与旅酬者，以其傧尸在堂，礼杀故也。若下大夫不傧尸者，堂下无旅酬，直行无筭爵於堂下而已。尸则不与之，所以下大夫无旅酬，直有无筭爵者，以其礼尸於室中，辟国君，堂下不设尊，故无旅酬，直行无筭爵而已。以其堂上与神灵共尊，不得与尸行旅酬，故屈之。此《特牲》堂下得旅酬、无筭爵并行者，以其堂下与神灵别尊，故为加爵礼尸於室中，酌上尊，堂下旅酬行神惠，酌下尊，故上大夫及士之祭礼，旅酬行无筭爵，或行或不，皆参差不等也。宾酬长兄弟，长兄弟在右，下文长兄弟酬，众宾长自左受旅如初，是宾主相酬，主人常在东，其同在宾中，则受酬者在左。若《乡饮酒》宾酬主人，主人立於宾东，主人酬介，介立於主人之西。其众宾受介，“酬者自介右”，郑注云：“尊介，使不失故位。”众受酬者受自左，异其义也。宾主相酬，各守其位，不以尊卑变。同类之中，受者于左，尊右也。 \\n 　 \\n 宾奠觯拜，长兄弟答拜。宾立卒觯，酌于其尊，东面立。长兄弟拜受觯。宾北面答拜，揖，复位。其尊，长兄弟尊也。此受酬者拜，亦北面。 \\n  \\n [疏]注“其尊”至“北面”。○释曰：以其旅酬无筭爵以饮者，酌己尊，酬人之时，酌彼尊，是各自其酒，故无筭爵宾弟子及兄弟。弟子举觯，於其长各酌于其尊也。云“此受酬者拜亦北面”者，以经“长兄弟拜受觯”，不言面位，故郑云受酌者拜亦北面。言“亦”者，亦宾北面也。 \\n 　 \\n 长兄弟西阶前北面，众宾长自左受旅，如初。旅，行也。受行酬也。初，宾酬长兄弟。长兄弟卒觯，酌于其尊，西面立。受旅者拜受。长兄弟北面答拜，揖，复位。众宾及众兄弟交错以辩，皆如初仪。交错，犹言东西。 \\n  \\n 为加爵者作止爵，如长兄弟之仪。於旅酬之閒，言作上爵，明礼杀，并作。 \\n  \\n [疏]“为加”至“之仪”。○注“於旅”至“并作”。○释曰：前众宾之长为加爵如初爵止，今还使为加爵者，作止爵也，故云“如长兄弟之仪”。云“於旅酬之閒，言作止爵，明礼杀，并作”者，此决上文宾三献爵止，郑注云：“三献礼成，欲神惠之均于室中，是以奠而待之。”故有室中主人、主妇致爵讫，乃三献作止爵，此众宾长为加爵如初爵止，郑注云：“尸爵止者，欲神惠之均于在庭。”而堂下庭中行旅酬未讫为加爵者，作止爵，故郑注云礼杀并作也。 \\n 　 \\n 长兄弟酬宾，如宾酬兄弟之仪，以辩。卒受者实觯于篚。长兄弟酬宾，亦坐取其奠觯，此不言交错以辩，宾之酬不言卒受者实觯于篚，明其相报，礼终於此，其文省。 \\n  \\n [疏]注“长兄”至“文省”。○释曰：云“长兄弟酬宾，亦坐取其奠觯”者，亦谓亦上宾坐取荐南奠觯。此长兄弟所举奠觯者，即上弟子举觯於其长是也。云“明其相报，礼终於此，其文省”者，以其宾举奠觯，於长兄弟行旅酬，尽皆遍，长兄弟举觯於宾，行旅酬亦皆遍，故云相报礼终。言明者，嫌其不终。所以嫌者，宾之酬不言卒受者，此不言交错以辩，嫌其不卒不辩。其实宾之酬亦卒受者，实觯于篚，此亦交错以辩，故郑云文省。 \\n 　 \\n 宾弟子及兄弟弟子洗，各酌于其尊，中庭北面西上，举觯於其长，奠觯拜，长皆答拜。举觯者祭，卒觯，拜，长皆答拜。举觯者洗，各酌于其尊，复初位，长皆拜。举觯者皆奠觯于荐右。奠觯，进奠之于荐右，非神惠也。今文曰奠于荐右。 \\n  \\n [疏]“宾弟”至“荐右”。○注“奠觯”至“荐右”。○释曰：自此尽“爵无筭”，论二觯并行无筭爵之事。云“奠觯，进奠之於荐右，非神惠也”者，案上“尊两壶於阼阶东，加勺南柄，西方亦如之”，郑注云：“为酬宾及兄弟行神惠。”至此云非神惠者，彼三献止爵，欲得神惠均于室中，众宾长为加爵止爵者，欲神惠均于在庭，故止爵，行旅酬虽以尸而奠爵待之，亦得为神惠，至此别为无筭爵，在下自相劝，故得为非神惠，故“奠於荐右”，同於生人饮酒，举者奠於荐右也。 \\n 　 \\n 长皆执以兴，举觯者皆复位，答拜。长皆奠觯于其所，皆揖其弟子，弟子皆复其位。复其位者，东西面位。弟子举觯於其长，所以序长幼，教孝弟。凡堂下拜，亦皆北面。 \\n  \\n [疏]“长皆”至“其位”。○注“复其”至“北面”。○释曰：云“复其位者，东西面位”者，上既言皆复位答拜，此复重云复位，则上文复位，复在庭初举北面位，此重言复位者，当复东西面位可知。云“凡堂下拜，亦皆北面”者，前主人酬宾，弟子举於其长行旅酬及无筭爵，兄弟弟子宾弟子举觯皆北面，则知凡堂下，虽不见面位者，皆北面拜可知。云凡宾以下，至於私人拜受送，皆北面，故云“凡”也。 \\n 　 \\n 爵皆无筭。筭，数也。宾取觯酬兄弟之党，长兄弟取觯酬宾之党，唯己所欲，亦交错以辩，无次第之数。因今接会，使之交恩定好，优劝之。 \\n  \\n 利洗散，献于尸，酢，及祝，如初仪。降，实散于篚。利，佐食也。言利，以今进酒也。更言献者，以利待尸礼将终，宜一进酒，嫌於加酒亦当三也。不致爵，礼又杀也。 \\n  \\n [疏]“利洗”至“于篚”。○注“利佐”至“杀也”。○释曰：自此尽“西序下”，论佐食献尸祭祀毕之事。云“利，佐食也。言利，以今进酒也”者，利与佐食乃有二名者，以上文设俎启会尔敦之时，以黍稷为食，故名佐食。今进以酒，酒所以供养，故名利，利即养也，故郑云以今进酒也。若然，《少牢》名“佐食，上利执羊俎，下利执豕俎”者，大夫礼文，故即两见其名。云“更言献者，以利待尸礼将终，宜一进酒，嫌於加酒亦当三也”者，此决兄弟长及众宾长为加爵於尸，不言献，今进酒更言献不言加爵，故郑君解其义意，以利事尸礼将终，宜一进酒，不似长兄弟助宗子祭祀为加爵，众宾之长助主人祭祀，设为加爵，嫌此佐食同彼二者为加爵，故变言献，是以郑云嫌亦当三也。“亦”者，亦上主人献主妇献宾长为三献也。长兄弟为加爵，众宾长为加爵，通洗散献尸亦三，都并尸饮，六士祭事尸礼毕也。云“不致爵，礼又杀也”者，上文云：“长兄弟洗觚为加爵，如初仪，不及佐食，洗致如初，无从。”注云：“不及佐食，无从，杀也。”此又不致，故云又杀也。 \\n 　 \\n 主人出，立于户外，西南。事尸礼毕。 \\n 祝东面告利成。利犹养也。供养之礼成，不言礼毕，於尸閒之嫌。 \\n  \\n [疏]“祝东面告利成”。○注“利犹”至“之嫌”。○释曰：《少牢》云：“主人出，立于阼阶上南面。祝出，立于西阶上东面。祝告曰：利成。”此户外告利成，彼阶上告利成，以尊者稍远於尸。若天子诸侯礼毕，於堂下告利成。故《诗·楚茨》云：“礼仪既备，锺鼓既戒，孝孙徂位，工祝致告。”郑注云：“锺鼓既戒，戒诸在庙中者，以祭礼毕，孝孙往位堂下西面位也。祝於是致孝孙之意，告尸以利成。”是尊者告利成，远於尸也。云“不言礼毕，於尸閒之嫌”者，閒，閒暇无事。若然，礼毕则於尸閒暇无事，有发遣尸之嫌，故直言“利成”而已也。 \\n 　 \\n 尸谡，祝前，主人降。谡，起也。前犹导也。《少牢馈食礼》曰：“祝入，尸谡，主人降，立于阼阶东，西面。祝先，尸从，遂出于庙门。”前尸之义，《士虞礼》备矣。 \\n  \\n [疏]“尸谡”至“人降”。○注“谡起”至“备矣”。○释曰：引《少牢》者，证大夫礼主人立位与士不同，又证前尸出庙之事。云“前尸之仪，《士虞礼》备矣”者，彼有室中出尸降阶出庙前尸之事，故云备矣。 \\n 　 \\n 祝反，及主人入，复位。命佐食彻尸俎，俎出于庙门。俎所以载肵俎，《少牢馈食礼》曰：“有司受归之。” \\n  \\n [疏]注“俎所”至“归之”。○释曰：引《少牢》者，是《少牢》下篇《有司彻》下大夫不宾尸之礼，彼云：“佐食彻尸俎，佐食乃出尸俎于庙门外，有司受归之。”此士礼，不傧尸与下大夫同，故引以相证也。 \\n 　 \\n 彻庶羞，设于西序下。为将馂，去之。庶羞主为尸，非神馔也。《尚书传》曰：“宗室有事，族人皆侍终日。大宗已侍於宾奠，然后燕私。燕私者何也？已而与族人饮也。”此彻庶羞置西序下者，为将以燕饮与？然则自尸祝至於兄弟之庶羞，宗子以与族人燕饮于堂，内宾宗妇之庶羞，主妇以燕饮於房。 \\n  \\n [疏]“彻庶”至“序下”。○注“为将”至“于房”。○释曰：知非神馔而云“为尸”者，以其尸三饭后始荐庶羞，故彻之乃馂也。凡“馂”者，尸馂鬼神之馀，祭者馂尸之馀，义取鬼神之惠遍庙中，庶羞非鬼神惠，故不用也。引《尚书传》已下者，是彼《康诰》传文。大宗已侍於宾，奠者或有作籑，或有作暮者，皆误，以奠为正也。引之者，证彻庶羞不入于房，而设於西序下，以拟燕故也。必知祭有燕者，案《楚茨》诗云“鼓锺送尸”，下云“备言燕私”，郑注云：“祭祀毕，归宾客之俎。同姓则留与之燕，所以尊宾客，亲骨肉也。”其上大夫当日傧尸安有燕，故《有司彻》上大夫云“主人退”，注：“云反於寝也。”是无燕私。若下大夫不傧尸，与此士礼同，亦当有燕也。云“与”者，以经直言“设于序下”，不言燕，疑之。引《书传》为证有燕，故言与以疑之也。云“然则自尸祝”以下，知义如此者，以兄弟受献於堂上，主妇内宾受献於房中，尸出之后，堂房无事，故知燕时男子在堂，妇人在房可也。 \\n 　 \\n 筵对席，佐食分簋、鉶。为将馂分之也。分簋者，分敦黍於会，为有对也。敦，有虞氏之器也。周制，士用之。变敦言簋，容同姓之士得从周制耳。《祭统》曰：“馂者，祭之末也，不可不知也。是故古之人有言曰：善终者如始。馂其是已。是故古之君子曰：尸亦馂鬼神之馀，惠术也，可以观政矣。” \\n  \\n [疏]“筵对”至“簋鉶”。○注“为将”至“政矣”。○释曰：自此尽“户外西面”，论嗣子共长兄弟对馂之事。云“敦，有虞氏之器”者，《礼记·明堂位》云：“有虞氏之两敦。”上文黍稷之敦是周制，士用之。云“言簋，容同姓之士得从周制耳”者，大夫异姓既用异代之器，故《少牢》、《特牲》皆用敦，则同姓之士当同周制用簋，故经言分簋。是以《文王世子》郑注亦云：“同姓之士緦衰，异姓之士疑衰。”亦同姓与异姓别也。引《祭统》者，证馂是鬼神之惠遍庙中，若国君之惠遍境内，是可以观政之事也。 \\n 　 \\n 宗人遣举奠及长兄弟盥，立于西阶下，东面北上。祝命尝食，籑者、举奠许诺，升，入，东面。长兄弟对之，皆坐。佐食授举，各一肤。命，告也。士使嗣子及兄弟籑，其惠不过族亲也。古文籑皆作馂。 \\n  \\n [疏]注“命告”至“作馂”。○释曰：此决下篇《少牢》二佐食及二宾长馂，明惠大及异姓，不止族亲而已。 \\n 　 \\n 主人西面再拜，祝曰：“籑有以也。”两籑奠举于俎，许诺，皆答拜。以，读如“何其久也，必有以也”之以。祝告籑，释辞以戒之，言女籑于此，当有所以也。以先祖有德而享于此祭，其坐籑其馀，亦当以之也。《少牢馈食礼》不戒者，非亲昵也。旧说曰：主人拜下籑席南。 \\n  \\n [疏]注“以读”至“席南”。○释曰：云“以，读如‘何其久也，必有以也’之以”者，此辞在《诗·邶风·旄丘》篇，必有以从之者，以此经云“有以也”者，以先祖有功德，子孙当嗣之，而庙食先祖有德亦合享此祭，故读从之也。是以彼注亦云：“我君何以久留於二佐，必以卫有功德故也。”云“其坐籑其馀，亦当以之也”者，亦谓亦似其先祖，已上皆为以，为似者，误也。云“《少牢馈食礼》不戒者，非亲昵也”者，谓二佐食与二宾长是非亲昵也。引旧说者，以经直言主人西面拜，不见其处，故引旧说以明下籑席南面。 \\n 　 \\n 若是者三。丁宁戒之。 \\n 皆取举、祭食、祭举乃食，祭鉶，食举。食乃祭鉶，礼杀。 \\n [疏]注“食乃祭鉶礼杀”。○释曰：前正祭之时，尸祭鉶尝之，告旨讫，佐食尔黍於席上，尸始食。今馂食乃祭鉶，故决之，云“礼杀”故也。 \\n 　 \\n 卒食，主人降洗爵，宰赞一爵。主人升，酌，酳上籑，上籑拜受爵，主人答拜。酳下籑亦如之。《少牢馈食礼》曰：“赞者洗三爵，酌。主人受于户内，以授次籑。”旧说云：主人北面，授下籑爵。 \\n  \\n [疏]注“少牢”至“籑爵”。○释曰：引《少牢》者，欲见此礼主人亦受于户内，以授次籑。引“旧说”，以此经云“酳下籑”，主人面位无文，当北面也。 \\n 　 \\n 主人拜，祝曰：“酳有与也。”如初仪。主人复拜，为戒也。与读如“诸侯以礼相与”之与。言女酳此，当有所与也。与者，与兄弟也。既知似先祖之德，亦当与女兄弟，谓教化之。 \\n  \\n [疏]注“主人”至“化之”。○释曰：云“读如诸侯以礼相与之与”者，案《礼运》云“诸侯以礼相与”者，诸侯会同聘问一德，以尊天子。言此者，戒嗣子与长兄弟及众兄弟相教化，相与以尊先祖之德也。 \\n 　 \\n 两籑执爵拜，答主人也。祭酒，卒爵，拜。主人答拜。两籑皆降，实爵于篚。上籑洗爵，升酌，酢主人，主人拜受爵。下籑复兄弟位，不复升也。上籑即位坐，答拜。既授爵户内，乃就坐。 \\n  \\n [疏]注“既授”至“就坐”。○释曰：以其主人位在户内，下馂席南西面，故知上馂“授爵於户内，乃就坐”。 \\n 　 \\n 主人坐祭，卒爵，拜。上籑答拜，受爵，降，实于篚。主人出，立于户外，西面。事馂者礼毕。 \\n  \\n 祝命彻阼俎、豆、笾，设于东序下。命，命佐食。阼俎，主人之俎。宗妇不彻豆笾，彻礼略，各有为而已。设于东序下，亦将燕也。 \\n  \\n [疏]“祝命”至“序下”。○注“命命”至“燕也”。○释曰：自此尽“毕出”，论彻荐俎，改设馔於西北隅为阳厌之事。云“祝命彻阼俎”者，是佐食彻之。当彻阼俎之时，堂下宾兄弟俎毕，出故下文云“佐食彻阼俎，堂下俎毕出”是也者。然祝命彻阼俎时，堂下俎毕出，又退在下者，欲见先彻室内俎，乃彻堂下，是以祝命佐食彻阼俎及豆笾。又祝自执俎以出，又宗妇彻祝豆笾，入於房即佐食，改馔西北隅。是以作经并说室内行事，乃到本云上佐食彻阼俎时，堂下俎毕出也。云“命，命佐食”者，此命命使彻阼俎，下文云“佐食彻俎”，故知祝命者，命佐食也。云“宗妇不彻豆笾，彻礼略，各有为而已”者，以豆笾宗妇赞设之，佐食设俎，理应佐食还自彻俎，宗妇彻豆笾，以彻礼略，各自有为而已，故宗妇豆笾，今佐食并彻之，故云彻礼略也。“各有为而已”者，谓宗妇彻祝俎豆笾，佐食彻阼俎豆笾，是各自有为，何必依前所设之时也。 \\n 　 \\n 祝执其俎以出，东面于户西。俟告利成。《少牢》下篇曰：“祝告利成，乃执俎以出。” \\n  \\n [疏]注“俟告”至“以出”。○释曰：案《有司彻》下大夫不傧尸，改馔于西北隅讫，主人出立于阼阶上，西面，祝执其俎以出，立于西阶上，东面。司宫阖牖户，祝告利成，乃执俎以出于庙门外，有司受归之。彼不傧尸之礼，亦与此《特牲》礼同，故引为证也。 \\n 　 \\n 宗妇彻祝豆、笾入于房，彻主妇荐、俎。宗妇既并彻，彻其卑者。《士虞礼》曰：“祝荐席彻入于房。” \\n  \\n [疏]“宗妇”至“荐俎”。○注“宗妇”至“于房”。○释曰：宗妇不彻主人豆笾，而彻祝豆笾入房者，为主妇将用之为燕。祝两豆笾而主妇用之者，祝接神尸之类，主妇燕姑姊妹及宗女宜行神惠，故主人以荐羞并及祝庶羞，燕宗人於堂。主妇以祝笾豆用之，燕内宾於房，是其事也。云“宗妇既并彻，彻其卑者”，以宗妇不彻主人笾豆，而彻祝与主妇，是彻其卑者，故得并彻。引《士虞礼》者，以经自有入房之文，注更引《士虞礼》者，有嫌也。嫌者以主妇荐俎先在房，嫌经入房又为彻。 \\n 　 \\n 佐食彻尸荐、俎、敦，设于西北隅，几在南，厞用筵，纳一尊。佐食阖牖户，降。厞，隐也。不知神之所在，或诸远人乎？尸谡而改馔为幽闇，庶其飨之，所以为厌饫。《少牢馈食礼》曰：“南面而馈之设。”此所谓当室之白，阳厌也。则尸未入之前为阴厌矣。《曾子问》曰：“殇不备祭，何谓阴厌阳厌也？” \\n  \\n [疏]注“厞隐”至“厌也”。○释曰：云“不知神之所在，或诸远人乎”，《礼记·郊特牲》之文。彼论正祭与绎祭之事，此为阳厌，引之者，欲见孝子求神非一处，故先为阴厌，后为阳厌之事也。引《少牢》者，见彼大夫礼阳厌，南面，此士礼东面，虽面位不同，当室之白则同。案《曾子问》庶殇为阳厌之事，故彼云：“凡殇与无后者，祭於宗子之家，当室之白，尊於东房，是谓阳厌。”郑注云：“当室之白，谓西北隅得户之明者也。”凡言“厌”者，谓无尸直厌饫神，故郑云“则尸未入之前为阴厌矣”，谓祭于奥中，不得户明，故名阴厌。对尸谡之后，改馔於西北隅为阳厌，以向户明，故为阳厌也。引《曾子问》云“殇不备祭，何谓阴厌阳厌也”，彼上文孔子曰“有阴厌，有阳厌”，谓宗子有阴厌，无阳厌，凡殇有阳厌，无阴厌。曾子言谓殇死阴厌、阳厌并有，故问孔子。孔子引宗子一有阴厌，凡殇一有阳厌。引之证成人阴厌、阳厌并有之义也。 \\n 　 \\n 祝告利成，降，出。主人降，即位。宗人告事毕。 \\n 宾出，主人送于门外，再拜。拜送宾也。凡去者不答拜。 \\n [疏]注“拜送”至“答拜”。○释曰：云“凡去者不答拜”者，云“凡”，总解诸文主人拜送，宾皆不答拜。郑注《乡饮酒》云“礼有终”是也。若宾更答拜，是更崇新敬礼，故不答也。 \\n 　 \\n 佐食彻阼俎，堂下俎毕出。记俎出节。兄弟及众宾自彻而出，唯实俎有司彻归之，尊宾者。 \\n  \\n [疏]注“记俎”至“宾者”。○释曰：云唯宾俎有司彻归尸侑之俎，不傧尸归尸俎，皆不见归宾俎，郑所以知归宾俎者，正见宾出，主人送於门外再拜，明宾不自彻俎，主人使归之。若助君祭，必自彻其俎。郑注《曲礼》大夫以下或使人归之，是以《孔子世家》云：鲁郊不致燔俎于大夫，孔子不税冕而行。士大夫家尊宾，则使归之，自馀亦自彻而去也。 \\n 　 \\n 记。特牲馈食，其服皆朝服，玄冠，缁带，缁韠。於祭服此也。皆者，谓宾及兄弟，筮日、筮尸、视濯亦玄端，至祭而朝服。朝服者，诸侯之臣与其君日视朝之服，大夫以祭。今宾兄弟缘孝子欲得嘉宾尊客以事其祖祢，故服之。缁韠者，下大夫之臣。夙兴，主人服如初，则固玄端。 \\n  \\n [疏]记“特牲”至“缁韠”。○注“於祭”至“玄端”。○释曰：此退玄冠在朝服下者，欲令近缁色。士冠在朝服上，从而正也。云“皆者，谓宾及兄弟，筮日、筮尸、视濯亦玄端”者，见上经云筮日主人冠玄端，子姓兄弟如主人之服，有司群执事如兄弟服，筮尸云“如求日之仪”，至於视濯又不见异服，故知皆玄端。至祭日夙兴，云“主人服如初”，初即玄端。明其馀不如初，是朝服可知，是以此注云皆者谓宾及兄弟也。云“朝服者，诸侯之臣与其君日视朝之服，大夫以祭”者，案《玉藻》云诸侯朝服，“以日视朝”，下《少牢》云“主人朝服”是也。“缁韠者，下大夫之臣”者，《士冠礼》云：“主人玄冠朝服，缁带素韠。”韠与裳同色，此朝服缁韠，大夫之臣朝服素韠，此缁韠，故云下大夫之臣。云“夙兴，主人服如初，则固玄端”，引上经者，直言“皆朝服”，恐主人亦在其中，故引证主人服玄端，与兄弟异也。 \\n 　 \\n 唯尸、祝、佐食玄端，玄裳、黄裳、杂裳可也，皆爵韠。与主人同服。《周礼》士之齐服，有玄端、素端。然则玄裳，上士也，黄裳中士，杂裳下士。 \\n  \\n [疏]注“与主”至“下士”。○释曰：《周礼》士之齐服有玄端、素端，《司服》文。引之者，欲见士之齐服有一玄端，而裳则异，故郑云“然则玄裳”以下，见玄端一而裳有三也。彼注云“素端”者，亦谓札荒有所祷请服之，於此经无所当而连引之耳。若然，士冠亦有玄端三等裳，而引《司服》者，以此特牲祭祀时，彼据齐时四命已上齐祭异冠，大夫齐祭同冠，故就此祭祀引齐时冠服为证也。 \\n 　 \\n 设洗，南北以堂深，东西当东荣。荣，屋翼也。水在洗东。祖天地之左海。篚在洗西，南顺，实二爵、二觚、四觯、一角、一散。顺，从也。言南从，统於堂也。二爵者，为宾献爵止，主妇当致也。二觚，长兄弟酬众宾长为加爵，二人班同，宜接并也。四觯，一酌奠，其三，长兄弟酬宾，卒受者，与宾弟子兄弟弟子举觯於其长，礼杀，事相接。《礼器》曰：“贵者献以爵，贱者献以散，尊者举觯，卑者举角。”旧说云：爵一升，觚二升，觯三升，角四升，散五升。 \\n  \\n [疏]注“顺从”至“五升”。○释曰：云“二爵者，为宾献爵止，主妇当致也”者，以一爵献尸，尸奠之未举，又一爵，主妇当致者，案经主妇致爵於主人，妇人不见就堂下洗，当於内洗，则主妇致爵於主人时，不取堂下爵，而云主妇当致者，谓主妇当受致之时，用此爵也。云“四觯，一酌奠，其三长兄弟酬宾，卒受者，与宾弟子兄弟弟子举觯於其长，礼杀，事相接”者，酌奠于鉶南，是嗣子虽饮，还复神之奠觯也。馀有三在，主人洗一觯酬宾，奠於荐北，宾举奠於荐南，此未举也。下篚有二觯在，又长兄弟洗觯为加爵，众宾长元缺起此为加爵，如初爵止，此亦未举也。下篚仍有一觯在，尸羞之后，宾始举奠觯，行旅酬辨，卒受者以虚觯奠於下篚，还有二觯，至为加爵者作止爵，长兄弟亦坐举其奠觯酬宾，如宾酬兄弟之仪，以辨，卒受者未实觯于篚时，宾弟子兄弟弟子洗觯，各酌举觯於其长，即用其篚二觯，卒受者未奠之，故三觯并用也，故注云卒受者与宾弟子兄弟弟子举觯於其长也。云“《礼器》曰，贵者献以爵”者，谓宾长献尸，主人致爵於主妇是也。“贱者献以散”，上利洗散是也。“尊者举觯”，谓若酌奠之及长兄弟酬宾之等是也。“卑者举角”，谓主人献用角。郑云不用爵者，下大夫也。则大夫尊，用爵；士卑，用角是也。引“旧说”者，爵觚已下，升数无正文，《韩诗》虽有升数，亦非正经，故引旧说为证也。 \\n 　 \\n 壶、棜禁，馔于东序，南顺，覆两壶焉，盖在南。明日卒奠，幂用绤，即位而彻之，加勺。覆壶者，盝沥水，且为其不宜尘。幂用绤，以其坚絜。禁言棜者，祭尚厌饫，得与大夫同器，不为神戒也。 \\n  \\n [疏]注“覆壶”至“戒也”。○释曰：未奠不设幂，卒奠乃设之，故曰“卒奠，幂用绤”。云“禁言棜者，祭尚厌饫，得与大夫同器，不为神戒也”者，器本无名，人与作号，棜之与禁，因物立名，是以大夫尊，以厌饫为名，士卑，以禁戒为称，复以有足无足立名，故《礼记》注云：“无足有似於棜。”或因名云耳。但经已有棜字，注云世人因名者，误，当无世人字也。士曰禁由有足，以《士虞礼》云：“尊于室中，两甒醴酒，无禁。”禁由足生名。《礼记》云大夫用棜，士用禁。及《乡饮酒》、《乡射》皆非祭礼，是以虽大夫去足，犹存禁名，至祭则去足名为棜禁，不为神戒也。 \\n 　 \\n 笾、巾以绤也，纁里。枣烝，栗择。笾有巾者，果实之物多皮核，优尊者，可烝里之也。烝择互文。旧说云：纁里者皆玄被。 \\n  \\n [疏]注“笾有”至“玄被”。○释曰：言多皮核者，栗多皮，枣多核。 \\n 　 \\n 鉶芼，用苦，若薇，皆有滑，夏葵、冬荁。苦，苦荼也。荁，堇属，乾之，冬滑於葵。《诗》云：“周原膴々，堇荼如饴。”今文苦为芐，芐乃地黄，非也。 \\n  \\n [疏]注“苦苦”至“非也”。○释曰：云“乾之，冬滑於葵”者，以其冬乾用之，不用葵而用荁，明知冬则滑於葵也。引《诗》证之，《诗》言“堇荼”，即经“荁苦”之类也。云“今文苦为芐，芐乃地黄，非也”者，《尔雅·释草》云：“芐，地黄。”非者，以其与薇、葵等菜为不类，故知非也。 \\n 　 \\n 棘心匕，刻。刻，若今龙头。 \\n 牲爨在庙门外东南，鱼腊爨在其南，皆西面。饎爨在西壁。饎，炊也。西壁，堂之西墙下。旧说云：南北直屋梠，稷在南。 \\n  \\n [疏]注“饎炊”至“在南”。○释曰：云“西壁，堂之西墙下”者，案上经云：“主妇视饎，爨于西堂下。”逼西壁为之，故以旧说辨之也。“旧说”者，案《尔雅·释宫》曰：“檐谓之樀。”孙氏云：谓室梠。周人谓之梠，齐人谓之檐，谓承檐行材。《士丧礼》铭“置于宇西阶上”，郑注云“宇，梠”是也。 \\n 　 \\n 肵俎，心、舌皆去本末，午割之，实于牲鼎，载，心立，舌缩俎。午割，从横割之，亦勿没。立，缩顺其牲，心舌知食味者，欲尸之飨此祭，是以进之。 \\n  \\n [疏]注“午割”至“进之”。○释曰：云“载，心立，舌缩俎”者，《少牢》云：“舌皆切本末，亦午割勿没，其载于肵，横之。”此言缩俎者，彼言横，据俎上云为横，此言缩，据乡人为缩，是以《少牢》云“皆进下”是也。云“亦勿没”者，亦《少牢》文，谓四面皆乡中央割之，不绝中央少许，谓之勿没也。 \\n 　 \\n 宾与长兄弟之荐自东房，其馀在东堂。东堂，东夹之前，近南。 \\n [疏]注“东堂”至“近南”。○释曰：“其馀”，谓众宾兄弟之荐也。 \\n 　 \\n 沃尸盥者一人。奉槃者东面，执匜者西面淳沃，执巾者在匜北。匜北，执匜之北，亦西面。每事各一人，淳沃，稍注之。今文淳作激。宗人东面取巾，振之三，南面授尸，卒，执巾者受。宗人代授巾，庭长尊。尸入，主人及宾皆避位，出亦如之。避位，逡遁。 \\n  \\n 嗣举奠，佐食设豆、盐。肝宜盐也。佐食，当事则户外南面，无事则中庭北面。当事，将有事而未至。凡祝呼，佐食许诺。呼犹命也。宗人，献与旅齿於众宾。尊庭长，齿从其齿幼之次。佐食，於旅齿於兄弟。 \\n  \\n 尊两壶于房中西墉下，南上。为妇人旅也，其尊之节亚西方。 \\n [疏]注“为妇”至“西方”。○释曰：先尊东方者，亦惠由之也。西方虽是宾，以其男子，故在前设尊。此处为房内妇人设尊，故知亚次西方。又经云“尊两壶于阼阶东”，又云“西方亦如之”，明其相亚次。此房内妇人之尊，上文不见者，异之於妇人。 \\n 　 \\n 内宾立于其北，东面西上，宗妇北堂东面北上。二者所谓内兄弟。内宾，姑姊妹也。宗妇，族人之妇，其夫属于所祭为子孙。或南上，或北上，宗妇宜统於主妇，主妇南面。北堂，中房而北。 \\n  \\n [疏]注“二者”至“而北”。○释曰：言“所谓”者，上经云“主人洗，献内兄弟于房中，如献众兄弟之仪”是也。云“其夫属于所祭为子孙”者，以其在父行，则谓之为母，今言宗妇，则其夫属於所祭死者之子孙之妻皆称妇也。云“或南上，或北上”，云内宾、姑姊妹、宾客之类南上，自取《曲礼》云：“东乡、西乡，以南方为上。”宗妇虽东乡，取统于主妇，故北上，主妇南面故也。云“北堂，中房而北”者，谓房中半已北为北堂也。 \\n 　 \\n 主妇及内宾、宗妇亦旅，西面。西面者，异於献也。男子献於堂上，旅於堂下。妇人献於南面，旅於西面。内宾象众宾，宗妇象兄弟，其节与其仪依男子也。主妇酬内宾之长，酌奠於荐左。内宾之长坐取奠於右。宗妇之娣妇，举觯於其姒妇，亦如之。内宾之长坐取奠觯，酬宗妇之姒，交错以辩。宗妇之姒亦取奠觯，酬内宾之长，交错以辩。内宾之少者，宗妇之娣妇，各举奠於其长，并行交错，无筭。其拜及饮者，皆西面，主妇之东南。 \\n  \\n [疏]注“西面”至“东南”。○释曰：云“西面者，异於献也”者，以受献时南面也。云“男子献於堂上，旅於堂下”者，见上经。云“妇人献於南面，旅於西面”者，见於《有司彻》。云“其节与其仪依男子也”者，谓依上经旅酬及无筭爵，早晚行事之节，皆依男子也。云“主妇酬内宾之长，酌奠於荐左内，宾之长坐取奠于右”者，此约上经主人洗觯，酌于西方之尊，西阶前酬宾时，主人奠觯于荐北，宾坐取觯，奠觯于荐南是也。云“宗妇之娣妇，举觯於其姒妇，亦如之”者，此亦约上经兄弟弟子洗酌于东方之尊，阼阶前北面举觯于长兄弟，如主人酬宾仪是也。云“内宾之长坐取奠觯酬宗妇之姒，交错以辩”者，此亦上经正行旅酬节，宾坐取觯，阼阶前北面酬长兄弟。云交错以辩，皆如初仪是也。云“宗妇之姒亦取奠觯，酬内宾之长，交错以辩”者，此亦约旅酬节，云长兄弟酬宾，如宾酬兄弟之仪，以辩，卒受者实觯于篚是也。云“内宾之少者，宗妇之娣妇，各举觯於其长”者，此亦约上经正行无筭爵时，云宾弟子及兄弟弟子各酌于其尊，举觯於其长，下云“爵皆无筭”是也。云“其拜及饮者，皆西面，主妇之东南”者，此经云“亦旅，西面”，故知其拜受及拜受饮皆西面。又亦旅酬之法，饮皆西面，知在主妇之东南者，以其不背主妇，又得邪角相向也。 \\n 　 \\n 宗妇赞荐者，执以坐于户外，授主妇。 \\n 尸卒食，而祭饎爨、雍爨。雍，孰肉。以尸享祭，灶有功也。旧说云：宗妇祭饎爨，享者祭雍爨，用黍肉而已，无笾豆俎。《礼器》曰：“燔燎於爨。夫爨者，老妇之祭，盛於盆，尊於瓶。” \\n  \\n [疏]注“雍孰”至“於瓶”。○释曰：云“亨”者，则《周礼》亨人之官，其职主实镬水爨亨之事，以供外内饔，故使之祭饔爨也。云“用黍肉而已，无笾豆俎”者，亦约《礼器》云“盆瓶”知之。引《礼器》者，案彼云：孔子曰：“臧文仲焉知礼，燔柴於奥。”郑注云：“奥当为爨，字之误也，或作灶。礼尸，卒食而祭，饎爨，雍爨也，时人以为祭火神，乃燔柴。”又云“夫爨者，老妇之祭也，盛於盆，尊於瓶”，注云：“老妇，先炊者也。盆、瓶，炊器也。明此祭先炊，非祭火神，燔柴似失之。”引之者，证祭元缺止此爨之事也。 \\n 　 \\n 宾从尸，俎出庙门，乃反位。宾从尸，送尸也。士之助祭，终其事也。俎，尸俎也，宾既送尸，复入反位者，宜与主人为礼，乃去之。 \\n  \\n [疏]注“宾从”至“去之”。○释曰：“云士之助祭，终其事也”者，谓送尸为终其事。既送尸，为终其事，则更无傧尸之礼。若上大夫有傧尸者，尸出，宾不送，以其事终於傧尸故也。 \\n 　 \\n 尸俎：右肩、臂、臑、肫、胳，正脊二骨，横脊，长胁二骨，短胁。尸俎，神俎也。士之正祭礼九体，贬於大夫，有并骨二，亦得十一之名，合《少牢》之体数，此所谓放而不致者。凡俎实之数奇，脊无中，胁无前，贬於尊者，不贬正脊，不夺正也。正脊二骨，长胁二骨者，将举於尸，尸食未饱，不欲空神俎。 \\n  \\n [疏]注“尸俎”至“神俎”。○释曰：云“亦得十一之名，合《少牢》之体数”者，谓《少牢》正体之数十一，若牢并骨并数则十七。郑云“此所谓放而不致”者，致，至也，所谓《礼器》彼郑注云：“谓若诸侯自山龙以下，皆有放象。”诸侯山龙以下，至日月星辰，卿大夫又不山龙，此士并骨二数，乃得十一，除此唯九而已，亦是放而不至也。云“凡俎实之数奇”者，有九，有七，有五，是奇数。以其鼎俎奇，故实数亦奇而相称也。云“脊无中，胁无前，贬於尊者，不贬正脊，不夺正也”者，以《少牢》大夫礼三脊胁具有，此但有二体，贬於大夫。大夫即尊者也等，贬牲体不贬正脊者，不夺其正。长胁亦不贬者，义与正脊同。云“正脊二骨，长胁二骨者，将举於尸，尸食未饱，不欲空神俎”者，此脊与胁二骨，本为馔厌饫所设也。又次尸既举脊胁，而犹有脊胁在，既不空神俎，义得两施。 \\n 　 \\n 肤三，为籑用二，厌饫一也。 \\n 离肺一，离犹扌奎也。小而长，午割之，亦不提心，谓之举肺。 \\n [疏]“离肺一”。○注“离犹”至“举肺”。○释曰：云“亦不提心”者，言“亦”，谓亦《少仪》云“牛羊之肺，离而不提心”，郑注云“提犹绝也，扌奎离之不绝中央少许者”是也。 \\n 　 \\n 刌肺三，为尸主人主妇祭。今文刌为切。 \\n 鱼十有五，鱼，水物，以头枚数，阴中之物，取数於月十有五日而盈。《少牢馈食礼》亦云：“十有五而俎。”尊卑同。此所谓经而等也。 \\n  \\n [疏]注“鱼水”至“等也”。○释曰：云“鱼，水物，以头枚数”者，对三牲与腊以体数也。云“取数於月十有五日而盈”者，案《礼运》云月“三五而盈，三五而阙”，文出於彼也。云“此所谓经而等”者，亦所谓《礼器》彼郑注云“谓若天子以下至士庶人为父母三年”是也。引之者，谓鱼数亦尊卑同也。 \\n 　 \\n 腊如牲骨。不但言体，以有一骨二骨者。 \\n [疏]注“不但”至“骨者”。○释曰：云“不但言体，以有一骨二骨者”，若但言体，体有九，有十一，则不兼二骨者。若言牲骨，则一骨二骨兼在其中，故直“言如牲骨”也。 \\n 　 \\n 祝俎：脾脡，脊二骨，胁二骨，凡接於神及尸者，俎不过牲三体，以《特牲》约，加其可并者二，亦得奇名。《少牢馈食礼》羊豕各三体。 \\n  \\n [疏]“祝俎”至“二骨”。○注“凡接”至“三体”。○释曰：云“祝俎”，直云“胁二骨”，谓代胁也。知者，以尸俎无脡脊，祝则有之，尸俎无代胁，祝俎有代胁可知。云“凡接於神及尸者，俎不过牲三体，以《特牲》约，加其可并者二，亦得奇名”者，言“凡”者，凡祝、佐食、宾长、长兄弟、宗人之等是也。接神者，谓祝与佐食，佐食尸未入为神，设俎却会，祝酌奠於鉶南，故曰接神也。接尸者，宾为三献，长兄弟为加爵，尸盥，宗人授巾，皆是与尸相接也。知皆三体者，下“佐食俎觳折脊胁”也，“宾骼，长兄弟及宗人折，其馀如佐食俎”，故知皆三体也。众宾之长亦有加爵，接於尸亦应三体，下文但言兄弟及宗人，而众宾长亦在焉可知。故下文直云“众宾及众兄弟皆殽脀”，注云“不备三者，贱”也。则众宾长为加爵，不在贱限，以《特牲》约加，其可并者二骨者，是尊祝也，佐食也，已下卑无加，故下注云“三体，卑者从正”是也。云《少牢馈食礼》羊豕各三体者，以《少牢》二牲，故祝俎无加者，直三体。引之，以证此《特牲》约三体之外加其并骨也。若然，俎实奇数，二牲各三体，共六体，不奇者，通腊髀为七，则亦奇数也。以其腊既两髀属于尻，不殊，故为一体也。 \\n 　 \\n 肤一，离肺一。阼俎：臂，正脊二骨，横脊，长胁二骨，短胁，主人尊，欲其体得祝之加数。五体，又加其可并者二，亦得奇名。臂，左体臂。 \\n  \\n [疏]“肤一”至“短胁”。○注“主人”至“体臂”。○释曰：云“臂，左体臂”者，以其尸用右，不云折，明全升主人。又云臂，明左臂可知。胁骨多，不嫌得与尸同用右体，犹脊然也。 \\n 　 \\n 肤一，离肺一。主妇俎：觳折，觳，后足。折，分后右足以为佐食俎，不分左臑折，辟大夫妻。古文觳皆作穀。 \\n  \\n [疏]注“觳后”至“作穀”。○释曰：云“觳，后足”者，案《既夕》记云：“明衣裳，长及觳。”郑注云：“觳，足跗也。”是觳后足也。云“分后右足，以为佐食俎”者，经不云后右足，郑知者，以《少牢》主妇用左臑，此士妻辟之，不用左臑，用后右足，不用后左足，左足大卑，故知用后右足。故知用后右足，故郑云“辟大夫妻”也。 \\n 　 \\n 其馀如阼俎。馀，谓脊、胁、肤、肺。 \\n 佐食俎：觳折，脊，胁，三体，卑者从正。 \\n [疏]“佐食”至“脊胁”。○注“三体卑者从正”。○释曰：直云“脊胁”，不定体名，欲见得便用之。《少牢》佐食，“俎设于两阶之閒，其俎折一肤”，郑注云：“折者，择取牢正体，馀骨折分用之，有脀而无荐，亦远下尸。”是无定体也。 \\n 　 \\n 肤一，离肺一。宾，骼。长兄弟及宗人，折。其馀如佐食俎。骼，左骼也。宾俎全体，尊宾。不用尊体，为其已甚，卑而全之，其宜可也。长兄弟及宗人折，不言所分，略之。 \\n  \\n [疏]注“骼左”至“略之”。○释曰：知骼是左骼者，以其尸用右骼，故知宾所用骼是左骼可知也。云“长兄弟及宗人折，不言所分，略之”者，此决上文主妇俎觳折，佐食俎亦名觳折，此不言所分，故知略之也。 \\n 　 \\n 众宾及众兄弟、内宾、宗妇，若有公有司、私臣，皆殽脀，又略。此所折骨，直破折馀体可殽者升之俎，一而已。不备三者，贱。祭礼，接神者贵。凡骨有肉曰殽。《祭统》曰：“凡为俎者，以骨为主。”贵者取贵骨，贱者取贱骨。贵者不重，贱者不虚，示均也。俎者，所以明惠之必均也。善为政者如此，故曰见政事之均焉。公有司亦士之属，命於君者也。私臣，自己所辟除者。 \\n  \\n [疏]注“又略”至“除者”。○释曰：云“又略”者，上文长兄弟及宗人直言“折”，不言所折骨体，已是略。此又不言折而言“殽脀”，是又略也。言此所折骨，值有馀体，即破之可也。云“祭礼，接神者贵”者，谓长兄弟及宗人已上俎皆三，皆有哜肺，以接神及尸贵，故三体，不止接神，尸，神象。所接尸者，亦贵可知。自众宾已下，折体而已，不接尸，神贱无献故也。宗人虽不献，执巾以授尸，亦名接尸也。引《祭统》者，见贵贱皆有骨，示均之义。云“己所辟除”者，则府史之等不命於君者也。 \\n 　 \\n 肤一，离肺一。 \\n 公有司门西，北面东上，献次众宾。私臣门东，北面西上，献次兄弟。升受，降饮。献在后者，贱也。祭祀有上事者，贵之，亦皆与旅。 \\n  \\n [疏]注“献在”至“与旅”。○释曰：公有司献在众宾后，私臣献在兄弟后，故云“献在后者贱也”。云“祭祀有上事者贵之”者，谓众宾兄弟次宾之卑，得献众宾，择取公有司可执事者，谓前举鼎匕载羞从献众宾，择取公有司酬爵之属。如此者，门外在有司群执事中，入门列在东面，为众宾，馀者在门西位也。兄弟虽无上事，亦皆在西面位，族亲故也。私臣献在兄弟后者，职贱，公有司在众宾后，不执事贱於执事者，故曰有上事者贵之。宗人献与旅齿於众宾，则公有司为之佐食，於旅齿於兄弟，则私臣之中择为宾使为佐食也。是以前文“佐食北面，立于中庭”，注云“佐食，宾佐尸食者”是也。案前宾得献，“荐脯醢，设折俎”，注云：“公有司设之。”及献兄弟荐脀，注云：“私人为之。”与二者皆使执事，云非执事者，以受献者不得自设俎，暂使二者设之，非本执事之人。然则公有司私臣荐俎，皆使徒隶为之与？云“皆与旅”者，上宗人献旅，云齿於众宾，佐食旅，齿於兄弟。是但言献次，不言旅，以宗人佐食，约之与旅者，亦此二人也。若天子诸侯祭祀，其位无文，此公有司在门西，北面东上，私臣在门东，北面西上。天子诸侯祭祀，可依此位矣。同姓无爵者，在阼阶前西面北上，卿西阶前东面北上。大夫在门东北面，士门西北面，旅食在其后。《少牢》下篇云众宾位在门东，北面。既献，在西阶西南，众宾继上宾而南。天子诸侯之宾，其位或依此与？案《祭统》云：“凡赐爵，眧为一，穆为一。昭与昭齿，穆与穆齿。凡群有司皆以齿。此之谓长幼有序。”此不见昭穆位者，主人众兄弟非昭穆乎？故彼注昭穆，犹《特牲》、《少牢馈食之礼》主人之众兄弟也。群有司犹众宾，下及执事者，君赐之爵，谓若酬之是也。若其有爵者，则以爵序之，何故然也？案《文王世子》其在外朝则以官，其在宗庙之中，则如外朝之位。宗人授事，以爵以官，是不以姓。其献之亦以官，故《祭统》云“尸饮五，君洗玉爵献卿；尸饮七，以瑶爵献大夫；尸饮九，以散爵献士及群有司。皆以齿，明尊卑之等”是也。其酬，盖因此位而昭穆得献，盖依《少牢》下篇：“主人洗升，酌献兄弟阼阶上。”注云：“兄弟长幼立饮贱，不别大夫之宾，尊於兄弟。”又曰：“辨受爵，其位在洗东，西面北上。升受爵，其荐脀设于其位。”注云：“先著其位於上，乃后云荐脀设于其位，明位初在是也。”此中皆无爵者，以此二者差之，知无爵者从昭穆，有爵者则以官矣。乡释执事者，贵即众宾无事者公有司、私臣，注《祭统》云“群有司犹众宾下及执事者”，似众宾不执事，言“下及”，殊卑者，指谓公有司、私臣，是亦得名为执事。言众宾据尊言，谓之不执事者，或众宾中容有不执事者也。 \\n 　"}
{"章节": "卷四十七 少牢馈食礼第十六", "正文": "卷四十七少牢馈食礼第十六 \\n  \\n  \\n 　 \\n 　 \\n [疏]少牢馈食礼第十六。○郑《目录》云：“诸侯之卿大夫祭其祖祢於庙之礼。羊豕曰少牢。少牢於五礼属吉礼。《大戴》第八，《小戴》第十一，《别录》第十六。”○释曰：郑知“诸侯之卿大夫”者，《曲礼下》云：“大夫以索牛。”用大牢是天子卿大夫，明此用少牢，为诸侯之卿大夫可知。宾尸是卿，不宾尸为下大夫，为异也。 \\n 　 \\n 少牢馈食之礼。礼将祭祀，必先择牲，系于牢而刍之。羊豕曰少牢，诸侯之卿大夫祭宗庙之牲。 \\n  \\n [疏]“少牢馈食之礼”。○注“礼将”至“之牲”。○释曰：自此尽“如初仪”，论卿大夫祭前十日，先筮日之事。云“礼将祭祀，必先择牲，系于牢而刍之”者，案《周礼·地官·充人职》云：“掌系祭祀之牲牷，祀五帝，则系于牢，刍之三月，享先王亦如之。”注云：“牢，闲也。必有闲者，防禽兽触齧。养牛羊曰刍，三月一时节气成。”案《楚语》诸侯卿大夫等虽不得三月，亦皆有养牲之法。故郑据焉。言刍之唯据羊，若豕则曰豢，故《地官·槁人职》云：“掌豢祭祀之犬。”《乐记》亦云“豢豕作酒，非以为祸”，不言豕曰豢，文略也。云“羊豕曰少牢”者，对三牲具为大牢，若然，豕亦有牢称。故《诗·公刘》云“执豕於牢”。下经云“上利升牢心舌”，注云：“牢，羊豕也。”是豕亦称牢也。但非一牲即得牢称，一牲即不得牢名，故郊特牲与士特牲皆不言牢也。 \\n 　 \\n 日用丁、己。内事用柔日，必丁己者，取其令名，自丁宁，自变改，皆为谨敬。必先诹此日，明日乃筮。 \\n  \\n [疏]“日用丁己”。○注“内事”至“乃筮”。○释曰：云“内事用柔日”，《曲礼》文。彼云：“外事以刚日，内事以柔日。”内事谓冠昏祭祀，出郊为外事，谓征伐、巡守之等。若然，甲丙戊庚壬为刚日，乙丁己辛癸为柔日。今直言丁己者，郑云“取其令名，自丁宁，自变改”，皆为谨敬之义故也。云“必先诹此日，明日乃筮”者，以其举事尚朝旦，不可今日谋日即筮，是以此文云“日用丁己”，乃云“筮旬有一日”，是别於后日乃筮也。 \\n 　 \\n 筮旬有一日。旬，十日也。以先月下旬之己，筮来月上旬之己。 \\n [疏]“筮旬有一日”。○注“旬十”至“之己”。○释曰：知旬十日者，此云旬有一日，以先月下旬之己，筮来月上旬之己者，除后己之前，通前己为十日，十日为齐，后己日则祭。若然，筮日即齐乃可，故下文筮日即云“乃戒宫”，不云“厥明”也。郑直云“下旬己”、“上旬己”，据用己一日而言。若用丁，言先月下旬丁，筮来月上旬丁。若丁己之外，辛乙之等皆然。郑必言来月上旬，不用中旬、下旬者，吉事先近日故也。 \\n 　 \\n 筮於庙门之外。主人朝服，西面于门东。史朝服，左执筮，右抽上韇，兼与筮执之，东面受命于主人。史，家臣，主筮事者。 \\n  \\n [疏]“筮於”至“主人”。○注“史家”至“事者”。○释曰：云“主人朝服，西面于门东”者，此为将筮，故西面。案下文“为期于庙门外，主人门东，南面”，注云“主人不西面者，大夫尊，於诸臣有君道也”者，彼不为卜筮之事，故主人南面也。又主人朝服者，为祭而筮，还服祭服。是以上篇《持牲》筮亦服祭服，玄端。以此而言，天子诸侯为祭，卜筮亦服祭服。案《司服》云：“享先王则衮冕。”《祭义》云：“易抱龟南面，天子衮冕北面。虽有明知之心，必进断其志焉。”是为祭而卜，还服祭服，则诸侯为祭卜筮，服祭服可知。若为他事卜筮，则异於此。《孝经》注云：“卜筮，冠皮弁，衣素积，百王同之，不改易。”《士冠》“主人朝服”注云“尊蓍龟之道”是也。云“史，家臣，主筮事”者，案《杂记》大夫士筮，亦云“史练冠长衣”，是史主筮事也。 \\n 　 \\n 主人曰：“孝孙某，来日丁亥，用荐岁事于皇祖伯某，以某妃配某氏，尚飨！”丁，未必亥也，直举一日以言之耳。《禘于大庙礼》曰：日用丁亥，不得丁亥，则己亥、辛亥亦用之，无则苟有亥焉可也。荐，进也，进岁时之祭事也。皇，君也。伯某，且字也。大夫或因字为谥。《春秋传》曰“鲁无骇卒，请谥与族，公命之以字为展氏”是也。某仲、叔、季，亦曰仲某、叔某、季某。某妃，某妻也。合食曰配。某氏，若言姜氏、子氏也。尚，庶几。飨，歆也。 \\n  \\n [疏]“主人”至“尚飨”。○注“丁未”至“歆也”。○释曰：云“丁，未必亥也，直举一日以言之耳”者，以日有十，辰有十二，以五刚日配六阳辰，以五柔日配六阴辰，若云甲子、乙丑之等。以日配辰，丁日不定，故云丁未必亥。经云“丁亥”者，不能具载，直举一日以丁当亥而言，馀或以己当亥，或以丁当丑，此等皆得用之也。云“《禘于大庙礼》曰日用丁亥”者，《大戴礼》文。引之证祭用丁亥之义也。云“不得丁亥则己亥辛亥亦用之”者，郑云此吉事先近日，唯用上旬。若上旬之内，或不得丁、己以配亥，或上旬之内，无亥以配日，则馀阴辰亦用之。故《春秋》宣八年经书：“辛巳，有事於大庙。”文二年经书：“八月丁卯，大事于大庙。”昭十五年经书：“二月癸酉，有事于武官。”桓十四年：“乙亥，尝。”此等皆不独用丁己之日与亥辰也。云“无则苟有亥焉可也”者，此即乙亥是也。必须亥者，案《月令》云：“乃择元辰，天子乃耕。”注云：“元辰，盖郊后之吉亥也。”阴阳式法，亥为天仓，祭祀所以求福，宜稼于田，故先取亥。上旬无亥，乃用馀辰也。云“伯某，且字也”者，以某在伯下，若其在子上者，某是伯、仲、叔、季，以某且字，不得在子上故也。云“大夫或因字为谥”者，谓因二十冠而字为谥，知者，以某且字者，观德明功。若五十字，人人皆有，非功德之事，故知取二十字为谥也。《春秋》者，案隐八年《左氏传》云：“无骇卒，羽父请谥与族，公问族於众仲。众仲对曰：天子建德，因生以赐姓，胙之土而命之氏，诸侯以字为谥，因以为族。”公命以字为展氏。彼无骇之祖，公子展以展为谥。在《春秋》前，其孙无骇取以为族，故公命为展氏。若然，无骇赐族不赐谥，引之者，大夫有因字为谥，证伯某，某或且字有谥者，即某为谥也。此经云伯某，是正祭之称也。若时有告请及非常祭祀，则去伯，直云且字，言某甫，则聘礼赐饔唯羹饪，筮一尸，若昭若穆，仆为祝，祝曰“孝孙某，荐嘉礼于皇祖某甫”是也。若卿大夫无谥，正祭与非常祭一，皆言五十字在子上，与士正祭礼同，则云某子，故《聘礼》记云“皇考某子”是也。《特牲》士礼无谥，正祭称皇考某子。若士告请之祭，则称且字。故《士虞》记云“適尔皇祖某甫”是也。 \\n 　 \\n 史曰：“诺。”西面于门西，抽下韇，左执筮，右兼执韇以击筮。将问吉凶焉，故击之以动其神。《易》曰：“蓍之德圜而神。” \\n  \\n [疏]“史曰”至“击筮”。○注“将问”至“而神”。○释曰：云“史曰诺，西面于门西”者，谓既云诺，乃之於门西阈外，西面述命，乃筮也。云“左执筮”，及下云“击筮”，筮者皆是蓍，以其用蓍为筮，因名蓍为筮。云“兼执韇”者，上文已用右手抽上韇，此经又用右手抽下韇，是二韇兼执之也。云“《易》曰蓍之德圆而神”者，郑彼注云：“蓍形圆，而可以立变化之数，故谓之神也。”引之者，证蓍有神，故击而动之也。 \\n 　 \\n 遂述命曰：“假尔大筮有常。孝孙某，来日丁亥，用荐岁事于皇祖伯某，以某妃配某氏，尚飨！”述，循也。重以主人辞告筮也。假，借也。言因蓍之灵以问之。常，吉凶之占繇。 \\n  \\n [疏]“遂述”至“尚飨”。○注“述循”至“占繇”。○释曰：云“遂述命”者，史既受主人命，乃右还，向阈外西面，遂述上主人之辞，谓之述命。述命讫，乃连言曰假尔大筮有常，此是即席西面，命筮与述命同为一辞者。对《士丧礼》卜葬日云不述命，若述命，即与即席西面命龟异。异者，郑注云：“述命命龟，异龟，重威仪多也。”对此大夫少牢述命，命筮同，筮轻，威仪少为文也。云“常，吉凶之占繇”者，谓应凶告吉，应吉告凶，则不常。此吉凶之占，依龟之繇辞，繇辞则占龟之长，若《易》之爻辞以占筮也。 \\n 　 \\n 乃释韇，立筮。卿大夫之蓍长五尺，立筮由便。 \\n [疏]“乃释韇立筮”。○注“卿大”至“由便”。○释曰：云“卿大夫之蓍长五尺”者，《大戴礼》、《三正记》皆有此文。立筮由便，以其蓍长，立筮为便。对士之蓍三尺，坐筮为便。若然，诸侯蓍七尺，天子蓍九尺，立筮可知。 \\n 　 \\n 卦者在左坐，卦以木。卒筮，乃书卦于木，示主人，乃退占。卦者，史之属也。卦以木者，每一爻，画地以识之。六爻备，书於版。史受以示主人，退占，东面旅占之。 \\n  \\n [疏]“卦者”至“退占”。○注“卦者”至“占之”。○释曰：云“卦者，史之属也”者，以其筮是史，故知卦者是史之属也。云“书於版”者，释经书“卦于木”，木即版也。云“史受以示主人”者，以经书卦是画卦者，恐是卦者以示於主人，以卦者卑，宜还使筮史受以示主人也。 \\n 　 \\n 吉，则史韇筮，史兼执筮与卦以告于主人：“占曰从。”从者，求吉得吉之言。 \\n  \\n [疏]注“从者”至“之言”。○释曰：以主人之祭本以求吉，今以疑而问筮，筮而得吉，是从主人本心，故曰“从”者是“求吉得吉之言”也。 \\n 　 \\n 乃官戒，宗人命涤，宰命为酒，乃退。官戒，戒诸官也。当共祭祀事者，使之具其物，且齐也。涤，溉濯祭器，埽除宗庙。 \\n  \\n [疏]“乃官”至“乃退”。○注“官戒”至“宗庙”。○释曰：云“官戒，戒诸官也，当共祭祀事者，使之具其物，且齐也。涤，溉濯祭器，扫除宗庙”者，此其筮祭日得吉，当以崇祭事，故知官戒。戒诸官有此数事，此等皆事见於下文，故郑总而言也。 \\n 　 \\n 若不吉，则及远日，又筮日如初。及，至也。远日，后丁若后己。 \\n  \\n [疏]“若不”至“如初”。○注“及至”至“后己”。○释曰：云“远日，后丁若后己”者，案上《曲礼》云：“丧事先远日，吉事先近日。”近日，即上旬丁巳是也。若上旬丁巳不吉，则至上旬又筮中旬丁巳；不吉，至中旬又筮下旬丁巳；不吉则止，不祭。以其卜筮不过三也，是以郑云后丁若后己也。 \\n 　 \\n 宿。宿读为肃。肃，进也。大夫尊，仪益多，筮日既戒诸官以齐戒矣。至前祭一日，又戒以进之，使知祭日当来。古文宿皆作羞。 \\n  \\n [疏]“宿”。○注“宿读”至“作羞”。○释曰：自此尽“改筮尸”，论筮尸宿尸及宿诸官之事。云“大夫尊，仪益多”者，其大夫宿戒两有，士有宿而无戒，是仪略，故云大夫仪多也。此直是仪多，而云益多者，据士尸一宿，下文大夫尸再宿，是仪益多。益多，犹云弥多也。此云“前祭一日，又戒以进之，使知祭日当来”，并下文“明日朝服筮尸”，并是前祭一日，唯下文“前宿一日宿戒尸”者，是前祭二日。以言前宿一日，明祭前二日可知也。 \\n 　 \\n 前宿一日，宿戒尸。皆肃诸官之日，又先肃尸者，重所用为尸者，又为将筮。 \\n  \\n [疏]注“皆肃”至“将筮”。○释曰：云“皆肃诸官之日”者，解经“宿”是肃诸官之日。云“又先肃尸者”，总解经“前宿一日，宿戒尸”，谓是肃诸官之日，前又先肃尸校一日，当祭前二日也。云“重所用为尸”者，肃诸官唯一肃，尸有再肃，是重所用为尸者故也。云“又为将筮”者，亦是肃之使知祭日当来故也。若然，宿与戒前后名不同，今合言之者，以前有十日之戒，后有一日之宿。若单言戒，嫌同十日。若单言宿，嫌同一日。故宿戒并言，明其别也或可。此是初戒尸，云宿戒尸者，故加宿字於戒上也。 \\n 　 \\n 明日，朝筮尸，如筮日之礼。命曰：“孝孙某，来日丁亥，用荐岁事于皇祖伯某，以某妃配某氏，以某之某为尸。尚飨！”筮、卦、占如初。某之某者，字尸父而名尸也。字尸父，尊鬼神也。不前期三日筮尸者，大夫下人君，祭之朝乃视濯，与士异。 \\n  \\n [疏]“明日”至“如初”。○注“某之”至“士异”。○释曰：云“某之某者，字尸父而名尸也”者，案《曲礼》云“父在不为尸”，注云：“为其失子道，然则尸卜筮无父者。”若然，凡为人尸者，父皆死矣。死者当讳其名，今对尸，故知不称尸父之名。故上“某”是尸之父字，下“某”为尸名，是生者可称名，是以云字尸父而名尸也。云“字尸父，尊鬼神也”者，以不称名，是尊鬼神也。云“不前期三日筮尸者，大夫下人君”者，决上篇《特牲》士礼云“前期三日筮尸”，此祭前一日筮尸，吉遂宿尸，不同之事。但天子诸侯前期十日十得吉日，则戒诸官散齐，至前祭三日，卜尸得吉，又戒宿诸官使之致齐。士卑，不嫌，故得与人君同三日筮尸，但下人君，不得散齐七日耳。大夫尊，不敢与人君同，直散齐九日，前祭一日筮尸，并宿诸官致齐也。云“祭之朝乃视濯，与士异”者，亦是士卑，得与人君同，祭前一日视濯。大夫尊，不敢与人君同，故与士异也。云与士异，亦是下人君，下人君亦是与士异，互换省文为义也。 \\n 　 \\n 吉，则乃遂宿尸，祝摈。筮吉又遂肃尸，重尸也。既肃尸，乃肃诸官及执事者。祝为摈者，尸，神象。 \\n  \\n [疏]“吉则”至“祝摈”。○注“筮吉”至“神象”。○释曰：云“筮吉又遂肃尸，重尸也”者，以其诸官一肃，其尸元缺一字已宿讫，今筮吉又肃，再肃者，是重尸者也。云“既肃尸，乃肃诸官及执事者”，此重解上文宿，是此宿尸后事置於上文者，彼为前宿一日宿戒尸之事，故云也，其实当在此重肃尸之后也。云“祝为摈者，尸，神象”者，决前筮尸时皆主人出命，至此使祝摈以尸，是神象，故使祝摈也。案《特牲》使宗人摈，主人辞，又有祝共传命者，士卑，不嫌，两有，与人君同。此大夫尊，下人君，故阙之，唯有祝摈而已。又此尸不言出门面位，案《特牲》主人宿尸时，“尸如主人服，出门左，西面”，郑注云：“不敢南面当尊。”则大夫之尸尊，尸出门径南面，故主人与尸皆不在门东，门西也。 \\n 　 \\n 主人再拜稽首。祝告曰：“孝孙某，来日丁亥，用荐岁事于皇祖伯某，以某妃配某氏。敢宿！”告尸以主人为此事来肃。 \\n  \\n 尸拜，许诺，主人又再拜稽首。主人退，尸送，揖，不拜。尸不拜者，尸尊。 \\n  \\n [疏]注“尸不拜者尸尊”。○释曰：凡宾主之礼，宾去，主人皆拜送。今云“尸送揖不拜”者，以大夫尸尊故也。 \\n 　 \\n 若不吉，则遂改筮尸。即改筮之，不及远日。 \\n [疏]注“即改”至“远日”。○释曰：此决上文筮日不吉筮远日者，以日为祭祀之本，须取丁己之类，故须取远日后旬丁，此筮尸不吉，不须退至后旬，故筮不待远日也。 \\n 　 \\n 既宿尸，反，为期于庙门之外。为期，肃诸官而皆至，定祭早晏之期，为期亦夕时也。言既肃尸反为期，明大夫尊，肃尸而已。其为宾及执事者，使人肃之。 \\n  \\n [疏]“既肃”至“之外”。○注“为期”至“肃之”。○释曰：自此尽“曰诺乃退”，论宗人请祭期之事。云“为期肃诸官而皆至”者，此即上文宿同时之事。以其后宿尸，及宿诸官与为期，皆於祭前之日也。知“为期亦夕时也”者，案《特牲》云：“厥明夕，陈鼎于门外。”又下文同日夕时，而云“请期曰羹饪”，是夕时，则此大夫礼为期，亦夕时可知也。知大夫尊，直肃尸，馀使人肃之者，以经云“宿尸，反”，即云“为期”，明大夫不自肃宾，以下可知，故云“使人肃之”也。 \\n 　 \\n 主人门东南面。宗人朝服北面，曰：“请祭期。”主人曰：“比於子。”比次早晏，在於子也。主人不西面者，大夫尊，於诸官有君道也。为期，亦唯尸不来也。 \\n  \\n [疏]注“比次”至“来也”。○释曰：言“比次早晏”者，一日一夜，辰有十二，冬日夏夜，长短不同，是以推量比次日辰之早晏也。云“主人不西面者，大夫尊，於诸官有君道也”者，决《特牲》主人门外西面，士卑於属吏，无君道故也。云“为期亦唯尸不来也”者，言亦《特牲》为期时，宾及众宾即位于门西时无尸，此大夫礼，馀宾之等并来，亦唯尸不来，是以主人南面亦为无尸也。 \\n 　 \\n 宗人曰：“旦明行事。”主人曰：“诺。”乃退。旦明，旦日质明。 \\n  \\n 明日，主人朝服即位于庙门之外，东方南面。宰、宗人西面北上。牲北首东上。司马刲羊，司士击豕。宗人告备，乃退。刲、击，皆谓杀之。此实既省，告备乃杀之，文互者，省也。《尚书传》曰：羊属火，豕属水。 \\n  \\n [疏]“明日”至“乃退”。○注“刲击”至“属水”。○释曰：自此尽“东荣”，论视杀视濯之事。案《特牲》视牲与视杀别日，今《少牢》不言视牲，直言刲、击告备，乃退者，省。此大夫礼，视牲告充，即刲、击杀之，下人君，士卑不嫌，故异日矣。必知人君视杀别日者，《大宰职》云：“及执事，视涤濯，及纳亨，赞王牲事。”注云：“纳亨，纳牲，将告杀。谓乡祭之晨，既杀以授亨人。”又云：“及祀之日，赞玉币爵之事。”注云：“日旦明也。”是其视牲与杀别日。案《祭义》云：“君牵牲，穆答君，卿大夫序从。既入门，丽于碑，卿大夫袒，而毛牛尚耳。”诸侯礼杀于门内，此大夫与《特牲》士皆杀于门外者，辟人君。云“刲击皆谓杀之”者，豕言击，动之使鸣，是视牲也；羊言刲，谓杀之，是视杀也。大夫视牲、视杀同日，故互见皆有，故郑云刲击皆谓杀之。又云“此实既省，告备乃杀之，文互者，省也”者，亦是视牲讫即视杀，如乡所解，下言告备，欲见兼有也。云“《尚书传》曰羊属火，豕属水”者，此《尚书大传》文。引之者，解司马刲羊，以其司马火官，还使刲羊，羊属火故也。案《周礼》郑注司空奉豕，司士乃司马之属官，今不使司空者，诸侯犹兼官，大夫又职职相兼，况士无官，仆隶为司马、司士，兼其职可知，故司士击豕也。 \\n 　 \\n 雍人摡鼎、匕、俎于雍爨，雍爨在门东南，北上。雍人，掌割亨之事者。爨，灶也。在门东南，统於主人，北上。羊豕鱼腊皆有灶，灶西有镬。凡摡者，皆陈之而后告絜。 \\n  \\n [疏]注“雍人”至“告絜”。○释曰：云“雍人掌割亨之事”者，《周礼·饔人职》文。云“凡摡者，皆陈之而后告絜”者，案《特牲》视濯时皆陈之，视讫告絜，此亦当然。 \\n 　 \\n 廪人摡甑、甗、匕与敦于廪爨，廪爨在雍爨之北。廪人，掌米入之藏者。甗如甑，一孔。匕，所以匕黍稷者也。古文甑为烝。 \\n  \\n [疏]注“廪人”至“为烝”。○释曰：云“廪人掌米入之藏”者，《周礼·地官·廪人职》文。以其穀入仓人，米入廪人故也。云“甗如甑，一孔”者，案《冬官·陶人职》云：“甗实二鬴，厚半寸，唇寸，甑实二鬴，厚半寸，唇寸，七穿。”郑司农云：“甗无底。”甑以其无底，故以一孔解之。云“匕所以匕黍稷者也”者，上雍人云匕者，所以匕肉，此廪人所掌米，故云匕黍稷也。 \\n 　 \\n 司宫摡豆、笾、勺、爵、觚、觯、几、洗、篚，于东堂下，勺、爵、觚、觯，实于篚。卒摡，馔豆、笾与篚于房中，放于西方。设洗于阼阶东南，当东荣。放犹依也。大夫摄官，司宫兼掌祭器也。 \\n  \\n [疏]“司宫”至“东荣”。○注“放犹”至“器也”。○释曰：案《特牲》云：“宗人升自西阶，视壶濯及豆笾，反降，东北面告濯具。”郑注云：“不言絜，以有几席。”若然，彼几席不摡，则凡洗篚三者，亦不摡而并言之者，以其同降于东堂下，故继觚觯连言之，其实不摡也。云“大夫摄官，司宫兼掌祭器”者，下文司宫筵神席於奥，此又掌豆笾之等，故郑云摄官。案《内则》郑注云“诸侯兼官”者，彼对天子，天子六卿，诸侯三卿兼六卿，此则大夫对诸侯，诸侯具官，大夫摄官也。 \\n 　 \\n 羹定，雍人陈鼎五，三鼎在羊镬之西，二鼎在豕镬之西。鱼腊从羊，肤从豕，统於牲。 \\n  \\n [疏]“羹定”至“之西”。○注“鱼腊”至“於牲”。○释曰：自此尽“箪巾于西阶东”，论鼎及豆笾盘匜等之事。云“鱼腊从羊，肤从豕，统於牲”者，案《公食大夫》云“甸人陈鼎”，郑注云：“甸人，冢宰之属，兼亨人者。”此大夫雍人陈鼎者。《周礼》甸人“掌供薪烝与亨爨”，联职相通，是以诸侯无亨人，故甸人陈鼎。此大夫又无甸人，故使雍人与亨人联职，故《亨人》云“职外内饔之爨亨”，故使饔人也。云鱼腊从羊，肤从豕者，上文摡鼎时，郑云“羊豕鱼腊皆有灶”，今陈鼎宜各当其镬，此三鼎在羊镬之西，二鼎在豕镬之西，故云鱼腊从羊，肤从豕也，其实羊、豕、鱼、腊各有镬也。此直有羊豕，言皆有镬，前注何知鱼腊皆有灶，案《士虞礼》云：“侧亨於庙门外之右，东面。”鱼腊爨在庙门外东南，鱼腊爨在其南，士之鱼腊皆有爨，则大夫鱼腊皆有镬可知，故羊豕鱼腊皆有灶也。 \\n 　 \\n 司马升羊右胖，脾不升，肩、臂、臑、䏝、骼，正脊一、脡脊一、横脊一、短胁一、正胁一、代胁一，皆二骨以并，肠三、胃三、举肺一、祭肺三，实于一鼎。升犹上也。上右胖，周所贵也。髀不升，近窍，贱也。肩、臂、臑，肱骨也。䏝、骼，股骨。脊从前为正，胁旁中为正。脊先前，胁先后，屈而反，犹器之纟争也。并，亻并也。脊胁骨多，六体各取二骨并之，以多为贵。举肺一，尸食所先举也。祭肺三，为尸、主人、主妇。古文胖皆作辩，髀皆作脾。今文并皆为亻并。 \\n  \\n [疏]“司马”至“一鼎”。○注“升犹”至“为亻并”。○释曰：上十一体言一者，见其体也。下言“皆二骨”，以并见一体皆有二骨也。云“脊从前为正，胁旁中为正。脊先前，胁先后，屈而反，犹器之纟争”也，云先前者，正脊是也，先后者，即短胁是也。故《特牲》记云尸俎“正脊二骨，横脊，长胁二骨，短胁”，郑注云：“脊无中，胁无前，贬也。”明代胁最在前也。脊先前，胁先后者，取纟争屈之义。若然，脊以前为正，其次名脡，却后名横者，取脡，脡然直，后言横者，取阔於脡。凡名骨，皆随形名之，唯言正者，以义取称焉。此言纟争者，指解脊不取肩胳也。若尸举牲体，则胁、肩、胳为纟争。故郑注《特牲》云举先正脊，后肩，自上而卻下纟争而前，终始之次也。故尸举牲体如纟争也。案下注云“升之以尊卑”，此注云犹器之纟争也。若纟争，则不得见尊卑。若以尊卑升，复不得见纟争。两注似乖者，凡牲体四支为贵，故先序肩、臂、臑、䏝、胳为上，是尊；然后序脊、胁於下，是卑。次应先言正胁，而先言短者，又取纟争之义也。但所序骨体各有宜，不可准定也。若然，既以尊卑升之，而祭肺贵，序在下者，肠胃及肺在内，不得与外体为尊卑之次，当以肠内自为先后之次也。云“脊胁骨多，六体各取二骨亻并之，以多为贵”者，此经肩臂已下皆言一，至十一体之下总言皆二骨。知二骨，据脊胁骨多，六体各取二骨者，案《特牲》记肩、臂、臑、肫、胳，不言二骨，至序脊、胁即言二骨以并，故知此言皆二骨，亦据脊胁可知也。 \\n 　 \\n 司士升豕右胖，脾不升，肩、臂、臑、䏝、骼，正脊一、脡脊一、横脊一、短胁一、正胁一、代胁一，皆二骨以并，举肺一、祭肺三，实于一鼎。豕无赐胃，君子不食溷腴。 \\n  \\n [疏]注“豕无”至“溷腴”。○释曰：云“君子不食溷腴”，《礼记·少仪》文，彼注云：“腴有似於人秽。”故《乐记》注云：“以谷食犬豕曰豢。”是似人也。 \\n 　 \\n 雍人伦肤九，实于一鼎。伦，择也。肤，胁革肉，择之，取美者。 \\n  \\n [疏]注“伦择”至“美者”。○释曰：知“胁革肉”者，下文云“肤九而俎，亦横载，革顺”，故知肤者是胁革肉也。 \\n 　 \\n 司士又升鱼、腊，鱼十有五而鼎，腊一纯而鼎，腊用麋。司士又升，副倅者。合升左右胖曰纯。纯犹全也。 \\n  \\n [疏]“司士”至“用麋”。○注“司士”至“全也”。○释曰：云“司士又升，副倅者”，谓是第三俎，其司士与前文司士升豕者别。知者，以下经云“司士三人升鱼、腊、肤”，则此豕、鱼、腊宜各一人。又此升鼎宜俱时，明是副倅者，非升豕者可知。云倅者，案《诸子职》云“掌国子之倅”，郑云：“是公卿大夫之副贰。”则此云倅，亦副之别名。以其副牲鼎，故云副倅也。 \\n 　 \\n 卒脀，皆设扃鼏，乃举，陈鼎于庙门之外东方，北面北上。北面北上，乡内相随。古文鼏皆为密。 \\n  \\n 司宫尊两甒于房户之閒，同棜，皆有幂，甒有玄酒。房户之閒，房西室户东也。棜无足，禁者，酒戒也。大夫去足改名，优尊者，若不为之戒然。古文甒皆作庑，今文鼏作幂。 \\n  \\n [疏]“司宫”至“玄酒”。○注“房户”至“作幂”。○释曰：云“棜无足，禁者酒戒也，大夫去足改名优尊者，若不为之戒然”者，此决《特牲》用棜仍云禁，此改名曰棜，是优尊者，若不为神戒然。《乡饮酒》虽是大夫礼，犹名斯禁者，寻常饮酒，异於祭祀也。 \\n 　 \\n 司宫设罍水于洗东，有枓。设篚于洗西，南肆。枓，〈奭斗〉水器也。凡设水用罍，沃盥用枓，礼在此也。 \\n  \\n [疏]“司宫”至“南肆”。○注“枓〈奭斗〉”至“此也”。○释曰：云“凡设水用罍，沃盥用枓，礼在此也”者，言凡，总《仪礼》一部内用水者，皆须罍盛之，沃盥水者，皆用枓为之。郑言礼在此者，以《士冠礼》直言“水在洗东”，《士昏礼》亦直言“水在洗东”，《乡饮酒》、《特牲》记亦云，然皆不言罍器，亦不云有枓，其《燕礼》、《大射》虽云罍水，又不言有枓，故郑注总云凡此等设水用罍，沃盥用枓，其礼具在此，故馀文不具，省文之义也。 \\n 　 \\n 改馔豆、笾于房中，南面，如馈之设，实豆、笾之实。改，更也。为实之更之，威仪多也。如馈之设，如其陈之左右也。馈设东面。 \\n  \\n [疏]“改馔”至“之实”。○注“改更”至“东面”。○释曰：前司宫摡豆笾讫，馔豆笾放於西方，今欲实之，乃更设豆笾於房中，南面，如馈之礼东面设。然者，此大夫礼，威仪多，决《特牲》士礼视濯时，豆笾鉶在东房，至实豆笾时，直云“豆笾鉶陈於房中如初”。郑云“如初者，取而实之，既而反之”，是其不改豆笾之处，因而实之，是士礼威仪略也。 \\n 　 \\n 小祝设槃、匜与箪、巾于西阶东。为尸将盥。 \\n [疏]“小祝”至“阶东”。○注“为尸将盥”。○释曰：案《特牲》直云：“尸盥，匜水实于槃中，箪巾在门内之右。”不言其人，未闻也。知非祝者，彼下文始言“祝筵几于室中”，注云：“至此使祝接神。”明前非祝也。 \\n 　 \\n 主人朝服即位于阼阶东，西面。为将祭也。 \\n [疏]“主人”至“西面”。○注“为将祭也”。○释曰：自此尽“革顺”，论祭时将至，布设举鼎匕载之事。 \\n 　 \\n 司宫筵于奥，祝设几于筵上，右之。布陈神坐也。室中西南隅谓之奥，席东面近南为右。 \\n  \\n [疏]“司宫”至“右之”。○注“布陈”至“为右”。○释曰：案《特牲》云“祝筵几”，郑云：“使祝接神。”此使司宫者，此大夫礼，异於士，故司宫设席，祝设几。大夫官多，故使两官。若共其事，亦是接神，故祝设几也。 \\n 　 \\n 主人出迎鼎，除鼏。士盥，举鼎，主人先入。道之也。主人不盥不举。 \\n  \\n [疏]注“道之”至“不举”。○释曰：此决《特牲》主人降及宾盥，士礼自举鼎，此大夫尊，不举，故不盥也。 \\n 　 \\n 司宫取二勺于篚，洗之，兼执以升，乃启二尊之盖幂，奠于棜上，加二勺于二尊，覆之，南柄。二尊，两甒也。今文启为开，古文柄皆为枋。 \\n  \\n [疏]“司宫”至“南柄”。○注“二尊”至“为枋”。○释曰：云“二尊，两甒”者，即上“司宫尊两甒于房户之閒”是也。知二勺两尊用之者，玄酒虽有不酌，重古，如酌者然也。 \\n 　 \\n 鼎序入，雍正执一匕以从，雍府执四匕以从，司士合执二俎以从。司士赞者二人，皆合执二俎以相，从入。相，助。 \\n  \\n 陈鼎于东方，当序，南于洗西，皆西面北上，肤为下。匕皆加于鼎，东枋。肤为下，以其加也。南于洗西，陈於洗西南。 \\n  \\n [疏]“陈鼎”至“东枋”。○注“肤为”至“西南”。○释曰：此云“肤为下”，门外陈鼎时不言，至此言之者，以肤者豕之实，前陈鼎在门外时，未有俎，据鼎所陈则肤在鱼上。今将载於俎，设之最在后，故须分别之也。云“肤为下，以其加”者，以羊无别俎，而豕有肤俎，故谓之加，以加为下也。云“南于洗西，陈于洗西南”者，洗当东荣近东也。其陈鼎，鼎当东序，则近西也。而言南于洗西，则鼎陈于洗西，稍近南，东西不得与洗相当也。 \\n 　 \\n 俎皆设于鼎西，西肆。肵俎在羊俎之北，亦西肆。肵俎在北，将先载也。异其设文，不当鼎。 \\n  \\n [疏]“俎皆”至“西肆”。○注“肵俎”至“当鼎”。○释曰：云“异其设文，不当鼎”者，羊俎在羊鼎西，今云“肵俎在羊俎北”，不继鼎，明不当鼎也。若继鼎言者，即在鼎西也。 \\n 　 \\n 宗人遣宾就主人，皆盥于洗，长朼。长朼者，长宾先，次宾后也。主人不朼，言就主人者，明亲临之。古文朼作七。 \\n  \\n 佐食上利升牢心、舌，载于肵俎。心皆安下切上，午割勿没。其载于肵俎，末在上。舌皆切本末，亦午割勿没，其载于肵，横之。皆如初为之于爨也。牢，羊、豕也。安，平也。平割其下，於载便也。凡割本末，食必正也。午割，使可绝也。勿没，为其分散也。肵之为言敬也，所以敬尸也。《周礼》祭尚肺，事尸尚心舌，心舌知滋味。今文切皆为刌。 \\n  \\n [疏]“佐食”至“爨也”。○注“牢羊”至“为刌”。○释曰：言“皆如初为之于爨也”者，经言此者，以前肤鼎时不见心舌，嫌不在爨，故明之。云皆如初为之于爨，“皆”者，皆羊、豕，羊、豕皆有心舌也。案《特牲》记云：“肵俎，心舌皆去本末，午割之，实于牲鼎，载，心立，舌缩俎。”即是未入鼎时，则制此心舌然也。既未入鼎时先制之，是以虽出爨，亦得为皆如初爨也。云“凡割本末，食必正也”者，《乡党》孔子云：“割不正不食。”故割本末为食正也。云“肵乏为言敬也”者，《郊特牲》文，彼云“肵之为言敬也”，言“所以敬尸也”。云“《周礼》祭尚肺”者，《礼记·明堂位》云：“有虞氏祭首，夏后氏祭心，殷祭肝，周祭肺。”是周之礼法祭肺，而此肵俎不取肺而用心者，以其事尸尚心舌，心舌知滋味者，故《特牲》记郑注亦云：“心舌知食味者，欲尸之飨。”此祭是以进之。若然，舌之所尝五味，乃是心之所知酸苦也，故心舌并言之。 \\n 　 \\n 佐食迁肵俎于阼阶西，西缩，乃反。佐食二人。上利升羊，载右胖，髀不升，肩、臂、臑、䏝、骼；正脊一，脡脊一，横脊一，短胁一、正胁一、代胁一，皆二骨以并；肠三、胃三，长皆及俎拒；举肺一，长终肺；祭肺三，皆切。肩、臂、臑、䏝、骼，在两端，脊、胁、肺、肩，在上。升之以尊卑，载之以体次，各有宜也。拒读为介距之距。俎距，胫中当横节也。凡牲体之数及载，备於此。 \\n  \\n [疏]“佐食”至“在上”。○注“升之”至“於此”。○释曰：升羊载右胖者，准例实鼎曰升，实俎曰载。今实俎而言升者，以其升者上也，是以载俎、升载两言之也。但此经所载，牲体多少一依上文。升鼎不异而重序之者，以其载俎之时，恐与入鼎时多少有异，故重序之。举肺、祭肺上已言，今又言之者，以其上升鼎时，直言举肺一、祭肺三，不言长短。上所以不言长短者，以其入鼎时二者未制，故不辩长短，至此载俎，乃制长短及切之，故具辩之也。若然，上升鼎时不制者，若升鼎制之，恐二肺杂乱，是以升俎乃制之。若然，心舌未升鼎时，己午割切没，不言至载俎，乃言午割者，彼二者其体殊异，不杂乱，故俎乃一辩之而已。云肩臂臑䏝胳在两端，脊胁肺肩在上者，此是在俎之次。俎有上下，犹牲体有前后，故肩、臑在上端，䏝、胳在下端，脊、胁、肺在中。其载之次序，肩、臂、臑、正脊、脡脊、横脊、代胁、长胁、短胁、肺、胃、肠、膊、胳也。云“升之以尊卑”者，即上文“上利升羊”以下序其在鼎也。云“载之以体次”者，俎法，四体尊於脊胁，即经四体在两端，脊胁肺在中者，故云“各有宜也”。云“拒读为介距之距”者，案《左氏传》昭二十五年云：“季郈之鸡斗，季氏介其鸡。”服氏云：“捣芥子播其鸡羽。”郑氏云：“介甲，为鸡著甲。”又云“郈氏为之金距”，注云：“金距，以金踏距。”今郑君合取季氏之介，又取郈氏之距，而云介距之距也。引之者，彼距在鸡足为距，此俎距在俎为横也，是以云俎距胫中当横节也。案《明堂位》云：“俎，有虞氏以梡，夏后氏以嶡，殷以椇，周以房俎。”注云：“梡，断木为四足而已。嶡之言蹷也，谓中足为横距之象，《周礼》谓之距。”彼注云“《周礼》谓之距”，即指此俎距而言。是距为俎，足中央横者也。此言俎距胫中当横节者，案《明堂位》“夏后氏以嶡”，谓中足之横。下仍有殷之椇，谓横，下仍有曲桡之足，下又有周之房俎，谓四足下更有跗。郑云“上下两閒，有似於堂房”，是横下更有二事，故言胫中当横节也。云“凡牲体之数及载备於此”者，案此经即折前体肩、臂、臑两相为六，后体䏝、胳两相为四，短胁、正胁、代胁两相为六，脊有三，总为十九体。唯不数觳二，通之为二十一体。二觳，正祭不荐於神尸，故不言。是牲体之数备於此。言及载备於此者，上经云“升於鼎”，此经云“载於俎”，是其及载备於此也。 \\n 　 \\n 下利升豕，其载如羊，无肠、胃。体其载于俎，皆进下。进下，变於食生也。所以交於神明，不敢以食道，敬之至也。《乡饮酒礼》进腠，羊次其体，豕言进下，互相见。 \\n  \\n [疏]“下利”至“进下”。○注“进下”至“相见”。○释曰：云“进下，变於食生也”者，决《公食大夫》、《乡饮酒》牲体皆进腠。腠是本，是食生人之法。此言进末，末为终，谓骨之终，食鬼神法，故云变於食生也。云“所以交於神明”元终起此至卷末者，《郊特性》文。云“不敢以食道”，《檀弓》文。云“羊次其体，豕言进下，互相见”者，羊次其体，即上终“上利升羊”以下，是次其体。言互相见者，羊言体，亦进下，豕言进下，亦次其体也。 \\n 　 \\n 司士三人，升鱼、腊、肤。鱼用鲋，十有五而俎，缩载，右首，进腴。右首进腴，亦变於食生也。《有司》载鱼横之。《少仪》曰：“羞濡鱼者进尾。” \\n  \\n [疏]注“右首”至“进尾”。○释曰：云“右首进腴，亦变於食生也”者，凡载鱼为生人，首皆向右，进鳍。其祭祀亦首皆在右，进腴，生人、死人皆右首，陈设在地，地道尊右故也。鬼神进腴者，腴是气之所聚，故祭祀进腴也。生人进鳍者，鳍是脊，生人尚味，故《公食大夫》云：“鱼七，缩俎寝右。”郑注云“右，首也，寝右，进鳍也。乾鱼近腴，多骨鲠”是也。云“《有司》载鱼横之，《少仪》曰羞濡鱼者进尾”，引之者，欲见正祭与傧尸载鱼礼异，又与生人食礼不同。以其尸之礼，上大夫载鱼横之，於人为缩，於俎为横。既见乾鱼，则进首可知。复取《少仪》者，濡鱼进尾，见与乾鱼异。《有司彻》进首，是上大夫绎祭傧尸之礼，有乾鱼横於俎，宜进其首。则《少仪》羞濡鱼者，是天子诸侯绎祭可知。以其天子诸侯绎祭，乾湿皆有，乾鱼则进首，鲜鱼则进尾。必知是天子诸侯绎祭者，以其大夫傧尸云“加膴祭”，《少仪》云“祭膴”，又与傧尸加膴祭於上同，故知义然也。 \\n 　 \\n 腊一纯而俎，亦进下，肩在上。如羊豕。凡腊之体，载礼在此。 \\n [疏]注“如羊”至“在此”。○释曰：以其诸经唯有腊文，无升载之事，唯有此经所载之法，故云载礼在此也。 \\n 　 \\n 肤九而俎，亦横载，革顺。列载於俎，令其皮相顺。亦者，亦其骨体。 \\n  \\n [疏]注“列载”至“骨体”。○释曰：云“列载於俎，令其皮相顺”者，解经革顺也。载革顺，谓以此肤之体，相次而作，行列以肤革相顺而载也。云“亦者，亦其骨体”者，上牲体横载，文不明，故举肤亦横载以明之。此肤言横，则上羊豕骨体亦横载可知也。 \\n 　"}
{"章节": "卷四十八 少牢馈食礼第十六", "正文": "卷四十八少牢馈食礼第十六 \\n  \\n  \\n 　 \\n 　 \\n 卒脀，祝盥于洗，升自西阶。主人盥，升自阼阶。祝先入，南面。主人从，户内西面。将纳祭也。 \\n  \\n [疏]“卒脀”至“户内西面”。○注“将纳祭也”。○释曰：自此尽“主人又再拜稽首”，论先设置为阴厌之事也。 \\n 　 \\n 主妇被锡，衣移袂，荐目东房，韭菹、醓醢，坐奠于筵前。主妇赞者一人，亦被锡，衣移袂，执葵菹、蠃醢以授主妇。主妇不兴，遂受，陪设于东，韭菹在南，葵菹在北。主妇兴，入于房。被锡，读为髲鬄。古者或剔贱者刑者之发，以被妇人之紒为饰，因名髲鬄焉。此《周礼》所谓次也。不纚笄者，大夫妻尊，亦衣绡衣，而侈其袂耳，侈者，盖半士之袂以益之，衣三尺三寸，袪尺八寸。韭菹醓醢，朝事之豆也，而馈食用之，丰大夫礼。葵菹在纟争。今文锡为緆，蠃为蜗。 \\n  \\n [疏]“主妇被锡衣”至“入于房”。○注“被锡”至“为蜗”。○释曰：云“主妇赞者一人亦被锡”者，此被锡移袂与主妇同，既一人与主妇同，则其馀不得如主妇，当与士妻同，纚笄绡衣。若士妻与妇人助祭一皆纚笄绡衣，以绡衣下更无服，服穷则同。故《特牲》云“凡妇人助祭者同服”是也。云“被锡读为髲鬄”者，欲见鬄取人发为之之义也。云“古者或剔贱者刑者之发，以被妇人紒为饰，因名髲鬄焉”者，此解名髲鬄之意。案哀公十七年《左传》说卫庄公登城望戎州，见己氏之妻发美，使髡之，以为吕姜髢。是其取贱者发为髲鬄之事也。云“此《周礼》所谓次也”者，案《周礼·追师》云掌王后以下副编次。三翟者，首服副，鞠衣襢衣，首服编，禄衣，首服次。郑彼注：“副，首饰，若今步摇。编，编列发为之，若今假紒。次，次第发长短为之，所谓髲鬄。”郑云所谓髲鬄者指此文也。是彼此相晓也。云“不纚笄者，大夫妻尊”者，此决《特牲》主妇纚笄，士妻卑故也。云“亦衣绡衣”者，亦如《特牲》士妻主妇绡衣也。绡衣者，六服外之下者。云“而侈其袂耳，侈者盖半士妻之袂以益之，衣三尺三寸，袂尺八寸”者，士妻之袂二尺二寸，袪尺二寸，三分益一，故三尺三寸，袂尺八寸也，故《内司服》注亦为此解也。或云衣三尺三寸，或云袂，俱合义，是以《丧服》记云“亦名袂为衣也”。云“韭菹醓醢，朝事之豆也”者，案《周礼·醢人职》：“朝事之豆，韭菹、醓醢、昌本、麋臡、菁菹、鹿臡、茆菹、麋臡。”彼天子八豆，今大夫取二豆为馈食，用之丰大夫礼故也。若然，葵菹、蠃醢亦天子馈食之豆，今大夫用之，郑不言者，彼馈食当其节，天子八豆，此大夫取二而已，故不须言之。云“葵菹在纟争”者，以其韭菹在南，醓醢在北，今於次东，葵菹在北，蠃醢在南，是其纟争次之也。 \\n 　 \\n 佐食上利执羊俎，下利执豕俎，司士三人执鱼、腊、肤俎，序升自西阶，相从入。设俎，羊在豆东，豕亚其北，鱼在羊东，腊在豕东，特肤当俎北端。相，助也。 \\n  \\n 主妇自东房执一金敦黍，有盖，坐设于羊俎之南。妇赞者执敦稷以授主妇，主妇兴受，坐设于鱼俎南；又兴受赞者敦黍，坐设于稷南；又兴受赞者敦稷，坐设于黍南。敦皆南首。主妇兴，入于房。敦有首者，尊者器饰也，饰盖象龟。周之礼，饰器各以其类，龟有上下甲。今文曰：主妇入于房。 \\n  \\n [疏]“主妇”至“于房”。○注“敦有”至“于房”。○释曰：“敦有首者，尊者器饰也，饰盖象龟”，知有此义者，以其经曰“敦南首”，明象龟虫兽之形，故云首。知象龟者，以其盖形龟象故也。云“周之礼，饰器各以其类”者，案《周礼·梓人》云“外骨，内骨，以脰鸣者，以胸鸣者”之类，郑云：“刻画祭器，博庶物也。”又《周礼·司尊彝》有鸡彝之等，是周之礼，饰器各以其类也。云“龟有上下甲”者，欲言此敦盖取象之意，以龟有上下甲，故敦盖象之，是亦取其类也。敦盖既象龟，明簋亦象龟为之，故《礼器》云：“管仲镂簋，朱纮。”注云：“谓刻而饰之。大夫刻为龟耳，诸侯饰以象，天子饰以玉。”言以玉饰之，还依大夫象形为饰也，天子则簋敦兼有。《九嫔职》云：“凡祭祀赞玉齍。”注云：“玉齍、玉敦，受黍稷器。”是天子八簋之外，兼用敦也。《特牲》云：“佐食分簋鉶。”注云：“为将馂。敦，有虞氏之器也。周制，士用之，变敦言簋，容同姓之士得从周制耳。”则同姓大夫亦用簋。《特牲》、《少牢》用敦者，异姓大夫士也。《明堂位》云：“有虞氏之两敦，夏后氏之四琏，殷之六瑚，周之八簋。”郑注云：“皆黍稷器，制之异同未闻。”案《周礼·舍人》注：“圆曰簋。”《孝经》注直云“外方曰簋”者，据而言。若然，云未闻者，据殷已上未闻，周之簋则闻矣。故《易·损卦》云：“二簋可用享。”注云：“离为日，日圆。巽为本，木器象”，是其周器有闻也。《孝经纬钩命决》云：“敦规首上下圆相连，簠簋上圆下方，法阴阳”，是有闻而郑云未闻者，郑不信之故也。 \\n 　 \\n 祝酌，奠，遂命佐食启会。佐食启会盖，二以重，设于敦南。酌奠，酌酒为神奠之，后酌者，酒尊，要成也。《特牲馈食礼》曰：“祝洗，酌奠，奠于鉶南。”重累之。 \\n  \\n [疏]注“酌奠”至“累之”。○释曰：“酌奠，酌酒为神奠之”者，以其迎尸之前，将为阴厌，为神不为尸，故云为神奠之也。云“后酌者，酒尊，要成也”者，上经先设馀馔，此经乃酌者，酒尊物设馔要由尊者成，故后设之也。引《特牲》者，酌奠之处，当在鉶南，此经不言，故引为证也。云“重累之”者，以黍稷各二，二者各自当重累於敦南，却合之也。 \\n 　 \\n 主人西面，祝在左。主人再拜稽首。祝祝曰：“孝孙某，敢用柔毛、刚鬛、嘉荐、普淖，用荐岁事于皇祖伯某，以某妃配某氏。尚飨！”主人又再拜稽首。羊曰柔毛，豕曰刚鬛。嘉荐，菹醢也。普淖，黍稷也。普，大也。淖，和也。德能大和，乃有黍稷。《春秋传》曰：奉粢曰“絜粢丰盛”，谓其三时不害，而民和年丰也。 \\n  \\n [疏]注“羊曰”至“丰也”。○释曰：云“羊曰柔毛，豕曰刚鬛”，《下曲礼》文。羊肥则毛柔濡，豕肥则鬛刚也，彼注云：“号牲物者，异於人用也。”引《春秋》者，证黍稷大和之义。案彼《左氏》桓六年传文：“楚武王侵随，使薳章求成焉，军於瑕以待之，随人使少师入楚军。董成楚以羸师而纳少师，少师还，请追楚师。季梁止之曰：天方授楚，楚之羸，其诱我也。臣闻小之能敌大也，小道大淫。所谓道，忠於民而信於神也。上思利民，忠也。祝史正辞，信也。今民馁而君逞欲，祝史矫举以祭，臣不知其可也。公曰：吾牲牷肥腯，粢盛丰备，何则不信？对曰：夫民，神之主也。是以圣王先成民而后致力於神，故奉牲以告曰‘博硕肥腯’，谓民力之普存也。奉盛以告曰‘絜粢丰盛’，谓其三时不害而民和年丰也。”则此之所言随季梁辞也。 \\n 　 \\n 祝出，迎尸于庙门之外。主人降立于阼阶东，西面。祝先，入门右，尸入门左。主人不出迎尸，伸尊也。《特牲馈食礼》曰：“尸入，主人及宾皆辟位，出亦如之。”祝入门右者，辟尸盥也，既则后尸。 \\n  \\n [疏]注“主人”至“后尸”。○释曰：自此尽“牢肺正脊加于肵”，论尸入正祭之事。云“主人不出迎尸，伸尊也”者，《礼记》云“君迎牲而不迎尸”，别嫌也。尸在庙门外，则疑於臣，在庙中则全於君，故主人皆不出迎尸。尸在庙门外为臣道，故主人不出迎尸，伸尊也。引《特牲》者，尸出入时，主人与宾西位，上皆逡巡辟位，敬尸也。云“既则后尸”者，下经云“祝延尸，尸升自西阶，入，祝从”，注云：“由后诏相之曰延。”是后尸者也。 \\n 　 \\n 宗人奉槃，东面于庭南。一宗人奉匜水，西面于槃东。一宗人奉箪巾，南面于槃北。乃沃尸，盥于槃上。卒盥，坐奠箪，取巾，兴，振之三，以授尸，坐取箪，兴，以受尸巾。庭南，没霤。 \\n  \\n [疏]注“庭南没霤”。○释曰：庭南者，於庭近南，是没尽门屋霤，近门而盥也。是以《特牲》亦云“尸入门北面盥”，继门而言，即亦此没霤者也。 \\n 　 \\n 祝延尸，尸升自西阶，人，祝从。由后诏相之曰延。延，进也。《周礼》曰大祝相尸礼。祝从，从尸升自西阶。 \\n  \\n [疏]“祝延”至“祝从”。○注“由后”至“西阶”。○释曰：《周礼》曰大祝相尸礼者，案职云“相尸礼”，注云“延其出入，诏其坐作”是也。 \\n 　 \\n 主人升自阼阶。祝先入，主人从。祝接神，先入宜也。 \\n 尸升筵，祝、主人西面立于户内，祝在左。主人由祝后而居右，尊也。祝从尸，尸即席，乃卻居主人左。 \\n  \\n [疏]注“主人”至“人左”。○释曰：祝先入，至主人入而居祝之右者，以祝从尸后诏侑之，故在尸后。主人前及尸，即筵主人与祝西面，则主人尊故也。云“祝从尸，尸即席，乃却居主人左”者，解祝在先，居左之意也。 \\n 　 \\n 祝、主人皆拜妥尸，尸不言。尸答拜，遂坐。拜妥尸，拜之使安坐也。尸自此答拜，遂坐而卒食，其閒有不啐奠，不尝鉶，不告旨，大夫之礼，尸弥尊也。不告旨者，为初亦不飨，所谓曲而杀。 \\n  \\n [疏]“祝主”至“遂坐”。○注“拜妥”至“而杀”。○释曰：案《尔雅》：“妥、安，坐也。”故云“拜妥尸，拜之使安坐也。”案《特牲》云尸“啐酒，告旨，主人拜，尸答拜，祭鉶尝之，告旨”，不得遂坐，此经云“答拜逐坐”，故郑解其遂坐而卒食之意，以“其閒有不啐奠，不尝鉶，不告旨”也。大夫之礼尸弥尊，故无三事。《特牲》所云尝鉶，谓尝豕鉶。此不尝鉶，谓不尝豕鉶也。知非不尝羊鉶者，案下云“尝羊鉶”，故知不尝豕鉶也。不告旨者，既不啐奠，故无告也。言“弥尊”者，既不啐奠，一尊，又不尝鉶，不告者，是弥尊也。云“不告旨者，为初亦不飨”者，案《特牲》迎“尸即席坐，主人拜妥尸，尸答拜，执奠，祝飨，主人拜如初”，注云：“飨，劝强之也。其辞取於《士虞》记，则宜云孝孙某，圭为而孝荐之飨。”是士贱不嫌，得与人君同。大夫尊，嫌与人君同，故初不飨，后亦不告旨。故云不告旨者，为初亦不飨也。云“所谓曲而杀”者，《礼器》文，彼注云：“谓若父在为母期。”不得申，大夫不得者，亦不得申，故引为证。若然，曲而杀，为初不飨而言也。 \\n 　 \\n 祝反南面。未有事也。堕祭，尔敦，官各肃其职，不命。 \\n [疏]注“未有”至“不命”。○释曰：云“未有事也”者，释祝反南面也。云“堕祭，尔敦”，文在下经。“官各肃其职，不命”者，言祝无事之义。案宿诸官各肃其事，不须命，故祝得反南面。 \\n 　 \\n 尸取韭菹，辩扌耎于三豆，祭于豆閒。上佐食取黍稷于四敦，下佐食取牢一切肺于俎，以授上佐食。上佐食兼与黍以授尸。尸受，同祭于豆祭。牢，羊豕也。同，合也。合祭於俎豆之祭也。黍稷之祭为堕祭，将食神馀，尊之而祭之。今文辩为遍。 \\n  \\n [疏]注“牢羊”至“为遍”。○释曰：云“黍稷之祭为堕祭”者，肺与黍稷俱得为堕，故《周礼·守祧职》：“既祭，则藏其堕。”堕中岂不能兼肺，肺与黍稷俱祭于菹上。上既藏之，明肺与黍稷器不动，人就器减取之，故特得堕名。举肺则全取，因上绝之，不得堕称，及其藏之，并有堕名也。云“将食神馀，尊之而祭之”者，谓阴厌是神食，后尸来即席食，尸馂鬼神之馀，故尸亦尊神而祭之。以其凡祭者，皆不是盛主人之馔，故以祭之为尊也。 \\n 　 \\n 上佐食举尸牢肺、正脊以授尸，上佐食尔上敦黍于筵上，右之。尔，近也，或曰移也。右之，便尸食也。重言上佐食，明更起，不相因。 \\n  \\n [疏]“上佐”至“右之”。○注“尔近”至“相因”。○释曰：《曲礼》云：“饭黍无以箸。”是古者饭食不用匙箸。若然，器即不动，器中取之，故移之於席上，便尸食也。云“重言上佐食，明更起，不相因”者，前举尸牢肺时，坐而取之，兴以授尸，不因此坐取肺，即尔敦黍，明更坐尔黍而起，不因前坐也。案《特牲》云“黍稷”，此及虞皆不云“稷”者，此后皆黍稷连言，明并黍稷食之，不虚陈而不食。不言尔之者，文不具，其实亦尔之也。 \\n 　 \\n 主人羞肵俎，升自阼阶，置于肤北。羞，进也。肵，敬也。亲进之，主人敬尸之加。 \\n  \\n [疏]“主人”至“肤北”。○注“羞进”至“之加”。○释曰：《郊特牲》训肵为敬，今此主人亲进之，故郑云敬尸之加，以其为尸特加，故云“加”也。若然，特牲三俎肤从豕俎，故肵在腊北，此五俎有肤俎，故肵在肤北。 \\n 　 \\n 上佐食羞两鉶，取一羊鉶于房中，坐设于韭菹之南。下佐食又取一豕鉶于房中以从，上佐食受，坐设于羊鉶之南，皆芼，皆有柶。尸扱以柶，祭羊鉶，遂以祭豕鉶，尝羊鉶。芼，菜也。羊用苦，豕用薇，皆有酒。 \\n  \\n [疏]“上佐”至“羊鉶”。○注“芼菜”至“有滑”。○释曰：芼菜者，菜是地之芼。知“羊用苦，豕用薇，皆有滑”者，案《公食大夫》记云“鉶芼，牛藿，羊苦，豕薇，皆有滑”是也。 \\n 　 \\n 食举，举，牢肺正脊也。先饮啖之，以为道也。 \\n [疏]“食举”。○注“举牢”至“道也”。○释曰：此食举在羞肵之下，《特牲》食举在羞肵之上。不同者，彼《特牲》食举下乃云“羞肵俎”者，是其正以食举。后尸即哜幹之属，即加於肵俎，故食举后即进肵是正也。此食举不在羞肵之上，上佐食羞鉶羹，尸祭鉶讫，乃得食举，故退食举在祭鉶之下。又不退羞肵在食举下者，由主人敬尸，故不退在下也。《特牲》尔敦下设大羹，此不云者，大羹不为神，直是为尸者，故此不言傧，尸乃有也。云“举，牢肺正脊也”者，上文云“上佐食举尸牢肺、正脊以授尸”，尸受祭肺明。今食先云食举，是上牢肺正脊也。云“先食啖之，以为道也”者，案《特牲》：“举肺脊以授尸，尸受振祭哜之，左执之。”注“肺，气之主也。脊，体之贵者，先食啖之，所以道食通气”是也。 \\n 　 \\n 三饭。食以黍。 \\n [疏]“三饭”。○注“食以黍”。○释曰：知先食黍者，以前文先言尔黍，故知先食黍也。 \\n 　 \\n 上佐食举尸牢幹，尸受，振祭，哜之。佐食受，加于肵。幹，正胁也。古文幹为肝。 \\n  \\n [疏]注“幹正胁也”。○释曰：上文序体先言短胁，次言正胁，则正胁在中，上食举是正脊，故知此食幹亦先取正胁也。《特牲》云“食幹”，郑注“为长胁也”。彼记序九体，有长胁无代胁者，案郑注云：“脊无中，胁无前，贬於尊者。”故与此异也。 \\n 　 \\n 上佐食羞胾两瓦豆，有醢，亦用瓦豆，设于荐豆之北。设于荐豆之北，以其加也。四豆亦纟争。羊胾在南，豕胾在北，无臐膮者，尚牲不尚味。 \\n  \\n [疏]“上佐”至“之北”。○注“设于”至“尚味”。○释曰：《特牲》略於《少牢》，故有豕膮。此《少牢》二牲，故不尚味，而无臐膮也。 \\n 　 \\n 尸又食，食胾。上佐食举尸一鱼，尸受，振祭，哜之。佐食受，加于肵，横之。又，复也。或言食，或言饭。食，大名。小数曰饭。鱼横之者，异於肉。 \\n  \\n [疏]“尸又”至“横之”。○注“又复”至“於肉”。○释曰：云“食，大名”者，以其《论语》文多言食，故云食大名也。云“小数曰饭”者，此《少牢》、《特牲》言三饭、五饭、九饭之等，据一口谓之一饭，五口谓之五饭之等，据小数而言，故云小数曰饭也。云“鱼横之者，异於肉”者，鱼在俎缩，肉在俎则横，其同在肵，俎仍横之。鱼本缩，今则横矣，与牲体异，故云鱼横异於肉也。必知肉在肵仍横者，但言加于肵，不云缩，则与本俎同横可知也。大夫不傧尸者，於此时亦当设大羹，此主为大夫不傧尸者，大羹之文也。 \\n 　 \\n 又食，上佐食举尸腊肩，尸受，振祭，哜之，上佐食受，加于肵。腊鱼皆一举者，《少牢》二牲，略之。腊必举肩，以肩为终也。别举鱼腊，崇威仪。 \\n  \\n [疏]注“腊鱼”至“威仪”。○释曰：云“腊元缺起此鱼皆一举者，《少牢》二牲，略之”者，以《特牲》三举兽鱼，以其牲少故也。此《少牢》二牲略之者，体足可举，故腊鱼一举以略之。云“腊必举肩，以肩为终也”者，以腊如牲骨，但举一肩，肩尊，以为终取其成义，牲体举肩为终。云“别举鱼腊，崇威仪”者，《特牲》云：“尸三饭，佐食举兽幹，鱼一，亦如之。尸又三饭，举骼及兽鱼如初。尸又三饭，举肩及兽鱼如初。”兽鱼常一时同举，而此兽鱼别举，大夫之礼，故云崇威仪。案《特牲》先举腊后鱼，此《少牢》后举腊者，彼《特牲》三俎，腊皆三举，故后举鱼。此《少牢》腊鱼皆一举，故使腊在后肩，取其终义故也。 \\n 　 \\n 又食，上佐食举尸牢骼，如初。如举幹也。 \\n 又食，不举者，卿大夫之礼，不过五举，须侑尸。 \\n [疏]注“不举”至“侑尸”。○释曰：云“五举”者，举牢肺一也，又举牢幹二也，又举一鱼三也，又举腊肩四也，又举牢骼五也，是卿大夫之礼五举也。 \\n 　 \\n 尸告饱。祝西面于主人之南，独侑，不拜。侑曰：“皇尸未实，侑。”侑，劝也。祝独劝者，更则尸饱。实犹饱也。祝既侑，复反南面。 \\n  \\n [疏]注“侑劝”至“南面”。○释曰：云“侑劝也，祝独劝者，更则尸饱”者，此决《特牲》九饭三侑，皆祝、主人共侑，不更以侑者，欲使尸饱。若其重侑，则嫌相亵。《特牲》重侑，不更者，以士礼九饭，纵更亦不饱，故不更。此大夫礼十一饭，更则饱，故有更。是以使祝独侑，与主人更之义。云“祝既侑，复反南面”者，户内主人及祝有事之位。尸席北，祝无事之位，今侑讫，亦复尸北，南面位也。此与《特牲》皆有尸饭法，天子诸侯亦当有之。故大祝九拜之下，云“以享侑祭祀”，注云：“侑，劝尸食而拜。”若然，士三饭即告饱而侑，大夫七饭告饱而侑，诸侯九饭告饱而侑，天子十一饭而侑也。 \\n 　 \\n 尸又食，上佐食举尸牢肩，尸受，振祭，哜之。佐食受，加于肵。四举牢体，始於正脊，终於肩，尊於终始。 \\n  \\n [疏]注“四举”至“终始”。○释曰：正脊及肩，此体之贵者，故先举正脊为食之始，后举肩者为食之终，故云“尊於终始”。 \\n 　 \\n 尸不饭，告饱。祝西面于主人之南。祝当赞主人辞。 \\n [疏]注“祝当赞主人辞”。○释曰：以其西面是祝之有事之位，故从南向西面位也。 \\n 　 \\n 主人不言，拜侑。祝言而不拜，主人不言而拜，亲疏之宜。 \\n [疏]注“祝言”至“之宜”。○释曰：云“亲疏之”者，云祝言而不拜者，疏也；云主人不言而拜者，亲也。事相成，故云“亲疏之宜”也。 \\n 　 \\n 尸又三饭。为祝一饭，为主人三饭，尊卑之差。凡十一饭，下人君也。 \\n  \\n 上佐食受尸牢肺、正脊，加于肵。言受者，尸授之也。尸授牢幹而实举干俎豆，食毕，操以授佐食焉。 \\n  \\n [疏]注“言受”至“食焉”。○释曰：此案上文初食举谓正脊与牢肺，不言置举之所。下文即言“三饭，上佐食举尸牢幹，尸受，振祭，哜之，佐食受加于肵”，至此尸十一饭后，乃言“上佐食受尸牢肺、正脊，加于肵”者，是却本，初食约《特牲》举肺脊，其时尸实举于菹豆。今尸食毕，尸乃於菹豆上取而授上佐食，上佐食受而加于肵，故言“受尸牢肺、正脊，加于肵”也。 \\n 　 \\n 主人降，洗爵，升，北面酌酒，乃酳尸。尸拜受，主人拜送。酳犹羡也。既食之而又饮之，所以乐之。古文酳作酌。 \\n  \\n [疏]注“酳犹”至“作酌”。○释曰：自此尽“折一肤”，谓主人酳尸之事。云“酳犹羡也”者，取饶羡之义，故以为乐之也。 \\n 　 \\n 尸祭酒，啐酒。宾长羞牢肝，用俎，缩执俎，肝亦缩，进末，盐在右。羞，进也。缩，从也。盐在肝右，便尸扌耎之。古文缩为蹙。 \\n  \\n [疏]注“羞进”至“为蹙”。○释曰：云“盐在肝右，便尸扌耎之”者，盐在肝右，据宾长西面，手执而言，尸东面，若至尸前，盐在尸之左，尸以右手取肝，乡左元缺止此扌耎之，是其便也。 \\n 　 \\n 尸左执爵，右兼取肝，扌耎于俎盐，振祭，哜之，加于菹豆，卒爵。主人拜，受尸爵，尸答拜。兼，兼羊、豕。 \\n  \\n 祝酌受尸，尸醋主人，主人拜受爵，尸答拜，主人西面奠爵，又拜。主人受酢酒，侠爵拜，弥尊尸。 \\n  \\n [疏]注“主人”至“尊尸”。○释曰：云“弥尊尸”者，此《少牢》与《特牲》尸酢主人，使祝代尸酌者，已是尊尸。今主人拜受讫，又拜为侠拜，是弥尊尸也。 \\n 　 \\n 上佐食取四敦黍稷，下佐食取牢一切肺，以授上佐食。上佐食以绥祭。绥，或作挼。挼读为堕。将受嘏，亦尊尸馀而祭之。古文堕为肵。 \\n  \\n [疏]注“绥或”至“为肵”。○释曰：经中绥是车绥，或有《礼》本作挼者，故亦读从《周礼·守祧》：“既葬，则藏其堕。”取堕减之义也。云“将受嘏”者，下文主人受嘏之时，先堕祭，是以佐食授黍稷，与主人为堕礼。 \\n 　 \\n 主人佐执爵，右受佐食，坐祭之，又祭酒，不兴，遂啐酒。右受佐食，右手受堕於佐食也。至此言坐祭之者，明尸与主人为礼也。尸恒坐，有事则起。主人恒立，有事则坐。 \\n  \\n [疏]注“右手”至“则坐”。○释曰：云“尺常坐，有事则起。主人常立，有事则坐”者，案《礼器》云：“周坐尸。”《曲礼》云：“立如齐。”郑云：“齐，谓祭祀时。”则是尸常坐，主人祭时则常立。经云“坐祭之”，谓堕祭尸馀是尸与主人为礼，是主人有事乃坐也。尸答主人拜乃立，是尸有事则起也。 \\n 　 \\n 祝与二佐食皆出，盥于洗，入，二佐食各取黍于一敦，上佐食兼受，抟之，以授尸。尸执以命祝。命祝以嘏辞。 \\n  \\n [疏]注“命祝以嘏辞”。○释曰：谓命祝使出嘏辞，以嘏於主人，下文是也。 \\n 　 \\n 卒命祝，祝受以东，北面于户西，以嘏于主人曰：“皇尸命工祝，承致多福无疆于女孝孙。来女孝孙，使女受禄于天，宜稼于田，眉寿万年，勿替引之。”嘏，大也。予主人以大福。工，官也。承犹传也。来读曰釐，釐，赐也。耕种曰稼。勿犹无也。替，废也。引，长也。言无废止时，长如是也。古文嘏为格，禄为福，眉为微，替为〈木夬〉，〈木夬〉或为臷。臷、替，声相近。 \\n  \\n [疏]“卒命”至“引之”。○注“嘏大”至“相近”。○释曰：云“嘏，大也”者，《郊特牲》云：“嘏，长也，大也。”故郑云“予主人以大福”。案《特牲》尸亲嘏主人，此尸使祝嘏主人者，大夫尸尊，故不亲嘏，《特牲》无嘏，文不具也。 \\n 　 \\n 主人坐奠爵，兴，再拜稽首，兴，受黍，坐振祭，哜之，诗怀之，实于左袂，挂于季指，执爵以兴，坐卒爵，执爵以兴，坐奠爵，拜。尸答拜。执爵以兴，出。宰夫以笾受啬黍。主人尝之，纳诸内。诗犹承也。实於左袂，便右手也。季犹小也。出，出户也。宰夫，掌饮食之事者。收敛曰啬，明丰年乃有黍稷也。复尝之者，重之至也。纳犹入也。古文挂作卦。 \\n  \\n [疏]“主人”至“诸内”。○注“诗犹”至“作卦”。○释曰：云“出，出户也”者，以主人位在户内西面，今云出，故知是出户也。此宰夫以笾受啬，大夫之礼，《特牲》主人出写啬于房，祝以笾受，彼士礼，与大夫异也。案《春官·郁人》云：“大祭祀，与量人受举斝之卒爵而饮之。”郑云：“斝，受福之嘏。声之误也。王酳尸，尸嘏王，此其卒爵也。《少牢馈食礼》：主人受嘏，诗怀之。卒爵，执爵以兴，出，宰夫以笾受啬黍，主人尝之，乃还，献祝。此郁人受王之卒爵，亦王出房时也。”是王受嘏与大夫同也。案《楚茨》诗：“既齐既稷，既匡既敕。”注云：“嘏之礼，祝遍取黍稷牢肉鱼擩於醢，以授尸。孝孙前就尸受之，天子使宰夫受之，以筐祝则释嘏辞以敕之。”天子嘏辞与大夫同也。云“复尝之者，重之至也”者，前已哜之，是已尝。今复言尝，是重受，福之至也。《特牲》不言复尝者，文不具也。 \\n 　 \\n 主人献祝，设席南面。祝拜于席上，坐受。室中迫狭。 \\n [疏]“主人”至“坐受”。○注“室中迫狭”。○释曰：言迫狭，大夫士庙室也，皆两下五架，正中曰栋，栋南两架，北亦两架。栋南一架名曰楣，前承檐，以前名曰庪。栋北一架为室，南壁而开户，即是一架之开，广为室，故云“迫狭”也。必知栋北一架后乃为室者，《昏礼》主人筵宾升自西阶，“当阿东面致命”，郑云：“阿，栋也。入堂深。”明不入室，是栋北乃有室也。 \\n 　 \\n 主人西面答拜。不言拜送，下尸。 \\n [疏]“主人西面答拜”。○注“不言拜送下尸”。○释曰：上主人酳尸，尸拜受，主人拜送。今主人献祝，祝拜受，主人答拜。拜送礼重，答拜礼轻，今言答拜，故云“不言拜送，下尸”也。 \\n 　 \\n 荐两豆菹、醢。葵菹、蠃醢。 \\n [疏]“荐两豆菹醢”。○注“葵菹蠃醢”。○释曰：知者，上云“韭菹醓醢”，郑云：“朝事之豆也，而馈食用之，丰大夫礼。”上亦云葵菹、蠃醢，是馈食之豆，当馈食之节，是其常事，故不言丰大夫之礼，今祝用之，亦其常事，故知用“葵菹、蠃醢”也。 \\n 　 \\n 佐食设俎，牢髀，横脊一、短胁一、肠一、胃一、肤三、鱼一，横之，腊两髀属于尻。皆升下体，祝贱也。鱼横者，四物共俎，殊之也。腊两髀属于尻，尤贱，不殊。 \\n  \\n [疏]注“皆升”至“不殊”。○释曰：言“升下体”者，髀与短胁、横脊皆羊、豕之下体，属于尻，又腊之下体，为祝贱故也。云“鱼横者，四物共俎，殊之也”者，以其鱼犹在俎，缩载，今横者，为四物共俎，横而殊之也。缩其七物而云四物者，据羊、豕、鱼、腊，故云四物也。云“尤贱”者，羊、豕体不属於尻，以腊用左、右胖，故有两髀。言髀属于尻，尻在中，谓髀与尻相连属，不殊，是尤贱也。周祝贱，常连之也。 \\n 　 \\n 祝取菹扌耎于醢，祭于豆閒。祝祭俎，大夫祝俎无肺，祭用肤，远下尸。不哜之，肤不盛。 \\n  \\n [疏]“祝取”至“祭俎”。○注“大夫”至“不盛”。○释曰：云“大夫祝俎无肺，祭用肤，远下尸”者，案《特牲》尸俎有祭肺、离肺，祝俎有离肺，无祭肺，是下尸。今大夫尸俎亦皆有祝，则离肺、祭肺俱无，是远下尸也。云“不哜之，肤不盛”者，决离肺祭讫，哜之，加于俎。今以无肺祭，不盛故也。凡肤皆不齐，独於此言之者，以其以肤替肺，肺则哜，此则不哜，故须言之也。 \\n 　 \\n 祭酒，啐酒。肝牢从。祝取肝扌耎于盐，振祭，哜之，不兴，加于俎，卒爵，兴。亦如佐食授爵乃兴，不拜既爵，大夫祝，贱也。 \\n  \\n [疏]注“亦如”至“贱也”。○释曰：“亦如佐食授爵乃兴”者，此经直云“卒爵兴”，不云“授爵”，故特明之。案下文主妇献祝，祝卒爵，坐授主妇爵。主妇又献二佐食，二佐食坐授主妇爵，主妇献祝与献二佐食同，明主人献祝，祝授主人爵，亦与二佐食同可知。云“不拜既爵，大夫祝，贱也”者，此决《特牲》：“祝卒角拜，主人答拜。”以士卑，故祝不贱。此大夫尊，故祝贱，不拜既爵也。 \\n 　 \\n 主人酌献上佐食。上佐食户内牖东北面拜，坐受爵。主人西面答拜。佐食祭酒，卒爵，拜，坐授爵，兴。不啐而卒爵者，大夫之佐食贱，礼略。 \\n  \\n [疏]注“不啐”至“礼略”。○释曰：《特牲》士之佐食亦啐，大夫佐食贱，礼略。天子诸侯礼虽亡，或可对天子诸侯佐食啐，乃卒爵，贵故也。 \\n 　 \\n 俎设于两阶之閒，其俎：折，一肤。佐食不得成礼於室中。折者，择取牢正体馀骨，折分用之。有脀而无荐，亦远下尸。 \\n  \\n [疏]“俎设”至“一肤”。○注“佐食”至“下尸”。○释曰：云“有脀而无荐，亦远下尸”者，有脀即经俎实是也，无荐谓无菹醢也。既无肺，已是下尸，又无荐，是远下尸也。 \\n 　 \\n 主人又献下佐食，亦如之。其脀亦设于阶閒，西上，亦折，一肤。上佐食既献则出，就其俎。《特牲》记曰佐食“无事则中庭北面”，谓此时。 \\n 有司赞者取爵于篚以升，授主妇赞者于房户。男女不相因。《特牲馈食礼》曰：“佐食卒角，主人受角，降，反于篚。” \\n  \\n [疏]“有司”至“房户”。○注“男女”至“于篚”。○释曰：云自此尽“入于房”，论主妇亚献祝献尸与佐食之事。此直云有司“授妇赞者于房”，案《礼记·内则》云：“非祭非丧，不相授器。其相授，则女受以篚，其无篚，则皆坐奠之，而后取之。”此经虽不言受以篚，及奠於地之事，亦当然也。云“男女不相因”者，案《特牲》：“佐食卒角，主人受角，降，反于篚，升，入复位讫，主妇乃洗爵于房，酌亚献尸。”是不相因爵也。引《特牲》者，证男女不相因爵，主妇不取此爵也。 \\n 　 \\n 妇赞者受，以授主妇。主妇洗于房中，出酌，入户，西面拜，献尸。入户西面拜，由便也。不北面者，辟人君夫人也。拜而后献者，当侠拜也。《昏礼》曰：“妇洗在北堂，直室东隅。” \\n  \\n [疏]注“入户”至“东隅”。○释曰：云“入户西面拜，由便也”者，下注云：“此拜於北，则上拜於南矣，由便也。”云“不北面者，辟人君夫人也”者，案《特牲》“主妇北面拜”，注云：“北面拜者，辟内子也。”则是士妻卑，不嫌，得北面与人君夫人同也。 \\n 　 \\n 尸拜受。主妇主人之北，西面拜送爵。拜於主人之北，西面，妇人位在内，此拜於北，则上拜於南矣，由便也。尸祭酒，卒爵。主妇拜，祝受尸爵，尸答拜。 \\n  \\n 易爵，洗，酌，授尸。祝出易爵，男女不同爵。主妇拜受爵，尸答拜。上佐食绥祭。主妇西面于主人之北受祭，祭之。其绥祭如主人之礼，不嘏，卒爵，拜。尸答拜。不嘏，夫妇一体。绥亦当作挼，古文为肵。 \\n  \\n 主妇以爵出，赞者受，易爵于篚，以授主妇于房中。赞者，有司赞者也。易爵，亦以授妇赞者，妇赞者受房户外，入授主妇。 \\n  \\n [疏]注“赞者”至“主妇”。○释曰：知“赞者，有司赞者，也”者，上文云“有司赞者取爵於篚”，此还是上有司赞者也。 \\n 　 \\n 主妇洗，酌，献祝。祝拜，坐受爵。主妇答拜于主人之北。卒爵，不兴，坐授主妇。不侠拜，下尸也。今文曰：祝拜受。 \\n  \\n 主妇受，酌，献上佐食于户内。佐食北面拜，坐受爵。主妇西面答拜。祭酒，卒爵，坐授主妇。主妇献下佐食亦如之。主妇受爵以入于房。不言拜於主人之北，可知也。爵奠於内篚。 \\n  \\n 宾长洗爵献于尸，尸拜受爵，宾户西北面拜送爵。尸祭酒，卒爵。宾拜。祝受尸爵，尸答拜。 \\n 祝酌，授尸。宾拜受爵。尸拜送爵。宾坐奠爵，遂拜，执爵以兴，坐祭，遂饮，卒爵，执爵以兴，坐奠爵，拜，尸答拜。 \\n 宾酌，献祝。祝拜，坐受爵，宾北面答拜。祝祭酒，啐酒，奠爵于其筵前。啐酒而不卒爵，祭事毕，示醉也。不献佐食，将傧尸，礼杀。 \\n  \\n [疏]“宾长”至“筵前”。○释曰：云“尸祭酒，卒爵”者，案《特牲》宾长献爵止，注云：“欲神惠之均。”於室中待夫妇致爵。此大夫礼，或有宾尸者，致爵在傧尸之上，故不致爵，爵不止也。若然，《有司彻》尸作止爵，三献致爵於主人，主人不酢主妇，又不致爵于主妇，下大夫不傧尸，宾献尸止爵，主妇致爵于主人，酢主妇，主人不致於主妇。《特牲》主人与主妇交相致爵。参差不同者，此以尊卑为差降之数，故有异也。上大夫得傧尸，故致爵，上辟人君。下大夫不傧尸，故增酢主妇而已。士卑，不嫌与君同，故致爵具也。○注“啐酒”至“礼杀”。○释曰：云“不献佐食，将傧尸，礼杀”者，以其祝与佐食，俱是事神及尸，是以献尸并及之，故主人、主妇献祝与佐食。今宾献祝不及佐食者，但为待宾尸，故於宾长献是祭末礼杀，故不及佐食，阙之也。 \\n 　 \\n 主人出，立于阼阶上，西面。祝出，立于西阶上，东面。祝告曰：“利成。”利犹养也。成，毕也。孝子之养礼毕。 \\n  \\n 祝入。尸谡。主人降立于阼阶东，西面。谡，起也。谡或作休。 \\n 祝先，尸从，遂出于庙门。事尸之礼，讫於庙门。 \\n [疏]“主人”至“庙门”。○释曰：自此尽“庙门”，论祭祀毕尸出庙之事。注事尸之礼讫於庙门者，上祝迎尸於庙门，今礼毕又送尸於庙门。案《礼记》尸在庙门外，则疑於臣，是以据庙门为断。 \\n 　 \\n 祝反，复位于室中。主人亦入于室，复位。祝命佐食彻肵俎，降设于堂下阼阶南。彻肵俎不出门，将傧尸也。肵俎而以傧尸者，其本为不反鱼肉耳。不云尸俎，未归尸。 \\n  \\n [疏]“祝反”至“阶南”。○注“彻肵”至“归尸”。○释曰：自此尽篇末，论彻肵俎行馂之事。云“彻肵俎不出门，将傧尸也”者，决《特牲》佐食彻尸俎出庙门者，送尸者也。云“肵俎而以傧尸者，其本为不反鱼肉耳”者，案《曲礼》云“毋反鱼肉”，谓食时鱼肉不反俎，故尸食亦加肵俎，本为尸不反鱼肉。今宾尸将更食鱼肉，当加於肵俎，未得即送尸家，故云本为不反鱼肉也，故傧尸讫并后加者，得归之也。 \\n 　 \\n 司宫设对席，乃四人籑。大夫礼，四人馂，明惠大也。 \\n [疏]注“大夫”至“大也”。○释曰：案《祭统》云：“凡馂之道，而兴施惠之象也。”是故上有大泽，则惠必及下。是以《特牲》二人馂，惠之小者。大夫四人馂，明惠之大者也。 \\n 　 \\n 上佐食盥，升，下佐食对之，宾长二人备。备四人馂也。三馂亦盥升。 \\n  \\n [疏]“上佐”至“人备”。○注“备四”至“盥升”。○释曰：“下佐食对之”者，不谓东西相当，直取上佐食东面，下佐食西面为对。以其下佐食西面近北，故不得东西相当也。云“宾长二人备”者，亦不东西相当，以其一宾长在上佐食之北，一宾长在下佐食之南，是亦不东西相当也，故云“备”，不言“对”也。 \\n 　 \\n 司士进一敦黍于上佐食，又进一敦黍于下佐食，皆右之于席上。右之者，东面在南，西面在北。 \\n  \\n [疏]注“右之”至“在北”。○释曰：东面在南，据上佐食，西面在北，据下佐食。右之者，饭用手右之便故也。 \\n 　 \\n 资黍于羊俎两端，两下是馂。资犹减也。减置於羊俎两端，则一宾长在上佐食之北，一宾长在下佐食之南。今文资作赍。 \\n  \\n [疏]注“馂犹”至“作赍”。○释曰：云“两下是馂”者，据二宾长以二佐食为下，故云“一宾长在上佐食之北，一宾长在下佐食之南”，以地道尊右，故二佐食皆在右。若然，羊俎两閒，南北面置之，故二宾长於俎一端取黍也。必知上佐食东面近南，下佐食西面近北者，以其尸东面近南，今尸起，上佐食居尸坐处，明知位次如此。 \\n 　 \\n 司士乃辩举，籑者皆祭黍、祭举。举，举肤。今文辩为遍。 \\n [疏]“司士”至“祭举”。○注“举举”至“为遍”。○释曰：知举是举肤者，以其尸举肺，馂者下尸，明不举肺当举肤。是以《特牲》云：“佐食授馂者各一肤。”明此大夫礼，亦举肤也。 \\n 　 \\n 主人西面，三拜籑者。籑者奠举于俎，皆答拜，皆反，取举。三拜，旅之，示遍也。言反者，拜时或去其席，在东面席者，东面拜，在西面席者，皆南面拜。 \\n  \\n [疏]“主人”至“取举”。○注“三拜”至“面拜”。○释曰：知面位如此者，以主人在户内，西面三拜馂者，馂者在东面而答主人拜，可知在西面位者，以主人在南，西面，不得与主人同面而拜，明回身南面向主人而拜，故郑以义解之如此也。 \\n 　 \\n 司士进一鉶于上籑，又进一鉶于次籑，又进二豆湆于两下。乃皆食，食举。湆，肉汁也。 \\n  \\n [疏]“司士”至“食举”。○释曰：云“又进二豆湆于两下”者，以其神坐之上，止有羊、豕二鉶，一进与上佐食，一进与下佐食，故更羞二豆湆于两下，湆者从门外镬中来，以两下无鉶，故进湆也。 \\n 　 \\n 卒食，主人洗一爵，升，酌，以授上籑。赞者洗三爵，酌。主人受于户内，以授次籑，若是以辩。皆不拜，受爵。主人西面三拜籑者。籑者奠爵，皆答拜，皆祭酒，卒爵，奠爵，皆拜。主人答壹拜。不拜受爵者，大夫馂者贱也。答壹拜，略也。古文一为壹也。 \\n  \\n [疏]注“不拜”至“壹也”。○释曰：云“不拜受爵者，大夫馂者贱也”者，决《特牲》使嗣子与兄弟馂为贵，故拜受爵也。云“答壹拜，略也”者，《特牲》亦无再拜法，此云“略”者，以其四馂皆拜，主人总答一拜，故云略也。 \\n 　 \\n 籑者三人兴，出。出，降实爵于篚，反宾位。籑上籑止。主人受上籑爵，酌以酢于户内，西面坐奠爵，拜。上籑答拜，坐祭酒，啐酒。主人自酢者，上籑独止，当尸位，尊不酌也。 \\n  \\n [疏]注“主人”至“酌也”。○释曰：《特牲》上馂亲自酌酢主人，此上馂不酌者，上馂将嘏主人，故在尸位，不可亲酌。《特牲》上馂酌者，以上馂不嘏主人，既卒爵，三馂俱出，上馂酢主人。《少牢》礼备，又嘏主人，故不酌也。 \\n 　 \\n 上籑亲嘏，曰：“主人受祭之福，胡寿保建家室。”亲嘏，不使祝授之，亦以黍。 \\n  \\n [疏]注“亲嘏”至“以黍”。○释曰：言“亦”者，亦上皇尸命工祝嘏主人以黍，此亦以黍。上文司士进敦，乃分黍于羊俎两端，下不言稷，故知亦黍也。 \\n 　 \\n 主人兴，坐奠爵，拜，执爵以兴，坐卒爵，拜。上籑答拜，上籑兴，出。主人送，乃退。送佐食不拜，贱。 \\n  \\n [疏]注“送佐食不拜贱”。○释曰：宾主之礼，宾出主人皆拜送，此佐食送之而不拜，故云“贱”也。 \\n 　"}
{"章节": "卷四十九 有司彻第十七", "正文": "卷四十九有司彻第十七 \\n  \\n  \\n 　 \\n 　 \\n [疏]《有司彻》第十七。○释曰：郑《目录》云：“《少牢》之下篇也。大夫既祭傧尸於堂之礼。祭毕，礼尸於室中。天子、诸侯之祭，明日而绎。有司彻於五礼属吉。《大戴》第九，《小戴》第十二。《别录》，《少牢》下篇第十七。”○释曰：言“大夫既祭傧尸於堂之礼”者，谓上大夫室内事尸，行三献礼毕，别行傧尸於堂之礼。又云“祭毕，礼尸於室中”者，据下大夫室内事尸行三献，即於室内为加爵礼尸，即下文云“若不傧尸”以下是也。 \\n 　 \\n 有司彻。彻室中之馈及祝佐食之俎。卿大夫既祭而宾尸，礼崇也。宾尸则不设馔西北隅，以此荐俎之陈有祭象，而亦足以厌饫神。天子诸侯，明日祭於祊而绎。《春秋传》曰“辛巳，有事于大庙，仲遂卒于垂。壬午，犹绎”是也。《尔雅》曰：“绎，又祭也。” \\n  \\n [疏]“有司彻”。○注“彻室”至“祭也”。○释曰：自此尽“如初”，论彻室内之馈并更整设及温尸俎之事。云“彻室中之馈及祝佐食之俎”者，室内之馈，主於尸馔，荐俎黍稷皆名馈。下大夫不傧尸，馂讫，云“有司官彻馈，馔於室中西北隅”，彼郑注云：“官彻馈者，司马、司士举俎，宰夫取敦及豆。”则此馈内兼数物，唯无肵俎。肵俎，上篇佐食彻之，先设於堂下也。又言及祝佐食之俎者，殊其尊卑为文，祝亦有荐在室内北墉下，佐食之俎在两楹之閒，无荐。此等见於上篇。今彻祝与佐食并为文者，贱者省文之义，其实祝荐俎在室内，佐食俎在阶閒。此直云有司，不言官，下大夫不傧尸，云官彻者，彼为更馔西北隅，为阳厌，故见官也。肵俎亦用傧尸，不使有司同时彻者，肵俎本为尸故设之，彻之皆不与正俎同时，而后设先彻。案《楚茨》诗云：“诸宰君妇，废彻不迟。”此不言者，彼人君礼，故不同也。云“卿大夫既祭而傧尸礼崇也”者，此对下大夫不傧尸，礼不崇也。云“以此荐俎之陈有祭象而亦足以厌饫神”者，对下大夫尸出之后，改馔西北隅，为厌饫神。今傧尸者虽不设馔西北隅，以此荐俎之陈，有祭象，亦足以厌饫神，亦下大夫也。云“天子诸侯明日祭於祊而绎”者，欲见天子诸侯尊，别日为之，与卿大夫礼异。但祊与绎，二者俱时为之，故《郊特牲》云：“绎之於库门内，祊之於东方，失之矣。”郑注云：“祊之礼宜於庙门外之西室，绎又於其堂，神位在西。此二者同时而大名曰绎，其祭礼简而事尸礼大。”引《春秋传》者，此宣八年《左氏传》：“辛巳，有事于大庙，仲遂卒于垂。”卿佐卒轻于正祭，不合废，但绎祭礼轻，宜废而不废，故讥之。云“壬午犹绎”，引之者，证人君别日为绎。又见二者虽同时而大名绎，故孔子书绎不书祊。引《尔雅》者，《尔雅·释天》文，彼云“周曰绎，商曰彤，夏曰复胙”。复胙者，复昨日之胙祭。殷曰彤者，义取彤彤祭不绝。周曰绎者，取寻绎前祭之事。但祊者，《礼器》云“为祊乎外”，注“祊祭，明日之绎祭也。谓之祊者，於庙门之旁，因名焉。其祭之礼既设祭於室，而事尸於堂，孝子求神非一处”是也。此祊是明日又祭，故於庙门外。若然，正祭祊即於庙门内，故《楚茨》诗云：“祝祭于祊，祀事孔明。”毛传云：“祊，门内也。”郑云：“孝子不知神之所在，故使祝博求之于庙门内之旁，待宾客之处，祀礼於是甚明。”是正祭祊在门内也。《郊特牲》云：“索祭祝于祊，不知神之所在，於彼乎？於此乎？或诸远人乎？祭于祊，尚曰求诸远者与？”亦是祭之明日祊，故云求诸远者。但此大夫傧尸，同日正祭之牲，天子诸侯礼大，别日又别牲，故《牛人》云：“享牛求牛。”郑云：“享，献也。献神之牛，谓所以祭者也。求，终也，终事之牛，谓所以绎者也。”是其别牲也。 \\n 　 \\n 扫堂。为宾尸新之。《少仪》曰：“汎埽曰扫，扫席前曰拚。” \\n [疏]“扫堂”。○注“为宾”至“曰拚”。○释曰：为宾尸新之者，正祭於室之时，堂亦扫讫，今将傧尸又扫之，故云为傧尸新之。引《少仪》者，若直扫席前，止可云拚，今云扫不云拚，明于堂庙泛扫，引之见汎扫为义也。 \\n 　 \\n 司宫摄酒，更洗，益整顿之。今文摄为聂。 \\n [疏]“司宫摄酒”。○注“更洗”至“为聂”。○释曰：郑云“更洗，益整顿之”者，案《士冠礼》“再醮摄酒”，注云：“摄犹整也。整酒谓挠之。”此更添益整顿，则此洗当作挠，此谓宾尸，唯彻室中之馈，亦因前正祭之酒，更挠搅添益整新之也。 \\n 　 \\n 乃燅尸俎。燅，温也。温尸俎於爨，肵亦温焉。独言温尸俎，则祝与佐食不与宾尸之礼。古文燅皆作寻，记或作燅。《春秋传》曰：“若可燅也，亦可寒也。” \\n  \\n [疏]“乃燅尸俎”。○注“燅温”至“寒也”。○释曰：知温尸俎於爨者，见下文云“卒燅，乃升羊豕鱼三鼎”，故知先温於爨之镬，乃后升之於鼎也。肵亦温焉，知者，案下文载俎所举在肵，肩胳脊胁皆在载於俎，明亦温可知。又云“独言温尸俎则祝与佐食不与宾尸之礼”者，但正祭时，尸祝及佐食皆有俎，今独言温尸俎，欲见宾尸时，祝与佐食不与而别立侑也。云“古文燅皆作寻”者，《论语》及《左传》与此古文皆作寻，《论语》不破，至此叠古文不从者，彼不破者，或古文通用，至此见有今作燅有火义，故从今文也。云“记或作燅”者，案《郊特牲》云：“有虞氏之祭也，尚用气、血、腥、爓祭，用气也。”注云：“爓，或为燅。”今此义指彼记或读之，故云记或作燅也。引《春秋传》者，案哀公十二年《左传》，夏，“公会吴干橐皋，吴子使大宰嚭请寻盟。公不欲，使子贡对曰：盟，所以周信也，故心以制之，玉帛以奉之，言以结之，明神以要之，寡君以为苟有盟焉，弗可改也已，若犹可改，日盟何益？今吾子曰必寻盟，若可寻也，亦可寒也。”服注云：“寻之言重也，温也；寒，歇也。亦可寒而歇之。”元缺一字郑引之者，证燅尸俎是重温之义。 \\n 　 \\n 卒燅，乃升羊、豕、鱼三鼎，无腊与肤。乃设扃鼏，陈鼎于门外，如初。腊为庶羞，肤从豕，去其鼎者，宾尸之礼杀於初。如初者，如庙门之外东方，北面北上。今文扃为铉，古文鼏为密。 \\n  \\n [疏]“卒燅”至“如初”。○注“腊为”至“为密”。○释曰：云“腊为庶羞”者，郑解不燅腊之义。案上燅尸俎，则皆在其内，今升鼎言无腊，下载又不见腊体，明从庶羞可知。云“肤从豕去其鼎”，知者，下载体时，肤犹在豕鼎，不为庶羞可知。但正祭时五鼎，今二者皆去其鼎，故云“宾尸之礼杀於初”也。 \\n 　 \\n 乃议侑于宾，以异姓。议犹择也。择宾之贤者，可以侑尸。必用异姓，广敬也。是时，主人及宾有司已复内位。古文侑皆作宥。 \\n  \\n [疏]“乃议”至“异姓”。○注“议犹”至“作宥”。○释曰：自此尽“侑答拜”，论选侑并迎尸及侑之事。云“是时主人及宾有司已复内位”者，下文“侑出，俟于庙门之外”，又云主人出迎尸、侑，言侑，即宾之贤者，明宾有司主人皆复内位矣。若然，知宾主不先在内，必知出复内位者，上篇云四馂者，二佐食，二宾长，馂讫皆出，未见入。主人送上馂言退，皆有出事，今议侑在内，故云“是时宾主人已复内位”也。 \\n 　 \\n 宗人戒侑。戒犹告也。南面告於其位。戒曰：“请子为侑。” \\n [疏]“宗人戒侑”。○注“戒犹”至“为侑”。○释曰：知南面告於其位者，以宾位在门东北面，请以为侑，明面乡其位可知。知宾位在门东北面者，下文将献宾时，云“主人降南面，拜众宾门东，三拜众宾，门东北面，皆答壹拜”是也。云“戒曰请子为侑”者，案《燕礼》，公曰：“命某为宾。”射人传公命当云：“请子为宾。”此处命侑，当先云：“主人曰命某为侑。”宗人传主人辞，戒曰：“请子为侑。”郑以互文约之，故云然也。 \\n 　 \\n 侑出，俟于庙门之外。俟，待也。待於次，当与尸更入。主人兴礼事尸，极敬心也。 \\n  \\n [疏]“侑出”至“之外”。○注“俟待”至“心也”。○释曰：云“主人兴礼事尸，极敬心也”者，正谓立侑以辅尸，使出，便迎之，是极其敬心也。 \\n 　 \\n 司宫筵于户西，南面。为尸席也。又筵于西序，东面。为侑席也。 \\n  \\n 尸与侑北面于庙门之外，西上。言“与”，殊尊卑。北面者，宾尸而尸益卑。西上，统於宾客。 \\n  \\n [疏]注“言与”至“宾客”。○释曰：云“尸益卑”者，以傧尸之礼，以尸为宾客，当在门西，东面北上。今执臣道，门外北面，故云益卑也。 \\n 　 \\n 主人出迎尸，宗人摈。宾客尸而迎之，主人益尊。摈，赞。 \\n [疏]“主人”至“人摈”。○注“宾客”至“摈赞”。○释曰：案《少牢》宿尸祝摈。此宗人摈者，以祝不与傧尸，故使宗人为摈也。云“宾客尸而迎之，主人益尊”者，上篇正祭时，主人不迎尸，以申尸之尊。至此宾客尸而迎之，以尸同宾客，是主人益尊故也。 \\n 　 \\n 主人拜，尸答拜。主人又拜侑，侑答拜。主人揖，先入门右。道尸。 \\n  \\n 尸入门左，侑从，亦左。揖，乃让。没霤相揖，至阶又让。 \\n [疏]注“没霤”至“又让”。○释曰：经直云“揖乃让”，郑知“没霤相揖，至阶又让”者，案上篇《乡饮酒》之等，入门三揖，至阶又让，故知也。 \\n 　 \\n 主人先升自阼阶，尸、侑升自西阶，西楹西，北面东上。东上，统於其席。 \\n  \\n [疏]注“东上统於其席”。○释曰：尸在门外北面西上，统於宾客，至此升堂，亦应西上，故决之。云“东上，统於其席”，以其宾席以东为上故也。 \\n 　 \\n 主人东楹东，北面拜至，尸答拜。主人又拜侑，侑答拜。拜至，喜之。 \\n  \\n 乃举。举，举鼎也。举者不盥，杀也。 \\n [疏]“乃举”。○注“举举”至“杀也”。○释曰：自此尽“西枋”，论门外举鼎，匕俎入陈于庙门之事。云“举者不盥，杀也”者，决正祭时皆盥讫乃举鼎，此傧尸礼杀，举者不盥，故云杀也。 \\n 　 \\n 司马举羊鼎，司士举豕鼎、举鱼鼎以入，陈鼎如初。如初，如阼阶下西面北上。 \\n  \\n [疏]注“如初”至“北上”。○释曰：云“如初”者，此如上经正祭时陈鼎之事也。 \\n 　 \\n 雍正执一匕以从，雍府执二匕以从，司士合执二俎以从，司士赞者亦合执二俎以从。匕皆加于鼎，东枋。二俎设于羊鼎西，西缩。二俎皆设于二鼎西，亦西缩。雍正，群吏掌辨体名肉物者。府，其属。凡三匕，鼎一匕。四俎为尸、侑、主人、主妇。其二俎，设于豕鼎、鱼鼎之西，陈之宜具也。古文缩皆为蹙。 \\n  \\n [疏]注“雍正”至“为蹙”。○释曰：云“雍正，群吏掌辨体名肉物”者，案《周礼·内饔职》云掌“割烹煎和之事，辨体名肉物”，注云：“体名，脊、胁、肩、臂、臑之属。肉物，胾燔之属。”此士之雍正所掌，亦依之也。知四俎据尸侑主人主妇者，据下文四者皆有俎知之也。云“陈之宜具”者，此四俎当俱陈于鼎之西，分二俎陈豕鼎、鱼鼎之西者，欲使三鼎之西并有俎，故云陈之宜具也。 \\n 　 \\n 雍人合执二俎，陈于羊俎西，並，皆西缩。覆二疏匕于其上，皆缩俎，西枋。並，并也。其南俎，司马以羞羊匕湆羊肉湆。其北俎，司士以羞豕匕湆豕肉湆。豕脀，湆鱼。疏匕，匕柄有刻饰者。古文 \\n 並皆作亻并。 \\n  \\n [疏]注“並并”至“作亻并”。○释曰：云“其南俎，司马以羞羊匕湆羊肉湆”者，匕湆谓无肉，直汁以其在匕湆也。即下文“司马在羊鼎之东，二手执桃匕枋以挹湆，注于疏匕”是也。云肉湆者，直是肉从湆中来，实无汁，下文云“羊肉湆，臑折，正脊一，正胁一，肠一，胃一”是也。案下文次宾羞羊匕湆，司马羞羊肉湆。此注并云“司马”，不云“次宾”者，案上经正祭时，云“司马刲羊”，据此正文没次宾，不言，其实羞羊匕湆者是次宾也。又云“其北俎，司士以羞豕匕湆豕肉湆。豕脀，湆鱼”者，此经陈二俎以为益送之俎，南俎已是司马所用於羊湆之等，则此北俎是司士羞豕湆之等。若然，案下文亦次宾羞豕匕湆，司士羞豕脀，此并云“司士”者，亦据上经正文“司士击豕”而言，实次宾羞豕匕湆也。云“疏匕，匕柄有刻饰”者，以其言疏是疏通，刻饰之名，若《礼记》云“疏屏”之类。故知柄有刻饰，亦通柄刻云气以饰也。 \\n 　 \\n 主人降，受宰几。尸、侑降。主人辞，尸对。几，所以坐安体。《周礼·大宰》掌“赞玉几、玉爵”。 \\n  \\n [疏]注“几所”至“玉爵”。○释曰：引《大宰》者，证宰授主人几之义。 \\n 　 \\n 宰授几，主人受，二手横执几，揖尸。独揖尸，几礼主於尸。 \\n 主人升，尸、侑升，复位。位，阼阶、宾阶上位。 \\n [疏]注“位阼”至“上位”。○释曰：郑言此者，主人位常在阼阶上，其宾位在户西及在西阶上。今恐尸复位在户西，以其未得在户西，故言宾阶上位也。 \\n 　 \\n 主人西面，左手执几，缩之，以右袂推拂几三，二手横执几，进授尸于筵前。衣袖谓之袂，推拂去尘，示新。尸进，二手受于手閒。受从手閒，谦也。 \\n  \\n 主人退。尸还几，缩之，右手执外廉，北面奠于筵上，左之，南缩，不坐。左之者，异於鬼神。生人阳，长左。鬼神阴，长右。不坐奠之者，几轻。 \\n  \\n [疏]“主人”至“不坐”。○注“左之”至“几轻”。○释曰：云“主人退，尸还几，缩之”者，以主人横执几进授尸时，尸二手受於主人手閒时，亦横受之，将欲纵设於席，故还之使缩，以右手执几外廉，故乡北面，缩设于席也。云“左之者，异於鬼神”者，谓若上篇以来，设神几皆在右，为生人皆左几之等，是其生人阳，故尚左，鬼神阴，故尚右也。云“不坐奠之者，几轻”者，此决下文啐酒，坐奠之，不言坐，是重之，此言坐执之故也。 \\n 　 \\n 主人东楹东，北面拜。拜送几也。 \\n 尸复位，尸与侑皆北面答拜。侑拜者，从於尸。 \\n [疏]注“侑拜者从於尸”。○释曰：以主人授几，止为尸，故主人拜送，其尸独答拜。今侑亦拜，故云“从於尸”。以其立侑以辅尸，故侑从尸拜也。 \\n 　 \\n 主人降，洗，尸、侑降。尸辞洗，主人对。卒洗，揖。主人升，尸、侑升。尸西楹西，北面拜洗。主人东楹东，北面奠爵，答拜。降盥，尸、侑降。主人辞，尸对。卒盥，主人揖，升，尸、侑升。主人坐取爵，酌，献尸。尸北面拜受爵，主人东楹东，北面拜送爵。降盥者，为上污手，不可酌。 \\n  \\n [疏]“主人”至“送爵”。○释曰：自此尽“兴退”，论主人主妇献於尸之事。云“主人降洗，尸侑降，尸辞洗”者，案《乡饮酒》主人降洗，宾降，主人辞降，宾对。此中亦应主人降洗，宾降，主人辞降。 \\n 　 \\n 主妇自东房荐韭、菹醢，坐奠于筵前，菹在西方。妇赞者执昌、菹、醢以授主妇，主妇不兴，受，陪设于南，昌在东方。兴，取笾于房，麷、蕡坐设于豆西，当外列，麷在东方。妇赞者执白、黑以授主妇。主妇不兴，受，设于初笾之南，白在西方。兴，退。昌，昌本也，韭菹、醓醢、昌本、麋臡。麷，熬麦也。蕡，熬枲实也。白，熬稻。黑，熬黍。此皆朝事之豆笾。大夫无朝事，而用之宾尸，亦丰大夫之礼。主妇取笾兴者，以馔异，亲之。当外列，辟鉶也。退，退入房也。 \\n  \\n [疏]“主妇”至“兴退”。○注“昌昌”至“房也”。○释曰：案此上下经主人先献，主妇乃后荐者，若正祭则先荐后献，若绎祭则先献后荐。故《祭义》云：“君献尸，夫人荐豆。”郑注云：“谓绎日也。”则此傧尸礼与天子诸侯绎祭同，故亦先献后荐也。云“昌本”已下等物，至“此皆朝事豆笾”，麷、蕡、白、黑、形盐、膴、鲍鱼、鱐，《醢人》云：“朝事之豆，韭菹、醓醢，昌本、麋臡，菁菹、鹿臡，茆菹、麋臡。”故郑注此，皆据彼而言。又案彼注，昌本，昌蒲根，有骨为臡，无骨为醢。云“蕡，熬枲实也”者，案《丧服传》云：“苴者麻之有蕡者也。”“牡麻者，枲麻也。”若然，蕡麻有实，枲麻无实。郑云蕡枲实者，举其类耳。其实枲是雄麻，无实。若竹器圆曰箪，方曰笥，郑注《论语》亦云箪笥，亦是举其类也。白黑之等，无正文，郑以形色而言之。云“大夫无朝事而用之傧尸，亦丰大夫之礼”者，案《礼记》坐尸於堂，子北面而事之，注云：“天子诸侯之祭，朝事延尸於户外。”是以有北面事尸之礼。是《特牲》、《少牢》正祭无朝事於堂，直有室中之事。若然，大夫虽用天子诸侯朝事之笾豆，以其礼杀，故八笾八豆之中，各取其四耳。其韭菹醢者，则无骨之醢。昌菹醢者，即《周礼》麋臡。臡，散文亦名醢。又案《周礼》郑注云：“齑菹之称，菜肉通”，“全物，若〈月枼〉为菹，细切为齑。”彼昌本不言菹，是细切为齑。此云昌菹，则大夫以昌本为菹，异於天子诸侯所用也。云“主妇取笾兴者，以馔异，亲之”者，郑意以笾豆俱时设，而笾不使妇赞者取笾以授主妇者，以笾与豆不同，所实又别，故主妇宜亲就房，亲取之也。 \\n 　 \\n 乃升。升牲体於俎也。 \\n [疏]“乃升”。○释曰：自“乃升”尽“于其上”，论司马载俎，因历说十一俎之事。 \\n 　 \\n 司马朼羊，亦司马载。载右体，肩、臂、肫、骼、臑，正脊一、脡脊一、横脊一、短胁一、正胁一、代胁一、肠一、胃一、祭肺一，载于一俎。言燅尸俎，复序体者，明所举肩骼存焉。亦著脊胁皆一骨也。臑在下者，折分之以为肉湆，贬也。一俎，谓司士所设羊鼎西第一俎。 \\n  \\n [疏]注“言燅”至“一俎”。○释曰：云“言燅尸俎，复序体者，明所举肩骼存焉”者，上篇《少牢》载牲体十一，脊、胁皆加并骨二，尸食特举脊肩骼在於肵俎。上文直言燅尸俎，嫌所举在，肵者不在，故复序其体，所举肩骼则存焉，所举未知。此正俎为在下羊肉湆以本脊胁皆二骨以并，今皆一骨，故郑云明所举肩骼存焉。以肩骼一骨，前尸所举，今复序之，明在可知。脊胁虽举，以其二以并，今脊胁载一骨在正俎，一骨在湆俎，故郑云“亦著脊胁皆一骨也”。以其前所举者，未知在何俎，故直注云著脊胁皆一骨，不云存耳。云“一俎，谓司士所设羊鼎西第一俎”者，此俎在侑俎之南，故下文注“侑俎”云：“羊鼎西之北俎也。”郑君知尸俎在南，见羊肉湆俎在豕俎之南，羊尊豕卑，明尸俎在侑俎之南。或解云言第一者，最在北，故“侑俎”下注云：“司士所设羊鼎西之北俎也。”明北俎在俎之南，已下所注俎之次第，皆据司士雍人所陈为次，义可知也。 \\n 　 \\n 羊肉湆，臑折、正脊一、正胁一、肠一、胃一、哜肺一，载于南俎。肉湆，肉在汁中者，以增俎实为尸加也。必为臑折，上所折分者。哜肺，离肺也。南俎，雍人所设在南者。此以下十一俎，俟时而载，於此历说之尔。今文湆为汁。 \\n  \\n [疏]“羊肉”至“南俎”。○注“肉湆”至“为汁”。○释曰：云“肉湆，肉在汁中者，以增俎实为尸加也”者，以决正祭之鼎，直升牲体无湆者。以正祭之俎非加，今傧尸增俎，实为尸加，故有湆也。凡牲体皆出汁，不言湆。又下豕脀亦出于汁，皆不言湆。此特得湆名者，《特牲》、《少牢》正祭升牲体於鼎时，皆无匕湆，故直云升体於俎。设於尸前鼎内，亦无匕湆升文。今此升牲体於尸前，匕湆亦升焉，故得湆名。以其俎实无汁，故进羊肉湆，必先进羊匕湆，然后进羊肉湆。见此湆为肉而有，故在羊肉湆前进之，使尸尝之。故郑下注云“哜湆者，明湆肉加耳。尝之以其汁，尚味”是也。若然，豕亦有匕湆，不名肉湆而名豕脀者，互见为文。言脀者，见在俎无汁。言肉湆者，见在鼎内时有汁也。若然，羊豕互见为文，鱼何以不言鱼湆而云湆鱼者，羊先言肉后言湆，使肉前进匕湆，明是湆从肉来可知。鱼前无进匕湆，故先言湆，以明鱼在湆可知。鱼无匕湆者，郑下注云：“不羞鱼，匕湆略小味也。”羊有正俎，羞匕湆、肉湆，豕无正俎，鱼无匕湆，隆汙之杀。云“必为臑折，上所折分者”，上经退臑在下者，以折分，故退之。今此经云臑折，即上经所退臑在下者也。左右体之臑，而必取右体之臑，折分用之，贵神俎故也。若然，脊胁二骨亦分一骨为肉湆者，亦是贵神俎故也。云“此以下十有一俎，俟时而载，於此历说之尔”者，案下文“卒升，宾长设羊俎於豆南，宾降，尸升筵”，唯设此一俎，馀十一俎皆未。又主人、主妇升席时乃设之，是其俟时而载。今於此已下虽未载，因前俎遂历陈说之耳。十一俎者，即尸之羊肉湆一也，豕脀俎二也，侑之羊俎三也，豕俎四也，主人羊俎五也，羊肉湆俎六也，豕脀七也，主妇羊俎八也，尸侑主人三者，皆有鱼俎，是其十一。通尸羊正俎为十二俎。其四俎，尸侑主人、主妇，载羊体俎，皆为正俎。其馀八俎，雍人所执二俎，益送往还，故有八，其实止二俎也。 \\n 　 \\n 司士朼豕，亦司士载，亦右体，肩、臂、肫、骼、臑，正脊一、脡脊一、横脊一、短胁一、正胁一、代胁一、肤五、哜肺一，载于一俎。臑在下者，顺羊也。俎谓雍人所设在北者。 \\n  \\n [疏]“司士”至“一俎”。○注“臑在”至“北者”。○释曰：云“臑在下者，顺羊也”者，以其豕脀不折臑，臑亦在下，顺上文羊臑在下，由折分，此虽不折，顺羊，故亦在下也。豕肉湆所以不折者，由豕无正俎，皆是肉湆，故不顺所折也。 \\n 　 \\n 侑俎，羊左肩、左肫、正脊一、胁一、肠一、胃一、切肺一，载于一俎。侑俎，豕左肩折，正脊一、胁一、肤三、切肺一，载于一俎。侑俎用左体，侑贱。其羊俎过三体，有肫，尊之，加也。豕左肩折，折分为长兄弟俎也。切肺亦祭肺，互言之尔。无羊湆，下尸也。豕又祭肺，不哜肺，不备礼。俎，司士所设羊鼎西之北俎也。豕俎与尸同。 \\n  \\n [疏]“侑俎”至“一俎”。○注“侑俎”至“尸同”。○释曰：“侑俎用左体”者，案《少牢》载尸俎皆右体，脊、胁皆二骨，举肺一，切肺三，尸、主人、主妇尽用。肠三、胃三，尸正俎用一，湆俎用一，唯有一在此，是以自侑已下，及主人、主妇皆用左体脊胁。若然，燅尸俎时，左体亦同升於鼎上，不云者，文不具。是以前陈俎时，皆设于鼎西，若不同升鼎，则侑主人、主妇俎，如《特牲》执事之俎，陈在阶閒，不应在鼎侧也。若然，《特牲》执事与主人、主妇之俎亦不升鼎，彼为自，异於神。《少牢》祝与佐食俎亦不升鼎，亦自异於神。此自侑已下，悉与尸同鼎者，以傧尸礼益卑，唯尸尊，礼详，侑已下，礼略故也。云“其羊俎过三体，有肫，尊之，加也”者，鼎俎数奇，今体数四，故云“加”。若《礼纬》云礼六十已上，笾豆有加。是以《少牢》祝羊豕体各三，又下文主人羊肉湆俎体亦三。今傧尸之有侑，犹正祭之有祝，侑四体，必知以肫为加者，侑豕俎无肫，主人羊肉湆俎亦无肫，故知有肫为加。以立侑以辅尸，尊之，故以肫为加体也。云“豕左肩折，折分为长兄弟俎也”者，以下文设荐俎而注云“众兄弟”。《仪礼》文，荐脀皆不云折，唯兄弟云“先生之脀折”，郑云：“先生，长兄弟。折，豕左肩之折。”是以知义然也。云“无羊湆，下尸也”者，直云无羊湆，不云肉者，以匕湆肉湆皆无，故直云无羊湆，以包二者皆无。此二湆尸皆有，侑皆无，故云下尸也。云“豕又祭肺，不哜肺，不备礼”者，上尸羊俎有祭肺，豕俎有哜肺，是备礼。侑羊俎、豕俎皆切肺，故曰不备礼也。 \\n 　 \\n 阼俎，羊肺一、祭肺一，载于一俎。羊肉湆，臂一、脊一、胁一、肠一、胃一、哜肺一，载于一俎。豕脀，臂一、脊一、胁一、肤三、哜肺一，载于一俎。阼俎，主人俎。无体，远下尸也。以肺代之，肺尊也。加羊肉湆而有体，崇尸惠亦尊主人。臂，左臂也。侑用肩，主人用臂，下之也。不言左臂者，大夫尊，空其文也。降於侑羊体一，而增豕肤三，有所屈，有所申，亦所谓顺而摭也。阼俎，司士所设豕鼎西俎也。其湆俎与尸俎同，豕俎又与尸豕俎同。 \\n  \\n [疏]“阼俎”至“一俎”。○注“阼俎”至“俎同”。○释曰：“无体，远下尸”者，尸用右体，主人用左，体是其相下之义。今主人正俎全无牲体，故云远下尸也。云“以肺代之，肺尊也”者，尸侑一肺，今主人一俎有两肺，故知以肺代体。肺者，气之主，食所先祭，尊於肠胃，故以肺代体。云“加羊肉湆而有体，崇尸惠亦尊主人”者，以俎物虽与尸不同者，肉湆与尸同，至尸酢主人而设之，故曰崇尸惠。正俎所以不崇尸惠者，远下尸，故无正俎，远下则无肉湆者，近下尸，故侑无羊肉湆。注但云下，此非直崇尸惠，亦见尊主人者。侑无羊匕湆，无豕匕湆，而主人尽有，是其尊主人。所有者尊，见下文受酢致爵时。云“不言左臂者，大夫尊，空其文”者，牲右体贵，左体贱，侑用左体，皆言左肩左肫，今主人用左臂，直云臂不云左者，大夫尊，故空其文，似若得用右体然。必知是左臂者，以右臂在尸俎故也。云“降於侑羊体一而增豕肤三，有所屈有所申，亦所谓顺而摭也”者，案《礼器》注云：“谓若君沐粱，大夫沐稷，士沐粱。大夫不沐粱，屈於君，士则申，与君同。”是亦屈申之义，故引为证也。云“其湆俎与尸俎同，豕俎又与尸豕俎同”者，以其共用益送之俎，故知同也。 \\n 　 \\n 主妇俎，羊左臑、脊一、胁一、肠一、胃一、肤一、哜羊肺一，载于一俎。无豕体而有肤，以主人无羊体，不敢备也。无祭肺有哜肺，亦下侑也，祭肺尊。言哜羊肺者，文承肤下，嫌也。肤在羊肺上，则羊豕之体名同相亚也。其俎，司士所设在鱼鼎西者。 \\n  \\n [疏]“主妇”至“一俎”。○注“无豕”至“西者”。○释曰：云“无豕体而有肤，以主人无羊体，不敢备也”者，以主人俎无羊体，故主妇俎亦无豕体，以主人远下尸，主妇亦远下尸也。云“无祭肺有哜肺，亦下侑也，祭肺尊”者，言“亦”者，亦主人下侑也。侑用肩，主人用臂，祭肺尊，哜肺卑，侑俎皆祭肺，主妇皆哜肺，故云下侑也。云“哜羊肺者，文承肤下，嫌也”者，肺文承肤下，有豕肺之嫌，故须辨之，云哜羊肺者以别之也。云“肤在羊肺上，则羊豕之体名同相亚也”者，羊、豕虽异，脊、胁之等体名则同。今豕虽直言肤，不言体，以豕肤在羊肺之上，使纟争羊之体，故云相亚。若然，下文主人献宾之时，司士设俎，羊骼一、肠一、胃一、切肺一、肤一，所以肤又在肺下者，彼取用之先后，故退肤在下。 \\n 　 \\n 司士朼鱼，亦司士载，尸俎五鱼，横载之；侑、主人皆一鱼，亦横载之；皆加膴祭于其上。横载之者，异於牲体，弥变於神。膴读如殷冔之冔。刳鱼时，割其腹以为大脔也，可用祭也。其俎又与尸豕俎同。 \\n  \\n [疏]“司士”至“其上”。○注“横载”至“俎同”。○释曰：案上历说十一俎，尸、侑、主人之下，皆次言豕俎、鱼、俎，亦是历说十一俎，独不陈鱼俎於豕俎之下，而陈并於此者，欲见鱼，水物，别於正牲。又欲见鱼独副宾长献三，故并於此序之。云“横载之者，异於牲体，弥变於神”者，以其牲体皆横载於俎，於人为缩，鬼进下，生人进腠，上篇《少牢》正祭升体时，云：“下利升豕，其载如羊，无肠胃。体其载于俎，皆进下。”郑注：“进下，变於食生也。所以交於神明，不敢以食道，敬之至也。引《乡饮酒礼》进腠，羊次其体，豕言进下，互相见。”明正祭之时，牲体皆横载进下可知。至此傧尸事神礼简，傧尸礼隆，以尸为宾客，故从生人礼。牲体皆进腠，横载於俎，异於载鱼於正祭之时，缩载，故《少牢》云司士“升鱼十有五而俎，缩载，右首，进腴”，於俎为缩，於尸为横，首向右，腹腴向尸，郑注云：“右首进腴，亦变於食生也。”若生人则亦缩载，於人为横首，亦向右进，鳍脊向人，腹腴向外。今傧尸之礼，载鱼宜亦同生人，缩载进鳍，今横载，於人为缩，不与正祭同，又与生人异。欲见傧尸之礼，异於正祭，又不得全与生人同。郑云弥变於神者，牲体既进腠，是已变於神。至於鱼载，又横於俎，是弥变於神也。云膴读如殷冔之冔者，读从《士冠礼》、《郊牲牲》“周弁、殷冔”，冔，覆也。可以覆首，此亦取鱼腹反覆於上以拟祭。云“其俎又与尸豕俎同”者，谓上司士所设於豕鼎之西者也。 \\n 　 \\n 卒升。卒，已也。已载尸羊俎。 \\n [疏]“卒升”。○注“卒已”至“羊俎”。○释曰：自此尽“立于筵末”，论荐献於尸之事。云“卒升”者，案上有主人酌献尸，主妇荐笾豆，又升羊俎，进於尸前，因历说十一俎之事。今言卒升，还计上升羊俎，故云卒，是以郑亦云“已载尸羊俎”而言之。此事从上文“献尸”，下尽“乃卒爵”有五节。五节者，从主人献酒於尸，并主妇设笾豆，是其一也。宾长设俎，二也。次宾羞羊燔，尸乃卒爵，五也。 \\n 　 \\n 宾长设羊俎于豆南。宾降。尸升筵自西方，坐，左执爵，右取韭、菹，扌耎于三豆，祭于豆閒。尸取麷、蕡，宰夫赞者取白、黑以授尸。尸受，兼祭于豆祭。宾长，上宾。 \\n  \\n [疏]“宾长”至“豆祭”。○注“宾长上宾”。○释曰：上文载羊俎，退，卒升於十一俎下者，欲就此宾长设羊俎之事，故此言“宾长设羊俎于豆南，宾乃降”，注云“宾长，上宾”者，案下三献时，云“上宾洗爵”，注云：“上宾长也。”是以郑上下交相，晓为一人者也。 \\n 　 \\n 雍人授次宾疏匕与俎，受于鼎西，左手执俎左廉，缩之，却右手执匕枋，缩于俎上，以东面受于羊鼎之西。司马在羊鼎之东，二手执桃匕枋以挹湆，注于疏匕，若是者三。桃谓之歃，读如或舂或之。字或作桃者，秦人语也。此二匕者，皆有浅升，状如饭椮。桃长枋，可以抒物於器中者。注犹写也。今文桃作，挹皆为扱。 \\n  \\n [疏]注“桃谓”至“为扱”。○释曰：云“读如或舂或之”者，读从《诗》“或舂或”，彼注：“，抒臼也。”云“此二匕者皆有浅升，状如饭椮”，此以汉法况之，言浅升，元缺一字对寻常勺升深，此浅耳。 \\n 　 \\n 尸兴，左执爵，右取肺，坐祭之，祭酒，兴，左执爵。肺，羊祭肺。 \\n  \\n [疏]注“肺羊祭肺”。○释曰：知“羊祭肺”者，见上载尸羊正俎而云“祭肺一”，故知此羊俎上祭肺。其羊肉湆，虽有哜肺一，此下经乃升，此时未升，故知非哜肺也。 \\n 　 \\n 次宾缩执匕俎以升，若是以授尸。尸卻手授匕枋，坐祭，哜之，兴，覆手以授宾。宾亦覆手以受，缩匕于俎上，以降。哜湆者，明湆肉加耳。尝之以其汁，尚味。 \\n  \\n [疏]“次宾”至“以降”。○注“哜湆”至“尚味”。○释曰：云“哜湆者，明湆肉加耳。尝之以其汁，尚味”者，此匕湆似大羹。案《特牲》大羹不祭不哜，以不为神，非盛。此哜之者，明湆肉加，先进其汁而尝之，尚味故也。以湆肉加在鼎有汁，在俎无汁，故以匕进汁，是以上注云“肉湆，肉在汁中者，以增俎实为尸加”是也。《特牲》大羹自门入，本不在鼎，不调之，此肉湆在鼎已调之，故云尚味也。 \\n 　 \\n 尸席末坐，啐酒，兴，坐奠爵，拜，告旨，执爵以兴。主人北面于东楹东答拜。旨，美也。拜告酒美，答主人意。古文曰东楹之东。 \\n  \\n [疏]“尸席”至“答拜”。○注“旨美”至“之东”。○释曰：案上篇《少牢》尸不啐奠，不告旨，大夫之礼，尸弥尊。至於傧尸啐酒告旨者，异於神奠具，尸礼弥傧故也。 \\n 　 \\n 司马羞羊肉湆，缩执俎。尸坐奠爵，兴，取肺，坐绝祭，哜之，兴，反加于俎。司马缩奠俎于羊湆俎南，乃载于羊俎，卒载俎，缩执俎以降。绝祭，绝肺末以祭。《周礼》曰绝祭。湆使次宾，肉使司马，大夫礼多，崇敬也。 \\n  \\n [疏]“司马”至“以降”。○注“绝祭”至“敬也”。○释曰：引《周礼》者，案《大祝职》辨九祭，“七曰绝祭”，注云：“绝末以祭。”引之证绝祭与此同也。云“湆使次宾，肉使司马，大夫礼多，崇敬也”者，司马，火官，羊又火畜，则羊湆与肉，皆当司马载之。案上文次宾载湆，此经司马羞肉者，以大夫官多，各所载其一，是以云大夫礼多崇敬也。 \\n 　 \\n 尸坐执爵以兴。次宾羞羊燔，缩执俎，缩一燔于俎上，盐在右。尸左执爵，受燔，扌耎于盐，坐，振祭，哜之，兴，加于羊俎。宾缩执俎以降。燔，炙。 \\n  \\n [疏]注“燔炙”。○释曰：案《诗》云“载燔载烈”，注云：“傅火曰燔，贯之加于火曰烈。”烈则炙也。彼以燔、炙相对则异，此云“燔，炙”者，燔之傅火，亦是炙类，故曰燔炙。 \\n 　 \\n 尸降筵，北面于西楹西，坐卒爵，执爵以兴，坐奠爵，拜，执爵以兴。主人北面于东楹东答拜。主人受爵。尸升筵，立于筵末。 \\n 主人酌，献侑。侑西楹西，北面拜受爵。主人在其右，北面答拜。不洗者，俱献，閒无事也。主人就右者，贱不专阶。 \\n  \\n [疏]“主人”至“答拜”。○注“不洗”至“专阶”。○释曰：自此尽“主人答拜”，论主人献侑并荐俎从献之事也。此节内从献有三事，主人献时，主妇荐笾豆，一也；司马羞羊俎，二也；次宾羞羊燔，三也。侑降於尸二等，无羊匕湆又无肉湆。云“不洗者，俱献，閒无事也”者，此则以其献尸讫，即献侑，中閒无别酢酬之事，故不洗凡爵。行爵，从尊者来向卑者，俱献，閒无事则不洗爵；从卑者来向尊，虽献，閒无事亦洗。是以此文献尸讫，俱献侑，不洗，是爵从尊者来。故《特牲》宾致爵於主人洗爵者，郑云洗乃致爵，为异事新之。以其承佐食贱，虽就献閒，以其爵从卑者来，故洗之，故不傧尸。郑注云洗致爵者，以承佐食贱，新之。是爵从卑者来，故洗也。云“主人就右者，贱不专阶”者，对主人不就尸阶者，尸尊，得专阶故也。 \\n 　 \\n 主妇荐韭菹醢，坐奠于筵前，醢在南方。妇赞者执二笾麷、蕡以授主妇，主妇不兴，受之，奠麷于醢南，蕡在麷东。主妇入于房。醢在南方者，立侑为尸，使正馔统焉。 \\n  \\n [疏]注“醢在”至“统焉”。○释曰：凡设菹常在右，便其扌耎。今菹在醢北者，以其立侑以辅尸，故菹在北，统於尸也。 \\n 　 \\n 侑升筵自北方，司马横执羊俎以升，设于豆东。侑坐，左执爵，右取菹扌耎于醢，祭于豆閒，又取麷、蕡同祭于豆祭，兴，左执爵，右取肺，坐祭之，祭酒，兴，左执爵。次宾羞羊燔，如尸礼。侑降筵自北方，北面于西楹西，坐卒爵，执爵以兴，坐奠爵，拜。主人答拜。答拜，拜於侑之右。 \\n  \\n [疏]注“答拜”至“之右”。○释曰：知“拜於侑之右”者，以其前拜爵时，尸在侑之右。元缺一字 \\n 　 \\n 尸受侑爵，降，洗。侑降立于西阶西，东面。主人降自阼阶，辞洗。尸坐奠爵于篚，兴，对。卒洗，主人升，尸升自西阶。主人拜洗。尸北面于西楹西，坐奠爵，答拜。降盥，主人降，尸辞，主人对。卒盥，主人升。尸升，坐取爵，酌。酌者，将酢主人。 \\n  \\n [疏]“尸受”至“爵酌”。○注“酌者将酢主人”。○释曰：自此尽“就筵”，论主人受尸酌，并荐笾豆及俎之事。就此事中亦有五节：行事尊主人，故与尸同者，尸酢主人时，主妇亦设笾豆，一也；宾长设羊俎，二；次宾羞羊匕湆，三司；马羞肉湆，四也；次宾羞羊燔，主人乃卒爵，五也。但《特牲》、《少牢》主人献尸，尸即酢主人，主人乃献祝及佐食，此尸待主人献侑乃酢主人，不同者，此尸卑，达主人之意，欲得先进酒於侑，乃自饮。彼尸尊，不达主人，欲自达己意，故先酢主人，乃使主人献祝与佐食，故不同。是以下文宾长献尸，致爵主人，尸乃酢之，遂宾意，亦此类也。 \\n 　 \\n 司宫设席于东序，西面。主人东楹东，北面拜受爵。尸西楹西，北面答拜。主妇荐韭、菹、醢，坐奠于筵前，菹在北方。妇赞者执二笾麷、蕡，主妇不兴，受，设麷于菹西北，蕡在麷西。主人升筵自北方，主妇入于房。设笾于菹西北，亦辟鉶。今文无二笾。 \\n  \\n [疏]“司宫”至“于房”。○注“设笾”至“二笾”。○释曰：此乃陈主人受酢设席之位。案《特牲》为士，案《少牢》下大夫皆致爵乃设席，此傧尸受酢即设席者，以其傧尸，尸益卑，主人益尊，故明一等受酢即设席。案上设尸笾，云“兴，取笾於房，麷蕡”，注云：“以馔异亲之。”与此妇赞者执二笾麷蕡，主妇不兴受，文不同者，凡执笾豆之法，皆两双执之。此侑与主人皆二笾，故主妇与妇赞者，各执其二，於事便，故主妇不兴受设之。上尸笾豆各四，故主妇兴，取笾豆于房，亦见异馔，亲之义也。云“设笾于菹西北，亦辟鉶”者，上设侑笾正当豆，此在西北，明辟鉶。云“亦”，亦尸笾当豆西外列以辟鉶故也。 \\n 　 \\n 长宾设羊俎于豆西。主人坐，左执爵，祭豆笾，如侑之祭。兴，左执爵，右取肺，坐祭之，祭酒，兴。次宾羞匕湆，如尸礼。席末坐啐酒，执爵以兴。司马羞羊肉湆，缩执俎。主人坐奠爵于左，兴，受肺，坐绝祭，哜之，兴，反加于湆俎。司马缩奠湆俎于羊俎西，乃载之，卒载，缩执虚俎以降。奠爵于左者，神惠变於常也。言受肺者，明有授。言虚俎者，羊湆俎讫，於此虚不复用。 \\n  \\n [疏]注“奠爵”至“复用”。○释曰：云“言虚俎者，羊湆俎讫，於此虚不复用”者，此俎雍人所执，陈奠於羊俎西，在南者，自此宾羞匕湆，司马羞羊肉湆於尸，次宾又羞匕湆於主人，同用此俎，三降皆不言虚，欲见后将更用。至於此言虚俎，明其不复用此俎，又见下次宾羞羊燔於主人，则北之豕俎，用北之豕俎而得羞羊燔者，以其礼杀故也。 \\n 　 \\n 主人坐取爵以兴，次宾羞燔，主人受，如尸礼。主人降筵自北方，北面于阼阶上，坐卒爵，执爵以兴，坐奠爵，拜，执爵以兴。尸西楹西答拜。主人坐奠爵于东序南。不降奠爵於篚，急崇酒。 \\n  \\n [疏]“主人”至“序南”。○注“不降”至“崇酒”。○释曰：直云“次宾羞燔”者，燔即羊燔，知者，以其主人与尸、侑皆用羊体，乡主妇献尸以后，悉用豕体，宾长献尸后，悉用鱼从，是以知主人之燔羊燔也。云“不降奠爵于篚，急崇酒”者，此下唯有崇酒之文，更无馀事，故云急崇酒。案《乡饮酒》介答拜，主人卒爵，坐奠於西楹南介右，再拜崇酒，注云：“奠爵西楹南，以当献众宾”。与此不同者，彼实有献众宾之事，故云“当献众宾”，亦得见急崇酒，两见之也。 \\n 　 \\n 侑升。尸、侑皆北面于西楹西。见主人不反位，知将与己为礼。主人北面于东楹东，再拜崇酒。崇，充也。拜谢尸、侑以酒薄充满。尸、侑皆答再拜。主人及尸、侑皆升就筵。 \\n  \\n 司宫取爵于篚，以授妇赞者于房东，以授主妇。房东，房户外之东。 \\n  \\n [疏]“司宫”至“主妇”。○注“房东”至“之东”。○释曰：自此尽“主妇答拜”，论主妇亚献尸并见从献之事。上文主人献节，凡有三爵：有主人献尸，献侑并受酢。此主妇献内，凡有四爵，即分为四节解之，四者：主妇献尸，一也；献侑，二也；致爵於主人，三也；受尸酢，四也。下文宾长为三献爵止，故与主妇亚献同。此主妇亚献尸一节之内，从献有五，五者：主妇亚献，主妇设两鉶，一也；主妇又设糗与脩，二也；次宾羞豕匕湆，三也；司士羞豕脀，四也；次宾羞豕燔尸，乃卒爵，五也。 \\n 　 \\n 主妇洗于房中，出，实爵，尊南西面拜献尸。尸拜于筵上，受。尊南西面，拜由便也。 \\n  \\n [疏]“尸拜于筵上受”。○注“尊南”至“便也”。○释曰：宾主献酢，无在筵上受法，今尸於筵上受者，以妇人所献，故尸不与行宾主之礼，故不得各就其阶。若然，《少牢》主人“祝拜於席上，坐受”者，注云：“室内迫狭。”故拜筵上，与此礼异。云“尊南西面，拜由便也”者，此决下文“西面於主人之北拜送爵”，今酌尊，因在尊南西面拜献尸者便也。言便者，便其西面授尸，故不退主人之北。 \\n 　 \\n 主妇西面于主人之席北拜送爵。入于房，取一羊鉶，坐奠于韭菹西。主妇赞者执豕鉶以从，主妇不兴，受，设于羊鉶之西，兴，入于房，取糗与腶脩，执以出，坐设之，糗在蕡西，脩在白西；兴，立于主人席北，西面。饮酒而有鉶者，祭之馀鉶，无黍稷，杀也。糗，糗饵也。腶脩，捣肉之脯。今文腶为断。 \\n  \\n [疏]注“饮酒”至“为断”。○释曰：云“无黍稷，杀也”者，决正祭时有黍稷故也。 \\n 　 \\n 尸坐，左执爵，祭糗、脩，同祭于豆祭，以羊鉶之柶挹羊鉶，遂以挹豕鉶，祭于豆祭，祭酒。次宾羞豕匕湆，如羊匕湆之礼。尸坐啐酒，左执爵，尝上鉶，执爵以兴，坐奠爵，拜。主妇答拜。执爵以兴。司士羞豕脀。尸坐奠爵，兴，受，如羊肉湆之礼，坐取爵，兴。次宾羞豕燔。尸左执爵，受燔，如羊燔之礼，坐卒爵，拜。主妇答拜。 \\n  \\n 受爵，酌，献侑。侑拜受爵。主妇，主人之北、西面答拜。酌献者，主妇。今文无西面。 \\n  \\n [疏]“酌献”至“答拜”。○注“酌献”至“西面”。○释曰：同有三等，降於尸二等，无鉶羹与豕匕湆。云三等者，主妇酌献侑，主妇羞糗脩，一也；司士羞豕脀，二也；次宾羞燔侑，乃卒爵，三也。 \\n 　 \\n 主妇羞糗、脩，坐奠糗于麷南，脩在蕡南。侑坐，左执爵，取糗、脩，兼祭于豆祭。司士缩执豕脀以升。侑兴，取肺，坐祭之。司士缩奠豕脀于羊俎之东，载于羊俎，卒，乃缩执俎以降。侑兴。豕脀无湆，於侑礼杀。 \\n  \\n [疏]“主妇”至“侑兴”。○注“豕脀”至“礼杀”。○释曰：案上下文尸与侑及主人主妇，但是正俎，皆横执俎以升，又横设於席前。若益送之俎，皆缩执之，又缩於席前。今司士所羞豕脀，是益送之俎，缩执是其常，而言缩执者，以其文承上，主人献侑时无羊肉湆，故主妇献侑，司士羞豕脀，不得相如，是以经特著“缩执俎”，见异於正俎。诸文特云“横执”、“缩执”者，皆此类。 \\n 　 \\n 次宾羞豕燔，侑受如尸礼，坐卒爵，拜。主妇答拜。 \\n 受爵，酌以致于主人。主人筵上拜受爵，主妇北面于阼阶上答拜。主妇易位，拜于阼阶上，辟并敬。 \\n  \\n [疏]“受爵”至“答拜”。○注“主妇”至“并敬”。○释曰：自此尽“答拜受爵”，论主妇致爵於主人之事。此科亦有五节：行事主妇致爵于主人时，主妇设二鉶，一也；又设糗脩，二也；豕匕湆，三也；豕脀，四也；豕燔，主人卒爵，五也。云“主妇易位，拜於阼阶上，辟并敬”者，前主妇献尸、侑，拜送於主人北。今致爵於主人，拜於阼阶上者，辟并敬主人与尸、侑，故易位也。若然，案《特牲》三献爵止，乃致爵。此未三献，已致爵者，以上篇已有献於尸，故此不待三献。又见傧尸礼杀，故早致。 \\n 　 \\n 主妇设二鉶与糗、脩，如尸礼。主人其祭糗脩、祭鉶、祭酒、受豕匕湆、拜啐酒，皆如尸礼。尝鉶不拜。主人如尸礼，尊也。其异者，不告旨。 \\n  \\n [疏]“主妇”至“不拜”。○注“主人”至“告旨”。○释曰：云主人“拜啐酒”，“尝鉶不拜”，若然，则啐酒有拜，尝鉶无拜案前主妇献尸，尸坐啐酒，左执爵，尝上鉶，执爵以兴，坐奠爵拜，拜在尝鉶之下，则尝鉶有拜，坐啐酒不拜。与此违者，彼拜虽在尝鉶下，其拜仍为啐酒，拜在尝鉶下者，以因坐啐酒，不兴即尝鉶，尝鉶讫，执爵兴，坐奠爵拜，拜仍为啐酒。是以《特牲》、《少牢》尸尝鉶皆不拜。或此经啐酒之上无拜文，有者，衍字也。 \\n 　 \\n 其受豕脀，受豕燔，亦如尸礼。坐卒爵，拜。主妇北面答拜，受爵。 \\n 尸降筵，受主妇爵以降。将酢主妇。 \\n [疏]“尸降”至“以降”。○注“将酢主妇”。○释曰：自此尽“皆就筵”，论尸酢主妇之事。此科内从酢有三，三者，主妇受酢之时，妇赞者设豆笾，一也；司马设羊俎，二也；次宾羞羊燔，主妇卒爵，三也。以其主妇受从与侑同三，主人受从与尸同五，尊卑差也。 \\n 　 \\n 主人降，侑降。主妇入于房。主人立于洗东北，西面。侑东面于西阶西南。俟尸洗。尸易爵于篚，盥，洗爵。易爵者，男女不相袭爵。主人揖尸、侑。将升。主人升。尸升自西阶，侑从。主人北面立于东楹东，侑西楹西、北面立。俟尸酌。 \\n  \\n 尸酌。主妇出于房，西面拜，受爵。尸北面于侑东答拜。主妇入于房。司宫设席于房中，南面。主妇立于西席。设席者，主妇尊。今文曰：南面立于席西。 \\n  \\n [疏]注“设席者主妇尊”。○释曰：以宾长以下，皆无设席之文，唯主妇与主人同设席，故云“主妇尊”。《特牲》及下大夫主妇设席，亦是主妇尊。 \\n 　 \\n 妇赞者荐韭、菹、醢，坐尊于筵前，菹在西方。妇人赞者执麷、蕡以授妇赞者，妇赞者不兴，受，设麷于菹西，蕡在麷南。妇人赞者，宗妇之少者。 \\n  \\n [疏]注“妇人”至“少者”。○释曰：案《特牲》记云：“宗妇北堂，东面北上。”注云“宗妇，族人之妇。其夫属于所祭为子孙”者是也。彼直云“宗妇”，是《特牲》宗妇一人而已，不言“赞”或“少”，未可定。此大夫礼隆，赞非一人，而称赞，赞主妇及长妇，故云“宗妇之少”者。 \\n 　 \\n 主妇升筵。司马设羊俎于豆南。主妇坐，左执爵，右取菹扌耎于醢，祭于豆閒；又取麷、蕡，兼祭于豆祭。主妇奠爵，兴，取肺，坐绝祭，哜之，兴，加于俎，坐捝手，祭酒，啐酒。捝手者于帨，帨，佩巾。《内则》曰妇人亦左佩纷帨。古文帨作说。 \\n  \\n 次宾羞羊燔。主妇兴，受燔，如主人之礼。主妇执爵以出于房，西面于主人席北，立卒爵，执爵拜。尸西楹西、北面答拜。主妇入，立于房。尸、主人及侑皆就筵。出房立卒爵，宜乡尊。不坐者，变於主人也。执爵拜，变於男子也。 \\n  \\n [疏]注“出房”至“子也”。○释曰：云“不坐者，变於主人也”者，上主人受酢，坐卒爵，故云变於主人也。“执爵拜，变於男子”者，上下经凡男子拜卒爵，皆奠爵乃拜，故云变於男子也。 \\n 　 \\n 上宾洗爵以升，酌，献尸。尸拜受爵。宾西楹西北面拜送爵。尸奠爵于荐左。宾降。上宾，宾长也。谓之上宾，以将献异之，或谓之长宾。奠爵，爵止也。 \\n  \\n [疏]“上宾”至“宾降”。○注“上宾”至“止也”。○释曰：此一经论宾长备三献，献尸，其尸奠於荐左未举之事。尸不举者，以三献讫，正礼终，欲使神惠均，於庭遍得献，乃举之。故下文主人献，及众宾以下讫乃作止爵。若然，《特牲》及下大夫尸在室内，始行三献，未行致爵，尸奠爵，欲得神惠均於室。此傧尸之礼，室内已行三献，至此傧尸，夫妇又巳行致爵讫，傧尸又在堂，故爵止者，欲得神惠均於庭，与正祭者异。云“上宾，宾长”者，上文云“宾长设羊俎”，是此与上文长宾互见为一人。云“谓之上宾，以将献异之”者，言长宾，宾中长，尊称轻，若言上宾，宾中上，尊称重，故以将献变言上宾。云“或谓之长宾”者，或《少牢》文。案彼云长宾洗爵，献于尸，此异之，称长上者，《少牢》尸有父尊，屈之故，但云长宾耳。若然，不傧尸亦云长宾。《特牲》云“宾三献如初”，又不言长宾者，士宾卑，又阙之。云“奠爵，爵止”者，《特牲》云：“宾三献如初，燔从如初，爵止。”不傧尸者，亦然是其爵止之事。案下经爵止者，多非为均神惠之事，故此特解之。 \\n 　 \\n 主人降，洗觯。尸、侑降。主人奠爵于篚，辞，尸对。卒洗，揖。尸升，侑不升。侑不升，尸礼益杀，不从。 \\n  \\n [疏]“主人”至“不升”。○注“侑不”至“不从”。○释曰：自此尽“皆左之”，论主人酬尸设羞之事。云“侑不升，尸礼益杀”者，傧尸之礼杀於初，今侑不升，又杀，故云益杀也。 \\n 　 \\n 主人实觯，酬尸，东楹东，北面坐奠爵，拜。尸西楹西，北面答拜。坐祭，遂饮，卒爵，拜。尸答拜。降洗，尸降，辞。主人奠爵于篚，对。卒洗，主人升，尸升。主人实觯，尸拜受爵。主人反位，答拜。尸北面坐奠爵于荐左。降洗者主人。 \\n  \\n [疏]“尸北”至“荐左”。○注“降洗者主人”。○释曰：此主人酬尸，尸奠於荐左者不举。案下经不举，二人举爵于尸侑，“侑奠爵于右”，注云：“奠於右者，不举也。神惠右不举，变於饮酒。”与此不同者，《特牲》及下不傧尸，皆无酬尸之事，此特有之。由傧尸，如与宾客饮酒无，故有酬，异於神惠，神惠右不举，侑奠於右是也。侑一名加者，《少牢》无侑尸，此乃有，故无加称，是以主人酬宾，宾奠於左，亦是神惠，故即举之。《特牲》及不傧尸皆有酬宾，同是神惠，故皆奠於左也。 \\n 　 \\n 尸、侑、主人皆升筵，乃羞。宰夫羞房中之羞于尸、侑、主人、主妇，皆右之。司士羞庶羞于尸、侑、主人、主妇，皆左之。二羞所以尽欢心，房中之羞，其笾则糗饵粉糍，其豆则酏食糁食。庶羞，羊臐豕膮，皆有胾醢。房中之羞，内羞也。内羞在右，阴也。庶羞在左，阳也。 \\n  \\n [疏]注“二羞”至“阳也”。○释曰：以二羞是内羞，房中之羞，以傧尸用之，故云“尽欢心”。云“房中之羞，其笾”是《周礼·笾人职》云“羞笾之实”，案彼郑注云“此二物皆粉，稻米、黍米所为也。合蒸曰饵，饼之曰糍。糗者，捣粉熬大豆为饵，糍之粘著以粉之耳。饵言糗，糍言粉，互相足”是也。云“其豆则酏食糁食”者，《周礼·醢人职》羞“豆之实”，案彼郑云“酏，饘也。《肉则》曰：取稻米举糔溲之，小切，狼臅膏，以与稻米为饘。又曰：糁取牛、羊、豕之肉三如一，小切之，与稻米。稻米二，肉一，合以为饵，煎之”是也。若然，案《王制》云“庶羞不逾牲”，注云：“祭以羊，则不以牛肉为羞。”依《内则》羞用三牲者，据得用大牢者，若大夫已下不用大牢者，则无牛矣。而此引之者，举其成文，以晓人耳。云“庶羞，羊臐豕膮，皆有胾”，知者，案《公食大夫》牲皆臛及炙胾。今此郑直云臐胾，不言炙者，此傧尸饮酒之礼，故主人献尸，皆羊燔从，当主妇献，皆豕燔从。《公食大夫》是食礼，故庶羞并陈。此饮酒之礼，故先以膰从，酬宾之后，乃言司士羞庶羞，则知止有羊臐豕膮，羊胾豕胾，以其燔炙前已从献讫，故知止有臐胾而已。云“房中之羞，内羞也”者，案下大夫不傧尸，云乃羞，宰夫羞房中之羞，司士羞庶羞，于尸、祝、主人、主妇内羞在右，庶羞在左是也。云“内羞在右，阴也”者，以其是穀物，故云阴也。云“庶羞在左，阳也”者，以其是牲物，故云阳。《大宗伯》亦云：天产作阴德，地产作阳德。郑亦云：“天产六牲之属，地产九穀之属。”是其穀物阴，牲物阳者也。 \\n 　"}
{"章节": "卷五十 有司彻第十七", "正文": "卷五十有司彻第十七 \\n  \\n  \\n 　 \\n 　 \\n 主人降，南面拜众宾于门东，三拜。众宾门东，北面，皆答壹拜。拜于门东，明少南就之也。言三拜者，众宾贱，旅之也。众宾一拜，贱也。卿大夫尊，宾贱，纯臣也，位在门东。古文壹为一。 \\n  \\n [疏]“主人”至“壹拜”。○注“拜于”至“为一”。○释曰：自此尽“宾降”，论主人献长宾已下并主人受酢之事。云“拜于门东，明少南就之也”者，以其继门言之，明少南就之。云“言三拜者，众宾贱，旅之也”者，案《周礼·司士职》：“孤卿特揖，大夫以其等旅揖。”注云：“特揖，一一揖之，旅众也。大夫爵同者众揖之。”此云旅之者，旅众也，众人共得一拜。云“众宾一拜，贱也”者，以贱不得备礼，故云贱也。云“纯臣也，位在门东”者，此对《特牲》记云：“公有司门西，北面东上，献次众宾。私臣门东，北面西上，献次兄弟。”此宾皆在门东，故云纯臣者，指北面时也。得献讫，在西阶下，亦不纯臣，故下经云“献私人于阼阶上”，注云：“私人，家臣，己所自谒除也。大夫言私人，明不纯臣也。”若然，大夫云私人，见不纯臣，士言私臣，不言人者，大夫尊，近君。若言私臣，则臣与君不异，故名私人。士卑，无辟君臣之名，不嫌，故名私臣。 \\n 　 \\n 主人洗爵，长宾辞。主人奠爵于篚，兴，对。卒洗，升，酌，献宾于西阶上。长宾升，拜受爵。主人在其右，北面答拜。宰夫自东房荐脯、醢，醢在西。司士设俎于豆北，羊骼一、肠一、胃一、切肺一、肤一。羊骼，羊左骼，上宾一体，贱也。荐与设俎者，既则俟于西序端。古文骼为胳。 \\n  \\n [疏]注“羊骼”至“为胳”。○释曰：云“设俎者，既则俟于西序端”者，案《乡饮酒》“司正升相旅，受酬者降席，司正退立于序端”。然则先事既设，后事未至，其退立之位，当在於序端。知此不降者，下文宾执祭以降，宰夫执荐以从，司士执俎以从，无升文，明此不降，退立於序端可知。 \\n 　 \\n 宾坐，左执爵，右取肺扌耎于醢，祭之，执爵兴，取肺，坐祭之，祭酒，遂饮，卒爵，执以兴，坐奠爵，拜，执爵以兴。主人答拜，受爵。宾坐取祭以降，西面坐委于西阶西南。成祭於上，尊宾也。取祭以降，反下位也。反下位而在西阶西南，已献，尊之。祭，脯肺。 \\n  \\n [疏]注“成祭”至“脯肺”。○释曰：云“取祭以降，反下位也。反下位而在西阶西南，已献，尊之”者，凡言“反位”者，或反初位，或上下位异亦为反。此则初位，在门东，今得献，反在西阶南，与主人相对，已献尊之故也。若《燕礼》士得献位于东方，亦是尊之者也。云“祭，脯肺”者，案经云取脯取肺祭之，明祭是脯、肺。 \\n 　 \\n 宰夫执荐以从，设于祭东。司士执俎以从，于设荐东。 \\n 众宾长升，拜受爵，主人答拜。坐祭，立饮，卒爵，不拜既爵。既，尽也。长宾升者，以次第升受献。言众宾长拜，则其馀不拜。 \\n  \\n [疏]注“既尽”至“不拜”。○释曰：云“长宾升者，以次第升受献”者，知不直次上宾后，一人为众宾长时，受献必以长幼次第受献者，以其下文云“宰夫赞主人酌，若是以辩”，郑云：“每献一人，奠空爵于棜，宰夫酌授於尊南。”是奠爵，故以长幼次第受献也。 \\n 　 \\n 宰夫赞主人酌，若是以辩。主人每献一人，奠空爵于棜，宰夫酌授於尊南。今文若为如，辩皆为遍。辩受爵。其荐脯、醢与脀，设于其位。其位继上宾而南，皆东面。其脀体，仪也。遍献乃荐，略之，亦宰夫荐，司士脀。用仪者，尊体尽，仪度馀骨，可用而用之。尊者用尊体，卑者用卑体而已。亦有切肺肤。今文仪皆作〈月义〉，或为议。 \\n  \\n [疏]“辩受”至“仪也”。○注“遍献”至“为议”。○释曰：即荐，谓若燕礼三，卿已上得献，即荐，大夫遍献乃荐，亦其类。云“亦宰夫荐，司士脀”者，此约上宾，此众宾亦同此二人为之。云“仪者，尊体尽，仪度馀骨，可用而用之，尊者用尊体，卑者用卑体而已”者，以其言仪，取尊卑得其仪，但尊体既尽，就卑体之中度尊卑之仪而用之。不可辩其尊体，故郑以意解之，尊者用尊体卑者用卑体而已也。云“亦有切肺肤”者，案《特牲》用离肺，知此众宾用切肺肤者，以其侑用切肺，不敢殊於尸，明众宾亦不敢殊於侑。若然，不傧尸者亦用切肺者，亦是不敢变於傧尸礼也。 \\n 　 \\n 乃升长宾。主人酌，酢于长宾，西阶上北面，宾在左。主人酌自酢，序宾意，宾卑不敢酢。 \\n  \\n [疏]“乃升”至“在左”。○注“主人”至“敢酢”。○释曰：《特牲》主人献长宾讫即酢，此辩献乃酢者，主人益尊，先自达其意。《特牲》主人献内宾辩，乃自酢。注云：“爵辩乃自酢，以初不殊其长也。”则此大夫尊，初则殊其长故也。 \\n 　 \\n 主人坐奠爵，拜，执爵以兴。宾答拜。坐祭，遂饮，卒爵，执爵以兴，坐奠爵，拜。宾答拜。宾降。降反位。 \\n  \\n 宰夫洗觯以升。主人受，酌，降酬长宾于西阶南，北面。宾在左。主人坐奠爵，拜，宾答拜。坐祭，遂饮，卒爵，拜。宾答拜。宰夫授主人觯，则受其虚爵奠于篚。古文酌为爵。 \\n  \\n [疏]“宰夫”至“答拜”。○注“宰夫”至“为爵”。○释曰：自此尽“于荐左”，论主人酬长宾於堂下之事也。云“宰夫授主人觯，则受其虚爵奠于篚”者，谓上主人受宾之酢爵，今宰夫既授觯讫，因受取酢之，虚爵降，奠於篚也。知然者，上文主人受爵讫，宾降，主人无降文，即云宰夫授觯，主人受之，明主人手中虚爵，宰夫受之，奠于篚可知。若然，知不待酬宾，虚觯受之，奠於篚者，以其下文宾之虚觯奠於荐左，故知非宾虚觯，其宾奠荐左者后举之，以为无筭爵也。 \\n 　 \\n 主人洗，宾辞。主人坐奠爵于篚，对。卒洗，升酌，降复位。宾拜受爵，主人拜送爵。宾西西坐奠爵于荐左。 \\n 主人洗，升，酌，献兄弟于阼阶上。兄弟之长升，拜受爵。主人在其右答拜。坐祭，立饮，不拜既爵。皆若是以辩。兄弟长幼立饮，贱不别。大未之宾尊於兄弟，宰夫不赞酌者，兄弟以亲昵来，不以官待之。 \\n  \\n [疏]“主人”至“以辩”。○注“兄弟”至“待之”。○释曰：自此尽“其众仪也”，论主人献兄弟於阼阶之事。云“兄弟长幼立饮，贱不别”者，案《特牲》云“献长兄弟于阼阶上，如宾仪”者，士卑，长兄弟为贵，殊贵贱，故云如宾仪，长宾坐饮也。此大夫礼，长宾坐饮，众宾立饮，至於大夫贵，兄弟贱，兄弟长幼皆立饮，不得如宾仪，故立饮贱不别也。云“大夫之宾尊於兄弟，宰夫不赞酌者，兄弟以亲昵来，不以官待之”者，决上文大夫宾贵，使宰夫赞酌；今兄弟酌，不使宰夫赞酌者，为兄弟是亲昵，不以官待之，故兄弟虽贱於宾，不得使人赞酌而亲之也。 \\n 　 \\n 辩受爵。其位在洗东，西面北上。升受爵，其荐脀设于其位。亦辩献乃荐，既云辩矣，复言升受爵者，为众兄弟言也。众兄弟升不拜受爵，先著其位於上，乃后云荐脀设於其位，明位初在是也。位不继於主人，而云洗东，卑不统於尊。此荐脀皆使私人。 \\n  \\n [疏]“辩受”至“其位”。○注“亦辩”至“私人”。○释曰：云“既云辩矣，复言升受爵者，为众兄弟言也”者，以上经云“兄弟之长升拜受爵”，嫌众兄弟亦升拜受爵，是以此更云升受爵，直为众兄弟不拜受爵而言，郑即云“众兄弟升，不拜受爵”也。若然，上宾拜受爵，又拜既爵，众宾拜受爵，不拜既爵。长兄弟得与众宾同，众兄弟又不拜受爵，是其差也。云“先著其位於上，乃后云荐脀设於其位，明位初在是”者，初位，谓经云“其位在洗东，西面北上”，是先著其位於上，乃云升受爵者，谓发此位升堂受爵。又云“荐脀设於其位”者，谓受爵时设荐脀於其东，西面位，是先著其位於上，乃后云荐脀设於其位，明位初在是也，故先云洗东位。以此而言，则众宾亦先有位在门东北面，继上宾后献讫，亦荐脀於位，皆是先有位，不继於门东，而在西阶西南者，彼谓已献荐之故也。云“位不继於主人，而云洗东，卑不统於尊”者，案《特牲》主人卑，故兄弟助祭之位，得继主人於阼阶下南陈，又得辟夫人，不敢自尊也。此以大夫尊，故兄弟之位在洗东，不继主人，卑不统於尊故也。云“此荐脀皆使私人”者，上献宾长及众宾，使宰夫设荐，司士设俎，又使宰夫赞酌，至於此献兄弟为亲昵，不以官待之，主人亲酌，明亦不以官，使私人荐脀可知。 \\n 　 \\n 其先生之脀，折，胁一，肤一。先生，长兄弟。折，豕左肩之折。 \\n  \\n [疏]注“先生”至“之折”。○释曰：知先生是“长兄弟”者，以其文承长兄弟之下，故知先生非老人教学者。知折是“豕左肩之折”者，以上初亨牲体，明侑俎豕左肩折，注云“折分为长兄弟俎”是也。 \\n 　 \\n 其众，仪也。 \\n 主人洗，献内宾于房中。南面拜受爵，主人南面于其右答拜。内宾，姑姊妹及宗妇，献于主妇之席东，主人不西面，尊，不与为宾主礼也。南面於其右，主人之位恒左人。 \\n  \\n [疏]“主人”至“答拜”。○注“内宾”至“左人”。○释曰：自此尽“亦有荐脀”，论主人献姑姊之等於房中之事。知内宾是“姑姊妹及宗妇”者，约《特牲》记而知也。云“献於主妇之席东，主人不西面，尊，不与为宾主礼也”者，案《特牲》献内兄弟於房中，如献众兄弟之仪，主人西面答拜。此大夫礼，主人南面拜，故决之，不与为宾主之礼也。云“南面於其右，主人之位恒左人”者，谓人在主人左，若《乡饮酒》、《乡射》之等，於西阶上北面，主人在东，宾在西。此南面，则主在西，宾在东，故云恒左人也。 \\n 　 \\n 坐祭，立饮，不拜既爵。若是以辩，亦有荐脀。亦设荐脀於其位。《特牲馈食礼记》曰：内宾立于房中西墉下，东面南上，宗妇北堂东面，北上。 \\n  \\n [疏]“坐祭”至“荐脀”。○注“亦设”至“北上”。○释曰：云“亦设荐脀於其位”者，言“亦”者，亦上先生之等。引《特牲》记者，欲见内宾设荐之位处。 \\n 　 \\n 主人降洗，升，献私人于阼阶上。拜于下，升受，主人答其长拜。乃降，坐祭，立饮，不拜既爵。若是以辩。宰夫赞主人酌。主人於其群私人不答拜。其位继兄弟之南，亦北上，亦有荐脀。私人，家臣，己所自谒除也。大夫言私人，明不纯臣也。士言私臣，明有君之道。北上，不敢专其位。亦有荐脀，初亦北面在众宾之后尔。言继者，以爵既献为文。凡献，位定。 \\n  \\n [疏]“主人”至“荐脀”。○注“私人”至“位定”。○释曰：自此尽“主人就筵”，论主人献私人之事。云“私人，家臣，已所自谒除也”者，此对公士得君所命者，此乃大夫自谒请於君，除其课役，以补任为之。云“大夫言私人，明不纯臣也”者，大夫尊，近於君，故屈已之臣名为私人。云“士言私臣，明有君之道”者，士卑，不嫌近君，故得名属吏为私臣也。云“北上，不敢专其位”者，以其兄弟北上，今继兄弟之南，亦北上，与兄弟位同，故云不敢专其位。云兄弟位定者，与上众兄弟云“其位在洗东，西面北上，升受爵，其荐脀设于其位”，注云：“先著其位於上。”明位初在是。此不先著位於上，俱言继。凡献者，是据献位为言，则未献时，在众宾后矣。案《特牲》记云私臣位在“门东北面”，是众宾后也。云“凡献位定”，则是凡献以前，非定位也。 \\n 　 \\n 主人就筵。古文曰：升就筵。 \\n 尸作三献之爵。上宾所献爵，不言三献作之者，宾尸而尸益卑，可以自举。 \\n  \\n [疏]“尸作三献之爵”。○注“上宾”至“自举”。○释曰：自此尽“降实于篚”，论举三献之爵，宾长又献侑并致爵之事。云“上宾所献爵”者，若然三献是上宾，不言上宾而言三献者，以其主人、主妇并此宾长备三献，因号上宾为三献，是以事名官者也。云“不言三献作之”者，对《特牲》云“三献作止爵”，故决之下大夫不傧尸，自作爵者，顺上大夫为文，作其爵者，以神惠均於庭讫，欲使尸饮此酒。但此一节之内有四爵行事，四者：尸作三献之爵，一也；献侑，二也；致爵於主人，三也；受尸酢，四也。 \\n 　 \\n 司士羞湆鱼，缩执俎以升。尸取膴祭祭之，祭酒，卒爵。不羞鱼匕湆，略小味也。羊有正俎，羞匕湆，肉湆。豕无正俎，鱼无匕湆，隆汙之杀。 \\n  \\n [疏]注“不羞”至“之杀”。○释曰：云“不羞鱼匕湆，略小味也”者，对羊、豕牲之大，有匕湆之等。鱼无，以鱼为小味，故略之也。云“隆汙之杀”者，以有者为隆盛，无者为杀少也。 \\n 　 \\n 司士缩奠俎于羊俎南，横载于羊俎，卒，乃缩执俎以降。尸奠爵，拜，三献北面答拜，受爵，酌，献侑。侑拜受，三献北面答拜。司马羞湆鱼一，如尸礼。卒爵，拜。三献答拜，受爵。司马羞湆鱼，变於尸。 \\n  \\n [疏]注“司马”至“於尸”。○释曰：上文尸使司士羞鱼，此侑使司马羞鱼，故云“变於尸”也。 \\n 　 \\n 酌，致主人。主人拜受爵，三献东楹东、北面答拜。宾拜於东楹东，以主人拜受於席，就之。 \\n  \\n [疏]注“宾拜”至“就之”。○释曰：“就之”者，宾於礼当在西阶上，今在东楹之东，以主人席在於阼阶，是以宾拜於东楹东就之也。 \\n 　 \\n 司士羞一湆鱼，如尸礼。卒爵，拜。三献答拜，受爵。尸降筵，受三献爵，酌以酢之。既致主人，尸乃酢之，遂宾意。 \\n  \\n [疏]注“既致”至“宾意”。○释曰：遂宾意者，宾虽不言其意，欲得与主人抗献酢之礼，今尸见致爵於主人讫，即酌以酢宾，是遂达宾之意。 \\n 　 \\n 三献西楹西、北面拜，受爵，尸在其右以授之。尸升筵，南面答拜。坐祭，遂饮，卒爵，拜。尸答拜。执爵以降，实于篚。 \\n 二人洗觯，升，实爵，西楹西、北面东上，坐奠爵，拜，执爵以兴，尸、侑答拜。坐祭，遂饮，卒爵，执爵以兴，坐奠爵，拜。尸、侑答拜。皆降。三献而礼小成，使二人举爵，序殷勤於尸侑。 \\n  \\n [疏]“二人”至“皆降”。○注“三献”至“尸侑”。○释曰：自此尽“及私人”，论旅酬从尸及上下无不遍之事。云“三献而礼小成”者，以此献为正，后仍有举奠加爵之等，终备乃是礼之大成，故云小成也。云“使二人举爵，序殷勤於尸侑”者，饮酒之礼，酬与无筭爵乃尽欢心，故以旅酬及无筭乃为殷勤於尸侑也。案《乡饮酒》及《乡射》、《特牲》等皆一人举觯为旅酬始，二人举觯为无筭爵始。今傧尸乃以二人为旅酬始者，此傧尸别一礼，与彼不同。以其初时主人酬尸，尸奠之，侑未得酬，故使二人举觯，侑乃得奠，而不举即与，亦奠一爵，一爵遂酬於下，是以须二人举觯。兄弟之后，生者举觯於其长为无筭爵者，以其宾长所举奠酬，亦为无筭爵。以此二觯者，皆在堂下，故为无筭爵。尸不与无筭爵，故举堂下觯为无筭爵，其为旅酬皆从上发尸为首，故《特牲》等使一人举觯为旅酬，与宾长所举荐右之觯。此宾不举，旅酬皆从尸举，故所奠者为无筭一爵，亦是异於《特牲》。 \\n 　 \\n 洗，升，酌，反位。尸、侑皆拜受爵，举觯者皆拜送。侑奠觯于右。奠于右者，不举也。神惠右不举，变於饮酒。 \\n  \\n 尸遂执觯以兴，北面于阼阶上酬主人，主人在右。尸拜於阼阶上，酬礼杀。 \\n  \\n [疏]注“尸拜”至“礼杀”。○释曰：决上文尸酢主人，“主人东楹东，北面拜受爵，尸西楹西北面答拜”，是各各於其阶。今尸酬主人，同于阼阶，故云礼杀也。 \\n 　 \\n 坐奠爵，拜，主人答拜。不祭，立饮，卒爵，不拜既爵。酬，就于阼阶上酬主人。言就者，主人立待之。 \\n  \\n [疏]注“言就”至“待之”。○释曰：言“立待之”者，以其不言適阼阶上酢主人，明主人不去，立待之可知。 \\n 　 \\n 主人拜受爵，尸拜送。酬不奠者，急酬侑也。 \\n [疏]注“酬不”至“侑也”。○释曰：此决上主人酬宾奠之也。 \\n 　 \\n 尸就筵，主人以酬侑于西楹西，侑在左。坐奠爵，拜。执爵兴，侑答拜。不祭，立饮，卒爵，不拜既爵。酌，复位。侑拜受，主人拜送。言酌复位，明受於西阶上。 \\n  \\n 主人复筵，乃升长宾。侑酬之，如主人之礼。遂，旅也。言升长宾，则有赞呼之。 \\n  \\n [疏]注“遂旅”至“呼之”。○释曰：知者，若不赞呼之，则当如上文众宾长升，兄弟之长升，拜受爵，故知有赞呼之也。 \\n 　 \\n 至于众宾，遂及兄弟，亦如之，皆饮于上。上，西阶上。 \\n 遂及私人，拜受者升受，下饮，私人之长拜於下，升受兄弟之爵，下饮之。 \\n  \\n [疏]注“私人”至“饮之”。○释曰：私人位在兄弟之南，今言下饮之，则私人之长一人在西阶下饮之，其馀私人皆饮於其位，故下经云“卒爵升，酌以之其位，相酬辩”是也。 \\n 　 \\n 卒爵，升酌，以之其位。相酬辩。其位，兄弟南位，亦拜受，拜送，升酌由西阶。 \\n  \\n 卒饮者实爵于篚。未受酬者，虽无所旅，犹饮。 \\n [疏]“卒饮”至“于篚”。○注“末受”至“犹饮”。○释曰：凡旅酬之法，皆执觯酒以酬前人，前人领受其意，乃始自饮。此私人末受酬者，后虽无人可旅，犹自饮之讫，乃实爵於篚。以其酒是前人所酬，不可不饮故也。 \\n 　 \\n 乃羞庶羞于宾、兄弟、内宾及私人。无房中之羞，贱也。此羞同时羞，则酌房中亦旅。其始，主妇举酬於内宾，遂及宗妇。 \\n  \\n [疏]“乃羞”至“私人”。○注“无房”至“宗妇”。○释曰：此经论无筭爵时，羞庶羞於宾及兄弟之等事。云“此羞同时羞，则酌房中亦旅”者，旅酬之下云“乃羞庶羞”，内宾羞在私人之上，私人得旅酬，则房中内宾亦旅可知。 \\n 　 \\n 兄弟之后生者举觯于其长。后生，年少也。古文觯皆为爵。延熹中，设校书，定作觯。 \\n  \\n [疏]“兄弟”至“其长”。○注“后生”至“作觯”。○释曰：自此尽“爵止”，论后生举觯於长兄弟，主人酬兄弟之事。 \\n 　 \\n 洗，升酌，降，北面立于阼阶南，长在右。坐奠爵，拜，执爵以兴，长答拜。长在左，辟主人。 \\n  \\n [疏]注“长在左辟主人”。○释曰：凡献酬之法，主人常左，人若北面，则主人在东。今长兄弟北面，云“长在左”，则在西，故辟主人。 \\n 　 \\n 坐祭，遂饮，卒爵，执爵以兴，坐奠爵，拜，执爵以兴，长答拜。洗，升，酌，降，长拜受于其位，举爵者东面答拜。爵止。拜受、答拜不北面者，傧尸礼杀。长宾言奠，兄弟言止，互相发明，相待也。 \\n  \\n [疏]注“拜受”至“待也”。○释曰：云“傧尸礼杀”者，案《特牲》兄弟之后生举觯於其长，为旅酬。又兄弟、弟子举觯於其长，为无筭爵，拜送皆北面。此云“东面”，决上傧尸礼杀也。云“长宾言奠，兄弟言止，互相发明”者，上文主人酬宾，奠爵于荐左，是长宾言奠，此言爵止，是兄弟言止。长宾言奠，明止而未行，此言止，明亦奠荐左，故云互相发明也。云“相待也”者，酬宾虽在前，及其行之相待，俱时举行，故下文云“宾及兄弟交错其酬，皆遂及私人，爵无筭”是也。若二人举觯于尸、侑，侑奠于右，不举尸，即酬主人，主人酬侑，侑酬长宾，至于众宾，遂及兄弟，遂及私人，依次第行遍，不交错，所谓旅酬也。 \\n 　 \\n 宾长献于尸，如初，无湆，爵不止。如初，如其献侑酌致主人受尸酢也。无湆，爵不止，别不如初者，不使兄弟，不称加爵，大夫尊也。不用觚，大夫尊者也。 \\n  \\n [疏]“宾长”至“不止”。○注“如初”至“者也”。○释曰：此一经论众宾长加为爵数多，与上宾异。何者？上宾献侑致爵於主人时，皆有湆鱼从，今无湆鱼从，故经云“无湆”也。云“爵不止”者，上宾献尸时，亦止爵，待献堂下毕，乃举觯。今尸不止爵即饮，故云爵不止。云“宾长”者，宾之长次上宾者，非即上宾者，以其上宾将献，异之言上宾，此不异其文，明非上文上宾为宾长者，故以为次上宾者也。经云“无湆爵不止”，文在“如初”之下，不蒙如初之文，则知与上异，故文在如初下也。云“不使兄弟，不称加爵，大夫尊也”者，此决《特牲》云长兄弟为加爵，又众宾长为加爵。不言献，此言献者，尊大夫。若三献之外，更容其献，故云大夫尊也。云“不用觚，大夫尊”者，此亦决《特牲》云“长兄弟洗觚为加爵”，此用爵，爵尊於觚，故云大夫尊者也。 \\n 　 \\n 宾一人举爵于尸，如初，亦遂之於下。一人，次宾长者。如初，如二人洗觯之为也。遂之於下者，遂及宾兄弟，下至于私人。是言亦遂之于下，言上无湆爵不止，互相发明。 \\n  \\n [疏]“宾一”至“於下”。○注“一人”至“发明”。○释曰：此一经论次宾举觚于尸，更为旅酬如上旅酬之事。但前二人举觯於尸侑，尸举旅酬从上至下皆遍饮。今亦从上至下，故云“亦遂之於下”。云“上言无湆爵不止，互相发明”者，上经云爵止，与上宾奠爵云互相发明，今此又与上文无湆爵不止相发明，是以二文皆在如初之下。 \\n 　 \\n 宾及兄弟交错其酬，皆遂及私人，爵无筭。筭，数也。长宾取觯酬兄弟之党，长兄弟取觯酬宾之党，唯已所欲，无有次第之数也。 \\n  \\n [疏]“宾及”至“无筭”。○注“筭数”至“数也”。○释曰：自此尽“有司彻”，论堂下行无筭爵礼终，尸侑出，主人送於庙门外之事。云“长宾取觯”者，是主人酬宾觯。云“长兄弟取觯”者，是兄弟之后生者举觯于其长之觯也。 \\n 　 \\n 尸出，侑从。主人送于庙门之外，拜，尸不顾。拜送之。 \\n [疏]“尸出”至“不顾”。○注“拜送之”。○释曰：傧尸之礼，尸侑宾也，故孔子亦云“宾不顾矣”。 \\n 　 \\n 拜侑与长宾，亦如之。众宾从。从者，不拜送也。司士归尸、侑之俎。尸侑尊，送其家。主人退，反於寝也。 \\n  \\n 有司彻。彻堂上、下之荐俎也。外宾尸，虽堂上，妇人不彻。 \\n [疏]“有司彻”。○注“彻堂”至“不彻”。○释曰：云“彻堂上下之荐俎也”者，案上文堂上有尸、侑之荐俎，堂下有宾及兄弟之荐俎，皆彻之也。云“外宾尸，虽堂上，妇人不彻”者，案《特牲》云：“宗妇彻祝豆笾入于房，彻主妇荐俎。”此篇首云“有司彻”，郑注云：“彻室中之馈及祝佐食之俎。”为将傧尸，故使有司彻之。下大夫不傧尸，改馈馔于西北隅。云“有司官彻馈，馔於室中西北隅”，至篇末礼终云“妇人乃彻”，注云：“彻祝之荐及房中荐俎，不使有司者，下上大夫之礼。”然则此篇首云“有司彻”，别无妇人也。下大夫有司馔阳厌，妇人彻之。篇末云“彻室中之馔”，注云：“有司馔之，妇人彻之，外内相兼，礼杀。”此户外傧尸，亦礼杀，嫌妇人亦彻之，故云虽堂上妇人不彻。妇人必不彻者，异於下大夫也。堂上傧尸，犹如堂内之阳厌，故郑注篇首云“宾尸则不设馔西北隅，以此荐俎之陈有祭象，而亦足以厌饫神”是也。 \\n 　 \\n 若不宾尸，不傧尸，谓下大夫也。其牲物则同，不得备其礼耳。旧说云：谓大夫有疾病，摄昆弟祭。《曾子问》曰：“摄主不厌祭，不旅，不假，不绥祭，不配，布奠于宾，宾奠而不举。”而此备有，似失之矣。 \\n  \\n [疏]“若不宾尸”。○注“不宾”至“之矣”。○释曰：自此尽“牢举如宾”，论下大夫不宾尸之事。云“不宾尸，谓下大夫”者，从尸饮七已前，皆与上大夫已尸者同，已后则以此祝侑续之，是傧尸之礼，故云不傧尸谓下大夫也。云“其牲物则同，不得备其礼耳”者，谓不备傧尸礼也，引《曾子问》者，破旧说。案彼上云：“若宗子有罪，居于他国，庶子为大夫，其祭也，祝曰：孝子某使介子某执其常事。摄主不厌祭，不旅，不假，不绥祭，不配。”注云：“皆辟正主。厌，厌饫神也。厌有阴有阳，迎尸之前，祝酌奠，奠之且飨，是阴厌也。尸谡之后，彻荐俎敦，设于西北隅，是阳厌也。此不厌者，不阳厌也。不旅，不旅酬也。假读为嘏，不嘏，不嘏主人也。不绥祭，谓今主人也。”又云“布奠於宾，宾奠而不举”是也。云“而此备有，似失之矣”者，谓此不傧尸者，不厌已下皆有，则非如旧说使昆弟摄者，故云似失之矣。 \\n 　 \\n 则祝、侑亦如之。谓尸七饭时。 \\n [疏]“则祝侑亦如之”。○注“谓尸七饭时”。○释曰：案上篇尸食七饭告饱，祝西面于主人之南，独侑不拜，侑曰：皇尸未实，侑尸也。 \\n 　 \\n 尸食，八饭。 \\n [疏]“尸食”。○注“八饭”。○释曰：上已七饭，故知此当八饭也。 \\n 　 \\n 乃盛俎，臑、臂、肫、脡脊、横脊、短胁、代胁，皆牢；盛者，盛於肵俎也。此七体，羊、豕，其脊胁皆取一骨也，与所举正脊、幹、骼凡十矣。肩未举，既举而俎犹有六体焉。 \\n  \\n [疏]“乃盛”至“皆牢”。○注“盛者”至“体焉”。○释曰：案《特牲》尸食讫乃盛，今八饭即盛者，大夫礼与士相变。若然，此先言臑者，见从下起，不言盛肩，肩未举，举乃盛。不言骼，骼已举先在俎，有司彻不盛俎者，更无所用，全以归尸故也。云“盛者，盛於肵俎也”者，以《特牲》云：“盛肵俎，俎释三个。”故知盛於肵，以归尸故也。云“此七体，羊豕”者，以其五鼎下有鱼、腊、肤，又不升，故唯羊、豕也。云“其脊胁皆取一骨也，与所举正脊、幹、骼凡十矣”者，案上篇载时皆二骨以并，今但盛一骨，不云正脊、长胁者，先举一骨，故不序也。凡骨体之数，左右合为二十一体。案《少牢》注云：肩、臂、臑、肱骨也；篿、骼，股骨。《乡饮酒》注：前胫骨三，肩、臂、臑也。后胫骨二，篿、骼也。又后有髀觳折。《特牲》记云：“主妇俎觳折。”注云“觳，后足”也。《昏礼》不数者，凡体，前贵於后，觳贱於臑，故数臑不数觳，是以不升於鼎。又以髀在肫上，以窍贱，正俎不用。又脊有三分，一分以为正脊，次中为脡脊，后分为横脊。胁亦为三分，前分为代胁，次中为中胁，后分为短胁。是其二十一体也。云“而俎犹有六体焉”者，谓三脊、三胁，皆取一骨盛於肵，各有一骨体在俎，不取以备阳厌也，故云而俎犹有六体焉也。 \\n 　 \\n 鱼七；盛半也。鱼十有五而俎，其一已举。必盛半者，鱼无足翼，於牲，象脊胁而已。 \\n  \\n [疏]“鱼七”。○注“盛半”至“而已”。○释曰：云“鱼十有五而俎”者，案《少牢》载鱼鲋云“十有五而俎”，云其一已举者，谓尸食时已举其一，唯有十四在。云“必盛半者，鱼无足翼，於牲，象脊胁而已”者，案《中候》云：“鱼者，水精随流出入，得申朕意。”郑注引《春秋纬璇玑枢》曰：“鱼无足翼，纣如鱼，乃讨之。是也。纣虽有臣，无益於股肱，若鱼虽有翼，不能飞。”若然，此注云鱼无翼者，亦从彼文鱼虽有翼不能飞。云“象脊胁”者，六体十二骨，盛六是半。鱼无足，象牲脊胁，亦盛半。盛半相似，数则不同，以其牲之脊胁则六，鱼之半则七也。 \\n 　 \\n 腊辩，无髀。亦盛半也。所盛者，右体也，脊属焉。言无髀者，云一纯而俎，嫌有之。古文髀作脾。 \\n  \\n [疏]“腊辩无髀”。○注“亦盛”至“作脾”。○释曰：云“亦盛半”者，谓除尸举，其馀两半亦似鱼十四盛七为半。必知盛半者，以其此腊在鱼下，明盛半与鱼同。此腊亦盛右体，知者，以其牲用右，故此亦盛右体。知“脊属焉”者，案上篇《少牢》云“腊一纯而俎”，脊不折，直为一段，代胁、长胁、短胁各一骨，左右三胁，胁骨合为六体，并脊为七。通肩臂等十为十七体，与牲体同，如腊肩，尸食既举，而俎唯有十六在。言盛半，明脊属，又且凡牲载体者，脊皆属焉。下经云“乃摭于鱼腊俎，俎释三个，其馀皆取之”，明不尽盛可知。若然，案《士虞礼》：“升腊左胖，髀不升，实于下鼎。”注云：“腊亦七体牲之类。”又《特牲》记云“腊如牲骨”，郑注云：“不但言体，以有一骨二骨者。”以此言之，腊与牲体设骨多少尽同，而云腊脊、胁皆一骨者，以其左右尽升，欲使祝及主妇已下，俱取於此腊体，故下云“祝主人之鱼腊取于是”，注云：“祝、主人、主妇俎之鱼腊取於此者，大夫之礼文，待神馀也。三者各取一鱼。其腊，主人臂，主妇臑，祝则骼也。”今若复分一骨二骨，则数多於《特牲》，祝以下俎无腊体，不升，腊右胖，故云腊如牲骨，与右胖同，皆祝俎所不用。上篇《少牢》虽祝俎有腊，两髀属窍，上大夫礼又异於此。《士虞礼》祝以下亦无腊体，故郑注《士虞礼》腊亦七体牲之类，郑注云：“凡腊用纯者，据上、下大夫，以上祭祀及士之嘉礼，士祭礼则腊不用纯，辟大夫。”云“言无髀者，云一纯而俎，嫌有之”者，案上篇《少牢》载腊云“一纯而俎”，不云髀不升，故此明之，而云腊辩无髀也。案上篇《少牢》祝俎云腊两髀在祝俎，不升於鼎，不在神俎，已自明矣。今此更明之者，以《少牢》陈鼎，上、下大夫皆同，今此下大夫不傧尸，其祝俎腊骼，不云无髀，何以明之？ \\n 　 \\n 卒盛，乃举牢肩。尸受，振祭，哜之。佐食受，加于肵。卒，已。 \\n  \\n 佐食取一俎于堂下以入，奠于羊俎东。不言鱼俎东，主於尊。 \\n [疏]注“不言”至“於尊”。○释曰：案《少牢》云：“设俎，羊在豆东，豕亚其北，鱼在羊东，腊在豕东，特肤当俎北端。”今摭鱼腊宜在鱼俎东，而继羊俎言之，以羊尊，为主也。 \\n 　 \\n 乃摭于鱼、腊俎，俎释三个，其馀皆取之，实于一俎以出。个犹枚也。鱼摭四枚，腊摭五枚。其所释者，腊则短胁、正胁、代胁，鱼三枚而已。古文摭为摕。 \\n  \\n [疏]“乃摭”至“以出”。○注“个犹”至“为摕”。○释曰：知“鱼摭四枚，腊摭五枚”者，以鱼盛半，其俎犹有七个在，故摭去四枚，释三个。腊盛半，而俎犹有八体，在摭去五枚，释三个，皆为改馔西北隅也。云“腊则短胁、正胁、代胁，鱼三枚而已”者，以腊右体已盛，脊又属焉，唯有左在。下文云主人腊臂，主妇腊臑，祝则骼所释者，故知胁又牲体，所释者是胁脊，此腊脊已在盛，半限，故知所释唯有三胁耳。 \\n 　 \\n 祝、主人之鱼腊取于是。祝、主人、主妇俎之鱼腊取於此者，大夫之礼文，待神馀也。三者各取一鱼。其腊，主人臂，主妇臑，祝则骼也与？此皆於鼎侧更载焉。不言主妇，未闻。 \\n  \\n [疏]“祝主”至“于是”。○注“祝主”至“未闻”。○释曰：案《特牲》士礼不待神馀，故主人、主妇、祝皆无腊。上大夫之祝当有腊俎，至於傧尸，腊为庶羞，又不载於俎，与此异。此下大夫待神馀，故祝、主人、主妇皆有腊体也。云“其腊，主人臂，主妇臑，祝则骼也与”者，主人用臂，主妇用臑，见於下经。祝无文，而知用骼者，其骼无正文，故云“与”以疑之也。云“此皆於鼎侧更载焉”者，上摭时共在一俎，以出及下设时，主人、主妇及祝各异俎，又不同时，故知更载俎。云“鼎侧”，则不复升鼎也。云“不言主妇，未闻”者，下有主妇俎腊臑，则主妇用腊可知，此经直云“祝”、“主人”，不云“主妇”，未闻其义，或转写者脱耳。 \\n 　 \\n 尸不饭，告饱。主人拜侑，不言。尸又三饭。凡十一饭，士九饭，大夫十一饭，其馀有十三饭，十五饭。 \\n  \\n [疏]“尸不”至“三饭”。○注“凡十”至“五饭”。○释曰：上篇士礼九饭，《少牢》上、下大夫同十一饭，士、大夫既不分命数为尊卑，则五等诸侯同十三饭，天子十五饭可知。 \\n 　 \\n 佐食受牢举，如傧。举，肺脊。 \\n 主人洗，酌，酳尸，宾羞肝，皆如傧礼。卒爵，主人拜，祝受尸爵，尸答拜。祝酌授尸，尸以醋主人，亦如傧。其绥祭，其嘏，亦如傧。肝，牢肝也。绥皆当作挼。挼读为“藏其堕”之堕。古文为扌耎。 \\n  \\n [疏]“主人”至“如傧”。○释曰：自此尽“荐脀皆如宾”礼，论主人献尸祝及佐食之事。此主人献有五节：主人献尸，一也；酢主人，二也；献祝，三也；献上佐食，四也；献下佐食，五也。○注“肝牢”至“为扌耎”。○释曰：云“绥皆当作挼”者，案经唯有一绥而云“皆”者，郑并下佐食绥总破之，故云皆也。云“读为藏其堕之堕”者，读从《周礼·守祧职》云：“既祭，则藏其隋。”必读从之者，义取堕减之事也。 \\n 　 \\n 其献祝与二佐食，其位、其荐脀皆如傧。 \\n 主妇其洗献于尸，亦如傧。自尸侑不饭告饱至此，与宾同者在上篇。 \\n  \\n [疏]“主妇”至“如傧”。○注“自尸”至“上篇”。○释曰：自此尽“入于房”，论主妇亚献尸及祝并献二佐食之事。此一节之内，献数与主人同。唯不受嘏为异。云“与傧同”者，经既云“如傧”，而注复云与傧同者，为事在上篇而发也。 \\n 　 \\n 主妇反取笾于房中，执枣、糗，坐设之，枣在稷南，糗在枣南。妇赞者执栗、脯，主妇不兴，受，设之，栗在糗东，脯在枣东。主妇兴，反位。枣，馈食之笾。糗，羞笾之实。杂用之，下宾尸也。栗脯，加笾之实也。反位，反主人之北拜送爵位。 \\n  \\n [疏]“主妇”至“反位”。○释曰：此设笾实，继在《少牢》室内西南隅，阴厌神馔也。○注“枣馈”至“爵位”。○释曰：案《周礼·笾人职》云：馈食之笾，枣、栗、桃、乾{艹橑}、榛实；羞笾之实，糗、饵、粉、糍；又加笾之实，菱、芡、芡、脯。是郑据《笾人职》而言也。云“杂用之，下傧尸也”者，案上傧尸者，麷、蕡、白、黑、糗、饵之等，朝事之笾，羞笾之实，各用之而不杂也。案上宾尸，主妇亚献尸，设笾直有脯、脩二笾，下大夫之礼。主妇亚献有四笾者，宾尸之礼，主人献尸，主妇设四笾，麷、蕡、白、黑，故至主妇献时，直设糗饵与脯脩二笾，通前四笾六笾。此主人初献，如上篇无笾从，故至主妇亚献设四笾，犹自少於宾尸两笾。 \\n 　 \\n 尸左执爵，取枣、糗。祝取栗、脯以授尸。尸兼祭于豆祭，祭酒，啐酒。次宾羞牢燔，用俎，盐在右。尸兼取燔扌耎于盐，振祭，哜之，祝受，加于肵。卒爵，主妇拜，祝受尸爵，尸答拜。自主妇反笾至受加于肵，此异于宾。 \\n  \\n [疏]注“自主”至“于宾”。○释曰：上篇主妇但有献而已，无笾燔从之事。此篇首傧尸，主妇亚献尸，乃有笾饵之事，其物又异，唯糗同耳，故云“此异于傧”也。上注云“自尸侑不饭告饱至此，与傧同者在上篇”，此注云此异于傧者，上注云“至此与傧同者”，皆与傧礼同在上篇，故注云至此也。此自“卒爵”下，至答拜与傧同在上篇。自祝受加于肵以上，至主妇反笾傧尸异，所得相决，郑所以不在卒爵上注，而在尸答拜下注者，取终一事故也。 \\n 　 \\n 祝易爵洗，酌，授尸。尸以腊主妇。主妇主人之北拜受爵，尸答拜。主妇反位，又拜。上佐食绥祭，如傧。卒爵拜，尸答拜。主妇夹爵拜，为不宾尸降崇敬。今文酢曰酌。 \\n  \\n [疏]注“主妇”至“曰酌”。○释曰：案《特牲》主妇献尸，不夹爵拜，上篇上大夫宾尸，主妇献尸，夹爵拜。此下大夫既不宾尸，主妇宜与士妻同。今夹爵拜者，为拜宾尸降崇敬，故夹爵拜，与上大夫同，言降，谓降宾尸之礼也。 \\n 　 \\n 主妇献祝，其酌如傧。拜，坐受爵，主妇主人之北答拜。自尸卒爵至此，亦与宾同者，亦在上篇。 \\n  \\n [疏]注“自尸”至“上篇”。○释曰：经无尸卒爵之文，郑注云“尸”者，以经有卒爵之文多，故言尸以别之也。 \\n 　 \\n 宰夫荐枣、糗，坐设枣于菹西，糗在枣南。祝左执爵，取枣、糗祭于豆祭，祭酒，啐酒。次宾羞燔，如尸礼。卒爵。内子不荐笾，祝贱，使官可也。自宰夫荐至宾羞燔，亦异于宾。 \\n  \\n [疏]注“内子”至“于宾”。○释曰：案《特牲》主妇设笾者，士妻卑也。案上尸与主人笾，皆主妇设之，至此祝不使主妇而使宰夫设笾，故云“祝贱，使官可也”。案《礼记》注内子卿妻，引《春秋》赵姬请逆叔隗以为内子，证卿妻为内子。今此下大夫妻得称内子者，欲见此下大夫妻於祝不荐笾，兼见上大夫妻亦不荐笾，故变言内子也或可。散文，下大夫妻亦得为内子也。云“自宰夫荐至宾羞燔，亦异于宾”者，《少牢》主妇献祝亦无笾燔从一事，此有笾燔从者，亦异于宾也。 \\n 　 \\n 主人受爵，酌，献二佐食，亦如傧。主妇受爵，以入于房。 \\n 宾长洗爵，献于尸。尸拜受，宾户西北面答拜。爵止。尸止爵者，以三献礼成，欲神惠之均於室中，是以奠而待之。 \\n  \\n [疏]“宾长”至“爵止”。○注“尸止”至“待之”。○释曰：自此尽“庶羞在左”，论宾长献尸祝佐食并致爵之事。此一节之内，凡有十爵：献尸，一也；主妇致爵於主人，二也；主人酢主妇，三也；尸作止爵，饮讫酢宾长，四也；宾献长，五也；又献上佐食，六也；又献下佐食，七也；宾致爵於主人，八也；又致爵于主妇，九也；宾受主人酢，十也。云“宾户西北面答拜”者，案上《少牢》正祭宾献与此篇首宾长献，皆云拜送，此特言答拜者，下大夫故也。言“拜送”者，礼重；云“答拜”者，礼轻。 \\n 　 \\n 主妇洗于房中，酌，致于主人，主人拜受，主妇户西、北面送爵。司宫设席。拜受乃设席，变於士也。 \\n  \\n [疏]“主妇”至“设席”。○注“拜受”至“士也”。○释曰：此下大夫夫妇致爵之礼。《祭统》云夫祭有十伦之义，七曰“见夫妇之别焉”，又曰：“尸酢夫人执柄，夫人受尸执足，夫妇相授受，不相袭处，酢必易爵。”彼据夫妇致爵而言。又《诗·既醉序》云“醉酒饱德”，谓见十伦之义，志意充满，是天子诸侯皆有夫妇致爵之事。但《少牢》上大夫受致不酢，下大夫受致又酢不致，士受致自致，是上大夫尊，辟君，受致不酢，下大夫与士卑，不嫌，得与人君同，夫妇致爵也。云“拜受乃设席，变於士也”者，案《特牲》礼未致爵已设席，故云异於士。其上大夫正祭未致爵，至宾尸，尸酢主人，设席，以有尸宾，故设席在前也。案《周礼·司几筵》云“祀先王胙席亦如之”，郑注云：“谓祭祀及王受酢之席。”彼受酢时已设席，与大夫礼异也。郑注《周礼·司几筵》又云：“后诸臣致爵乃设席。”与此礼同者，士卑，不嫌多与君同故也。 \\n 　 \\n 主妇荐韭、菹、醢，坐设于席前，菹在北方。妇赞者执枣、糗以从，主妇不兴，受，设枣于菹北，糗在枣西。佐食设俎，臂、脊、胁、肺皆牢，肤三，鱼一，腊臂。臂，左臂也。《特牲》五体，此三者，以其牢与腊臂而七，牢腊俱臂，亦所谓腊如牲体。 \\n  \\n [疏]注“臂左”至“牲体”。○释曰：知是“左臂”者，右臂尸所用，故知左臂也。云“《特牲》五体，此三者，以其牢与腊臂而七”者，以经云臂、脊、胁皆牢，牢谓羊、豕也。既羊、豕、臂、脊、胁俱有是六也，通腊臂而七，是以牲体唯有三也。云“牢腊俱臂，亦所谓腊如牲体”者，腊如牲体，《特牲》记文。案彼云：“腊如牲骨。”骨即体也，故以体言之。以其上腊摭五枚，左肩、臂、臑、肫、骼，今主人不用肩，而用臂者，以其羊豕皆用臂，故腊亦用臂，是以郑云腊如牲体。但此腊臂直一骨，无并，故须云腊如牲体也。 \\n 　 \\n 主人左执爵，右取菹扌耎于醢，祭于豆閒，遂祭笾，奠爵，兴，取牢肺，坐绝祭，哜之，兴，加于俎，坐捝手，祭酒，执爵以兴，坐卒爵，拜。无从者，变於士也。亦所谓顺而摭也。 \\n  \\n [疏]“主人”至“爵拜”。○注“无从”至“摭也”。○释曰：云“无从者，变於士也”者，案《特牲》主妇致爵於主人，肝燔并从。此无肝燔从，故云变於士也。 \\n 　 \\n 主妇答拜，受爵，酌以醋，户内北面拜。自酢不更爵，杀。 \\n [疏]注“自酢不更爵杀”。○释曰：此决上主妇受酢时，祝易爵洗酌授尸，尸以醋主妇。今自酢，又不更爵，故云“杀”也。 \\n 　 \\n 主人答拜。卒爵，拜。主人答拜。主妇以爵入于房。尸作止爵，祭酒，卒爵。宾拜。祝受爵，尸答拜。作止爵乃祭酒，亦变於士。自爵止至作止爵，亦异於宾。 \\n  \\n [疏]注“作止”至“於宾”。○释曰：云“作止爵乃祭酒，亦变於士”者，《特牲》：“宾三献如初，燔从如初，爵止。”无祭酒之文，至三献作止爵，尸卒爵，亦无祭酒之文。知《特牲》祭酒讫乃止爵者，以经云“燔从如初”，乃云“爵止”，郑注云：“初，亚献也。”亚献时祭酒讫，乃始燔从，则三献燔从如初，始云爵止，明是祭酒既讫，乃始止爵。今大夫作止爵乃祭酒，故云变於士。云“自爵止至作止爵，亦异於宾”者，此篇首宾尸礼，宾长献尸奠爵，又云“尸作三献之爵”，不解以为与宾同，云“异”者，宾尸止爵在致爵后，其作之在献私人后，欲神惠之均於庭。此止爵在主妇致爵前，作之在致爵后，欲神惠均於室中，与《特牲》“燔从如初爵止”同。《少牢》上篇所以不致爵者，为宾尸，宾尸止爵者，欲室中神惠均於庭，故止爵也。《特牲》再止爵者，一止爵欲神惠均於室中，一止爵者顺上大夫之礼也。 \\n 　 \\n 祝酌，授尸。宾拜受爵，尸拜送。坐祭，遂饮，卒爵，拜。尸答拜。献祝及二佐食。洗，致爵于主人。洗致爵者，以承佐食贱，新之。 \\n  \\n 主人席上拜受爵，宾北面答拜。坐祭，遂饮，卒爵，拜。宾答拜，受爵。酌，致爵于主妇。主妇北堂。司宫设席，东面。北堂，中房以北。东面者，变於士妻。宾尸不变者，宾尸礼异矣。内子东面，则宗妇南面西上，内宾自若，东面南上。 \\n  \\n [疏]注“北堂”至“南上”。○释曰：云“东面者，变於士妻”者，案《特牲》记“宗妇北堂东面北上”，注云：“宗妇宜统於主妇，主妇南面。”此东面，故云变於士妻。云“内子东面，则宗妇南面西上”者，此无正文，郑以意解之。何者？宗妇位继於主妇，今主妇准特牲在宗妇位易处，则宗妇位亦易处在主妇位，南面西上可知。云“内宾自若，东面南上”者，亦约《特牲》记文。 \\n 　 \\n 主妇席北、东面拜受爵，宾西面答拜。席北东面者，北为下。 \\n [疏]注“席北”至“为下”。○释曰：案《特牲》宗妇东面北上，今主妇在宗妇之位东面。郑以北为下者，若宗妇之众则北为上，今主妇特位立，则依《曲礼》席东乡西乡，以南方为上，因於阴阳，故“北为下”。 \\n 　 \\n 妇赞者荐韭、菹、醢，菹在南方。妇人赞者执枣、糗授妇赞者，妇赞者不兴，受，设枣于菹南，糗在枣东。妇人赞者，宗妇之弟妇也。今文曰妇也，赞者执枣糗授妇赞者，不兴受。 \\n  \\n 佐食设俎于豆东，羊臑，豕折，羊脊、胁，祭肺一、肤一、鱼一、腊臑。豕折，豕折骨也。不言所折，略之。《特牲》主妇觳折，豕无脊胁，下主人，羊豕四体，与腊臑而五。 \\n  \\n [疏]注“豕折”至“而五”。○释曰：云“豕折骨也”者，谓不全体，就体骨中折之，故云折骨。云“不言所折，略之”者，谓不言所折骨名，是略之。引《特牲》主妇觳折者，证略而不言骨名，其折是觳折也。云“豕无脊胁，下主人”者，主人於上文有脊胁也。云“羊豕四体，与腊臑而五”者，上主人牢与腊臂而七，此五，是其略也。 \\n 　 \\n 主妇升筵，坐，左执爵，右取菹扌耎于醢，祭之，祭笾，奠爵，兴取肺，坐绝祭，哜之，兴，加于俎，坐捝手，祭酒，执爵兴，筵北东面立卒爵，拜。立饮拜既爵者，变於大夫。 \\n  \\n 宾答拜。宾受爵，易爵于篚，洗，酌，醋于主人，户西北面拜，主人答拜。卒爵，拜，主人答拜。宾以爵降奠于篚。自宾及二佐食至此，亦异於宾。 \\n  \\n [疏]注“自宾”至“於宾”。○释曰：异者，谓宾献及二佐食以下，至此奠于篚，异於《少牢》宾长献直及祝，不及佐食，故郑彼注云“不献佐食，将傧尸，礼杀”是也。 \\n 　 \\n 乃羞，宰夫羞房中之羞，司士羞庶羞于尸、祝、主人、主妇，内羞在右，庶羞在左。 \\n 主人降，拜众宾，洗，献众宾。其荐脀，其位、其酬醋，皆如傧礼。主人洗，献兄弟与内宾与私人，皆如傧礼。其位、其荐脀，皆如傧礼。卒，乃羞于宾、兄弟、内宾及私人，辩。自乃羞至私人之荐脀，此亦与傧同者，在此篇。不傧尸，则祝犹侑耳。卒，已也。乃羞者，羞庶羞。 \\n  \\n [疏]“主人降”至“人辩”。○注“自乃”至“庶羞”。○释曰：此一经论主人献堂下众宾、兄弟下及私人并房中内宾，皆与上大夫礼同之事。 \\n 　 \\n 宾长献于尸，尸醋，献祝，致，醋。宾以爵，降实于篚。致，谓致爵于主人、主妇。不言如初者，爵不止，又不及佐食。 \\n  \\n [疏]“宾长”至“于篚”。○注“致谓”至“佐食”。○释曰：此经论次宾长献尸已下之事。以其上宾长上已献尸讫，明此是次宾长为加爵也。云“不言如初者，爵不止，又不及佐食”者，谓不言同，上文云：“宾长献于尸如初，无湆，爵不止。”注云：“如初，如其献侑酌致主人受尸酢也。无湆，爵不止，别不如初者。”此文不与彼同者，为经不可如一，故郑注彼此各申经意。 \\n 　 \\n 宾、兄弟交错其酬，无筭爵。此亦与傧同者，在此篇。 \\n [疏]“宾兄”至“筭爵”。○注“此亦”至“此篇”。○释曰：此一经论堂下宾及兄弟行无筭爵之事。此堂下兄弟及宾行无筭爵，似上大夫无旅酬，故郑云“此亦与傧同者，在此篇”。若此经兼有旅酬，郑不得言与傧同。案《特牲》尸在室内，亦不与旅酬之事。而堂下宾及兄弟行旅酬，又使弟子二人举觯为无筭爵者，下大夫虽无傧尸之礼，堂下亦与神灵共尊，不敢与人君之礼同。既与神灵共尊，故阙旅酬，直行无筭爵而已。《特牲》堂下得献之后，与神别尊，故旅酬、无筭爵并皆行之。事贱，不嫌与君同，故得礼备也。 \\n 　 \\n 利洗爵，献于尸。尸酢。献祝，祝受，祭酒，啐酒，奠之。利献不及主人，杀也。此亦异於宾。 \\n  \\n [疏]“利洗”至“奠之”。○注“利献”至“於宾”。○释曰：此一经论佐食事尸礼将毕，为加爵献尸及祝之事。云“利献不及主人，杀也”者，此对上文，宾长为加爵及主人，此不及主人，是杀也。又云“此亦异於宾”者，案上《少牢》无利献宾，三献尸即止，此篇首傧尸之礼，佐食又不与，故无佐食献，故云“异”也。 \\n 　 \\n 主人出，立于阼阶上，西面。祝出，立于西阶上，东面。祝告于主人曰：“利成。”祝入。主人降，立于阼阶东，西面。尸谡，祝前，尸从，遂出于庙门。祝反，复位于室中。祝命佐食彻尸俎。佐食及出尸俎于庙门外，有司受，归之。彻阼荐俎。自主人出至此，与宾杂者也。先籑彻主人荐俎者，变于士。《特牲馈食礼》曰：“彻阼俎豆笾，设于东序下。” \\n  \\n [疏]释曰：云“自主人出至此，与宾杂者也”者，谓有同者不同，故上《少牢》直云“祝告曰利成”，此云“祝告于主人曰利成”；上《少牢》云“祝入，尸谡，主人降，立于阼阶东，西面”，此云“祝入，主人降立于阼阶东，西面，尸谡”；彼云“祝先”，此云“祝前”；彼云“祝命佐食彻肵俎，降设于堂下”，此云“祝反，复位于室中，祝命佐食彻尸俎，佐食乃出尸俎于庙门外，有司受归之”；故云杂。云“先籑彻主人荐俎者，变於士”者，《特牲》既馂，祝命佐食彻阼俎。此馂前彻阼荐俎，故云变於士。引《特牲》者，证彻阼荐俎所置之处也。 \\n 　 \\n 乃籑，如傧。谓上篇自司宫设对席，至上馂兴出也。古文籑作馂。 \\n  \\n 卒籑，有司官彻馈，馔于室中西北隅，南面，如馈之设，右几，厞用席。官彻馈者，司马、司士举俎，宰夫取敦及豆。此於尸谡改馔，当室之白，孝子不知神之所在，庶其飨之於此，所以为厌饫。不令妇人改彻馔敦豆，变於始也，尚使官也。佐食不举羊豕俎，亲馂，尊也。厞，隐也。古文右作侑，厞作茀。 \\n  \\n [疏]“卒籑”至“用席”。○注“官彻”至“作茀”。○释曰：自此下尽篇末，论馂讫改馔於西北隅为阳厌之事。云“官彻馈者，司马、司士举俎”者，经云官彻，则司马主羊，司士主豕，明还遣此二人举俎可知。即上经云“司马刲羊，司士击豕”是之。云“宰夫取敦及豆”者，以其宰夫多主主妇之事，此敦及豆本主妇设之，今云官彻，明非妇人，知是宰夫为之也。是以上文云“宰夫羞房中之羞”，又上主妇献祝，宰夫荐，郑注云：“内子不荐笾，祝贱，使官可也。”以此言之，则宰夫代主妇设笾豆及敦可知。云“当室之白，孝子不知神之所在，庶其飨之於此，所以为厌饫”者，此言杂取《曾子问》、《郊特牲》、《祭义》之文。案《曾子问》说阳厌之事云：“当室之白尊于东房。”郑云：“得户明者也。”《郊特牲》云：“索祭祝于祊，不知神之所在，於彼乎？於此乎？尚曰求诸远者与？”《祭义》云“勿勿乎其欲飨之”。是郑所取阳厌及祊祭求神之事。云“不令妇人改馔敦豆，变於始也，尚使官也”者，此决《少牢》初设馔，主妇荐两豆，宗妇一人赞两豆，主妇设一敦，宗妇赞三敦，是其始时妇人设之。今使宰夫彻豆敦者，尚使官故也。 \\n 　 \\n 纳一尊于室中。阳厌杀，无玄酒。 \\n 司宫扫祭。扫豆閒之祭，旧说云：埋之西阶东。 \\n [疏]注“扫豆”至“阶东”。○释曰：引“旧说”者，案《曾子问》“凡币帛皮圭为主，命埋之阶閒”。此豆閒之祭，案旧说埋之西阶东，以神位在西，故近西阶，是以郑亦依用也。 \\n 　 \\n 主人出，立于阼阶上，西面。祝执其俎以出，立于西阶上，东面。司宫阖牖户。闭牖与户，为鬼神或者欲幽闇。 \\n  \\n 祝告利成，乃执俎以出于庙门外，有司受，归之。众宾出，主人拜送于庙门外，乃反。拜送宾者，亦拜送其长，不言长宾者，下大夫无尊宾也。 \\n  \\n [疏]注“拜送”至“宾也”。○释曰：此决宾尸时，“尸出，侑从，主人送於庙门之外拜，尸不顾，拜侑於长宾，亦如之，众宾从”，郑注云：“从者，不拜送也。”言从者不拜送，则此云拜送者，拜送长可知。不言长者，下大夫贱，无尊宾，故不别其长也。 \\n 　 \\n 妇人乃彻，彻祝之荐及房中荐俎，不使有司者，下上大夫之礼。 \\n [疏]注“彻祝”至“之礼”。○释曰：云“不使有司者，下上大夫之礼”者，决上大夫祭毕，将傧尸，有司彻，傧尸礼终，亦有司彻。今妇人彻，故云下上大夫之礼也。 \\n 　 \\n 彻室中之馔。有司馔之，妇人彻之，外内相兼，礼杀。 \\n [疏]注“有司”至“礼杀”。○释曰：云“有司馔之，妇人彻之，外内相兼，礼杀”者，此彻室中之馔者，於上经“有司彻馈，馔於室中西北隅”者，今使妇人彻之，故云外内相兼。外者，谓有司宫改馔西北隅；内者，谓今妇人元缺二字彻馈，故云相兼也。 \\n 　"}
