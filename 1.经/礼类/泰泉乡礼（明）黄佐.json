{"章节": "\t提要", "正文": "提要 \\n 《泰泉乡礼》七卷，明黄佐撰。佐字才伯，泰泉其号也。香山人。正德辛巳进士，官至少詹事。事迹具《明史·文苑传》。佐之学虽恪守程朱，然不以聚徒讲学名，故所论述，多切实际。是书乃其以广西提学佥事乞休家居时所著，凡六卷。首举乡礼纲领，以立教、明伦、敬身为主。次则冠婚以下四礼，皆略为条教。第取其今世可行而又不倍戾于古者。次举五事，曰乡约、乡校、社仓、乡社、保甲，皆深寓端本厚俗之意。末以《士相见礼》及《投壶》、《乡射礼》别为一卷附之。大抵皆简明切要，可见施行，在明人著述中犹为有用之书。视所补注之《皇极经世》支离曼衍、敝精神于无益之地者，有空言实事之分矣。"}
{"章节": "\t序", "正文": "序 \\n 夫道有隆污，俗由升降。故俗者，其效情者乎？情者，其效治者乎？故曰人情者，圣王之田也。故礼以耕之，义以种之，学以耨之，仁以聚之，乐以安之，故治隆而俗不庬也。周秦之际，其宇宙之大限乎？德色谇语，贾生有遗戚矣。间有兴礼让、修教化于郡县之中，民亦翕然丕变其俗。孟子曰：“乃若其情，则可以为善矣。”斯非其明征哉！吾广宫詹学士泰泉黄公咨嗟薄俗，嘅然逖慕于古之遗治。昔在家食，辑为《乡礼》一书，要在于敬身明伦，讲信修睦，主乡约以励规劝，而谨乡校，设社仓，则豫教与养，秩里社，联保甲，则重祀与戎。身心既淑，礼乐备举，凡以约其情而治之，使乡之人习而行焉，善俗其有几乎！此公之志也。是故约正以纲之，教读以纪之，士大夫以帅之，有司以表正而董治之，斯所谓待人而行者乎！香山令文岩邓君见而叹曰：“韪哉！兴化善治之道，其必由此欤！夫情比于礼而乡治矣，俗成于乡而天下治矣，不帅胡化？不令胡从？我其责哉！”则造于公而请焉曰：之邑也，公之乡也，公实帅之。予小子，匪表正之能，敢不黾勉以承公后，矧曰嗣必有兴者乎！既乃序其书而梓之，盖广德心而公诸天下也。谓何子鮤盍申识之，鮤鄙人也，何敢为佞？然实幸其相与以有成，且将以风乎治政者也。夫古今人岂不相及哉？君必勉之。乃若普惠养之政，息兼并之风，使其富而可教，从之也轻，则有孔孟之矩在，君必能与天下之英熟图之矣。《书》曰：“迩可远在兹。”其斯编之谓与!嘉靖己酉夏四月既望，顺德何鮤撰。詹事泰泉公先提督广西学政，所著《乡礼》，凡六卷，兹又以《士相见礼》及《投壶》《乡射》诸篇附之，合七卷云。先是，书盖刻于广之藩司，颁诸郡邑行矣。彼都人士讲明诵说，见诸行事，夫固有所感发兴起，以蹈道迁义哉！香山内周邑井，外接岛夷，四顾汪洋，迥千里而孤悬海表焉。其士民错居阻险，思奢俭之中，厪耕织之务，能知其所为己，盖自昔为然。若乃亲亲尊尊之制，比闾族党之交，律己教人之法，周旋升降之文，钟鼓管弦之声，凡以反廉愧之节、仁义之厚，使人人回心向道，日迁善远罪而不自知，顾在此而不在彼也。夫民刚柔轻重，迟速异齐，系水土之风气，故谓之风。动静取舍，唯上所好恶，故谓之俗。风俗淳厚，风雨时节，灾害不生，凡民知所自爱，重犯法，亡盗贼，就地险远和气之应，贤于内郡，斯所谓礼教素行，政修民和之所致哉！《书》曰：“光天之下，至于海隅。”此言王者文命所敷，无远不届也。在昔文王之德，其下化之，《周南》《召南》之诗作焉。故论风俗茂美，于周为盛。圣天子端拱穆清，化行海外，则斯邑诸人士，其于礼乐教化政俗雍容之会，亦维风可观矣。夫以文王之德，诗人系之于《二南》，斯岂非周召之治哉?今公以《乡礼》名书，行且达之天下，而上致其君，兴太平，成雅俗。《书》曰：“始于家邦，终于四海。”斯大臣辅相之事，公以为何如！迁不佞，敬取是书重刻于香山之邑斋。夫香山，公桑梓在焉，公用之于天下，其次第则自斯始。嘉靖己酉春二月之吉，知香山县事闽邓迁叙。"}
{"章节": "\t卷一", "正文": "卷一 \\n 乡礼纲领凡乡礼纲领。在士大夫，表率宗族乡人，申明四礼而力行之，以赞成有司教化。其本原有三：一曰立教，二曰明伦，三曰敬身。乡士大夫会同志者，择月吉斋戒，具衣冠，相率以正本三事相砥励，申明四礼条件，誓于神明，在城誓于城隍，在乡则里社可也。立教以家达乡。其目三：一曰小学之教。凡小儿八岁以上，出就外傅，从学乡校。或延师家塾，教以正容体，齐颜色，顺辞令。务在朴厚醇谨，事事循规蹈矩。必先孝弟，内事父母，外事师长，侍立终日，不命之坐，不敢坐。平居虽甚热，在父母长者之侧，不得去巾袜缚绔。衣服惟谨。行步出入，毋得入茶酒店肆。市井里巷之语，郑卫之音，毋经于耳。不正之书，非礼之色，毋经于目。其或有纳于邪者，罚其父兄。二曰大学之教。凡子弟十有五岁以上者，入庠序肄业，教以言行相顾，收其放心，以学颜子之所学。言温而气和，于怒时遽忘其怒，而观理之是非，则怒渐可以至于不迁。过而能悔，又不惮改，则过渐可以至于不贰。虽质鲁未通文字者，亦以是教之，使日渐脱去凡近，以游高明。近世浅薄，以谑浪笑傲、漫无圭角而相欢狎者为好人，以轻俊獧躁、诗酒豪放、妄自高大者为豪杰，以读书数千卷、高才能文章、凌忽尊长、眼空古今者为大才，以纵谈名理未及躬行、诮骂程朱自立门户者为道学。兹四等，始以要名，终不足齿，纵能售其奸以得志，竟成何等人物！吾党所宜切戒！其有子弟庸鄙，私纵家人挟势为虐、取利肥家者，众共罚之。事发到官，毋得营救。三曰乡里之教。凡士大夫居乡，宜依古礼，尊者为父师，长者为少师。与闾里之人相约而告谕之曰：凡我乡人，父慈子孝，兄友弟恭，夫和妇顺。毋以妾为妻，毋以下犯上，毋以强凌弱，毋以富欺贫，毋以小忿而害大义，毋以新怨而伤旧恩。善相劝勉，恶相规戒，患难相恤，婚丧相助，出入相友，疾病相扶持。小心以奉官法，勤谨以办粮役。毋学赌博，毋好争讼，毋藏奸恶，毋幸人灾，毋扬人短，毋责人不备。事从俭朴，毋奢靡以败俗，毋论财而失婚期，毋居丧而设酒肉，毋溺风水而久停柩，毋信妖巫、作佛事而忍心火化。仍各用心修立社学，教子弟以孝弟忠信之行，使毋流于恶。所有乡约四礼条件，各宜遵守。其有阻挠不行者，许教读呈官问究。明伦以亲及疏。其目五：一曰崇孝敬。凡居家务尽孝，养必薄于自奉而厚于事亲。又推事亲之心以厚于追远，家必有庙，庙必有主，月朔必荐新。时祭用仲月。冬至祭始祖，立春祭先祖，季秋祭祢。忌日迁主，祭于正寝。或随俗于春秋仲月望日兼祭祖祢。事死之礼，必厚于事生者。庙主之制，同堂异室，则左昭右穆；同堂不异室者，依《家礼》，以右为上。其有嗣续不明、阴育异姓者，众共罚之。二曰存忠爱。凡士大夫居乡，虽致仕，必明吉月朝服而朝之义。正旦、冬至等节，相率盛服向北行庆贺礼如仪。其有议朝廷利害得失，及居是邦而非其大夫者，必罚。三曰广亲睦。凡创家者，必立宗法。大宗一，统小宗四。别子为祖，以嫡承嫡，百代不绝，是曰大宗。大宗之庶子，皆为小宗。小宗有四，五世则迁。己身庶也，宗祢宗。己父庶也，宗祖宗。己祖庶也，宗曾祖宗。己曾祖庶也，宗高祖宗。己高祖庶也，则迁，而惟宗大宗。大宗绝，则族人以支子后之。凡祭，主于宗子。其余庶子虽贵且富，皆不敢祭，惟以上牲祭于宗子之家。宗子死，族中虽无服者，亦齐衰三月。祭毕，而合族以食。期而齐衰者，一年四会食。大功以下，世降一等。异居者必同财，有余，则归之宗；不足，则资之。宗族大事繁，则立司货、司书各一人。宗子愚幼，则立家相以摄之。各修族谱，以敦亲睦。或有骨肉争讼者，众共罚之。若肯同居共爨者，众相褒劝。四曰正内则。凡礼，必谨夫妇。男女必有别，妻妾必有序，宫室必辨外内。男子毋得昼寝于内，妇女毋得踰阈。虽奴婢，亦必动遵礼度。其有贞节妇女，众共歌扬，以为闺门之劝，以闻于有司。五曰笃交谊。凡德业相劝，过失相规，礼俗相交，患难相恤，详见乡约。敬身以中制外。其目四：一曰笃敬以操行。凡读书讲学，必以治心养性为本，寡嗜欲，薄滋味，正其衣冠，摄其威仪，以为民望。听琴赋诗之外，声伎演戏、博奕奇玩之类，及世利纷华，一切屏绝。其有非僻傲惰者，众共罚之。二曰忠信以慎言。凡出言，必主忠信，毋得夸诳。相约共行四礼条件，有始从终背，阴为阳掩，与凡不能践言者，众共罚之。三曰节俭以利用。凡一年之用，置簿开算。粮役之外，所有若干，以十分均之，留三分为水旱不测之备，一分为祭祀之用，六分分作十二月之用。若闰，则分作十三月之用。取一月合用之数，约为三十分，日用其一。凡茶饭鱼肉、宾客酒浆、子孙纸笔束修及干事奴仆等费，皆取诸其间，可余而不可尽。用至七分为得中，不及五分为太啬。其所余者，别置簿收管，以为冬夏裘葛、修葺墙屋、医药丧葬及吊丧问疾、时节馈送，毋得奢侈，侵过次日之用。一日侵过，无时可补，便有窘匮之渐。宜一味节啬，免至于求亲旧、出息通借，以招耻辱。若速客置酒，当知会数而礼勤、物薄而情厚之义。酒或七行，或十行，量洪者不过十二行而止。果五品，肴五品，羹三品，割胾二品。器用瓷漆，虽亲戚上客，一以为准。其有过用多品者，众共罚之。元夕、上巳、端午、中秋、重阳、腊日立为六会，相与燕游山水，以宣乐意。果肴宜视待客为杀。四曰宁静以安身。凡居乡，闭户端坐，自觉胸次悠然，与造物游。故圣人主静，君子慎动。不得已，乃可一出。语所谓“非公事，未尝至于偃之室”，古人何等自重！若与有司往来，自有常礼，毋得私谒，自取讥议。违者众共罚之。右三件，本朱子《小学》，参以陆氏家制、吕氏宗法而损益之。违者宜各相纠。不悛，书于乡约过籍以行罚。既正本原，乃行四礼，以人户田产厚薄别为三等：田十顷以上者为上户，五顷至九顷者为中户，一顷至四顷者为下户。商贾之家，较其所积多寡，准是为差。无财产者，通为一等。随其厚薄，定为品节，俾各遵守。必先躬行，以为宗族乡里表率。又于各乡推择约正、约副以主之。每月朔望，乡校教读讲明，以示乡约之众。众有违犯，责在约正、约副。约正、约副有过，责在教读。容情不举者，许里排会同在学生员群纠之，有司惩之。四礼:俱依文公《家礼》。此乃条件。一曰冠（凡四条凡冠礼，士大夫延有德之宾行于家。乡人行于乡校，以教读为宾。衣服之美恶，酒食飨宾之丰俭，以上、中、下户为差等，下户不可越中，中不可越上。凡子弟未冠者，不得以字行。冠而字之，毋得犯古圣贤及先世之讳。凡月朔，各乡教读以子弟之始冠者见有司，有司诲以成人之道。凡谢宾，束帛不必如古人之数，上户绢一匹，中户布一匹，下户帕一方。二曰昏凡十五条凡昏礼，古有问名、纳采、纳吉、纳征、请期、亲迎六节，今随俗省略，惟行纳采、纳征、请期、亲迎。凡男女婚嫁以时，男子未及十六、女子未及十四成昏者，谓之先时。男子二十五以上、女子二十以上未成昏者，谓之过时。先时者夭，过时者病，皆不能顺阴阳交际以保合太和。乡约正及乡校师宜时加省谕。凡纳采，用酒牲、槟榔、果品，随俗。上户通计所费银不过三两，中户所费不过二两，下户所费不过一两。凡纳征，用钗币、酒牲、槟榔，随俗。上户通计所费银不过十五两，中户所费不过十两，下户所费不过五两。近日纳采、纳征者，止用细茶一盒，纳钗物其中，尤为简便，可以通行。其送礼之人，非隔水路者，毋得多与铜钱，下程惟待以酒饭。凡请期，不分上中下户，惟遣使通书而已，礼物不用。凡亲迎，不许用鼓吹杂剧，送迎交馈。其有隔水路而用装彩大船、铜鼓仪仗，陆路用蒲灯、花筒、爆仗等项者，罪之。凡纳采、纳征、请期，具书如女氏，女氏复书，礼也。乡俗叠用三缄，于亲迎之日贮之银筒以往，鄙俚之甚，今悉依《家礼》改正。凡亲迎，鄙俗先一夕燕其子，子必据尊席而坐，谓之渐老宴。所宜痛革。今后止依父醮子之礼，命之孤。子惟告于庙，受命于母。其女家先一夕燕女，聚亲戚，唱乡歌，谓之歌堂。今亦革去，惟母醮女如礼。凡婿至，奠雁毕，主人酌之酒而劳之币，此俗已久革。若婿以次日见女之父母，设燕者听。或婿所居去女家有三五日路程者，许随俗候女轿出门，即见女之父母。女之父母惟致币于婿，不必设宴。凡女服，首饰衣裙随俗，但不许用违禁之物。上户通计所费银不过三十两，资装器物之费半之；中户所费不过二十两，资装器物之费半之；下户所费不过十两，资装器物之费半之。其僭用珠冠命服、金银器皿者有罪。上户女从者一人，男僮一人。中户以下女从一人。无者勿强。凡妇见舅姑，用币，余皆不用，明义分也。乡俗见诸亲有帛。妇不见外姓，别男女也。乡俗例见异姓，诸亲及乡党无所分别。今悉正之。惟见同姓尊长。亲迎后三日、七日及遇俗节，女氏使人于壻家，用米面点心。上户四品，每品不过二盒；中户四品，每品不过一盒；下户惟用茶果，亦不过四品，每品不过一斤。凡此所以撙节财用，勿为无益之费，自取窘匮。凡昏礼，不得用乐。贺昏非礼，宜更贺为助，礼物随宜。凡三等人户之下聘，用酒一埕，鹅二只，各布二疋，茶一盒。妇荆钗布裙见舅姑而已。贫不能具者，约正、约副率闾里科少钱以助之，勿令失时。凡媒妁为人议婚，须通达二家之情，待其许诺，毋得饶舌欺诳，但求成事，以贻他日之悔。事发，罪媒妁。谢媒妁之礼，上户银不过一两，中户五钱，下户一钱。其有溺阴阳年月不肯成昏及论财者，罪其父母。凡生女多，惧贫难嫁，自行淹溺，访出，将父母送官惩治如律。近闻有等村民，自杀其女，以免费奁饰。此风渐不可长，教读及约正、约副宜早谕之。三曰丧（凡九条。凡居丧，要以哀戚襄事为主，不许匿丧成昏。吊宾至，不许用币，不许设酒食。惟自远至者，为具素食，不用酒。孝子不许易凶为吉，赴他人酒席。乡俗有旬七会饮，及葬，有山头等酒会，皆深为害义，犯者有罪。凡丧事，不得用乐，及送殡用鼓吹杂剧、纸幡纸鬼等物，违者罪之。凡居丧，始惟食粥蔬素，不得饮酒食肉、寝处于内。大祥后，禫而后饮醴酒，食干肉。有能尽礼者，众共核实，以凭旌奖。凡停柩踰年不葬，及溺于风水、兄弟相推托不葬者，各行戒谕。违者罪之。凡致奠，上户用猪羊各一，所费银不过三两；中户用猪一，所费银不过二两；下户用五牲，所费不过一两。不能具者，惟炙鸡絮酒尽哀亦可。僭用牛马者罪之。凡三等人户之下葬，用薄棺，不许焚尸。贫不能葬者，约正、约副率闾里科少钱以助之，毋令暴露。凡葬，依《家礼》，用灰隔，不必用椁。棺内毋得用金银钱帛。凡火化者，忍心害理，宜送官严惩，子孙依律死罪，工人各行重治。凡葬埋，宜依族瘗之礼，左昭右穆，不得淆乱。其有乘时强占他人坟地，送官惩治。四曰祭（凡四条。凡祭礼，所以报本追远，不可不重。近世多不行四时之祭，惟于忌日设祭。前期不斋，临祭无仪，祭毕请客饮酒。皆非礼也。今宜悉依朱子《家礼》，上户立祠，中户以下就正寝设韬椟奉祀，岁时朔望如礼。凡祖祢，逮事者，忌日有终身之丧，是日素服，不饮酒食肉，居宿于外。曾祖以上，不逮事者，服浅淡衣服，礼视祖祢逮事者为杀。凡时祭，属吉礼，上户有祭田者，祭毕归胙于教读及约正、约副。凡上户，准古礼，庶士得祭门、户、井、灶、中溜，即中宫土地神。是为五祀。有疾病，惟祷于祠堂及五祀，或里社。中户、下户惟祷于祠堂、里社。不许设醮禳星，听信巫觋。违者罪之。右四礼条件，多遵白沙陈氏与宁都丁氏所定，参以义门郑氏《家范》而损益之。其有官爵者，宜遵洪武礼制，不在此例。既行四礼，有司乃酌五事，以综各乡之政化教养及祀与戎，而遥制之：一曰乡约，以司乡之政事；二曰乡校，以司乡之教事；三曰社仓，以司乡之养事；四曰乡社，以司乡之祀事；五曰保甲，以司乡之戎事。乡约之众，即编为保甲。乡校之后，立为社仓，其左为乡社。各择有学行者为乡校教读，有司聘之。月朔，教读申明乡约于乡校，违约者罚于社，入谷于仓。约正、约副，则乡人自推聪明诚信、为众所服者为之，有司不与。凡行乡约、立社仓、祭乡社、编保甲，有司俱毋得差人点查稽考，以致纷扰。约正、约副姓名，亦勿遽闻于有司。盖在官则易为吏胥所持。各乡教读，待约正、约副率乡人行四礼、举五事各有成绩，乃举其尤最者往在城四隅社学，随地方报姓名以闻于有司。有司核实，乃延见，赐坐啜茶而旌赏之，免其杂泛差役。其有好为异论、鼓众非毁礼义、不率教之人，亦以姓名闻于有司，有司严惩治之。如有变警，各乡教读使约正、约副报闻，亦如之。凡在城四隅社学，视各乡校为重，宜延聘致仕教官及监生、生员学行尤著者以为教读，每隅各一人。各乡自东路入者，臧否警变，东隅教读掌之；自南路入者，南隅教读掌之；西隅、北隅亦然。有司欲见，则帅之入见。古人咨四岳，辟四门，以明目达聪，意亦如此。朱子保伍法，于县郭置隅官四人，以制诸乡。近宁都丁氏令新会亦置四乡，乡老以统众乡都老，皆此法也。有司与同僚各以四事自勉，而为民去其十害。四事：一曰律己以廉。凡为政者，万分廉洁，止是小善；一点贪污，便为大恶。不廉之吏，如蒙不洁，虽有他美，莫能自赎。故以此为四事之首。二曰抚民以仁。凡为政者，当体天地生万物之心，与父母保赤子之心，有一毫之惨刻，非仁也；有一毫之忿疾，亦非仁也。三曰存心以公。凡为政者，不闻诸葛公之言乎：吾心如秤，不能为人作轻重。传曰：公生明。私意一萌，则是非易位，欲事之当理，不可得也。四曰莅事以勤。凡当官者，一日不勤，下必有受其弊者。古之圣贤，犹且日昃不食，坐以待旦，况其余乎？今之世有勤于吏事者，反以鄙俗目之，而诗酒游宴，则谓之风流娴雅，此政之所以多疵，民之所以受害也。不可不戒。十害：一曰断狱不公。狱者民之大命，岂可少有私曲？二曰听讼不审。讼有虚有实，听之不审，则实者反虚，虚者反实矣，其可苟哉！朱子曰：今世官府惟以苟且逐旋挨去为事，挨得过时且过，曲直在前，只不理会，庶几民自不来，以此为止讼之道。民有冤抑，无处伸诉，只得忍遏，遂以为无讼。此尤当戒也。三曰淹延囚系。一夫在囚，举室废业，囹圄之苦，度日如岁，其可淹久乎！四曰惨酷用刑。刑者，不获已而用之。人之体肤，即己之体肤也，何忍以惨酷加之？今为吏者，好以喜怒用刑，甚者或以关节用刑。刑以代天纠罪，岂逞忿行私之具哉？不可不戒。五曰泛滥提解。一夫被提，举家皇扰，出官费用，贫者不免举债，甚至破家，其可泛滥乎？动輙以一干人犯提解者，宜省。六曰招引告讦。告讦乃败俗乱化之原，有犯者自当痛治，何可勾引出告示，召人告首阴私？罪犯有此，实为非法。七曰重叠催科。税出于田，一岁一收，岂宜再税？懵于政者，税已输而注不销，必再追重纳而后已。亦有今日收讫，被其隐匿，明日复追收者。破家荡产，鬻妻卖子，往往由之。八曰科罚取财。民间自输税之外，一毫不当妄取。今有司科罚，多收纸价，与夫非法科敛者，皆民之深害也。不可不革。九曰纵吏下乡。乡村小民，畏吏如虎，纵吏下乡，犹纵虎出柙也。皂隶、防夫、快手，尤当禁戢。十曰低价买物。物同则价同，岂有公私之异？今有所谓铺行者，每官司买物，视民价率减十之二三，或不即还，候久绝望，甚至白取，民何以堪！月朔，教读帅约正、约副之贤者，以次往见有司。有司赐坐啜茶，问各乡风俗及民疾苦、礼教行否。四事未能，十害未屏，皆许直言无隐。言有可用者，必加褒奖。右件，出西山真氏《政经》，参以朱子《政训》而附注之，以为官箴。乡士大夫既能倡之，而有司又能自尽如此，而四礼不行、乡约以下五事不举者，未之有也。愿相与勖焉。"}
{"章节": "\t卷二", "正文": "卷二 \\n 乡约凡乡之约四：一曰德业相劝，二曰过失相规，三曰礼俗相交，四曰患难相恤。众推一人有齿德者为约正，有学行者二人副之。约中月轮一人为直月，约正、副不与直月之数。约正总理期会告谕，约副赞相礼仪，辅佐约正，直月掌走报干办。置三籍，凡愿入约者书于一籍，德业可观者书于一籍，过失可规者书于一籍。直月掌之，月终则以告于约正而授于其次。德业相劝德谓孝于父母、友于兄弟，肃于闺门、和于亲党，言必忠信、行必笃敬，见善必行、闻过必改之类。业谓读书治田、营家济物、兴利除害、居官举职，凡明伦敬身者皆是。如礼乐射御书数之类，皆可为之。非此之类，皆为无益。右件德业，同约之人各自进修，互相劝勉。会集之日，相举其能者书于籍，以警励其不能者。过失相规过失谓犯义之过六，犯约之过四，不修之过五。犯义之过一曰酗博斗讼。酗谓纵酒喧竞。博谓赌博财物。斗谓斗殴骂詈。讼谓告人罪恶，意在害人，诬赖争诉，得已不己者。若事干负累及为人侵损而诉之者，非。二曰行止踰违。踰礼违法众恶皆是。三曰行不恭逊。侮慢齿德者，持人长短者，恃强凌人者，知过不改、闻谏愈甚者。四曰言不忠信。为人谋事，陷人于恶。或与人要约，退即背之。或妄说事端，荧惑众听者。五曰造言诬毁。诬人过恶，以无为有，以小为大，面是背非。或作嘲咏匿名文书，及发扬人之隐无状可求，及喜谈人之旧过者。六曰营私太甚。与人交易伤于掊克者，专务进取不恤余事者，无故而好干求假贷者，受人寄托而有所欺者。犯约之过一曰德业不相劝，二曰过失不相规，三曰礼俗不相交，四曰患难不相恤。不修之过一曰交非其人。所交不限士庶，但凶恶及游惰无行、众所不齿者而已。朝夕与之游处，则为非其人。若不得已而暂往还者，非。二曰游戏怠惰。游谓无故出入及谒见人上务闲适者，戏笑无度及意在侵侮，或驰马击鞠与虽不赌财物而铺牌演戏、奕棋双陆、玩弄骨董、雅好弹唱、广收花石、猎养禽鸟作诸无益者。怠惰谓不修事业，及家事不治、门庭不洁者。三曰动作无仪。谓进退太疏野及不恭者，不当言而言及当言而不言者，衣冠太华饰及全不完整者，不衣冠而入街市者。四曰临事不恪。主事废亡，期会后时，临事怠惰者。五曰用度不节。谓不计家之有无过为侈费者，不能安贫而非道营求者。右件过失，同约之人各自省察，互相规戒。小则密规之，大则众戒之。不听，则会集之日，直月以告于约正。约正以义理诲谕之。谢过请改，则书于籍以俟。三犯，则行罚。其争辩不服与终不能改者，皆听其出约。礼俗相交礼俗之交，一曰尊幼辈行，二曰造请拜揖，三曰请召送迎，四曰庆吊赠遗。尊幼辈行一曰尊者，谓长于己三十岁以上、在父行者。一曰长者，谓长于己十岁以上、在兄行者。三曰敌者，谓年上下不满十岁者，长者谓稍长，少者谓稍少。四曰少者，谓少于己十岁以下者。五曰幼者，谓少于己二十岁以下者。造请拜揖凡三条一曰凡少者、幼者于尊者、长者，岁首、冬至、四孟月朔辞见贺谢，皆为礼见。皆具名帖，用白纸折幅，楷书，少者曰：侍生姓名再拜。幼者曰：晚侍生姓名顿首拜。或作学生契家子或姻戚，则作忝眷，或作拜谢。拜贺随宜。服色，有官则冠带，诸生则儒巾襕衫，余人角巾青直领。辞见谓久出而归则见，远适将行则辞，出入不及一月者否。贺谢谓已有贺事当谢，人有庆事如寿旦、生子、升官、受封、起第之类，则往贺之。凡当行礼而有恙故，皆先使人白之。或遇雨雪，则尊长先使人喻止来者。此外候问起居、质疑白事及赴请召，皆为燕见，服深衣凉衫皆可，尊长令免，即去之。尊者受谒，不报。岁首、冬至，具名令子弟报之，如其服。长者岁首、冬至具名帖报之，如其服。余令子弟以己名帖代行。凡敌者，岁首冬至、辞见贺谢相往还，用笺纸一小片，书其上曰侍生姓名拜。稍不敌，则书友生、知生、乡生辱交之类。服色同上。凡尊者、长者无事而至少者、幼者之家，唯所服通名。而敌者或用老拙、老友之类，或不通名可也。敌者燕见亦然。二曰凡见尊者、长者，门外下马，俟于外次，乃通名。凡往见，将入门，必问主人食否、有他客否、有他干否。度无所妨，乃命展刺。有妨，则少俟。或且退后。皆仿此。若年少居显官而乘轿者，亦如之。主人使将命者先出迎客，客趋入，至庑间，主人出，降阶。客趋进。主人揖之，升堂。礼见，再拜而后坐。燕见不拜。旅见则旅拜。少者、幼者自为一列。幼者拜，则跪而扶之。少者拜，则跪扶而答其半。若尊者、长者齿德殊绝，则少者、幼者坚请纳拜，尊者许则立而受之，长者许则跪而扶之。拜讫，则揖而退。主人命之坐，则致谢，讫，揖而坐。若稍敌，则相对行再拜礼。凡称呼，尊、长曰老先生，敌者相谓曰先生，于少者则字之，幼者则名之。若异爵，尊、长曰老大人，敌者、少者曰大人。退。凡相见，主人语终，不更端，则告退。或主人有倦色，或方干事而有所俟者，则告退可也。后皆仿此。主人送至庑下，则三辞，许则揖而退。出大门，乃上马。不许，则从其命。若送至大门，让尊、长先，己必随行在后，毋得相并。凡见，敌者门外下马，使人通名，俟于庑下或厅侧。礼见则再拜，稍少者先拜。旅见则特拜。退，则主人请就阶上马，徒行则主人送于门外。凡少者以下，则先遣人通名，主人具衣冠以俟。客入门下马，则趋出迎，揖，升堂。来报礼，则再拜谢，客止之则止。退，则就阶上马，客徒行，则迎于大门之外，送亦如之。仍随其行数步，揖之则止，望其行远，乃敢入。三曰凡遇尊长于道，皆徒行，则趋进揖。尊长与之言，则对，否则立于道侧，以俟尊长已过，乃揖而行。或皆乘马，于尊者则回避之，于长者则立马道侧，揖之，俟过，乃揖而行。若己徒行而尊长乘马，则回避之。凡己徒行，遇所识乘轿者，皆仿此。若己乘马而尊长徒行，望见则下马，前揖。己避亦然。过既远，乃上马。若尊长令上马，则固辞。遇敌者，皆乘马，则分道相揖而过。彼徒行而不及避，则下马揖之，过则上马。遇少者以下，皆乘马，彼不及避，则揖之而过。或欲下，则固辞之。彼徒行不及避，则下马揖之。若于幼者，则不必下可也。请召迎送（凡四条一曰凡请尊长饮食，亲往投书，诺则拜之，辞则止。既许赴，至日黎明，复遣子弟迎之。既至，明日亲往拜辱。若专召他客，则不可兼召尊长。如礼薄，则不必书。召敌者，以书简，明日交使相谢。召少者，以书列客目，明日客亲往谢主人。赴尊长召，若有众客，则约之同往。始见，则拜其见召。主人辞则止。明日人亲拜。若主人预辞，则书简谢之，非专召不拜。赴敌者召，始见，则揖谢之，明日具名帖谢之。赴少者召，始见，以言谢之，明日传言致谢。二曰凡聚会，皆乡人，则坐以齿，非士类则否。若有亲，则别序。若有他客，有爵者则坐以爵，不相妨者犹以齿。若有异爵，虽乡人，亦不以齿。异爵谓命士大夫以上及京堂官皆是，虽乡人，不敢与之序齿，以尊贵故也。若主人之族有异爵属卑幼者，亦勿与席，或别席以礼之。若特请召，或迎劳出饯，皆以专召者为上客，余为众宾，坐如常仪。如婚礼，则姻家为上客。皆不以齿爵为序。凡一命齿于乡，再命齿于族，三命而不齿。惟祭毕而燕，虽有三命，不踰父兄，古礼也。非专召，毋及异爵，以全尊尊之义。三曰凡燕集，初坐，别设卓子于两楹间，置酒杯于其上。主人降席，立于卓东，西向。上客亦降席，立于卓西，东向。主人取杯，亲洗。上客辞。主人洗毕，置杯卓子上，亲执注，酌酒以注，授执事者，相揖再让。客西向，主人东向，遂执杯以献上客。上客受之。复注酒以让主人。主人复举杯献客，客受之，置卓子上，再拜，兴，取酒，东向跪祭。兴，遍告饮于同席者，遂饮。以杯授赞者，遂拜。主人答拜。若少者以下为客，则主人举酒先祭，饮毕而拜，主人受之。若上客，先不拜而饮，主人勿强，此谓从俗。上客酢主人，如前仪。主人乃献众宾。命赞者取众宾酒杯一一亲洗之。众宾合词以辞。主人执注酌酒，以次献众宾。众宾各受杯以授赞者，各置于席前。若主人是尊长，则众宾固辞洗及执注。赞者酌酒旅揖，自置于席前。若是少者以下，皆揖而跪饮，主人止之，则立饮。饮遍，乃就坐。若众宾中有齿爵特异者，则特献如上客之仪，不酢。若婚会，姻家为上客，则虽少，亦答其拜。以上礼兼酌古今而行之，如俗所谓三宝杯诸类，皆宜革去。四曰凡有远出远归者，则送迎之，少者、幼者不过五里，敌者不过三里。各期会于一处，拜揖如礼。有饮食，则就饮食之。少者以下，俟其既归，又至其家省之。庆吊赠遗（凡五条一曰同约有吉事，则庆之。冠子、生子、预登第、进官之属，皆可贺。婚礼虽曰不贺，然礼有曰贺娶妻者，盖但以物助其宾客之费而已。有凶事，则吊之。丧葬水火之类，每家只家长一人与同约者俱往，其书问亦如之。若家长有故，或与所庆吊者不相接，则其次者当之。二曰凡庆礼，如常仪。有赠物用币帛酒食果实之类，众议量力定数，多不过二三千，少至一二百。如情分厚薄不同，则从其厚薄。或其家力有不足，则同约为之借助器用及为营干。三曰凡吊礼，闻其初丧闻同约丧，未易服，则率同约者深衣而往哭吊之。凡吊尊者，则为首者致辞而旅拜。敌者以下，则不拜。主人拜，则答之。少者以下，则扶之。不识生者则不吊，不识死者则不哭。且助其凡百经营之事。主人既成服，则相率素巾素襕衫素带（皆以白生纱绢为之，具酒果食物而往奠之。死者是敌者以上，则拜而奠；以下，则奠而不拜。主人不易服，则亦不易服。主人不哭，则亦不哭。情重则虽主人不变不哭，亦变而哭之。赙仪用钱帛，众议其数，如庆礼。及葬，又相率致赗。俟发引，则素服而送之。赗如赙礼。或以酒食犒其役夫，及为之干事。及卒哭，及小祥，及大祥，皆常服吊之。四曰凡丧家，不可具酒食衣服以俟吊客，吊客亦不可受。五曰凡闻所知之丧，或远不能往，则遣使致奠。就外次，衣吊服，再拜而送之。惟至亲笃友为然。过期年，则不哭。情重则哭其墓。右礼俗相交之事，直月主之。有期日者，为之期日。当纠集者，督其违慢。凡不如约者，以告于约正而诘之，且书于籍。患难相恤患难之事一曰水火。小则使人救之，甚则亲往，多率人救且吊之。二曰盗贼。近者同力追捕，有力者为告之官司。其家贫，则为之助出募赏。三曰疾病。小则遣人问之，甚则为访医药，贫则助其养疾之费。四曰死丧。阙人则助其干办，乏财则赙赠借贷。五曰孤弱。孤遗无依者，若能自赡，则为区处，稽其出纳，或闻于官司，或择人教之，及为之求婚姻。贫者协力济之，无令失所。若有侵欺之者，众人力为之办理。若稍长而放逸不检，亦防察约束之，毋令陷于不义。六曰诬枉。有为人诬枉过恶不能自申者，势可以闻于官府，则为言之。有方略可以救解，则为解之。或其家困而失所者，众共以财济之。七曰贫乏。有安贫守分而生计大不足者，众以财济之，或为之假贷置产，以岁月偿之。右患难相恤之事。凡有当救恤者，其家告于约长。急则同约之近者为之告。约正命直月遍告之，且为之纠集而程督之。凡同约者，财物器用、车马人仆皆有无相假。若不急之用及有所妨者，则不必借。可借而不借，及踰期不还，及损坏借物者，论如犯约之过，书于籍。邻里或有缓急，虽非同约，而先闻知者亦当救助。或不能救助，则为之告于同约而谋之。有能如此者，则亦书其善于籍，以告乡人。以上四条，本出朱子损益《蓝田吕氏乡约》。今取琼山邱氏《仪节》以通于今，而又为约仪如左方。凡预约者，月朔皆会。朔日有故，则前期三日别定一日。直月报会者。将会，则先一日洒扫里社，设香案，立戒谕牌于其上。若春秋二仲月，改用祭社日，以便行礼。或社未建，设先圣神位于乡校正堂，以便行礼。直月率钱具食，入约人众，每一人不过一十文；人少则随宜增之，毋过五十文。孟月朔具果酒三行，饭食一会。余月则去酒果。或直设饭，或米粉面食亦可。会日，夙兴，约正、约副、直月先率宗族，皆衣冠俟于乡校。同约者如其服而至。有故，则先一日使人告于直月。同约之家子弟及在乡校童生虽未能入籍，亦许随众序拜。未能序拜，亦许侍立观礼，但不与饮食之会。或别率钱略设点心别处。里社鸣鼓三通，约众既集，以齿为序，立于门外，东向，北上。约正以下西向，南上。教读不与。约正与齿最尊者正相向揖迎入门，至庭中，北面皆再拜行礼。以约正与约副、直月三人列于左，以次而东。约众尊者、长者列于右，以次而西。少者、幼者从尊者、长者之后。社祝立于香案之东，赞：鞠躬；拜，兴；拜，兴；平身。约正升堂上香，降，与在位者皆再拜。社祝赞：诣香案前。约正升自阼阶上香，降。赞：鞠躬；拜，兴；拜，兴；平身。乃誓于神。社祝抗声以誓，约正以下皆跪听应命。毕，皆再拜，乃出。社祝扬言曰：约正某等敢率同约者誓于里社之神，自今以后，凡我同约之人，祗奉戒谕，孝顺父母，尊敬长上，和睦乡里，教训子孙，各安生理，毋作非为。遵行《四礼条件》，毋背乡约，齐心合德，同归于善。若有二三其心、阳善阴恶者，神明诛殛。众答曰：若有二三其心、阳善阴恶者，神明诛殛。社祝赞：俯伏，兴；拜，兴；拜，兴；平身。诣乡校，俟于外次。约正以下皆东向立，教读出迎，西向立，与约正三揖。约正以下三让，乃入。教读、约正三揖，三让，升堂。同约者皆从之。教读升自阼阶，约正以下及同约者升自西阶。若无里社，则教读迎入，誓于先圣，如前仪。皆北面立。约正揖教读，东上，南面立。教读就位。皆再拜。教读立于位，约正少进，西向立。约副、直月、社祝次其右，少退。直月引尊者东向南上，长者西向南上。皆以约正之年推之，后仿此。西向者，其位在约正之右少进。余人如故。若乡校正堂设神位，则以北面为尊。序次如前仪。约正再拜。凡在位者皆再拜。此拜尊者，社祝不必赞礼。后仿此。尊者受礼如仪。惟以约正之年为受礼之节。若约正是尊者，则长者以下皆如少者仪，可以类推。退北壁下，南面东上立。直月引长者东面，如初礼，退则立于尊者之西，东上。此拜长者。拜时惟尊者不拜。直月又引稍长者东向南上，约正与在位者皆再拜。稍长者答拜，退立于西序，东向，北上。此拜稍长者。拜时尊者、长者不拜。直月又引稍少者东面北上，拜约正。约正答之。稍少者退立于稍长者之南，直月以次引少者东北向，西北上，拜约正。约正受礼如仪。拜者复位。又引幼者，亦如之。既毕，揖，各就次。同列来讲礼者，拜于西序，如初。以上礼，若冬日晷短，或从简便，惟东西序齿，相向再拜。顷之，约正揖就坐。教读正坐，稍东南向。约正坐堂东南向。约中年最尊者坐堂西南向。约副、直月次约正之东南向，西上。社祝次之。余人以齿为序，东西相向，以北为上。若有异爵者，则坐于尊者之西南向，东上。若乡校正堂设神位，则以南为上。异爵者东北向，西上。直月抗声读约一过，教读推说其意。未达者，许其质问。于是约中有善者，众推之；有过者，直月纠之。约正询其实状于众，无异辞，乃命直月书之。能行四礼者，亦附于善籍。违者附于过籍。直月遂读记善籍曰：某能为某善，能改某过，能行四礼。使人人若此，风俗焉有不厚？凡我同约，当取以为法。或能使其族人为某善，改某过，行四礼，则易其辞。善者兴，直月亦兴，揖善者。善者对曰：某实无所有，乃劳过奖，敢不加勉！约正帅同约者北面序立，再拜。善者退居末位，答拜。或酌酒，则先善者。善者向尊、长三让，乃饮。复位。命执事者以记过籍遍呈在坐，各默观一过，三犯不改，待他日誓于里社，鸣鼓罚之，毋得辄扬其过。过者不服，听其出籍。有大恶，则言于有司惩之。既毕，乃食。食毕，少休，复会于堂上。鸣讲鼓说书，若歌诗，或习礼射。皆以钟鼓为节。教读说书一章，或讲切要故事，皆鸣鼓三声。若童生歌诗习冠昏祭三礼，及习乡射礼，皆钟以宣之，鼓以节之，以耸众观听。讲论从容书丹而退。讲论须有益之事，毋得喧竞失仪，言非所宜言，及扬人过恶。违者，直月纠而书之。事既毕，于入约籍中姓名各押字于其下，谓之书丹。书丹毕，教读送至大门之外，揖让而退。凡约正、约副正本如士大夫立教、明伦、敬身，以为乡人取法。出入道路，见者拱立，避路致敬，毋得狎侮凌犯，违者直月纠而书之。若能化行一乡，有司延至后堂，待以殊礼，为特设位，帅各乡约正、约副拜之。仍用花红羊酒旌奖，遇例先给与冠带。"}
{"章节": "\t卷三", "正文": "卷三 \\n 乡校凡在城四隅大馆统各社学，以施乡校之教。子弟年八岁至十有四者，皆入学。约正、约副书为一籍。父兄纵容不肯送学者有罚。有司每考送儒学肄业，非由社学者不与。凡在城坊厢、在乡屯堡，每一社立一社学，俱设于闾巷民居聚处，不必拘定道里，须择宽大地基建之。其制：前为大门，大门之左为东塾，右为西塾，中为馆堂，后为寝。环之以垣。已经拆毁淫祠寺观改建者，约正丈量界至，画图送官。若有名无实，有司查出治罪。先年十一月，约正、约副沿门选择俊秀子弟，其有残疾及猥劣者勿强。多则百余名，少则三四十名。俱序其年齿、住居、父兄、籍贯、以某为户，书为一籍。惟娼优隶卒之家不与。若纵容骄惰、不肯送学者，罚之，书于过籍。皆直月掌之。一应事宜，照《教民榜》行。有司官吏、里甲人等毋得干与搅扰。 \\n 众共推择学行兼备而端重有威者，送有司考选，以为教读。约正率钱具礼，于正月望后择日开学。预期，遣人赍书聘之。届期，乃躬迎之。约正率钱，凡有子弟愿入学者，人各不过五十文，多则纱一疋，侑以羊酒，少则布一疋，侑以鹅酒。书式曰：“乡侍生某姓名顿首启硕德某先生道丈执事：侧闻先生学行纯懿，里闬钦仰之日久矣。古者士大夫居乡则推尊以为父师，子弟从之游，而孝弟忠信之俗兴焉。兹某择某月日，敢以乡校教事见屈。盖欲一乡童蒙观感，弗纳于邪，启其聪明，养之以正，他日成人，克遵名教，是大有造于某也。倘不遐弃，则某荣幸之至。敬因执事者以闻。某年月日，某再拜启。”择子弟能供事者赍赴其家，再拜敬请。教读固辞。复再拜以请。俟诺，乃复命。除在城大馆外，俱用儒士，不许罢闲吏役及非儒流出身之官或丁忧生员及因行止有亏黜退者。其四方流寓于此者，踪迹无常，恐或梗化，尤当精择。届期，约正会各父兄躬诣其家，再拜迎之。退，乃各盛服候于社学门外，诸生候而前至门，让主人入而右，教读入而左。至阶，让主人升自东阶，教读升自西阶。至堂，让主人东向，教读西向，行再拜礼。师席南向。主人各前布席。席定，诸生行四拜礼，以次献茶具饭。毕，辞而退，就馆，入便室。若有司备礼延聘在城大馆，亦令附近乡约约正帅各父兄主其事。 \\n 直月于前一日，列诸生长少之序挂于门内东西两壁。质明，生徒至，依序立于两阶下。约正、约副入，与教读誓戒，社祝致辞。出，乃就坐开馆。馆堂设先圣位。约正、约副入，与教读上香，行四拜礼。毕，社祝抗声致辞曰：“凡预此会者，以孝弟忠信为本。其不顺于父母，不友于兄弟，不睦于宗族，不诚于朋友，言行相反，文过遂非者，不在此位。”教读拱手应曰：“诺。”社祝复抗声致辞曰：“凡预此会者，以立教、明伦、敬身为本。其闻善不相告，闻恶不相警，礼俗不相交，患难不相恤，阳善阴恶，二三其德者，不在此位。”约正、约副皆拱手应曰：“诺。谨受教。”相与揖逊而出。俟先生就坐，诸生以次执事赞礼，乃升堂侍教。其未冠者，从俗总角。已冠者，平头巾，服绢布，青圆领，或直领，不许用纻丝纱罗及违制服色。出入不许驺从舆马。侍于先生，虽富贵，冬毋炉，夏毋扇，坐毋用脚凳。坐必依齿序。若有贵贱相远者，亦当更处，以存大体。若先生起居及客至，俱一体执事。 \\n 施教以六行、六事、六艺而日敬敷之，一曰早学，二曰午学，三曰晚学。约众日轮笃实老成者二人，平旦坐左右塾，以序出入。食后复至，日夕亦如之。 \\n 六行：一曰孝，二曰弟，三曰谨，四曰信，五曰爱众，六曰亲仁。六事：一曰洒，二曰扫，三曰应，四曰对，五曰进，六曰退。六艺：一曰礼，二曰乐，三曰射，四曰御，五曰书，六曰数。俱详见《小学古训》。 \\n 平旦施早学之教，诵书，正句读。凡馆堂设云板，平旦，教读出就位，击云板三声。生入立两阶下，点洒扫，先以序入。其余轩舍，以役人代之。洒扫毕，复降阶立原位。观其执事恭谨者录之，怠忽者教而责之。次轮赞礼者二人，先升堂，正揖，分班立先生之前。唱：“序立。”诸生以序两班升堂正立。唱：“揖。”分班圜揖。就位。静声端立良久，以观德容。命执事者击云板命坐，以次序坐，务使从容严静。良久，命击云板，命十人一班，依齿序出就先生位前，正立，量其少长，以《小学古训》直白教之，使力行于身。如曰君子，便教之曰：能学成好人便为君子，不学成好人便为小人。如曰舒迟，便教之曰：一行一动，不须急遽轻佻，务要从容和缓。其温凊定省之类，亦教之曰：汝果能如此，以礼待汝。不能如此，痛责不恕。他如职分所能知能行者，皆仿此。令其口诵，以上口为节。乃命复位诵读。务贵熟不贵多。如资性能记千字以上者，只读六七百字，不得尽其聪明。年小者，只教一二句而止，勿强其多记。或用《孝经》、《三字经》，不许先用《千字文》、《百家姓》、《幼学诗》、《神童酒诗》、《吏家文移》等书。以次读《大学》、《中庸》、《论语》、《孟子》，然后治经。句读少差，必一一正之。退食，击云板，各以班出揖而退。出馆后，察其有疾行先长及傲慢乡里者，责而教之。 \\n 食后施午学之教，歌诗或书数。凡复午学，升堂如平旦仪。就位立听云板命坐。不必作对句。用颜鲁公字体点画，照《洪武正韵》楷书《诗经·鹿鸣》、《菁莪》、《关睢》、《四牡》、《伐木》、《棠棣》、《蓼莪》、《采繁》、《采苹》、《南山有台》、《缁衣》、《淇奥》、《抑》诸篇有关系可歌者，各一篇。或古体律诗绝句情性正、音律和者，各二篇。毋得用金榜富贵等语。亦十人一班。教以六书法，如象形、谐声之类。若年小，则教以认字，必先其易者，或书早学口诵者示之。各写仿书颜字一章。令端坐直笔正书，务宽缓整肃而有壮气。其有倾敧粗弱者，责而教之。先生品评既毕，领回，就位将所书《风》、《雅》及古体律诗绝句或正音，或越吟，各读成诵。退食，击云板，如早学仪。自后五日一次歌诗，免写字，令善歌者为倡，与众同歌。既成声，每班十人歌于先生之前，用钟鼓。其余箫笙琴瑟之类，以渐教而和之。未升歌者，俱端坐静听。歌毕者复位。其声容温雅和平者赏之。如躁俗悲淫者，责而教之。或五日一次学算数，亦免写字。年稍长者，教以九章算法。年小者，以四方上下、自一至十、或自甲至癸、或自子至亥等数授之。 \\n 日夕施晚学之教，温书习礼仪。凡复晚学，如仪。就位，良久，击云板，命习礼。每班十人，出先生位前，东西向立。东先出位，北面立，长东少西，揖，再拜，?复位。西揖拜如仪。退。先生坐观其容体恭敬舒迟者赏之，鄙倍者责而教之。如有善拜揖者，免习。仍教以子事父母礼，如定省之类。习礼毕，各就位温习早学所读书。自后五日一次，教以朱子《小学》及《日记故事》内古人嘉言善行一段，如黄香扇枕、陆绩怀橘之类，直白说之，令其静默谛听。抵暮，击云板，直日者彻先生书席，如仪揖退。诸生夜归，仍在灯下讲诵当日所教，即以所教之事事亲事长、处事接物。先生与各父兄常常访察，如有徒能讲诵不能力行者，责而教之。若冠礼、昏礼、祭礼、射礼、乡饮酒礼、士相见礼、投壶礼，皆用采色绘于壁，为图指示之。 \\n 诸生若有过失，师友随事规正，毋使终陷于恶。诸生过失小者，为师者宜端坐相对，终日不与之语，以冀其改乃止。若居家得罪父兄骨肉，或出外得罪乡党朋友，或自己所为有失，即当直告于先生朋友，求知己过，不宜以不善之祸自害其身。 \\n 每月朔望，先一日晚，设先圣牌位香案。质明，教读帅诸生行礼。毕，乃放假。教以静坐。月终，类查逃学者姓名，具帖闻于直月。朔望拜先圣毕，彻神位。拜先生，分班相拜而退。是日放假。教之静坐，以求放心。若遇乡约会日，拜毕，仍留供事，用次日放假。或于放假日演习诸礼，或听审音乐，或仿释奠之乐以舞《勺》，或做干戚之制以舞《象》，务养其耳目血脉，使温醇恭敬，不至拘迫。彼必乐于听从，而无嬉戏逃避之事。若四时之祭及高曾祖考忌日，预期给假。若无故而逃学一次，罚诵书二百遍；二次，加朴挞，罚纸十张；三次，挞罚如前，仍罚其父兄。其有好酒博奕、逸游骄纵者，不帅教而悖逆非毁及干犯彝伦者，重治之；不改，则送有司问罪。 \\n 在城丁多有暇者，以是为常。乡村务农丁少，照例每年十月初开学，腊月终罢。各父兄务隆待师之礼。岁晚罢馆，父兄帅子拜送，各申待师之敬。四时无事不许轻至社学，求师请对。其束修务从俗加厚。在城大馆官给银二十两，有司以礼待送。在乡则约正等率各父兄出谷及菜钱。若待之不以礼及有始无终者，必罚。 \\n 为师者崇四术以教诸生，乡约会日，则举行焉。 \\n 一曰书。凡社学，置签筒。乡约会日，讲书一章，须有关风化者。先生讲毕，抽签，诸生以次出讲。俱用正音。约众端坐拱听，毋得诘问讥笑。若讲《小学》、《日记故事》，亦如之。若律令、《大诰》、《教民榜》，则许诸人请益。 \\n 二曰诗。 \\n 三曰礼。凡社学，置文公《家礼》，礼器、祭器，如三加缁布等冠，香案、祝版、酒注、杯盘之类，并楷书《四礼条约》揭于壁。乡约会日、行冠昏等礼毕，许各父兄质问，教读逐一讲解。丧礼难习，有丧来问者，宜考究示之。 \\n 四曰乐。凡社学，置乐器，备八音，略如释奠之数。乡约会日。或击鲁薛鼓之半以习投壶；或击鲁薛鼓之全以习射仪；或习弹琴；或习吹笙；或审音于言，如宫舌居中、商口开张之类；或审音于听，如凡听宫如牛鸣窦中，凡听商如离群羊之类；或调声诗以比琴瑟，或讲究律吕大指。皆可。如有年长不习举业、愿来学乐歌诗者，许与诸生同事。 \\n 凡诸生有善者，直月书于善籍父兄名下，待祭社，会乡老约众共以三物推举之：一曰性行，二曰经义，三曰才能。有司取入儒学，则具以名闻。中选多者，免为师之人杂泛差徭，生员则优以廪膳。既入儒学而以学荒行亏见黜者，罪其师。 \\n 右件出明道程子《文集》、东莱吕氏《学规》及见行礼部学政，参用昆山魏氏、泰和欧阳氏社学条约而润色之。倘肯遵行，必能正风俗，得贤才，而唐虞三代之治因可复也。在城大馆器用，有司宜各措办。若闾巷荒僻，不能尽如制者，亦宜窃取其意，务行于乡，使风化有所禆益。 \\n 教读任一乡风化，与约正等公选于众，推年高有德者，每里一人，类送在城四隅大馆，转闻有司，点作该图乡老，使专一在乡听讼管仓。别无可推，则约正、约副内一人为之。又选其次者一二十人为众乡老。开馆之日，楷书《谕俗》六条、《劝民》二事及《四礼条件》，皆正句读，使之传写，各分投劝谕，深山穷谷必至，务多方以化导之。谕俗六条：一曰教子弟以兴礼义，二曰禁火化以厚人伦，三曰辟异端以崇正道，四曰敦朴俭以保家业，五曰息争讼以免刑罪，六曰化愚顽以息盗贼。劝民二事：一曰劝农，二曰劝孝。 \\n 谕俗文 \\n 某府州县某处社学为谕俗事：遵奉钦差巡抚、巡按、分守分巡提学道各上司明文，除遵依外，窃以人才之贤否系于风俗，风俗之美恶在于渐摩。近见得本省系古南越，地称邹鲁，民杂华夷，文献固有源流，淫邪尚当洗涤。与其治于为恶之后，不若化于未恶之先。况民秉彝，本乎天性，好善恶恶，皆出自然。奈何闾阎有便安之习，教化无切实之功，相染为风，遂成弊俗。苟不晓谕丁宁，何以转移变化？上司深爱尔民，做好人，干好事，孝顺父母，尊敬长上，和睦乡里，教训子孙，守本分业，为太平民，不犯刑条，何等快活！不致祸败，何等安康！今乃愚信邪奸好讼，强凌弱，众暴寡，淫侈耗财，放纵败家，伤伦乱俗，有伤风教。今上司钦奉敕谕，兴复民间社学，训教童蒙，以为育才之本。其民间一切故弊有碍敕例教法者，悉行禁约区处。合先晓谕汝四民，毋得有违。违者送官问罪，定不敢恕。所有谕目禁约，开示于后： \\n 教弟子以兴礼义 \\n 民生有欲，非教不善。方今圣明在上，礼乐大兴，兹欲一道德，同风俗，必当后刑罚，先教化。然学有大小始终，今社学之设，所以正其始于先。于是教以大人之学，斯可成其终于后。凡为父兄者，如有子弟年六七岁至十四岁未冠者，俱要送入社学。社学之教，不专于念书对句，务要教其爱亲敬长、隆师亲友，习礼乐，养性情，守教法，禁游逸，远玩好，戒骄纵。如此教之，斯可变化气质，为大学之基本。今人空教子弟念书对对，念得对得，固是子弟聪明，但不知子弟情性何如，气质何如，事亲何如，交友何如。手不执洒扫之事，身不习趋事之劳，耳不闻正乐，目不见正礼，随子弟自家资质做去，多有率意妄行、习与性成、恶人同归者也。至于入大学之时，气习已深，不复自知其非，所以陷于一偏而不能有成者众矣。其间有能成者，亦资质之美而已。故圣人有曰：“十室之邑，必有忠信如丘者焉，不如丘之好学也。”立学之后，不论文武贫富之家，皆一体遵依《社学教条》，毋得违悖。 \\n 一，立学之后，汝四民如有能从教化，朴实尚义，好诗好礼，善处彝伦，能和乡里，笃教子孙，足为一乡敬信者，许里中老而有德者告于社学之师，访问得实，书于扬善簿内，以待上司查考，以礼褒劝。 \\n 一，父兄如有故违不送子弟入社学者，上司定行提问坐罪。 \\n 禁火化以厚人伦 \\n 孝顺父母，是我太祖高皇帝亲口教诏汝民第一件好事。父母当初生我，爱我如金玉，痛我如肺肝，子一有病，祈天祷地，问卜求医，废寝忘飡，惟恐子身不安。子或汤烂火伤，即抚胸涕泪。爱子之心，人人如此。为人子者，以父母爱我痛我之心去爱痛父母，何患不能孝顺乎？今于父母生时触怒得罪，可杀可剐，父母死日即火烧路弃，可痛可伤。此固久安之陋习，亦由有等师巫谬彰邪说，惑乱民心，以西天为极乐，火化为归仙。不知西天是夷鬼之地，父母何居？火化乃炮烙之刑，父母何罪？不思爱痛深恩，顾乃以仇报德，既煎熬其骨肉，必飘散其神魂。日后虽有思亲之时，祭之不享，哀之无益，禽兽同归，天人共怒，家道凶亡，子孙衰替，皆本于此。自今以后，切须听我教诲，生时尽心孝顺，死后随力葬埋。葬者藏也，欲人不得见也。贫者穴土藏棺，存礼而已。不许轻信风水祸福之说，及兴发某房之说，停藏父母至数十年不葬，以致尸棺暴露，鸦飡狗食，伤害天和，变生瘟疫，惜哉痛哉！晓谕明白，听者省之。 \\n 一，民间有义举助丧及周恤患难孤幼者，里人当报于社学师，书于簿内，待上司查赏褒劝。 \\n 一，未葬者，限一月葬毕。违者里甲邻人族长呈送本县问罪。如过限不呈，上司访出，一体治罪。 \\n 辟异端以崇正道 \\n 禁止师巫邪术，律有明条。今有等愚民，自称师长、火居、道士及师公、师婆、圣子之类，大开坛场，假画地狱，私造科书，伪传佛曲，摇惑四民，交通妇女。或烧香而施茶，或降神而跳鬼。修斋则动费银钱，设醮必喧腾闾巷。暗损民财，明违国法。甚至妖言怪术，蛊毒采生，兴鬼道以乱皇风，夺民心以妨正教。弊固成于旧习，法实在所难容。尔等愚昧小民，不知死生有命，富贵在天，且如师巫之家，亦有灾祸病死，既是敬奉鬼神，何以不能救护？士夫之家不祀外鬼邪神，多有富贵福寿，若说求神可以祈福免祸，则贫者尽死，富者长生，此理甚明，人所易晓。今我皇上一新政化，大启文风，淫祠既毁，邪术当除。汝四民合行遵守，庶人祭先祖之礼，毋得因仍弊习，取罪招刑。 \\n 一、禁约之后，师长、火居、道士、师公、师婆、圣子、尼姑及无牒僧道各项邪术人等，各赴府县自首，各归原籍，别求生理买卖。故违者，上司定行拿问如律。 \\n 一、民家只许奉祀祖宗神主，如有私自奉祀外神、隐藏邪术者，上司访出问罪，决不轻恕。 \\n 敦朴俭以保家业 \\n 夫四民之家，有千金之产者，有一金之产者。奢者以千金而不足，俭者以一金而有余。何也？奢者勉强随人，妄用无节，口好肥，身好懒，骄淫奸盗由此而至，所以虽有千金，亦必至于穷困。俭者随分守己，节用省事，减嗜欲，务勤俭，循理避祸，不至丧败，所以一金之家，反能长久而不困穷。今之四民，每每聘礼则虚张仪物，嫁女则多耀奁妆，设酒则将无作有，斗胜则借假为真，只取一时好看，不思日后有无，此愚伪之俗，祸败之机也。何不反奢从俭，以图长久受用，不致眼下穷忙！古人云：人能咬得菜根，则百事可做。此言极有理。愿尔民思之念之，无贻僭侈之罪。 \\n 一、颁行《四礼条件》，各宜遵行。违者许人告首，送上司治罪。 \\n 一、民间酒店卖酒，假以卖酒为名，实乃淫人取利，大伤风化。违者上司定行访拿治罪。 \\n 一、服色居室，婚丧祭葬，有违国朝礼制者，送官治罪。 \\n 一、为父兄者，有宴会，如元宵俗节，皆不许用淫乐琵琶、三弦喉管、番笛等音，以导引子弟未萌之欲，致乖正教。违者拿送上司治罪。其习琴瑟笙箫古乐器者听。 \\n 一、不许造唱淫曲，搬演历代帝王，讪谤古今。违者上司定行拿问。 \\n 息争讼以免刑罪 \\n 近来风俗多好词讼，其故何也？民不被教，丧失良心故也。阴险诡诈是杀身之药，贪利害人是斩身之刀，强梁者不得好死，教唆者到底伤身。赌博淫行者，终身破败。刚忿不忍者，多致官司。今特与尔民约：凡有父子兄弟夫妇不相亲睦，及争财异业以至饮酒博奕、打邻骂里、教唆赌博、奸淫盗恶、谋为不善、打点诓骗等项，以每月朔望两日相会里人于里社中，有过失者许自陈说，或族长邻人陈说。如小事有不平者，众人劝戒处置。事关大恶者，众人明言责救。如有不从，择老者数人同至其家责劝。如再不从，许地方邻人同族长赴各该衙门呈治。如有互相容隐、不行劝责呈治者，事发之日，拿送上司治罪。 \\n 一、里中如有能改过自新、变恶为善以循礼教者，许里中老而有德者告于社学之师，访问的实，书于改过簿内，以待上司查赏。 \\n 化愚顽以息盗贼 \\n 近来各处地方，往往为盗，劫掠良民。方今上司留心教化，尔民切宜体悉。且为盗一事，未必尽是尔民之罪，亦由平日养之无道，教之无术，礼义不闻，良心丧失，田畴旱潦而不知，赋役繁苛而不恤，饥寒迫身，不顾廉耻，但求一时之活，不顾后日之诛。于是恶染乡闾，财动亲戚。强者得利，富者坐分。善者无依，弱者必死。遂成大盗，流毒四方。其间弊病，难以悉举。今尔民于无事之时，善心有时发见，即当自家思量：我如此做贼，固不劳耕作，不烦税役，可以足食足衣。且历观昔时为盗之家，今尚有几家得存不至绝灭者乎？况且如今圣明在上，天下太平，何不乘时归化？万一不然，未免家散人亡。纵使逃去别方，亦是一生百死，肉膏草野，骨餧狗猪，终为无祀之鬼。父母妻子奔亡，祖宗产业丢弃。到此时节，计拙心回，要做好人，亦做不得，岂不恨哉！若尔民自谓实有勇力，死亦不怕，此便是至愚至蠢者也。千日杀人，一朝必败，岂有做贼而能长久者乎？今吾深惜尔民乐于祸败而不思求活，所以诚心直说，明白晓谕，使尔民从此向化，做个好人，取些安乐福寿，岂不好过杀人为盗、东逃西避、终遭刑戮者乎？ \\n 一、上司钦奉诏书，有能遵体各归原籍耕种者，许尔自来听教，上司即与尔立社定乡约，使尔各安生理。晓谕之后，如有能先来听教者，上司定行重赏。 \\n 劝农文 \\n 某府州县某处社学为劝农事：遵奉钦差巡抚、巡按、分守、分巡、提学道各上司明文，除遵依外，窃以民生之本在食，足食之本在农。农不力，则不足以养。养不赡，则不足以教。故先王之教其民也，因天地之性，顺人物之生，分土受田，统之以乡州党族闾里，而导之以孝友睦姻任恤。故行不出伦理之外，士不出畎亩之间。《汉书》曰：“余子遣入序室。”所谓余子者，父在则子余，兄在则弟余。故天下生员，皆名弟子，其职在入孝出弟，而所以教之者，在稼穑出作入息之期。后世分教养为二，故一登讲堂，永耻民事。有父兄荷蓑笠而子弟衣轻裘，见达官贵人，虽恶人必竦然起敬，见胼手胝足，虽至亲而赧然愧之者。是虽冠服如士人，其孝友之实，曾不如涂之人矣。见奉礼部学政勘合，凡入学生员，必求子弟曾知稼穑、有孝弟实行者取之，仍查笃实父老，以耕读为事者，量加赏劳，以广子弟孝友务本之心。至于兴修水利以便农民，招徕流民以辟土地，责令有司着实举行，违者治罪。为此，诚恐乡民不知勤务农业，理合先行劝谕。今录朱文公劝农条目，开具于后： \\n 一、大凡秋间收成之后，须趁冬月以前，便将户下所有田段一例犁翻，冻冷酥脆。至正月以后，更多着遍数，节次犁杷，然后布种。自然四泥深熟，土肉肥厚，种禾易长，盛水难干。 \\n 一、耕田之后，春间须是拣选肥好田段，多用粪壤拌和种子种出秧苗。其造粪壤，亦须秋冬无事之时预先刬取土面草根，晒曝烧灰，旋用大粪拌和入种子在内，然后撒种。 \\n 一、秧苗既长，便须及时趁早栽插，莫令迟缓，过却时节。 \\n 一、禾苗既长，秆草亦生，须是放干田水，子细辨认，逐一拔出，踏在泥里，以培禾根。其塍畔斜生茅草之属，亦须节次芟削，取令净尽，免得耗土力，侵害田苗，将来谷实必然繁盛坚好。山原陆地可种粟麦麻豆去处，亦须趁时竭力耕种，务尽地力，庶几青黄未交之际，有以接续饮食，不至饥饿。 \\n 一、陂塘之利，农事之本，尤当协力兴修。趁未耕种之时，各将自己田亩开浚陂塘，修筑圩岸，毋至后时，追悔莫及。如有怠惰不趁时工作之人，仰众列状申县，乞行惩戒。如有工力浩瀚去处，私下难以纠集，即仰告县官为修筑。如官不即措置，即告于乡约，约正及乡老别为区处。 \\n 一、桑麻之利，衣服所资，切须多种桑柘麻苎。妇女勤力养蚕织纺，造成布帛。其桑木，每遇秋冬，即将旁生拳曲小枝，尽行斩削，务令大枝气脉全盛，自然生叶厚大，餧蚕有功。 \\n 一、本乡贫民往往逃在他乡者，各家挨查招回，及时耕种。 \\n 一、吃酒穿衣，甚妨农事。若不系祭祖祭社凶吉聚会，及造作屋舍之时，俱不许吃酒。其穿衣俱不许长袍大衫。 \\n 一、大凡农桑之务，不过前项数条。然乡土风俗亦自有不同去处，尚恐体访有所未尽，更宜广询博访，谨守力行，只可过于勤劳，不可失之怠惰。《传》曰：“民生在勤，勤则不匮。”《经》曰：“惰农自安，不昏作劳，不服田亩，越其罔有黍稷。”此皆圣贤垂训明白，凡厥庶民，切宜遵守。 \\n 右件榜文，劝谕民间，各请体悉前件事理，父兄教诲子弟，子弟遵承教诲，务熟本业，耕耘收敛，以养父母，勿得惰游赌博、吃酒穿衣，妨废农桑。庶几衣食给足，礼义兴行，感召和平，共跻仁寿。 \\n 劝孝文 \\n 某府州县某处社学为劝孝事：遵奉钦差巡抚、巡按、分守、分巡、提学道各上司明文，除遵依外，窃以五刑之属三千，而罪莫大于不孝。父母之心，本于慈爱，子孙忤逆者，不欲闻之官，何也？富贵者恐贻羞门户，贫贱者亦望其回心反哺，故皆含容隐受。然父母吞声饮恨之际，不觉怨气有感，是以世之不孝者，或毙于雷，或死于疫。后世衰弱，都受天刑。呜呼！王法可幸免，天诛不可逃，为人子者，可不孝乎！为此，诚恐村峒俚民及猺獞等未能知悉，理合先行劝谕，每朔望誓于里社，有不孝者，明神诛殛。今录劝孝文一道，开具于后： \\n 《孝经》曰：“用天之道，因地之利。谨身节用，以养父母。此庶人之孝也。”此《孝经》乃圣人所作，我太祖高皇帝教训庶民孝顺父母，亦不过此意也。凡各村峒俚人猺獞，俱系庶民，你每到春来便耕田，夏来便耘田，秋熟及时收割禾稻，冬闭及时修整屋舍，早起便干家事，晚睡莫出村乡。都看天时，干尔生计，此便是用天之道。高田种早，低田种晚，随地所宜，栽种果菜。硬泥筑作垣墙，软泥烧作砖瓦，锄得深阔，砌作鱼塘，此便是因地之利。又念我身父母所生，十月怀胎，三年乳哺，被人杀害，可惜父母，负了深恩，得忍且忍，莫要打人，【打人】人亦打尔。得休且休，莫要杀人，杀人人亦杀尔。常在家中，莫出外去，此便是谨身。财物难得，常要爱惜。食足充口，不须贪味。衣足蔽体，不须奢华。莫喜饮酒，饮多失事。莫喜赌博，好赌败家。此便是节用。每日早起，带子弟向父母前作一揖，送上新茶一钟。早饭、午饭、晚饭，都请父母上坐，与妻子旁边看照饮食。父母夜睡，先去床前看一看。每出门，与父母说知，作一揖，归来亦作一揖。如无父母，早起即去阴灵神座前作一揖，有茶有饭，都去供养，如在生前一般。如父母要作歹事，小心劝谏。你能谨身，便不忧恼着父母，能节用便不饥寒着父母。能此二者，即是孝顺。故曰“以养父母，此庶人之孝也。”如不肯孝顺父母，不犯王法，便遭天刑。我念古人诗与你听：古人诗云：“世有不孝子，浮生空碌碌。不念父母恩，何殊生枯木。百骸未成人，十月居母腹。儿身将欲生，母身如杀戮。父为母悲辛，妻对夫啼哭。一日见儿面，性命喜再续。母卧湿床席，儿眠干裀褥。儿睡正安稳，母不敢伸缩。全身在臭秽，不暇思沐浴。乳哺经三年，汗血计几斛。病痛百千般，求神与占卜。出入必追随，饮食从所欲。一旦得好妻，鱼水情和睦。父母责一言，含嗔怒双目。妻或骂百句，陪笑不为辱。父母归泉下，兄弟分财谷。不念父母骸，焚烧葬山谷。世间如此人，不异禽与畜。慈乌能反哺，羊羔犹跪足。天地虽广大，不容忤逆族。早早悔前非，莫待天诛戮。” \\n 已上四件，各用纸接续写去。《四礼条件》一张，《谕俗文》一张，以谕四民。《劝农文》一张，专谕耕户之民。《劝孝文》一张，一谕俚峒蛮民（俚音黎。《四礼条件》见第一卷。 \\n 每月，约众轮坐东西塾者，稽考教读善恶，以闻于直月。善者众共加礼，恶小则乡约会日面戒励之，情重则公同里排及本乡在学生员共纠举而斥之。徇私妄言教读过恶者，有司各提问治罪。教读为一方师表，宜衣冠不离于身，言笑俱不可苟。亦不可奴颜婢膝，趋承一应官司，下同隶卒。若有等自谈圣贤，行如狗彘，或阴受财贿，唆写词讼；或恃官长礼貌，挟此凌人；或因师生名分，动辄需索，稍不如意，立致讼端；或因乡党私忿，编排鄙俚诗谣，黑夜匿名窜贴，玷人德行；或因生徒不从，勉强邀致，不顾朋友情分、乡党非笑。凡此不惟不能化人，而反贼夫人之子。如有此等，约正、约副、本图老人以众斥去之。若来自异乡者，一体驱遣。情重送官究问。另选端谨之人代替。若互相容隐及诬揑不以实，事发俱各重究。若教读过恶小而可恕者，量罚其束修银谷入社仓备赈。教读常用劝谕乡民，毋妄兴词讼，惟听命乡老，亦毋得辄以故违乡约，赴官司告扰。其有能化导一乡成俗者，约正、约副等公举其善呈闻，有司待以殊礼，非生员及无官者，遇例给与冠带。 \\n 右件出《朱子大全》、西山真氏《文集》及见行礼部学政、昆山魏氏社学榜文、莆田郑氏社规，其有不尽合乡俗者，许教读言于有司润泽之，务在可行，勿为虚文已也。"}
{"章节": "\t卷四", "正文": "卷四 \\n 社仓凡社有学则有仓，保甲时当看守，立乡老掌之，与教读及约正等公同出纳，有司毋得干预抑勒。各社除有仓去处，若初创立者，就于大户家借一大柜，或竹围，收贮满，则复置。待积有息谷，约正与管仓乡老以渐区处，立为厫座三间，分囤新陈，以便挨支，使经久坚固。保甲四时巡察，谨慎盗贼水火。储蓄之法有三：一曰公借，二曰义劝，三曰罚入。公借者责偿。凡官司出谷本，谓之公借。冬间，教读同约正及管仓乡老具领有司将预备仓谷准令借支，分贮各社，听民自便。春散冬敛。仍令每石收耗息一斗，积出本谷还官。以里分阔狭、人民多少为率，务在充足。或一千石，或二千石以上，随宜定数，不足则准令借支。本衙门日逐问过词讼赃罚纸价及税契给引等项一应无碍官银籴谷，俟结局日，以籴本还官。如遇地方水旱，度知岁事歉收，就将此谷赈贷，俟丰年抵斗还官。此等公借之谷，俱官出付照，管仓乡老具领，定立限期，责其偿还。见行事例，系约正人等举殷实户领籴，佥拨斗级管守，选委官员查盘。敢有约正人等妄称殷实，意在诓骗、久借不还，及通同斗级作弊者，许教读及管仓乡老检举，送官司治罪。若按朱子旧法，公借米六百石，积至十有四年，方以元数六百石还官，余见储米三千一百石，以立社仓。诚恐古今异宜，在良有司随时斟酌。右件虽系社仓本法，但恐有司人品不齐，交代不常，收息之时，吏胥行文易生奸弊，与有司干预抑勒何异？今定议，惟听约正与教读从长议处，姑存其条，以俟君子，幸毋遽举行也。义劝者赏善。凡军民良善之家有愿备谷，或一石、十石，不拘多寡，送仓备赈者，就赴有司告明，领赏义票一纸，径赴本乡社仓交纳。后本人倘有过失，赍原得赏票到官，一石、二石者，或犯责，量免；三石以上者，犯笞罪者，量免；十石以上者，犯杖罪，量免。只许一次，原票销缴。若五十石者，赏以花红。一百石者，赏以花红、羊酒。二百石以上者，赏以花红、羊酒，选其子弟一人充儒学生员。一千石以上者，照例旌表门闾，选其子弟二人充儒学生员。原给与义票，遇杖罪，量免。其每岁收成之际，除无田，不拘大小户，沿门入谷一斗，悭吝不与者，值月纪其过于籍。赏票式某府州县为赏义事：今据某坊厢乡都屯堡某图良民某情愿出谷若干石，贮在社仓备赈。仰管仓人役依票收贮，登簿钤记。仍出实收一纸，连原状付本告呈缴，毋得隐瞒，有孤善念。须至票者。罚入者免罪。凡乡约中犯义之过，罚谷五石，轻者或损至四石、三石。不修之过，罚谷一石，重者或增至二石、三石。直月于过籍内注销。社学生逃学三次者，罚谷一石。管仓乡老照《教民榜》内事理听讼或承词，若告情虚愿息者，罚谷一石；事轻者六斗。如被告理亏愿息者，罚谷二石；事轻者六斗。原告情真者，罚谷三斗。俱社学移票入仓。移票式某社学教读、约正、约副、社祝某人等为乡约事：有某里某人等该纳（罚犯、沿门谷共若干，据送到学，理应贵仓收掌。合令该管乡老并应纳人等送仓交纳，烦照数收贮给票，本老收照。仍希回票过学，以凭查考，庶不有误。须至票者。计开：犯约谷若干。童生犯逃谷若干。原犯谷若干。被犯谷若干。沿门入谷若干。回票式某社管仓乡老某人等为乡约事：准社学票送某人等该罚犯、沿门谷共若干，本仓依数收贮、票给本仓备照外，理合回票知会，烦为作数施行。须至票者，计开如前。出纳之法有六：一曰正斗斛，二曰稽敛散，三曰审借贷，四曰时粜籴，五曰恤贫穷，六曰赈荒歉。正斗斛（一条凡有司不理社仓事务，约正人等岂宜坐视乡人窘乏？各用义劝等法，约正等公同校正斗斛，许自花押。凡花押处，用金漆抹过，以防作弊。稽敛散八条凡春散自二月至六月初止，冬敛自十月至十二月终止。凡耗蚀，依边方事例，每年每石许退耗蚀二升。凡耗息谷，每石一斗，丰年照数敛收，中饥减半，大饥则尽免。凡散敛等项数目，约正、约副、社祝、直月人各相轮亲写，或本人自写，写毕，于尾用自已花押钤记。毋得疏略及顾觅书手代写，恐生弊端。凡管仓乡老，置筹一百根。每散谷、收谷，只许两人入中门，其余并在门外，不得近前挨拶搀夺。直月插筹次第出入。凡谷入仓时，俱要干圆洁净，毋得插带糠秕沙土。及出纳之时，如有此等，即系作弊，不得收受。根究作弊之人，送官惩治，仍革退出社。凡管仓乡老饭谷，每月一石。簿籍笔墨钱，每年用谷一石。俱于息谷内动支。凡管仓人役那移隐瞒不登簿者，多收谷数及安贮不如法者，查实送官，计赃论罪，加倍追偿，就贮该仓，以备赈济。审借贷（六条凡乡礼纲领内所定上中、下户，俱系富家。三等之下，田不及一顷者为稍富；无田而力农佃租、岁收至五十石者，定为稍贫；无田而佣工、衣食不充者，定为极贫。每遇青黄未接之际，于保甲簿内稽查。非稍贫、极贫之民，不与给贷。凡借贷者，于保甲牌内，十人共具保结一纸，责甲总于冬收日催取还仓。凡借者有三：士无恒产而有恒心者借，力农者借，工商者借。凡不借者有三：游手游食者不借，素无信义而人不肯保结者不借，一次负欠者不借，仍要送官追革出社。若能悔罪自纳、有保结者，又准借支。凡遇春耕时，有社内贫民缺种子者，当告该甲转告约正人等，立借票一纸，借五斗以下，不必起息；一石以上，方起耗息一斗。至冬收令各抵斗补仓，经收人役于原借票下注收讫二字。约正收执，先乡约二日，类总于簿内注销。凡遇丰年，稍贫、极贫人户不愿请贷至十八月，而稍富以上户愿借者听，亦具保结，甲总依限催还。始不与借，虑谷易竭；终则许借，虑谷易陈。此乃时措之宜。违者必罚。时粜籴（五条凡仓谷，先年藏者谓之陈，当年藏者谓之新。宜每年囤作一处，挨陈以支，支不尽，则粜陈籴新，使勿至于红腐。若官军月粮不足，上司宜籴，取给价还仓。凡积谷既多，常平之法可以间一行之。谷贱时则增价而籴，谷贵时则减价而粜，以利民。凡积谷既多，富家请粜作本者，扣除足一年支用外，许照时价粜与，每一石利息三斗，用本甲保结，立数附簿。冬收偿还，虽大饥不减。因而诓骗者，送官重治。凡籴谷入仓，挑脚搬运派约众人各一石，不足，则于息谷内动支顾觅。凡平籴法，宜仿其意，每遇丰年，分上中下熟三等。上熟之年，每户收一百石者，敛十石。中熟之年，每户收三百石者，敛十石。下熟之年，每户收五百石者，敛十石。不丰不歉之年，惟沿门入谷。及遇凶年，亦分三等。小饥则发下熟之所敛、中饥则发中熟之所敛、大饥则发上熟之所敛而粜之。恤贫穷（三条凡息谷既多，当行义仓之法。社内年长不能婚、贫死不能葬、疾病不能医及水火盗贼患难等项，俱量为救恤，而不责偿。直月免于约众科敛。凡社内鳏寡孤独与残疾无依者，谓之穷民，尤宜怜恤。息谷每人月支三斗，旋多旋增，以九斗为率。凡流民入境乞丐者，量与钱米。天暑道路多渴者，施以茶汤。皆于息谷内支。赈荒歉十二条凡遇荒歉异常，约正查社内贫民及流民多寡，量行造米，或粜取钱及银，以济其急。或移民就粟，或转粟就民，随宜斟酌。十五岁以上，每口日支米一升。十五岁以下，每口日支米五合。如不愿米，折钱或银与之。若民口数多，患其拥并，令各家用纸半幅，上书某家口数若干，合请米若干，或钱若干，实贴各人门首壁上。直月具数同各牌甲领出，沿门审实给散，开数送社学、约正等公同老人算结，登于文簿。凡官司赈济，多虚应故事，难于周遍。或委非其人，以致冒名关领、诡名盗支等项情弊多端。今乡约、保正既行，人各相识，上中下三等富户及三等之下，俱平日素定牌甲分领，又易周遍。然犹有二虑：一曰迟缓，二曰侵欺。迟缓则饿死数多，侵欺则民不沾惠。宜誓于里社，互相誓戒。敢有将米谷钱银领出而托故迟缓不行、意在侵欺图利。银或换以低假钱，或换以新破者，约正、教读人等公共检举，革退出社，仍送官重治。凡大荒之年，倘人众谷尽，约正等当念人命关天，不宜坐视，与同约众公共措置，差人四散收籴米豆归本社内，或依原价出粜，或照前法赈给。凡流民大饿入境者，作粥人给一碗。粥要极稀，毋令至饱。若时气相染成病者，预储医药，直月同保甲沿路沿门给散。死者作急顾人埋瘗，毋令暴露熏蒸。凡社内稍丰而邻社大荒，闭籴及粜而索价过多者，皆纪其过于籍以行罚。若纠众抢劫谷禾者，保甲严行巡察，违者以强盗送官重治。凡遗弃小儿于道路，责付无子之家收养，长作义男使用。有虑他日父母认取推托不收者，日支米五合，长充社夫，不得归宗。凡饥馑后民无牛者，人给一具，于息谷内动支，保甲立数在簿。冬收取回原价，不许因而拖负。凡救荒有药饵，服之可以不饥。曾经效验者，依方修合，人各给与，于息谷内动支。凡流民数多，分与各保甲带管，毋令生变。社内坛屋圩岸、桥梁道路之类相应修建者，每精壮五人挟带老弱五人，派一排甲管之。散处其人，代为造饭，以便薪水，免其自爨，各兴工修建。若一切不急之工，则皆停止。流民既已存活，愿留者编入保甲，与之牛具种子，趁时耕作。其不愿留者，量给口粮，发回故乡。各书姓名，扣算支过数目并发回年月，以凭查考。凡赈谷不足，约正查本境内山林陂泽之利可资以生者，与教读等具呈上司，听贫民流民擅取。凡凶荒之年，要使男女相保。约正等于保甲内查将昏而未成婚者，减杀其礼，责令完聚。或出钱谷助之，于息谷内动支。凡凶荒之年，以丧礼从事。社学收藏乐器，不得歌诗奏乐。社祭牲酒，量行减省备赈。直月同保甲逐年收补仓厫簿书锁钥，约正人等公共分掌。仓内屋宇什物，管仓乡老人等常切照管，不得毁损及借出他用。损失者，教读同约正、约副根究赔偿。一应事宜，听从民便，公共措置，有司不得干预抑勒。若储蓄出纳之数，岁终各送文簿，赴在城四隅大馆，以凭查考。情弊不明者，各呈送治罪。文簿式某州县某乡图某社管仓乡老某、教读某、约正某、约副某某、社祝某会同乡约、保甲，从公将某年分储蓄出纳数目逐一开具于后：一、储蓄公借谷若干敛散支用各若干扣算见在若干义劝谷若干同前罚入谷若干同前年　月　日管仓乡老某押社学教读某押乡约约正某押约副某押某押社祝某押保甲甲总某押某押某押借票式（借牛具等项仿此某乡保甲甲总某人名下贫民某人，为因缺乏种子、情愿央凂本甲某人等作保，立票借到本社社仓（起息谷几石，无息谷几斗前去作种，至秋成仍以干圆洁净好谷抵斗还纳。责在甲总同保人催理，决不敢负。今恐无凭，立票约为照。收票式某处社仓管仓老人某为乡约事：今据甲总某、保人某带同借谷贫民某到仓纳还原谷若干石（息谷若干斗，无息则不书，收讫，立此实收，缴回贵学，以凭查考。须至票者。以上出《朱子文集》、见行事例，参用庐阳吴氏、晋江曾氏、莆田郑氏社仓文移，教读与乡约斟酌施行。若有司假此勾提富民出谷催督粜籴，因而索取赃贿者，许乡老照《教民榜》内事理公同约众连名具呈，上司纠举其恶。若能留心仓谷，以朱子为法，而因事被诬者，众共具呈保之。"}
{"章节": "\t卷五", "正文": "卷五 \\n 乡社凡城郭坊厢以及乡村，每百家立一社，筑土为坛，树以土所宜木。以石为主，立二牌位，以祀五土五谷之神。设社祝一人掌之。坛制，宜量地广狭，务在方正，广则一丈二尺，狭则六尺，法地数也。高不过三尺，陛各三级。坛前阔不过六丈。或仿州县社稷坛，当北向，缭以周垣，四门红油，由北门入。若地狭，则随宜止为一门，木栅，常扃钥之。石主长二尺五寸，方一尺，埋于坛南正中，去坛二尺，上露圆尖，余埋土中。神牌二，以木为之，朱漆青字，高二尺二寸，阔四寸五分，厚九分；座高四寸五分，阔八寸五分。度用周尺。一曰五土之神，在左；一曰五谷之神，在右。土者社也，谷者稷也。临祭，设于坛，以案卓盛顿。祭毕藏之。其案卓各一，各高一尺一寸，阔一尺九寸，长二尺三寸。坛前具架悬鼔，以备行事集众。以二祭礼神。一曰祈，二曰报。以六号事神，一曰告，二曰祷，三曰誓，四曰罚，五曰禳，六曰会。约正人等预行编定，凡入约者，每岁一人轮当会首。社祝督令社夫常川洁净坛所。祭器用牲桶二，锅五口，牲匣二，祝板一，酒尊三，各连幕酒勺一，瓷盏六，瓷楪十二，香炉二，盥盘一，帨巾一。主祭者有官，则祭服或冠带；无官者，如其服。祭品，富乡用一羊一豕，酒果、香烛、楮钱随俗从宜。贫乡不过三牲之类。人各出银二分，贫者半分，极贫者不必强之，仍令与会。 \\n 祈用仲春 \\n 祭期用黄历二月内社日。 \\n 仪注：前祭一日，会首及预祭之人各斋戒一日。会首先遣执事者扫除坛所，为瘗坎于坛所之西北，方深取足容物。会首洗涤厨房镬器，以净室为馔所。至晚，宰牲。执事者以楪取毛血，与祭器俱置于馔所。祭日，未明，执事者于厨中烹牲。社祝设五土五谷神位于坛上，五土居东，五谷居西。设读祝位于其后，设引礼及诸执事人位又于其后。执事者于馔所实祭品于楪内，解牲体置于二俎，置酒于尊。教读书祝文于纸。祭品既备，执事者各捧设于神位前，燃香明烛。自会首以下，各服常服，盥手入就拜位。立定，执事者执壶于尊中取酒，立于五土神位之左。引礼者唱：“鞠躬。拜，兴；拜，兴。平身。”会首以下皆鞠躬，拜、兴，拜、兴，平身。执事者取毛血瘗于坎中。引礼者引会首诣五土神位前，唱：“跪。”会首诣五土神位前，跪，举盏。执壶者斟酒。引礼者唱：“三祭酒。”会首三次倾酒少许于地。讫，引礼者唱：“俯伏，兴，平身。”执壶者诣五谷神位之右。引礼者引会首诣五谷神位前，唱：“跪。”会首诣五谷神位前，跪，举盏。执壶者斟酒。引礼者唱：“三祭酒。”会首三次倾酒少许于地。讫，引礼者唱：“俯伏，兴，平身。”引礼者唱：“诣读祝位。”引礼者取祝立于读祝位之左。会首诣读祝位。引礼者唱：“跪。”会首跪。唱：“读祝。”社祝跪读祝文。讫，兴，置祝于案。引礼者唱：“俯伏，兴，平身。”会首俯伏，兴，平身。引礼者唱：“复位。”会首复位。引礼者唱：“鞠躬。拜，兴；拜，兴；平身。”会首以下皆鞠躬，拜、兴，拜、兴，平身。执事者彻祭品。社祝取祝文，焚瘗于坎所。礼毕，饮，行会饮读誓文礼。祝文：“维某年某月某日，某府州县某乡某里某人等谨致祭于五土之神五谷之神曰：惟神参赞造化，发育万物，凡我庶民，悉赖生植。时维仲春，东作方兴，谨具牲醴，恭伸祈祭。伏愿雨旸时若，五谷丰登，官赋足供，民食充裕。神其鉴之。尚飨。” \\n 报用仲秋 \\n 祭期用黄历八月内社日。 \\n 仪注同祈礼。 \\n 祭文同前。惟改“仲春东作方兴”作“仲秋岁事有成”，“恭伸祈祭”作“恭伸报祭”。 \\n 凡春秋二祭，当遵古人社祈年报赛之礼，务在精诚，不许扮神跳鬼，以为盛会，致使男女混杂。有司察其违者罪之。 \\n 有事则告 \\n 凡立乡约、延教读、编保甲、建社仓，皆告于社。 \\n 凡民自他境来，初预乡约、保甲者，谓之入社，社祝以告。告毕，乃书其姓名于籍。其有犯约之过、不修之过，罚而不悛者，逐之出社，告亦如之。告毕，约正等公同约众于籍除名。 \\n 凡告，社祝鸣鼓三通，约众皆至，立于坛前。社祝唱：“跪。”约正以下皆跪。社祝抗声告曰：“某年月日，约正某等为某事敢告于神：惟神聪明正直，好善恶恶，凡食此土之谷者，孰不昭鉴！尚冀默相，以底成功，使善者受福，恶者受殃，无作神羞。”告毕，约正以下皆再拜而出。 \\n 有求则祷 \\n 凡迎时雨、宁风旱、弭灾兵、远罪疾，为一乡致福祥、去痛苦者，社祝必祷于社。 \\n 凡祷雨，先一日斋戒。约正等禁乡内屠宰。黎明，帅约众诣社取齐。社祝伐鼓十二声，用牲于社，唱：“鞠躬。再拜，平身。”约正以下皆鞠躬，再拜，平身。约正诣读祝位，跪。社祝读祝文曰：“维某月日，乡约正某等敢祷时雨于五土之神、五谷之神：皇皇上天，照临下土，集地之灵，神降甘雨。庶物群生，咸得其所。惟神俯从民愿，某等不胜瞻望哀恳之至。”祝毕，唱：“鞠躬。再拜，平身。”约正以下皆再拜而出。次旱祷，亦如之，惟不用牲。必得雨乃止。若雨多，求止雨，则鸣鼓百声，用牲于社，祝曰：“雨已太多，五谷不和，人民失养，伤如之何？社灵社灵，幸为止雨，调燮阴阳，除民所苦。”礼亦如之。谢得雨及雨止，俱用牲于社。 \\n 凡水火盗贼、疾疠刑狱，将至之时，约正等令教读直述其事，为祝文付社祝行祷礼。害已不及，乃用牲于社。 \\n 有疑则誓 \\n 凡乡约，誓于社，已见第二卷。若乡老听一乡之讼，户婚田土、财货交易等情不肯输服，与社仓出纳、保甲疑难之类，皆要质于社而誓之。 \\n 凡誓，鸣鼓七声。社祝唱：“跪。”誓者皆跪。社祝宣誓词曰：“某人为某事若有某情，敬誓于神，甘受天殃，遭瘟招祸，凶于其身，覆宗绝嗣，灭其家门。惟神其照察之。”誓毕，誓者三顿首而退。 \\n 凡乡俗有社生钱者，谓众人合钱或银若干，总其数告于神。生此钱者，出利息若干，若此社神所与生也，用通财有无，以惠于无穷，理亦可行。社祝掌其数而誓之，如前仪。 \\n 有过则罚 \\n 凡乡约内有不修之过、犯约之过及社学、社仓、保甲诸人有犯者，约正等督令什五之家，公同甲总以其人拱立于社，伐鼓十声。社祝唱：“跪。”犯者跪。抗声攻之曰：“某人有某过，犯而不改，罚赎汝罪，入谷若干于社仓。尚冀汝自今改于其德，神降之休。”犯者对曰：“某不肖，少失教以辱先人，以为族党羞，神将降殃，昭受大戮。今闻过，愿修身改之。”再拜而退。既罚赎，后五日不改，约众告于神，逐之出社，除名于籍。若不肯罚赎与事情重者，教读及约正等呈与闻于有司。其不闻于有司以致事发觉者，治罪连坐。 \\n 凡童生小过当罚与小事当罚，其人甘受者，不必诣社行罚，庶免渎神。 \\n 凡乡人放犬豕鸡畜之属、纵容男女亵渎坛所，及私停货物者，直月举出，执其人告于社，量情罚之。 \\n 有患则禳 \\n 凡寺观淫祠既废，修斋念经、咒水书符师巫之徒终不可化者，难以诛戮，若使其失所，亦所不忍，皆分遣各社充社夫，令社祝掌之。每遇水旱疠疫为人患害之时，使之行禳礼。 \\n 凡亢旱请雨，略依仿董仲舒法。约正以下斋戒三日，以水日雩祭于社而请雨，行礼如祷仪。以土为龙，身皆黑而尾白，长九尺，使丈夫八人、小儿八人，皆衣黑衣，丈夫扛龙，小儿欢呼曰：“乌龙头，白龙尾，小童求雨天公喜。”自北而南，又自南而北，乃归于社，息焉。复取五虾蟆错置社之中，掘池方五尺，深一尺，置水，埋虾蟆其中而闭之。及雨，则诣社行谢礼，用牲。若雨不止及大水，则萦朱绳于社，伐鼓攻之。雨止水消，谢如得雨仪。 \\n 凡鬼有所归，乃不为厉。每社内立厉坛一所，以祭无祀鬼神。每岁三祭，皆先一日告于社。约正主祭，遵制。以里长佥名于祝。春用清明，秋用七月十五日，冬用十月一日，俱行傩礼。或十月不傩而移于腊月，谓之大傩。 \\n 凡傩，用狂夫一人，蒙熊皮黄金，四目鬼面，玄衣朱裳，执戈扬盾。又编茅苇为长鞭，黄冠一人执之。择童子年十岁以上、十二以下十二人，或二十四人，皆赤帻，执桃木，而噪入各人家室逐疫鸣鞭而出。各家或用醋炭以送疫。若腊月大傩，黄冠倡，童子和，曰：“甲作食凶，胇胃食虎，雄伯食魅（句。腾简食不祥（句。揽诸食咎（句。伯奇食梦句。强梁、祖明共食磔死寄生（句。委随食观（句。错断食巨（句。穷奇、腾根共食蛊（句。凡使十二神追恶凶（句。赫汝躯，拉汝干，节解汝肉，抽汝肺肠，汝不急去，后者为粮。”此乃古礼，虽孔子所不敢废也。后世此礼废绝，每逢灾疾，乃至禳星告斗，作诸无益，其伤民财甚矣。故今合时制于古，以便民从俗。 \\n 凡祭厉，用牲酒米饭，纸烛皆随俗宜。约正等务从俭致诚，人出银不过半分，其贫不肯与者勿强。祭彻，以分惠乡之鳏寡孤独，社众不必饮宴。祭文曰：“某府州县某乡某里社里长某人，承本县裁旨，钦奉皇帝圣旨：‘普天之下，后土之上，无不有人，无不有鬼神。人鬼之道，幽明虽殊，其理则一。故天下之广，兆民之众，必立君以主之。君总其大，又设官分职于府州县，以各掌之。各府州县又于每一百户内设一里长，以细领之。上下之职，纲纪不紊，此治人之法如此。天子祭天地神祇及天下山川，王国各府州县祭境内山川及祀典神祇，庶民祭其祖先及里社土谷之神，上下之礼，各有等第，此事神之礼如此。尚念冥冥之中无祀鬼神，昔为生民，未知何故而没。其间有遭兵刃而横伤者，有死于水火盗贼者，有被人取财而逼死者，有被人强夺妻妾而死者，有遭刑祸而负屈死者，有天灾流行而疫死者，有为猛兽毒虫所害者，有为饥饿冻死者，有因战斗而陨身者，有因危急而自缢者，有因墙屋倾颓而压死者，有死后无子孙者。此等鬼魂，或终于前代，或殁于近世，或兵戈扰攘流移于他乡，或人烟断绝，久缺其祭祀，姓名泯没于一时，祀典无闻而不载。此等孤魂，死无所依，精魄未散，结为阴灵，或倚草附木，或作妖为怪，悲号于星月之下，呻S吟Y于风雨之时。凡遇人间节令，心思阳世，魂杳杳以无归；身坠沉沦，意悬悬而望祭。兴言及此，怜其惨凄，故敕天下有司依时享祭。在京有泰厉之祭，在王国有国厉之祭，在各府州有郡厉之祭，在各县有邑厉之祭，在一里有乡厉之祭，期于神依人而血食，人敬神而知礼。仍命本处城隍以此主祭。’钦奉如此。今某等不敢有违，谨设坛于本里，以三月清明、七月十五日、十月一日率领某人等百家联络于此，置备羹饭肴物，祭于本里。无祀神鬼等众，灵其不昧，依期来享。凡我一里之中、百家之内，倘有忤逆不孝不敬六亲者，有奸盗诈伪不畏公法者，有拗曲作直欺压良善者，有躲避徭役靠损贫户者，似此顽恶奸邪不良之徒，神必报于城隍，发露其事，使遭官府轻则笞决断杖，不为良民，重则徒流绞斩，不得生还乡里。若事未发露，必遭阴谴，使举家尽染瘟疫，六畜田蚕不利。如有孝顺父母、和睦六亲、畏惧官府、遵守理法、不作非为、良善正直之人，神必达之城隍，阴加护佑，使其家道安和，农事顺序，父母妻子保守乡里。如此，则鬼神有鉴察之明，我民无谄谀之祭。灵其无私，永垂昭格。尚享。” \\n 凡禳火灾，必于腊月大傩之时，略仿古八蜡礼，告于社。祭先啬及田神、水神。使人装扮，为兽面，鸣锣鼔而噪，迎猫迎虎而享之。祝辞曰：“土反其宅，水归其壑，昆虫无作，草木归其泽。”夫祀及水土，则火不为灾，鼔噪震动，则阳气胜阴，故合傩蜡为一，便民从俭也。 \\n 有庆则会 \\n 凡春秋二祭毕，就行会饮。会中，先令社祝读抑强扶弱之誓。其词曰：“凡我同里之人，各遵守礼法，毋得恃强凌弱，违者先共制之，然后经官。或贫无可赡，周给其家，三年不立，不使与会。其婚姻丧葬有乏，随力相助。如不从众及犯奸盗诈伪一切非为之人，并不许入会。”读誓词毕。长幼以次就坐，尽欢而退。务在恭敬神明，和睦乡里，以厚风俗。 \\n 凡正月元夕为岁始，腊月大傩为岁终，亦许会饮于社。教读制相戒之词，以见无已太康之义。或令童生歌《七月》之诗一阕，或习士相见礼，或行投壶礼，或行乡射礼。务在雍容揖逊，敦从古雅。须用歌咏劝酬，使人观感，不得酣唱邪曲，演戏杂剧，以导子弟未萌之欲。若为贪图口腹，諠哗较论短长，及科逼贫人财物者，众共斥之。 \\n 乡社之设，正以明则礼乐、幽则鬼神警动愚俗，使兴起于为善也。有司宜加之意，务令各乡欢欣鼓舞以从事，毋得督迫，以致扰民。若有势要拆毁霸占，约正人等须竭心力呈拒，敢有阿怯诡合者，神必殛之。 \\n 右件出《大明会典》，参以见行事例。其间礼神、事神，务宜于乡俗随时参酌举行。"}
{"章节": "\t卷六", "正文": "卷六 \\n 保甲凡一社之内，一家为一牌，十牌为一甲，甲有总。十甲为一保，保有长。为保长者，专一倡率甲总防御盗贼，不许因而武断乡曲。推选才行为众所信服者充之，或即以约正带管。保甲本明道程子为晋城令时保伍法也。其法：量乡里远近为保伍，使之力役相助，患难相恤，奸伪无所容，孤茕老疾者责亲党使无失所，行旅出于其途者疾病皆有所养。及王安石行保甲法，则督民操练，使自备衣甲器械，天下始骚然矣。故今以乡约为主，有可推选者立为保长。如无其人，即以约正为之。长联乎总，总联乎牌，牌联乎家，大小相维，善恶相核，一社之内，恶少自无所容。一遇盗警，保长统率各甲防截追捕。其设置之费，除粉牌所用者不多、令一牌内十家攒置外，其于乡社前量行起立望台，土基亦令社夫自筑。或起更楼一座，则量行盖造。买办锣鼔及造册纸张之类，俱约正、约副与富家自备，俱不许科扰于民。立法大要，在于保安良善、消弭盗贼而已。中间有愚昧妄自惊疑及邻乡彼此平素不和者，乡先生及教读等务委曲开谕之。仍各给告示通知。凡立牌有三：一曰戒谕，二曰沿门，三曰十家。戒谕者置于社。一、钦奉太祖高皇帝戒谕。立牌一面，长一尺二寸，广如之。大书六语于上，置于乡社或乡校，行乡约，则社祝读之。不必家至户到皆立此牌，徒为文具。戒谕牌式钦　孝顺父母，尊敬长上奉　和睦乡里，教训子孙戒　各安生理，莫作非为谕沿门者登于册。一、各家俱用方尺纸牌照式明白书写，置门楣上，以便乡老查考。约正、约副公同保长人等造册，次第书之。一样三本，约正、乡老、保长各执其一。如约正即为保长，则一样二本。每家之后，量留半页，以备陆续开报。各家门面牌式某府州县某处某乡社如寺观庵院，亦仿此一、户某人（系某卫所某官下舍余，或某总小旗甲下军余，或某坊都、某坊厢里长某下军、民、匠、灶等籍。若系僧道，亦仿此男子几丁，某人（系官吏，某人作何生理。某人在某处买卖，某人（系生员，某人（有何手艺，某人（见当某役，某人（有何残废疾。妇女几口（无则不开。一、田若干亩，该粮若干石斗。一、房屋门面几间或自已置买，或典赁某人屋住。一、寄住客某人系某府州县人，某年月日来家典住，或寄歇，作何生理，或在某衙门干某勾当，或为人佣工，陆续开报。一、牛若干头。一、马若干匹。已上三条，无则不开。右件，除城内居人士夫群聚，礼义素明，宜自有处，不必编牌。或都会繁华，人烟辏杂，则酌而行之。城外不问关厢镇店，不问军卫有司，不问庵堂寺观，不问深山穷谷，通行开报册。除十岁以下小儿不报，十岁以上者，俱上牌册。凡五丁，出一丁上十家牌，轮当甲总，盖取四人营运以治内、一人守望以治外之意也。大家则析。如有人十丁，则取二丁上牌。有二十丁，则取四丁上牌。五十丁，则取五丁上牌。小家则并。如止有人三四丁不足五丁者，则相并之，务足五丁之数。保长、约正、约副、教读、乡老、社祝之家，俱免轮当甲总。其寺观庵院，或游僧抄化，或住持道众，俱要明开下落。若在荒野园圃住居者，则开系某人产业，一体上册。若册内无名，即系乡约不取，保甲不容，自外于王化者也。卫屯营或独设一地，或与民相搀，俱不得纷更，军民一体编告。正军并城操及跟某官常川役占者，俱明白开除，免上十家牌轮当甲总。与社相近者，即附入社内。其各州县及军屯原设地方火甲营长等项，俱仍旧，以应承接递及官府公事差遣。其新编保长之属，各乡以闻于在城四大馆，转达有司，优免身役，毋致劳扰。十家者轮于甲一、各家沿门开报小牌，约正、约副公同教读编造成册，乃以十家为一甲，共为一大牌。每五丁抽一丁精壮者上牌，轮当甲总。十甲则为一保。皆保长统领之。各甲不立甲头者，所以防胁制侵扰之弊也。惟使之日相轮当甲总，则无弊矣。十家牌面式某县某坊乡图第几甲上甲尾某人。本甲一户某人，男子几丁，某人轮当甲总。本甲一户某人，男子几丁，某人轮当甲总。本甲一户某人，男子几丁，某人轮当甲总。本甲一户某人，男子几丁，某人轮当甲总。本甲一户某人，男子几丁，某人轮当甲总。本甲一户某人，男子几丁，某人轮当甲总。本甲一户某人，男子几丁，某人轮当甲总。本甲一户某人，男子几丁，某人轮当甲总。本甲一户某人，男子几丁，某人轮当甲总。本甲一户某人，男子几丁，某人轮当甲总。下甲头某人。右件，十家共置一大牌，照式开写。日轮一家当甲总，沿门晓谕，因而审察各家动静，但有面目生疏之人、踪迹可疑之事，及违条约不听劝谕者，即行报官究治。或有隐匿，十家连罪。乃以八事纠察在社之民而劝惩之一曰遵戒谕。甲内俱要父慈子孝，兄友弟恭，夫和妇顺。善相劝勉，恶相规戒。患难相恤，出入相友。小心以奉官法，勤谨以办国课。皆仰遵圣制戒谕之意也。但有不遵条约者，务要互相劝导。果不听改，禀官罚治。凡有水火盗贼，俱要齐心并力救护。二曰慎宥罚。甲内但有平日习为奸盗，及窝通贼党、容寄贼赃者，同甲俱要首报在官，许其改过自新。凡遇警窃，即于此辈中挨查。但有隐匿，甲内坐以知情重罪。若有赌博无籍教唆健讼，造言生事，诈称名目恃强凌弱，受人投献，或烧香聚众习为鬼教，与私通外国透漏边情，而同甲不行劝阻，及劝阻不听而不禀告官司者，悉重加罚治。其稔恶不改者，即便捕送官司，明正典刑。违者约正、约副、保长一体连坐。三曰联守望。甲内各家轮当甲总者，俱要备器械，置锣鼓。但有盗警，一家击鼓，各家相连齐击。一巷击鼓，各巷相连齐击。但闻警鼓，各家男妇大小，俱执器械出于门首排立。其丁壮上十家牌者，遇有奔贼，即要齐出并力截捕。但有后期不赴者，同甲举告官司，量加罚治。其社前锣鼓及悬于更楼者，闻盗发，乱击之。旁村乡社始闻者，以一击为节，次二，次三。俄顷之间，声布百里。皆发丁壮上十家牌者，严守险要。故守望相连，而盗贼无可逃也。其或藩篱太分，尔汝太别，东邻被盗而西邻闭户，南村杀人而北村袖手，此家失盗而彼家接买，此乡捕捉而彼乡窝隐者，事宜密报四隅大馆，以凭禀官惩治。四曰时操练。甲内遇有盗警，保长、约正人等点闸壮丁上十家牌者，各执戈戟听阅练，鸣锣击鼓以操习之。操必于早晨。操已，归服旧业。其不听操练者，必罚。五曰严约束。保内大小人家，凡有故而出者，须赴约正、保长处报知，返则告销。俱不得轻自出入。敢有不告而出及朝在而夕遁者，约正人等根究来历，果涉违法，送官惩治。六曰稽去住。保内已经编造甲之后，或有寄住客商，或有流移寓户，或新近因饥荒各处逃来潜住者，俱不必逐离，不时于册内陆续开报，年终一并通算，计要见尚在者几人、已去者几人、新来者几人。但有面目生疏之人、踪迹可疑之事，即便阻逐。故纵者，事发，约正、保长人等一体有罪。七曰恤困穷。保内如有残废病弱及贫薄无倚之人，各责令亲党收养，毋令失所。如无亲党，许编入有财力之家壮丁内夹带。如一牌夫下有四丁，强壮者即夹带残弱一人于内。凡守望备警，仍量存之，不得需索帮补。八曰防行旅。保内常禁宵行夜游，每一更三点禁人行。各于闾巷之间设为鹿角之类，以断行路。仍击木柝以传更。及五更三点放人行，即除去之。其有行旅止宿者，除执节公使及官使、或公差有明文者不察外，如国有大故，遥闻寇戎大丧，恐有奸非，则令合守闾巷。如有过客异常，虽单骑孤囊，或为僧道服饰，变诈多端，务使人不疑者，决是盗贼，量行擒捕，送官惩治。若无干碍之人偶来宿歇，则道之出境；或染疾病，共养视之。凡保长统领牌甲，其法甚约，其治甚广。盖军民之均编，则纪纲之操纵可举；村社之详明，则公事之勾摄可据；丁力之多寡，则粮差之分派可执；生理之虚实，则行止之善否可稽；牛马之有无，则赈济之等第可别；往来之稽验，则讼狱之曲直可凭；正长之得失，则里老之公私可分；盗贼之有无，则乡村之臧否可识；彼此之联络，则逃移之实数可查。因是而修之，裒其多而益其寡，则徭役可均。因是而修之，连其伍而制其什，则外侮可御。因是而修之，警其薄而劝其厚，则风俗可淳。因是而修之，导以德而训以学，则礼乐可兴。小而一县，大而一州，不必更立法制，固已如指诸掌矣。凡有司，宜与四隅大馆遥领乡约着实举行，润色而修举之，毋徒为纸上虚言，则治化可以不劳而致矣。凡有寇变，各保彼此相援，有司亦出兵助之。或张威以挫其锋，或设伏以要其归路，务使以逸待劳，不为所诈。寇平之日，有司必加重赏。凡立十家甲牌，专为止息盗贼。若使每甲各自纠察甲内之人，不得容留盗贼，上甲如此，下甲复如此，城郭乡村无不如此，以至此县如此，彼县如此，远近州县无不如此，则盗贼亦何自而生？夫以一甲之人而各自纠察十家之内，为力甚易。使一甲而容一贼，十甲即容十贼，百甲即容百贼，千甲即容千贼矣。众贼至于千百，虽起一县之兵而剿除之，为力固已甚难。今有司往往平日不严十家之法，及至盗贼充斥，却乃兴师动众，欲于某处屯兵、某处截捕，不治其本而治其末，不为其易而为其难，皆由平日怠忽因循、未尝思念及此也。自今务令各甲各自纠察，甲内有平日习为盗贼者，除送官外，其或遇恶未稔、尚可教戒者，照依牌谕报名在官，令其改化自新，时加点名省谕，甲总轮流沿门觉察。如此，则奸伪无所容而盗贼自可息矣。凡保甲所以不行者，其弊端有三：一曰壮丁上牌人惧佥名辗转为军，甲可乙否，不肯编造。二曰保长、约正人之善静无能者不喜承当，或有喜功生事，借此营私，身有过恶，借此掩覆，则乐为之人心不服，建立不成。三曰盗贼之徒犯约之过，有告报在官，他日报仇，反陷不测。若有司于编造之时明出告示，破其疑惑，有告报窝盗赌博非为等事，给与执照，则人必乐于行矣。若保甲巡防戒谕著有成效者，县官备礼，亲造其庐，重加奖励。右件出阳明王氏保甲条约，参以《大学衍义补》及保甲条件等书。有司遥加领辖，务以明道为法、王安石为戒。毋得指此科罚点闸，以致扰民。"}
{"章节": "\t卷七", "正文": "卷七 \\n 士相见礼士相见之礼，介以厚其别，词以正其名，贽以效其情，仪以致其敬。前期一日，位于堂庭及门立宾馆。去堂稍近通赞二人、宾引赞二人、奉贽一人、绍介一人奉贽摄、主引赞二人、司贽一人将命者一人、贽冬用雉，死雉也。夏用腒，干雉也。左头奉之，今用书帕仪节通赞唱：“就位。”主立堂东，将命者立其后稍南绍介者入，自门外由西阶升堂下，中立北面揖，主答揖，绍介致词：“某子绍介，宾某子，某相见。”主揖，绍介答揖，退西上东面立将命者出，将命者出，至东上西面立，与绍介对揖，降阶揖，出门，东西向立对揖宾奉贽至门。宾赞引宾出自馆，奉贽者从，至门立宾后，俱西向。宾揖，将命者答揖谓将命者曰：“某也愿见，无由达。某子以命，命某见。”主人对曰：“某子命某见，吾子有辱。请吾子之就家也，某将走见。”将命者入传命，出对宾曰“某子命某见，吾子有辱。请吾子之就家也，某将走见。”宾对曰：“某不足辱命,请终赐见。”将命者入传命，出对宾曰：“某不敢为仪，固请吾子之就家也，某将走见。”宾对曰：“某不敢为仪，固以请。”将命者入传命，出对宾曰：“某也，固辞不得命，将走见，闻吾子称贽，敢辞贽。”宾对曰：“某不以贽，不敢见”将命者入传命，出对宾曰：“某不足以习礼，敢固辞。”宾曰：“某也，不依于贽，不敢见，固以请。”将命者入传命，出对宾曰：“某也，固辞不得命，敢不敬从。”将命者入迎宾主赞引主出自东阶主人出，迎于门外主赞唱：“鞠躬拜兴，拜兴平身。”主人揖，入门右出以东为左，入以东为右。宾奉贽奉贽者以贽授，宾奉之，入门左出以西为右，入以西为左至庭：“鞠躬拜兴，拜兴平身。”主人拜，宾答拜受贽：“鞠躬拜兴，拜兴平身。”人君受贽于堂，今受贽于庭下。人君也，宾执贽，鞠躬立。主拜讫，宾乃授贽于主送贽：“鞠躬拜兴，拜兴平身。”主执贽鞠躬，宾拜讫，主乃付贽于司贽者宾出将命者从之至门，揖宾曰：“主人请见。”宾答揖宾反见，主降自东阶至门，揖宾升自西阶，当阶揖，升堂揖宾主各就位与言始视。面中视抱卒，视面若不言，立则视足，坐则视膝。宾位堂西南面，主位于东西面盥洗，主宾赞同唱诣盥洗所。宾主相揖，降至洗位，主揖宾。盥讫，宾揖主。盥复相揖，各复位执事者荐脯醢，执事者各荐，毕奉酒毕跪，宾主跪讫祭脯醢，祭酒，啐酒兴、彻脯醢。执事者彻毕主献宾，执事者进酒，引主赞唱诣宾席前。主宾赞同唱揖，平身进酒。又同唱揖，平身。主授酒于宾，主赞唱饮酒，毕，又同唱揖，平身。主赞唱复位，宾赞唱就位。宾酢主，引宾赞唱诣主席前。宾主赞同唱揖，平身进酒。又同唱揖，平身。宾授酒于主，宾赞唱饮酒，毕，又同唱揖，平身。宾赞唱：“复位。”主赞唱：“就位。”宾退。主人送于门外，宾主赞同唱：“鞠躬拜兴，拜兴平身。”宾就宾馆，主人入，复位至。是主人复见于宾，则主人反为宾，而宾则又以主名俱面言不用绍介，及将命者行复见礼。主赞引主出，至宾馆门外，司贽者执贽随，至绍介摄傧入报主，主宾曰：“乡者，吾子辱使某见，请还贽于将命者。”主人对曰：“某也，既得见矣，敢辞。”宾对曰：“某也，非敢求见，请还贽于将命者。”主人对曰：“某也，既得见矣，敢固辞。”宾对曰：“某不敢以闻，固以请于将命者。”主人对曰：“某也，固辞不得，命敢不从。”宾主相揖，宾奉贽入，主赞唱：“鞠躬拜兴，拜兴平身。”宾执贽鞠躬，主拜讫，宾乃授贽于主，宾赞唱：“鞠躬拜兴，拜兴平身。”主执贽鞠躬，宾拜讫，主乃付贽于宾，奉贽者出，主人送于门外，宾主赞同唱：“鞠躬拜兴，拜兴平身。”宾复入宾馆，主人复于位礼毕。投壶礼投壶之礼，主一人，引赞二人，主党子弟二人、宾一人，引赞二人，宾党子弟二人，傧者一人、通赞二人，司正、司射执壶各一人、执矢二人，司尊、设丰各一人司爵、洗觯各二人，乐正、司鼓、司钟、司磬、司琴、司瑟各一人，司笙二人歌生六人壶一颈修七寸，腹修五寸，口径二寸半，容斗五升，中实小豆矢以柘若棘，毋去皮，大七分，长如射矢，多备损坏，今用坚竹仪节通赞唱：“序立。”主人立阼阶上，西面，二赞者立主后少南，西面司鼓者，立鼓后，西面乐正歌生、司尊、洗觯、执爵者俱于洗盆之南少退，西面，序立，司射、设丰执矢，俱于西南，东面，与歌生相对立傧者出，接宾傧者应曰：“诺。”傧出本位，横过，就东阶转身，直出大门外，西面立，与宾揖，宾东面答揖，傧由原道入，至主前，北面立告曰：“宾至。”主引赞进主前，北面立曰：“请迎宾。”傧退就本位，主引赞引主由东阶出门外，主西面，与宾对立，宾引赞并主引赞出，与主引赞并立门内，主引赞唱：“鞠躬拜兴，拜兴平身。”主揖，宾进，宾答揖，宾赞引宾由西入。主赞引主由东先入一等道，之及阶。揖，升阶及堂，揖，升堂、至堂，赞者各引宾主于东西楣下对立，主赞西者，旋立主东西面，宾赞东者，旋立宾西东面：“鞠躬拜兴，拜兴平身。”赞者各进，立宾主前，俱东西向，宾赞唱：“就位”，主赞唱：“复位”，唱讫，各引主宾就位，赞者退，立如前司射以下各就位，东班乐正等与西班司射率众执事，徐北行就位，司尊由东阶升堂中，东西面立主献宾。主人由席西出位，篚取爵以降宾亦由席西出，降并立于阶上，主北面跪，奠爵于地，兴鞠躬辞曰：“免降。”宾曰：“不敢不降。”主跪取爵兴与宾并降阶，主从阼阶直下，横过，洗所奠爵于篚，宾由西阶直下，对洗所转向，东行数步，北面立曰：“免洗。”主于洗所，转身西面立，答曰：“敢不致洁。”主取爵洗，洗毕，由原道与宾揖，让升阶，宾西阶上，北面拜洗，主西面少退，拜毕，主诣尊所，司尊者受虚爵，实酒授主，主转身下，就阼阶。少进，西献宾，宾北面拜主，主少退兴受爵，主退阼阶，北面拜送。宾少辟兴，宾升席，奠爵于席东荐脯醢，赞者执脯醢由阼阶授于主，主受脯醢，横过西阶，对宾席直上，亲荐设折俎，赞者捧折俎，至宾席授主，主受，设宾席，由原道升席。宾左手执爵，右手祭脯醢，祭毕，奠爵于席西，左手取脯醢，哜之，以余者加于俎挩，手取爵祭酒皆于席间，祭毕，执爵往席西，末啐酒，啐毕，遂降西阶上，跪奠爵于地，兴拜，主亦降阶答拜，拜毕，宾曰旨酒主曰：“愧不嘉。宾跪取爵兴，卒酒以虚爵授赞者，宾拜既，主答拜，拜毕，各升席宾酢主人，宾由席西下，就篚取爵降洗，主亦降，宾由西阶上，北面跪，奠爵于地，兴辞曰：“免降。”主曰：“不敢不降。”宾跪取爵兴，并降阶，宾由西阶直下，转身横过洗所 \\n ，奠于篚。主由阼阶直下，对洗所少南，转身北面告曰：“免洗。”宾于洗所，转身西面曰：“敢不致洁。”宾转身南面，取爵洗，洗毕，由原道过西阶与主，揖，让升阶。主于阼阶，北面拜洗，宾东面少退，拜毕，宾升尊所，司尊者受虚爵，实酒以授宾。宾受爵就阼阶献主，主北面拜受。宾少辟，拜毕，受爵。宾退西阶，北面拜送。主少辟，拜毕，主升席，奠爵席东荐脯醢，赞者以脯醢授宾，宾受之，从西阶直诣主席，亲荐设折俎，赞者奉折俎就主席授宾，宾受奠，主席复位，主左执爵，右祭脯醢，祭毕，奠爵于席西，以左手取脯醢，哜之，反其余于俎挩，手取爵，祭酒，祭毕，往席西，末啐酒，啐毕，遂降阼阶上，北面立饮，饮毕以虚爵授赞者，拜既，宾降阶答拜，各升席主酬宾。主从席西出，就篚取觯，独降洗，升阶实觯，降阼阶上，北面跪奠，觯于地，兴拜。宾降西阶答拜，拜毕，主跪取觯兴，卒觯，跪奠觯兴，拜，宾答拜，拜毕。主跪取虚觯，降洗。宾立于西阶上不降，不辞洗，卒洗。主升阶，诣樽所，实觯，降就西阶，北面酬宾，宾西阶上拜，主少退，拜毕，受觯。主退阼阶上拜送，宾少退，拜毕，各升席，宾奠觯于席东立司正，主人降席自南方下阶，立庭中，西面立揖。司正曰：“监察仪法，敢请吾子为司正。”司正进，立庭中，北而揖答曰：“不敢当。”主再揖曰：“敢固请。”司正揖答曰：“敢不惟命，鞠躬拜兴，拜兴平身。”司正答拜，拜毕，主人就席，司正立于西阶下，横过洗所洗觯，升阼阶上，北面立，受命于主，主揖之曰：“请安于宾。”司正往西阶，北面揖，请宾曰：“请安。”宾揖答曰：“敢辞。”司正再揖请曰：“敢固请。”宾揖答曰：“敢不惟命。”司正反告主曰：“请安于宾。”主应曰：“诺。”司正实觯，降自西阶，中庭北面跪，卒觯、奠觯兴，拜兴，跪取觯兴，反奠于其所立于觯南行投壶礼司射自本位升西阶，过阼阶，北面立，受命于主，主揖曰：“某有枉矢、哨壶，聊以乐宾，子盍为我请之。”司射应曰：“诺。”横过阶，揖宾曰：“主有枉矢、哨壶，欲以乐宾，敢请。”宾揖曰：“旨酒嘉肴，主既赐矣，又重以乐，敢辞。”司射复于主曰：“请乐于宾，宾不许。”主曰：“枉矢、哨壶不足辞也，子盍为我再请。”司射应曰：“诺。”再诣宾请曰：“枉矢、哨壶不足辞也，敢固以请。”宾曰：“某既赐矣，又重以乐，敢固辞。”司射曰：“诺。”复告主曰：“宾固辞。”主曰：“枉矢、哨壶不足辞也，子盍为我固请。”司射曰：“诺。”复告宾曰：“枉矢、哨壶不足辞也，敢固以请。”宾曰：“某固辞不得命，敢不敬从。”司射曰：“诺。”复于主曰：“请乐于宾，宾许。”司矢者奉矢授主，主西面，司射奉弓于西阶上，北面司壶执壶于司射之西北面，宾于西阶上北面再拜，主般还曰：“辟。”拜毕，宾主各至两楹之间，俱南面。主授矢于宾，主还阼阶，宾还西阶，主北面拜送。宾般还曰：“辟。”主赞者进矢授主，主进即两楹间，退反位，揖。宾就筵，筵皆南向，东西相去容一弓，如射物设壶，司射于西阶上与执壶者受壶，东向来宾。主筵前，度量置壶之处，去宾主席各二矢半，度壶毕。还西阶上，取中稍进东面，跪设之。手执八算以兴其中，亦实八算。乃至宾席前请曰：“顺投为入，比投不释胜，饮不胜者，正爵既行，请为胜者立，马一、马从、二马、三马。既立，请庆多马。”请毕，至主前，请亦如之，司射复下西阶，北面，令宾党曰：“毋抚、毋敖、毋偝立、毋踰言，偝立、踰言有常爵。”告毕，复往东阶，下告主，党亦如之，告毕，复位。乐正自本位升至西阶，北面告于宾曰：“工歌备。”告讫，相揖，随至乐生前，东面命曰：“就位。”乐生序升西阶，对宾原位立，司射升西阶上，北面告宾曰：“ \\n 请以乐乐宾。”宾曰：“诺。”司射降阶少南，东面命乐正曰：“请以乐乐宾，宾许。”乐正自本位应曰：“当敬承。”应毕，升西北，东面命乐生曰：“请奏《采蘩》间若一。”乐生同应曰：“诺。”司射由本位升阶，告宾主曰：“矢具请拾投。”司射东面立矢，有入壶者则坐，而释一算，投壶亦如射礼，三番而止，卒投。司射执算以告宾主曰：“左右卒投请数。”释算亦如数射算，二算为纯，一纯以取，一算为奇，遂以奇算告。若右胜则曰：“右贤于左几纯。”左胜则曰：“左贤于右几纯。”奇则曰：“奇。”钧则曰：“左右钧。司射命酌曰：“请行觞。”酌者曰：“诺。”司射于西阶上，南面，曰：“设丰。”设丰者北行升堂，跪设于西序少南，胜党子弟取觯洗，升酌，跪奠于丰，上兴立丰西东面。饮不胜者，赞者各引宾主至丰所，胜者立于丰南少东，西面，不胜者进丰前，北面跪取觯兴，少退告曰：“赐灌。”胜者跪曰：“敬养。”引赞各引宾主复位，司射复诣宾主前曰：“正爵既行，请立马。”马各直其算，每一畨胜，立一马，如宾党两胜，立二马，主党一胜，但立一马，即以一马助胜者为荣，乃请曰：“三马既备，请庆多马。”宾主皆曰：“诺。”不胜者亲往取爵，酌酒至胜者席前，亲授爵。胜者拜授，不胜者还本位拜送。拜毕，啐酒、奠爵于席西，司射复升西阶稍东，北面请曰：“正爵既行，请彻壶。”宾主皆曰：“诺。”司射曰：“彻壶。”又至丰前，西面，命弟子曰：“彻丰。”又曰：“退中。”执事者皆应曰：“诺。”随即彻去旅酬，司正于觯南向立命工曰：“合。”乐工曰：“诺。”通唱：“进醢。”赞者取醢升，自阼阶奠宾主前，而降宾取席西之觯，降阼阶上，北面，以酬主。主降席，立于宾东，宾跪奠觯于地，拜主，主答拜。宾跪取觯兴，立卒觯，仍实觯酬主于原位。主拜受。宾少退，主受讫。宾于原位拜送，主少退，拜毕，宾揖，升席，通唱：“坐宾。”司正升自阼阶，北面立，受命于主，主曰：“礼行已周，子盍请坐。”司正曰：“诺。”遂适西阶，北面立，揖宾曰：“请坐。”宾曰：“不敢俎。”司正反命主曰：“请坐于宾，宾辞以俎。”主曰：“请彻俎。”司正告宾曰：“请宾彻俎。”宾曰：“诺。”司正降西阶前,西面,命弟子曰：“俟彻俎。”司正升，立于序端。宾降席，北面，主降席，自南方阼阶上北面宾，取俎还授司正，司正降自西阶，以俎出授从者。宾从之降，遂立于阶西，东面主人，取俎还授弟子，弟子受俎，降自阼阶，主人随之，阶下西面立。燕饮，主与宾揖，让升堂，乃羞。无算爵，使人举觯，卒觯不拜，旅在下者于西阶上，如主人赞者，宾党之类执觯者，皆与旅受者，皆不拜彻脯醢，彻尊觯，宾主皆降，立于拜位，引赞各立阶下，以俟彻席。送宾：“鞠躬拜兴，拜兴平身。”相楫至门外引各唱：“鞠躬。”乡射礼乡射之礼前期，选善良敏达之士行之，苟非其人无以观德、宾一、主一、士一、众宾四、三耦六、司射一、司马一、傧者一、扬觯一、释获一、约矢四、乐正一、歌诗六、通赞 \\n 二、引赞宾遵主各二、代执弓矢宾遵主等各一、张侯二、司樽、设丰设楅、设中、洗觯、执旌、司钟、司鼓、司磬、司琴、司瑟各一、司笙、司箫各二器数布侯一上广一幅，长二丈，下广一幅，长一丈八尺，上下次幅各广一幅，长一丈四尺。中方一丈，规革圆之，画鹄，四角画彩云。、侯架一用木竖两柱，高三丈许，柱顶红下用大石鼓坐之。、弓一十六上制长六尺六寸，中制长六尺三寸，下制长六尺、决拾如弓数决以象骨为之，着于右手，大指以钩弦，开体拾以皮为之，着于左臂，以遂弦。、矢六十四多备以防损坏、乏一如屏风状，容谓之乏，为获者御矢、旌一竿长六尺，上为鸟首缀之，制以杂帛中绛，缘边以白，获者执以唱中。、朴一木雕如剑状，射矢中，人则挞之，司射所带。楅高二尺，广三尺，两端为龙首，下为鳞交，中横方木以当矢，凡十六孔，孔容四矢，饰以采色。、鹿中一高一尺五寸，木刻跪鹿，饰以采色，背设圆筒纳筹。、丰一高二尺，刻木为跪人形，饰以采色。、觯一觯如大杯，容三升，口径五寸，中深四寸，强底二寸。、篚一高一尺五寸，如竹笥，实觯之器也，饰以红。、樽一注酒，以饮不胜者。、斯禁一高五寸，空其中，坐酒樽于上，木质无足，髹黑。、筹八十长一尺八寸即算也，所以为中者，计数乃十耦之算。、洗盘一水罍，注水以洗觯、案一木质高二尺五寸许，阔一尺六寸，长五尺，空其中，以坐罍，置篚于右，棱其四足，髹以黑、鼓一、钟一、磬一各有架、琴一、瑟一各有卓、箫二、笙二。仪节通赞唱：“序立。”执事者各司其事，傧由东阶入，北面，报主曰：“宾至，请迎宾。”主赞引主出门外，宾主相见，主宾赞同唱：“鞠躬拜兴，拜兴平身。”主揖，宾进，宾答揖，宾赞引宾由西阶入，主赞引主由东阶入，宾不入，宾厌，众宾皆入，及阶，揖，升阶，及堂，揖，升堂，宾主东西相向。：“鞠躬拜兴，拜兴平身。”宾主各就位宾主赞各引宾主就位，傧由东阶入，北面，报主曰：“遵至，请迎遵。”宾、主、士及众宾各由东西阶出，接门内，主遵赞同唱：“揖平身。”主揖，遵进，遵答揖，遵赞引遵由西阶入，主赞引主由东阶入，遵厌，宾进，次士，次众宾及阶，揖，升阶，及堂，揖，升堂，遵主东西相向，宾与士及众宾稍退。“鞠躬拜兴，拜兴平身。”宾主以下各就位遵主赞各引遵主宾士众宾随就位讫司鼓者三击鼓司马以下各就位就讫，请射。司射自本位，由司马之南还楅，后适堂西袒决遂，有司授弓、乘矢，司射受之。左执弣，右执弦，乘矢、左镞、行及楹，凝立，面宾告曰：“弓矢既具，有司请射。”宾答曰：“某不能为二三子许。”答讫相揖，又面主告曰：“请射于宾，宾许。”告讫相揖，司射降自西阶，面西命弟子曰：“纳射器。”命讫复位司马延射者于庭司马受弓，自本位北行至楅前，南面大声扬曰：“贲军之将，亡国之大夫与为人后者不入，其余皆入。”延毕复位扬觯者升扬觯执觯，北面立俟，扬觯然后扬曰：“幼壮孝弟，耆耋好礼，不同流俗，修身以俟死者，在此位。”扬讫与宾、遵、主、士、众宾相向揖毕，又扬曰：“好学不倦，好礼不变，耄期称道不乱者，在此位。”扬讫，揖如前：“扬觯者退。”司射比耦，命上射曰：“某御于子。”命讫，相揖，命下射曰：“子与某射。”命讫，相揖，命二耦三耦如之，命讫复位。司马自本位东出，南面命曰：“张侯。”又命曰：“获者，倚旌于侯中。”俟获者退立乏后，司马复位，乐正命曰：“工迁乐。”司射执弓矢自本位出，复立三耦前，命曰：“三耦各与其耦，让取弓矢，就位俟射。”命讫相揖，司射复位，三耦随降堂西阶，袒决遂弟子，左执弣，右执弦，授弓矢三耦，受毕，立于司马之西南。诱射司射由本位六揖进阶，不去旌，发四矢，讫，左手执弓弣，右手执弓弦。南面揖，揖如升，降阶出于司马之南，改取一矢，横挟于弓，适阶，取朴搢之以复位。行初射礼司马自本位出，南面命曰：“获者，执旌以负侯。”司马复位，司射执弓横挟一矢，至三耦前命曰：“三耦以次升射。”命讫相揖，司射复位，俟初耦，行至射处，履物立定。司马出位，执弓由上射之，后立于两物间扬弓命曰：“去侯。”获者执旌，许诺退立乏后，东面坐，偃旌兴。司马出于下射之南，还上射之后，降自西阶。司射出，相左揖。北面戒上射曰：“无射获，无猎获。”戒讫相揖，复位发矢，每中一矢，获者一举曰：“中。”射毕，揖，降次耦相左，升射三耦，射毕，司射去朴。北面告于宾曰：“三耦卒射。”告讫，揖司射搢，朴复位，司马升相左，揖至两物间，推弓命曰：“约矢。”又命曰：“获者执旌以负侯。”获者执旌许诺，负侯而立，司马降至阶中，北面立于楅位命曰：“设楅。”俟约矢、委矢毕，取抚矢而乘之，复位。行再射礼司射自本位至阶西，去朴升阶，北面，对宾请曰：“有司请再射。”宾答如前，答讫相揖。又适东阶告主曰：“请再射于宾，宾许。”告讫相揖，复面宾请曰：“敢请射。”宾相揖，复至东阶，面遵请曰：“敢请射。”遵相揖，司射复面主告曰：“遵宾皆与射，请与宾射。”请讫，揖，复告宾曰：“主与宾为耦。”请讫，揖，复告遵曰：“士某御于遵，与遵为耦。”请讫，揖，复告众宾曰：“众宾降，就三耦位俟射。”请讫，相揖，降阶?朴俟士。众宾降，就三耦位，比众耦曰：“士某与遵为耦。”比众宾曰：“某与某为耦，某与某为耦，众耦执弓矢，各就射位。”司射命讫，相揖复位，俟各降就射位，司射自本位进至三耦前，命曰：“三耦以次取矢。”命讫，揖，司射复位俟取。矢毕，司射又出本位，进三耦前命曰：“三耦以次升射。”命讫，揖，司射复位初，耦升射六，揖，履物如前，俟立定，司马如前扬弓命曰：“去侯。”获者许诺，退立如前，司马复位。司射去朴，相左面宾告曰：“请释获以纪胜负。”宾答曰：“诺。”答讫，揖，司射降，搢朴北面命曰：“设中。”司射进，由堂下北面戒上射曰：“不贯不释。”戒讫，揖，复位：“发矢。”耦射如前，或中则获者一举旌曰：“中。”三耦射毕，司射去朴，请曰：“宾主取弓矢升射，遵就耦取弓矢俟射。”请毕，揖，降阶，搢朴复位。宾、主、遵、士、众宾各降，取弓、矢、升，射毕各复位。讫，释获者，由中南升西阶下，告宾曰：“左右卒射。”告讫，揖，复位。司马约矢抚矢如前，司射去朴，立中位南，视算、释获者告算，如右胜则曰：“右贤于左几纯。”如左胜则曰：“左贤于右几纯。”如左右各一算则曰：“左右均。”告讫，揖，复位饮不胜者，司射自本位出，北面命曰：“设丰。”又东面命曰：“洗觯。”又命曰：“升堂酌酒。”司射、搢朴至三耦前，命三耦及众宾曰：“胜者执张弓，不胜者执弛弓，各就射位。”命讫，揖，司射复位，俟各弛弓进，立射位，司射至众耦前，西面命曰：“胜者揖不胜者，升取觯立饮。”命讫，揖，司射复位，初耦进揖如升射，及阶俟立，饮毕。次耦、相左升饮如之，三耦亦如之，宾、主、遵、士、众宾俱饮毕：“行终射礼。”司射自本位至西阶，去朴升阶，面宾请曰：“有司请终射。”宾答如前， \\n 揖，适东阶上告主曰：“请终射于宾，宾许。”告讫，揖，降阶，搢朴命三耦及众宾曰：“众耦降执弓，各就射位。”命讫，揖，复位。俟众耦降就射位，讫，司射复命曰：“三耦以次取矢。”命讫，揖，复位。三耦取矢如前，司射适西阶，去朴升阶立两阶中，北面，请曰：“宾、主执弓取矢，遵就耦执弓取矢。”请讫，揖，司射降阶，去朴复位，宾、主、遵本位相揖，降各执弓取矢，毕，司射至三耦前，命曰：“三耦以次升射。”命讫，揖，司射复位，三耦如前，乐正自本位升告宾曰：“工歌备。”告讫相揖，随至歌生前，东面，命曰：“就位。”命讫复位，司马执弓升堂，扬弓命曰：“去侯。”司马复位，司射、相左如前，去朴告宾曰：“请以乐乐于宾。”宾答曰：“命某不敢辞。”告讫，揖，至东阶东北，告主曰：“请以乐乐于宾，宾许。”告讫，揖，降西阶下，去朴少南，东面，命乐正曰：“请以乐乐于宾，宾许。”乐正答曰：“敢不敬承。”命讫，揖，复戒上射曰：“不鼓不释。”戒讫，揖，司射复位，乐正自本位升，东面，命乐生曰：“乐奏《采蘩》之诗。”乐生应曰：“诺。”乐正复位：“发矢。”上射将发矢，击钟歌于以二字，上射发一矢，歌‘采蘩’二字，下射发一矢，中则获者举旌，释获者置算俱如前，射毕，执弓如前三耦，毕，次耦、相左如三耦，射毕，司射、去朴北面，请曰：“宾主取弓矢升射，遵就耦取弓矢，俟射。”请讫，去朴复位，宾、遵、主，中则，获者，释获者，钟鼓歌者俱如前，射毕复位，释获者告宾曰：“左右卒射。”告讫，揖，复位。司马约矢抚矢如前，释获者报算如前：“饮不胜者。”司射自本位至西阶下，东面，命曰：“洗觯。”又命曰：“升堂酌酒。”司射执弓，去朴至三耦、众宾前命曰：“胜者执张弓，不胜者执弛弓，各就射位。”命讫，揖，复位。俟众耦至射位，又命曰：“胜者揖，不胜者升取觯立饮。”命讫，揖，复位。众升饮毕，司射又命曰：“众耦执弓就位。”就讫，又命曰：“三耦以次取矢。”取讫，司射、去朴请曰：“宾主执弓取矢，遵就耦执弓取矢。”取讫，司马南面命曰：“释侯。”又命曰：“退旌。”又至楅前命曰：“退楅。”司射、去朴命曰：“设丰者彻丰。”又命曰：“洗觯者取觯。”又命曰：“设中者退中，释获者敛算。”司射随退：“送宾。”乐正命曰：“乐奏《采蘩》之诗。”命讫，复位。歌奏，主揖宾，宾答揖，次遵，次士，次众宾送至门外引赞唱：“鞠躬拜兴，拜兴平身。”三让而退，主入门内，傧入报曰：“宾不顾矣，礼毕。”天寒日短，行终射礼，略去取矢、饮不胜者二节 \\n 奏乐音法钟高七寸，上径四寸七分，口径四寸九分，击特钟以起众音，凡歌与丝竹之声字，皆随之所谓金声也者，始条理也。磬后长九寸，阔四寸九分，前长一尺三寸六分，阔三寸五分，俱厚一寸一分，凡先击钟以宣一字之音，待其既阕，则击特磬以收，所谓玉振之也者，终条理也。琴徽一十有三，用则以第七徽其第一弦，黄钟律合字应之，左手中指按右手中指勾第二弦，太蔟律四字应之。左手食指按右手中指勾第三弦，林钟律尺字应之，左手大指按右手食指剔第四弦，七徽半仲吕律上字应之，左手无名指按右手中指勾第五弦，南吕律工字应之，左手大指按右手食指剔第六弦，黄钟清律六字应之，左手大指按右手食指剔瑟弦长一丈，内外各十二，以朱中一弦，名君弦，以黄总二十五弦，各设一柱，游移前后，以和其音外十二弦。用右手食指鼓内十二弦，用左手食指鼓外第一弦，黄钟律以合字应之，用右手食指顺勾，凡鼓此字必与内第一弦六字并鼓，取清浊相应二三弦，太蔟律以四字应。用右手食指连勾六弦仲吕律以上字，应右手食指顺勾七八弦林钟律以尺字，应用右手食指连勾九十弦南吕律以工字，应用右手食指连勾内一弦黄钟清律以六字，应用左手食指顺勾余十一弦，与外弦音律指法相同。凡鼓四上尺工字，外内弦亦并弦，皆取清浊相应。笙第一管、第三管、第七管、第十一管皆南吕律，以工字应，凡吹工字以此四管，用左右手大指及食指按其孔，余孔皆开。第十二管、第十五管、林钟律以尺字应，凡吹尺字，以左手食指及中指按其孔，余孔皆开。第二管、第十管仲吕律以上字应，凡吹上字以左右手大指按其孔，余孔皆开。第四管、第八管、第十一管太蔟律以四字应，凡吹四字以右手食指及左手大食指按其孔，余孔皆开。第十三管、第十四管黄钟清律，以合六二字应，凡吹合字必吹六字，吹六字必吹合字，亦取清浊相应。以左手食指及中指按其孔，余孔皆开。箫前五孔，后一孔，通六孔各径二分，口开半窍名山口，直而吹之。后一孔黄钟清律以六字应之，凡吹六字，只开此孔，前五孔皆闭，其第二孔南吕律以工字应，凡吹工字，此孔与下四孔皆开，余皆闭。第三孔林钟律以尺字应，凡吹尺字，此孔与下三孔皆开，余皆闭。四孔仲吕律以上字应，凡吹上字，此孔与下二孔皆开，余皆闭。第六孔太蔟律以四字应，凡吹四字，只开此孔，余皆闭，惟黄钟律，六孔皆闭以合字应之。下有一孔相通，吹者宜缓，取其音斯悠扬不迫。鼓每奏乐一句，以槌击者二，但节奏从容为佳。 \\n 按：古诗乐音既不可考，今唯以大成乐谐之，盖昭代制作于斯为正。诗乐音律于太四，以南工，采林尺，蘩仲上，于太四，沼仲上，于林尺，沚仲上，于南工，以林尺，用仲上，之太四，公林尺，侯仲上，之黄合，事太四，于黄合，以太四，采仲上，蘩林尺于南工涧林尺之太四中仲上于黄清六以南工用林尺之仲上公林尺，侯仲上，之黄合，宫太四，被太四，之仲上，僮林尺，僮仲上，夙太四，夜黄合，在仲上，公太四，被南工，之林尺，祁仲上，祁太四，薄黄合，言太四，还仲上，归太四按：作乐之节以钟声为主，众音从之，而后磬以收之。虽一字亦然，每四句终，则一耦射。记《采蘩》之诗，吕氏曰：“诸侯夫人以祭祀为职，惟歌于从事，乃不失职士之事，君何以异此，故射以此为节者，所以乐不失职也。”"}
