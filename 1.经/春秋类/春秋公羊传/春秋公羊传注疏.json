{"章节": "序", "正文": "国学导航－春秋公羊传注疏 \\n  \\n 首页　经部　史部　子部　集部　专题　今人新著"}
{"章节": "隐公卷一（起元年，尽元年）", "正文": "隐公卷一（起元年，尽元年） \\n  \\n  \\n 　 \\n    《春秋公羊经传》解诂隐公第一○陆曰：解诂，佳买反；下音古，训也。 \\n [疏]“春秋”至“第一”。○解云：案旧题云“春秋隐公经传解诂第一公羊何氏，”则云：《春秋》者，一部之总名；隐公者，鲁侯之谥号；经传者，杂缛之称；解诂者，何所自目；第一者，无先之辞；《公羊》者，传之别名；何氏者，邵公之姓也。今定本则升“公羊”字在“经传”上退“隐公”字在“解诂”之下，未知自谁始也。又云“何休学”，今案《博物志》曰：“何休注《公羊》，云‘何休学’。有不解者，或答曰‘休谦辞受学於师，乃宣此义不出於巳’。”此言为允，是其义也。○问曰：《左氏》以为鲁哀十一年夫子自卫反鲁，十二年告老，遂作《春秋》，至十四年经成，不审《公羊》之义，孔子早晚作《春秋》乎？○答曰：《公羊》以为哀公十四年获麟之后，得端门之命，乃作《春秋》，至九月而止笔，《春秋说》具有其文。○问曰：若《公羊》之义，以获麟之后乃作《春秋》，何故“大史公遭李陵之祸，幽于缧绁，乃喟然而叹曰：是余罪也”，“夫昔西伯拘羑里，演《易》；孔子厄陈、蔡，作《春秋》；屈原放逐，著《离骚》；左丘明失明，厥有《国语》；孙子膑脚，而论《兵法》”，此人皆意有所郁结，不得通其道也”，故自黄帝始作其文也。案《家语》孔子厄於陈、蔡之时，当哀公六年，何言十四年乃作乎？○答曰：孔子厄陈、蔡之时，始有作《春秋》之意，未正作其正作犹在获麟之后也。故《家语》云：“晋文之有霸心，起于曹、卫越王句践之有霸心，起于会稽。”夫陈、蔡之间，丘之幸也，庸知非激愤厉志，始於是乎者？是其有意矣。○问曰：若《左氏》以为夫子鲁哀公十一年自卫反鲁，至十二年告老，见周礼尽在鲁，鲁史法最备，故依鲁史记修之以为《春秋》。《公羊》之意，据何文作《春秋》乎？○答曰：案闵因叙云：“昔孔子受端门之命，制《春秋》之义，使子夏等十四人求周史记，得百二十国宝书，九月经立。《感精符》、《考异邮》、《说题辞》具有其文。”以此言之，夫子脩《春秋》，祖述尧、舜，下包文、武，又为大汉用之训世，不应专据鲁史，堪为王者之法也，故言据百二十国宝书也。周史而言宝书者，宝者，保也，以其可世世传保以为戒，故云宝书也。○问曰：若然，《公羊》之义，据百二十国宝书以作《春秋》，今经止有五十馀国，通戎夷宿潞之属，仅有六十，何言百二十国乎？○答曰：其初求也，实得百二十国史，但有极美可以训世，有极恶何以戒俗者，取之；若不可为法者，皆弃而不录，是故止得六十国也。○问曰：若言据百二十国宝书以为《春秋》，何故《春秋说》云“据周史立新经”乎？○答曰：闵因叙云：“使子夏等十四人求周史记，得百二十国宝书。”以此言之，周为天子，虽诸侯史记，亦得名为周史矣。○问曰：《六艺论》云：“六艺者，图所生也。”然则《春秋》者，即是六艺也，而言依百二十国史以为《春秋》何？○答曰：元本“河出图，洛出书”者，正欲垂范於世也。王者遂依图书以行其事，史官录其行事以为《春秋》，夫子就史所录，刊而脩之，云出图书，岂相妨夺也？○问曰：案《三统历》云：“春为阳中，万物以生；秋为阴中，万物以成，故名《春秋》。”贾、服依此以解《春秋》之义，不审何氏何名《春秋》乎？○答曰：公羊何氏与贾、服不异，亦以为欲使人君动作不失中也。而《春秋说》云“始於春，终於秋，故曰《春秋》”者，道春为生物之始，而秋为成物之终，故云始於春，终於秋，故曰《春秋》也。而旧云《春秋说》云“哀十四年春，西狩获麟，作《春秋》，九月书成。以其书作秋成，故云《春秋》也”者，非也，何者？案庄七年经云“星霣如雨”，传云：“‘不脩春秋’曰‘雨星，不及地尺而复’。君子脩之曰：‘星霣如雨’”。何氏云：“‘不脩春秋’，谓史记也。古者谓史记为‘春秋’。”以此言之，则孔子未脩之时已名《春秋》，何言孔子脩之春作秋成，乃名《春秋》乎？○问曰：《春秋》据史书而为之，史有左右，据何史乎？○答曰：《六艺论》云：“《春秋》者，国史所记人君动作之事，左史所记为《春秋》，右史所记为《尚书》。”是以《玉藻》云：“动则左史书之，言则右史书之。”郑注云：“其书《春秋》、《尚书》其存者。”记文先言左史，郑注先言《春秋》，明以左史为《春秋》矣。云云之说，《左氏》首已成解，不能重载。夫子所以作《春秋》者，《解疑论》云：“圣人不空生，受命而制作，所以生斯民，觉后生也。西狩获麟，知天命去周，赤帝方起，麟为周亡之异，汉兴之瑞，故孔子曰‘我欲托诸空言，不如载诸行事’。又闻端门之命，有制作之状，乃遣子夏等求周史记，得百二十国宝书，脩为《春秋》，故《孟子》云：‘世衰道微，邪说暴行有作，臣弑其君者有之，子弑其父者有之，孔子惧，作《春秋》。’故《史记》云：‘《春秋》之中，弑君三十六，亡国五十二，诸侯奔走，不得保其社稷者，不可胜数。’故有国者，不可以不知《春秋》；为人臣者，不可以不知《春秋》；为人君父而不通於《春秋》之义者，必蒙首恶之名；为人臣子而不通於《春秋》之义者，必陷篡弑之诛。”以此言之，则孔子见时衰政失，恐文、武道绝，又见麟获，刘氏方兴，故顺天命，以制《春秋》以授之。必知孔子制《春秋》以授汉者。案《春秋说》云：“伏羲作八卦，丘合而演其文，渎而出其神，作《春秋》以改乱制。”又云：“丘揽史记，援引古图，推集天变，为汉帝制法，陈叙图录。”又云：“丘水精治法，为赤制功。”又云：“黑龙生为赤，必告云象使知命。”又云：“经十有四年春，西狩获麟，赤受命，仓失权，周灭火起，薪采得麟。”以此数文言之，《春秋》为汉制明矣。○问：案庄七年“星霣如雨”，传云“‘不脩春秋’曰‘雨星，不及地尺而复’，君子脩之曰‘星霣如雨’”；又昭十二年“齐高偃帅师纳北燕伯于阳”，传云“伯于阳者何？公子阳生也。子曰：‘我乃知之矣。’在侧者曰：‘子苟知之，何以不革？’曰：‘如尔所不知何？《春秋》之信史也，其序则齐桓、晋文，其会则主会者为之，其词则丘有罪焉尔’”，何故孔子脩《春秋》，有改之者何？可改而不改者何？○答曰：其不改者，勿欲令人妄亿措其改者，所以为后法故或改或不改示此二义。○问曰：《公羊》以鲁隐公为受命王，黜周为二王后。案《长义》云“名不正则言不顺，言不顺则事不成”，今隐公人臣而虚称以王，周天子见在上而黜公侯，是非正名而言顺也。如此，何以笑子路率尔？何以为忠信？何以为事上？何以诲人？何以为法？何以全身？如此若为通乎？○答曰：《孝经》说云：“孔子曰：‘《春秋》属商，《孝经》属参。’然则其微似之语独传子夏，子夏传与公羊氏，五世乃至汉胡毋生、董仲舒，推演其文，然后世人乃闻此言矣。”孔子卒后三百岁，何不全身之有？又《春秋》藉位於鲁，以讬王义，隐公之爵不进称王，周王之号不退为公，何以为不正名？何以为不顺言乎？又奉天命而制作，何以谦让之有？○问曰：《春秋说》云：“孔子欲作《春秋》，卜得阳豫之卦。”宋氏云：“夏、殷之卦名也。”孔子何故不用《周易》占之乎？○答曰：盖孔子见西狩获麟，知周将亡，又见天命有改制作之意，故用夏、殷之《易》矣。或言卜则是龟之辞也，不从宋氏之说。若然，应言阳豫之兆，何言卦乎？盖龟蓍通名，故言卜矣。○问曰：何氏注《春秋》，始乎隐公，则天之数，不审孔子何以正于获麟止笔乎？○答曰：案哀十四年传云“《春秋》何以始乎隐”，注云“据得麟乃作”；“祖之所逮闻也”，注云“托记高祖以来，事可及问闻知者，犹曰‘我但记先人所闻，辟制作之害’”；所见异辞，所闻异辞，所传闻异辞，何以终乎哀十四年”，彼注云“据哀公未终也”；曰“备矣”彼注云“人道浃，王道备，必止於麟者，欲见拨乱功成於麟，犹尧、舜之隆，凤皇来仪，故麟於周为异，《春秋》记以为瑞，明大平以瑞应为效也。绝笔於春，不书下三时者，起木绝火王，制作道备，当授汉也”是也。○问曰：既言始於隐公则天之数，复言三世，故发隐公何？○答曰：若论象天数，则取十二；缘情制服宜为三世，故礼为父三年，为祖期，为高祖、曾祖齐衰三月。据哀录隐，兼及昭、定，已与父时事，为所见之世；文、宣、成襄、王父时事，谓之所闻之世也；隐、桓、庄、闵、僖，曾祖、高祖时事，谓之所传闻之世也。制治乱之法，书大夫之卒，文有详略，故日月备于隐，如是，有罪之见录，不日卒于得臣，明有过以见罪；益师不日，著恩远之辞。○问曰：郑氏云：“九者，阳数之极”，九九八十一，是人命终矣，故《孝经援神契》云“《春秋》三世，以九九八十一为限”。然则隐元年尽僖十八年为一世，自僖十九年尽襄十二年又为一世，自襄十三年尽哀十四年又为一世，所以不悉八十一年者，见人命参差，不可一齐之义。又颜安乐以襄二十一年孔子生后，即为所见之世。颜、郑之说，实亦有途，而何氏见何文句，要以昭、定、哀为所见之世，文、宣、成、襄为所闻之世，隐、桓、庄、闵、僖为所传闻之世乎？○答曰：颜氏以为襄公二十三年“邾娄鼻我来奔”，传云“邾娄无大夫，此何以书？以近书也”，又昭公二十七年“邾娄快来奔”，传云：“邾娄无大夫，此何以书？以近书也”，二文不异，同宜一世，若分两属，理似不便。又孔子在襄二十一年生，从生以后，理不得谓之所闻也。颜氏之意，尽於此矣。何氏所以不从之者，以为凡言见者，目睹其事，心识其理，乃可以为见，孔子始生，未能识别，宁得谓之所见乎？故《春秋说》云“文、宣、成、襄所闻之世不分疏”，二十一年巳后明为一世矣。邾娄快、邾娄鼻我虽同有以近书之传，一自是治近升平书，一自是治近大平书，虽不相干涉，而漫指此文乎？郑氏虽依《孝经》说文取襄十二年之后为所见之世尔时孔子未生焉。得谓之所见乎？故不从之。○问曰：《孝经说》文实有九九八十一为限之言，《公羊》信纬，可得不从乎？○答曰：《援神契》者，自是《孝经纬》横说义之言，更作一理，非是正解《春秋》之物，故何氏自依《春秋说》为正解明矣。○问曰：《左氏》出自丘明，便题云《左氏》；《公羊》、《穀梁》出自卜商，何故不题曰“卜氏传”乎？○答曰：《左氏传》者，丘明亲自执笔为之，以说经意，其后学者题曰《左氏》矣。且《公羊》者，子夏口授公羊高，高五世相授，至汉景帝时，公羊寿共弟子胡毌生乃著竹帛，胡毌生题亲师，故曰《公羊》，不说卜氏矣。《穀梁》者，亦是著竹帛者题其亲师，故曰《穀梁》也。○问曰：《春秋说》云“《春秋》设三科九旨”，其义如何？○答曰：何氏之意，以为三科九旨正是一物，若总言之，谓之三科，科者，段也；若析而言之，谓之九旨，旨者，意也。言三个科段之内，有此九种之意。故何氏作《文谥例》云“三科九旨者，新周故宋，以《春秋》当新王”，此一科三旨也；又云“所见异辞，所闻异辞”，所传闻异辞”，二科六旨也；又“内其国而外诸夏，内诸夏而外夷狄”，是三科九旨也。○问曰：案宋氏之注《春秋说》：“三科者，一曰张三世，二曰存三统，三曰异外内，是三科也。九旨者，一曰时，二曰月，三曰日，四曰王，五曰天王，六曰天子，七曰讥，八曰贬，九曰绝。时与日月，详略之旨也；王与天王天子，是录远近亲疏之旨也；讥与贬绝，则轻重之旨也。”如是，三科九旨，聊不相干，何故然乎？○答曰：《春秋》之内，具斯二种理，故宋氏又有此说，贤者择之。○问曰：《文谥例》云：“此《春秋》五始、三科、九旨、七等、六辅、二类之义，以矫枉拨乱，为受命品道之端，正德之纪也。”然则三科九旨之义，已蒙前说，未审五始、六辅、二类、七等之义如何？○答曰：案《文谥例》下文云：五始者，元年、春、王、正月、公即位是也。七等者，州、国、氏、人、名、字、子是也。六辅者，公辅天子，卿辅公，大夫辅卿，士辅大夫，京师辅君，诸夏辅京师是也。二类者，人事与灾异是也。○问曰：《春秋说》云：“《春秋》书有七缺。”七缺之义如何？○答曰：七缺者，惠公妃匹不正，隐、桓之祸生，是为夫之道缺也；文姜淫而害夫，为妇之道缺也；大夫无罪而致戮，为君之道缺也；臣而害上，为臣之道缺也；僖五年“晋侯杀其世子申生”，襄二十六年“宋公杀其世子痤”，残虐枉杀其子，是为父之道缺也；文元年“楚世子商臣弑其君髡”，襄三十年“蔡世子般弑其君固”，是为子之道缺也；桓八年“正月，已卯，蒸”，桓十四年八月“乙亥，尝”，僖三十一年“夏，四月，四卜郊不从，乃免牲，犹三望”，郊祀不脩，周公之礼缺，是为七缺也矣。 \\n 　 \\n 何休学○学者，言为此经之学，即注述之意。 \\n 元年春王正月○正月，音征，又音政，后放此。 \\n [疏]“元年，春，王正月”。○解云：若《左氏》之义，不问天子诸侯，皆得称元年。若《公羊》之义，唯天子乃得称元年，诸侯不得称元年。此鲁隐公，诸侯也，而得称元年者，《春秋》托王於鲁，以隐公为受命之王，故得称元年矣。 \\n 　 \\n 元年者何？诸据疑，问所不知，故曰者何。 \\n [疏]“元年者何”。○解云：凡诸侯不得称元年，今隐公爵犹自称侯，而反称元年，故执不知问。○注“诸据”至“者何”。○解云：谓诸据有疑理，而问所不知者，曰者何，即僖五年秋“郑伯逃归不盟”之下，传云“不盟者何”，注云“据上言诸侯，郑伯在其中，弟子疑，故执不知问”；成十五年“仲婴齐卒”之下，传云“仲婴齐者何”，注云“疑仲遂后，故问之”是也。若据彼难此，即或言曷为，或言何以，或单言何，即下传云“曷为先言王而后言正月”，注云“据下秋七月天王，先言月，而后言王”；“公何以不言即位”，注云“据文公言即位也”；“何成乎公之意”，注云“据剌欲救纪，而后不能”是也。而旧解云：案《春秋》上下，但言曷为与何，皆有所据，故何氏云诸据疑者，皆无所据，故云问所不知，故曰者何也者，非。 \\n 　 \\n 君之始年也。以常录即位，知君之始年。君，鲁侯隐公也。年者，十二月之总号，《春秋》书十二月称年是也。变一为元，元者，气也，无形以起，有形以分，造起天地，天地之始也，故上无所系，而使春系之也。不言公，言君之始年者，王者诸侯皆称君，所以通其义於王者，惟王者然后改元立号。《春秋》托新王受命於鲁，故因以录即位，明王者当继天奉元，养成万物。 \\n [疏]注“以常”至“始年”。○解云：正以桓、文、宣、成、襄、昭及哀，皆云“元年，春，王正月，公即位”，故曰以常录即位，知君之始年。○注“君，鲁侯隐公也”。○解云：案《春秋说》云：“周五等爵法五精：公之言公，公正无私；侯之言候，候逆顺，兼伺候王命矣；伯之言白，明白于德；子者，孳恩宣德；男者，任功立业。皆上奉王者之政教、礼法，统理一国，脩身絜行矣。”今此侯为鲁之正爵，公者，臣子之私称，故言“君，鲁侯隐公也”。○问曰：五等之爵既如前释，何名附庸乎？○答曰：《春秋说》下文云：“庸者，通也。官小德微，附於大国以名通，若毕星之有附耳然。”故谓之附庸矣。○注“变一为元”。○解云：以下有二年三年，知上宜云一年，而不言一年，变言元年，故决之。○注“元者”，至“始也”。○解云：《春秋说》云：“元者，端也。气泉”。注云：“元为气之始，如水之有泉，泉流之原，无形以起，有形以分，窥之不见，听之不闻。”宋氏云：“无形以起，在天成象；有形以分，在地成形也”。然则有形与无形，皆生乎元气而来，故言造起天地，天地之始也。○注“故上”至“系之”。○解云：《春秋说》云：“王不上奉天文以立号，则道术无原，故先陈春后言王。天不深正其元，则不能成其化，故先起元，然后陈春矣。”是以推“元”在“春”上，“春”在“王”上矣。○注“不言”至“王者”。○解云：凡天子诸侯同得称君，但天子不得称公，故《丧服》云君，郑云“天子诸侯及卿大夫有地者，皆曰君”是也。今据鲁而言，不言公之始年，而言君之始年者，见诸侯不得称元，会假鲁为王，乃得称元，故传言“君之始年”，微欲通鲁于王故也。 \\n 　 \\n 春者何？独在王上，故执不知问。 \\n [疏]注“独在”至“知问”。○解云：春夏秋冬皆是四时之名，而夏秋冬三时，常不得配王言之，唯有“春”字常在“王”上，故怪而问之。 \\n 　 \\n 岁之始也。以上系“元年”在“王正月”之上，知岁之始也。春者，天地开辟之端，养生之首，法象所出，四时本名也。昏斗指东方曰春，指南方曰夏，指西方曰秋，指北方曰冬。岁者，总号其成功之称，《尚书》“以闰月定四时成岁”是也。○辟，婢亦反，本亦作“闢”称，尺证反，下“之称”、“卑称”同。 \\n [疏]“岁之始也”。○问曰：“元年，春，王，正月，公即位”，实是《春秋》之五始，而传直於“元年”、“春”之下发言始，而“王”、“正月”下不言始何？○答曰：元是天地之始，春是四时之始，“王正月，公即位”者，人事之始，欲见尊重天道，略於人事故也。○注“春者”至“之端”。○解云：《易说》云：“孔子曰：‘《易》始於大极，大极分而为二，故生天地。’天地有春夏秋冬之节，故生四时也。”言天地开辟，分为四时，春先为端始也。○注“养生之首”。○解云：《乾凿度》云：“震生万物於东方，夫万物始生於震。震，东方之卦也。阳气施生，爱利之道，故东方为仁矣。”故言养生之首，言是养生万物之初首。○注“法象所出”。○解云：《周礼·大宰》云：“正月之吉，始和，布政于邦国都鄙，县治象之法于象魏，挟日而敛之。”是象魏之法于时出之，故曰法象所出矣。○注““四时本名也”。○解云：凡四时，先春，次夏，次秋，次冬，百代所不变，故言春者，四时本名矣。○注“昏斗”至“冬也”。○解云：皆《春秋说》文也。○注“岁者”至“之称”。○解云：四时皆於万物有功，岁者，是兼总其成功之称也。若以当代相对言之，即唐虞曰载，夏曰岁，殷曰祀，周曰年；若散文言之，不问何代，皆得谓之岁矣。等取一名，而必取岁者，盖以夏数为得天正故也。亦有一本云“岁者总号成功之称也”。○注“尚书”至“是也”。○解云：此《尧典》文，彼郑注云：“以闰月推四时，使启、闭、分、至不失其常，著之用成岁历，将以授民时，且记时事”是也。 \\n 　 \\n 王者孰谓？孰，谁也。欲言时王则无事，欲言先王又无谥，故问谁谓。 \\n [疏]注“欲言”至“无事”。○解云：时王，即当时平王也。若是当时平王，应如下文“秋，七月，天王使宰咺来归惠公仲子之赗”，是其事也。今无此事，直言王，故疑非谓当时之王矣。○注“欲言”至“无谥”。○解云：正以死谥，周道故也。 \\n 　 \\n 谓文王也。以上系王於春，知谓文王也。文王，周始受命之王，天之所命，故上系天端。方陈受命制正月，故假以为王法。不言谥者，法其生，不法其死，与后王共之，人道之始也。 \\n [疏]注“以上”至“王也”。○解云：春者，端始。文王者，周之始受命制法之王，理宜相系，故见其系春，知是文王，非周之馀王也。○问曰：《春秋》之道，今有三王之法，所以通天三统，是以《春秋说》云“王者孰谓？谓文王也。疑三代不专谓文王”，而传专云文王，不取三代何？○答曰：大势《春秋》之道，实兼三王，是以《元命包》上文总而疑之，而此传专云“谓文王”者，以见孔子作新王之法，当周之世，理应权假文王之法，故偏道之矣，故彼宋氏注云“虽大略据三代，其要主於文王者”是也。○注“文王”至“之王”。○解云：即《我应瑞》云“季秋之月，甲子，赤雀衔丹书入丰，止于昌户，昌再拜稽首，受之”；又《礼说》云：“文王得白马朱鬛大贝玄龟”是也。○注“天之”至“天端”。解云：天端即春也，故《春秋说》云“以元之深，正天之端；以天之端，正王者之政”是也。○注“方陈”至“王法”。○解云：孔子方陈新王受命制正月之事，故假取文王创始受命制正朔者，将来以为法，其实为汉矣。○注“不言”至“共之”。○解云：死谥，周道，文王死来巳久，而不言谥者，正言法其生时政教正朔，故曰法其生，不法其死也。言与后王共之者，不言谥，可以通之於后王。后王，谓汉帝也。○注“人道之始也”。○解云：何氏以见上文亦始尊重天道，皆传自有始文，故不须注云天道之始。今此实天下之始，但略於人事，无始文，故须注云“人道之始也”。 \\n 　 \\n 曷为先言王而后言正月？据下“秋，七月，天王”，先言月而后言王。王正月也。以上系於王，知王者受命，布政施教所制月也。王者受命，必徙居处，改正朔，易服色，殊徽号，变牺牲，异器械，明受之於天，不受之於人。夏以斗建寅之月为正，平旦为朔，法物见，色尚黑；殷以斗建丑之月为正，鸡鸣为朔，法物牙，色尚白；周以斗建子之月为正，夜半为朔，法物萌，色尚赤。○徽，许韦反。械，户戒反。夏以，户雅反，后放此，以意求之。见，贤遍反，下“并见”同。 \\n [疏]注“王者”至“於人”。 \\n    ○解云：王者受命，必徙居处者，则尧居平阳，舜居蒲坂，文王受命，作邑於丰之属是也。其改正朔，易服色，殊徽号，异器械者，《礼记大传》文。郑注云：“服色，车马也。徽号，旌旗之名也。器械礼乐之器及兵甲也。”然则改正朔者，即“正朔三而改”下注云是也。易服色者，即《明堂位》云“鸾车，有虞氏之路也。钩车，夏后氏之路也。大路，殷路也。乘路，周路也”，“夏后氏骆马黑鬛，殷人白马黑首，周人黄马蕃鬛”之属是也。其殊徽号者，即《明堂位》云“有虞氏之旂，夏后氏之绥，殷之大白，周之大赤”之属是也。其变牺牲者，即《明堂位》云：“夏后氏牲尚黑，殷白牡，周骍刚”之属是也。其异器械者，器即《明堂位》云：“泰，有虞氏之尊也。山垒，夏后氏之尊也。著，殷尊也。牺象，周尊也”，注云“泰用瓦；著，著地无足”；“夏后氏之鼓足”，彼注云“足谓四足也”；“殷楹鼓”彼注云“楹谓之柱，贯中上出也”；“周县鼓”，注云“县，县之簨虡也”。其械者，即兵甲也，何氏庄三十二年注云“有攻守之器曰械”是。而言异者，即《释器》云“弓有缘者谓之弓，无缘者谓之弭”，盖以为异代相变，故云异也。所以止变此等者，其亲亲、尊尊之属不可改，即《大传》云“其不可得变革者，则有矣。亲亲也，尊尊也，长长也，男女有别，此其不可得与民变革者也”是也。○注“夏以”至“尚赤”。○解云：凡草物皆十一月动萌而赤，十二月萌牙始白，十三月萌牙始出而首黑，故各法之，故《书传略说》云：“周以至动，殷以萌，夏以牙”，注云“谓三王之正也。至动，冬日至物始动也。物有三变，故正色有三；天有三生三死，故土有三王，生特一生死，是故周人以日至为正，殷人以日至三十日为正，夏以日至六十日为正。是故三统三王，若循连环，周则又始，穷则反本”是也。○问曰：若如此说，则三王所尚，各自依其时物之色，何故《礼说》云“若尚色，天命以赤尚赤，以白尚白，以黑尚黑”，宋氏云“赤者，命以赤乌，故周尚赤；汤以白狼，故尚白；禹以玄珪，故尚黑也”。以此言之，三代所尚者，自是依天命之色，何言法时物之牙色乎？○答曰：凡正朔之法，不得相因，满三反本，礼则然矣，但见其受命将王者，应以十一月为正，则命之以赤瑞；应以十二月为正，则命以白瑞；应以十三月为正，即命之以黑瑞，是以《礼说》有此言，岂道不复法其牙色乎？ \\n 　 \\n 何言乎王正月？据定公有王无正月 \\n [疏]注“据定”至“正月”。○解云：定公元年“春，王三月，晋人执宋仲几于京师”，是有王无正月。凡十二公即位皆在正月，是以不问有事无事，皆书“王正月”，所以重人君即位之年矣。若非即位之年，正月无事之时，或有二月王，或有三月王矣，但定公即位在六月，正月复无事，故书三月王也，其正月时不得书王矣。 \\n 　 \\n 大一统也。统者，始也，总系之辞。夫王者，始受命改制，布政施教於天下，自公侯至於庶人，自山川至於草木昆蟲，莫不一一系於正月，故云政教之始。 \\n [疏]“大一统也”。○解云：所以书正月者，王者受命制正月以统天下，令万物无不一一皆奉之以为始，故言大一统也。○注“总系之辞”。○解云：凡前代既终，后主更起，立其正朔之初，布象魏於天下，自公侯至於庶人，自山川至於草木昆蟲，莫不系於正月而得其所，故曰总系之辞。○注“故云政教之始”。○解云：亦以传不言始，故足之。 \\n 　 \\n 公何以不言即位？据文公言即位也。即位者，一国之始，政莫大於正始，故《春秋》以元之气，正天之端；以天之端，正王之政；以王之政，正诸侯之即位；以诸侯之即位，正竟内之治。诸侯不上奉王之政，则不得即位，故先言正月，而后言即位。政不由王出，则不得为政，故先言王，而后言正月也。王者不承天以制号令，则无法，故先言春，而后言王。天不深正其元，则不能成其化，故先言元，而后言春。五者同日并见，相须成体，乃天人之大本，万物之所系，不可不察也。○治，直吏反。夫，音扶。 \\n [疏]注“据文公言即位也”。○解云：文元年“春，王正月，公即位”是也。○问曰：桓公元年春亦书即位，传所以不从始，而远据文公何？○答曰：正以文公正即位之始故也。桓公篡而即位，非其正，故虽即位在文公前，犹不据之。○注“即位者，一国之始”。○解云：亦以传无始文，故言此也。○注“政莫大於正始”。○解云：为下作文势也。言凡欲正物之法，莫大於正其始时，是以《春秋》作五始，令之相正也。○注“乃天”至“不察也”。○解云：“元年春”者，天之本；“王正月，公即位”者，人之本，故曰天人之大本也。言万物之所系者，《春秋》以之为始，令万物系之，故不可不察其义。 \\n 　 \\n 成公意也。以不有正月而去即位，知其成公意。○而去，起吕反，下“去”同。 \\n [疏]注“以不”至“公意”。○解云：下十一年传云“隐何以无正月？隐将让乎桓，故不有其正月也”。然则正月者，是公县象魏出教令之月，今公既有让意，故从二年已后，终隐之篇，常去正月以见之，故曰不有正月也。然则今此注云“不有正月”者，谓从二年恒去正月也。今元年去即位，故知成公意矣。今元年言正月者，公时实行即位之礼，故见之。然则公意让而行即位者，厌民臣之心故也。旧云以有正月而去即位，云无“不”字，言凡书正月为公即位出也，以元年有正月，即公实行即位礼，而孔子去即位，知其成公让意者，非。 \\n 　 \\n 何成乎公之意？据剌欲救纪而后不能。○剌欲，七赐反。后皆同，更不音。 \\n [疏]注“据剌”至“不能”。○解云：庄三年“冬，公次于郎”，传曰“其言次于郎何？剌欲救纪而后不能也”。然则欲救纪是善事，公不能救纪，是不终善事，而《春秋》书“次于郎”以剌之。今隐公有让心，实是善事，但终让不成，为他所杀，亦是善心不遂，而《春秋》善之，故以为难也。 \\n 　 \\n 公将平国而反之桓。平，治也。时废桓立隐不平，故曰平，反还之。曷为反之桓？据已立也。桓幼而贵，隐长而卑。长者，已冠也。礼，年二十见正而冠。《士冠礼》曰：“嫡子冠於阼，以著代也。醮於客位，加有成也。三加弥尊，谕其志也。冠而字之，敬其名也。”“公侯之有冠礼，夏之末造也。天子之元子犹士也，天下无生而贵者。”○隐长，丁丈反，注及下皆同。已冠，工乱反，下同。適子，丁历反，下同。醮，子笑反。 \\n [疏]注“礼年”至“而冠”。○解云：若以襄九年《左传》言鲁襄公年十二而冠也。依《八代记》，即少昊亦十二而冠，则知天子诸侯幼即位者，皆十二而冠矣，是以《异义》“古《尚书》说”云“武王崩时，成王年十三，后一年管、蔡作乱，周公东辟之，王与大夫尽弁，以开金縢之书”。时成王年十四，言弁，明知已冠矣，是其证也。但隐公冠当惠公之世，从士礼，故二十成人乃冠，是以何氏即引《士冠礼》以解之。所以必二十冠者，《异义》“今礼戴说”云“男子，阳也，成於阴，故二十而冠”是矣。而言见正者，欲道庶子不冠於阼阶故也。○注“士冠”至“成也”。○解云：郑彼注云“每加於阼，则醮之於客位，所以尊敬之，成其为人也”是矣。凡此，《士冠礼》及《礼记·冠义》、《郊特牲》亦有此文。郑注《冠义》云“阼，谓主人之北也。適子冠於阼，若不醴，则醮用酒於客位，敬而成之也。户西为客位，庶子冠於房户外，又因醮焉，不代父也”。郑注《昏义》云“酌而无酬酢曰醮。醮之礼如冠醮与”。○注“三加”至“志也”。○解云：此《士冠记》文。三加者，先加缁布冠，次加皮弁，次加爵弁也。彼记云“始冠缁布之冠也，大古冠布，齐则缁之”，郑注云“大古，唐虞以上”，“重古始冠，冠其齐冠也”；“谕其志”者，彼郑注云“弥犹益也。冠服后加益尊，谕其志者，欲其德之进也”是矣。注《郊特牲》云“冠益尊，则志益大也”。○注“冠而字之，敬其名也”。○解云：亦彼记之文。郑注云“名者，质，所受於父母，冠成人益文，故敬之”是也。○注“公侯”至“造也”。○解云：此亦《士冠礼记》文。彼郑注云“造，作也。自夏初以生，诸侯虽父死子继，年未满五十者，亦服士服，行士礼，五十乃命也。至其衰末，上下相乱，篡弑所由生，故作公侯冠礼，以正君臣也”。引之者，见当时公侯有冠之言。○注“天子”至“贵者”，解云：此亦记文。郑注《郊特牲》云“储君副主犹云士也，明人有贤行著德，乃得贵也”。引之者，见隐公冠时年已二十，宜从士礼明矣。 \\n 　 \\n 其为尊卑也微，母俱媵也。○媵，以证反，又绳证反。国人莫知，国人，谓国中凡人。莫知者，言惠公不早分别也。男子年六十闭房，无世子，则命贵公子。将薨亦如之。 \\n [疏]注国人”至“别也”。○解云：古者一娶九女，一嫡二媵，分为左右，尊卑权宠灼然，则朝廷之上，理应悉知。今此传云国人不知，明是国内凡人也。虽然，事大非小，若早分别，亦应知悉，故注言惠公不早分别，是其义也。○注“男子”至“如之”。○解云：男子六十阳道闭藏，若仍无世子，其正夫人必无有生世子之理，故命贵公子以为世子也。若未满六十，则无立庶子为世子之法，何者？立而复黜，是乃乱道故也。然则言闭房者，行房之事闭也。知男子六十阳道闭藏者，《家语》云“男女不六十者不间居”，间居不禁，闭房明矣。言将薨亦如之者，谓未满六十者，将薨之时，亦命贵公子矣。 \\n 　 \\n 隐长又贤，此以上皆道立隐所缘。○以上，时掌反，他皆放此。诸大夫扳隐而立之。扳，引也。诸大夫立隐不起者，在春秋前，明王者受命不追治前事。孔子曰：“不教而杀谓之虐，不戒视成谓之暴”。○扳，普颜反，又必颜反，引也；旧敷间反。 \\n [疏]注“诸大”至“秋前”。○解云：公子翚弑隐立桓公，仲遂弑赤立宣公，皆贬去公子以起见之。今此诸大夫废桓立隐，亦是不正，何故不作文贬之以见罪？正以在春秋前，欲明王者受命，不追治前事故也。○注“不戒”至“之暴”。○解云：此《尧曰》文。何氏以不先告戒，比视之而责其成功为暴矣。 \\n 　 \\n 隐於是焉而辞立，辞，让也。言隐欲让。则未知桓之将必得立也。是时公子非一。 \\n [疏]注“是时公子非一”。○解云：隐公疑桓不知得立以否，故知公子非一。 \\n 　 \\n 且如桓立，且如，假设之辞。则恐诸大夫之不能相幼君也。隐见诸大夫背正而立已不正，恐其不能相之。○相，息亮反。背正，步内反，下同。故凡隐之立，为桓立也。凡者，凡上所虑二事皆不可，故於是已立，欲须桓长大而归之，故曰为桓立，明其本无受国之心，故不书即位，所以起其让也。○为，于伪反，注同。 \\n [疏]注“凡者”至“二事”。○解云：已若辞立，则未知桓之将得立以否，是其一虑也；假令使桓得立，又恐诸大夫不能相幼君，是其二虑也。 \\n 　 \\n 隐长又贤。何以不宜立？据贤缪公与大夫，玃且长以得立，○缪，音穆。玃且，俱缚反；下子馀反。 \\n [疏]注“据贤”至“大夫”。○解云：文十二年经书“秦伯使遂来聘”，传云“秦无大夫，此何以书？贤缪公也。何贤乎缪公？以为能变也”，注云“感而自变悔，遂霸西戎，故因其能聘中国，善而与之，使有大夫也”。今此亦善隐能让，何故不与使得立乎？故难之。○注“玃且长以得立”。○解云：文十四年“晋人纳捷菑于邾娄”，传曰“贵则皆贵矣。虽然，玃且也长”，彼以玃且长，故传与邾娄人立之。今此隐亦长，何故不宜立乎？故难之。然则传言长，据玃且；传言贤，据缪公。而何氏先解缪公者，以其事在前故。 \\n 　 \\n 立適以长不以贤，立子以贵不以长。適，谓適夫人之子，尊无与敌，故以齿。子，谓左右媵及侄娣之子，位有贵贱，又防其同时而生，故以贵也。礼，嫡夫人无子，立右媵；右媵无子，立左媵；左媵无子，立嫡侄娣；嫡侄娣无子，立右媵侄娣；右媵侄娣无子，立左媵侄娣。质家亲亲，先立娣；文家尊尊，先立侄。嫡子有孙而死，质家亲亲，先立弟；文家尊尊，先立孙。其双生也，质家据见立先生，文家据本意立后生：皆所以防爱争。○侄娣，夫结反；下大计反。争，争斗之争，下同。桓何以贵？据俱公子也。母贵也。据桓母右媵。母贵则子何以贵？据俱言公子。子以母贵，以母秩次立也。母以子贵。礼，妾子立，则母得为夫人。夫人成风是也。 \\n [疏]注“夫人成风”。○解云：即文四年“冬，十有一月，壬寅，夫人风氏薨”，五年“三月，辛亥，葬我小君成风”是也。 \\n 　 \\n 三月，公及邾娄仪父盟于眛。○及者何？与也。若曰公与邾娄盟也。○邾，音朱。娄，力俱反。邾人语声后曰娄，故曰邾娄，《礼记》同，《左氏》、《穀梁》无“娄”字。仪父，音甫，本亦作“甫”，人名字放此。眛，亡结反，《穀梁》同，《左氏》作“蔑”。会、及、暨、皆与也。都解经上会、及、暨也。○暨，其器反。下皆同。曷为或言会，或言及，或言暨？会，犹最也。最，聚也。直自若平时聚会，无他深浅意也。最之为言聚，若今聚民为投最。○曷为，如字，或于伪反，后皆同此。 \\n [疏]“及者何”。○解云：欲言汲汲，公仍在丧；欲言非汲汲，及是欲文，故执不知问。云曷为或言会者，即下六年“公会齐侯盟于艾”之徒是也。云或言暨者，昭七年春“暨齐平”，定十年“宋公之弟辰暨仲佗石彄出奔陈”是也。 \\n 　 \\n 及，犹汲汲也。暨，犹暨暨也。及，我欲之暨，不得已也。我者，谓鲁也。内鲁，故言我。举及、暨者，明当随意善恶而原之。欲之者，善重恶深；不得巳者，善轻恶浅，所以原心定罪。 \\n [疏]注“我者，谓鲁也”。○解云：此通内外皆然，但传据内言之，故言我谓鲁也。○注“欲之”至“恶深”。○解云：善重者，即此文“公及邾娄仪父盟于眛”是也，以其汲汲於善事，故曰善重也。恶深者，即哀十三年“公会晋侯及吴子于黄池”是也，以其汲汲于恶事，故曰恶深也。○注“不得”至“恶浅”。○解云：善轻，则“暨齐平”是也。恶浅者，“宋公之弟辰暨仲佗、石彄”是也。 \\n 　 \\n 仪父者何？邾娄之君也。以言“公及”不讳，知为君也。 \\n [疏]“仪父者何”。○解云：欲言其君，经不书爵；欲言其臣，而不没公，故执不知问。○注“以言公及不”至君“也”。○解云：凡《春秋》上下，公与外大夫盟，皆讳不言公，故庄二十二年“秋七月，丙申，及齐高傒盟于防”，传云“公则曷为不言公？讳与大夫盟也”之属也。今此不没公，故知是君矣。其庄九年“公及齐大夫盟于暨”之属不没公者，皆传注分明，不烦逆说。 \\n 　 \\n 何以名？据齐侯以禄父为名。 \\n [疏]注“据齐”至“为名”。○解云：即桓十四年冬，“齐侯禄父卒”，是言齐侯以禄父为名，故疑邾娄君亦以仪父为名，是以难也。 \\n 　 \\n 字也。以当褒，知为字。 \\n [疏]注“以当褒，知为字”。○解云：《春秋》以隐新受命而王，仪父慕之，故知当褒，是以《春秋说》云“褒仪父善趣圣者”是也。 \\n 　 \\n 曷为称字？据诸侯当称爵。 \\n [疏]注“据诸侯当称爵”。○解云：六年夏，“公会齐侯盟于艾”之属是也。 \\n 　 \\n 褒之也。以宿与微者盟书卒，知与公盟当褒之。有土嘉之曰褒，无土建国曰封。称字所以为褒之者，仪父本在春秋前失爵，在名例尔。○褒之，保刀反。 \\n [疏]注“以宿”至“书卒”。○解云：所传闻之世，微国之卒，本不合书，而此年“九月，及宋人盟于宿”，宿为地主，与在可知，以其与内微者盟，故至八年得变例书卒见恩矣。云有土嘉之曰褒者，谓加爵与字，即仪父、滕侯之属是也。云无土建国曰封者，即封邢、卫之属是也。 \\n 　 \\n 曷为褒之？据功不见。○不见，贤遍反，下皆同。为其与公盟也。为其始与公盟。盟者，杀生歃血，诅命相誓，以盟约束也。传不足言托始者，仪父比宿、滕、薛最在前，嫌独为仪父发始，下三国意不见，故顾之。○为其，于伪反，注“为其”、“独为”皆同。歃，所洽反，又音所甲反。诅，庄虑反。约束，并如字，一音上於妙反；下音戍。 \\n [疏]注“传不”至“顾之”。○解云：此传应言为其始与公盟，今不具其文句言始者，若言始与公盟，即恐下二国不是始，是以顾之，不得具其文。 \\n 　 \\n 与公盟者众矣，曷为独褒乎此？据戎、齐侯、莒人皆与公盟，传不足讬始，故复据众也。○复，扶又反，下“复为”同。 \\n [疏]注“据戎”至“公盟”。○解云：二年秋八月，“公及戎盟于唐”；六年夏，“公会齐侯盟于艾”；八年秋，“公及莒人盟于包来”是也。○注“传不足”至“众也”。○解云：传若乡者足其文句，云道为其始与公盟之时，义势即尽矣，道理不得复言。与公盟者众矣，曷为独褒乎此？但上传既无始与之文，而得褒赏，犹自可怪，故更据众难之。云讬始者，言隐公实非受命之王，但欲讬之以为始也。 \\n 　 \\n 因其可褒而褒之。《春秋》王鲁，讬隐公以为始受命王，因仪父先与隐公盟，可假以见褒赏之法，故云尔。○王鲁，于况反，下“而王”同，一音如字。后“王鲁”皆放此。此其为可褒奈何？渐进也。渐者，物事之端，先见之辞。去恶就善曰进。譬若隐公受命而王，诸侯有倡始先归之者，当进而封之，以率其后。不言先者，亦为所褒者法，明当积渐，深知圣德灼然之后乃往，不可造次陷於不义。○倡，尺亮反。造，七报反。 \\n [疏]注“渐者”至“之辞”。○解云：言物事之端者，犹言物事之首也。言先见之辞者，见读“如见其二子焉”之“见”也，若公子阳生闯然之类也。云去恶就善曰进者，言能去恶就善，即是行之进也。○注“不可”至“不义”。○解云：桓十五年夏，“邾娄人、牟人、葛人来朝”，朝桓恶人而贬称人，夷狄之也者，是其造次陷於不义矣。 \\n 　 \\n 眛者何？地期也。会、盟、战，皆录地其所期处，重期也。凡书盟者，恶之也。为其约誓大甚，朋党深背之，生患祸重，胥命於蒲，善近正是也。君大夫盟例日，恶不信也。此月者，隐推让以立，邾娄慕义而来相亲信，故为小信辞也。大信者时，柯之盟是也。鲁称公者，臣子心所欲尊号其君父。公者，五等之爵最尊，王者探臣子心欲尊其君父，使得称公，故《春秋》以臣子书葬者皆称公。于者，於也。凡以事定地者加于，以地定事者不加于。○处，昌虑反。恶之，乌路反，下“恶不”、“恶其”皆同。大甚，音泰，或绩贺反。近正，附近之近。柯，音歌。 \\n [疏]“眛者何”。○解云：《春秋》之始，弟子未解地期之义，故执不知问。○注“凡书盟者恶之”。○解云：此言与公盟而得褒，何言恶者？直善其慕新王之义而得褒，岂善其盟乎？○注“胥命”至“是也”。○解云：即桓三年“夏，齐侯，卫侯胥命于蒲”，传云“胥命者何？相命也。何言乎相命？近正也。此其为近正奈何？古者不盟，结言而退”是也。○注“君大”至“信也”。○解云：言内君与大夫共他外盟之时，其书日皆是恶其不信也，即下二年“秋，八月，庚辰，公及戎盟于唐”，文八年“冬，十月，壬午，公子遂会晋赵盾，盟于衡雍”之属是也。○注“故为小信辞也”。○解云：邾娄仪父归于新王而见褒赏，不为大信者，以下七年“秋，公伐邾娄”，是其背信也，功不足录，但假讬以为善，故为小信辞也。○注“大信”至“是也”。○解云：即庄十三年“冬，公会齐侯盟于柯”，传曰“桓公之信著乎天下，自柯之盟始焉”是也。○注“故春”至“称公”。○解云：谓以其臣子之辞书其葬者，悉皆称公，即桓十年“夏，五月，葬曹桓公”；僖四年秋，“葬许缪公”之属是也。若然，桓十七年秋八月，“癸巳，葬蔡桓侯”，不称公者，彼注云“称侯者，亦夺臣子辞也。有贤弟而不能任用，反疾害之而立献舞，国几并於蛮荆，故贤季抑桓称侯，所以起其事”是也。○注“凡以”至“于例”。○解云：谓先约其事，乃期于某处，作盟会者加于，即僖二十八年夏五月，“盟于践土”之属是也。○注“以地”至“于例”。○解云：言先在其地，乃定盟会之事者不加于，即庄十九年“公子结媵陈人之妇于鄄，遂及齐侯、宋公盟”；襄三年夏，“六月，公会单子、晋侯”以下“同盟于鸡泽，陈侯使袁侨如会”，“叔孙豹及诸侯之大夫，及陈袁侨盟”之属是也。 \\n 　 \\n 夏，五月，郑伯克段于鄢。○克之者何？加之者，问训诂，并问施于之为。○段，徒乱反。鄢，音偃。 \\n [疏]“克之者何”。○解云：欲言其杀，而经书克；欲言非杀，克者大恶之文，故执不知问。○注“加之”至“之为”。○解云：训诂者，即不言杀而言克是也。所以不直言克者何而并言之者，非直问其变杀为克，并欲问其施于鄢之所为矣。而不答于鄢之意者，欲下乃解为当国，故此处未劳解之。弟子以其不答于鄢之意，是以下文复云：“其地何”以难之。 \\n 　 \\n 杀之也。杀之，则曷为谓之克？大郑伯之恶也。以弗克纳，大郤缺之善，知加克大郑伯之恶也。○郤缺，去逆反；下起悦反。 \\n [疏]注“以弗”至“之善”。○解云：文十四年秋，“晋人纳接菑于邾娄，弗克纳”，传云“其言弗克纳何？大其弗克纳也”是也。 \\n 　 \\n 曷为大郑伯之恶？据晋侯杀其世子申生，不加克以大之。 \\n [疏]注“据晋”至“大之”。○解云：在僖五年春。 \\n 　 \\n 母欲立之，己杀之，如勿与而已矣。如即不如，齐人语也。加克者，有嫌也。段无弟文，称君甚之不明；又段当国，嫌郑伯杀之无恶，故变杀言克，明郑伯为人君，当如传辞，不当自巳行诛杀，使执政大夫当诛之。克者诂为杀，亦为能，恶其能忍戾母而亲杀之。礼，公族有罪，有司谳于公，公曰宥之；及三宥，不对，走出，公又使人赦之，以不及反命；公素服不举，而为之变，如其伦之丧，无服，亲哭之。○戾，力计反。谳，鱼列反。宥之，音又，赦也。 \\n [疏]注“明郑”至“诛之”。○解云：郑伯为人君之法，当如传辞，不与其国而已，不宜忍戾其母而亲杀之。其诛之者，自是执政大夫之事。○注“礼公”至“哭之”。○解云：皆出《文王世子》也。其文云：公族有罪，“狱成，有司谳于公。其死罪，则曰某之罪在大辟；其刑罪，则曰某之罪在小辟”，彼注云“谳之言白也”；公曰‘宥之’，有司又曰‘在辟’；公又曰‘宥之’，有司又曰‘在辟’；及三宥，不对，走出，致刑于甸人”，注云“对，答也。先者，君每言宥则答之，以将更宥之至于三，罪定，不复答。走往刑之，为君之恩无巳”；“公又使人追之曰‘虽然，必赦之’，有司对曰‘无及也’”。注云“罪既正，不可宥，乃欲赦之，重刑杀其类也”；“反命于公”，注云“白已刑杀”；“公素服不举，为之变，如其伦之丧，无服”注云“素服於凶事为吉，於吉事为凶，非丧服也。君虽不服，臣卿大夫死，则皮弁锡衰以居，往吊，当事则弁绖；於士盖疑衰，同姓则緦衰以吊之。今无服者，不往吊也。伦，谓亲疏之比也。素服亦皮弁矣”；“亲哭之”，注云：“不往吊，为位哭之而巳。君於臣，使有司哭之”是也。 \\n 　 \\n 段者何？郑伯之弟也。杀母弟，故直称君。 \\n [疏]“段者何”。○解云：欲言世子母弟，无世子母弟之文；欲言大夫，复目郑伯以杀，故执不知问。 \\n 　 \\n 何以不称弟？据天王杀其弟年夫称弟。 \\n [疏]注“据天”至“称弟”。○解云：在襄三十年夏。 \\n 　 \\n 当国也。欲当国为之君，故如其意，使如国君，氏上郑，所以见段之逆。其地何？据齐人杀无知不地。 \\n [疏]注“据齐”至“不地”。○解云：即庄九年“春，齐人杀无知”是也。 \\n 　 \\n 当国也。齐人杀无知，何以不地？据俱欲当国也。在内也。在内，虽当国不地也。其不当国而见杀者，当以杀大夫书，无取於地也。其当国者，杀於国内，祸已绝，故亦不地。不当国，虽在外亦不地也。明当国者，在外乃地尔，为其将交连邻国，复为内难，故录其地，明当急诛之。不当国，虽在外，祸轻，故不地也。月者，责臣子不以时讨，与杀州吁同例。不从讨贼辞者，主恶以失亲亲，故书之。○难，乃旦反，下“此难”同。吁，况于反。 \\n [疏]注“明当”至“地尔”○解云：下四年“九月，卫人杀州吁于濮”，及此皆是也。○注“不当”至“地也”。○解云：昭四年“秋，七月，楚子”云云“伐吴，执齐庆封，杀之”；昭八年夏，“楚人执陈行人于徵师杀之”，皆是也。○注“月者”至“同例”。○解云：下四年“九月，卫人杀州吁”之下，注云“讨贼例时，此月者，久之也”。○注“不从”至“书之”。○解云：若作讨贼辞，当称人以讨，如齐人杀无知然。今不如此者，经本主为恶郑伯失亲亲而书，故曰郑伯而不称人也。 \\n 　 \\n 秋，七月，天王使宰咺来归惠公仲子之赗。○宰者何？官也。以周公加宰，知为官也。○咺，况阮反，一音况元反。赗，芳仲反。 \\n [疏]“宰者何”。○解云：以其言宰与周公同，疑宰为官；以其言名又与宰周公”异，复疑非官，故执不知问。○注“以周”至“官也”。○解云：僖九年“夏，公会宰周公”已下“于葵丘”是也。 \\n 　 \\n 咺者何？名也。别何之者，以有宰周公，本嫌宰为官。 \\n [疏]“咺者何”。○解云：系宰是官，言名又卑称，故执不知问。○注“别何”至“为官”。○解云：所以不言宰咺者何而别何之者，正以周公加宰，为周公身上官，故别何之令相远。若然，上注云“以周公加宰，知为官”，而此注又云“本嫌宰为官”者，言宰周公，宰为周公身上官。今此言宰咺，亦嫌宰为咺之身上官也。不谓二注异，宰即非咺之身上官，而系宰言之者，次士以官录，言其是宰下之士故也。○ \\n 　 \\n 曷为以官氏？据石尚。 \\n [疏]注“据石尚。○解云：定十四年秋，“天王使石尚来归脤”，石尚亦是士，而不以官录之，故以为难也。 \\n 　 \\n 宰，士也。天子上士以名氏通，中士以官录，下士略称人。 \\n [疏]注“天子”至“称人”。○解云：天子上士以名氏通者，即“石尚来归脤”是也。云中士以官录者，言以所系之官录之，即此是也。云下士略称人者，即僖八年春，“公会王人”以下“盟于洮”是也。 \\n 　 \\n 惠公者何？隐之考也。生称父，死称考，入庙称祢。○祢，乃礼反。 \\n [疏]“惠公者何”。○解云：春秋从隐至哀，鲁无惠公，归赗言来，故执不知问。○注“生称父”。○解云：即下《曲礼》云“生曰父”是也。《广雅》云“父者，矩也。以法度威严於子，言能与子作规矩，故谓之父。○注“死称考”。○解云：即下《曲礼》曰“死曰考”是也。《周书·谥法》：“大虑行节曰考”。《尔雅》云：“考，成也。”言有大虑行节之度量，堪成以下之法，故谓之考。郑注《曲礼》云：“考，成也。言其德之成也。”义亦通於此。○注“入庙称祢”。○解云：即襄十二年《左传》曰：“同族於祢庙”是也。旧说云“祢”字示傍尔，言虽可入庙是神示，犹自最近于已，故曰祢。 \\n 　 \\n 仲子者何？桓之母也。以无谥也。仲，字，子，姓。妇人以姓配字，不忘本也，因示不適同姓。生称母，死称妣。○妣，必履反。 \\n [疏]“仲子者何”。○解云：正以上不见仲子卒文，而得归赗，故执不知问。○注“以无谥也”。○解云：凡《春秋》之义，妾子为君者，其母得称谥，即文公九年冬“秦人来归僖公成风之禭”是也。今桓未为君，故其母不得称谥也，是以见其不称谥，即知桓之母也。○注“仲字”至“同姓”。○解云：字者，本国所加，故称字，见其不忘本国也。所以称姓者，示不適同姓矣。○注“生称”至“称妣”。○解云：即下《曲礼》云“生曰父曰母”，“死曰考曰妣”是也。○问曰：考与妣是死称，父与母是生称，惠公仲子之卒俱在春秋前，何故此传惠公言隐之考，举死名；仲子言桓之母，举生名乎？○答曰：仲子已葬讫之后，实合举死称，但礼家本意母死曰妣者，比於父之义也，故郑彼云“妣之言媲，媲于考也”。但仲子是妾，桓未为君，其母不得为夫人，卑不得比于父，故还以母言之。 \\n 　 \\n 何以不称夫人？此难生时之称也。据秦人来归僖公成风之禭，成风称谥，今仲子无谥，知生时不称夫人。 \\n [疏]注“此难”至“称也”。○解云：文九年冬，“秦人来归僖公成风之襚”，举风之谥。案经成风生时，传称夫人，何者？礼，妾贱不得有谥故也。今仲子不举谥，不与成风同，明生时不得称夫人可知，故传家遥难之。 \\n 　 \\n 桓未君也。赗者何？丧事有赗。赗者，盖以马，以乘马束帛。此道周制也。以马者，谓士不备四也。《礼·既夕》曰：“公，赗玄纁束帛两马”是也。乘马者，谓大夫以上备四也。礼，大夫以上至天子皆乘四马，所以通四方也。天子马曰龙，高七尺以上；诸侯曰马，高六尺以上；卿大夫、士曰驹，高五尺以上。束帛，谓玄三纁二，玄三法天，纁二法地，因取足以共事。○乘马，绳证反，注“乘马”同。纁，许云反。共，音恭。 \\n [疏]“赗者何”。○解云：初入《春秋》，弟子未晓赗义，故执不知问。○注“此道周制也”。○解云：知者，正以上云以马，与《士既夕礼》同；下言乘马，与士异，明知周之礼，大夫以上皆有四马矣。○注“以马”至“四也”。○解云：以下言乘马，明上文直言以马者，士礼两马可知，故即引《礼》为证矣。○注“礼大夫”至“方也”。○解云：案《异义》“古《毛诗》说”云“天子至大夫同驾四，皆有四方之事；士驾二也。《诗》云‘四騵彭彭’，武王所乘；‘龙旂承祀，六辔耳耳’，鲁僖所乘；‘四牡騑騑，周道倭迟’。大夫所乘。《书传》云‘士乘饰车两马，庶人单马木车’”是也。○问曰：若然，《异义》“《公羊》说”引《易经》云“时乘六龙，以驭天下也”，知天子驾六，与此异何？○答曰：彼谨案亦从《公羊》说，即引《王度记》云“天子驾六龙，诸侯与卿驾四，大夫驾三”以合之。郑驳云“《易经》‘时乘六龙’者，谓阴阳六爻上下耳，岂故为礼制？《王度记》云‘今天子驾六’者，自是汉法，与古异；‘大夫驾三’者，於经无以言之”者是也。然则，彼《公羊》说者，自是章句家意，不与何氏合。何氏此处不依汉礼者，盖时有损益也。○注“天子”至“以上”。○解云：《月令》天子驾仓龙，是其高七尺者，汉制也。其六尺五尺亦然。○注“诸侯曰”至“以上”。○解云：《鲁颂》曰“鲁侯戾止，其马蹻々”是也。○注“卿大夫”至“以上”。○解云：《诗》云“皎皎白驹，食我场苗”是也。○注“束帛”至“纁二”。○解云：《杂记上》云：“鲁人之赠，三玄二纁”是也。○注“玄三”至“共事”。○解云：天数不但三，地数不但二，而取三二者，因取足以共事故也。 \\n 　 \\n 车马曰赗，货财曰赙，衣被曰襚。此者春秋制也。赗，犹覆也；赙，犹助也，皆助生送死之礼。襚，犹遗也。遗是助死之礼。知生者赗赙，知死者赠襚。○赙，音附。襚，音遂。犹遗，唯季反。 \\n [疏]注“此者春秋制也”。○解云：上陈周制讫，下乃言赗赙襚，此三者是春秋之内事，故云此者春秋制也。○注“知生”至“赠襚”。○问曰：案《既夕礼》云“知死者赠，知生者赙”，郑注云“各主於所知”，以此言之，赙专施于生者何？○答曰：赙专施于生，襚专施于死，赗实生死两施，故何氏注知生知死皆言赗矣。而《既夕礼》专言知生者，对赠言之故也。○问曰：何知赗生死两施乎？○答曰：案《既夕礼》云“兄弟赗奠可也”，注云“兄弟有服亲者，可且赗且奠，许其厚也。赗奠於死生两施”；又云“所知则赗而不奠”，郑注云“所知，通问相知也。降於兄弟，奠施於死者为多，故不奠”，以此言之，明赗与奠皆生死两施也。言奠於死者为多，故知赗生死等矣。 \\n 　 \\n 桓未君，则诸侯曷为来赗之？据非礼。 \\n [疏]注“据非礼”。○解云：桓公未为君，则其母犹妾，故诸侯赗之为非礼。 \\n 　 \\n 隐为桓立，故以桓母之丧告于诸侯。经言王者赗，赴告王者可知，故传但言诸侯。○隐为，于伪反，下注“为”并年末注同。告，古毒反，一音古报反。 \\n [疏]注“故传但言诸侯”。○解云：诸侯之赗及事，则在春秋之前，故不书矣。然则诸侯有相赗之道，隐以桓母成为夫人，告天子、诸侯、天子犹来，何况诸侯乎？故传举以言焉。 \\n 　 \\n 然则何言尔？成公意也。尊贵桓母，以赴告天子、诸侯，彰桓当立，得事之宜。故善而书仲子，所以起其意，成其贤。其言来何？据归含且赗，不言来。○归唅，本又作“含”，户暗反，下同。 \\n [疏]注“据归”至“言来”。○解云：文五年春，“王使荣叔归含且赗”是。 \\n 　 \\n 不及事也。比於去来为不及事，时以葬事毕，无所复施，故云尔。去来所以为及事者，若已在於内者。 \\n [疏]注“比於”至“云尔”。○解云：《公羊》之例，若其奔丧会葬，不问来之早晚，及事不及事，皆言来矣，故文元年春，“天王使叔服来会葬”；夏四月，“葬我君僖公”者，是其及事言来也。文五年三月，“葬我小君成风”，下乃言“王使召伯来会葬”，注云“去天者不及事”，是不及事亦言来矣，故元年传云“其言来会葬何？会葬，礼也”，注云“但解会葬者，明言来者常文，不为早晚施也”；定十五年夏，“邾娄子来奔丧”，传云“其言来奔丧何？奔丧，非礼也”，彼注云“但解奔丧者，明言来者常文，不为早晚施也”。以此言之，则知奔丧会葬之例，不问早晚，悉言来矣。若其含赗襚，及事则不言来，不及事则言来，是以惠公仲子之葬，悉在春秋前，至此乃来归赗，传曰“其言来何？不及事也”，又注云“比於去来为不及事，时以葬事毕，无所复施，故云尔。去来所以为及事者，若巳在於内者”是也。若含不及事，亦须言来也，故文四年“冬，十有一月，壬寅，夫人风氏薨”；五年春，“王使荣叔归含且赗”，彼注云“不从含晚言来者，本不当含也”。以此言之，明诸侯含晚须言来矣，何者？诸侯邻国，礼容有含故也。若其襚也，文九年“秦人来归僖公成风之襚”，亦是不及事言来也，何氏不注者，以其可知，省文故也。所以如此作例者，以奔丧会葬，所以通哀序志，必有所费，容其事故稽留，不必苟责其及时也。其含赗襚之等，皆是死者所须，若其来晚则无及於事，故须作文见其早晚矣。 \\n 　 \\n 其言惠公仲子何？据归含且赗，不言主名。兼之。兼之，非礼也。礼不赗妾，既善而赗之，当各使一使，所以异尊卑也。言之赗者，起两赗也。○一使，所吏反。 \\n [疏]注“言之”至“赗也”。○解云：以此言之，则文九年“秦人来归僖公成风之襚”，言之襚者，亦起两襚矣。 \\n 　 \\n 何以不言及仲子？据及者，别公夫人尊卑文也。仲子即卑称也。○别，彼列反。 \\n [疏]注“据及”至“文也”。解云：即僖十一年“夏，公及夫人姜氏会齐侯于阳穀”是也。 \\n 　 \\n 仲子，微也。比夫人微，故不得并及公也。月者，为内恩录之也。诸侯不月，比於王者轻，会葬皆同例。言天王者，时吴楚上僣称王，王者不能正，而上自系於天也。《春秋》不正者，因以广是非。称使者，王尊敬诸侯之意也。王者据土与诸侯分职，俱南面而治，有不纯臣之义，故异姓谓之伯舅叔舅，同姓谓之伯父叔父。言归者，与使有之辞也。天地所生，非一家之有，有无当相通。所传闻之世，外小恶不书，书者来接内也。《春秋》王鲁，以鲁为天下化首，明亲来被王化渐渍礼义者，在可备责之域，故从内小恶举也。主书者，从不及事也。○僣，子念反。而治，直吏反，下皆同。所传，直专反，下文“所传”并注同。被，皮寄反。 \\n [疏]注“月者，为内恩录”。○解云：此文及文五年“春，王正月，王使荣叔归含且赗”，皆是内恩录之也。○注“诸侯”至“者轻”。○解云：即文九年冬，“秦人来归僖公成风之襚”是也。○注“会葬皆同例”。○解云：若王使人来则书月，为内恩录之。若诸侯使人来即不月，以为比王者为轻，故文五年春三月，“王使召伯来会葬”；文元年二月，“天王使叔服来会葬”皆是也。其诸侯使人来会葬不月者，《春秋》之内，偶尔无之。其襄三十一年“冬，十月，滕子来会葬”，定十五年“九月，滕子来会葬”，皆书月者，彼是诸侯身来会葬，非使人，仍自非妨也。以此义势言之，则乡解王与诸侯者，皆是使人，非身自来也。而旧云襄三十一年月者，为下癸酉葬襄公出之，会葬不蒙月；定十五年月者，为下葬定公出之，会葬亦不蒙上月者，非也。○注“春秋”至“是非”。○解云：若正之，当直言王，今不正之而亦言天者，所以广见是非故也，何者？若单言王，是其正称，今兼亦言天，见其非正矣。○注“称使”至“意也”。○解云：成二年传云“君不行使乎大夫”，由尊卑不敌故也。今天子与诸侯亦尊卑不敌，所以言使者，天子见诸侯与已分职，俱南面而治，有不纯臣之义，故尊敬之，而使归赗，故曰尊敬诸侯之意也。○注“有不”至“之义”。○解云：《丧服·斩衰章》云“臣为君，诸侯为天子”，既言臣为君，而别言诸侯为天子，明其与纯臣者异。其异者，即不居殡官是。○注“故异”至“叔父”。○解云：下《曲礼》及《觐礼记》文。○注“言归者”至“之辞也”。○解云：《春秋》大例，先是已物乃言归，即“归讙及阐”之属是也。今此赗之车马，先非鲁物而言归者，与鲁有之辞。○注“所传”至“内也”。○解云：《春秋》之义，所传闻之世，外小恶皆不书。今此缓赗，是外之小恶，当所传闻之世，未合书见，而书之者，由接内故也。 \\n 　 \\n 九月，及宋人盟于宿。○孰及之？内之微者也。内者，谓鲁也。微者，谓士也。不名者，略微也。大者正，小者治，近者说，远者来，是以《春秋》上剌王公，下讥卿大夫而逮士庶人。宋称人者，亦微者也。鲁不称人者，自内之辞也。宿不出主名者，主国主名与可知，故省文，明宿当自首其荣辱也。微者，盟例时，不能专正，故责略之。此月者，隐公贤君，虽使微者，有可采取，故录也。○于宿，音夙，国名。说，音悦。逮，音代，又大计反。故省，所景反，后“省文”皆同。 \\n [疏]注“微者谓士也”。○解云：正以《公羊》之例，大夫悉见名氏，与卿同。今此不见名氏，故知士也。○注“明宿”至“辱也”。○解云：理是则主人先荣，理非则主人先辱，故曰首其荣辱也。○注“微者”至“故录也”。○解云：《春秋》之例，若尊者之盟，则大信时，小信月，不信日，见其责也。若其微者，不问信与不信，皆书时，悉作信文以略之，即僖十九年冬，“会陈人、蔡人、楚人、郑人盟于齐”之属是。今此书月者，义如注释。 \\n 　 \\n 冬，十有二月，祭伯来。祭伯者何？天子之大夫也。以无所系言来也。○祭伯，侧界反，五年注放此。 \\n [疏]“祭伯者何”。○解云：欲言王臣，不言王使；欲言诸侯，复不言朝；欲言失地之君，复不言奔，故执不知问。○注“以无”至“来也”。○解云：外诸侯臣来聘，宜系国称使，即文四年秋，“卫侯使甯俞来聘”之属是也。若直来亦有所系，如闵元年“冬，齐仲孙来”之属是。若外诸侯之臣来奔，当系国言来奔，即文十四年秋，“宋子哀来奔”；襄二十八年“冬，齐庆封来奔”之属是也。今无所系，直言来，故知宜是天子之大夫也。 \\n 　 \\n 何以不称使？据凡伯称使。 \\n [疏]注“据凡伯称使”。○解云：即下七年“天王使凡伯来聘”是也。 \\n 　 \\n 奔也。奔者，走也。以不称使而无事，知其奔。 \\n [疏]注“以不”至“其奔”。○解云：下三年“武氏子来求赙”，文九年“毛伯来求金”，是无使文而有事也。上文“秋，七月，天王使宰咺”，文元年“天王使叔服”之徒，皆是有使有事也。今此无使复无事，故知其正是奔也。 \\n 　 \\n 奔则曷为不言奔？据齐庆封来言奔。 \\n [疏]注“据齐”至“言奔”。○解云：在襄二十八年冬。 \\n 　 \\n 王者无外，言奔，则有外之辞也。言奔则与外大夫来奔同文，故去奔，明王者以天下为家，无绝义。主书者，以罪举。内外皆书者，重乖离之祸也。当春秋时，废选举之务，置不肖於位，辄退绝之以生过失，至於君臣忿争出奔，国家之所以昏乱，社稷之所以危亡，故皆录之。录所奔者为受义者，明当受贤者，不当受恶人也。祭者，采邑也。伯者，字也。天子上大夫字尊，尊之义也。月者，为下卒也，当案下例，当蒙上月，日不也。奔例时。一月二事，月当在上。十言有二者，起十复有二，非十中之二。○选，息变反。肖，音笑。采，七代反。 \\n [疏]注“故去”至“绝义”。○问曰：若王者以天下为家，无绝义，故不言奔，何故襄三十年夏，“王子瑕奔晋”；昭二十六年冬，“尹氏、召伯、毛伯以王子朝奔楚”；成十二年“春，周公出奔晋”，皆言奔乎？○答曰：《春秋》进退无义，若来奔鲁者，见王者以天下为家，无绝义，故不言奔矣。若奔别国，即见《春秋》黜周与外诸侯同例，故言奔矣。既以鲁为王而不专黜周者，若专黜周，则非逊顺之义故也。○注“主书者，以罪举”。○解云：一则罪祭伯之去主，一则罪鲁受叛人，故曰以罪举。○注“内外皆书者，重乖离之祸也”。○解云：内书者，闵二年秋，“公子庆父出奔莒”是也。又在外奔书者，昭二十年“冬，十月，宋华亥、向甯、华定出奔陈”之属是也。○注“当春”至“於位”。○解云：《王制》云：“凡官民材，必先论之，论辨，然后使之；任事，然后爵之；位定，然后禄之。爵人於朝，与士共之。”是择人之法也。当春秋之时，不问贤与不肖，悉皆世位，故言此。○注“辄退”至“过失”。○解云：君若退绝其臣，不听世禄，以生过失矣。○注“至於”至“出奔”。○解云：由不肖者在位，故有忿争出奔之事矣。○注“伯者，字也”。○解云：知伯非爵者，正见桓八年经云：冬，“祭公来，遂逆王后于纪”。公是其爵，明伯是其字矣。○注“当案”至“不也”。○解云：一月有数事，重者皆蒙月也。若上事轻，下事重，轻者不蒙月，重者自蒙月。若上事重，下事轻，则亦重者蒙月，轻者不蒙月，故言当案下例，当蒙上月矣。日不者，谓一日有数事，即不得上下相蒙，故桓十二年冬十一月，“丙戍，公会郑伯盟于武父。丙戌，卫侯晋卒”，彼下注云“不蒙上日者，《春秋》独晋书立记卒耳。当蒙上日，与不嫌异於篡例，故复出日，明同”是也。○注“奔例时”。○问曰：襄二十年夏五月，“王子瑕奔晋”；昭二十六年冬十月，“尹氏、召伯、毛伯以王子朝奔楚”，悉书月，何言例时乎？○答曰：案襄公十年“五月，甲午，宋灾，伯姬卒。天王杀其弟年夫。王子瑕奔晋”，昭二十六年“冬，十月，天王入于成周。尹氏、召伯、毛伯以王子朝奔楚”，以此言之，则似月为上事，其二处出奔仍不蒙月，是以襄三十年“五月，甲午”之下，注云“外灾例时，此日者，为伯姬卒日”；昭二十六年“冬，十月”之下，注云“月者，为天下喜录王者反正位”，是其月为上事之明文，不妨出奔仍自时也，故此乃注云“月者，为下卒”，“奔例时”也。旧云《春秋》王鲁，是以王臣来奔鲁者，悉与外诸侯之臣来奔同书时，故与襄二十八年“冬，齐庆封来奔”同书时矣。若王臣奔佗国者，悉皆书月，见别于诸侯之臣矣，是以王子瑕、毛、召之徒悉皆书月。○问曰：若然，成十二年“春，周公出奔晋”亦是出奔，何故不月？○答曰：王臣之例，实不言出，亦不书时，但周公自其私出奔，故自从小国例言出书时矣。凡诸侯出奔，大国例月，小国时。 \\n 　 \\n 公子益师卒。何以不日？据臧孙辰书日。○不日，人实反。此传皆以日月为例，后放此。 \\n [疏]注“据臧孙辰书日”。○解云：即文十年“春，王三月，辛卯，臧孙辰卒”是也。○问曰：下五年冬十二月，“辛巳，公子彄卒”，亦书日，所以不据之，而远据文十年之篇何？○答曰：下五年何氏云“日者，隐公贤君，宜有恩礼於大夫，益师始见法，无骇有罪，侠又未命也，故独得於此日”。以义言之，正由同在所传闻之世，非常书日之限，故不据之。所闻之世，大夫日卒者非一，正据辰者，以其是所闻之始故也。 \\n 　 \\n 远也。孔子所不见。所见异辞，所闻异辞，所传闻异辞。所见者，谓昭、定、哀、已与父时事也。所闻者，谓文、宣、成、襄，王父时事也；所传闻者，谓隐、桓、庄、闵、僖，高祖曾祖时事也。异辞者，见恩有厚薄，义有深浅，时恩衰义缺，将将以理人伦，序人类，因制治乱之法，故於所见之世，恩巳与父之臣尤深，大夫卒，有罪无罪，皆日录之，“丙申，季孙隐如卒”是也。於所闻之世，王父之臣恩少杀，大夫卒，无罪者日录，有罪者不日略之，“叔孙得臣卒”是也。於所传闻之世，高祖曾祖之臣恩浅，大夫卒，有罪无罪皆不日略之也，公子益师、无骇卒是也。於所传闻之世，见治起於衰乱之中，用心尚粗觕，故内其国而外诸夏，先详内而后治外，录大略小，内小恶书，外小恶不书，大国有大夫，小国略称人，内离会书，外离会不书是也。於所闻之世，见治升平，内诸夏而外夷狄，书外离会，小国有大夫，宣十一年“秋，晋侯会狄於攒函”，襄二十三年“邾娄劓我来奔”是也。至所见之世，著治大平，夷狄进至於爵，天下远近小大若一，用心尤深而详，故崇仁义，讥二名，晋魏曼多、仲孙何忌是也。所以三世者，礼为父母三年，为祖父母期，为曾祖父母齐衰三月，立爱自亲始，故《春秋》据哀录隐，上治祖祢。所以二百四十二年者，取法十二公，天数备足，著治法式，又因周道始坏绝於惠、隐之际。主所以卒大夫者，明君当隐痛之也。君敬臣则臣自重，君爱臣则臣自尽。公子者，氏也。益师者，名也。诸侯之子称公子，公子之子称公孙。○见思，贤遍反，下“见治”皆同。杀，所介反。粗捔，才古反，又七奴反，《说文》“大也”。诸夏，户雅反，凡“诸夏”皆放此。攒函，才官反；下音咸。大平，音泰。期，音基。齐衰，音咨，本亦作“{齐衣}”；下七雷反。尽，津忍反。 \\n [疏]注“所见”至“事也”。○解云：孔子亲仕之定、哀，故以定、哀为巳时。定、哀既当於巳，明知昭公为父时事。知昭、定、哀为所见，文、宣、成、襄为所闻，隐、桓、庄、闵、僖为所传闻者，《春秋纬》文也。○注“时恩衰义缺”。○解云：当时子弑父，父杀子为恩衰；臣弑君，君杀臣为义缺，故《丧服四制》云“为父斩衰三年，以恩制；为君斩衰三年，以义制”是也。○注“将以”至“之法”。○解云：孔子见时如此，遂制《春秋》，理人伦者，断理君臣之伦次，令得所也。序人类者，类谓父子，序父子之恩，使之厚也，因以制治乱之轨式矣。○注“故於”至“卒是也”。○解云：隐如逐君而书日，即定五年“丙申，季孙隐如卒”是也。若非罪书日，即昭二十五年“冬，十月，戊辰，仲孙舍卒”，二十九年“四月，庚子，叔倪卒”是也。而此注不言之者，从省文也。○注“於所”至“日录”。○解云：无罪书日者，即襄五年冬十有二月，“辛未，季孙行父卒”；襄十九年“八月，丙辰，仲孙蔑卒”，是无罪而书日者，录之故也。若然，文十四年“九月，甲申、公孙敖卒于齐”，敖实有罪而书日者，彼注云“巳绝卒之者，为后齐胁鲁归其丧，有耻，故为内讳，使若尚为大夫”是也。○注“有罪”至“是也”。○解云：宣五年九月，“叔孙得臣卒”，何氏云“不日者，知公子遂欲弑君，为人臣知贼而不言，明当诛”，是有罪而不日者，略之故也。○注“於所见”至“卒是也”。○解云：公子益师无罪而不日，即此是也。无骇有罪而不日，即下八年“冬，十有二月，无骇卒”是也。若然，庄三十二年“秋，七月，癸巳，公子牙卒”，僖十六年“三月，壬申，公子季友卒”，“秋，七月，甲子，公孙慈卒”，并是所传闻之世而得书日。牙卒之下，何氏云“庄不卒大夫而卒牙者，本以当国，将弑君。书日者，录季子之过恶也”；其季友之下，何氏云“日者，僖公贤君，宜有恩礼於大夫，故皆日也”；其公孙慈之下，何氏云“一年丧骨肉三人，故日痛之”是也。○注“录大略小”。○解云：谓录大国卒葬，小国卒葬不录是也。○注“内离”至“是也”。○解云：内离会者，即下二年“春，公会戎于潜”；桓元年春，“公会郑伯于垂”是也。外离会不书者，桓五年“齐侯、郑伯如纪”，传云“外相如不书，此何以书？离不言会也”，何氏云“时纪不与会，故略言如也”。○注“於所”至“升平”。○解云：升，进也。稍稍上进而至於大平矣。○注“宣十”至“攒函”。○解云：即此一经，而当是二义也。○注“襄二”至“是也”。○解云：若然，庄二十四年冬，“曹羁出奔陈”；庄二十七年冬，“莒庆来逆叔姬”，皆非所闻之世，而小国得有大夫书名者，曹羁之下传云“曹无大夫，此何以书？贤也”，莒庆之下传云“莒无大夫，此何以书？讥。何讥尔？大夫越境逆女，非礼也”。然则一讥一贤，故变例书之尔。○注“至所”至“大平”。○解云：当尔之时，实非大平，但《春秋》之义，若治之大平於昭、定、哀也。犹如文、宣、成、襄之世实非升平，但《春秋》之义，而见治之升平然。○注“夷狄”至“於爵”。○解云：即哀四年夏，“晋人执戎曼子赤归于楚”；十三年夏，“公会齐侯及吴子于黄池”是也。○注“晋魏曼多、仲孙何忌是也”。○解云：哀十三年“晋魏多帅师侵卫”，传云“此晋魏曼多也，曷为谓之晋魏多？讥二名。二名非礼也”，定二年仲孙忌围运，传云“此仲孙何忌也，曷为谓之仲孙忌？讥二名。二名非礼也，何氏云“春秋定、哀之间又致大平，欲见王者治定，无所复为讥，唯有名，故讥之，此《春秋》之制也”。○注“所以”至“三年”。○解云：母虽不斩衰，哀痛与斩同，故连言之。○注“为曾”至“三月”。○解云：不言高祖父母者，文不备。○注“立爱自亲始”。○解云：即《祭义》云“子曰‘立爱自亲始，教人睦也。立敬自长始，教人顺也’”，郑注云“亲长，父兄也。睦，厚也”是。○注“故春”至“祖祢”。○解云：即《大传》云：“上治祖祢，尊尊也。下治子孙，亲亲也。旁治昆弟，合族以食，序之昭穆，别之以仁义，人道竭矣。”郑注云：“治，犹正也。竭，尽也。”○注“取法”至“法式”。○解云：考诸旧本，皆作“式”字，言取十二公者，法象天数，欲著治民之法式也。若作“戒”字，言著治乱之法，著治国之戒矣。○注“诸侯”至“公孙”。○解云：出《丧服传》也。 \\n 　"}
{"章节": "隐公卷二（起二年，尽四年）", "正文": "隐公卷二（起二年，尽四年） \\n  \\n  \\n 　 \\n    二年，春，公会戎于潜。凡书会者，恶其虚内务，恃外好也。古者诸侯非朝时不得逾竟。所传闻之世，外离会不书，书内离会者，《春秋》王鲁，明当先自详正，躬自厚而薄责於人，故略外也。王者不治夷狄，录戎者，来者勿拒，去者勿追。东方曰夷，南方曰蛮，西方曰戎，北方曰狄。朝聘会盟，例皆时。○恶，乌路反。好，呼报反。非朝，直遥反，凡此字不音者皆同。逾竟，音境，今本多即作“境”字，更不音。所传，直专反，年末“相传”同。 \\n [疏]注“凡书会者”至“外好也”。○解云：以其非自求多福之义故也。○注“古者诸侯”至“逾竟”。○解云：案《曲礼下》云“诸侯相见於隙地曰会”，故定十四年注云“古者诸侯将朝天子，必先会闲隙之地”。以此言之，则会合於礼。言会为恶之，非朝时不得逾竟者，正以《春秋》之会，非为天子而作之，故得然解。○注“古者不治”至“勿追”。○解云：言当是所传闻之世，王者草创，夷狄有罪不暇治之，即先书晋灭下阳，末书楚灭穀、邓是也。而此经录戎者，来者勿拒故也。○注“东方曰夷”至“曰狄”。○解云：下《曲礼》及《王制》皆有此文。○注“朝聘”至“皆时”。○解云：朝书时者，即文十五年“夏，曹伯来朝”，昭十七年“春，小邾子来朝”之类是也。其聘书时者，即文四年秋，“卫侯使甯俞来聘”；文六年“夏，季孙行父如陈”之属是也。其会书时者，即庄十三年“春，齐侯、宋人”以下“会于北杏”，十四年“冬，单伯会齐侯、宋公”以下“于鄄”之属是也。盟书时者，即庄十三年“冬，公会齐侯盟于柯”之属是也。其有书日月者，皆别著义，即不信者日，小信者月之属是也。 \\n 　 \\n 夏，五月，莒人入向。入者何？得而不居也。入者，以兵入也。巳得其国而不居，故云尔。凡书兵者，正不得也。外内深浅皆举之者，因重兵害众，兵动则怨结祸，更相报偿，伏尸流血无巳时。诸侯擅兴兵不为之恶者，保伍连帅，本有用兵征伐之道，鲁人杞不讳是也。入例时，伤害多则月。○莒，音举。向，舒亮反，国名。更，音庚。偿，时亮反。擅，市战反。 \\n [疏]“入者，何”。○解云：侵、伐、战、围、入皆是用用兵之文，而不言帅帅，故执不知问。○注“凡书兵”至“得也”。○解云：言《春秋》之内，凡书兵事者，皆欲言正之道其理不合然。○注“诸侯”至“是也”。○解云：保伍连帅者，即《礼记·王制》云“五国为属，属有长；二属为连，连有帅”是也。言本有用兵征伐之道者，谓礼五国为属，属有长；二属为连，连有帅；三连为卒，卒有正；七卒为州，州有伯，若州内有无道者，则长、帅、正、伯当征之，若其不征，则与同恶，故曰有征伐之道。知非大恶者，正以《春秋》之义，内大恶皆讳不书。而鲁入杞者，即僖二十七年秋，“公子遂帅师入杞”者是也。若然《礼》法“诸侯赐弓矢，然后专征伐”，而保伍连帅得有征伐之道，谓随州伯故也。○注“入例”至“则月”。○解云：入例时者，即成七年秋，“吴入州来”；定五年夏，“於越入吴”之属是也。伤害多则月者，此文及僖三十三年“春，王二月，秦人入滑”是也。若然，僖二十七年秋八月，“乙巳，公子遂帅师入杞”，而书日者，彼注云“日者，杞属脩礼朝鲁，虽无礼，君子躬自厚而薄责於人，不当乃入之，故录责之”者，是其不引者，以此求之。 \\n 　 \\n 无骇帅师入极。无骇者何？展无骇也。何以不氏？据公子遂帅师入杞，氏公子也。○骇，户楷反。 \\n [疏]“无骇者何”。○解云：欲言其君，经不书爵；欲言大夫，又复无氏，故执不知问。○注“据公子遂帅师”至“子也”。○解云：在僖二十七年秋。 \\n 　 \\n 贬。贬，犹损也。○贬，彼检反，损也。曷为贬？据公子遂俱用兵入杞不贬也。疾始灭也。以下终其身不氏，知贬。疾始灭，非但起入为灭。 \\n [疏]注“据公子遂俱用”至“贬也”。解云：欲决隐八年“庚寅，我入邴”，非用兵故也。○注“以下终”至“为灭”。○解云：即下八年“无骇卒”，传曰“何以不氏？疾始灭也”，故终其身不氏。然则若直欲起此入为灭，止应此经贬之而巳，不应终身贬之，故知并欲起其疾始灭也。 \\n 　 \\n 始灭，昉於此乎？昉，適也，齐人语。据传言拨乱世。○昉，甫往反，適也。 \\n [疏]注“昉，適也，齐人语”。○解云：胡毌生齐人，故知之。若《郑谱》云“然则《诗》之道放于此乎”之类。○注“据传言拨乱世”。○解云：哀十四年传云“君子曷为为《春秋》？拨乱世反诸正，莫近诸《春秋》”是也。既言作《春秋》治乱世，明知往前相灭非一矣。而此经为始疾灭，是以据而难之。 \\n 　 \\n 前此矣。前此者，在春秋前，谓宋灭郜是也。○郜，古报反。前此，则曷为始乎此？讬始焉尔。焉尔，犹於是也。 \\n [疏]注“谓宋灭郜是也”。○解云：桓二年“夏，四月，取郜大鼎于宋”，传云“此取之宋，其谓之郜鼎何？器从名”，彼注云“从本主名名之，宋始以不义取之，故谓之郜鼎”是也。然则宋灭郜在春秋前，故如此解。○ \\n 　 \\n 曷为讬始焉尔？据战伐不言讬始。 \\n [疏]注“据战”至“讬始”。○解云：隐二年“郑人伐卫”，桓十年“齐侯、卫侯、郑伯来战于郎”，传皆不言讬始焉尔，故难之。而注先言战者，直漫据《春秋》上下战伐之事而巳，故意及则言，不为次第矣。 \\n 　 \\n 《春秋》之始也。《春秋》讬王者始，起所当诛也。言疾始灭者，诸灭复见不复贬，皆从此取法，所以省文也。○复见，扶又反，下“不复”同。见，音贤遍反。 \\n [疏]注“言疾灭”至“省文也”。解云：诸灭复见不复贬，即定四年“蔡公孙归姓帅师灭沈”定六年“郑游吋帅师灭许”之属是也。 \\n 　 \\n 此灭也。其言入何？据齐师灭谭不言入。内大恶，讳也。明鲁臣子当为君父讳。灭例月，不复出月者，与上同月，常案下例，当蒙上月，日不。○当为，于伪反，下“为后背隐”同。 \\n [疏]注“据齐师灭谭不言入”。解云：在庄十年。○注“灭例月”至“同月”。○解云：庄十年“冬，十月，齐师灭谭”，庄十三年“夏，六月，齐人灭遂”之属是也。○注“常案下”至“日不”。○解云：元年“祭伯来”之下，巳有此注，而复言之者，正以彼月为下“公子益师卒”，其“祭伯来奔”不蒙月。今此下五月二事皆蒙之，嫌其异，故重发之。 \\n 　 \\n 秋，八月，庚辰，公及戎盟于唐。后不相犯。日者，为后背隐，而善桓能自复为唐之盟。○背，音佩。 \\n [疏]注“后不相”至“之盟”。○解云：《春秋》之例，不信者日，故后不相犯。日者，言为后背隐，而善桓能自复为唐之盟者，即桓二年秋九月，“公及戎盟于唐”是也。言背隐者，桓是弑君之贼，而与桓盟，是背隐之义矣。言善桓能自复者，戎与桓同好相随，继其所能故善其得国矣。若《左氏》之义，以极是戎国都，案此经传及注，似非一物，而旧解曰以为戎能自复者，非也。 \\n 　 \\n 九月，纪履緰来逆女。纪履緰者何？纪大夫也。以逆女不称使，知为大夫。○履緰，音须，《左氏》为“裂繻”。 \\n [疏]“纪履緰者何”。○解云：不书爵，又不言使，君臣不明，故执不知问。○注“以逆”至“大夫”。○解云：正以桓三年秋，“公子翚如齐逆女”之属，皆是大夫为君逆女。而文皆不言使，今此履緰逆女不言使，故知是大夫也。或者“使”为“爵”字误也。 \\n 　 \\n 何以不称使？据宋公使公孙寿来纳币称使。婚礼不称主人。为养廉远耻也。 \\n [疏]注“据宋公”至“称使”。○解云：在成八年夏。○注“为养廉远耻也”者。谓养成其廉，远其惭耻也。 \\n 　 \\n 然则曷称？称诸父兄师友。宋公使公孙寿来纳币，则其称主人何？辞穷也。辞穷者何？无母也。礼，有母，母当命诸父兄师友，称诸父兄师友以行。宋公无母，莫使命之，辞穷，故自命之。自命之则不得不称使。 \\n [疏]“辞穷者何”。○解云：弟子未解辞穷之义，故执不知问。○注“礼有母”至“师友”。○解云：即《婚礼记》云宗子无父，母命之”是也。○注“称诸父”至“以行”。○解云：谓使者称之，而文不言使者，以其非君故也。○注“宋公”至“称使”。○解云：即《婚礼记》云“亲皆没，巳躬命之”是也。○ \\n 　 \\n 然则纪有母乎？曰：有。以不称使知有母。有则何以不称母？据非主人，何不称母通使文。母不通也。礼，妇人无外事，但得命诸父兄师友，称诸父兄师友以行耳。母命不得达，故不得称母通使文，所以远别也。○别，彼列反。外逆女不书，此何以书？据伯姬归于宋不书逆人。 \\n [疏]注“据伯”至“逆人”。○解云：在成九年春。 \\n 　 \\n 讥。讥，犹谴也。○谴，遣战反。何讥尔？讥始不亲迎也。礼所以必亲迎者，所以示男先女也。於庙者，告本也。夏后氏逆於庭，殷人逆於堂。周人逆於户。○亲迎，鱼敬反，注及下同。先，悉荐反。 \\n [疏]注“礼所”至“先女也”。○解云：出《昏义》文。○注“於庙者”至“於户”。○解云：即《书传》云“夏后氏逆於庙庭，殷人逆於堂，周人逆於户”者是也。○ \\n 　 \\n 始不亲迎。昉於此乎？前此矣．以惠公妃匹不正，不嫌无前也。○妃，音配，又芳非反。 \\n [疏]注“以惠”至“前也”。解云：不以正妃匹者，是不重婚姻之礼，故知往前宜有不亲迎之事矣。 \\n 　 \\n 前此，则曷为始乎此？讬始焉尔。焉尔，犹於是也。曷为讬始焉尔？据纳币不讬始。《春秋》之始也。《春秋》正夫妇之始也。夫妇正则父子亲，父子亲则君臣和，君臣和则天下治，故夫妇者，人道之始，王教之端。内逆女常书，外逆女但疾始不常书者，明当先自详正，躬自厚而薄责於人，故略外也。○治，直吏反。 \\n [疏]注“夫妇正”至“之端”。○解云：《昏义》郑注云“言子受气性纯则孝，孝则忠”是也。○注“内逆女常书”者。即桓三年公子翚、宣元年公子遂、成十四年叔孙侨如之属是也。 \\n 　 \\n 女曷为或称女，或称妇，或称夫人？女在其国称女，未离父母之辞，“纪履緰来逆女”是也。○未离，力智反，下同。在途称妇，在途见夫服从之辞，“公子结媵陈人之妇”是也。 \\n [疏]“女曷为或称女”者，即此经是也。或称妇者，庄十九年“陈人之妇”是也。○注“在涂见”至“之辞”。○解云：案僖二十五年，宣元年传皆云“其称妇者何？有姑之辞也”者，兼二义故也，何者？在涂称妇者，服从夫辞；其至国犹称妇者，对姑生称也。 \\n 　 \\n 入国称夫人。入国则尊，尊有臣子之辞，夫人姜氏入是也。纪无大夫，书纪履緰者，重婚礼也。月者，不亲迎例月，重录之。亲迎例时。 \\n [疏]注“入国”至“入是也”。○解云：在庄二十四年秋是也。○注“月者”至“例时”。○解云：不亲迎例月者，即此文及桓三年秋七月公子翚、宣元年正月公子遂之属是也。其亲迎时者，即庄二十四年“夏，公如齐逆女”；庄二十七年冬，“莒庆来逆叔姬”之属是也。有不如此者，别见义，即文四年“夏，逆妇姜”，成十四年“秋，叔孙侨如”之属是也。当文自有解，不能逆说也。 \\n 　 \\n 冬，十月，伯姬归于纪。伯姬者何？内女也。以无所系也。不称公子者，妇人外成，不得独系父母。 \\n [疏]“伯姬者何”。○解云：欲言内女，於纪言归；欲言外女，文无所系，故执不知问。○注“不称公”至“父母”。解云：正以庄元年传云“群公子之舍，则巳卑矣”明有得称公子之道，故注者决之。○ \\n 　 \\n 其言归何？据去父母国也。妇人谓嫁曰归。妇人生以父母为家，嫁以夫为家，故谓嫁曰归。明有二归之道。书者，父母恩录之也。礼，男之将取，三日不举乐，思嗣亲也；女之将嫁，三夜不息烛，思相离也。内女归例月，恩录之。○取，七住反。○ \\n [疏]注“妇人生”至“为家”。○解云：谓始生时。○注“明有二归之道”也。○解云：即此“伯姬归于纪”，宣十六年“秋，郯伯姬来归”之属是也。○注“礼男之”至“女将嫁”。○解云：皆出《礼记·曾子问》。○注“内女归”至“录之”。○解云：即此文冬十月、隐七年三月“叔姬归于纪”，成九年“二月，伯姬归于宋”之属是也。 \\n 　 \\n 纪子伯、莒子盟于密。纪子伯者何？无闻焉尔。言无闻者，《春秋》有改周受命之制，孔子畏时远害，又知秦将燔《诗》、《书》，其说口授相传，至汉公羊氏及弟子胡毌生等，乃始记於竹帛，故有所失也。○“纪子伯，《左氏》作“子帛”。远，于万反。燔，扶元反。毋，音无。 \\n [疏]“纪子伯者何”。○解云：欲言纪君，经不称侯；欲言大夫，复叙人君之上，故执不知问。 \\n 　 \\n 十有二月，乙卯，夫人子氏薨。夫人子氏者何？隐公之母也。以不书葬。 \\n [疏]“夫人子氏者何”。○解云：欲言鲁之夫人，终无葬处，弟子未识，故执不知问。○注“以不书葬”。○解云：今隐公欲表巳让，故宜屈卑。其母不成夫人之礼，是以见其不书葬，知其是隐公母也。 \\n 　 \\n 何以不书葬？据姒氏书葬。○姒，音似。 \\n [疏]注“据姒氏书葬”。○解云：即定十五年九月，“辛巳，葬定姒”是也。彼定姒之子哀公者，未逾年之君也，其母亦得书葬。今隐公虽欲让桓，不作成君，应比未逾年之君。今其母不书葬，故据而难之。 \\n 　 \\n 成公意也。何成乎公之意？据已去即位。○去，起吕反。子将不终为君，故母亦不终为夫人也。时隐公卑屈其母，不以夫人礼葬之，以妾礼葬之，以卑下桓母，无终为君之心，得事之宜，故善而不书葬，所以起其意而成其贤。子者，姓也。夫人以姓配号。义与仲子同。书薨者，为隐公恩录痛之也。日者，恩录之，公夫人皆同例也。○下，遐嫁反。 \\n [疏]注“子者”至“子同”。○解云：上文仲子之下而注云“仲字子姓，妇人以姓配字，不忘本，因示不適同姓”。今此称姓者，亦是示不適同姓之义，故云义与仲子同。其不称字之义乃自异，故注云“以姓配号”，号即夫人是也。 \\n 　 \\n 郑人伐卫。书者，与入向同。侵、伐、围、入例皆时。 \\n [疏]注“书者与入向同”。○解云：即上注云“凡书兵者，正不得也。外内深浅皆举之者，因重兵害众”是也。○注“侵伐围入例皆书时”。○解云：其侵伐书时者，即僖二十八年“春，晋侯侵曹晋侯伐卫”之属是也。入例时者，已说於上，而注言此者，正以文承日月之下，故须解之。 \\n 　 \\n 三年，春，王二月。二月三月皆有王者，二月，殷之正月也；三月，夏之正月也。王者存二王之后，使统其正朔，服其服色，行其礼乐，所以尊先圣，通三统，师法之义，恭让之礼，於是可得而观之。 \\n [疏]注“二月至王者，解云：二月有王即此是三月有王者，即定元年王三月之属是也。○注使统其正朔。○解云：统者，始也。谓各使以其当代之正朔为始也。○注所以尊至观之。○解云：《春秋》黜？而言通三统者，黜？为鲁也。通三王之正者，为师法之义 \\n 　 \\n 己巳，日有食之。何以书。诸言何以书者，问主书。 \\n [疏]注“诸言”至“主书”。○解云：至此乃解之者，正以有所据。下言何以书者，还言据彼难此之例，故不得然解也，即上二年传云“外逆女不书，此何以书”是也。今此直言“何以书”，上无所据，则是问主书，故如此解。 \\n 　 \\n 记异也。异者，非常可怪。先事而至者，是后卫州吁弑其君完，诸侯初僣，鲁隐系获，公子翚进谄谋。○杀其，申志反，下“杀其君”同。翚，许韦反。谄，绩检反。 \\n [疏]注“是后”至“完”。解云：在四年春。○注“诸侯初僣”。○解云：下五年秋“初献六羽”，传云“何以书？讥。何讥尔？讥始僣诸公也。始僣诸公昉於此乎？前此矣。前此，则曷为始乎此？僣诸公犹可言也。僣天子不可言也”是也。○注“鲁隐系获”者。○解云：即下六年“春，郑人来输平”，传云“狐壤之战，隐公获焉”是也。○注“父子”至“谄谋”。○解云：下四年“秋，翚帅师及宋公”以下“伐郑”，传云“公子翚谄乎隐公，谓隐公曰‘百姓安子，诸侯说子，盍终为君矣’”是也。此等诸事皆是阴阳之象，故取之日食。 \\n 　 \\n 日食，则曷为或日，或不日？或言朔，或不言朔？曰：某月某日朔，日有食之者，食正朔也。桓三年“秋，七月，壬辰，朔，日有食之”是也。此象君行外彊内虚，是故日月之行无鷃疾，食不失正朔也。 \\n [疏]“日食，则曷为或日”者。○解云：即此是也。或不日者，庄十八年“三月，日有食之”是也。或言朔者，桓三年“秋，七月，壬辰，朔，日有食之”是也。○注“此象君”至“朔也”。○解云：外强者，谓外有威严，其民臣望而畏之。内虚者，虚心以受物，正得为君之道，故食不失正朔也。《祭义》云：“虚中以治之”，郑注云“虚中，言不兼念馀事”是也。 \\n 　 \\n 其或日，或不日，或失之前，或失之后。失之前者，朔在前也。谓二日食，巳巳日有食之是也。此象君行暴急，外见畏，故日行疾月行迟，过朔乃食，失正朔於前也。失之后者，朔在后也。谓晦日食，庄公十八年“三月，日有食之”是也。此象君行儒弱见陵，故日行鷃月行疾，未至朔而食，失正朔於后也。不言月食者，其形不可得而睹也，故疑言曰有食之。孔子曰：“多闻阙疑，慎言其馀，则寡尤。”不传天下异者，从王录内可知也。○懦，乃乱反，又乃卧反。 \\n [疏]注“不传”至“可知也”。○解云：正以僖十四年“沙鹿崩”，成五年“梁山崩”，传皆云“何以书？记异也。外异不书，此何以书？为天下记异也”。今无此传，故须解之也。彼不从王内录者，以其皆在晋竟内故也。 \\n 　 \\n 三月，庚戌，天王崩。平王也。何以不书葬？据书葬桓王。 \\n [疏]注“平王也”。○解云：知者，以本纪当之故也。○注“据书葬桓王”。○解云：即庄三年“五月，葬桓王”是也。○ \\n 　 \\n 天子记崩不记葬，必其时也。至尊无所屈也。诸侯记卒记葬，有天子存，存，在。不得必其时也。设有王后崩，当越紼而奔丧，不得必其时，故恩录之。○紼，音弗。 \\n [疏]注“设有”至“奔丧”。○解云：何氏以意言之。不言天子崩者，举轻以明重故也。 \\n 　 \\n 曷为或言崩，或言薨？天子曰崩，大毁坏之辞。诸侯曰薨，小毁坏之辞。大夫曰卒，卒，犹终也。士曰不禄。不录，无录也。皆所以别尊卑也。葬不别者，从恩杀略也。书崩者，为天下恩痛王者也。记诸侯卒葬者，王者亦当加之以恩礼，故为恩录。○以别，彼列反，下同。恩杀，所界反。为天，于伪反，下“故为”、“主为”，传“所为”同。 \\n 夏，四月，辛卯，尹氏卒。尹氏者何？天子之大夫也。以尹氏立王子朝也。○尹氏，《左氏》作“君氏”。朝，如字。 \\n [疏]“尹氏者何”。○解云：欲言诸侯，不言国爵；欲言外臣，而书其卒；欲言内臣，内无尹氏，故执不知问。○注“以尹氏立王子朝也”者。○解云：在昭二十三年。 \\n 　 \\n 其称尹氏何？据宰渠氏官，刘卷卒名。○卷，音权。 \\n [疏]注“据宰渠氏官”者。○解云：即桓四年“夏，天王使宰渠伯纠来聘”是。注“刘卷卒名”者。○解云：在定四年秋。 \\n 　 \\n 贬。曷为贬？据俱卒也。 \\n [疏]注“据俱卒也”。○解云：据刘卷言之。 \\n 　 \\n 讥世卿。世卿者，父死子继也。贬去名者氏，言起其世也，若曰世世尹氏也。○去，起吕反。世卿，非礼也。礼，公卿大夫、士皆选贤而用之。卿大夫任重职大，不当世，为其秉政久，恩德广大。小人居之，必夺君之威权，故尹氏世，立王子朝；齐崔氏世，弑其君光，君子疾其末则正其本。见讥於卒者，亦不可造次无故驱逐，必因其遇卒绝之，明君案见劳授偿，则众誉不能进无功；案见恶行诛，则众谗不能退无罪。○见讥，贤遍反，下同。造，七报反。 \\n [疏]“世卿非礼也”。○解云：《诗序》云：“古之仕者，世禄也。”於贤者言之也。○注“齐崔”至“君光”。○解云：崔氏世者，即宣十年“齐崔氏出奔卫”，传云“崔氏者何？齐大夫也。其称崔氏何？贬。曷为贬？讥世卿。世卿，非礼也”者是也。言弑其君光者，在襄二十五年夏。○注“君子疾其末”。○解云：即襄二十五年与昭二十三年是也。○注“则正其本者”。○解云：即此及宣十年是也。○注“见讥”至“绝之”。○解云：必因过卒绝之者，过即“崔氏出奔卫”，“尹氏立王子朝”是也。卒即此文是也。若然，“尹氏立王子朝”还言尹氏，而“崔杼弑其君光”不复言崔氏者，正以大夫弑君例称其名故也。○注“明君”至“无功”。○解云：众誉者，若共工、鲧等迭相为誉之类是也。○注“案见恶”至“无罪”。○解云：谓君有明德，案见恶行诛，则刑不滥也，故虽众谗亦不能退黜无罪之善人也。旧云言不能退无罪者，谓不能退使无罪，非也。 \\n 　 \\n 外大夫不卒，此何以卒？据原仲不卒。 \\n [疏]注“据原仲不卒”。○解云：即庄二十七年“秋，公子友如陈，葬原仲”，而经不书原仲之卒是也。 \\n 　 \\n 天王崩，诸侯之主也。时天王崩，鲁隐往奔丧，尹氏主傧赞诸侯，与隐交接而卒，恩隆於王者，则加礼录之，故为隐恩录痛之。日者，恩录之，明当有恩礼。○ \\n [疏]注“时天”至“恩礼”。解云：鲁隐奔丧而不书者，盖以得其常故也。若遣大夫往则书之，即文九年“二月，叔孙得臣如京师。辛丑，葬襄王”是也。彼传云“王者不书葬，此何以书？不及时书，过时书”，彼注云“重录失时”；“我有往者则书”，彼注云“谓使大夫往也，恶文公不自往，故书葬以起大夫之会”是也。○注“恩隆”至“录之”。○解云：言隐公恩隆於王者，则加礼录其傧赞之人也。 \\n 　 \\n 秋，武氏子来求赙。武氏子者何？天子之大夫也。其称武氏子何？据宰渠氏官，仍叔不称氏，尹氏不称子。 \\n [疏]“武氏子者何”。○解云：欲言王臣，不言王使；欲言诸侯之臣，文无系国，故执不知问。○注“据宰渠氏官”者。○解云：即桓四年“夏，天王使宰渠伯纠来聘”是也。○注“仍叔不称氏”。○解云：即桓五年“天王使仍叔之子来聘”是也。 \\n 　 \\n 讥。何讥尔？父卒，子未命也。时虽世大夫，缘孝子之心，不忍便当父位，故顺古先试一年，乃命於宗庙。武氏子父新死，未命而便为大夫，薄父子之恩，故称氏言子，见未命以讥之。 \\n [疏]注“时虽世大夫”。○解云：知者，正见尹氏之属故也。○注“缘孝”至“宗庙”。解云：知如此者，正以此经讥父卒子未命而便为大夫故也。 \\n 　 \\n 何以不称使？据南季称使。 \\n [疏]注“据南季称使”。○解云：即下九年“春，天王使南季来聘”是也。 \\n 　 \\n 当丧未君也。当丧，谓天子也。未君者，未三年也。未可居君位称使也。故绝正其义，与毛伯同。 \\n [疏]注“未君至伯同”。○解云：即文九年“春，毛伯来求金”，传云“何以不称使？当丧未君也。逾年矣，何以谓之未君”，“以天子三年，然后称王”，“缘民臣之心，不可一日无君，故逾年即位”，“缘孝子之心，即三年不忍当”，是故三年乃称王命使大夫矣。 \\n 　 \\n 武氏子来求赙，何以书？不但言何以书者，嫌主覆问上所说二事，不问求赙。○覆，芳服反。 \\n [疏]注“不但”至“求赙”。○解云：上二事者，即父卒子未命，当丧未君是也。嫌言父卒子未命何以书，当丧未君何以书，故须连言之。注主为求赙书也者，嫌为上二事书故也。 \\n 　 \\n 讥。何讥尔？丧事无求。求赙，非礼也。主为求赙书也。礼本为有财者制，有则送之，无则致哀而巳，不当求，求则皇皇伤孝子之心。 \\n [疏]注“求则皇”至“子之心”。解云：言制礼本意，所以丧事无求者，恐伤孝子之心故也，何者？正以孝子本意无心求矣。 \\n 　 \\n 盖通于下。云尔者，嫌天子财多不当求，下财少可求，故明皆不当求之。 \\n [疏]“盖通于下”。○解云：盖，诂为皆，若似盖云归哉之类，或者不受於师，故疑之。 \\n 　 \\n 八月，庚辰，宋公和卒。不言薨者，《春秋》王鲁，死当有王文。圣人之为文辞孙顺，不可言崩，故贬外言卒，所以褒内也。宋称公者，殷后也。王者封二王后，地方百里，爵称公，客待之而不臣也。《诗》云“有客宿宿，有客信信”是也。○孙，音逊。 \\n [疏]注“故贬”至“内也”。○解云：鲁得尊名，不与外诸侯同文，即是尊鲁为王之义。 \\n 　 \\n 冬，十有二月，齐侯、郑伯盟于石门。 \\n 癸未，葬宋缪公。葬者曷为或日，或不日？不及时而日，渴葬也。不及时，不及五月也。礼，天子七月而葬，同轨毕至。诸侯五月而葬，同盟至。大夫三月而葬，同位至。士逾月，外姻至。孔子曰：“葬於北方，北首，三代之达礼也，之幽之故也。”渴，喻急也，乙未葬齐孝公是也。○宋缪公，音穆，《左氏》作“穆”。凡此后仿此。首，手又反。 \\n [疏]注“礼天子”至“姻至”。○解云：皆隐元年《左传》文。○注“孔子”至“故也”。解云：《檀弓下》篇文云。“孔子曰”之下无“礼”字。○注“渴喻”至“是也”。解云：即僖二十七年“六月，庚寅，齐侯昭卒。八月，乙未，葬齐孝公是也。而言渴葬者，谓更无他事但孜孜於葬故不待五月矣 \\n 　 \\n ”不及时而不日，慢葬也。慢葬不能以礼葬也，八月葬蔡宣公是也。 \\n [疏]注“慢葬”至“葬也”。○解云：即下八年“夏，六月，巳亥，蔡侯考父卒”。○注“八月”至“是也”。○解云：言但自慢薄不依礼。故不待五月也。○ \\n 　 \\n 过时而日，隐之也。隐，痛也。痛贤君不得以时葬，丁亥葬齐桓公是也。 \\n [疏]注“隐痛”至“是也”。○解云：即僖十七年冬十二月“乙亥，齐侯小白卒”，十八年“秋，八月，丁亥，葬齐桓公”是也。 \\n 　 \\n 过时而不日，谓之不能葬也。解缓不能以时葬，夏四月葬卫桓公是也。○解，古邂反，又古卖反。 \\n [疏]注“解缓”至“是也”。解云：即下四年二月，“戊申，卫州吁弑其君完”，至五年“夏，四月，葬卫桓公”是也。 \\n 　 \\n 当时而不日，正也。六月葬陈惠公是也。○当时，丁浪反，又如字，下同。 \\n [疏]注“六月”至“是也”。○解云：即定四年“二月，癸巳，陈侯吴卒”，“六月，葬陈惠公”是也。 \\n 　 \\n 当时而日，危不得葬也。此当时，何危尔？宣公谓缪公曰：“以吾爱与夷，则不若爱女。以为社稷宗庙主，则与夷不若女，盍终为君矣。”与夷者，宣公之子，缪公者，宣公之弟。○与夷，如字，又音馀，凡人名字及地名之类皆放首音，借假字则时复重出。爱女，音汝，下及注同。盍终，户腊反，四年传同。 \\n [疏]“当时”至“葬也”。○解云：即此年八月“宋公和卒”，十二月“癸未，葬宋缪公”是也。而注不言之者，以下有问，不注可知也。○“以吾”至“爱女”。○解云：若，如也。言吾爱於与夷，则不止如女而已，言其甚也。云以为社稷宗庙主，则与夷不若女者，言不如女，道其不贤。云盍终为君矣者，何不遂为君，不听其反让。 \\n 　 \\n 宣公死，缪公立。缪公逐其二子庄公冯与左师勃。左师，官。勃，名也。○冯，皮冰反。曰：“尔为吾子，生毋相见，死毋相哭。”所以远绝之。○生毌，音无，下同。与夷复曰：复，报。“先君之所为不与臣国，而纳国乎君者，以君可以为社稷宗庙主也。今君逐君之二子，而将致国乎与夷，此非先君之意也。且使子而可逐，则先君其逐臣矣。”缪公曰：“先臣之不尔逐，可知矣。尔，女也。可知者，欲使我反国。吾立乎此，摄也。”暂摄行君事，不得传与子也。谦辞。○传与，直专反；下音与。终致国乎与夷。庄公冯弑与夷。冯与督共弑殇公在桓二年，危之於此者，死乃反国，非至贤之君不能不争也。○冯杀，音试，注同。争，争斗之争。 \\n [疏]注“冯与”至“二年”。○解云：即桓二年“春，王正月，戊申，宋督弑其君与夷及其大夫孔父”是也。○注“死乃”至“争也”。○解云：至贤之君，谓受国者。正以与夷不贤，故终见篡矣。 \\n 　 \\n 故君子大居正。明脩法守正，最计之要者。 \\n [疏]“故君子大居正”。○解云：言由是之故，君子之人大其適子居正，不劳违礼而让庶也。 \\n 　 \\n 宋之祸，宣公为之也。言死而让，开争原也。缪公亦死而让得为功者，反正也。外小恶不书，录渴隐者，明诸侯卒，王者当加恩意，忧劳其国，所以哀死闵患也。 \\n [疏]注“言死而”至“原也”。○解云：言后人见其死乃让巳，疑非诚心至意，是以还让其子，终致后祸，故曰开争原也。○注“缪公”至“反正也”。○解云：其缪公之功，即桓二年冯弑君是也。○注“所以哀死闵患也”。○解云：哀死者，即慢之属是也。闵患者，隐之是也。 \\n 　 \\n 四年，春，王二月，莒人伐杞，取牟娄。牟娄者何？杞之邑也。以上有伐杞。○牟，武侯反。 \\n [疏]“牟娄者何”。○解云：外相取邑，例所不书，疑非凡取，故执不知周。 \\n 　 \\n 外取邑不书，此何以书？据楚子伐宋取彭城不书。 \\n [疏]注“据楚”至“不书”。○解云：即襄元年传曰“鱼石走之楚，楚为之伐宋，取彭城，以封鱼石”者是也。 \\n 　 \\n 疾始取邑也。外小恶不书，以外见疾始，著取邑以自广大，比於贪利差为重，故先治之也。内取邑常书，外但疾始，不常书者，义与上逆女同。不传讬始者，前此有灭，不嫌无取邑，当讬始明，故省文也。取邑例时。○见疾，贤遍反，年末“见众”同。差，初卖反。 \\n [疏]注“内取邑常书”者。○解云：即下十年取郜、防，昭三十二年取阚之属是也。○注“义与上逆女同”。○解云：即上注云“内逆女常书，外逆女但疾始不常书者，明当先自正，躬自厚而薄责於人，故略外”是也。○注“传不讬始者”。○解云：何故不发传云取邑昉於此乎？前此矣。前此，则曷为始於此？讬始焉尔。曷为讬始焉尔？《春秋》之始也。凡不讬始之义有四：一则见其经而不讬始，即上二年彼注云“据战伐不言讬始，纳币不讬始之类”是也。二则其大恶不可讬始，即五年“初献六羽”之下，传云“始僣诸公昉於此乎？前此矣。前此，则曷为始於此？僣诸公犹可言，僣天子不可言”，彼注云“传云尔者，解不讬始也”；三则省文，不假讬始，即此是也；四则无可讬始，即桓七年“焚咸丘”之下，注云“传不讬始者，前此未有，无所讬也”是也。○注“取邑例时”。○解云：即下六年“冬，宋人取长葛”之属是。然则“取牟娄”虽在月下，不蒙上月也。 \\n 　 \\n 戊申，卫州吁弑其君完。曷为以国氏？据齐公子商人弑其君舍，氏公子。○弑其，申志反。弑字从式，杀字从殳，不同也。君父言弑积渐之名也；臣子云杀，卑贱之意也。字多乱，故时复音之；可知，则不重出也。完，音丸。 \\n [疏]注“据齐”至“公子”。○解云：在文十四年秋也。商人所以得称公子者，正以商人次正当立，其罪差轻故也。○ \\n 　 \\n 当国也。与段同义。日者，从外赴辞，以贼闻例。 \\n [疏]注“与段同义”者。○解云：即上元年注云“欲当国为君，故如其意，使如国君，氏上郑，所以见段之凶逆”是也。○注“日者”至“闻例”。○解云：《公羊》之例，合书则书，不待赴告。而言从外赴辞者，谓其君被弑，此君之臣即以其日赴於天子诸侯，望天子诸侯早来救巳，是以《春秋》悉皆书日，故云日者，从外赴辞也。言以贼闻例者，言以贼弑君，闻於天子诸侯，例日。如此，故下八年传云“卒何以日而葬不日？卒赴”，何氏云“赴天子也”。缘天子闵伤，欲其知之，义亦通乎此。 \\n 　 \\n 夏，公及宋公遇于清。遇者何？不期也。一君出，一君要之也。古者有遇礼，为朝天子若朝罢朝，卒相遇于涂，近者为主，远者为宾，称先君以相接，所以崇礼让，绝慢易也。当春秋时，出入无度，祸乱奸宄，多在不虞，无故卒然相要，小人将以生心，故重而书，之所以防祸原也。言及者，起公要之，明非常遇也。地者，重录之。遇例时。○要之，一遥反，注同。易，以豉反。 \\n [疏]“遇者何”。○解云：欲言冬见，其文曰夏；欲言会聚，又不言会，故执不知问。○注“言及者”至“遇也”。○解云：正以及者，汲汲之文故也。其常遇者，即朝天子罢朝之时，相遇于涂是也。○注“遇例时”者。○解云：即隐八年“春，宋公、卫侯遇于垂”，庄三十年“冬，公及齐侯遇于鲁济”，及此之属皆是。而僖十四年“夏，六月，季姬及鄫子遇于防”，书月者，彼注云“甚恶内”是也。 \\n 　 \\n 宋公、陈侯、蔡人、卫人伐郑。 \\n 秋，翚帅师会宋公、陈侯、蔡人、卫人伐郑。翚者何？公子翚也。以入桓称公子。 \\n [疏]“翚者何”。○解云：无公子，故执不知问。○注“以入桓称公子”。○解云：即桓三年秋，“公子翚如齐逆女”是也。 \\n 　 \\n 何以不称公子？贬。曷为贬？据叔老会郑伯伐许不贬。 \\n [疏]注“据叔”至“不贬”。○解云：在襄十六年夏。○ \\n 　 \\n 与弑公也。弑者，杀也，臣弑君之辞。以终隐之篇贬，知与弑公也。○与弑，音预，下及注同。 \\n [疏]注“以终隐”至“弑公”。○解云：即此及十年“夏，翚帅师会齐人、郑人伐宋”，传云“此公子翚也，何以不称公子？贬。曷为贬？隐之罪人也，故终隐之篇贬也”是也。 \\n 　 \\n 其与弑公奈何？公子翚谄乎隐公，谄犹佞也。谓隐公曰：“百姓安子，诸侯说子，盍终为君矣。”隐曰：“吾？否！否，不也。○说，音悦。吾使脩涂裘，吾将老焉。”涂裘者，邑名也。将老焉者，将辟桓居之以自终也，故南面之君，势不可复为臣，故云尔。不以成公意者，隐本为桓守国，国邑皆桓之有，不当取以自为也。○将辟，音避，今本多即作“辟”字，后不更音。复，扶又反。本为，于伪反，下“自为”、传“吾为”皆同。 \\n [疏]注“不以成”至“为也”。○解云：上元年传云“公何以不言即位？成公意也”，此传何以不言营涂裘？何以不书成公意也？言隐非正君，直为他守国而已，邑非已有，不当擅取之，取之非，是以不得作成公意解也。 \\n 　 \\n 公子翚恐若其言闻乎桓，於是谓桓曰：“吾为子口隐矣。口，犹口语相发动也。 \\n [疏]注“口犹”至“动也”。○解云：语，读如子语鲁大师之语。○ \\n 　 \\n 隐曰‘吾不反也’。”桓曰：“然则奈何？”曰：“请作难，难，兵难也。○难，乃旦反，注同。弑隐公。”谥者，传家所加。 \\n [疏]注“谥者”至“所加”。○解云：死谥，周道也。今始请弑已言隐公者，公羊子从后加之。所以至此乃注者，嫌是传语，故明之。 \\n 　 \\n 於锺巫之祭焉，弑隐公也。锺者，地名也。巫者，事鬼神祷解以治病请福者也，男曰觋，女曰巫。传道此者，以起淫祀之无福。○祷解，丁老反，或丁报反；下古卖反，又古买反。觋，户狄反。 \\n [疏]注“男曰觋，女曰巫者”。○解云：楚语文也。○注“传道”至“无福”。○解云：直言弑隐公，义势已尽，而必言於锺巫之祭焉者，以起淫祀之无福故也。 \\n 　 \\n 九月，卫人杀州吁于濮。其称人何？据晋杀大夫里克，俱弑君贼不称人。○濮，音卜，一音剥。 \\n [疏]注“据晋杀大夫里克”。解云：在僖十五年夏。 \\n 　 \\n 讨贼之辞也。讨者，除也。明国中人人得讨之，所以广忠孝之路。书者，善之也。讨贼例时，此月者，久之也。 \\n [疏]注“讨贼例”至“久之也”。解云：“讨贼例时”者，庄九年“春，齐人杀无知”是也。桓六年秋八月，“蔡人杀陈佗”，亦书月者，与此同也。 \\n 　 \\n 冬，十有二月，卫人立晋。晋者何？公子晋也。以下有卫侯晋卒，又言立。 \\n [疏]“晋者何”。○解云：欲言次正，而文言立；欲言非正，而举众立之，故执不知问。○注“以下”至“言立”。○解云：以有卫侯晋卒，则知此文“卫人立晋”者，是先君之子，今始立为之君矣。又言立者篡文，知非正大子，故知公子矣。其卫晋侯卒在桓十二年冬。 \\n 　 \\n 立者何？立者不宜立也。诸侯立不言立，此独言立，明不宜立之辞。 \\n [疏]“立者何”。○解云：诸侯之立，例所不书，今特言立，故执不知问。 \\n 　 \\n 其称人何？据尹氏立王子朝也。 \\n [疏]注“据尹”至“朝也”。○解云：在昭二十三年秋。 \\n 　 \\n 众立之之辞也。晋得众，国中人人欲立之。然则孰立之？石碏立之。石碏立之，则其称人何？据尹氏立王子朝不称人。○碏，七略反，一音十洛反。众之所欲立也。众虽欲立之，其立之非也。凡立君为众，众皆欲立之，嫌得立无恶，故使称人，见众言立也，明下无废上之义，听众立之，为立篡也。不剌嗣子失位者，时未当丧，典主得权重也。月者，大国篡例月，小国时。立、纳、入皆为篡，卒日，葬月，达於《春秋》，为大国例。主书从受位也。○篡，初患反。 \\n [疏]注“不剌”至“权重也”。○解云：剌桓公嗣子失位者，即不书晋之立矣，故襄十四年“卫侯衎出奔齐”，襄二十六年传云“曷为不言剽之立？不言剽之立者，以恶卫侯也”，彼注云“欲起卫侯失众出奔，故不书剽立。剽立无恶，则卫侯恶明矣”。今书晋立，则不剌嗣子可知。○注“月者”至“国时”。○解云：大国篡例月者，即此文冬十二月“卫人立晋”；庄六年“夏，六月，卫侯朔入于卫”；哀六年秋七月，“齐阳生入于齐”之属是也。而庄九年夏，“齐小白入于齐”不月者，彼注云“不月者，移恶于鲁也”。其小国时者，即僖二十五年“秋，楚人围陈，纳顿子于顿”，昭元年“秋，莒去疾自齐入于莒”之属是也。○注“立纳入皆为篡”。解云：立为篡者，此文“卫人立晋”，昭二十三年“尹氏立王子朝”之属是也。其纳为篡者，“纳顿子于顿”，及文十四年“晋人纳捷菑”之属是也。其入为篡者，小白，阳生之属是也。○注“卒日”至“大国例”。○解云：隐八年“夏，六月，己亥，蔡侯考父卒”；秋，“八月，葬宣公”之属是也。○注“主书从受位也”。○解云：谓主恶晋之从立矣。 \\n 　"}
{"章节": "隐公卷三（起五年，尽十一年）", "正文": "隐公卷三（起五年，尽十一年） \\n  \\n  \\n 　   五年，春，公观鱼于棠。何以书？讥。何讥尔？远也。公曷为远而观鱼？据浚洙也。○观鱼，《左氏》作“矢鱼”。浚，思俊反。洙，常朱反。 \\n [疏]注“据浚洙也”。○解云：庄九年“冬，浚洙”，传曰“洙者何？水也。浚之者何？深之也。曷为深之？畏齐也”，注云“洙在鲁北，齐所由来”。然则近国北自有洙水，何故远至棠地而观鱼乎？故难之。 \\n 　 \\n 登来之也。登，读言得。得来之者，齐人语也。齐人名求得为得来，作登来者，其言大而急，由口授也。○登来，依注登音得。 \\n [疏]注“得来”至“语也”。○解云：齐人名求得为得来，而云此者，谓齐人急语之时，得声如登矣。○注“由口授也”。○解云：谓高语之时，犹言得来之，至著竹帛时乃作“登”字，故言由口授矣。 \\n 　 \\n 百金之鱼，公张之。解言登来之意也。百金，犹百万也。古者以金重一斤，若今万钱矣，张，谓张罔罟障谷之属也。○罟，音古。鄣，之尚反，又音章。 \\n [疏]注“解言”至“意也”。○解云：正以价直百金，故言得来之。○注“障谷之属也”。○解云：僖三年传云“桓公曰‘无障谷’”云是也。 \\n 　 \\n 登来之者何？弟子未解其言大小缓急，故复问之。○解，户买反，或隹买反。故复，扶又反，“不得复”同。美大之之辞也。其言大而急者，美大多得利之辞也。实讥张鱼而言观讥远者，耻公去南面之位，下与百姓争利，匹夫无异，故讳使若以远观为讥也。诸讳主书者，从实也。观例时，从行贱略之。 \\n [疏]注“观例时”。○解云：庄二十三年“夏，公如齐观社”，及此是也。彼此非礼，故言从行贱略之。 \\n 　 \\n 棠者何？济上之邑也。济者，四渎之别名。江、河、淮、济为四渎。○济上，子礼反，注同，济水之上。 \\n [疏]“棠者何”。○解云：正以棠非水名，而於之观鱼，故执不知问。○注“江河”至“四渎”。○解云：即《释水》云：“江、河、淮、济为四渎。四渎者，发源注海者也。 \\n 　 \\n 夏，四月，葬卫桓公。 \\n [疏]“夏四”至“桓公”。○解云：即上三年传云“过时而不日，谓之不能葬也”，何氏云“解缓不能以时葬，‘夏，四月，葬卫桓公’是也”。然则桓公见弑在去年之春，过期乃葬，故以解缓言之。 \\n 　 \\n 秋，卫师入盛。曷为或言率师，或不言率师？将尊师众称某率师，将尊者，谓大夫也。师众者，满二千五百人以上也。二千五百人称师，无骇率师入极是也。礼，天子六师，方伯二师，诸侯一师。○入盛，音成，《左氏》作“郕”。 \\n [疏]注“将尊”至“夫也”。○解云：《公羊》之例，大夫见名氏，故云此。○注“二千”至“称师”。解云：《大司马》序官文。○注“无骇”至“是也”。○解云：在上二年夏。○注“天子”至“六师”。○解云：天子六师者，即“周王于迈，六师及之”是也。方伯者，九州牧也，即《王制》云“千里之外设方伯”是也。二师者，即昭五年“春，王正月，舍中军。舍中军者何？复古也”是矣。然则鲁之初封，地方七百里，至於僖公，复伯禽之宇，更为州牧，而以二军为复古，是为方伯二师。方伯之属而以二师为正，则知凡平诸侯一师明矣。然则《论语》云“子曰‘三军可夺帅’”之属，其指王官之伯乎？ \\n 　 \\n 将尊师少称将，师少者，不满二千五百人也，卫孙良夫伐将咎如”是也。○咎，音羔。 \\n [疏]注“卫孙”至“是也”。○解云：成三年“晋郤克、卫孙良夫伐将咎如”是也。不言卻克者，科举以言之。 \\n 　 \\n 将卑师众称师，将卑者，谓士也。卫师入盛是也。将卑师少称人。郑人伐卫是也。 \\n [疏]注“郑人伐卫是也”。○解云：在上二年冬也。 \\n 　 \\n 君将不言率师，书其重者也。分别之者，责元师，因录功恶有小大，救徐从王伐郑是也。○分别，彼列反。元率，所类反，本又作“帅”。 \\n [疏]注“分别”至“小大”。○解云：责元帅者，凡书兵者，是正不得，故责之也。因录功恶有小大者，即将尊师众而有功小，将卑师少而有功大。将卑师少而无功为恶小，将尊师众而无功为恶大是也。○注“救徐”至“是也”。○解云：僖十五年春，“公孙敖率师及诸侯之大夫救徐”，桓五年“秋，蔡人、卫人、陈人从王伐郑”是也。公孙敖救徐者，将尊师众无功，是其恶大也。蔡人等从王伐郑，称人而行义，是其功大也。 \\n 　 \\n 九月，考仲子之宫。考宫者何？考犹入室也，始祭仲子也。考，成也。成仲子之宫庙而祭之。所以居其鬼神犹生人入宫室，必有饮食之事。不就惠公庙者，妾母卑，故虽为夫人，犹特庙而祭之。礼，妾庙子死则废矣。不言立者，得变礼也。加之者，宫庙尊卑共名，非配号称之辞，故加之以绝也。 \\n [疏]注“考宫者何”。○解云：上无立文，而经言考；《春秋》之内，更无考礼，故执不知问。○注“犹生”至“之事”。○解云：即下《杂记》云“路寝成则考之而不衅”，郑注云“言路寝者，生人所居。不衅者，不神之也。考之者，设盛食以落之”。《檀弓》曰“晋献文子成室，诸大夫发焉。张老曰：‘美哉伦焉！美哉焕焉！歌於斯，哭於斯，聚国族於斯。’文子曰：‘武也！得歌於斯，哭於斯，聚国族於斯，是全要领以从先大夫於九原。’北面再拜稽首”者是也。○注“礼妾”至“废矣”。○解云：即《丧服小记》云“慈母与妾母不世祭”，郑注云“以其非正”即引《穀梁传》云“於子祭于孙止”是也。○注“不言”至“礼也”。○解云：欲决成六年“立武宫”，定元年“立炀宫”，皆言立者，以其非礼故也。○注“加之”至“绝也”。○解云：言宫庙尊卑共名者，尊亦言宫，故武炀是君，仲子是妾，是尊卑共名。号称者，即仲子是也。武炀是君，配宫言之，正是其宜；仲子是妾，不宜与宫庙连文，故加之以绝之矣。 \\n 　 \\n 桓未君，则曷为祭仲子？据无子不庙也。 \\n [疏]注“据无子不庙也”。○解云：即上解於孙止是也。其子死讫犹尚不祭，其子未君之时不祭明矣，故难之。然则妾母之贵，正由其子为君，即元年传云“母以子贵”是也。若子未为君之时，义与未逾年之君相似。庄三十二年传云“未逾年之君也，有子则庙”，“无子不庙”，义亦通於此。 \\n 　 \\n 隐为桓立，故为桓祭其母也。然则何言尔？成公意也。尊桓之母为立庙，所以彰桓当立，得事之宜，故善而书之，所以起其意，成其贤也。○隐为，于伪反。 \\n 初献六羽。初者何？始也。六羽者何？舞也。持羽而舞。 \\n [疏]“初者何”。○解云：献羽是常，而反言初，故执不知问。○“六羽者何”。○解云：诸侯仍用四，此反言六羽，故执不知问。 \\n 　 \\n 初献六羽，何以书？讥，何讥尔？讥始僣诸公也。僣，齐也。下效上之辞 \\n [疏]“初献”至“以书”。○解云：不但言“何以书”，嫌覆问上文始与舞，故复举句而问之。不注之者，与三年求赙同，故省文。 \\n 　 \\n 六羽之为僣奈何？天子八佾，佾者，列也。八人为列，八八六十四人，法八风。○佾，音逸，列也。诸公六，六人为列，六六三十六人，法六律。诸侯四。四人为列，四四十六人，法四时。诸公者何？诸侯者何？天子三公称公，王者之后称公，其馀大国称侯，大国谓百里也。 \\n [疏]“诸公者何”。解云：正以诸公有二等，故执不知问。○“诸侯者何”。○解云：漫言诸侯，明是五等总名。文次公下，复疑偏指七命，故执不知问。所以不待答讫而连句问之者，正以上文并解诸公六、诸侯四故也。○注“大国谓百里也”。○解云：公侯方百里，《王制》文也。侯与公等者，据有功者言之矣。○小国称伯、子、男者，正以上己有侯，故不复言之。其实凡平之侯正与伯同。 \\n 　 \\n 小国称伯、子、男。小国谓伯七十里，子、男五十里。 \\n [疏]注“小国”至“五十里”。○解云：《王制》文。彼注云“此地殷所因夏爵三等之制也。《春秋》变周之文，从殷之质，合伯、子、男以为一，则殷爵三等者，公、侯、伯也，异畿内谓之子。周武王初定天下，更立五等之爵，增以子、男，而犹因殷之地，以九州之界尚狭也。周公摄政致大平，斥大九州之界，制礼成武王之意，公地方五百里，侯四百里，伯三百里，子二百里，男一百里，诸侯亦以功黜陟之。其不合者，皆益之地为百里焉，是以周世有爵尊而国小，爵卑而国大者，唯天子畿内不增”。 \\n 　 \\n 天子三公者何？天子之相也。相，助也。○之相，息亮反，注及下同。 \\n [疏]“天子三公者何”。○解云：正以《春秋》上下，无三公之文，故执不知问。 \\n 　 \\n 天子之相，则何以三？据经但有祭公、周公。 \\n [疏]注“据经”至“周公”。○解云：即桓八年“祭公来”云云，僖九年“公会宰周公”是也。经但有二公，而传言三公，故难之。 \\n 　 \\n 自陕而东者，周公主之；自陕而西者，召公主之；一相处乎内。陕者，盖今弘农陕县是也。礼，司马主兵，司徒主教，司空主土。《春秋》拨乱世，以绌陟为本，故举绌陟以所主者言之。○陕，失冉反，何云“弘农陕县”也；一云当作郏，古洽反，王城郏鄏。召公，上照反，又作“邵”，音同。绌，敕律反。 \\n [疏]注“司马”至“言之”。○解云：上传云：“诸公者何，天子之相。天子之相。则何以三”云云，不道二王之后者何？二王之后何以二也者？正以天子三公主绌陟，故偏取言之，是以注者解其意。 \\n 　 \\n 始僣诸公，昉於此乎？前此矣。前此则曷为始乎此？僣诸公犹可言也，僣天子不可言也。传云尔者，解不讫始也。前僣八佾於惠公庙，大恶不可言也。还从僣六羽议，本所当讬者非但六也。故不得复传上也。加初者，以为常也。献者，下奉上之辞。不言六佾者，言佾则干舞在其中，明妇人无武事，独奏文乐。羽者，鸿羽也，所以象文德之风化疾也。夫乐本起於和顺，和顺积於中，然后荣华发於外，是故八音者，德之华也；歌者，德之言也；舞者，德之容也，故听其音可以知其德，察其诗可以达其意，论其数可以正其容，荐之宗庙足以享鬼神，用之朝廷足以序群臣，立之学宫足以协万民。凡人之从上教也，皆始於音，音正则行正，故闻宫声，则使人温雅而广大；闻商声，则使人方正而好义；闻角声，则使人恻隐而好仁；闻徵声，则使人整齐而好礼；闻羽声，则使人乐养而好施，所以感荡血脉，通流精神，存宁正性，故乐从中出，礼从外作也。礼乐接於身，望其容而民不敢慢，观其色而民不敢争，故礼乐者，君子之深教也，不可须臾离也。君子须臾离礼，则暴慢袭之；须臾离乐，则奸邪入之，是以古者天子诸侯，雅乐锺磬未曾离於庭，卿大夫御琴瑟未曾离於前，所以养仁义而除淫辟也。《鲁诗传》曰天子食日举乐，诸侯不释县，大夫、士日琴瑟，王者治定制礼，功成作乐，未制作之时，取先王之礼乐宜於今者用之。尧曰《大章》，舜曰《萧韶》，夏曰《大夏》，殷曰《大护》，周曰《大武》，各取其时民所之。尧时民乐其道章明也。舜时民乐其脩纪尧道也，夏时民乐大其三圣相承也，殷时民乐大其护已也，周时民乐其伐讨也：盖异号而同意，异歌而同归。失礼鬼神例日，此不日者，嫌独考宫以非礼书，故从末言初可知。○夫乐，音扶，发句之端放此。朝廷，徒佞反。好义，呼报反，下同。徵，张里反。施，式豉反。争，争斗之争。离也，力智反，下同。邪，似嗟反。未曾，在能反，下同。淫辟，匹亦反。县，音玄。治定，直吏反。韶，常昭反。夏日，户雅反，下同。护，户故反。纣，直久反。 \\n [疏]注“传云”至“始也”。○解云：其讬始者，即上二年传云“无骇者何？展无骇也。何以不氏？贬。曷为贬？疾始灭也。始灭，昉於此乎？前此矣。前此贬曷为始乎此，讬始焉尔。曷为讬始焉尔？《春秋》之始也”，今传亦宜云前此则曷为始乎此，讬始焉尔。曷为讬始焉尔？《春秋》之始也，而云僣诸公犹可言，僣天子不可言，解不得讬始意也。○注“前僣”至“公庙”。○解云：谓自此以前，不必要指《春秋》前也。而言惠公庙者，欲道於周公庙时不为僣故也。○注“本所”至“传上也”。○解云：由非六之故，是以不得复祭传云上古已有六矣。○注“羽者”至“化疾”。○解云：知鸿羽者，时王之礼，且以举则冲天，所以象文德之风化疾故也。《诗》云“右手秉翟”者，其兼用之乎？注“夫乐本起於和顺，和顺积於中，然后荣华发於於外”者，《乐记》文也。○注“故闻”至“性故”。○解云：温雅而广大者，土之性也；方正而好义者，金之性也；恻隐而好仁者，木之性也；整齐而好礼者，火之性也；乐养而好施者，水之性也。○注“乐从”至“作也”。○解云：《乐记》文。乐由中出，和在心是也；礼自外作，敬在貌是也，此注皆出《乐记》。○注“取先王”至“用之”。○解云：谓同其文质也。王者治定制礼，功成作乐，功成治定同时尔，功主於王业，治主於教民，故《明堂位》曰“周公治天下六年，朝诸侯於明堂，制礼作乐”。○注“失礼”至“可知”。○解云：失礼鬼神例日者，成六年“二月，辛巳，立武宫”之属是也。言考宫与献羽实同日，若置日於考宫上，则嫌献羽不蒙之，独自考宫以非礼而已，故从下事言初。初是非礼辞，则献羽非礼亦可知。然考宫得变礼，而不置於献羽上者，嫌别日故也。知初是非礼者，正以“初税亩”同文矣。 \\n 　 \\n 邾娄人、郑人伐宋。邾娄小国序上者，主会也。 \\n [疏]注“邾娄”至“会也”。○解云：伐宋而言主会者，谓相共伐宋，时邾为首故也。 \\n 　 \\n 螟。何以书？记灾也。灾者，有害於人物，随事而至者，先是隐公张百金之鱼，设苛令急法，以禁民之所致。○螟，亡丁反，蟲食苗心。苛，音何。 \\n [疏]注“灾者，有害於人物，随事而至者”。○解云：欲对异为先事而至故也。○注“先是”至“所致”。○解云：苛令急法者，即三年“春，王二月，已巳，日有食之”，注云“此象君行暴急外见畏”是也。 \\n 　 \\n 冬，十有二月，辛巳，公子彄卒。日者，隐公贤君，宜有恩礼於大夫。益师始见法，无骇有罪，据侠又未命也，故独得於此日。○彄，苦侯反。见，贤遍反。 \\n [疏]注“日者”至“大夫”。○解云：正以所闻之世，例不合日故也。○注“益师始见法”。○解云：元年十二月，“公子益师卒”，是所传闻之世，初始欲见三世之法，故不书日也。○注“无骇有罪”。○解云：即八年“冬，十有二月，无骇卒”，传云“何以不氏？疾始灭也，故终身不氏”是也。○注“侠又未命也”。○解云：即九年三月，“挟卒”，传云“侠者何？吾大夫之未命者”是也。 \\n 　 \\n 宋人伐郑，围长葛。邑不言围，此其言围何？据伐於馀丘不言围。 \\n [疏]注“据伐”至“言围”。解云：即庄二年“夏，公子庆公帅师伐於馀丘”是也。 \\n 　 \\n 彊也。至邑虽围当言伐，恶其彊而无义也。必欲为得邑，故如其意言围也。所以不知郑彊者，公以楚师伐宋围缗不言彊也。○彊，渠羌反，下同。恶，乌路反。 \\n 六年，春，郑人来输平。输平者何？输平，犹堕成也。何言乎堕成？据翚会诸侯伐郑后未道平也，何道堕成？○输平，式朱反，堕也，《左氏》作“渝平”堕，许规反。 \\n [疏]“输平者何”。○解云：正以言异於常例，故执不知问。注“据翚”至“堕成”。○解云：上四年“秋，翚帅师会宋公、陈侯、蔡人、卫人伐郑”是也。 \\n 　 \\n 败其成也。翚伐郑后，已相与平，但外平不书，故云尔。 \\n [疏]注“翚伐”至“云尔”。○解云：鲁与郑平而言外平者，谓伐郑之后，时公子翚在外与郑平，不得公命，是以不书，故曰外平不书耳。 \\n 　 \\n 曰：吾成败矣。吾，鲁也。 \\n [疏]“曰吾成败矣”。○解云：称鲁人之辞，故加曰。 \\n 　 \\n 吾与郑人末有成也。末，无也。此传发者，解郑称人为共国辞。 \\n [疏]注“此传”至“国辞”。○解云：传发此吾与郑人末有成一段事者，非直解郑擅获诸侯为有罪，而鲁侯不能死难亦当绝，故令郑称人。言输平，则鲁侯亦合称人矣。一个人字，两国共有，故云称人为共国辞。 \\n 　 \\n 吾与郑人，则曷为末有成？据无战伐之文。狐壤之战，隐公获焉。时与郑人战於狐壤，为郑所获。○壤，如丈反。然则何以不言战？战者，内败文也。据鞍战君获言师败绩。 \\n [疏]注“战者，内败文也”。○解云：即桓十年“齐侯、卫侯，郑伯来战于郎”，传云“何以不言师败绩？内不言战，言战乃败矣”，彼注云“《春秋》讬王於鲁，战者，敌文也。王者兵不与诸侯敌，战乃其已贬之文，故不复言师败绩”是也。○注“据鞍”至“败绩”。○解云：成二年“季孙行父”以下“帅师，会晋卻克”云云，“及齐侯战于鞍，齐师败绩”，“秋，七月，齐侯使国佐如师”云云，传云“君不行使乎大夫，此其行使乎大夫何？佚获也”，注云“佚获者，已获而逃亡也”。然则彼获言败绩，则知此时鲁侯被获，亦宜言战，故难之。 \\n 　 \\n 讳获也。君获不言师败绩，故以输平讳也，与鞍战辟内败文异。战例时，战日，诈战月。不日者，郑诈之。不月者，正月也，见隐终无奉正月之意。不地者，深讳也，使若实输平，故不地也。称人共国辞者，嫌来输平独恶郑，擅获诸侯，鲁不能死难，皆当绝之。○难，乃旦反。 \\n [疏]注“君获”至“讳也”。○解云：君获不言师败绩，即僖十五年“晋侯及秦伯战于韩，获晋侯”传云“此偏战也，何以不言师败绩”，注云“举君获为重也”是也。然则此由鲁公见获，是以不得言战，故以输平讳之。○注“与鞍”至“败文”。○解云：成二年传云“君不行使乎大夫，此其行使乎大夫何？佚获也”，注云“当绝贱使与大夫敌体以起之。君获不言师败绩，等起不去师败绩者，辟内败文也”。然则鞍战之时，实齐侯被获，宜去败绩，直言战而已。但时内大夫在焉，辟内败文，故不得言战矣。今此输平之经，自由鲁公见获，是以不得言战，故云与鞍战辟内败文异。○注“战例时，偏战日”。○解云：即桓十二年“丁未，战于宋”，传云“此偏战也，何以不言师败绩”云云是也。○注“诈战月”。○解云：即庄十年“春，王正月，公败齐师于长勺”之属是也。○注“不地者，深讳也”。○解云：若地，宜言输平于狐壤，似若战于之类。 \\n 　 \\n 夏，五月，辛酉，公会齐侯盟于艾。 \\n 秋，七月。此无事，何以书？《春秋》虽无事，首时过则书。首，始也。时，四时也。过，历也。春以正月为始，夏以四月为始，秋以七月为始，冬以十月为始。历一时无事，则书其始月也。○艾，五盖反。 \\n [疏]“夏五月”至“则书”。○解云：下无相犯之处而书日者，以下八年三月，“庚寅，我入邴”，传云“其言我何？言我者，非独我也，齐亦欲之”。然则虽不复侵伐，亦有争邑之隙，故书日也。 \\n 　 \\n 首时过，则何以书？据无事也。《春秋》编年，四时具，然后为年。明王者当奉顺四时之正也。《尚书》曰“钦若昊天，历象日月星辰，敬授民时”是也。有事不月者，人道正则天道定矣。○编，必连反，《字林》、《声类》皆布千反，一音甫连反。昊，户老反。 \\n 冬，宋人取长葛。外取邑不书，此何以书？久也。古者师出不逾时，今宋更年取邑，久暴师苦众居外，故书以疾之。不系郑举伐者，明因上伐围取也。○更，音庚。暴，步卜反。 \\n [疏]“外取”至“以书”。○解云：据与四年牟娄同。 \\n 　 \\n 七年，春，王三月，叔姬归于纪。叔姬者，作姬之媵也。至是乃归者，待年父母国也。妇人八岁备数，十五从嫡，二十承事君子。媵贱书者，后为嫡，终有贤行。纪侯为齐所灭，纪季以酅入于齐，叔姬归之，能处隐约，全竟妇道，故重录之。○从適，丁历反，本亦作“嫡”，下同。贤行，下孟反，下“异行”同。酅，户圭反。 \\n [疏]注“叔姬”至“国也”。○解云：知如此注，见上二年冬“伯姬归于纪”，自尔以来，不见纪伯姬卒之文，今叔姬又归之，明知是其媵矣。○注“妇人”至“君子”。○解云：《书传》文。○注“媵贱”至“贤行”。○解云：《春秋》之内，例不书媵，以其贱故。今此书者，以其后为嫡，终有贤行也。知后为嫡者，正以庄二十九年冬十二月，“纪叔姬卒”；三十年“八月，癸亥，葬纪叔姬”，卒葬皆书，为嫡明矣。而成九年“伯姬归于宋”，书二国媵者，彼传云“录伯姬”是也。○注“纪侯为齐所灭”。○解云：即庄四年夏，“纪侯大去其国”是也。○注“纪季”至“于齐”。○解云：在庄三年。○注“叔姬”至“录之”。○解云：庄十二年“春，王三月，纪叔姬归于酅”，传云“其言归于酅何？隐之也。何隐尔？其国亡矣，徒归于叔尔也”是也。 \\n 　 \\n 滕侯卒。何以不名？据蔡侯考父卒名。 \\n [疏]注“据蔡”至“卒名”。○解云：在下八年夏。 \\n 　 \\n 微国也。小国，故略不名。微国则其称侯何？据大国称侯，小国称伯、子、男。 \\n [疏]注“据大”至“子男”。○解云：上五年传文。案彼大国非直侯，而注特言大国称侯者，案彼传之成文故也。 \\n 　 \\n 不嫌也。滕侯卒不名，下常称子，不嫌称侯为大国。 \\n [疏]注“下常称子”。解云：桓二年“滕子来朝”，因兹已下常称子矣。 \\n 　 \\n 《春秋》贵贱不嫌同号，贵贱不嫌者，通同号称也。若齐亦称侯，滕亦称侯；微者亦称人，贬亦称人：皆有起文，贵贱不嫌同号是也。○号称，尺证反。 \\n [疏]注“齐亦称侯”。○解云：不云晋者，晋爵未大故。○注“微者亦称人”。○解云：隐元年“九月，及宋人盟于宿”之属是也。○注“皆有起文”。○解云：滕侯卒不名，下恒称子，起其微也。齐侯恒在宋公之上，起其大也。宋人盟于宿不书日，亦起微也。郑人来输平称人者，共国辞，起其贬之，故曰皆有起文也。○注“贵贱”至“是也”。○解云：不论贵贱不嫌者，通其同号称，由是之故，《春秋》同其号也。 \\n 　 \\n 美恶不嫌同辞。若继体君亦称即位，继弑君亦称即位，皆有起文，美恶不嫌同辞是也。滕，微国，所传闻之世未可卒，所以称侯而卒者，《春秋》王鲁，讬隐公以为始受命王，滕子先朝隐公，《春秋》褒之以礼，嗣子得以其礼祭，故称侯见其义。○恶，乌路反，又如字，注同。传，直专反。见，贤遍反。 \\n [疏]注“若继”至“即位”。○解云：文、成之属是也。○注“继弑”至“即位”。○解云：桓、宣是也。○注“皆有起文”。○解云：前君之薨书地者，起其后即位者是继体之君也。若前君薨不地者，起其后即位者非是继体之君也。○注“美恶”至“是也”。○解云：谓美恶不嫌者，通其同辞。由是之故，《春秋》同其辞矣。○注“滕子”至“其义”。○解云：在十一年，即此君之子也。滕子、薜侯俱朝隐公，滕并褒其父而薜否者，薜侯父卒在春秋之前，故无褒之文。 \\n 　 \\n 夏，城中丘。中丘者何？内之邑也。城中丘，何以书？上问中丘者，何指问邑也，欲因言何以书，嫌但问书中丘，故复言城中丘，何以书也。○复，扶又反。 \\n [疏]“中丘者何”。○解云：楚丘同，皆直云城，文无别，故执不知问。 \\n 　 \\n 以重书也。以功重，故书也。当稍稍补完之，至令大崩弛坏败，然后发众城之，猥苦百姓，空虚国家，故言城，明其功重，与始作城无异。城邑例时。○令，力呈反。弛，户尔反，又尸氏反。 \\n [疏]注“城邑例时”。○解云：即下九年“夏，城郎”，襄十三年“冬，城防”之属是也。 \\n 　 \\n 齐侯使其弟年来聘。其称弟何？据诸侯之子称公子。母弟称弟，母兄称兄。母弟，同母弟；母兄，同母兄。不言同母言母弟者，若谓不如为如矣，齐人语也。公别同母者，《春秋》变周之文，从殷之质。质家亲亲，明当亲厚异於群公子也。聘者，问也。来聘书者，皆喜内见聘事也。古者诸侯朝罢朝聘，为慕贤孝礼，一法度，尊天子。不言聘公者，礼，聘受之於大庙，孝子谦，不敢以已当之，归美於先君，且重宾也。○别，彼列反。大庙，音泰，下同。 \\n [疏]“母兄称兄”。○解云：昭二十年“秋，盗杀卫侯之兄辄”是也。 \\n 　 \\n 秋，公伐邾娄。 \\n 冬，天王使凡伯来聘。书者，喜之也。古者诸侯有较德殊风异行，天子聘问之，当北面称臣，受之於大庙，所以尊王命，归美於先君，不敢以已当之。戎伐凡伯于楚丘以归。凡伯者何？上言聘，此言伐，嫌其异，故执不知问。 \\n [疏]注“上言聘，此言伐”。○解云：谓聘伐辞异，嫌其非一人也。 \\n 　 \\n 天子之大夫也。此聘也，其言伐之何？据出聘与郊、柳异，不得言伐也。问伐加之者，辟问轻重两举之。 \\n [疏]注“据出”至“伐也”。○解云：昭二十三年“晋人围郊”，传云“郊者何？天子之邑也。曷为不系于周？不与伐天子也”。宣元年“晋赵穿帅师侵柳”，传云“柳者何？天子之邑也。曷为不系乎周？不与伐天子也”。然则郊、柳皆是天子之邑，犹可言其侵围，今此聘大夫不应得言伐，故难之。先言郊者，文便言之，故不次也。○注“问伐”至“举之”。○解云：桓十二年“及郑师伐宋。丁未，战于宋”，传云“战不言伐，此其言伐何”，彼问轻重两举不言之故，此言之者，辟问轻重两举之。 \\n 　 \\n 执之也。执之则其言伐之何？据执季孙隐如不言伐 \\n [疏]注“据执”至“言伐”。○解云：昭十三年平丘之会，“晋人执季孙隐如以归”是也。 \\n 　 \\n 大之也。尊大王命，责当死位，故使与国同。曷为大之？据王子突系诸人。 \\n [疏]注“据王”至“诸人”。○解云：庄六年“春，王三月，王人子突救卫”，传云“王人者何？微者也。子突者何？贵也。贵则其称人何？系诸人也”是也。等是王臣，一伸一屈，故难之。 \\n 　 \\n 不与夷狄之执中国也。因地不接京师，故以中国正之。中国者，礼义之国也。执者，治文也。君子不使无礼义制治有礼义，故绝不言执，正之言伐也。执天子大夫而以中国正之者，执中国尚不可，况执天子之大夫乎？所以降夷狄，尊天子，为顺辞。其地何？据执季孙隐如不地。大之也。顺上伐文，使若楚丘为国者，犹庆父伐於馀丘也。不地以卫者，天子大夫衔王命至尊，顾在所诸侯，有出入所在赴其难，当与国君等也。录以归者，恶凡伯不死位，以辱王命也。○难，乃旦反。恶，乌路反。 \\n [疏]注“顺上”至“命也”。○解云：庄二年“夏，公子庆父帅师伐於馀丘”，传云“於馀丘者何？邾娄之邑。曷为不系乎邾娄？国之也”者是。 \\n 　 \\n 八年，春，宋公卫侯遇于垂。宋公序上者，时卫侯要宋公，使不虞者为主，明当戒慎之。无王者，遇在其间，置上则嫌为事出，置下则嫌无天法，可以制月，文不可施也。○要，一遥反。为事，于伪反，下“欲为鲁”、“为小国”、“为桓”并年未注皆同。 \\n [疏]注“宋公”至“其间”。○解云：何氏以为会盟则以大小为序，遇则以不虞为先，故如此解，是以庄三十二年经云“夏，宋公、齐侯遇于梁丘”，齐在宋下，是其一隅耳。○注“置上”至“事出”。○解云：若言八年春王宋公卫侯遇于垂，即嫌桓王亦与之遇，故言则嫌为事出。事，谓遇事也。或者嫌为遇事之故出此王，故云则嫌为遇事出也。○注“置下”至“施也”。解云：天法，即春是也。 \\n 　 \\n 三月，郑伯使宛来归邴。宛者何？郑之微者也。邴者何？郑汤沐之邑也。天子有事于泰山，诸侯皆从泰山之下，诸侯皆有汤沐之邑焉。有事者，巡守祭天告至之礼也。当沐浴絜齐以致其敬，故谓之汤沐邑也，所以尊待诸侯而共其费也。礼，四并为邑，邑方二里，东方二州四百二十国，凡为邑广四十里，袤四十二里，取足舍止共瑽穀而已。归邴书者，甚恶郑伯无尊事天子之心，专以汤沐邑归鲁，背叛当诛也。录使者，重尊汤沐邑也。王者所以必巡守者，天下虽平，白不亲见，犹恐远方独有不得其所，故三年一使三公绌陟，五年亲自巡守。巡，犹循也；守，犹守也，循行守视之辞，亦不可国至人见为烦扰，故至四岳，足以知四方之政而已。《尚书》曰“岁二月，东巡守，至于岱宗，柴，望秩于山川，遂觐东后，协时月正日，同律度量衡，脩五礼，五玉，三帛，二生，一死，贽，如五器，卒乃复。五月南巡守，至于南岳，如岱礼。八月西巡狩，至于西岳，如初。十有一月朔巡守，至于北岳，如西礼；还至嵩如初礼。归，格于祢祖，用特”是也。○宛，於阮反，人名也；一音乌卯反，又乌勉反。邴，彼命反，又音丙，郑邑，《左氏》作“祊”。从，才朋反。巡守，手又反，本又作“狩”，下除“犹守”、“守视”以外同。絜齐，侧皆反，本多即作“斋”字，后放此，更不音。而共，音恭，下同。费，芳味反。广，古壙反。袤，音茂。槀，古老反。甚恶，乌路反，下同。背，步内反。使，所吏反。行，下孟反。量，音亮。贽，音至。嵩，夙忠反。格，本又作“假”，同，古百反。祢，乃礼反，本又作“艺”。 \\n [疏]“宛者何”。○解云：欲言大夫，经不言氏；欲言微者，书名见经，故执不知问。○“邴者何”。解云：欲言鲁物，先无取文；欲言郑邑，於鲁言归，故执不知问。注“归邴”至“诛也”。○解云：正以将所传闻之世，外小恶不书故也。○注“录使”至“其所”。○解云：正决哀八年“齐人归讙及僤”之属，不录使故也。○注“故三”至“绌陟”。○解云：《书传》文。○注“五年”至“而已”。○解云：《尧典》文。○注“尚书”至“是也”。○解云：惟“是也”注者言之以上，皆《尧典》文也。郑注：“岁二月者，正岁建卯之月也。巡守者，行视所守也。岱宗者，东岳名也。柴者，考绩燎也。望秩于山川者，遍以尊卑祭之。五岳视三公，四渎视诸侯，其馀小者或视卿大夫，或视伯、子、男矣。秩，次也。东后，东方之诸侯也。协正四时之月数及日名，备有失误者。度，丈尺。量，斗斛。衡，斤两。五礼，公、侯、伯、子、男朝聘之礼矣。五玉，瑞节，执之曰瑞，陈列曰玉也。三帛，所以荐玉也。受瑞玉者，以帛荐之。帛必三者，高阳之后用赤缯，高辛氏之后用黑缯，其馀诸侯皆用白缯，《周礼》改之为缫也。二生一死贽者，羔雁生也，卿大夫所执；雉死，士所执也。如者，以物相授与之。言授贽之器有五，卿、大夫、上士、中士、下士也。器各异饰，饰未闻所用也。《周礼》改之饰羔雁、饰雉、执之而已，皆去器。卒，已也。复，归也。巡守礼毕，乃反归矣。每归用特牛告于文祖矣。五月不言於者，以其文相近。八月、十一月言初者，文相远故也。” \\n 　 \\n 庚寅，我入邴。其言入何？据上书归，取邑已明，无事复书入也。○复书，扶又反，下“故复”同。难也。入者，非已至之文，难辞也。此鲁受邴，与郑同罪当诛，故书入，欲为鲁见重难辞。○难也，乃旦反，一音如字，注及下同。见重，贤遍反，下同。○ \\n [疏]注“入者”至“之文”。○解云：直就而入之，非是将归之辞也。 \\n 　 \\n 其日何？据取邑不日。 \\n [疏]注“据取邑不日”。○解云：即隐四年“春，王二月，莒人伐杞，取牟娄”之属也。○ \\n 　 \\n 难也。以归后乃日也。言时重难，不可即入，至此日乃入。其言我何？据吴伐我，以日伐故言我。 \\n [疏]注“据吴”至“言我”。解云：在哀八年春。 \\n 　 \\n 言我者，非独我也，自入邑不得言我，有他人在其中乃得言我，故能起其非独我。齐亦欲之。时齐与郑、鲁比聘会者，亦欲得之，故以非独我起齐恶。齐恶起，则鲁蒙欲邑，见於恶愈矣。 \\n [疏]注“时齐”至“得之”。○解云：即上三年冬，“齐侯、郑伯盟于石门”；六年夏，“公会齐侯盟于艾”；七年夏，“齐侯使其弟年来聘”；九年“冬，公会齐侯于邴”；十年“春，王二月，公会齐侯、郑伯于中丘”之属是也。 \\n 　 \\n 夏，六月，已亥，蔡侯考父卒。 \\n 辛亥，宿男卒。宿本小国，不当卒，所以卒而日之者，《春秋》王鲁，以隐公为始受命王，宿男先与隐公交接，故卒褒之也。不名不书葬者，与微者盟功薄，当褒之为小国，故从小国例。 \\n [疏]注“宿男”至“交接”。○解云：即上隐公元年秋，“九月，及宋人盟于宿”是也。○注“为小”至“国例”。○解云：即上七年春“滕侯卒”，不书其葬，传云“何以不名？微国也”者是。 \\n 　 \\n 秋，七月，庚午，宋公、齐侯、卫侯盟于瓦屋。 \\n 八月，葬蔡宣公。卒何以名而葬不名？卒从正，卒当赴告天子，君前臣名，故从君臣之正义言也。而葬从主人。至葬者有常月可知，不赴告天子，故自从蔡臣子辞称公。卒何以日而葬不日？卒赴，赴天子也。缘天子闵伤，欲其知之。又臣子疾痛，不能不具以告。而葬不告。不告天子也。发传於葬者，从正也。 \\n [疏]注“发传”至“正也”。○解云：言从正者，谓卒日葬不日者，是卒葬之正法。三年经云“癸未，葬宋缪公”，而书日，即失其正也。其卫桓公葬不发传者，桓公者初则见弑于州吁，终有简慢之失，侵小国之略，故发传於此。○ \\n 　 \\n 九月，辛卯，公及莒人盟于包来。公曷为与微者盟？据与齐高傒盟讳之。○包来，《左氏》作“浮来”傒，音兮。 \\n [疏]注“据与”至“讳之”。○解云：庄二十二年秋，“及齐高傒盟于防”，传云“齐高傒者何？贵大夫也。曷为就吾微者而盟？公也。公则曷为不言公？讳与大夫盟也”是也。 \\n 　 \\n 称人则从，不疑也。从者，随从也，实莒子也。言莒子，则嫌公行微不肖，诸侯不肯随从公盟，而公反随从之，故使称人，则随从公不疑矣。隐为桓立，狐壤之战不能死难，又受汤沐邑，卒无廉耻，令翚有缘謟，为桓所疑，故著其不肖，仅能使微者随从之耳，盖痛录隐所以失之，又见获受邑，皆讳不明，因与上相起也。○行，户孟反。难，乃旦反。令，力呈反。仅，其芹反 \\n [疏]注“言莒”至“桓立”。○解云：行微者，其行卑微。不肖者，郑注《昏礼记》云“不肖者，不似”是也。○注“狐壤”至“廉耻”。○解云：在上六年春。○注“令翚”至“失之”。○解云：皆以其行微不肖，卒无廉耻故也。○注“又见”至“起也”。○解云：见获讳不明者，即言输平是也。受邑讳不明者，即“庚寅，我入邴”是也，何者？书日入者，见其重难；言我者，见其非独我故也。言因与上相起者，此经著其不肖，起其事实甚恶矣。 \\n 　 \\n 螟。先是有狐壤之战，中丘之役，又受邴田，烦扰之应。○应，应对之应。 \\n [疏]注“有狐壤之战”。○解云：在六年。注“中丘之役”。○解云：在上七年。 \\n 　 \\n 冬，十有二月，无骇卒。此展无骇也，何以不氏？据公子彄卒，氏公子。疾始灭也，故终其身不氏。嫌上贬主起入为灭，不为疾始，故复为疾始灭，终身贬之，足见上贬为疾始灭。 \\n [疏]“此展无骇也”。○解云：正以上二年师展无骇，故此弟子因难之。○注“据公子彄卒”。解云：在五年。 \\n 　 \\n 九年，春，天王使南季来聘。 \\n 三月，癸酉，大雨震电。何以书？记异也。何异尔？不时也。震雷电者，阳气也。有声名曰雷，无声名曰电。周之三月，夏之正月，雨当水雪杂下，雷当闻於地中，其雉雊，电未可见，而大雨震电，此阳气大失其节，犹隐公久居位不反於桓，失其宜也。日者，一日之中也。凡灾异一日者日，历日者月，历月者时，历时者加自文为异。发於九年者，阳数可以极，而不还国於桓之所致。○震电，徒练反。雊，古豆反。见，贤遍反。 \\n [疏]注“雷当”至“中也”。○解云：《月令》二月“雷乃发声”，故知正月之时闻於地中矣。其雉雊鸡乳，虽起季冬之月，此时犹然，故得言此也。亦有一本云“雷当闻於雉雊”，误也。○注“凡灾”至“所致”。○解云：一日者日，即此文是。历日者月，即桓八年“冬，十月，雨雪”之属是也。历月者时，即桓元年“秋，大水”之属是也。历时者加自文为异者，即文二年“自十有二月不雨，至于秋七月”之属是也。 \\n 　 \\n 庚辰，大雨雪。何以书？记异也。何异尔？俶甚也。俶，始怒也。始怒甚，犹大甚也。盖师说以为平地七尺雪者，盛阴之气也。八日之间，先示隐公以不宜久居位，而继以盛阴之气大怒，此桓将怒而弑隐公之象。○雨，于付反。俶甚，尺叔反，始也。大甚，音泰。 \\n 侠卒。侠者何？吾大夫之未命者也。以无氏而卒之也。未命所以卒之者，赏疑从重。无氏者，少略也。○侠卒，音协，《穀梁》云“所侠”。少，诗照反。 \\n [疏]“侠者何”。○解云：欲言大夫，经不书氏；欲言微者，而记其卒，故执不知问。○注“以无”至“略也”。○解云：无氏降於大夫书卒隆於微者，故知其未命耳。 \\n 　 \\n 夏，城郎。 \\n 秋，七月。 \\n 冬，公会齐侯于邴。○于邴，《左氏》“作防”。 \\n 十年，春，王二月，公会齐侯、郑伯于中丘。月者，隐前为郑所获，今始与相见，故危录内，明君子当犯而不校也。 \\n [疏]注“犯而不校”。○解云：谓校接之交，不谓为报也。 \\n 　 \\n 夏，翚帅师会齐人、郑人伐宋。此公子翚也，何以不称公子？据楚公子婴齐贬，后复称公子。○复，扶又反，又音服。 \\n [疏]“此公子翚”。○解云：正以上四年师解云言公子翚，故此弟子因以难之。○注“据楚”至“公子”。○解云：成二年“公及楚人”已下“盟于蜀”彼传云“此楚公子婴齐也，其称人何？得壹贬焉尔”，至成六年书“楚公子婴齐率师伐郑”是也。 \\n 　 \\n 贬，曷为贬？隐之罪人也，故终隐之篇贬也。嫌上一贬可移於他事者，故终隐之篇贬之，明为隐贬，所以起隐之罪人也。○明为，于伪反，下“先为”同。 \\n [疏]注“嫌上”至“人也”。○解云：上一贬，谓四年时也。 \\n 　 \\n 六月，壬戌，公败宋师于菅。○公败，必迈反，凡临佗曰贬，皆同此音。菅，古颜反。○辛未，取郜。○郜，古报反。○辛巳，取防。取邑不日，此何以日？据取阚不日也。○阚，苦暂反。 \\n [疏]注“据取阚不日也”。○解云：即昭三十二年春王正月，“取阚”是也。 \\n 　 \\n 一月而再取也。欲起一月而再取，故日。何言乎一月而再取？据取漷东田及沂西田，亦一月再取两邑，不日。○漷，火虢反，又音郭。沂，鱼依反。 \\n [疏]注“据取”至“不日”。○解云：哀二年“春，王二月，季孙斯、叔孙州氿、仲孙何忌帅师伐邾娄，取漷东田，及沂西田”是也。 \\n 　 \\n 甚之也。甚鲁因战见移生事，利心数动。○数，所角反。内大恶讳，此其言甚之何？《春秋》录内而略外，於外大恶书，小恶不书，於内大恶讳，小恶书。明取邑为小恶，一月再取，小恶中甚者耳，故书也。於内大恶讳，於外大恶书者，明王者起当先自正，内无大恶，然后乃可治诸夏大恶，因见臣子之义，当先为君父讳大恶也。内小恶书，外小恶不书者，内有小恶，適可治诸夏大恶，未可治诸夏小恶，明当先自正然后正人。小恶不讳者，罪薄耻轻败。宋师日者，见结日偏战也。不言战者，讬王於鲁，故不以敌辞言之，所以彊王义也。○见，贤遍反，下同。 \\n 秋，宋人、卫人入郑。 \\n 宋人、蔡人、卫人伐载，郑伯伐取之。其言伐取之何？据国言灭，邑言取。又徐人取舒不言伐。 \\n [疏]注“据国言灭”。○解云：僖五年“灭弦”之属是也。○注“又徐”至“言伐”。○解云：在僖三年夏。 \\n 　 \\n 易也。其易奈何？因其力也。因谁之力？因宋人、蔡人、卫人之力也。载属为上三国所伐，郑伯无仁心，因其困而灭之，易若取邑，故言取，欲起其易，因上伐力，故同其文言伐，就上载言取之也。不月者，移恶上三国。○易，以豉反，下及注同。属，音烛，適也。 \\n [疏]注“不月”至“三国”。○解云：正以灭国例月故也。 \\n 　 \\n 冬，十月，壬午，齐人、郑人入盛。日者，盛，鲁同姓。於隐篇再见入者，明当忧录之。○入盛，《左氏》作“郕”后皆放此。 \\n [疏]注“日者”至“录之”。○解云：正以入例时，伤害多则月，今此云日，故解也。云“再见入”者，谓五年“秋，卫师入盛”，及此为再入者也。 \\n 　 \\n 十有一年，春，滕侯、薛侯来朝。其言朝何？据内言如。 \\n [疏]注“据内言如”。○解云：即成十三年春，“公如京师”之属是也。 \\n 　 \\n 诸侯来曰朝，大夫来曰聘。传言来者，解内外也。《春秋》王鲁，王者无朝诸侯之义，故内適外言如，外適内言朝聘，所以别外尊内也。不言朝公者，礼，朝受之於大庙，与聘同义。○别，彼列反。 \\n [疏]注“传言来者，解内外也”。《春秋》至外也。○解云：谓内乡外不言来，外乡内乃言来。今言诸侯来曰朝，大夫来曰聘者，据外乡内言之，故云解内外也。○注“与聘同义”。○解云：即上七年夏，“齐侯使其弟年来聘”，注云：“不言聘公者，礼，聘受之於大庙，孝子谦，不敢以已当之，归美於先君”是也。 \\n 　 \\n 其兼言之何？据邓、穀来朝不兼言朝。 \\n [疏]注“据邓”至“言朝”。○解云：桓七年“夏，穀伯绥来朝。邓侯吾离来朝”是也。 \\n 　 \\n 微国也。略小国也。称侯者，《春秋》讬隐公以为始受命王，滕、薛先朝隐公，故褒之。已於仪父见法，复出滕、薛者，仪父盟功浅，滕、薛朝功大，宿与微者盟功尤小，起行之当各有差也。滕序上者，《春秋》变周之文，从殷之质，质家亲亲，先封同姓。○见法，贤遍反，年未注同。复出，扶又反，下文“不复”、注“故复”同。 \\n 夏，五月，公会郑伯于祁黎。○祁黎，祁音巨之反，又上之反；黎音力弓反，又力私反，《左氏》作“时来”。 \\n 秋，七月，壬午，公及齐侯、郑伯入许。日者，危录隐公也，为弟守国，不尚推让，数行不义，皇天降灾，谄臣进谋，终不觉悟。又复构怨入许，危亡之衅，外内并生，故危录之。○为弟，于伪反，年未注同。数，所角反。衅，许靳反。 \\n [疏]注“日者”至“降灾”。○解云：上二年“夏，五月，莒人入向”，彼注云“入例时，伤害多则月”。此书日，故决之。○注“谄臣进谋”。○解云：上四年传云“百姓安子，诸侯说子”是也。 \\n 　 \\n 冬，十有一月，壬辰，公薨。何以不书葬？据庄公书葬。 \\n [疏]注“据庄公书葬”。解云：即闵元年“夏，六月，辛酉，葬我君庄公”是也。 \\n 　 \\n 隐之也。何隐尔？弑也。为桓公所弑。○弑，申志反，注及下并同。弑则何以不书葬？据桓公书葬。 \\n [疏]注“据桓公书葬”。○解云：桓十八年冬十二月，“已丑，葬我君桓公”是也。桓亦被弑而书葬，故难之。 \\n 　 \\n 《春秋》君弑贼不讨，不书葬，以为无臣子也。道《春秋》通例，与文、武异。 \\n [疏]注“道春秋”至“武异”。○解云：言文、武之时，周之盛德，既无诸侯相犯，宁有臣子弑君父者？是以古典无责臣子讨贼之义。《春秋》据乱而作，时则有之，因设其法，故言与文、武异。 \\n 　 \\n 子沈子曰：“君弑，臣不讨贼，非臣也。不复雠非子也。葬，生者之事也。《春秋》君弑贼不讨，不书葬，以为不系乎臣子也。”子沈子，后师。明说此意者，明臣子不讨贼当绝，君丧无所系也。沈子称子冠氏上者，著其为师也。不但言子曰者，辟孔子也。其不冠子者，他师也。○冠氏，古乱反，下同。 \\n [疏]注“沈子”至“师也”。○解云：知子沈子为已师者，正以下文宣五年传云“子公羊子”同故也。○注“不但”至“他师也”。○解云：即昭十一年传云“子曰‘我乃知之矣’”之属是也。 \\n 　 \\n 公薨何以不地？据庄公薨于路寝。不忍言也。不忍言其僵尸之处。○僵，居良反。处，昌虑反。 \\n [疏]注“不忍”至“之处”。解云：不终天年者，非人所欲，故谓被杀之处为僵户之处，读如齐人强之强，非强弱之强。 \\n 　 \\n 隐何以无正月？据六年输平不易。隐将让乎桓，故不有其正月也。嫌上诸成公意，適可见始让，不能见终，故复为终篇去正月，明隐终无有国之心，但桓疑而弑之。公薨主书者，为臣子恩痛之。他国自从王者恩例录也。○去，起吕反。 \\n [疏]注“嫌上”至“录也”。○解云：即元年传曰“公何以不言即位？成公意”，“归赗”之下传云“然则何言尔？成公意”；二年“子氏薨”之下，传云“何以不书葬？成公意”；五年“考仲子之宫”下，传云“然则何言尔？成公意”，非止一处，故以诸言也。　"}
{"章节": "桓公卷四（起元年，尽六年）", "正文": "桓公卷四（起元年，尽六年） \\n  \\n  \\n 　   元年，春，王正月，公即位。继弑君，不言即位，此其言即位何？据庄公不言即位。○继弑，申志反，注皆同，二年放此。 \\n [疏]“继弑君，不言即位”。○解云：庄元年传云“继弑君，子不言即位”，而此不言子者，欲见桓无臣子之道，不念其君父故也。宁知不由桓非隐子，故不言子者，正见僖元年传云“公何以不言即位？继弑君，子不言即位。此非子，其称子何？臣子一例也”。正以僖是闵兄而言子，故知桓公若有臣人之道，言子矣。○注“据庄”至“即位”。○解云：即庄元年经云“元年春，王正月”，不言公即位是也。 \\n 　 \\n 如其意也。弑君欲即位，故如其意，以著其恶，直而不显，讳而不盈。桓本贵当立，所以为篡者，隐权立，桓北面君事隐也。即者，就也。先谒宗庙，明继祖也。还之朝，正君臣之位也。事毕而反囚服焉。 \\n [疏]注“直而”至“不盈”。○解云：继弑君者无即位之文，今此书其即位，直是桓弑，但不显道其弑，故曰直而不显也。言讳而不盈者，桓之弑隐，是为内讳，而书其即位以见其弑，不盈满其讳文，故曰讳而不盈也。○注“先谒”至“服焉”。○解云：皆时王之礼也。 \\n 　 \\n 三月，公会郑伯于垂。桓公会皆月者，危之也。桓弑贤君，篡慈兄，专易朝宿之邑，无王而行，无仁义之心，与人交接，则有危也，故为臣子忧之。不致之者，为下去王，適足以起无王，未足以见无王罪之深浅，故复夺臣子辞，成诛文也。○为下，于伪反，下“为告”同。去，起吕反。见，贤遍反。故复，扶又反，下同。 \\n [疏]注“桓公”至“危之也”。○解云：即此文，及下二年“三月，公会齐侯”已下“于稷”，三年“春，正月，公会齐侯于嬴”，六年“夏，四月，公会纪侯于成”之属是也。而十年“秋，公会卫侯于桃丘，弗遇”，不书月者，彼是公欲要卫侯，卫侯不肯见，公以非礼动，见拒有耻，是以不复见其危矣。○注“不致”至“文也”。○解云：即下二年注云“凡致者，臣子喜其君父脱危而至”。今不致之，若其受诛杀，故曰夺臣子辞成诛文也。 \\n 　 \\n 郑伯以璧假许田。其言以璧假之何？据实假不当持璧也。易之也。易之则其言假之何？为恭也。为恭孙之辞，使若暂假借之辞。○孙，音逊。曷为为恭？据取邑不为恭敬辞。 \\n [疏]注“据取”至“敬辞”。○解云：即哀八年“齐人取讙及僤”之属是。 \\n 　 \\n 有天子存，则诸侯不得专地也。许田者何？地皆不得专，而此独为恭辞，疑非凡邑，故更问之。鲁朝宿之邑也。诸侯时朝乎天子，天子之郊，诸侯皆有朝宿之邑焉。时朝者，顺四时而朝也，缘臣子之心，莫不欲朝朝莫夕。王者与诸侯别治，势不得自专朝，故即位比年使大夫小聘，三年使上卿大聘，四年又使大夫小聘，五年一朝。王者亦贵得天下之欢心，以事其先王，因助祭以述其职，故分四方诸侯为五部，部有四辈，辈主一时。《孝经》曰“四海之内，各以其职来助祭”，《尚书》曰“群后四朝，敷奏以言，明试以功，车服以庸”是也。宿者，先诫之辞。古者天子邦畿千里，远郊五百里，诸侯至远郊，不敢便入，必先告至，由如他国至竟而假涂也：皆所以防未然，谨事上之敬也。王者以诸侯远来朝，亦加殷勤之礼以接之。为告至之须，当有所住止，故赐邑於远郊，其实天子地，诸侯不得专也。桓公无尊事天子之心，专以朝宿之邑与郑，背叛当诛，故深讳使若暂假借之者，不举假为重，复举上会者，方讳言许田。不举会，无以起从鲁假之也。○朝朝，上如字；下直遥反。莫，音暮。治，直吏反。背叛，音佩，凡“背叛”之类皆放此。 \\n [疏]注“故即位”至“小聘”。○解云：此《孝经说》文。《聘义》亦云“天子制诸侯，比年小聘，三年大聘，相厉以礼也”，是与此合。○注“五年一朝”。○解云：《虞》传文。○注“尚书曰”至“庸是也”。○解云：此逸书也。言群后四朝者，谓诸侯顺四时而朝也。敷奏以言者，谓诸侯来朝之时，遍奏以言语也。言明试以功者，国功曰功，谓明试以国事之功也。言车服以庸者，民功曰庸，若欲赐车服之时，以其治民之功高下矣。○注“宿者，先诫之辞”。○解云：宿可以转训为肃也。是以《祭统》云“先期旬有一日，宫宰宿夫人，夫人亦散齐七日，致齐三日”，郑注云“宫宰，守宫官也。宿，读为肃，肃犹戒也，戒轻肃重”是也。 \\n 　 \\n 此鲁朝宿之邑也，则曷为谓之许田？讳取周田也。讳取周田，则曷为谓之许田？系之许也。曷为系之许？近许也。此邑也，其称田何？田多邑少称田，邑多田少称邑分别之者，古有分土无分民，明当察民多少，课功德。○近，附近之近。别，彼列反。 \\n [疏]“讳取周田也”。○解云：谓鲁人讳取周田而专用之。“近许也”。又云：“《鲁颂》云：“居常与许，复周公之宇。”以此言之，似鲁国界内旧自有许，何言近许而系之许也？彼注云“常许，鲁南鄙西鄙”。此在王圻之内，则非此许也。○“田多”至“称邑”。○解云：田多邑少称田者，谓邑外之田多，邑内家数少，如此之时则称田，即此是也。言邑多田少称邑者，谓邑内家数多，而邑外之田顷亩少，如此之时则称邑，即哀八年“齐人取讙及僤”是也。○注“分别”至“功德”。○解云：知古有分土无分民者，正以《诗》云“誓将去汝，適彼乐土”，《论语》云“四方之民襁负其子而至矣”，皆是乐就有德之义故也。 \\n 　 \\n 夏，四月，丁未，公及郑伯盟于越。○越，本亦作“粤”，音同。 \\n [疏]“夏四月”至“于越”。○解云：所以日者，正以十年冬，“齐侯、卫侯、郑伯来战于郎”，相负故也。 \\n 　 \\n 秋，大水。何以书？记灾也。灾伤二穀以上，书灾也。经曰“秋，大水，无麦苗”，传曰“待无麦，然后书无苗”是也。先是桓篡隐，百姓痛伤，悲哀之心既蓄积，而复专易朝宿之邑，阴逆而与怨气并之所致。○以上，时掌反，凡言“以上”皆放此。蓄，绩六反。 \\n [疏]注“灾伤”至“之邑”。○解云：自经曰以下，皆是庄七年传文也。彼传云“曷为先言无麦，而后言无苗？一灾不书，待无麦然后书无苗”，彼注“明君子”云云，“至麦苗独书者，民食最重”是也。以此言之，则知此经灾伤二穀以上，故不书穀名，直言大水而已。而庄二十八年经云“冬，筑微。大无麦禾”，不兼言大水者，传云“冬，既见无麦禾矣，曷为先言筑微，而后言无麦禾？讳以凶年造邑也”，彼注云“讳使若造邑而后无麦禾者，恶愈也”。此盖秋大水所伤，就筑微下俱举水，则嫌冬水者是也。○注“阴逆”至“所致”。○解云：阴逆者，专易朝宿之邑是。怨气者，百姓痛伤悲哀之心是也。 \\n 　 \\n 冬，十月。 \\n 二年，春，王正月，戊申，宋督弑其君与夷，及其大夫孔父。贤者不名，故孔父称字。督，未命之大夫，故国氏之。 \\n [疏]“及其大夫孔父”。○解云：此经之下亦有注。云“贤者不名，故孔父称字。督，未命之大夫，故国氏之”者，但考诸旧本，悉无此注，且与注违，则知有者衍文也。 \\n 　 \\n 及者何？以公夫人言及，仲子微不得及君，上下大夫言及，知君尊亦不得及臣，故问之。 \\n [疏]注“以公夫人言及”。○解云：即僖十一年“夏，公及夫人姜氏会齐侯于阳穀”是也。○注“仲子”至“及君”。○解云：隐元年秋，“天王使宰咺来归惠公仲子之赗”，传云“何以不言及仲子？仲子微也”，彼注云“比夫人微，故不得并及公”是也。○注“上下”至“问之”。○解云：哀六年“夏，齐国夏及高张来奔”，是国夏上大夫，高张下大夫。 \\n 　 \\n 累也。累，累从君而死，齐人语也。弑君多矣，舍此无累者乎？曰：有。仇牧、荀息皆累也。舍仇牧、荀息无累者乎？曰：有。叔仲惠伯是也。○舍此，音舍，下同。 \\n [疏]“仇牧”至“曰有”。○解云：仇牧之事，在庄十二年秋。荀息之事，在僖十年春。○注“叔仲惠伯是也”。○解云：应在文十八年，但成十五年传乃言之。 \\n 　 \\n 有则此何以书？贤也。何贤乎孔父？据叔仲惠伯不贤。 \\n [疏]注“据叔”至“不贤”。○解云：成十五年传云“叔仲惠伯，传子赤者也。文公死，子幼，公子遂谓叔仲惠伯曰：‘君幼，如之何？原与子虑之。’叔仲惠伯曰：‘吾子相之，老夫抱之，何幼君之有？’公子遂知其不可与谋，退而杀叔仲惠伯，弑子赤而立宣公”，彼注云“杀叔仲惠伯不书者，举弑君为重。叔仲惠伯事与荀息相类，下得为累者，有异也，叔仲惠伯直先是杀尔，不知荀息死之”。以此言之，则叔仲惠伯不可与谋而见杀，非卫君而死，《春秋》不贤之，是以不书，故此注云“叔仲惠伯不贤”也。○ \\n 　 \\n 孔父可谓义形於色矣。以称字见先君死。○见先，贤遍反，下“形见”、“目见”、“斥见”、“见恩”并同；下悉荐反。 \\n [疏]“孔父”至“色矣”。○解云：孔父事君之正义，形见於颜色矣。○ \\n 　 \\n 其义形於色奈何？督将弑殇公，孔父生而存，则殇公不可得而弑也，故於是先攻孔父之家。大夫称家。父者，字也。礼，臣死，君字之。以君得字之，知先攻孔父之家。○殇，式羊反。 \\n [疏]注“大夫称家”。○解云：即定十二年“孔子行乎季孙，三月不违，曰‘家不藏甲，邑无百雉之城’”是也。○注“父者，字也”。○解云：《穀梁传》文。○注“礼臣”至“之家”。○解云：臣死，君不名之，称谥若字也者，出《玉藻》文 \\n 　 \\n 。殇公知孔父死，已必死，趋而救之，皆死焉。趋，走也。传道此者，明殇公知孔父贤而不能用，故致此祸。设使殇公不知孔父贤，焉知孔父死已必死？设使鲁庄公不知季子贤，焉知以病召之？皆患安存之时则设废之，急然后思之，故常用不免。○死焉，於虔反，注同。 \\n [疏]注“设使”至“思之”。○解云：庄公三十二年传云“庄公病，将死，以病召季子。季子至，授之以国政，曰‘寡人即不起此病，吾将焉致乎鲁国’”云云是也。○注“故常用不免”。○解云：谓宋殇公不免死，鲁庄公不免乱。 \\n 　 \\n 孔父正色而立於朝，则人莫敢过而致难於其君者，孔父可谓义形於色矣。内有其义而外形见於颜色，孔子曰“君子正其衣冠，尊其瞻视，俨然人望而畏之”是也。重道义形於色者，君子乐道人之善。言及者，使上及其君，若附大国以名通，明当封为附庸，不绝其祀，所以重社稷之臣也。督不氏者，起冯当国。不举冯弑为重者，缪公废子而反国，得正，故为之讳也。不得为让者，死乃反之，非所以全其让意也。○难，乃旦反。严，鱼检反，本又作“俨”。重，直用反。故为，于伪反，传“为隐讳”，下注“不为讳”、“为后”同。 \\n [疏]注“督不”至“讳也”。○解云：《春秋》之内，当国不氏者，无知、州吁之属是也。今宋督实戴公之孙，而不言公孙者，正欲起其取国与冯故也。○注“不得”至“意也”。○解云：昭二十年传云“何贤乎公子喜时？让国也”，昭三十一年传云“何贤乎叔术，让国也”。缪公之传不言让国者，死乃反之，非所以全其让意也。 \\n 　 \\n 滕子来朝。 \\n 三月，公会齐侯、陈侯、郑伯于稷，以成宋乱。内大恶讳，此其目言之何？目，见也。斥见其恶，言成宋乱。远也。所见异辞，所闻异辞，所传闻异辞。所以复发传者，益师以臣见恩，此以君见恩，嫌义异也。所见之世，臣子恩其君父尤厚，故多微辞是也。所闻之世，恩王父少杀，故立踄宫不日，武宫日是也。所传闻之世，恩高祖、曾祖又少杀，故子赤卒不日，子般卒日是也。○传闻，直专反，注“传闻”及下注“传之”皆同。以复，扶又反，下“反复”同。少杀，所介反，下同。炀，馀亮反，旧始彰反。般，音班。 \\n [疏]注“所以复发传者”。○解云：隐元年“公子益师卒”之下巳有传，故言复矣。○注“益师”至“尤厚”。○解云：彼以臣之故，欲见臣恩之薄厚，故曰以臣见恩也。此以君之故，欲见君恩之厚薄，故曰以见君恩也。○注“故多微辞”。○解云：定元年传云“定、哀多微辞”，彼注云“定公有王无正月，不务公室，丧失国宝。哀公有黄池之会，获麟，故总言多”，是其定公有王无正月。得为微辞者，即定公元年传云“定何以无正月？正月者，正即位也。定无正月者，即位后也”，彼注云“虽书即位于六月，实当如庄公有正月”。今无正月者，昭公出奔，国当绝，定公不得继体奉正，故讳为微辞，使若即位在正月后，故不书正月者是也。其不务公室者，即定二年“冬，十月，新作雉门及两观。其言新作之何？脩大也。脩旧不书，此何以书？讥。何讥尔？不务乎公室也”，彼注云“务，勉也。不务公室，亦可施於久不脩，亦可施於不务如公室之礼，微辞也”者是也。其丧国宝得为微辞者，定公八年“盗窃宝玉大弓”，传云“宝者何？璋判白”，彼注云“不言璋言玉者，起圭、璧、琮、璜、璋五玉尽亡之也”。传独言璋者，所以郊事天，尢重。书大弓者，使若都以国宝书，微辞也。谓之宝者，世世保用之辞是也。其黄池之会得为微辞者，哀十三年“公会晋侯及吴子于黄池”，传云“其言及吴子何？会两伯之辞也。不与夷狄之主中国，则曷为以会两伯之辞言之？重吴也。曷为重吴？吴在是，则天下诸侯莫敢不至也”，彼注云“不书诸侯者为微辞，使若天下尽会之，而鲁侯蒙俗会之者，恶愈是也。其获麟得为微辞者，哀十四年“春，西狩获麟”，不言为汉之将兴，不言为周之将亡，故得为微辞也。○注“所闻”至“武宫日是也”。○解云：立炀宫不日者，即定元年九月，“立炀宫”是也。立武宫日者，成十六年“二月，辛巳，立武宫”是也。《公羊》之义，失礼鬼神例日，故言此。○注“所传”至“卒日是也”。○解云：子赤卒不日者，文十八年“冬，十月，子卒”，传云“何以不日？隐之也。何隐尔？弑也。弑则何以不日？不忍言也”，注云“所闻世臣子恩事王父深厚，故不忍言其日，与子般异”是也。其子般卒日者，庄三十二年“冬，十月，乙未，子般卒”，彼注云“日者，为臣子恩录之也。杀不去日，见隐者降子赤也”者是。 \\n 　 \\n 隐亦远矣，曷为为隐讳？据观鱼讳。隐贤而桓贱也。宋公冯与督共弑君而立，诸侯会於稷，欲共诛之，受赂便还，令宋乱遂成。桓公本亦弑隐而立，君子疾同类相养，小人同恶相长，故贱不为讳也。古者诸侯五国为属，属有长；二属为连，连有帅；三连为卒，卒有正；七卒为州，州有伯也。州中有为无道者，则长、帅、卒、正、伯当征之，不征则与同恶。当春秋时，天下散乱，保伍坏败，虽不诛，不为成乱。今责其成乱者，疾其受赂也。加以者，辟直成乱也。○令，力呈反。相长，丁丈反，下同。帅，所类反，下同。为卒，子忽反，下皆同。 \\n [疏]注“据观鱼讳”。○解云：隐五年“春，公观鱼于棠”，彼注云“实讥张鱼而言观。讥远者，耻公去南面之位，下与百姓争利，匹夫无异，故讳使若以远观为讥”者是也。○注“古者诸侯”至“有伯也”。○解云：《王制》及《春秋说》文。○注“加以”至“乱也”。○解云：下十四年传云“以者何？行其意也”，彼注云“以巳从人曰行，言四国行宋意也”。今此言以成宋乱者，若言公为三国所以，遂行其意而成宋乱，非公本意，故云加以者，辟直成乱也。 \\n 　 \\n 夏，四月，取郜大鼎于宋。此取之宋，其谓之郜鼎何？据莒人伐杞取牟娄，后莒牟夷以牟娄来奔，不系杞也。 \\n [疏]注“据莒”至“杞也”。○解云：隐四年“莒人伐杞取牟娄”，昭五年“莒牟夷以牟娄来奔”是也。 \\n 　 \\n 器从名，从本主名名之。地从主人。从后所属主人。器何以从名？地何以从主人？据错。 \\n [疏]注“据错”。○解云：二理相违故谓之错。 \\n 　 \\n 器之与人，非有即尔。即，就也，若曰取彼器与此人异国物。凡人取异国物，非就有取之者，皆持以归为有，为后不可分明，故正其本名。 \\n [疏]“非有即尔”。○解云：谓非有就而有之尔。 \\n 　 \\n 宋始以不义取之，故谓之郜鼎。宋始以不义取之，不应得，故王之谓之郜鼎。如以义应得，当言取宋大鼎。郜本所以有大鼎者，周家以世孝，天瑞之鼎，以助享祭。诸侯有世孝者，天子亦作鼎以赐之。礼，祭，天子九鼎，诸侯七，卿大夫五，元士三也。 \\n [疏]“宋始”至“取之”。○解云：谓灭郜取之也。○注“如以义应得”者。解云：谓若天赐之也。○注“周家”至“享祭”者。解云：谓殷衰之时，鼎没于泗水，及武王克殷之后，鼎乃出见，故《汉书》云“鼎於周出”是也。○注“礼祭”至“三也”。○解云：《春秋说》文。而《膳夫》云“王日一举，鼎十有二物”，何氏不取也。而《士冠礼》、《士丧礼》皆一鼎者，《士冠》、《士丧》略於正祭故也。 \\n 　 \\n 至乎地之与人，则不然，凡取地皆就有之，与器异也。俄而可以为其有矣。俄者，谓须臾之间，制得之顷也。诸侯土地各有封疆里数，今日取之，然后王者起，兴灭国，继绝世，反取邑，不嫌不明，故卒可使以为其有，不复追录系本主。○疆，居良反。然则为取，可以为其有乎？为取，恣意辞也。弟子未解，故云尔。○解，音蟹。曰：否。何者？何者，将设事类之辞。若楚王之妻媦，无时焉可也。媦，妹也。引此为喻者，明其终不可名有也。经不正者，从可知省文也。○媦，音胃，妹也。 \\n [疏]“若楚”至“可也”。○解云：媦，音于贵反。以妹为妻，终无可时，似若器从今主之名，地取便为已有。亦无可时，故言此也。本更散亡，难可推据，未知此君名号云何。○注“明其”至“有也”。○解云：若作名字，言器不可从今主之名，地不可作后主之有也。考诸古本，名作“多”字。虽恣意取之，亦不得多有也。若如此解，以覆上为取之义矣。○注“经不”至“文也”。○解云：地不得为今主之有，而经不系本国以正之者，从可知省文。 \\n 　 \\n 戊申，纳于大庙。何以书？讥。何讥尔？遂乱受赂，纳于大庙，非礼也。纳者，入辞也。周公称太庙，所以必有庙者，缘生时有宫室也。孝子三年丧毕，思念具亲，故为之立宗庙，以鬼享之。庙之为言貌也，思想仪貌而事之，故曰齐之日，思其居处，思其笑语，思其志意，思其所乐，思其所嗜。祭之日，入室，僾然必有见乎其位；周旋出入，肃然必有闻乎其容声；出户而听，慨然必有闻乎其叹息之声，孝子之至也。质家右宗庙，上亲亲；文家右社稷，尚尊尊。○大庙，音泰，下及注同。嗜，市志反。僾，音爱，又乌改反。慨，苦爱反。 \\n [疏]注“纳者，入辞也”。○解云：即庄九年传云“纳者何？入辞也”是也。○注“故为”至“享之”。○解云：《孝经》文。○注“故曰”至“所嗜”。○解云：皆《祭义》文也。彼注云“所嗜，素所欲饮食”是也。○注“祭之”至“之声”。○解云：亦《祭义》文。彼注云“周还出户，谓荐设时也。无尸者阖户，若食间则有出户而听之”是也。○注“质家”至“尊尊”。○解云：《春秋说》文。《祭义》篇末云“建国之神位，文家右社稷而左宗庙”，所谓一隅也。 \\n 　 \\n 秋，七月，纪侯来朝。称侯者，天子将娶於纪，与之奉宗庙，传之无穷，重莫大焉，故封之百里。月者，明当尊而不臣，所以广孝敬，盖以为天子得娶庶人女，以其得专封也。 \\n [疏]注“称侯”至“百里”。解云：知天子将娶於纪者，正以下八年冬，遂“逆王后于纪”；九年“春，纪季姜归于京师”之文也。知其元非大国者，正以隐二年“纪子伯、莒、子、盟于密”，伯子并称之，故知此侯非本爵也，知非暂得褒赏而已。而知封之百里者，正以自今以后桓称侯故也，即下六年夏，“公会纪侯于成”；十三年春，“公会纪侯、郑伯”之属是也。○注“月者”至“孝敬”。○解云：凡朝例时，以其尊而不臣，故书月，令与朝异。○注“盖以”至“封也”。○解云：此欲道诸侯不得专封，是以不取于大夫以下，即文四年“夏，逆妇姜于齐，略之也”，彼注云“贱非所以奉宗庙，故略之”是也。 \\n 　 \\n 蔡侯、郑伯会于邓。离不言会，此其言会何？据齐侯、郑伯如纪。二国会曰离，二人议各是其所是，非其所非，所道不同，不能决事，定是非，立善恶，不足采取，故谓之离会。 \\n [疏]注“据齐”至“离会”。○解云：五年“齐侯、郑伯如纪”，当时纪不与会，是以齐侯郑伯为离会也，但离不言会，故变言如矣。 \\n 　 \\n 盖邓与会尔。时因邓都得与邓会，自三国以上言会者，重其少从多也，能决事，定是非，立善恶。《尚书》曰“三人议，则从二人之言”，盖取诸此。○与会，音预。 \\n [疏]注“尚书”至“之言”。解云：《洪范》文。 \\n 　 \\n 九月，入杞。 \\n 公及戎盟于唐。不日者，戎怨隐不反国，善桓能自复，翕然相亲信。 \\n 冬，公至自唐。致者，君子疾贤者失其所，不肖者反以相亲荣，故与隐相违也。明前隐与戎盟，虽不信，犹可安也。今桓与戎盟，虽信，犹可危也：所以深抑小人也。凡致者，臣子喜其君父脱危而至。 \\n [疏]注“故与隐相违也”。○解云：即隐二年“秋，八月，公及戎盟于唐”，不书致故也。○注“明前”至“安也”。○解云：隐公之盟书日，故言不信也。不书致，故言犹可安。○注“今桓”至“而至”。○解云：不日故为信，书致故言危也。 \\n 　 \\n 三年，春，正月，公会齐侯于嬴。无王者，以见桓公无王而行也。二年有王者，见始也。十年有王者，数之终也。十八年有王者，桓公之终也，明终始有王，桓公无之尔。不就元年见始者，未无王也。二月非周之正月，所以复去之者，明《春秋》之道，亦通於三王，非主假周以为汉制而已。○嬴，音盈。以见，贤遍反，下并年末“以见”同。复，扶又反，下同。去，起吕反。 \\n [疏]注“二年”至“始也”。○解云：即二年“春，王正月，戊申，宋督弑其君与夷”是也。○注“十年”至“终也”。○解云：即十年“春，王正月，庚申，曹伯终生卒”是。○注“十八年”至“终也”。○解云：即十八年“春，王正月，公会齐侯于泺”是也。○注“不就”至“始者”。○解云：元年春王正月初即位之时，自知巳篡，战惧畏讨，未敢无王，是以《春秋》於正月之际，不得见始，须臾之后，还复为恶，擅自天子之田，俄然无惮，故至二年正月言王以见始。○注“二月”至“三王”。○解云：即七年“二月，己亥，焚咸丘”，十有三年“春，二月，公会纪侯、郑伯”云云，十五年“春，二月，天王使家父来求车”之属是也。 \\n 　 \\n 夏，齐侯、卫侯胥命于蒲。胥命者何？相命也。胥，相也。时盟不歃血，但以命相誓。○歃，本又作“歃”，所洽反，又所甲反。 \\n [疏]“胥命者何”。○解云：《春秋》上下，更无胥命之文，故执不知问。○注“时盟”至“相誓”。○解云：亦相誓敕，但不歃血而已，故谓之盟也。 \\n 　 \\n 何言乎相命？据盟亦相命，不道也。近正也。以不言盟也。○近正，附近之近，下及注同。 \\n [疏]“近正也”。○解云：古者不盟而言近正，虽不歃血，口虽誓敕，不若古者结言而退，故言近正而已。 \\n 　 \\n 此其为近正奈何？古者不盟，结言而退。善其近正，似於古而不相背，故书以拨乱也。○背，音佩。 \\n 六月，公会纪侯于盛。○盛，音成。 \\n 秋，七月，壬辰，朔，日有食之，既。既者何？尽也。光明灭尽也。是后楚灭穀、邓，上僣称王，故尢甚也。楚灭穀、邓不书者，后治夷狄。 \\n [疏]“既者何”。○解云：与例不同，故执不知问。○注“是后楚灭邓穀”。○解云：即下七年“夏，穀伯绥来朝。邓侯吾离来朝”，传云“皆何以名？失地之君也”是也。○注“上僣称王”。○解云：《春秋说》云“桓三年‘秋，七月，壬辰，朔，日有食之，既’，其后楚僣号称王，灭穀、邓，政教陵迟”是也。 \\n 　 \\n 公子翚如齐逆女。 \\n 九月，齐侯送姜氏于讙。何以书？讥。何讥尔？诸侯越竟送女，非礼也。以言姜氏也。礼，送女父母不下堂，姑姊妹不出门。○讙，呼宫反。 \\n [疏]注“以言姜氏也”。○解云：讙若齐地，宜言齐侯送孟姜于讙，今言姜氏，故知越竟也。○注“礼送”至“出门”。○解云：时王之礼。 \\n 　 \\n 此入国矣，何以不称夫人？据讙鲁地。自我言齐，恕已以及人也。父母之於子，虽为邻国夫人，犹曰吾姜氏。所以崇父子之亲，从父母辞。不言孟姜言姜氏者，从鲁辞，起鲁地。 \\n [疏]“犹曰吾姜氏”。○解云：若有言孟姜者，“孟”为衍字也。○注“从父”至“鲁地”。○解云：孟姜者，即《诗》云“彼美孟姜”，正谓此也。“孟”字亦有作“季”字者，误也。 \\n 　 \\n 公会齐侯于讙。夫人姜氏至自齐。翚何以不致？据遂以夫人妇姜至自齐致。 \\n [疏]注“据遂”至“齐致”。解云：在宣元年。 \\n 　 \\n 得见乎公矣。本所以致夫人者，公不亲迎有危也。翚当并致者，翚亲迎重在翚也。上会讙时，夫人以得见公，得礼失礼在公，不复在翚，故不复致。不就讙上致者，妇人危重，故据都城乃致也。月者，为夫人至，例危重之。○迎迎，鱼敬反，下同。为夫，于伪反，下同。 \\n [疏]注“不就”至“乃致”。解云：若就讙致，即乡者至讙之时书之，宜在“公会齐侯于讙”上。○注“月者”至“重之”。○解云：即宣元年“三月，遂以夫人妇姜至自齐”，成十四年“九月，侨如以夫人妇姜氏至自齐”是也。 \\n 　 \\n 冬，齐侯使其弟年来聘。 \\n 有年。有年何以书？方分别问大有年，故不但言何以书。○别，彼列反。以喜书也。大有年何以书？亦以喜书也。此其曰“有年何？仅有年也。仅，犹劣也。谓五穀多少皆有，不能大成熟。○仅，其靳反，劣也。 \\n [疏]注“谓五”至“成熟”。解云：旧本如是，其“穀”下云“皆有不能大成熟”，“多少”二字或衍文也。若必存字解之，多谓麦禾，少谓豆之属，是事皆有，但不能大熟也。 \\n 　 \\n 彼其曰大有年何？问宣十六年也。大丰年也。谓五穀皆大熟成。仅有年，亦足以当喜乎？恃有年也。恃，赖也。若桓公之行，诸侯所当诛，百姓所当叛，而又元年大水，二年耗减，民人将去，国丧无日，赖得五穀皆有，使百姓安土乐业，故喜而书之，所以见不肖之君为国尢危。又明为国家者，不可不有年。○行，下孟反。耗减，呼报反；下佳斩反。丧，息浪反。 \\n 四年，春，正月，公狩于郎。狩者何？田狩也。田者，蒐狩之总名也。古者肉食，衣皮服，捕禽者，故谓之田。取兽于田，故曰狩。《易》曰：“结绳罔以田鱼。”○狩，手又反，冬猎也。 \\n [疏]“狩者何”。○解云：正以春而言狩，故执不知问。○注“田者，蒐狩之总名也”。○解云：即《尚书》云：“文王不敢盘于游田”。○注“古者肉食，衣皮服，捕禽兽，故谓之田。取兽于田，故曰狩。《易》曰：‘结绳罔以田鱼。’”○解云：此古者，谓三皇之时也。故《礼运》道三皇时云，昔者先王“未有火化，食草木之实、鸟兽之肉，饮其血，茹其毛；未有麻丝，衣其羽皮。后圣有作，然后脩火之利”，“治其麻丝，以为布帛，以养生送死，以事鬼神”。又下《系辞》云“黄帝、尧、舜，垂衣裳而天下治”，彼注云：“始去羽毛”。故郑注《易说》云“古者田渔而食之，因衣其皮，先知蔽前，后知蔽后。后王易之以布帛，而犹存其蔽前者，重古道不忘本”。以此言之，则黄帝以后，始有火化而去毛羽，则此古者三皇时可知。 \\n 　 \\n 春曰苗。苗，毛也。明当见物取未怀任者。 \\n [疏]“春曰苗”。○解云：《周礼》“春田谓之蒐”，何氏所不取。 \\n 　 \\n 秋曰蒐。蒐，简择也。简择幼稚，取其大者。○曰廋，本又作“搜”，亦作“蒐”，所求反，简择也。冬曰狩。狩，犹兽也。冬时禽兽长大，遭兽可取。不以夏田者，春秋制也。以为飞鸟未去於巢，走兽未离於穴，恐伤害於幼稚，故於苑囿中取之。○长，丁丈反，年未同。离，力智反。囿，音又。 \\n [疏]注“不以”至“制也”。○解云：正以《周礼》四时皆田故也。 \\n 　 \\n 常事不书，此何以书？讥。何讥尔？远也。以其地远。礼，诸侯田狩不过郊。 \\n [疏]注“以其”至“远也”。○解云：十年冬，“齐侯、卫侯、郑伯来战于郎”，传云“郎者何？吾近邑”；庄三十一年“春，筑台于郎”，传云“何以书？讥。何讥尔？临民之漱浣也”。以此言之，则郎为近邑。言远也者，盖以郎邑在郊内，其属地在郊外，若据邑言之则为近，若据地言之则为远也。故哀十一年《左氏》郊之战，《檀弓》谓之战于郎也者，是郎邑在郊内之证也。则此言狩于郎者，据郊外属地言之，故言远，是以此注云“以其地远。礼，诸侯田狩不过郊”，不五年“大雩”之下，注云“去国远狩”是也。而旧云以其云大野远，故言远者，非。 \\n 　 \\n 诸侯曷为必田狩？据有囿也。 \\n [疏]注“据有囿也”。○解云：即成十八年“筑鹿囿”之属是也。 \\n 　 \\n 一曰乾豆，一者，第一之杀也。自左膘射之达於右髃，心中死疾，鲜屑，故乾而豆之，中荐於宗庙。豆，祭器名，状如镫。天子二十有六，诸公十有六，诸侯十有二，卿、上大夫八，下大夫六，士二。○左膘，毗小反，又扶了反，《三仓》云“小腹两边肉”，《说文》云“胁后髀前肉”。射之，食亦反，下同。右髃，本又作“腢”，鱼俱反，又五苟反，《说文》云“肩前也”，《字林》云“肩前两乳骨也”，五口反。中心，丁仲反，下同。镫，都邓反，又音登。 \\n [疏]注“自左”至“如镫”。解云：时王之礼，古制无文。○注“天子”至“士二”。○解云：自“下大夫六”以上，《礼器》文也。其士三者，何氏左之。案《聘礼》“致饔饩于上大夫，堂上八豆，设于房西”，则知此者堂上豆数也。《公食大夫礼》曰“宰夫自东房荐豆六，设于酱东”，则食下大夫之礼而豆六，则知食卿、上大夫亦八明矣。周礼公之豆四十，侯、伯之豆三十有二，子、男之豆二十有四者，盖普言之。 \\n 　 \\n 二曰宾客，二者，第二之杀也。自左膘射之达於右脾，远心死难，故以为宾客。○远，于万反。 \\n [疏]“二曰宾客”。解云：言以为宾俎实。为，犹作也。 \\n 　 \\n 三曰充君之庖。充，备也。庖，厨也。三者，第三之杀也。自左膘射之达于右，中肠胃污泡，死迟，故以充君之庖厨。已有三牲，必田狩者，孝子之意，以为己之所养，不知天地自然之牲逸豫肥美。禽兽多则伤五穀，因习兵事，又不空设，故因以捕禽兽，所以共承宗庙，示不忘武备，又因以为田除害。狩例时，此月者，讥不时也。周之正月，夏之十一月，阳气始施，鸟兽怀任，草木萌牙，非所以养微。○庖，步苞反。左脾，方尔反，又步启反，股外也；本又作“膘”。右，羊绍反，《字林》子小反；一本作“胘”，音贤。泡，普交反，又百交反。捕，音步，本又作“搏”，音博，又音付。共，音恭。为田，于伪反，下音同。 \\n [疏]注“狩例时”。○解云：即庄四年“冬，公及齐人狩于郜”；僖二十八年冬，“天王狩于河阳”是也。○注“此月者”至“养微”。○解云：在哀十四年，孔子欲夏之孟冬以为田狩之月。 \\n 　 \\n 夏，天王使宰渠伯纠来聘。宰渠伯纠者何？天子之大夫也。其称宰渠伯纠何？据刘卷卒，氏采不名且字。○纠，居黝反。氏采，七代反，后放此。 \\n [疏]“宰渠伯纠者何”。○解云：欲言微者，而经称伯；欲言尊卿，连名言之，故执不知问。○注“据刘”至“且字”。○解云：在定四年也。刘是其采，卷是名也。 \\n 　 \\n 下大夫也。天子下大夫，系官氏名且字。系官者，卑不得专官事也。称伯者，上敬老也。上敬老则民益孝，上尊齿则民益弟，是以王者以父事三老，兄事五更，食之於辟雝，天子亲袒而割牲，执酱而馈，执爵而酳，冕而总干，率民之至也。先王之所以治天下者有五：贵有德，为其近於道也；贵臣，为其近於君也；贵老，为其近於父也；敬长，为其近於兄也；慈幼，为其近於子弟也。礼，君於臣而不名者有五：诸父兄不名，经曰“王札子”是也，《诗》曰“王谓叔父”是也；上大夫不名，祭伯是也；盛德之士不名，叔肸是也；老臣不名，宰渠伯纠是也。下去二时者，桓公无王而行，天子不能诛，反下聘之，故为贬，见其罪，明不宜。○弟，大计反。更，音庚。食，音嗣。辟，必亦反。袒，音但。馈，其愧反。酳，以刃反，又士刃反。其近，附近之近，下同。札，侧八反。肸，许乙反。去，起吕反。见，贤遍反。 \\n [疏]注“天子”至“益弟”。○解云：言系官以为氏，渠是名，纠是旦字也。○注“是以”至“之至也”。○解云：《祭义》云“食三老、五更於大学，天子亲袒而割牲，执酱而馈，执爵而酳，冕而总干，所以教诸侯之弟也”，郑注云“割牲，制俎实也。冕而总干，亲在舞位，以乐侑食也，教诸侯之弟次事亲”是也。《乐记》亦有此文。○注“先王”至“弟也”。○解云：皆《祭义》文也。○注“礼君”至“是也”。○解云：皆何氏之意，故皆取经以当之。○注“诸父”至“是也”。○解云：宣十五年“王札子杀召伯、毛伯”，传云“王札子者何？长庶之号也”。注云“天子之庶兄。札者，冠且字也。礼，天子庶兄冠而不名，所以尊之”是也。○注“上大夫”至“是也”。○解云：隐元年“祭伯来”，传云“祭伯者何？天子之大夫也”是也。○注“盛德”至“是也”。○解云：宣十七年“公弟叔肸卒”，彼注云“称字者贤之。宣公篡立，叔肸不仕其朝，不食其禄，终身於贫贱，故孔子曰：‘笃信好学，守死善道，危邦不入，乱邦不居。天下有道则见，无道则隐。’此之谓也”是。○注“老臣”至“不宜”。○解云：渠是其名，而言不名者，谓计其官爵之时，实合氏宫名而且字，但以其年老，故兼称伯，示有不名之义也，故知之矣。 \\n 　 \\n 五年，春，正月，甲戌，已丑，陈侯鲍卒。曷为以二日卒之？忄戌也。忄戌者，狂也。齐人语。○忄戌，呼述反，狂也，齐人语。甲戌之日亡，已丑之日死而得，君子疑焉，故以二日卒之也。君子，谓孔子也。以二日卒之者，阙疑。 \\n [疏]注“君子”至“阙疑”。○解云：正以哀十四年传云“君子曷为为《春秋》”故也。 \\n 　 \\n 夏，齐侯、郑伯如纪。外相如不书，此何以书？据蔡侯东国卒于楚，不言如也。 \\n [疏]注“据蔡”至“如也”。○解云：在昭二十三年夏也。案襄二十六年“许男甯卒于楚”，在蔡侯之前而不据之者，科取一以当之，不以后见义，或者正以蔡是大国，齐之类，故取之。 \\n 　 \\n 离不言会。 \\n [疏]时纪不与会，故略言如也。《春秋》始录内小恶，书内离会；略外小恶，不书外离会。至所闻之世，著治升平，内诸夏而详录之，乃书外离会。嫌外离会常书，故变文见意，以别嫌明疑。○与，音预。治，直吏反。见意，贤遍反，下文注并同。别，彼列反。 \\n 　 \\n [疏]注“书内离会”者。○解云：即隐二年“公会戎于潜”是也。○注“不书外离会”者。解云：即此文变会言如是也。○注“乃书外离会”。○解云：即宣十一年“晋侯会狄于攒函”是也。○注“嫌外”至“明疑”。○解云：若不载此事，以略言如，则嫌所传闻之世，合书外离会，但遇无之而已，故曰嫌外离会常书也。故书而变其文，见所传闻之世，不书外离会之意，故曰变文见意也。所以别其嫌而明其疑，故曰以别嫌明疑也。 \\n 　 \\n 天王使仍叔之子来聘。仍叔之子者何？天子之大夫也。其称仍叔之子何？据宰渠氏官，武氏子不称字，又不加之。尹氏不称子。 \\n [疏]“仍叔之子者何”。○解云：欲言大夫，而文言之子；欲言未仕，而天王使之，故执不知问。○注“据宰渠氏官”。○解云：即上四年“夏，天王使宰渠伯纠来聘”是也。○注“武氏”至“加之”。○解云：即隐三年“秋，武氏子来求赙”是也。○注“尹氏不称子”。○解云：即隐三年“夏，四月，辛卯，尹氏卒”是也。 \\n 　 \\n 讥。何讥尔？讥父老，子代从政也。礼，七十县车致仕。不言氏者，起父在也。加之者，起子辟一人。○县，音玄。 \\n [疏]注“礼十县舆致仕”。○解云：案《春秋说》文。谓之县舆者，《淮南子》曰：“日至於悲谷，是谓脯时；至於渊隅，是谓高春；至於连石，是谓下春；至於悲泉，爰止其女，爰息其马，是谓县舆。”旧说云日在县舆，一日之暮；人年七十，亦一世之暮，而致其政事於君，故曰县舆致仕也。亦有作“车”字者。○注“不言”至“在也”。○解云：言仍氏子，则与武氏子文同，嫌亦无父，故曰起父在。○注“加之”至“一人”。○解云：若言仍叔子，则与僖三十三年百里子与蹇叔子之类是一人，故曰加之者，起子辟一人。 \\n 　 \\n 葬陈桓公。不月者，责臣子也，知君父有疾，当营卫，不谨而失之也，传曰“葬，生者之事”。 \\n [疏]注“不月”至“之也”。○解云：正以卒日葬月，乃是大国之例，今书时，故决之。○注“传曰”至“之事”。解云：隐十一年传文。 \\n 　 \\n 城祝丘。 \\n 秋，蔡人、卫人、陈人从王伐郑。其言从王伐郑何？据河阳举王狩，别出朝文，文不连王，王师不道所加。○从王，如字，又才用反，下及注同。 \\n [疏]注“据河”至“连王”。○解云：僖二十八年“冬，公会晋侯”以下“于温。天王狩于河阳”，“壬申，公朝于王所”。彼举王狩，此不举之；彼别出公朝之文，其文不连上王，今言从王伐郑，经连王言之，故难之。或者上会于温，诸侯之文连王言之。○注“王师不道所加”。○解云：成元年“秋，王师败绩于贸戎”，不道伐某，今言伐郑，故难之。 \\n 　 \\n 从王正也。美其得正义也，故以从王征伐录之，盖起时天子微弱，诸侯背叛，莫肯从王者征伐，以善三国之君，独能尊天子死节。称人者，刺王者也。天下之君，海内之主，当秉纲撮要，而亲自用兵，故见其微弱。仅能从微者，不能从诸侯，犹莒称人，则从不疑也。不使王者首兵者，本不为王举也。知实诸侯者，以美得正。○撮，七活反。不为，于伪反，下“所为”、“与为”、六年同。 \\n [疏]注“犹莒”至“疑也”。○解云：即隐八年“公及莒人盟于包来”，传曰“公曷为与微者盟？称人则从不疑也”，注云“从者随从也，实莒子也。言莒子则嫌公行微不肖，诸侯不肯随从公盟，而公反随从之，故称人，则随从公不疑矣”是也。○注“不使”至“得正”。○解云：若使王者首兵，宜言王以蔡人、卫人、陈人伐郑，似若僖二十六年“公以楚师伐齐，取穀”然。 \\n 　 \\n 大雩。大雩者何？旱祭也。雩，旱请雨祭名。不解大者，祭言大雩，大旱可知也。君亲之南郊，以六事谢过，自责曰：政不一与？民失职与？宫室荣与？妇谒盛与？苞苴行与？谗夫倡与？使童男女各八人，舞而呼雩，故谓之雩。不地者，常地也。○一与，音馀，下同。苴，子馀反。 \\n [疏]注“君亲”至“责曰”。○解云：皆《韩诗传》文。○注“政不一与”。○解云：谓政不专一，出自权臣之门。○注“民失职与”。○解云：谓废其农业。○注“宫室荣与”。○解云：谓若丹楹刻桷之属。○注“妇谒盛与”。○解云：谓阿请乱国。○注“苞苴行与”。○解云：谓受人之馈，政以贿成。○注“谗夫倡与”。○解云：谓若鲁任郑瞻。○注“使童”至“之雩”。○解云：《论语》云“冠者五六人，童子六七人”，与此异者，彼言“暮春者，春服既成”，明鲁人正雩，故其数少，复不言男女。今此书见于经，非正雩也。凡脩雩者，皆为旱甚而作之，故其数多，又兼男女矣，是以《司巫》职曰“若国大旱，则率巫而舞雩”是也。《春秋说》云“冠者七八人，童子八九人”者，盖是天子雩也。○注“不地者，常地也”。○解云：谓在鲁城南沂水上。 \\n 　 \\n 然则何以不言旱？据日食鼓用牲于社。 \\n [疏]注“据日”至“于社”。○解云：庄二十五年经，彼举日食乃言“鼓用牲于社”，此不言旱，直言大雩，故据难之。 \\n 　 \\n 言雩，则旱见。言旱，则雩不见。从可知，故省文也。日食独不省文者，与大水同礼，若但言鼓用牲，则不知其所为。必见雩者，善其能戒惧天灾，应变求雨，忧民之急也。○应，应对之应，下同。 \\n [疏]注“与大”至“急也”。○解云：诸言日食与大水，皆鼓用牲也，即庄二十五年“秋，大水，鼓用牲于社”是也。 \\n 　 \\n 何以书？记灾也。旱者，政教不施之应。先是桓公无王行，比为天子所聘，得志益骄，去国远狩，大城祝丘，故致此旱。 \\n [疏]注“比为天子所聘”。○解云：即注四年“夏，天王使宰渠伯纠来聘”是也。○注“去国远狩”。○解云：即四年春，“公狩于郎”是也。○注“大城祝丘”。○解云：在今年夏，正以大崩坏败，然后发众城之，故曰大城。 \\n 　 \\n 〈虫衆〉。何以书？记灾也。〈虫衆〉者，烦扰之所生，与上旱同说。○〈虫衆〉，音终，本亦作“{众虫}”，《说文》{众虫}或“螽”字。 \\n 冬，州公如曹。外相如不书，此何以书？过我也。为六年化我张本也。传不言化我者，张本非再化也。称公者，申其尊，起其慢，责无礼。○过，古禾反，又古卧反。 \\n [疏]注“称公”至“无礼”。○解云：天子三公称公，王者之后称公。州国非此二者，必非是公，但今过鲁自尊若公，故如其意书之曰公，以起其无礼也。但诸文不知本爵是何，诸家之意，《左氏》已具也。 \\n 　 \\n 六年，春，正月，寔来。寔来者何？犹曰是人来也。犹曰是人来，不录何等人之辞。○寔，巿力反。 \\n [疏]“寔来者何”。○解云：不书其人而经言寔来，故执不知问。 \\n 　 \\n 孰谓？谓州公也。以上如曹书。曷为谓之寔来？慢之也。曷为慢之？据葵丘之盟日。化我也。行过无礼谓之化，齐人语也。诸侯相过，至竟必假涂，人都必朝，所以崇礼让，绝慢易，戒不虞也。今州公过鲁都不朝鲁，是慢之为恶，故书寔来见其义也。月者，危录之，无礼之人，不可备责之。○易，以豉反。见其，贤遍反，下“见无正”同。 \\n [疏]注“据葵”至“盟日”。○解云：僖九年“九月，戊辰，诸侯盟於葵丘”，传云“桓之盟不日，此何以日？危之也。何危尔”，“桓公震而矜之，叛者九国。震之者何？犹曰振振然”，注云“亢阳之貌”；“矜之者何？犹曰莫若我也”，注云“色自美大之貌”。然则桓公振矜慢人而书日危之，本鲁慢州公，非敬逆之道，是以据而难之。○注“行过”至“义也”。○解云：今州公过鲁而慢之，传言化我，故知化我是行过无礼之言，是以哀六年传云“陈乞曰：‘常之毌有鱼菽之祭，原诸大夫之化我也。’诸大夫皆曰：‘诺。’於是皆之陈乞之家”，亦是行过无礼之事。○注“月者”至“责之”。○解云：凡朝例时，此不朝，故书月以见危。不书日以见其危者，无礼之人，不可备责故也。 \\n 　 \\n 夏，四月，公会纪侯于成。 \\n 秋，八月，壬午，大阅。大阅者何？简车徒也。大简阅兵车，使可任用而习之。○阅，音悦。任，音壬。 \\n [疏]“大阅者何”。○解云：欲言习兵，而不言狩；欲言他事，而经书大阅，故执不知问。 \\n 　 \\n 何以书？盖以罕书也。罕，希也。孔子曰：“以不教民战，是谓弃之。”故比年简徒谓之蒐，三年简车谓之大阅，五年大简车徒谓之大蒐，存不忘亡，安不忘危。不地者，常地也。蒐例时，此日者，桓既无文德，又忽忘武备，故尢危录。 \\n [疏]“何以”至“书也”。○解云：大阅之礼，三年一为，桓公忽忘武备，过於三年，是以书之。○注“孔子”至“弃之”。○解云：何氏之意与郑别。○注“故比”至“之蒐”。○解云：即昭八年“秋，蒐于红”之属是也。○注“三年”至“大阅”。○解云：此文是也。○注“五年”至“大蒐”。○解云：即定十三年“大蒐于比蒲”之属是也。知其年数者，汉礼犹然。○注“不地者，常地也”。○解云：盖在郊内，而贾注经云“简车马于庙”也者，何氏不取。○注“蒐例时”者。昭八年“秋，蒐于红”；定十三年夏，“大蒐于比蒲”之属是也。○注“此日”至“危录”。○解云：例合书时而乃书日，故以为尢危录也。 \\n 　 \\n 蔡人杀陈佗。陈佗者何？陈君也。以跃卒不书葬也。○佗，大阿反。 \\n [疏]“陈佗者何”。○解云：欲言陈君，经不书爵；欲言大夫，又不言氏，故执不知问。○注“以跃”至“葬也”。○解云：十二年“八月，壬辰，陈侯跃卒”，注云“不书葬者，佗子也。佗不称侯者，嫌贬在名例不当绝，故复云跃葬也”，是以昭十一年“楚师灭蔡，执世子有以归用之”，传云“此未逾年之君也。其称世子何？不君灵公，不成其子也。不君灵公，则曷为不成其子？诛君之子不立”。以此言之，正由陈佗不君而见绝，故去其子葬，是故以跃不书葬，知佗是陈君。若其不然，不知陈侯跃何以不书葬矣。 \\n 　 \\n 陈君，则曷为谓之陈佗？据杀蔡侯般，不言蔡般。○侯般，音班。 \\n [疏]注“据杀”至“蔡般”。○解云：昭十一年“楚子虔诱蔡侯般，杀之於申”是也。 \\n 　 \\n 绝也。绝者，国当绝。曷为绝之？据戕鄫子不绝。○戕，在良反。鄫，才陵反。 \\n [疏]注“据戕”至“不绝”。○解云：宣十八年“邾娄人戕鄫子”，称子而不名是也。 \\n 　 \\n 贱也。其贱奈何？外淫也。恶乎淫？恶乎，犹於何也。○恶，音乌，乌乎犹於何也，注同。淫于蔡，蔡人杀之。蔡称人者，与使得讨之，故从讨贼辞也。贱而去其爵者，起其见卑贱，犹律文立子奸母，见乃得杀之也。不日不书葬者，从贱文。○去，起吕反。 \\n [疏]注“犹律”至“之也”。解云：犹言对子奸母也。○注“不日”至“贱文”。○解云：陈佗是君而见弑，例合书日，即隐四年“戊申，卫州吁弑其君完”之属是也。君被外国杀者，不责臣子不讨贼，例合书葬，即桓十八年“葬我君桓公”是也。今不书日不书葬者，从贱文故也。 \\n 　 \\n 九月，丁卯，子同生。子同生者孰谓？谓庄公也。以夫人言同非吾子。○严公，音庄，本亦作“庄”，案后汉讳庄改为严。 \\n [疏]“子同生者孰谓”。○解云：《春秋》之内鲁侯多矣，皆不书生，今特书，故问为谁。○注“以夫”至“吾子”。○解云：即庄元年传云“夫人谮公于齐侯，公曰‘同非吾子，齐侯之子也’”者是也。正以道公疑非已子，则是其长子同，既系体是常，故知庄公也。 \\n 　 \\n 何言乎子同生？据君存称世子，子般不言生。 \\n [疏]注“据君”至“言生”。○解云：庄三十二年“冬，十月，乙未，子般卒”，传云“子卒云子卒，此其称子般卒何？君存称世子，君薨称子某，既葬称子，逾年称公”是也。 \\n 　 \\n 喜有正也。喜国有正嗣。未有言喜有正者，此其言喜有正何？久无正也。子公羊子曰：“其诸以病桓与？”其诸，辞也。本所以书庄公生者，感隐、桓之祸生於无正，故喜有正，而不以世子正称书者，明欲以正见无正，疾恶桓公。日者，喜录之。礼，生与来日，死与往日，各取其所见日也。礼，世子生三日，卜士负之寝门外，以桑弧蓬矢射天地四方，明当有天地四方之事；三月，君名之，大夫负朝于庙，以名徧告之。○桓与，音馀。称，尺证反。恶，乌路反。射，食亦反。徧，音遍。 \\n [疏]注“而不至桓公”。○解云：若以正称书，宜言世子同生也。同实世子而不以正称书之，是其以正见无正之义。桓由不正而篡弑，故曰疾恶桓公也。○注“日者”至“日也”。○解云：与，由数也。由生数来日，故书丁卯而录之。凡人谓方至为来，已过为往，故云生与来日，死与往日也。郑注《曲礼上》篇云“生数来日，谓成服杖以死明日数也。死数往日，谓殡敛以死日数也”者，与何氏异。○注“礼世”至“告之”。○解云：皆出《内则》文也。 \\n 　 \\n 冬，纪侯来朝。朝聘例时。 \\n 　"}
{"章节": "桓公卷五（起七年，尽十八年）", "正文": "桓公卷五（起七年，尽十八年） \\n  \\n  \\n 　 \\n 　 \\n    七年，春，二月，己亥，焚咸丘。焚之者何？樵之也。樵，薪也。以樵烧之故，因谓之樵之。樵之，齐人语。○樵，似遥反，薪也。 \\n [疏]“焚之者何”。○解云：咸丘是邑，而反焚之，故执不知问。 \\n 　 \\n 樵之者何？以火攻也。何言乎以火攻？据战伐不道所用兵。○攻，音贡，又如字，下同。 \\n [疏]“樵之者何”。○解云：虽言焚言樵，仍非攻邑之义，故执不知问。 \\n 　 \\n 疾始以火攻也。征伐之道，不过用兵，服则可以退，不服则可以进。火之盛炎，水之盛冲，虽欲服罪，不可复禁，故疾其暴而不仁也。传不讬始者，前此未有，无所讬也。○复，扶又反。咸丘者何？邾娄之邑也。曷为不系乎邾娄？据郱、鄑、郚系纪。○郱，步丁反。鄑，子斯反，一音晋。郚，音吾。 \\n [疏]“咸丘者何”。○解云：欲言是国，经典未有；欲言非国，文无所系，故执不知问。○注“据郱鄑郚系纪”。○解云：庄元年冬，“齐师迁纪郱、鄑、郚”是。 \\n 　 \\n 国之也。欲使如国，故无所系。加之者，辟实国也。曷为国之？据郱、鄑、郚不国。君存焉尔。所以起邾娄君在咸丘邑，明臣子当赴其难，与在国等也。日者，重录以火攻也。○难，乃旦反。 \\n [疏]注“日者”至“攻也”。○解云：正以侵伐例时，即隐七年“秋，公伐邾娄”之属是也，故决之。 \\n 　 \\n 夏，穀伯绥来朝，邓侯吾离来朝。皆何以名？据滕，薛不名也。 \\n [疏]注“据滕、薛不名也”。○解云：即隐十一年“春，滕侯、薛侯来朝”是也。 \\n 　 \\n 失地之君也。其称侯朝何？据以贱也。 \\n [疏]“失地之君也”。○解云：即《曲礼下》云“诸侯失地名”是。 \\n 　 \\n 贵者无后，待之以初也。穀、邓本与鲁同贵为诸侯，今失爵亡土来朝，讬寄也，义不可卑，故明当待之如初，所谓“故旧不遗，则民不偷”。无后者，施於所奔国也。独妻得配夫，讬衣食於公家，子孙当受田而耕，故云尔。下去二时者，桓公以火攻人君，故贬，明大恶。不月者，失地君朝恶人，轻也。名者，见不世也。○不偷，他侯反，本又作“媮”。去，起吕反。见，贤遍反。 \\n [疏]注“无后”至“大恶”。○解云：知如此者，正以《郊特牲》云“诸侯不臣寓公，故古者寓公不继世”，彼注云“寓，寄也。寄公之子，非贤者世不足尊也”，是其义；又云“继世以立诸侯，象贤也”，注云“贤者，子孙恒能法其先父德行”。○注“不月”至“轻也”。○解云：朝例时，春秋常典，即文十五年“夏，曹伯来朝”是也。而此责其月者，以文十二年“春，王正月，盛伯来奔”，传云“盛伯者何？失地之君”。彼书月见其奔重，宜厚遇之，此不月者，朝恶人轻故也。僖二十年“夏，郜子来朝”，僖公非恶人而不月者，正以朝轻于奔故也。然则此注因桓恶人，故言此。若其不然，正宜直云失地之君来朝轻矣。○注“名者，见不世也”。○解云：郜子、盛伯皆不名者，兄弟故也。 \\n 　 \\n 八年，春，正月，己卯，烝。烝者何？冬祭也。春曰祠，荐尚韭卵。祠，犹食也，犹继嗣也。春物始生，孝子思亲继嗣而食之，故曰祠，因以别死生。○烝，之承反，冬祭也。祠，嗣丝反。卵，力管反。犹食，音饲，下同。别，彼列反。夏曰礿，荐尚麦苗。麦始熟可礿，故曰礿。○礿，音予若反，本又作“禴”，同。 \\n [疏]“烝者何”。○解云：欲言宗庙之祭，而文无所系；欲言祭天，天无烝名，故执不知问。○注“荐尚韭卵”，又注“荐尚麦”至“曰礿”。○解云：《王制》云：“春荐韭，夏荐麦，秋荐黍，冬荐稻。韭以卵，麦以鱼，黍以肫，稻以雁。” \\n 　 \\n 秋曰尝，荐尚黍肫。尝者，先辞也。秋穀成者非一，黍先熟可得荐，故曰尝。冬曰烝。荐尚稻雁。烝，众也，气盛貌。冬万物毕成，所荐众多，芬芳备具，故曰烝。无牲而祭谓之荐。天子四祭四荐，诸侯三祭三荐，大夫、士再祭再荐。祭於室，求之於幽；祭於堂，求之於明；祭於祊，求之於远：皆孝子博求之意也。大夫求诸明，士求诸幽，尊卑之差也。殷人先求诸明，周人先求诸幽，质文之义也。礼，天子、诸侯、卿大夫牛羊豕凡三牲，曰大牢；天子元士、诸侯之卿大夫羊豕凡二牲，曰少牢；诸侯之士特豕。天子之牲、角握，诸侯角尺，卿大夫索牛。○祊，必庚反。少，诗照反。索，所百反。 \\n [疏]注“无牲”至“之荐”。○解云：谓无牛羊豕之牲也。而中霤礼云祭五祀于庙，用牲有尸，皆荐于奥。何以荐用牲？彼谓正祭之时，先荐于奥，仍自无牲；其正祭五祀，乃用牲有尸耳。○注“天子”至“差也”。○解云：皆时王之礼，中霤礼亦然。○注“殷人”至“义也”。○解云：即《郊特牲》云“殷人先求诸阳，周人先求诸阴”是也。○注“礼天”至“大牢”。○解云：皆时王之礼也。○注“天子”至“索牛”。○解云：皆指祭宗庙之牲也，仍不妨《王制》云“祭天地之牛角茧栗，宾客之牛角尺”之文也。 \\n 　 \\n 常事不书，此何以书？讥。何讥尔？讥亟也。亟，数也。属十二月巳烝，今复烝也。不异烝祭名而言烝者，取冬祭所荐众多，可以包四时之物。○亟，去冀反，数也，注及下同。数，所角反。属十，音烛，下同。今复，扶又反，下同。 \\n [疏]注“属十”至“烝也”。解云：烝者，冬祭之名。明去年十二月巳有烝，但得常不书，今正月复作烝，故言亟。○注“不异”至“之物”。○解云：烝者，冬时祭名。前已作讫，今宜易名，而犹言烝，故说之也。 \\n 　 \\n 亟则黩，黩则不敬。黩，渫黩也。○黩，徒木反。渫，息列反。君子之祭也，敬而不黩。君子生则敬养，死则敬享，故将祭，宫室既脩，墙屋既缮，百物既备，序其礼乐，具其百官，散齐七日，致齐三日，夫妇齐戒沐浴，盛服，君牵牲，夫人奠酒；君亲献尸，夫人荐豆。卿大夫相君，命妇相夫人，洞洞乎，属属乎如弗胜，如将失之，济济乎致其敬也，愉愉乎尽其忠也，勿勿乎其欲飨之也。文王之祭，事死如事生，孝子之至也。○养，馀亮反。散齐，素旦反；下侧皆反。相君，息亮反，下同。洞洞，大董反。胜，音升。济济；子礼反，又似兮反。愉愉，羊朱反。勿勿，如字。 \\n [疏]注“君子”至“敬享”。○解云：《祭义》文也。彼郑注云“享，犹祭也”。○注“故将祭”至“百官”。○解云：皆出《祭义》，何氏差约言之也。○注“散齐七日”。○解云：即《祭统》云“故散齐七日以定之”，注云“定者，定其志意也”。定其志意者，谓齐之日不御不乐不吊是也。○注“致齐三日”。○解云：即《祭统》云“致齐三日以齐之”，是致齐者，即郑氏云“致之言至，致谓深也、审也”之属是也。○注“夫妇”至“奠酒”。○解云：案今《祭义》酒作“盎”字。郑注云“奠盎，设盎齐之樽”，盖所见异，或何休以义引之，不取正文。○注“君亲”至“如事生”。○解云：皆出《祭义》，唯孝子之至一句，注者之言也。注礼本下为士制者，即《士丧礼》、《士虞》、《士相见》之属是也。言此者，欲道庶人无礼篇，故传家偏举言之。即《曲礼》上篇“礼不下庶人”郑注云：“为其遽於事，且不能备物。”义亦通于此。 \\n 　 \\n 疏则怠，怠则忘。怠，解。○疏，音疏，下注同。解，古卖反。士不及兹四者，则冬不裘，夏不葛。礼本下为士制。兹，此也。四者，四时祭也。疏数之节，靡所折中，是故君子合诸天道，感四时物而思亲也。祭必於夏之孟月者，取其见新物之月也。裘葛者，御寒暑之美服。士有公事，不得及此四时祭者，则不敢美其衣服，盖思念亲之至也。故孔子曰：“吾不与祭，如不祭”。○折中，之设反；下丁仲反。御寒，鱼吕反，又如字。不与，音预。 \\n [疏]注“礼本下为士制”。○解云：即《士丧礼》、《士虞》、《士相见》之属是也。言此者欲道庶人无礼篇，故传家偏举言之，即《曲礼上》篇“礼不下庶人”，郑注云“为其遽于事，且不能备物”，义亦通于此。 \\n 　 \\n 天王使家父来聘。家，采地。父，字也。天子中大夫氏采，故称字，不称伯仲也。 \\n [疏]注“天子”至“仲也”。○解云：上大夫称伯仲者，即祭伯、南季之属是也。次大夫不称伯仲者，即此是也。下大夫称官氏名且字者，即宰渠伯纠是也。 \\n 　 \\n 夏，五月，丁丑，烝。○何以书？讥亟也。与上祀同为亟也。 \\n [疏]注“与上”至“亟也”。○解云：周之三月，乃是夏之孟月，自有春祠之礼。今周之五月，乃夏之三月也，犹与上祠同在一时而复为烝，故曰与上祀同为亟也。 \\n 　 \\n 秋，伐邾娄。 \\n 冬，十月，雨雪。何以书？记异也。何异尔？不时也。周之十月，夏之八月，未当雨雪，此阴气大盛，兵象也。是后有郎师、龙门之战，氵不血尢深。○雨雪，于付反。氵不，古流字。 \\n [疏]注“是后”至“尤深”。○解云：郎师，即下十年“齐侯、卫侯、郑伯来战于郎”是也。其龙门之战者，即下十三年“公会纪侯、郑伯。已巳，及齐侯、宋公、卫侯、燕人战”云云是也。《春秋说》云“龙门之战，民死伤者满沟”，故此注云“氵不血尢深”也。 \\n 　 \\n 祭公来，遂逆王后于纪。祭公者何？天子之三公也。天子置三公、九卿、二十七大夫、八十一元士，凡百二十官，下应十二子。祭者，采也。天子三公氏采称爵。○祭公，侧介反，后“祭仲”、“祭叔”放此。应，应对之应。 \\n [疏]“祭公者何”。○解云：欲言诸侯，而逆王后；欲言大夫，而经文言公，故执不知问。○注“天子”至“采也”。○解云：《春秋说》云：“立三台以为三公，北斗九星为九卿，二十七大夫内宿部卫之列，八十一纪以为元士，凡百二十官焉。下应十二子。”宋氏云：“十二次，上为星，下为山川也。”此言天子立百二十官者，非直上纪星数，亦下应十二辰，故曰下应十二子也。○注“三公氏采称爵”者。解云：即祭公、周公是也。上大夫即例称五十字，即祭伯、南季、荣叔之属是也。次大夫例称二十字，即家父之属是也。下大夫系官氏名且字，即宰渠伯纠是也。上士名氏通，石尚是也。次士以官录，即宰咺是。下士略称人，“公会王人于洮”是也。其刘子、单子之属，不称字而称子者，谓诸侯入为天子大夫，故设文，非王臣之常称。若然，祭公、周公官爵適等，而僖九年“夏，公会宰周公”，特加“宰”者，彼传云“宰周公者何？天子之为政者也”，注云“宰，犹治也。三公之职号，尊名以加宰，知其职大尊重，当与天子参听万机，而下为诸侯所会，恶不胜任，故加宰”，仍非常称也。 \\n 　 \\n 何以不称使？据宰周公称使。 \\n [疏]注“据宰周公称使”者。○解云：即僖三十年“天王使宰周公来聘”是也。而称宰者，义与九年同。婚礼不称主人。时王者有母也。遂者何？生事也。生，犹造也。专事之辞。大夫无遂事，此其言遂何？据待君命，然后卒大夫也。 \\n 　 \\n [疏]注“据待”至“夫也”。○解云：成十七年十一月，“壬申，公孙婴齐卒于貍轸”，传云“非此月日也，曷为以此月日卒之？待君命然后卒大夫。曷为待君命然后卒大夫？曷为待君命然后卒大夫？前此者，婴齐走之晋。公会晋侯，将执公，婴齐为公请。公许之反为大夫，归至於貍轸而卒，无君命不敢卒大夫。公至，曰：‘吾固许之反为大夫。’然后卒之”者是也。 \\n 　 \\n 成使乎我也。以上来无事，知遂成使于我。○成使，所吏反，注及下“成使”同。其成使乎我奈何？使我为媒，可则因用是往逆矣。婚礼成於五：先纳采、问名、纳吉、纳徵、请期，然后亲迎。时王者遣祭公来，使鲁为媒，可则因用鲁往迎之，不复成礼，疾王者不重妃匹，逆天下之母若逆婢妾，将谓海内何哉？故讥之。不言如纪者，辟有外文。○媒，亡杯反。请期，音情，又七并反。迎，鱼敬反。妃匹，音配，绝句。 \\n [疏]注“不言”至“外文”。○解云：外相如者，例所不录，言如纪即外相如，故曰辟有外文也。 \\n 　 \\n 女在其国称女，此其称王后何？王者无外，其辞成矣。 \\n [疏]“女在其国称女”者。○解云：即隐二年“纪履緰来逆女”，上三年“公子翚如齐逆女”之属是也。 \\n 　 \\n 九年，春，纪季姜归于京师。其辞成矣，则其称纪季姜何？自我言纪。父母之於子，虽为天王后，犹曰吾季姜。明子尊不加於父母。京师者何？天子之居也。以季姜言归。 \\n [疏]“京师者何”。○解云：欲言天子之居，而文不言王；欲言凡国，而为王后所归，故执不知问。 \\n 　 \\n 京者何？大也。师者何？众也。天子之居，必以众大之辞言之。地方千里，周城千雉，宫室官府，制度广大，四方各以其职来贡，莫不备具，所以必自有地者，治自近始，故据士，与诸侯分职而听其政焉，即《春秋》所谓内治其国也。书季姜归者，明鲁为媒，当有送迎之礼。○治自，直吏反。 \\n [疏]“京者”至“言之”。○解云：京师之名，理须训解，故分而问之。○注“地方千里”。○解云：即《诗》云“邦圻千里”是也。○注“周城千雉”。○解云：在定十二年。○注“即春”至“之礼”。○解云：《春秋》据鲁为王，故内鲁，若周公制礼，内京师然也。 \\n 　 \\n 夏，四月。 \\n 秋，七月。 \\n 冬，曹伯使其世子射姑来朝。诸侯来曰朝，此世子也，其言朝何？据臣子一例当言聘。○射，音亦。 \\n [疏]“诸侯来曰朝”。○解云：隐十一年师解云尔，故此弟子执而难之。○注“据臣”至“言聘”。○解云：僖元年传文。 \\n 　 \\n 《春秋》有讥父老子代从政者，则未知其在齐与？曹与？在齐者，世子光也。时曹伯年老有疾，使世子行聘礼，恐卑，故使自代朝，虽非礼，有尊厚鲁之心，传见下卒葬详录，故序经意依违之也。小国无大夫，所以书者，重恶世子之不孝甚。○齐与，音馀，绝句，下同。恶，或乌路反。 \\n [疏]注“在齐”至“光也”。○解云：即襄九年“冬，公会晋侯”已下“滕子、薛伯、小邾娄子、齐世子光伐郑”，十一年“公会晋侯”已下“齐世子光、莒子、邾娄子”云云“伐郑”是也。○注“时曹”至“之心”。○解云：正以十年春卒，今又世子代其朝，故知其疾也。○注“传见”至“详录”。○解云：即十年“王正月，庚申，曹伯终生卒。夏，五月，葬曹桓公”是也。○注“故序”至“孝甚”。○解云：世子代朝，明亦合讥；世子序诸侯之上，明亦合讥，而传云未知在齐曹者，正以其卒葬详录，故依违之不信言耳。 \\n 　 \\n 十年，春，王正月，庚申，曹伯终生卒。 \\n 夏，五月，葬曹桓公。小国始卒，当卒月葬时，而卒日葬月者，曹伯年老，使世子来朝，《春秋》敬老重恩，故为鲁恩录之尢深。 \\n [疏]注“小国”至“尤深”。○解云：所传闻之世，未录小国卒葬，所闻之世乃始书之。其书之也，卒月葬时，文九年“秋，八月，曹伯襄卒”；冬，“葬曹共公”者是也。今卒日葬月者，正以敬老重恩故也。云云之说，当文皆自有解。 \\n 　 \\n 秋，公会卫侯于桃丘，弗遇。会者何？期辞也。其言弗遇何？公不见要也。时实桓公欲要见卫侯，卫侯不肯见公，以非礼动，见拒有耻，故讳使若会而不相遇。言弗遇者，起公要之也。弗者，不之深也。起公见拒深。传言公不要见者，顺经讳文。○见要，一遥反，注同。 \\n [疏]“会者何”。○解云：经既书会，作聚集之名；寻言弗遇，是未见之称，故执不知问。 \\n 　 \\n 冬，十有二月，丙午，齐侯、卫侯、郑伯来战于郎。郎者何？吾近邑也。以言来也。 \\n [疏]“郎者何”。○解云：欲言是邑，战於其内；欲言非邑，经有城郎之文，故执不知问。○注“以言来也”。○解云：凡言来者，乡内之辞，今经言来，故知近邑也。而僖四年“楚屈完来盟于师”，是时在召陵，而言来者，据师道楚，故得言来。吾近邑，则其言来战于郎何？据齐师、宋师次于郎不言来，公败宋师不言战，龙门之战不举地也。 \\n 　 \\n [疏]注“据齐师”至“不言来”。○解云：在庄十年。○注“公败”至“不言战”。○解云：隐十年“公败宋师于菅”，庄十年“公败宋师于乘丘”，庄十一年“公败宋师于鄑”，凡有三经，宜隐十年以当之。○注“龙门”至“地也”。解云：即下十三年春，“公会纪侯、郑伯。己巳，及齐侯、宋公、卫侯、燕人战”云云，依《春秋说》云是龙门之战，而不言战于龙门是也。 \\n 　 \\n 近也。恶乎近？近乎围也。地而言来者，明近都城，几与围无异。不解战者，从下说可知。○恶，音乌。明近，附近之近。几，音祈。 \\n [疏]“近也”至“围也”。○解云：近，读如附近之近。国，读如围。言兵围都城相似，故言近乎围也。考诸古本，围皆作“国”字，而旧解以国为围。 \\n 　 \\n 此偏战也。何以不言师败绩？据十三年师败绩。偏，一面也。结日定地，各居一面，鸣鼓而战，不相诈。 \\n [疏]注“据十”至“相诈”。○解云：即龙门之战，“齐师、宋师、卫师、燕师败绩”是也。 \\n 　 \\n 内不言战，言战乃败矣。《春秋》讬正於鲁。战者，敌文也。王者兵不与诸侯敌，战乃其已败之文，故不复言师败绩。鲁不复出主名者，兵近都城，明举国无大小，当戮力拒之。○不复，扶又反，下同。戮，音六，又力彫反，字亦作勠。 \\n 十有一年，春，正月，齐人、卫人、郑人盟于恶曹。月者，桓公行恶，诸侯所当诛，上三国来战于郎。今复使微者盟，故为鲁惧，危录之。○行，下孟反。属，音烛。今复，扶又反，下“故复”同。为，于伪反。 \\n [疏]注“月者”至“录之”。○解云：正以微者盟例合时，今而书月，故须解之。 \\n 　 \\n 夏，五月，癸未，郑伯寤生卒。○寤，吾故反。 \\n 秋，七月，葬郑庄公。庄公杀段，所以书葬者，段当国，本当从讨贼辞，不得与杀大夫同例。 \\n [疏]注“庄公”至“同例”。解云：《春秋》之例，君杀无罪大夫，皆去其葬，即成十年“晋侯孺卒”，注云“不书葬者，杀大夫赵同”等是。今段有罪，故庄公书葬也。然则此言不得与杀大夫同例者，谓不得与杀无罪大夫同例耳。 \\n 　 \\n 九月，宋人执郑祭仲。祭仲者何？郑相也。不言大夫者，欲见持国重。○相，息亮反。见，贤遍反，下同。 \\n [疏]“祭仲者何”。解云：欲言无罪，听胁立篡；欲言有罪，褒而称字，故执不知问。 \\n 　 \\n 何以不名？贤也。何贤乎祭仲？据身执君出，不能防难。○防难，乃旦反，下同。以为知权也。权者，称也。所以别轻重，喻祭仲知国重君轻。君子以存国，除逐君之罪，虽不能防其难，罪不足而功有馀，故得为贤也。不引度量者，取其平实以无私。○称，尺证反。别，彼列反。其为知权奈何？古者郑国处于留，先郑伯有善于郐公者，通乎夫人，以取其国而迁郑焉。迁郑都于郐也。○郐，古外反。而野留野，鄙也。传本上事者，解宋所以得执祭仲，因以为戒。庄公死已葬，祭仲将往省于留，涂出于宋、宋人执之。宋人，宋庄公也。谓之曰：“为我出忽而立突。”突，宋外甥。○为，于伪反，下注“为突”、“非能为突”、“为赂”、“为突归”、“为承”同。祭仲不从其言，则君必死，国必亡。祭仲死，而忽为突所驱逐而出奔，经不书忽奔，见微弱甚。是时宋强而郑弱，祭仲探宋庄公本弑君而立，非能为突，将以为赂动，守死不听，令自入，见国无拒难者，必乘便将灭郑，故深虑其大者也。○令自，力呈反，下同。便，婢面反。 \\n [疏]注“祭仲死”至“者也”。○解云：下十五年“秋，九月，郑伯突入于栎”，传云“栎者何？郑之邑。曷为不言入于郑？未言尔。曷为末言尔？祭仲亡矣。然则曷为不言忽之出奔？言忽为君之微也。祭仲存则存矣，祭仲亡则亡矣”者是。注“祭仲探宋庄公本弑君而立”者。在桓二年。 \\n 　 \\n 从其言，则君可以生易死，国可以存易亡，少辽缓之。宋当从突求赂，郑守正不与，则突外乖於宋，内不行於臣下，辽假缓之。 \\n [疏]“君可以生易死”。○解云：谓易去死也。○“国可以存易亡”。○解云：易去亡也。 \\n 　 \\n 则突可故出，而忽可故反，是不可得则病，使突有贤才，是计不可得行，则己病逐君之罪。 \\n [疏]“则突可故出”。○解云：突可以此之故出之也。○“而忽可故反”。○解云：言忽可以此之故而反之也。○“是不可得则病”。○解云：言己终能出突而反忽，则为权之成；若不能如是，乃为其病矣。 \\n 　 \\n 然后有郑国。己虽病逐君之罪，讨出突，然后能保有郑国，犹愈於国之亡。 \\n [疏]“然后有郑国”。○解云：言突有贤才，己计不行，虽然，仍须勉力讨之。令忽有国虽费功力，犹愈於国之亡也。 \\n 　 \\n 古人之有权者，祭仲之权是也。古人，谓伊尹也。汤孙大甲骄蹇乱德，诸侯有叛志，伊尹放之桐宫，令自思过，三年而复成汤之道。前虽有逐君之负，后有安天下之功，犹祭仲逐君存郑之权是也。○大，音泰。 \\n [疏]注“古人”至“之道”。○解云：出《书序》。《长义》云“若令臣子得行，则闭君臣之道，启篡弑之路”。解云：权之设，所以扶危济溺，舍死亡无所设也。若使君父临溺河井，宁不执其发乎？是其义也。 \\n 　 \\n 权者何？权者反於经，然后有善者也。权之所设，舍死亡无所设。设，施也。舍，置也。如置死亡之事不得施。 \\n [疏]“权者何”。○解云：欲言正，逐君立庶；欲言不正，今又言权，故执不知问 \\n 　 \\n 。行权有道：自贬损以行权，身蒙逐君之恶，以存郑是也。不害人以行权。己纳突，不害忽是也。杀人以自生，亡人以自存，君子不为也。祭仲死则忽死，忽死则郑亡。生者，乃所以生忽存郑，非苟杀忽以自生，亡郑以自存。反覆道此者，皆所以解上死亡不施於己。宋不称公者，胁郑之篡，首恶当诛，非伯执也。祭仲不称行人者，时不衔君命出使，但往省留耳。执例时，此月者，为突归郑夺正，郑伯出奔。○覆，芳服反。使，所吏反。 \\n [疏]注“皆所”至“於己”。○解云：言上辟死辟亡，皆为忽故也。○注“宋不”至“执也”。○解云：决成十五年“晋侯执曹伯归于京师”称爵也。即僖四年传云“称侯而执者，伯讨也。称人而执者，非伯讨”是也。○注“祭仲”至“留耳”。○解云：决定六年“秋，晋人执宋行人乐祁犁”之属称行人也。○注“执例时”者。○解云：即祁犁言秋是也。而僖十九年六月，“己酉，邾娄人执鄫子用之”而书日者，彼注云“日者，鲁不能防正其女，以至於此，明当痛其女祸而自责之”。然则凡执例时，而在日月下者，皆当文有解。 \\n 　 \\n 突归于郑。突何以名？据忽复归于郑，俱祭仲所纳，系国称世子，不但名也。 \\n [疏]注“据忽”至“名也”。○解云：即十五年“郑世子忽复归于郑”是。 \\n 　 \\n 挈乎祭仲也。挈，犹提挈也。突当国，本常言郑突，欲明祭仲从宋人命，提挈而纳之，故上系於祭仲。不系国者，使与外纳同也。时祭仲势可杀突，以除忽害而立之者，忽内未能怀保其民，外未能结款诸侯，如杀之，则宋军强乘其弱，灭郑不可救，故少辽缓之。○挈，苦结反，提挈也。 \\n [疏]注“欲明”至“同也”。○解云：言与外纳同者，即系祭仲言于郑是也。言似僖二十五年“楚人围陈，纳顿子于顿”，文十四年“晋人纳接菑于邾娄”之属是也。 \\n 　 \\n 其言归何？据小白言入。 \\n [疏]注“据小白言入”。○解云：即庄九年“齐小白入于齐”是也。 \\n 　 \\n 顺祭仲也。顺其计策，与使行权，故使无恶。 \\n [疏]注“顺其”至“无恶”。○解云：下十五年传例云“归者出入无恶”，故言此。 \\n 　 \\n 郑忽出奔卫。忽何以名？据宋子既葬称子。 \\n [疏]注“据宋”至“称子”。解云：僖九年三月，“宋公御说卒”，“夏，公会宰周公、齐侯、宋子”巳下。“盟于葵丘”是也。若然，案彼经文，宋公御说三月卒，夏则公会宋子于葵丘，计应未葬，故注云“宋未葬不称子某者，出会诸侯，非居尸柩前，故不名也”。此云“宋子既葬称子者，谓以其非居尸柩之前，故作已葬之称。而单言子，况此郑忽之父，久巳葬讫而反名，故难之。 \\n 　 \\n 《春秋》伯子男一也，辞无所贬。《春秋》改周之文，从殷之质，合伯子男为一，一辞无所贬，皆从子，夷狄进爵称子是也。忽称子，则与《春秋》改伯从子辞同，於成君无所贬损，故名也。名者，缘君薨有降既葬名义也，此非罪贬也。君子不夺人之亲，故使不离子行也。王者起所以必改质文者，为承衰乱救人之失也。天道本下，亲亲而质省；地道敬上，尊尊而文烦。故王者始起，先本天道以治天下，质而亲亲，及其衰敝，其失也亲亲而不尊；故后王起，法地道以治天下，文而尊尊，及其衰敝，其失也尊尊而不亲，故复反之於质也。质家爵三等者，法天之有三光也。文家爵五等者，法地之有五行也。合三从子者，制由中也。○省，所景反。 \\n [疏]注“夷狄”至“名也”。○解云：襄二十九年“吴子使札来聘”，哀十三年“公会晋侯及吴子于黄池”之属是也。○注“名者”至“义也”。○解云：言君薨称子某，既葬称子者，正以既葬稍杀，故不得名也。然则初薨所以名者，降於既葬也。今郑忽书名者，缘君薨而名之义也。○注“天道本下，亲亲而质省”者巳下至“反之於质”。皆出於《乐说》文。○注“质家爵三等，法天之有三光也”巳下。皆《春秋说》文也。 \\n 　 \\n 柔会宋公、陈侯、蔡叔盟于折。柔者何？吾大夫之未命者也。以侠卒也。辄发传者，无氏嫌贬也。所以不卒柔者，深薄桓公，不与有恩礼於大夫也。盟不日者，未命大夫盟会用兵，上不及大夫，下重於士，罚疑从轻，故责之略。蔡侯称叔者，不能防正其姑姊妹，使淫於陈佗，故贬在字例。○折，之设反，又时设反；一本作“析”，思历反。 \\n [疏]“柔者何”。○解云：欲言大夫，经不言氏；欲言微者，而书其名，故执不知问。○注“以侠卒也”。○解云：隐九年春“侠卒”，传云：“侠者何？吾大夫之未命者也”，彼注云“以无氏而卒之也”。然则此亦无氏而书见，故知未命之大夫也。○注“辄发”至“贬也”。○解云：凡内大夫不书氏有二义；若未命大夫亦无氏，而此与侠是也；贬者亦无氏，即无骇与翚之是也，故此注云“无氏嫌贬也”。○注“所以”至“夫也”。○解云：欲道侠之卒当隐公之世，故得书之。○注“盟不”至“之略”。○解云：《春秋》之例，不信者日，下十二年“及郑师伐宋。丁未，战于宋”，是其违信矣。不日者，正以未命大夫，故责之略也。○注“蔡称”至“字例”。○解云：正以隐八年“蔡侯考父卒”，故有其姑姊妹淫於陈侯佗之事。在上六年。 \\n 　 \\n 公会宋公于夫童。○夫童，音扶；下音锺，又如字，《左氏》作“夫锺”。 \\n 冬，十有二月，公会宋公于阚。○阚，口暂反。 \\n 十有二年，春，正月。 \\n 夏，六月，壬寅，公会纪侯、莒子盟于殴蛇。○殴蛇，丘于反，又音曲侯反。蛇，音移，又音池。《左氏》作“曲池”。 \\n 秋，七月，丁亥，公会宋公、燕人盟于穀丘。○燕，音胭。 \\n 八月，壬辰，陈侯跃卒。不书葬者，佗子也。佗不称侯者，嫌贬在名例，不当绝，故复去跃葬也。○跃，予若反。佗子，大何反。故复，扶又反，下同。去，起吕反。 \\n 公会宋公于郯。○郯，音谈，二传作“虚”。 \\n 冬，十有一月，公会宋公于龟。○丙戌，公会郑伯盟于武父。○父，音甫。 \\n 丙戌，卫侯晋卒。不蒙上日者，《春秋》独晋书立记卒耳。当蒙上日，与不嫌异於篡例，故复出日明同。 \\n [疏]注“不蒙”至“明同”。○解云：《春秋》之例，篡不明者，至卒时合去日以略之，即僖二十四年冬，“晋侯夷吾卒”；襄十八年冬十月，“曹伯负刍卒于师”之属是也。若其篡明，有立、入之文者，不嫌非篡，故不劳去日，即僖十七年冬十二月，“乙亥，齐侯小白卒”；庄二十一年“夏，五月，辛酉，郑伯突卒”之属是也。今此卫侯晋亦隐四年有立文，不嫌非篡，当日。若不重言丙戌，则嫌不蒙上日，以其篡故略之，是以重言丙戌以明嫌也。而言独晋书立者，郑突、齐小白皆上有人文，不言立，故言独。 \\n 　 \\n 十有二月，及郑师伐宋。丁未，战于宋。战不言伐，此其言伐何？辟嫌也。恶乎嫌？嫌与郑人战也。时宋主名不出，不言伐，则嫌内微者与郑人战于宋地，故举伐以明之。宋不出主名者，兵攻都城，与郎同义。○恶乎，音乌，十三年传同。 \\n [疏]注“宋不”至“同义”。解云：上十年“来战于郎”，注云“鲁不复出主名者，兵近都城，明举国无大小，当戮力拒之”是也。 \\n 　 \\n 此偏战也。何以不言师败绩？内不言战，言战乃败矣。 \\n [疏]“此偏”至“败矣”。○解云：上十年郎战之下巳有此传，今复发之者，上经来战于鲁，此则往战于宋，嫌其异，故明之。 \\n 　 \\n 十有三年，春，二月，公会纪侯、郑伯。己巳，及齐侯、宋公、卫侯、燕人战，齐师、宋师、卫师、燕师败绩。曷为后日？据鞍之战先书日。○鞍，音安。 \\n [疏]注“据鞍”至“书日”。○解云：成二年六月癸酉云云，“及齐侯战于鞍”是也。 \\n 　 \\n 恃外也。其恃外柰何？得纪侯、郑伯，然后能为日也。得纪侯、郑伯之助，然后乃能结战日以胜。君子不掩人之功，不蔽人之善，故后日以明之。○胜，诗证反。蔽，必婢反。内不言战，此其言战何？据公败宋师于菅。○菅，古颜反。 \\n [疏]注“据公”至“于菅”。解云：在隐十年。 \\n 　 \\n 从外也。从外诸侯相与战例。曷为从外？据战于宋，不从外言败绩。 \\n [疏]注“据战”至“败绩”。○解云：即上十二年也，于时有郑人不书败绩之文矣。 \\n 　 \\n 恃外，故从外也。明当归功於纪、郑，故从纪、郑言战。何以不地？据在下句。 \\n [疏]注“据在下句”。○解云：即下云“郎亦近矣，郎何以地”。 \\n 　 \\n 近也。恶乎近？近乎围。郎亦近矣，郎何以地？郎犹可以地也。郎虽近，犹尚可言其处。今亲战龙门，兵攻城池，尢危，故耻之。绩，功也。非义不战，故以功言之。不言功者，取其积聚师众，有尊卑上下次第行伍，必出万死而不奔此，故以自败为文，明当坐也。燕战称人，败绩称师者，重败也，战少而败多。言及者，明见我为主，故得汲汲败胜之文。○处，昌虑反。行，户郎反。 \\n [疏]“郎犹可以地也”。○解云：即上十年“齐侯、卫侯、郑伯来战于郎”是也。。○注“郎虽”至“其处”。○解云：谓郎虽在郊内，仍非攻城，犹可以举其地。○注“今亲”至“耻之”。○解云：《春秋说》云“龙门之战，民死伤者，满沟也”者，主说此经，故知之。○注“绩功”至“不战”。○解云：凡书兵者，正得奉王命伐无礼，乃有战事，故言非义不战。○注“必出万死”。○解云：若武王万民致死而定天下之类。○注“燕战”至“败也”。○解云：盖师不尽战，故言战少；败时悉走，故言败多。而庄二十八年“齐人伐卫，卫人及齐人战，卫人败绩”，传即据此经云“败者称师，卫何以不称师？未得乎师也”，彼注云“未得成列为师也。诈战不言战，言战者，卫未有罪，方欲使卫主齐见直文也”者是。 \\n 　 \\n 三月，葬卫宣公。背殡用兵而月，不危之者，卫弱於齐、宋，不从亦有危，故量力不责也。○背殡，音佩，后“背殡”皆放此。 \\n [疏]注“背殡”至“责也”。○解云：隐三年传云“当时而不日，正也。当时而日，危不得葬也”。然则卫宣公去年十一月卒，至今年三月，正当五月之际，而又背殡用兵，宜书日以见危，而不日者，正以量力不责故也。 \\n 　 \\n 夏，大水。为龙门之战，死伤者众，民悲哀之所致。○为，于伪反。 \\n 秋，七月。 \\n 冬，十月。 \\n 十有四年，春，正月，公会郑伯于曹。 \\n 无冰。何以书？记异也。周之正月，夏之十一月，法当坚冰。无冰者，温也。此夫人淫泆，阴而阳行之所致。○泆，音逸。行，下孟反。 \\n 夏，五。郑伯使其弟语来盟。“夏，五”者何？无闻焉尔。来盟者，聘而盟也。不言聘者，举重也。内不出主名者，主国也，莅盟可知。莅盟、来盟例皆时。时者，从内为王义，明王者当以至信先天下。○莅盟，音利，又音类，下同。 \\n [疏]“夏五者何”。○解云：正以文异常例，故执不知问。○注“莅盟”至“天下”。○解云：其莅盟书时者，僖三年“冬，公子友如齐莅盟”；定十一年冬，“叔还如郑莅盟”之属是也。其来盟书时者，宣七年“春卫侯使孙良夫来盟”之属是也。而文十五年春，“三月，宋司马华孙来盟”书月，彼注云“月者，文公微弱，大夫秉政，宋亦蔽于三世之党，二乱结盟，故不与信辞”是也。然则来盟之例，例不言月，而此言夏五，师所不说，何氏以“五”字或衍文，故如此解。 \\n 　 \\n 秋，八月，壬申，御廪灾。御廪者何？粢盛委之所藏也。黍稷曰粢，在器曰盛。委，积也。御者，谓御用于宗庙。廪者，释治穀名。礼，天子亲耕，东田千亩，诸侯百亩。后夫人亲西郊采桑，以共粢盛祭服，躬行孝道以先天下。○廪，力甚反。粢盛，音咨；下音成。委，于鬼反，注同。积，子赐反。共，音恭。 \\n [疏]“御廪者何”。○解云：欲言宫室，而文言御廪；欲言仓库，今被灾之，於义不强，故执不知问。○注“廪者，释治穀名”。○解云：谓廪之言藻之义故也。○注“礼天”至“天下”。○解云：皆出《祭义》之文。御廪灾，何以书？ \\n 　 \\n 记灾也。火自出烧之曰灾。先是龙门之战，死伤者众，桓无恻痛於民之心，不重宗庙之尊，逆天危先祖，鬼神不飨，故天应以灾御廪。○应，应对之应。 \\n [疏]“御廪灾，何以书”。○解云：嫌覆问上粢盛委之所藏，故不但言何以书。 \\n 　 \\n [疏]注“火自”至“曰灾”。○解云：《公羊》之例，内悉言灾，而复言火自出烧之者，入《春秋》始有此灾，欲通人火不书之义也。 \\n 　 \\n 乙亥，尝。常事不书，此何以书？讥，何讥尔？讥尝也。讥新有御廪灾而尝之。曰：“犹尝乎？难曰四时之祭不可废，则无犹尝乎？○难，乃旦反。御廪灾，不如勿尝而巳矣。当废一时祭，自责以奉天灾也。知不以不时者，书本不当尝也。 \\n [疏]注“知不”至“尝也”。○解云：周之八月，非夏之孟秋，而反为尝，故以不时言之。 \\n 　 \\n 冬，十有二月，丁巳，齐侯禄父卒。 \\n 宋人以齐人、卫人、蔡人、陈人伐郑。以者何？行其意也。以己从人曰行。言四国行宋意也。宋前纳突求赂，突背恩伐宋，故宋结四国伐之。四国本不起兵，当分别之，故加以也。宋恃四国乃伐郑，四国当与宋同罪，非为四国见轻重。○背，音佩。别，彼列反。见，贤遍反。 \\n [疏]“以者何”。○解云：正以宋非强国而以齐、卫，故执不知问。○注“宋前纳突求赂”。○解云：上十一年宋人执郑祭仲，“突归于郑”是。○注“突背恩伐宋”者。○解云：上十二年“及郑师伐宋。丁未，战于宋”是也。 \\n 　 \\n 十有五年，春，二月，天王使家父来求车。何以书？讥。何讥尔？王者无求，求车非礼也。王者千里，几内租税，足以共费；四方各以其职来贡，足以尊荣，当以至廉无为率先天下，不当求。求则诸侯贪，大夫鄙，士庶盗窃。求例时，此月者，桓行恶不能诛，反从求之，故独月。○共费，音恭；下芳味反。行，下孟反，下“行恶”同。 \\n [疏]“何以书”至“礼也”。○解云：隐三年“武氏子来求赙”之下，传云“何以书？讥。何讥尔？丧事无求，求赙非礼也”。然则彼已有传，而重发之者，正以彼云“丧事无求”，恐此吉时得求，故明之。○注“诸侯”至“盗窃”。○解云：相对为优劣之称也。○注“求例时”。○解云：隐三年“秋，武氏子求赙”，文九年“春，毛伯来求金”之属是也。 \\n 　 \\n 三月，乙未，天王崩。桓王也。 \\n 夏，四月，己巳，葬齐僖公。当时而日者，背殡伐郑，危之。 \\n [疏]注“当时”至“危之”。○解云：去年十二月齐侯卒，至今年四月，是为当时隐三年传云“当时而不日，正也；当时而日，危不得葬”。今此书日，故曰危也。其背殡伐郑者，即去年冬十二月“宋人以齐人”巳下“伐郑”是。 \\n 　 \\n 五月，郑伯突出奔蔡。突何以名？据卫侯出奔楚不名。不连爵问之者，并问。上已名，今复名，故使文相顾。○复，扶又反，下注“故复”，及传文“复入”并注下“不复”皆同。 \\n [疏]注“据卫”至“不名”。○解云：在僖二十八年夏。○注“不连”至“并问”。○解云：正以下十六年传云“卫侯朔何以名”，哀八年传云“曹伯阳何以名”，故决之。○注“上巳”至“相顾”。○解云：欲言十一年已书名，故言复也。 \\n 　 \\n 夺正也。明祭仲得出之，故复於此名，著其夺正，不以失众录也。月者，大国奔例月，重乖离之祸，小国例时。 \\n [疏]注“著其”至“录也”。○解云：决襄十四年夏四月，“己未，卫侯衎出奔齐”之属，书其名者，为失众录之故也。○注“月者”至“之祸”。○解云：下十六年十一月，“卫侯朔出奔齐”，及此书五月之属皆是。○注“小国例时”。○解云：昭三年冬，“北燕伯款出奔齐”之属是也。 \\n 　 \\n 郑世子忽复归于郑。其称世子何？据上出奔不称世子。 \\n [疏]注“据上”至“世子”。○解云：上十一年“郑忽出奔卫”是也。 \\n 　 \\n 复正也。欲言郑忽，则嫌其出奔还入，与当国同文，反更成上郑忽为当国，故使称世子明复正，以效祭仲之权，亦所以解上非当国也。 \\n [疏]注“欲言”至“复正”。○解云：庄九年夏，“齐小白入干齐”，传云“曷为以国氏？当国也”者是也。○注“以效祭仲之权”。○解云：即上十一年传云“而忽可故反”是也。 \\n 　 \\n 曷为或言归，或言复归？复归者，出恶，归无恶；复入者，出无恶，入有恶。入者，出入恶；归者，出入无恶。皆於还入乃别之者，入国犯命，祸重也。忽未成君出奔，不应绝。出恶者，不如死之荣也。入无恶者，出不应绝，则还入不应盗国。○别，彼列反。 \\n [疏]“曷为或言归”。○解云：僖三十年“卫侯郑归于卫”之属是。○“或言复归”。○解云：此经是也。○“复入者”至“有恶”。○解云：襄二十三年“晋栾盈复入于晋”之属是也。○“入者，出入恶”。○解云：下文“许叔入于许”，“郑伯突入于栎”之属是也。 \\n 　 \\n 许叔入于许。称叔者，春秋前失爵，在字例也。入者，出入恶，明当诛也。不书出时者，略小国。 \\n [疏]注“称叔”至“字例”。○解云：正以庄十六年“同盟于幽”，经书许男故也。○注“不书”至“小国”。○解云：正以上文忽与突出入并书故。 \\n 　 \\n 公会齐侯于鄗。○鄗，户老反，又火各反，《左传》作“艾”，《穀梁》作“蒿”。 \\n 邾娄人、牟人、葛人来朝。皆何以称人？据言朝也。 \\n [疏]注“据言朝也”。○解云：正以隐十一年传云“诸侯来曰朝”。 \\n 　 \\n 夷狄之也。桓公行恶，而三人俱朝事之。三人为众，众足责，故夷狄之。 \\n 秋，九月，郑伯突入于栎。栎者何？郑之邑。曷为不言入于郑？据齐阳生立陈乞家，言入于齐。○栎，力狄反，一音匹沃反。 \\n [疏]“栎者何”。○解云：欲言国都，不言郑；欲言入于郑，复言栎邑，故执不知问。○注“据齐”至“于齐”。○解云：在哀六年。彼传云“景公死而舍立，陈乞迎阳生于诸其家”，“诸大夫不得巳，皆逡巡北面，再拜稽首而君之尔”。然则阳生实入于陈乞家，而言入于齐。今突入于栎，而不言于郑，故难之。 \\n 　 \\n 末言尔。末者，浅也。解不言入国意。曷为末言尔？据俱篡也。祭仲亡矣。亡，死亡也。祭仲亡则郑国易得，故明入邑则忽危矣，不须乃入国也，所以效君必死，国必亡矣。○易，以豉反。然则曷为不言忽之出奔？据上言出奔也。言忽为君之微也。祭仲存则存矣，祭仲亡则亡矣。言忽微弱甚於鸿毛，仅若匹夫之出耳，故不复录，皆所以终祭仲之言，解不虚设危险之嫌。 \\n [疏]注“皆所”至“之言”。解云：上云祭仲亡则亡矣者，所以效十一年“君必死，国必亡”之文。今此传云“言忽为君之微也”已下者，可以终十一年“国可以存易亡”之文，故言皆所以终祭仲之言也。十一年虽不出祭仲之口，但传家为祭仲而为此辞，故得云祭仲之言也。○注“解不”至“之嫌”。○解云：权者，危险之事，祭仲比来欲为君存国，非徒然也。但国内凡人嫌其虚设，故作经传以解之，故曰解不虚设危险之嫌。 \\n 　 \\n 冬，十有一月，公会齐侯、宋公、卫侯、陈侯于侈，伐郑。月者，善诸侯征突，善录义兵也。不举伐为重者，用兵重於会，嫌月为桓伐有危举，不为义兵录，故复录会。○侈，昌氏反，二传作“袲”。为桓，于伪反，下同。 \\n [疏]注“月者”至“录会”。○解云：正以隐七年“秋，公伐邾娄”之属，则言征伐例时，而此书月，故决之。 \\n 　 \\n 十有六年，春，正月，公会宋公、蔡侯、卫侯于曹。 \\n 夏，四月，公会宋公、卫侯、陈侯、蔡侯伐郑。 \\n 秋，七月，公至自伐郑。致者，善桓公能疾恶同类，比与诸侯行义兵伐郑。致例时，此月者，善其比与善行义，故以致，复加月也。○复，扶又反。 \\n [疏]注“致者”至“伐郑”。○解云：桓是篡贼，动作有危，今能疾篡脱危而至，故致之。○注“致例时”。○解云：即上二年“冬，公至自唐”之属是。 \\n 　 \\n 冬，城向。○向，式亮反。 \\n 十有一月，卫侯朔出奔齐。卫侯朔何以名？据卫侯出奔楚不名。 \\n [疏]“卫侯朔何以名”。○解云：嫌问出奔之属何以名，故复连句问之。○注“据卫”至“不名”。○解云：在僖二十八年。 \\n 　 \\n 绝。曷为绝之？据俱奔也。得罪于天子也。其得罪于天子奈何？见使守卫朔，朔，十二月朔政事也。月所以朝庙告朔是也。而不能使卫小众。时天子使发小众，不能使行。越在岱阴齐，越，犹走也。岱，岱宗，泰山也。山北曰阴。先言岱阴，后言齐者，明名山大泽不以封诸侯，以为天地自然之利，非人力所能加，故当与百姓共之。传著朔在岱阴者，明天子当及是时未能交连五国之兵早诛之。 \\n [疏]注“明天子”至“诛之”。○解云：其五国者，庄五年“冬，公会齐人、宋人、陈人、蔡人伐卫”是。 \\n 　 \\n 属负兹舍，不即罪尔。属，讬也。天子有疾称不豫，诸侯称负兹，大夫称犬马，士称负薪。舍，止也。讬疾止不就罪。○属负兹，音烛，注同。属，讬也。诸侯有疾称负兹，言朔讬有疾。 \\n [疏]注“天子”至“负薪”者。○解云：皆汉礼之名。豫，诂为乐。诸侯言负兹者，谓负事繁多，故致疾。大夫言犬马者，代人劳苦，行役远方，故致疾。士称负薪者，禄薄不足代耕，故致疾。 \\n 　 \\n 十有七年，春，正月，丙辰，公会齐侯、纪侯盟于黄。 \\n 二月，丙午，公及邾娄仪父盟于趡。本失爵在名例，中朝桓公称人。今此不名者，盖以为仪父最先与隐公盟，明元功之臣，有诛而无绝。○趡，翠癸反。 \\n [疏]注“本失”至“在名例”。○解云：正以隐元年得褒，乃书字故也。○注“中朝”至“名者”。○解云：即上十五年“邾娄人、牟人、葛人来朝”是。○注“盖以”至“之臣”。○解云：隐元年“公及邾娄仪父盟于昧”是也。○注“有诛而无绝”。○解云：有诛者，十五年称人，是责之。无绝者，今还其字，无绝其功故也。 \\n 　 \\n 五月，丙午，及齐师战于奚。夏者，阳也。月者，阴也。去夏者，明夫人不系於公也。此战盖由桓公曰“同非吾子”云尔。○去，起吕反，下同。 \\n [疏]注“此战”至“云尔”。○解云：庄元年传云“公曰‘同非吾子’”是。然则夫人姜氏三年至鲁，六年九月庄公乃生，桓公何云同非吾子？盖夫人谮之也。或云盖在齐之日已共私通，鲁侯知之，悼恨之言耳。 \\n 　 \\n 六月，丁丑，蔡侯封人卒。 \\n 秋，八月，蔡季自陈归于蔡。称字者，蔡侯封人无子，季次当立，封人欲立献舞而疾害季，季辟之陈。封人死，归反奔丧，思慕三年，卒无怨心，故贤而字之。出奔不书者，方以起季奔丧归，故使若非出奔归。不称弟者，见季不受父兄之尊，起宜为天子大夫。天子大夫不得与诸侯亲通，故鲁季子、纪季皆去其氏，唯卒以恩录亲，季友、叔肸卒是也。 \\n [疏]注“鲁季”至“其氏”。○解云：即闵元年“季子来归”，庄三年“纪季以酅入于齐”是也。○“唯卒”至“是也”。○解云：即僖十六年“公子季友卒”，宣十七年“公弟叔肸卒”是也。 \\n 　 \\n 癸巳，葬蔡桓侯。称侯者，亦夺臣子辞也。有贤弟而不能任用，反疾害之而立献舞，国几并於蛮荆，故贤季抑桓称侯，所以起其事。○几，音祁。并，必政反，又如字。 \\n [疏]注“称侯”至“其事”。○解云：正以诸侯之葬皆称公，故决之。 \\n 　 \\n 及宋人、卫人伐邾娄。 \\n 冬，十月，朔，日有食之。是后夫人谮公，为齐侯所诱杀。去日者，著桓行恶，故深为内惧其将见杀无日。○行，下孟反。为，于伪反。 \\n [疏]注“去日”至“无日”。○解云：若以隐三年传言之，即某月某日朔日有食之者，食正朔。若言某月某日日有食之者，谓二日食也。若言某月日有食之者，谓食在晦也。今此言朔而不书日，故此解之。 \\n 　 \\n 十有八年，春，王正月，公会齐侯于泺。○泺，郎沃反，又音洛，《说文》云匹沃反。公夫人姜氏遂如齐。公何以不言及夫人？据公及夫人会齐侯于阳穀。 \\n [疏]注“据公”至“阳穀”。○解云：在僖十一年。 \\n 　 \\n 夫人外也。若言夫人，巳为公所绝外也。 \\n [疏]注“若言”至“外也”。○解云：欲言不假言及，是外之意。 \\n 　 \\n 夫人外者何？内辞也。内为公讳辞。○为，于伪反。其实夫人外公也。时夫人淫於齐侯而谮公，故云尔。言遂者，起夫人本与公出会齐侯于泺，故得并言遂如齐。不书夫人会，书夫人遂者，明遂在夫人。齐侯诱公使遂如齐，以夫人谮公故。○谮公，侧鸩反，下同。 \\n 夏，四月，丙子，公薨于齐。不书齐诱杀公者，深讳耻也。地者，在外为大国所杀，於国尤危。国重，故不暇隐也。 \\n [疏]注“不书”至“耻也”。解云：如此注者，正决昭十一年“楚子虔诱蔡侯般杀之于申”之文也。○注“地者”至“隐也”。○解云：鲁侯被杀，例不举地，故隐公、闵公直言薨而巳。今此言齐，故如此解。 \\n 　 \\n 丁酉，公之丧至自齐。凡公薨外致日者，危痛之。外多穷厄伐丧，内多乘便而起，不可不戒慎。加之者，丧者死之通辞也，本以别死生，不以明贵贱，非配公之称，故加之以绝。○便，婢面反。别，彼列反。称，尺证反。 \\n [疏]注“凡公”至“痛之”。○即此及定元年“夏，六月，癸亥公之丧至自乾侯”之属是也。 \\n 　 \\n 秋，七月。 \\n 冬，十有二月，已丑，葬我君桓公。贼未讨，何以书葬？据隐公也。雠在外也。雠在外，则何以书葬？据俱雠也。君子辞也。时齐强鲁弱，不可立得报，故君子量力，且假使书葬。於可复雠而不复，乃责之，讳与齐狩是也。桓者，谥。礼，生有爵，死有谥，所以劝善惩恶也。礼，诸侯薨，天子谥之。卿大夫受谥於君，唯天子称天以诔之。盖以为祖祭乃谥，可酉公之丧至自齐；丁巳葬我君定公，雨不克葬，戊午日下昃乃克葬是也。以公配谥者，终有臣子之辞。上葬日者，起生者之事也，且明王者当遣使者与诸侯共会之。加我君者，录内也，犹君薨地也。○惩，直升反。使，所吏反。 \\n [疏]注“讳与齐狩是也”。○解云：庄四年“冬，公及齐人狩于郜。公曷为与微者狩？齐侯也。齐侯则其称人何？讳与雠狩”是也。○注“礼诸”至“诔之”。解云：即《曾子问》曰“贱不诔贵，幼不诔长，礼也”，郑注云“诔，累也。累列生时行迹，读之以作谥。谥当由尊者成”；又云“唯天子称天以诔之”，注云“以其无尊焉”；又云“诸侯相累，非礼也”是也。○“盖以”至“是也”。○解云：所以知祖祭乃谥者，正以公之丧至自齐，未有谥。丁巳葬我君定公，欲葬遇雨不得葬。经书定公，故知宜是作祖祭时为之也。《礼记·檀弓下》篇云：“公叔文子卒，其子戍请谥於君云：‘日月有时，将葬矣。请所以《易》其名者。’”义亦通於此。○注“上葬”至“地也”。○解云：考诸古本，皆无“上”字，衍文。隐三年传“过时而日，隐之”，注云“隐痛贤君不得以时葬，‘丁亥，葬齐桓公’是也”。然则此君四月薨，至于今十二月，亦是过时而日者，亦是痛其贤君不得以时葬，非其辞贞，故曰起生者之事，言其非为臣子矣。或者上葬为此上文之葬，若昭三年“葬滕成公”之下，注云“月者，襄公上葬，诸侯莫肯加礼，独滕子来会葬，故恩录之”之类也。　"}
{"章节": "庄公卷六（起元年，尽七年）", "正文": "庄公卷六（起元年，尽七年） \\n  \\n  \\n 　 \\n 　 \\n    元年，春，王正月。公何以不言即位？《春秋》君弑，子不言即位。君弑则子何以不言即位？据继君不绝也。○君弑，申志反，下皆同。 \\n [疏]“公何以不言即位”。○解云：隐元年传云：“公何以不言即位”，注云“据文公言即位”。然则彼已注解，是以此处不复注之。○“春秋”至“即位”。○解云：而言《春秋》者，欲道孔子意，《春秋》之内皆尔，非止此处，故举其大号言之，是以僖元年传云“公何以不言即位？继弑君，子不言即位。此非子也，其称子何？臣子一例也”。然则宣公之传不言子，直以其无臣子之道，不念其君父，亦不由宣公非子赤之子，故不言子。 \\n 　 \\n 隐之也。孰隐？隐子也。隐痛是子之祸，不忍言即位。 \\n [疏]“孰隐”至“子也”。○解云：庄公既逾年即位之后，合称成君，而言子者，凡诸侯於其封内三年称子故也。若表臣子之心，不可旷年无君，乃称公耳。 \\n 　 \\n 三月，夫人孙于齐。孙者何？孙，犹孙也。孙，犹遁也。○孙，音逊，下及注皆同；孙，犹遁也。遁，徒困反。 \\n [疏]“孙者何”。○解云：欲言初出，实先在齐；欲言非初出，而与公孙文同，故执不知问。○“孙，犹孙也”。○解云：凡言孙者，孙遁自去之辞。今此言孙，与《尚书·序》云“将孙於位，让於虞舜”义同，故言孙犹孙也，犹彼文也。而注云“孙，犹遁也”者，欲解彼此之孙，皆为孙遁自去之义，故曰遁也。 \\n 　 \\n 内讳奔，谓之孙。言于齐者盈讳文。 \\n [疏]“内讳奔，谓之孙”。○解云：据百二十国宝书以为《春秋》，非独鲁也。而言内者，讬王於鲁，故言内，犹言内其国，外诸夏之义也。然则内鲁为王，王者无出奔之义，故谓之孙矣。而僖二十四年“冬，天王出居于郑”言出者，彼传云“王者无外，此其言出何？不能於母也”，注云“不能事母，罪莫大於不孝，故绝之言出也”者是。○注“言于”至“讳文”。○解云：凡言于某者，从此往彼之辞。今此夫人实非始往而言于齐，与昭二十五年“公孙于齐”文同者，盈满其讳文，若今始然，故云言于齐者，盈讳文耳。 \\n 　 \\n 夫人固在齐矣，其言孙于齐何？据公、夫人遂如齐，未有来文。 \\n [疏]注“据公”至“来文”。○解云：公、夫人遂如齐”，在桓十八年。言未有来文者，欲决文九年春，“夫人姜氏如齐”，“夫人姜氏至自齐”之文耳。若然，案下二年注云“不致者，本无出道，有出道乃致，奔丧致是也”。若然，则何氏指文九年“夫人姜氏如齐”，亦无出道，而责未有来文者，夫人如齐之时，得公之命，非无出道，故如此解。 \\n 　 \\n 念母也。固在齐而书孙者，所以起念母也。正月以存君，念母以首事。礼，练祭取法存君，夫人当首祭事。时庄公练祭，念母而迎之，当书迎，反书孙者，明不宜也。 \\n [疏]注“礼练”至“宜也”。○解云：存君者，即襄二十九年注云“正月岁终而复始，臣子喜其君父与岁终而复始，执贽存之”。然则今此练祭者，亦是臣子闵君父往年此日没，今年复此日存而礼祭之，取法存君矣。言夫人当首祭事者，谓夫人当为首而营其祭事也。言时庄公练祭者，谓桓公去年四月薨，今年三月方为练祭，而欲迎母，非谓此时已为练矣。 \\n 　 \\n 夫人何以不称姜氏？据夫人姜氏孙于邾娄。 \\n [疏]注“据夫”至“邾娄”，解云：闵二年经文。 \\n 　 \\n 贬。曷为贬？据俱以孙为文。与弑公也。其与弑公奈何？夫人谮公於齐侯，如其事曰䜣，加诬曰谮。○与杀，音预，下同。谮，侧鸩反，加诬曰谮。公曰：“同非吾子，齐侯之子也。”以淫於齐侯所生。 \\n [疏]“公曰”至“子也”。○解云：夫人加诬此言，非谓桓公实有此言，何者？正以夫人之至在桓三年秋，子同之生乃在六年九月故也。 \\n 　 \\n 齐侯怒，与之饮酒。欲醉而杀之。礼，饮酒不过三爵。 \\n [疏]注“礼饮不过三爵”。○解云：《玉藻》云“君子之饮酒也，受一爵而色洒如也”，注云“洒如，肃敬貌也”；“二爵而言言斯”，注云“言言，和敬貌”；“礼已，三爵而油油”，注云“油油，悦敬貌”；“以退”，注云“礼，饮酒过三爵则敬杀，可以去矣者是也。 \\n 　 \\n 於其出焉。使公子彭生送之。於其乘焉。於其将上车时。○将上，时掌反，下同。胁幹而杀之。胁，折声也。扶上车，以手胁折其幹。○胁幹，路合反，本又作“协”，亦作“拉”，皆同，折声也。幹，音古旦反，胁也。 \\n [疏]“於其”至“送之”。○解云：与下句绝读。○“於其乘焉，胁幹而杀之”。○解云：二句连读之。○注“扶上”至“幹”。解云：折音如字。 \\n 　 \\n 念母者，所善也。则曷为於其念母焉贬？据贬必於其重。 \\n [疏]“念母者，所善也”。○解云：谓念母者，宜《春秋》之所善也。○注“据贬必於其重”。○解云：即僖元年传云“夫人何以不称姜氏？贬。曷为贬？与弑公也。然则曷为不於弑焉贬？贬必於其重者，莫重乎其以丧至也”，注云“刑人于市，与众弃之，故必於其臣子集迎之时贬之，所以明诛得其罪”是也。 \\n 　 \\n 不与念母也。念母则忘父背本之道也，故绝文姜不为不孝，距蒯聩不为不顺，胁灵社不为不敬，盖重本尊统，使尊行於卑，上行於下。贬者，见王法所当诛。至此乃贬者，并不与念母也。又欲以孙为内见义，明但当推逐去之，亦不可加诛，诛不加上之义。非实孙，月者，起练祭左右。○背，音佩。蒯聩，苦怪反；下五怪反；见王，贤遍反，下同。为内，于伪反，下“为卑”、“为营”同。去，起吕反。 \\n [疏]注“故绝”至“不顺”。○解云：谓贬氏是也。距蒯聩不为不顺者，哀三年传云“曼姑受命乎灵公而立辄，以曼姑之义，为固可以距之也”，注云“曼姑无恶文者，起曼姑得拒之。曼姑，臣也。距之者，上为灵公命，下为辄故”者是也。○注“胁灵”至“不敬”。○解云：即庄二十五年传云“日食则曷为鼓用牲于社？求乎阴之道也”，注云“求，责求也”；“以朱丝营社，或曰胁之”，注云“胁之，与责求同义。社者，土地之主也；月者，土地之精也，上系于天而犯日，故鸣鼓而攻之，胁其本也。朱丝营之，助阳抑阴也”，是胁灵社，不为不敬之道也。○注“盖重”至“当诛”。○解云：此盖诂为皆也。谓胁社以重阳，距父以尊祖，皆是尊行於卑，上行於下之义。○注“至此”至“之义”。○解云：注言此者，欲道桓十八年公始如齐之时不贬意也。言又欲以孙为内见义者，正言道鲁臣子不合诛夫人之意。○注“非实”至“左右”。○解云：闵二年“九月，夫人姜氏孙于邾娄”，彼注云“凡公夫人奔例日，此月者，有罪”。然则此书月者，正是其例。而言月者起练祭左右者，谓此夫人非孙，今乃书孙，书三月，起其练祭在左右故也。若直言春，无以起其练祭矣。 \\n 　 \\n 夏，单伯逆王姬。单伯者何？吾大夫之命乎天子者也。以称字也。礼，诸侯三年一贡士於天子，天子命与诸侯辅助为政，所以通贤共治，示不独专，重民之至。大国举三人，次国举二人，小国举一人。○单伯，音善，后放此。逆王姬，《左氏》作“送王姬”。治，直吏反。 \\n [疏]“单伯者何”。○解云：若言内臣，而逆王女；若言王臣，文无王使，故执不知问。○注“以称字也”。解云：诸侯之大夫例合称名，若贡于天子，理宜尊异，是以见其称字，知其贡于天子。○注“诸”至“一人”。○解云：皆《书传》文，《射义》云“古者天子之制，诸侯岁献贡士于天子，天子试之於射宫”，郑注云“岁献，献国事之书，及计偕物也，三岁而贡士”。旧说云大国三人，次国二人，小国一人者，是与此同。 \\n 　 \\n 何以不称使？据公子遂如京师，言如者，内称使之文。 \\n [疏]注“据公子遂如京师，言如者，内称使之文”。○解云：公子遂如京师者，僖三十年经文也。言如者，内称使之文者，欲道传云“何以不称使”者，问经不道单伯如京师之意。 \\n 　 \\n 天子召而使之也。逆之者何？使我主之也。逆者，鲁自往之文。方使鲁为父母主嫁之，故与鲁使自逆之。不言于京师者，使鲁主之，故使若自鲁女，无使受之。 \\n [疏]“逆之者何”。○解云：天子之臣，其数非一，而鲁大夫使逆其女，故执不知问。 \\n 　 \\n 曷为使我主之？据诸侯非一。天子嫁女乎诸侯，必使诸侯同姓者主之。诸侯天子同姓者。诸侯嫁女于大夫，必使大夫同姓者主之。大夫与诸侯同姓者。不自为主者，尊卑不敌，其行婚姻之礼，则伤君臣之义；行君臣之礼，则废婚姻之好，故必使同姓有血脉之属，宜为父道，与所適敌体者主之。礼，尊者嫁女于卑者，必持风旨，为卑者不敢先求，亦不可斥与之者，申阳倡阴和之道。天子嫁女於诸侯，备侄娣如诸侯之礼，义不可以天子之尊，绝人继嗣之路。○主书者，恶天子也。礼，齐衰不接弁冕，仇雠不交婚姻。○好，呼报反。风，如字，又方凤反。倡，昌亮反。和户卧反。恶，乌路反。齐衰，音咨；下七雷反。 \\n [疏]注“其行婚姻之礼”。○解云：谓敌偶行事。○注“行君臣之礼”。○解云：谓君坐于上，而臣立于下。○注“必使”至“主之”。○解云：谓於女有血脉之亲属。○注“礼尊”至“之道”。○解云：风，犹放也。言使卑者待已放其命，云道有女可嫁，然后卑者乃敢求婚也。云亦不可斥与之者，亦不可斥言嫁於某国，所以然者，正以申阳倡阴和之道故也。○注“天子”至“之礼”。○解云：知者，见十九年传“诸侯娶一国，则二国往媵之，以侄娣从”。若其礼异，当有别文。○注“义不”至“之路”。○解云：注知如此者，正见十九年传下文云“诸侯壹聘九女，诸侯不再娶”。然则既不得再娶，適夫人没无侄娣，即是绝嗣之义，故云此。○注“礼齐”至“婚姻”。○解云：义取《穀梁》之文，“仇雠之人非所以接婚姻，衰麻非所以接弁冕”之言也。所以然者，正由吉凶不相求矣。今庄公主婚于齐，相犯二事，是以《春秋》主书恶天子耳。 \\n 　 \\n 秋，筑王姬之馆于外。何以书？讥。何讥尔？筑之，礼也；于外，非礼也。以言外，知有筑内之道也。于外非礼也。礼，同姓本有主嫁女之道，必阙地于夫人之下，群公子之上也。时鲁以将嫁女于雠国，故筑于外。 \\n [疏]注“以言”至“道也”。○解云：正以经言于外，以为非礼，则知于内是礼明矣。○注“必阙”至“上也”。○解云：取下传文为义。 \\n 　 \\n 于外何以非礼？据非内女。筑于外，非礼也。于，远辞也。为营卫不固。不以将嫁于雠国除讥者，鲁本自得以雠为解，无为受命而外之，故曰非礼。○解，古卖反。其筑之何以礼？据礼当豫设。主王姬者，必为之改筑。主王姬者，则曷为必为之改筑？据诸侯宫非一。○必为，于伪反，下“必为”、“为襄公”并注同。 \\n [疏]注“据诸”至“非一”。○解云：即下云路寝、小寝之属是也。於路寝则不可者，谓外内无别。 \\n 　 \\n 於路寝则不可，小寝则嫌。皆所以远别也。○别，彼列反。 \\n [疏]小寝则嫌。○解云：嫌亵渎。 \\n 　 \\n 群公子之舍，谓女公子也。则以卑矣。以为大卑。○大，音泰，一音他贺反。其道必为之改筑者也。以上传言尔，知当筑夫人之下，群公子之上。筑例时。 \\n [疏]注“筑例时”者。○解云：即此年“秋，筑王姬之馆”，二十八年“冬，筑微”，三十一年“春，筑台于郎”，“秋，筑台于秦”之属是也。 \\n 　 \\n 冬，十月，乙亥，陈侯林卒。 \\n 王使荣叔来锡桓公命。锡者何？赐也。上与下之辞。○锡，星历反。 \\n [疏]“锡者何”。○解云：正以变赐言锡，与礼九赐之文异，故执不知问。 \\n 　 \\n 命者何？加我服也。增加其衣服，令有异於诸侯。礼有九锡：一曰车马，二曰衣服，三曰乐则，四曰朱户，五曰纳陛，六曰虎贲，七曰弓矢，八曰鈇钺，九曰秬鬯，皆所以劝善扶不能。言命不言命服者，重命，不重其财物。礼，百里不过九命，七十里不过七命，五十里不过五命。○令，力呈反。贲，音奔。鈇钺，音甫，又方于反；下音越。秬，音巨，黑黍也。鬯，敕亮反，香酒。 \\n [疏]“命者何”。○解云：正以生时有功而受褒赐，今死乃赐命，故执不知问。○注“礼有”至“不能”。○解云：此《礼纬合文嘉》文也。彼注云“诸侯有德当益其地，不过百里，后有功加以九赐：进退有节，行步有度，赐以车马，以代其步；其言成文章，行成法则，赐以衣服，以表其德；其长於教诲，内怀至仁，赐以乐则，以化其民；其居处脩理，房内不泄，赐以朱户，以明其别；其动作有礼，赐以纳陛，以安其体；其勇猛劲疾，执义坚强，赐以虎贲，以备非常；其内怀至仁，执义不倾，赐以弓矢，使得专征；其亢阳威武，志在宿卫，赐以斧钺，使得专杀；其孝慈父母，赐以秬鬯，使之祭祀。皆如有德，则阴阳和，风雨时，四方所瞻，臣子所望，则有秬鬯之草，景星之应”是也。○注“礼百里”至“五命”。○解云：案《周礼·典命》曰“上公九命，侯伯七命，子男五命”者是也。 \\n 　 \\n 其言桓公何？据锡文公命不言谥。 \\n [疏]注“据锡”至“言谥”。○解云：即文元年夏四月，“天王使毛伯来锡公命”，不言谥是也。 \\n 　 \\n 追命也。举谥明知追命死者。礼，生有善行，死当加善谥，不当复加锡。不言天王者，桓行实恶，而乃追锡之，尢悖天道，故云尔。○善行，下孟反，下同。复，扶又反。悖，补内反。 \\n [疏]注“不言”至“云尔”。○解云：如此注者，欲决文元年称天王也。 \\n 　 \\n 王姬归于齐。何以书？我主之也。鲁主女为父母道，故恩录而书之。内女归例月，外女不月者，圣人探人情以制恩，实不如鲁女。 \\n [疏]注“内女”至“之也”。解云：即隐二年“冬，十月，伯姬归于纪”，隐七年“春，王三月，叔姬归于纪”，成九年“二月，伯姬归于宋”之属是也。然则此事亦在月下，而言不月者，何氏以意斟酌，故如此解。而庄十一年“冬，王姬归于齐”，而不书月者，彼则鲁不主婚，自著天子有恩于王姬故也。 \\n 　 \\n 齐师迁纪郱、鄑、郚。迁之者何？取之也。以称师，知取之。○郱，步丁反。鄑，子斯反，又音晋。郚，音吾。 \\n [疏]“迁之者何”。○解云：欲言实迁，不言处所；欲言取之，而经书迁，故执不知问。 \\n 　 \\n 取之，则曷为不言取之也？据莒人伐杞取牟娄。 \\n [疏]注“据莒”至“牟娄”。解云：即隐四年经文。 \\n 　 \\n 为襄公讳也。襄公将复雠於纪，故先孤弱取其邑，本不为利举，故为讳。不举伐，顺讳文也。外取邑不书，此何以书？大之也。何大尔？自是始灭也。将大灭纪从此始，故重而书之。 \\n 二年，春，王二月，葬陈庄公。 \\n 夏，公子庆父帅师伐馀丘。於馀丘者何？邾娄之邑也。曷为不系乎邾娄？国之也。曷为国之？君存焉尔。庆父幼少将兵，不讥者，从不言弟意，亦起之。○少，诗照反。 \\n [疏]“於馀丘者何”。○解云：欲言是国，天下未闻；欲言是邑，而不系国，故执不知问。○“曷为”至“焉尔”。○解云：桓七年传云“咸丘者何？邾娄之邑也。曷为不系乎邾娄？国之也。曷为国之？君存焉尔”。然则彼巳有传，而复发之者，正以邑不系国，凡有二种，故须解之。即昭三十二年“取阚”，传云“阚者何？邾娄之邑也。曷为不系乎邾娄？讳亟也”，注云“与受滥为亟”是。○注“庆父”至“起之”。○解云：正以桓六年“九月，丁卯，子同生”，则庄公年十五矣。庆父之年宜十二三，故云幼少将兵矣。所以不书月以讥之者，正以不言弟意亦起之，何者？文元年注云“不称王子者，时天子诸侯不务求贤，而专贵亲亲，故尢其在位子弟，刺其早任以权也。鲁得言公子者，方录异辞，故独不言弟也。诸侯得言子弟者，一国失贤轻”。然则鲁不言在位之弟者，刺其专贵亲亲而早任以权。今庆父实是公之母弟，若於凡平诸侯之国，则合言弟，但是鲁公之弟，故于例不得言之。既不言弟，刺其专贵亲亲早任以权，则於幼少将兵之义，亦自见矣，故云从不言弟意，亦起之也。杜氏云“庆父者，庄公异母兄”，何氏知其幼者，正见称仲，非兄明矣。 \\n 　 \\n 秋，七月，齐王姬卒。外夫人不卒，此何以卒？录焉尔。曷为录焉尔？据王后崩犹不录。我主之也。鲁主女为父母道，故卒录之，明当有恩礼。内女卒例日，外女卒不日者，实不如鲁女也。 \\n [疏]注“内至”至“女也”。○解云：即僖十六年“四月，丙申，鄫季姬卒”，成八年“冬，十月，癸卯，杞叔姬卒”，襄三十年夏“五月，甲午，宋灾，伯姬卒”之属是也。而庄四年“三月，纪伯姬卒”，庄二十九年十二月“纪叔姬卒”之属皆不日。庄四年下文注云“卒不日葬日者，鲁本宜葬之，故移恩录文於葬”是也。 \\n 　 \\n 冬，十有二月，夫人姜氏会齐侯于郜。书者，妇人无外事，外则近淫。不致者，本无出道，有出道乃致，奔丧致是也。○郜，古报反。二传作“禚”，四年亦尔。近，附近之近，亦如字。 \\n [疏]注“不致”至“是也”。○解云：即文九年春，“夫人姜氏如齐”，“三月，夫人姜氏至自齐”，注云“奔父母之丧也。不言奔丧者，尊内也”，“出独致者，得礼，故与臣子辞”是也。 \\n 　 \\n 乙酉，宋公冯卒。 \\n 三年，春，王正月，溺会齐师伐卫。溺者何？吾大夫之未命者也。所伐大夫不卒者，庄公薄於臣子之恩，故不卒大夫，与桓同义。月者，卫朔背叛出奔，天子新立卫公子留，齐、鲁无惮天子之心而伐之，故明恶重於伐，故月也。○溺，乃历反。 \\n [疏]“溺者何”。○解云：欲言内臣，经不书氏；欲言外臣，复不系国，故执不知问。○“吾大”至“者也”。○解云：隐九年传云“侠者何？吾大夫之未命者也”，桓十一年“柔会宋公”以下“于折”，传曰“柔者何？吾大夫之未命者也”，注云“辄发传者，无氏嫌贬也”。然则今复发传者，嫌会雠人而致贬故也。○注“所伐”至“大夫”。○解云：称名为将大夫不书卒者，正以庄公薄於臣子之恩故也。知未命大夫得书卒者，正见隐九年经书侠卒也，彼注云“未命所以卒之者，赏宜从重。无氏者，少略也”者，即其义。○注“与桓同义”。○解云：桓十一年“柔会宋公”已下“于折”，传曰“柔者何？吾大夫之未命者也”，彼注云“所以不卒柔者，深薄桓公不与有恩礼於大夫也”。今溺亦然，故言与桓同义。○注“月者”至“出奔”。○解云：正以侵伐例时，即上二年“夏，公子庆父伐於馀丘”之属是也。今此月者，背叛出奔，罪重故也。其背叛出奔之事者，即桓十六年“卫侯朔出奔齐”是也。○注“天子新立卫公子留”。○解云：《世本》及《史记》并有其事。 \\n 　 \\n 夏，四月，葬宋庄公。庄公冯篡不见，书葬者，篡以计除，非以起他事不见也。○不见，贤遍反，下皆同。 \\n [疏]注“庄公冯篡不见，书葬者，篡以计除，非以起”至“见也”。○解云：《春秋》之例，篡不明者，皆贬去其葬以见篡，即僖二十四年“晋侯夷吾卒”，注云“篡故不书葬，明当绝也”；又宣九年秋，“晋侯黑臀卒于扈”，彼注云“不书葬者，篡也”之属是也。其篡明者，不嫌非篡，故不去葬以见篡，即隐四年“卫人立晋”，桓十二年冬“卫侯晋卒”，十三年春“葬卫宣公”；又庄九年“齐小白入于齐”，至僖十七年冬“齐侯小白卒”，十八年“秋葬齐桓公”；又哀六年秋“齐阳生入于齐”，至哀十年春“齐侯阳生卒”，夏“葬齐悼公”；此等皆由其初有立、入之文，不嫌非篡，故书其葬。今宋公冯初篡不明，所以亦书其葬者，正以其父缪公有让国之善，故计其父功而除其篡罪，故云篡以计除也。襄十四年夏“卫侯衎出奔齐”，至二十六年春“甯喜弑其君剽”，“卫侯衎复归于卫”，传云“然则曷为不言剽之立？不言剽之立者，以恶卫侯也”。注云：“起卫侯失众出奔，故不书剽立。剽立无恶，则卫侯恶明矣”。又宣六年传言“而立成公黑臀”，彼注云“不书者，以恶夷獆也”。然则剽与成公之篡皆不恶者，以恶衎与夷獆矣，是为以起他事不见。今宋庄公之立不书恶之者，自以计除之不见义，故云非以起他事不见也。既以计除，则迥然无罪，故得书葬，何则？晋侯重耳亦篡不明，而僖公三十三年得书“葬晋文公”者，《春秋》为贤者讳也。 \\n 　 \\n 五月，葬桓王。此未有言崩者，何以书葬？盖改葬也。改，更也。改葬服轻不当月，月者，时无非常之变，荣奢改葬尔，故恶录之。书者，诸侯当有恩礼。 \\n [疏]“此未有言崩者”。○解云：桓十五年经书“三月，乙未，天王崩”，何言未有言崩者？正以此年事不相接故也。○“盖改葬也”。○解云：案宣三年“郊牛之口伤，改卜牛”，经即书其改卜。此若改葬，经宜书改，而不书改者，盖以天王之崩去此七年，是改可知，何劳书改乎？其改卜牛须书改者，若直言卜牛，嫌卜前口伤之牛，故须言改以明之。传必知改葬者，正见《春秋说》云“恒星不见，周人荣奢改葬桓王冢，死尸复扰终不觉”之文故也。○注“改葬”至“录之”。○解云：言改葬服轻者，即《丧服》云“改葬緦”是也。言不当月，月者，欲决昭二十二年“六月，叔鞅如京师。葬景王”之文也。言时无非常之变者，即决礼有非常之变者，将亡失尸柩之时改葬也。言荣奢改葬者，即《春秋说》云：“恒星不见夜明周人荣奢改葬恒王冢死尸复扰终不觉之文也。若然，案《春秋说》改葬在恒星不见之后，即宜在七年之末，而在三年者，宋氏云“由三年改葬，故七年恒星不见夜明者，正由今日荣奢改葬故也”。云故恶录之者，谓由此之故，恶而深录之也。○注“书者”至“恩礼”。○解云：文九年传云“王者不书葬？此何以书？不及时书，过时书”，注云“重录失时”；“我有往者则书”，注云“谓使大夫往也，恶文公不自往，故书葬以起大夫会之”。然则此改葬桓王，非彼之类而得书者，欲见诸侯当有恩礼故也。 \\n 　 \\n 秋，纪季以酅入于齐。纪季者何？纪侯之弟也。何以不名？贤也。何贤乎纪季？据叛也。○酅，户圭反。 \\n [疏]“纪季者何”。○解云：欲言其君，经不书爵；欲言大夫，又不言氏，故执不知问。 \\n 　 \\n 服罪也。其服罪奈何？鲁子曰：“请后五庙以存姑妹。”纪与齐为雠，不直齐大纪小，季知必亡，故以酅首服，先祖有罪於齐，请为五庙后，以酅共祭祀，存姑姊妹。称字贤之者，以存先祖之功，则除出奔之罪，明其知权。言入者，难辞，贤季有难去兄入齐之心，故见之。男谓女先生为姊，后生为妹，父之姊妹为姑。○共，音恭。难辞，乃旦反，下皆同。 \\n [疏]“鲁子曰”至“姊妹”。解云：传所以记鲁子者，欲言孔氏之门徒受《春秋》，非唯子夏，故有他师矣。其隐十一年传记“子沈子”者，欲明子夏所传，非独公羊氏矣，故辄记其人以广义也。季为附庸而得有五庙者，旧说云比诸侯之礼故也。直言以存姑姊妹，不言兄弟子侄者，谦不敢言之。欲言兄弟子侄亦随国亡，但外出之女有所归趣而已。○注“故以”至“於齐”。○解云：凡言首者，先服之辞，纪国未灭，今以往服，故谓之首服也。先祖有罪於齐者，即四年传云“哀公亨乎周，纪侯谮之”是也。○注“言入”至“见之”。○解云：正以襄二十六年二月，“卫孙林父入于戚”；定十三年“晋荀寅、士吉射入于朝歌”之属，皆是不获已，故以为难辞也。○注“男谓”至“为姑”。○解云：皆《释亲》文。１１１ \\n 　 \\n 冬，公次于郎。次者，兵舍止之名。 \\n [疏]注“次者”至“之名”。解云：正以僖元年“齐师、宋师、曹师次于聂北，救邢”之文故也。 \\n 　 \\n 其言次于郎何？国内兵而当书，公敛处父帅师而至，虽有事而犹不书是也。 \\n [疏]注“国内”至“是也”。○解云：“公敛处父帅师而至”者，定八年传文。案昭十三年“春，叔弓帅师围费”；定十二年冬，“公围成”之属是也。 \\n 　 \\n 刺欲救纪而后不能也。恶公既救人，辟难道还，故书其止次以起之。诸侯本有相救之道，所以抑强消乱也。次例时。○恶，乌路反。 \\n [疏]注“诸侯”至“乱也”。○解云：言此者，欲道《春秋》善齐襄复雠，不书其灭，而刺鲁侯不救纪者，以诸侯本有相救之道，所以抑强消乱，是以刺不相救也。而善齐襄复雠者，所以申仁孝之恩，各自为义，岂相妨夺乎？○注“次例时”。○解云：即此及三十年“夏，师次于成”之属是也。而八年“春，王正月，师次于郎”云云，书月者，自为下文“甲午，祠兵”出之，次仍不蒙月也。十年“夏，六月，齐师、宋师次于郎。公败宋师于乘丘”，书月者，自为下文“败宋师”出之，次仍不蒙月也。 \\n 　 \\n 四年，春，王二月，夫人姜氏飨齐侯于祝丘。书者，与会郜同义。牛酒曰“犒，加饭羹曰飨。月者，再出重也。三出不月者，省文从可知例。○犒，苦报反，劳也。 \\n [疏]注“书者”至“同义”。○解云：即二年“冬，十有二月，夫人姜氏会齐侯于郜”，彼注云“书者，妇人无外事，外事则近淫”。今此亦然，故云同义。○注“牛酒”至“曰飨”。○解云：时王之礼也。○注“月者”至“知例”。○解云：案上二年经云“冬，十有二月，夫人姜氏会齐侯于郜”，一出亦书月，而言再出重者，正以下文三出、四出皆无月故也。而上二年月者，自为下经“乙酉，宋公冯卒”，其会仍自不蒙月矣。言三出不月者，即下五年“夏，夫人姜氏如齐师”是也。 \\n 　 \\n 三月，纪伯姬卒。礼，天子诸侯绝期，大夫绝緦。天子唯女之適二王后者，诸侯唯女之为诸侯夫人者，恩得申，故卒之。○期，音基。緦，音丝。 \\n [疏]注“礼天”至“绝期”。○解云：正见不杖期章无天子诸侯服故也。○注“大夫绝緦”。○解云：正见緦麻章无大夫服故也。 \\n 　 \\n 夏，齐侯、陈侯、郑伯遇于垂。 \\n 纪侯大去其国。大去者何？灭也。孰灭之？齐灭之。曷为不言齐灭之？为襄公讳也。《春秋》为贤者讳，何贤乎襄公？据楚庄王亦贤，灭萧不为讳。○为襄，于伪反，下“为贤”，注“为讳”及下注“为讳”、“为襄”同。 \\n [疏]“大去者何”。○解云：欲言其奔，而经言大去；欲言其灭，又无灭文，故执不知问。○“为襄公”至“者讳”。○解云：言所以为襄公讳者，正由《春秋》为贤者讳故也。○注“据楚庄王亦贤，灭萧不为讳”者。○解云：即宣十二年“冬，十有二月，戊寅，楚子灭萧”，彼注云“日者，属上有王言，今反灭人，故深责之”是也。若然，庄十年“齐师灭谭”，庄十三年“齐人灭遂”之属，不为贤者讳灭而不据之者，“灭遂”之下注云“不讳者，桓公行霸，不任文德而尚武力，又功未足以除恶”。然则桓公是时贤，德未著，不为讳，適是其宜，宁得据之乎？楚庄是时巳有王言，贤德巳著，宜为之讳而书其灭，故据之也。 \\n 　 \\n 复雠也。何雠尔？远祖也。哀公亨乎周，亨，而杀之。○亨，普庚反，注同，煮杀也。 \\n [疏]注“公亨乎周”。○解云：郑氏云“懿始受谮而亨齐哀公”是也。《周语》亦有其事。 \\n 　 \\n 纪侯谮之，以襄公之为於此焉者，事祖祢之心尽矣。尽者何？襄公将复雠乎纪，卜之曰：“师丧分焉。”龟曰卜，蓍曰筮。分，半也。师丧亡其半。○祢，乃礼反。师丧，息浪反，注同。蓍，音尸。筮，巿制反。 \\n [疏]“尽者何”。○解云：以襄公淫泆，行同鸟兽，而言事祖祢之心尽，故执不知问。○“卜之”至“分焉”。解云：卜之者，谓襄公之辞。○注“龟曰卜，蓍曰筮”。○解云：《曲礼》文。 \\n 　 \\n “寡人死之，襄公答卜者之辞。不为不吉也”。远祖者，几世乎？九世矣。九世犹可以复雠乎？虽百世可也。百世，大言之尔。犹《诗》云“嵩高维岳，峻极于天，君子万年”。○几，居岂反。嵩高，息忠反，本亦作“崧”。 \\n [疏]“寡人死之，不为不吉也”。○解云：皆齐侯之语，故注云“答卜者之辞”。所以谓死为吉事者，以复雠以死败为荣故也。○注“百世”至“万年”。○解云：盖以百十者，数之终，施之於彼则无罪，施之於已则无义，故谓之大言耳。 \\n 　 \\n 家亦可乎？家，谓大夫家。曰：不可。国何以可？据家不可。国君一体也：先君之耻，犹今君之耻也；今君之耻，犹先君之耻也。先君谓哀公，今君谓襄公，言其耻同也。国君何以为一体？据非一世。国君以国为体，诸侯世，故国君为一体也。虽百世，号犹称齐侯。今纪无罪，今纪侯也。此非怒与？怒，迁怒，齐人语也。此非怒其先祖，迁之于子孙与？。○怒与，音馀。曰：非也。古者有明天子，则纪侯必诛，必无纪者。纪侯之不诛，至今有纪者，犹无明天子也。古者诸侯必有会聚之事，相朝聘之道，号辞必称先君以相接。然则齐、纪无说焉。不可以并立乎天下。无说，无说怿也。○无说，音悦，注同。怿，音亦。 \\n [疏]“古者”至“天子也”。○解云：从康王已下历宣王之世，而言无明天子者，盖以宣王之德，驳而不纯故也。○“号辞”至“相接”。○解云：正以号辞必称先君之故，是以齐、纪不得并立于天下。古若有明天子，则须去其不直，是以上文云“古者有明天子，则纪侯必诛”也。 \\n 　 \\n 故将去纪侯者，不得不去纪也。有明天子，则襄公得为若行乎？若，如也。犹曰得为如此行乎？○将去，起吕反，下及注同。若行，下孟反，注同。 \\n [疏]“故将”至“纪也”。○解云：若不去纪，则有纪侯故也。○“襄公”至“行乎”。○解云：行读如有子行之之行。 \\n 　 \\n 曰：不得也。不得，则襄公曷为为之？上无天子，下无方伯，有而无益於治曰无，犹《易》曰“阒其无人”。○治，直吏反。阒，苦鵙反。 \\n [疏]注“犹易”至“无人”。○解云：《丰卦》上六爻辞也。缘恩疾者可也。疾，痛也。贤襄公为讳者，以复雠之义，除灭人之恶。言大去者，为襄公明义，但当迁徙去之，不当取而有，明乱义也。不为文实者，方讳，不得贬。 \\n 　 \\n [疏]“缘恩疾者可也”。○解云：时无明王贤伯以诛无道，缘其有恩痛於先祖者，可以许其复雠矣，故曰缘恩疾者可也。○注“贤襄”至“之恶”。○解云：擅灭同姓，合书而绝之。今不书者，以复雠除罪故也。○注“不当”至“义也”。解云：谓但当推逐而已，不当取而有之，明其乱正义矣。然则襄公乱义而不恶者，王已复雠除之。○注“不为”至“得贬”。○解云：凡为文实者，皆初以常事为罪而贬之，然后计功除过，是以僖元年经云“齐师、宋师、曹师次于聂北，救邢”，传云“曷为先言次后言救？君也。君则其称师何？不与诸侯专封也。曷为不与？实与而文不与文曷为不与？诸侯之义不得专封也。诸侯之义不得专封，则其曰实与之何？上无天子，下无方伯，天下诸侯有相灭亡者，力能救之，则救之可也”者，是文实之义耳。今此若作文实，经宜言齐师灭纪，或言齐人灭纪，传曰孰灭之？襄公灭之。曷为不言襄公灭之？不与诸侯擅灭，曷为不与？实与而文不与。文曷为不与？诸侯之义不得擅灭。诸侯之义不得擅灭，则其曰实与之何？上无天子，下无方伯，缘恩疾者可。若其如此，即经不免贬恶襄公。若贬恶襄公，则不名为之讳，是以不得作文实之义矣。而后桓公得作文实者，桓公非灭人，其罪恶轻也。 \\n 　 \\n 六月，乙丑，齐侯葬纪伯姬。外夫人不书葬，此何以书？据鄫季姬也。 \\n [疏]注“据鄫季姬也”。○解云：即僖公十六年“鄫季姬卒”，卒无葬文是。 \\n 　 \\n 隐之也。何隐尔？其国亡矣，徒葬於齐尔。徒者，无臣子辞也。国灭无臣子，徒为齐侯所葬，故痛而书之，明鲁宜当闵伤临之。卒不日葬日者，鲁本宜葬之，故移恩录文於葬。 \\n [疏]注“徒者”至“临之”。○解云：正以徒诂为空。○注“卒不”至“於葬”。○解云：卒不日者，即上经书“三月，纪伯姬卒”是也。《春秋》之义，内女卒例日，而纪伯姬卒不日，故如此解。其隐三年传云“不及时而日者，渴葬也。不及时而不日，慢葬也”者，自施於诸侯，非夫人之例，故此文虽不及五月，不得以渴隐解之。 \\n 　 \\n 此复雠也，曷为葬之？据恩怨不两行。灭其可灭，葬其可葬。此其为可葬奈何？复雠者，非将杀之，逐之也。以为虽遇纪侯之殡，亦将葬之也。以为者，设事辞而言之。以大敛而徙棺曰殡。夏后氏殡於阼阶之上，若存；殷人殡於两楹之间，宾主夹之；周人殡於西阶之上，宾之也。称齐侯者，善葬伯姬，得其宜也。○敛，力验反。夹，古洽反。 \\n [疏]注“夏后”至“宾之也”。解云：《檀弓上》篇文。 \\n 　 \\n 秋，七月。 \\n 冬，公及齐人狩于郜。公曷为与微者狩？据与高傒盟讳，此竞逐耻同。 \\n [疏]注“据与高傒盟讳”。○解云：即庄二十二年秋，“及齐高傒盟于防”，○传云“公则曷为不言公？讳与大夫盟也”是也。○注“此竞逐耻同”。○解云：谓与微者竞逐禽兽，与大夫盟不异矣。 \\n 　 \\n 齐侯也。以不没公，知为齐侯也。 \\n [疏]注“以不”至“侯也”。○解云：正以大夫盟即没公，此不没公者，齐侯故也。 \\n 　 \\n 齐侯则其称人何？讳与雠狩也。礼，父母之雠不同戴天，兄弟之雠不同国，九族之雠不同乡党，朋友之雠不同巿朝。称人者，使若微者，不没公。言齐人者，公可以见齐微者，至於鲁人皆当复雠，义不可以见齐侯也。○以见，贤遍反，下同。 \\n [疏]注“礼父”至“巿朝”。○解云：皆出《曲礼》上篇与《檀弓》上篇，何氏差约而为此言也。《檀弓》云“从父昆弟之雠”，故此何氏以九族言之。《曲礼》云“交游之雠”，故此何氏以朋友言之。定四年传云“朋友相卫，古之道也”，义亦通於此。郑氏云“交游或为朋友”是也。 \\n 　 \\n 前此者有事矣，溺会齐师伐卫是也。 \\n [疏]注“溺会”至“是也”。○解云：在上三年春。后此者有事矣，师及齐师围盛是也。 \\n 　 \\n [疏]注“师及”至“是也”。○解云：在庄八年夏。 \\n 　 \\n 则曷为独於此焉讥？於雠者，将壹讥而已，故择其重者而讥焉，莫重乎其与雠狩也。狩者上所以共承宗庙，下所以教习兵行义。○共，音恭。於雠者则曷为将壹讥而已？雠者无时焉可与通，通则为大讥，不可胜讥，故将壹讥而已，其馀从同同。其馀轻者从义与重者同，不复讥，都与无雠同文论之，所以省文，达其异义矣。凡二同，故言同同。○胜，音升。复，扶又反。 \\n [疏]注“其馀”至“者同”。○解云：谓皆是与雠交接矣。○注“不复”至“论之”。○解云：谓更无贬文矣。○注“所以”至“义矣”。○解云：一则省文，二则达其异义矣。其异义者，围盛不称公者，讳其灭同姓；溺会齐师伐卫不称氏者，见未命大夫故也。若不省文，无以见此义，故曰所以省文，达其异义矣。○注“凡二同，故言同同”。○解云：轻者不讥，见与重者同，一同也；都与无雠同文论之，一同也；故曰凡二同矣。考诸古本，传及此注“同”字之下，皆无重语。有者衍文，且理亦宜然。 \\n 　 \\n 五年，春，王正月。 \\n 夏，夫人姜氏如齐师。 \\n 秋，倪黎来来朝。倪者何？小邾娄也。小邾娄国。○倪，五兮反，二传皆作“郳”。黎来，力兮反。小邾娄，力居反，二传亦无“娄”字。 \\n [疏]“郳者何”。○解云：欲言是国而言名，欲言非国，经言来朝，故执不知问。 \\n 　 \\n 小邾娄则曷为谓之倪？未能以其名通也。郳者，小邾娄之都邑。时未能为附庸，不足以小邾娄名通，故略谓之倪。黎来者何？名也。其名何？据僖七年称子。 \\n [疏]注“据七年称子”。○解云：即僖七年“夏，小邾娄子来朝”是也。 \\n 　 \\n 微国也。此最微，得见者，其后附从齐桓，为僖七年张本文。○见，贤遍反。为僖，于伪反，下文注同。 \\n [疏]注“此最”至“本文”。○解云：时未能为附庸，故谓之最微矣。言为僖七年张本文者，即彼注云“至是所以称爵者，时附从霸者朝天子，旁朝罢，行进，齐桓公白天子进之，固因其得礼，著其能以爵通”是也。 \\n 　 \\n 冬，公会齐人、宋人、陈人、蔡人伐卫。此伐卫何？纳朔也。曷为不言纳卫侯朔？据纳顿子于顿言纳，下朔入公入致伐，齐人来归卫宝，知为纳朔伐之。 \\n [疏]注“据纳顿子于顿言纳”。○解云：即僖二十五年“秋，楚人围陈，纳顿子于顿”是也。○注“下朔入公入致伐”。○解云：即下六年“卫侯朔入于卫”，“公至自伐卫”是也。然则“卫侯朔入于卫”之下，即言“公至自伐卫”，亦一隅也。○注“齐人来归卫宝”。○解云：即下六年“冬，齐人来归卫宝”是也。辟王也。辟王者兵也，王人子突是也。使若伐而去，不留纳朔者，所以正其义，因为内讳。 \\n 　 \\n 六年，春，王三月，王人子突救卫。王人者何？微者也。子突者何？别何之者，称人序上。又僖八年王人不称字，嫌二人。 \\n [疏]“王人者何”。○解云：欲言微者，书其美字；欲言其贵，连人言之，故执不知问。○“子突者何”。○解云：称字尊卑未分，故执不知问。○注“别何”至“二人”。○解云：所以不言王人子突者何，而别何之者，正以称人，序在子突之上。又僖八年“公会王人”以下“于洮”，单称王人，不称字，问者之意，嫌此王人与子突别人，故别何之。然则言嫌二人者，犹言疑二人矣。 \\n 　 \\n 贵也。贵子之称。○称，尺证反。贵则其称人何？据王子瑕不称人。本当言王子突，示诸侯亲亲以责之也。 \\n [疏]注“据王子瑕不称人”。○解云：即襄三十年夏，“王子瑕奔晋”是也。○注“本当”至“之也”。○解云：言王子则是王之亲亲，所以责诸侯违王命之深。 \\n 　 \\n 系诸人也。曷为系诸人？据不以微及大。 \\n [疏]注“据不以微及大”。○解云：即定二年传云“然则曷为不言雉门灾及两观？主灾者两观也。主灾者两观，则曷为后言之？不以微及大也”是也。然则彼不以微及大，而此以子突系诸人，故难之。 \\n 　 \\n 王人耳。剌王者，朔在岱阴齐时，一使可致，一夫可诛，而缓，令交连五国之兵，伐天子所立。还以自纳，王遣贵子突，卒不能救，遂为天下笑，故为王者讳，使若遣微者弱愈，因为内杀恶。救例时，此月者，嫌实微者，故加录之，以起实贵子突。○使，所吏反。令，力陈反。为王，于伪反，下“因为”、“不为危录”皆同。 \\n [疏]“王人耳”。○解云：欲道子突，但是微者矣。○注“剌王”至“可诛”。○解云：即桓十六年冬，“卫侯朔出奔齐”，传曰“卫侯朔何以名？绝。曷为绝之？得罪于天子也。其得罪于天子奈何？见使守卫朔，而不能使卫小众，越在岱阴齐，属负兹舍，不即罪尔”者，是其朔在岱阴齐时之事也。言当尔之时，微弱至甚，一使可摄取，一夫可就诛，故曰一使可致，一夫可诛耳。○注“而缓”至“自纳”。○解云：即上五年“冬，公会齐人、宋人、陈人、蔡人伐卫”者，是其交通五国之兵矣。言伐天子所立者，在上三年耳。彼注云“天子新立卫公子留”是也。○注“王遣”至“能救”。○解云：王遣贵子突者，此文是也。卒不能救者，下文朔入卫是也。○注“因为内杀恶”。○解云：谓犯微人之命恶浅，犯贵者之命恶深故也。○注“救例时”。○解云：即僖六年秋，“诸侯遂救许”；僖十八年“夏，师救齐”之属是。 \\n 　 \\n 夏，六月，卫侯朔入于卫。卫侯朔何以名？据卫侯入于陈仪不名。 \\n [疏]注“据卫”至“不名”。○解云：在襄二十五年秋。 \\n 　 \\n 绝。曷为绝之？据俱入也。犯命也。犯天子命尤重。其言入何？据顿子不复书入。○不复，扶又反，下皆同。 \\n [疏]注“据顿”至“书入”。○解云：即僖二十五年“秋，楚人围陈，纳顿子于顿”是。而言不复书入者，谓彼经直连围陈而言纳，不复别书入也。今此卫朔之事，去年已书伐卫讫，今复别言入，故如此注。篡辞也。上辟王不得言纳，故复从篡辞书入也。不直言篡者，事各有本也。杀而立者，不以当国之辞言之。非杀而立者，以当国之辞言之。国人立之曰立，他国立之曰纳，从外曰入。诸侯有属讬力，加自文也。不书公子留出奔者，天子本当绝卫，不当复立公子留，因为天子讳微弱。○杀而，申志反，下皆同。属，音烛。 \\n 　 \\n [疏]注“上辟”至“言纳”。○解云：即上五年传云“此伐卫纳朔也，曷为不言纳卫侯朔？辟王也”者是。○注“故从”至“入也”。○解云：正以《公羊》之例，立、纳、入皆为篡辞故也。○注“不直”至“本也”。解云：欲道《春秋》上下，所以不直言卫晋篡，齐小白篡，卫世子篡，而书其立、入、纳者，事各有本故也。○注“杀而”至“言之”。○解云：即文十四年秋，“齐公子商人弑其君舍”，不去公子是也。所以然者，正以其弑君取国，不嫌非篡故也。○注“非杀”至“言之”。解云：卫晋言立，蒯聩言纳，小白言入是也。所以然者，以其非杀而立，恐不成篡故也。○注“国人立之曰立”。○解云：隐四年“卫人立晋”是也。○注“他国立之曰纳”。○解云：即哀二年夏，“晋赵鞅纳卫世子于戚”是也。○注“从外曰入”。○解云：即庄九年夏，“齐小白入于齐”是也。○注“诸侯”至“文也”。○解云：即昭元年“秋，莒去疾自齐入于莒”；昭十三年夏，“楚公子比自晋归于楚”之属是也。○注“因为”至“微弱”。○解云：公子留本天子所立故也。其立公子留之事，说在上三年也。 \\n 　 \\n 秋，公至自伐卫。曷为或言致会，或言致伐？得意致会，所伐国服，兵解国安，故不复录兵所从来，独重其本会之时。 \\n [疏]“曷为”至“致会”。○解云：即襄十一年“公至自会”是也。○注“所伐”至“之时”。○解云：即襄十一年秋，“公会晋侯、宋公、卫侯、曹伯、齐世子光”以下“伐郑，会于萧鱼。公至自会”是也。 \\n 　 \\n 不得意致伐。所伐国不服，兵将复用，国家有危，故重录所从来，此谓公与二国以上也。公与一国及独出用兵，得意不致，不得意致伐。公与二国以上出会盟，得意致会，不得意不致。公与一国出会盟，得意致地，不得意不致，皆例时。 \\n [疏]注“所伐”至“从来”。○解云：即襄十一年夏，“公会晋侯、宋公、卫侯、曹伯、齐世子光”已下“伐郑。秋，七月，己未，同盟于京城北。公至自伐郑”是也。又僖四年春，“公会齐侯、宋公”以下“侵蔡，蔡溃”，“遂伐楚，次于陉”，秋“八月，公至自伐楚”，传云“楚已服矣，何以致伐楚？叛盟”之属是也。若然，成十六年秋，“公会尹子、晋侯、齐国佐、邾娄人伐郑”，冬十二月，“公至自会”；又成十七年“夏，公会尹子、单子、晋侯、齐侯、宋公、卫侯、曹伯、邾娄人伐郑。六月，乙酉，同盟于柯陵。秋，公至自会”；又成十七年“冬，公会单子、晋侯、宋公、卫侯、曹伯、齐人、邾娄人伐郑。十一月，公至自伐郑”。以此言之，则十六年秋伐郑，十七年夏伐郑，皆是郑人不服而致会者，正以十六年时郑人始叛，晋帅诸侯伐而讨之，当是时实服，明年乃叛，是以致会也。其十七年夏公会单子巳下伐郑者，正以比年用兵不能服，故以得意为文。其十七年冬公会单子已下伐郑，以伐致者至於三，伐事寔当见，故言公至自伐郑矣。若然，桓十六年“夏，四月，公会宋公、卫侯、陈侯、蔡侯伐郑。秋，七月，公至自伐郑”，从此之后，郑不背叛，何故不致，而致伐者？桓元年“三月，公会郑伯于垂”，彼注云“不致之者，桓弑贤君，篡慈兄”，“与人交接则有危”，“故夺臣子辞，成诛文”。然则桓是恶人，本不合致，而桓十六年注云“致者，善桓公能疾恶同类，比与诸侯行义兵伐郑”也者，是其得致之由。而致伐者，诸侯本意正欲助忽以诛突，突终得国，忽死不还，以其不得伐力，故致伐。○注“公与”至“致伐”。○解云：其独出用兵得意不致者，即隐七年“秋，公伐邾娄”；僖三十三年夏，“公伐邾娄”；哀七年“秋，公伐邾娄”之属，皆不致是也。其与一国用兵不得意致伐者，即僖二十六年冬，“公以楚师伐齐，取穀。公至自伐齐”，传云“此已取穀矣，何以致伐？未得乎取穀也”，“曰患之起，必自此始也”是也。其公独出用兵不得意致伐者，即下二十六年“春，公伐戎。夏，公至自伐戎”是也。其公与一国用兵得意不致，《春秋》之内，偶尔无之。《春秋》既无而知然者，正以用兵得意，兵不复用，何劳致伐乎？不致会者，离不成会故也。其不得意所以致伐者，兵将复用，重录兵所从来故也。○注“公与二国”至“不致”。○解云：其二国以上出会盟得意致会者，即哀十三年夏，“公会晋侯及吴子于黄池”，“秋，公至自会”是也。其不得意不致者，即宣七年“冬，公会晋侯、宋公、卫侯、郑伯、曹伯于黑壤”之属是也。其得意致会者，以其成会也。其不得意不致者，无功可言故也。○注“公与一国”至“不致”。○解云：其得意致地者，即桓二年秋，“公及戎盟于唐。冬，公至自唐”之属是也。其不得意不致之者，即隐二年“秋，八月，庚辰，公及戎盟于唐”之属是也。其得意所以致地者，离不成会故也。其不得意所以不致者，无功可致矣。○注“皆例时”。○解云：谓乡来诸例皆书时，即桓二年“冬，公至自唐”，僖二十六年冬“公至自伐齐”，哀十三年“秋，公至自会”之属是也。其僖四年“八月，公至自伐楚”，彼注云“月者，凡公出满二时，月，危公之久”。然则彼以公正月出会齐侯伐楚，至八月乃反，故云满二时矣。成六年“春，王正月，公至自会”，何氏云“月者，前鲁大夫获齐侯，今亲相见，故危之”是也。而襄十一年“公至自伐郑”，“公至自会”，不满二时而皆在日月下，何氏不注，盖以为不蒙月故也。成十六年“公至自会”，亦不满二时而在日月下，是不蒙月明矣。成十七年十一月“公至自伐郑”，彼注云“月者，方正下壬申，故月之”，然则公至亦不蒙月矣。 \\n 　 \\n 卫侯朔入于卫，何以致伐？据得意。不敢胜天子也。与上辟王同义。久不月者，不与伐天子也，故不为危录之。 \\n [疏]注“与上辟王同义”。○解云：上五年五国伐卫之时，寔纳卫侯朔，所以不言纳卫侯朔者，辟王者兵，使若伐而去，不留纳朔者，所以正其义，因为内讳也。今此寔得意，所以不致会而致伐者，不敢胜天子，使若更以他事伐卫，不为纳朔然，所以正其义，因为内讳，故曰同义。○注“不月”至“录之”。○解云：僖四年“八月，公至自伐楚”，彼注云“月者，凡公出满二时，月，危公之久”。然则今此兵历四时而不月者，不与伐天子，故不为危录故也。 \\n 　 \\n 螟。先是伐卫纳朔，兵历四时，及反民烦扰之所生。○螟，亡丁反。 \\n [疏]注“兵历四时”。○解云：谓从五年冬讫于此年之秋故也。 \\n 　 \\n 冬，齐人来归卫宝。此卫宝也，则齐人曷为来归之？卫人归之也。以称人共国辞。○卫宝，《左氏》经作“卫俘”。 \\n [疏]注“以称人共国辞”。○解云：注言此者，欲决三十一年“齐侯来献戎捷”不言人也。言以称人共国辞者，谓称齐人，可以兼得两国人之辞也。 \\n 　 \\n 卫人归之，则其称齐人何？让乎我也。其让乎我奈何？齐侯曰：“此非寡人之力，鲁侯之力也。”时朔得国，后遣人赂齐，齐侯推功归鲁，使卫人持宝来，虽本非义赂，齐当以让除恶，故善起其事。主书者，极恶鲁犯命复贪利也。不为大恶者，纳朔本不以赂行，事毕而见谢尔。宝者，玉物之凡名。○恶，乌路反。 \\n [疏]注“故善起其事”。○解云：言《春秋》善齐侯之让，是以不言卫人而称齐人，所以起其让事矣。○注“不为”至“谢尔”。○解云：所传闻之世，内大恶讳之。今此书见，故知不为大恶矣。○注“宝者”至“凡名”。○解云：犹言玉物之总名耳。定八年传云“宝者何？璋判白，弓绣质，龟青纯”是也。 \\n 　 \\n 七年，春，夫人姜氏会齐侯于防。 \\n 夏，四月，辛卯，夜，恒星不见。夜中，星霣如雨。恒星者何？列星也。恒，常也。常以时列见。○辛卯夜，一本无“夜”字，《穀梁》作“昔”。不见，贤遍反，注及传皆同。 \\n [疏]“恒星者何”。○解云：欲道星称，宿无恒星；欲言非星，而连星言之，故执不知问。○“恒，常也”至“列见”。○解云：恒者，常也，天之常宿，故经谓之恒星矣。言以时列见于天，故传谓之列星矣。 \\n 　 \\n 列星不见，则何以知夜之中？星反也。反者，星复其位。 \\n [疏]“列星”至“之中”。○解云：谓无所准度故也。○注“反者，星复其位”。○解云：谓星反附在半夜之后，则知乡者不见之时，是夜中矣。 \\n 　 \\n 如雨者何？如雨者，非雨也。非雨，则曷为谓之如雨？“不脩春秋”曰“雨星不及地尺而复”，“不脩春秋”，谓史记也。古者谓史记为“春秋”。○雨星，于付反，一音如字，下注“雨星”同。 \\n [疏]“如雨者何”。○解云：欲言是雨，不应言如；其实非雨，而文言雨，故执不知问。○注“不脩春秋”。○解云：据此传及注言，则孔子未脩之时，已谓之《春秋》矣。而旧解云，孔子脩之，春作秋成，谓之《春秋》者，失之远矣。云云之说，在首卷。 \\n 　 \\n 君子脩之曰“星霣如雨”。明其状似雨尔，不当言雨星。不言尺者，霣则为异，不以尺寸录之。何以书？记异也。列星者，天之常宿，分守度，诸侯之象。周之四月，夏之二月，昏，参伐狼注之宿当见，参伐主斩艾立义，狼注主持衡平也。皆灭者，法度废绝，威信陵迟之象。时天子微弱，不能诛卫侯朔，是后遂失其政，诸侯背叛，王室日卑，星霣未坠而夜中星反者，房心见其虚危斗。房心，天子明堂布政之宫也。虚危，齐分，其后齐桓行霸，阳穀之会有王事。○常宿，音秀，下同。参伐，所林反，下同。狼注，张又反，与味同。朱鸟口星也；一音之住反。艾，鱼废反。坠，有类反。分，扶问反。 \\n [疏]注“分守”至“之象”。○解云：言分者，谓十二之分野矣。言守度者，守三十度为一次矣。言诸侯之象者，谓星度有多少，若诸侯之国有大小耳。○注“昏参”至“当见”。○解云：正以参伐狼注，为西南之维候故也。○注“参伐”至“立义”。○解云：以其在西方，金主断割之义故也。○注“狼注”至“平也”。○解云：正以其在南方，南方主礼故也。○注“而夜”至“危斗”。○解云：火见於周为五月者，谓昏时。今在周之四月，是以半夜之后，乃房星见。其虚危斗者，谓在夜半时明矣。○注“房心”至“宫也”。○解云：即上备云房为天子明堂，《文耀钩》云“房心为中央火星，天王位”。若相对言之，则房为明堂，心为天王矣。既有天王，复有明堂布政之象也。○注“其后”至“王事”。○解云：齐桓行霸者，虚危斗也。有王事者，房心见也。 \\n 　 \\n 秋，大水。 \\n 无麦苗。无苗，则曷为先言无麦，而后言无苗？苗者，禾也。生曰苗，秀曰禾。据是时苗微麦强，俱遇水灾，苗当先亡。一灾不书，待无麦，然后书无苗。明君子不以一过责人。水、旱、螟、〈虫衆〉，皆以伤二穀乃书。然不书穀名，至麦苗独书者，民食最重。螟〈虫衆〉，音终。 \\n [疏]“一灾不书”。○解云：一穀之灾，不书于经也。○注“明君”至“责人”。○解云：谓灾伤五穀者，皆人行致之故也。○注“水旱”至“穀名”。○解云：大水伤二穀书於经者，即桓元年“秋，大水”，传云“何以书？记灾也”，彼注云“灾伤二穀以上，书灾也”。其旱伤二穀以上书者，即僖二十一年“夏，大旱”是也。其螟螽书者，即隐五年经书“螟”，传云“何以书？记灾也”；文八年经书“螽”之类是也。○注“至麦”至“最重”。○解云：灾伤麦苗常书，即此及庄二十八年“大无麦禾”之属皆是也。麦禾比於馀穀最重，故言民食最重矣。 \\n 　 \\n 何以书？记灾也。先是庄公伐卫纳朔，用兵逾年，夫人数出淫泆，民怨之所生。○数，所角反。泆，音逸。 \\n [疏]注“先是”至“逾年”。○解云：即五年“冬，公会齐人、宋人、陈人、蔡人伐卫”，六年“秋，公至自伐卫”是也。○注“夫人数出淫泆”。○解云：即五年“夏，夫人姜氏如齐师”，七年“春，夫人姜氏会齐侯於防”，“冬，夫人姜氏会齐侯于穀”之属，故言数出耳。 \\n 　 \\n 冬，夫人姜氏会齐侯于穀。 \\n 　"}
{"章节": "庄公卷七（起八年，尽十七年）", "正文": "庄公卷七（起八年，尽十七年） \\n  \\n  \\n 　 \\n 　 \\n    八年，春，王正月，师次于郎，以俟陈人、蔡人。次不言俟，此其言俟何？据次于陉俟屈完不书俟。○屈，居勿反。 \\n [疏]注“据次”至“书俟”。○解云：即僖四年经云“遂伐楚，次于陉”，传云“其言次于陉何？有俟也。孰俟？俟屈完也”是也。然则彼但录其次而不书俟，与此异，故据之。 \\n 　 \\n 讬不得已也。师出本为下灭盛兴，陈、蔡属与鲁伐卫，同心人国远，故因假以讳灭同姓，讬待二国为留辞主，所以辟下言及也。加以者，辟实俟。陈、蔡称人者，略以外国辞称，知微之。○本为，于伪反，传及注“为久”皆同。属与，音烛。 \\n [疏]注“陈蔡”至“伐卫”。○解云：即其经云“公会齐人、宋人、陈人、蔡人伐卫”是也。○注“同心人国远”。○解云：欲对齐、宋、虽亦同心而近鲁，是以不得讬待齐、宋。○注“所以辟下言及也”。○解云：即经下云“夏，师及齐师围成”是也。凡言及者，汲汲之辞。若此时已出师，其间更无所待，即下文言及乃至汲汲之甚者，便是鲁人欲得灭同姓，孜孜之深，是以讬待陈、蔡以辟之。○注“加以者，辟实俟”。○解云：若其实俟，宜但云师次于郎俟陈人、蔡人而已，何须言以乎？今言以俟陈人、蔡人，明更有由以乃始俟之，故言加以者，辟实俟也。 \\n 　 \\n 甲午，祠兵。祠兵者何？出曰祠兵，礼，兵不徒使，故将出兵必祠於近郊，陈兵习战，杀牲飨士卒。○祠兵，音辞，祭也。《左氏》作“治兵”，下文注同。卒，子忽反。 \\n [疏]“祠兵者何”。○解云：凡出师之礼，皆有祠兵之事，而此特书，故执不知问。○“出曰祠兵”。○解云：何氏之意，以为祠兵有二义也：一则祠其兵器，二则杀牲享士卒，故曰祠兵矣。○注“礼兵”至“近郊”。○解云：时王之礼也。 \\n 　 \\n 入曰振旅，五百人曰旅。 \\n [疏]注“五百人曰旅”。○解云：《大司马》叙官文。其礼一也，皆习战也。言与祠兵礼如一，将出不嫌不习，故以祠兵言之；将入嫌於废之，故以振讯士众言之，互相见也。祠兵，壮者在前，难在前。振旅，壮者在后，复长幼，且卫后也。○讯，音信，又音峻，本亦作“迅”。相见，贤遍反，下同。难，乃旦反。长，丁丈反。 \\n 　 \\n 何言乎祠兵？据不书。 \\n [疏]注“据不书”。○解云：今此书之，而言据不书者，正谓他处皆不书，即例不书矣。而此书之者，是以致难。 \\n 　 \\n 为久也。为久稽留之辞。 \\n [疏]注“为久稽留之辞”。○解云：为犹作，言作久稽留之辞矣。曷为为久？据取长葛久之。 \\n 　 \\n [疏]注“据取长葛久之”。○解云：隐五年冬，“宋人伐郑，围长葛”；六年“冬，宋人取长葛”，传云“外取邑不书，此何以书？久也”是。然则彼所以书者，讥其久。今以祠兵者，为久稽留之辞，似於义反，故难之。 \\n 　 \\n 吾将以甲午之日，然后祠兵於是。讳为久留辞，使若无欲灭同姓之意，因见出竟，明盛非内邑也。 \\n [疏]注“因见”至“邑也”。○解云：“出曰祠兵”，即《尔雅》“出曰治兵”之文也。今书祠兵，即是出竟之义，则知下言围成者，非内邑明矣。 \\n 　 \\n 夏，师及齐师围成，成降于齐师。成者何？盛也。以上有祠兵，下有盛伯来奔。○成，如字，二传作“郕”。降于，户江反，传及下注皆同。 \\n [疏]“成者何”。○解云：成为内邑，孟氏所有，而与齐围之，故执不知问。○注“以上”至“来奔”。○解云：文十二年“春，王正月，盛伯来奔”，传云“盛伯者何？失地之君也。何以不名？兄弟辞也”是也。 \\n 　 \\n 盛则曷为谓之成？讳灭同姓也。因鲁有成邑，同声相似，故云尔。 \\n [疏]注“因鲁”至“云尔”。○解云：定十二年“十有二月，公围成”者，是鲁有成邑之文。曷为不言降吾师？据战於宋不言归郑。 \\n 　 \\n [疏]注“据战”至“归郑”。○解云：桓十二年“十有二月，及郑师伐宋。丁未，战于宋”是也。彼则不言宋归于郑，此言成降于齐师，故难之。其归字有作“败”字者，误也。 \\n 　 \\n 辟之也。辟灭同姓。言围者，使若鲁围之而去，成自从后降於齐师也。降者，自伏之文，所以醇归於齐。言及者，起鲁实欲灭之。不月者，顺讳文。不书盛伯出奔，深讳之。 \\n [疏]注“言及者”至“灭之”。○解云：以及者，汲汲之文故也。○注“不月者，顺讳文”。○解云：凡灭例月，即庄十年“冬，十月，齐师灭谭”，庄十三年“夏，六月，齐人灭遂”之属是也。今此亦灭而不书月者，顺讳文使若不灭矣。○注“不书”至“讳之”。○解云：如此注者，正欲决庄十年“冬，十月，齐师灭谭，谭子奔莒”之属，书其出奔也。今成被灭，至文十二年春乃书“盛伯来奔”。於所传闻世不言所奔者，深讳故也。 \\n 　 \\n 秋，师还。还者何？善辞也。此灭同姓，何善尔？病之也。慰劳其罢病。○慰劳，力报反，下同。其罢，音皮，下同。 \\n [疏]“还者何”。○解云：欲言其恶，还是善辞；欲言其善，实灭同姓，故执不知问。 \\n 　 \\n 曰：“师病矣。曷为病之？据师出皆罢病，曷为独劳此病也？非师之罪也。明君之使，重在君，因解非师自汲汲。 \\n [疏]注“明君”至“在君”。○解云：所以慰劳师之罢病者，明君之灭同姓，非师之罪，其重在于君也。○注“因解非师自汲汲”。○解云：正以及者，汲汲之辞故也。 \\n 　 \\n 冬，十有一月，癸未，齐无知弑其君诸儿。诸儿，襄公也。无知，公子夷仲年之子，襄公从弟。○儿，如字，一音五兮反。从，才用反。 \\n 九年，春，齐人杀无知。 \\n 公及齐大夫盟于暨。公曷为与大夫盟？据与高傒盟，讳不言公。○暨，其器反，《左氏》作蔇。 \\n [疏]注“据与”至“言公”。○解云：庄二十二年“秋，七月，丙申，及齐高傒盟于防”，传云“齐高傒者何？贵大夫也。曷为就吾微者而盟？公也。公则曷为不言公？讳与大夫盟也”者是。 \\n 　 \\n 齐无君也。然则何以不名？据高傒名。为其讳与大夫盟也，使若众然。邻国之臣，犹吾臣也。君之於臣，当告从命行，而反歃血约誓，故讳使若悉得齐诸大夫约束之者愈也。不月者，是时齐以无知之难，小白奔莒，子纠奔鲁，齐迎子纠欲立之，鲁不与而与之盟，齐为是更迎小白，然后乃伐齐，欲纳子纠，不能纳，故深讳使若信者也。不致者，鲁地也。子纠出奔不书者，本未命为嗣，贱，故不录之。○为其，于伪反，注“为是”及下注“寔为”、“鲁为”同。歃，所洽反，又所甲反。难，乃旦反。 \\n [疏]注“不月”至“信者也”。○解云：《公羊》之例，大信时，小信月，不信日。经今不月，使若信者，谓若大信也。不谓月，非信辞也。○注“不致者，鲁地也”。○解云：正决桓二年秋，“公及戎盟于唐。冬，公至自唐”之文也。若然，定十二年十有二月，“公至自围成”。然则成是内邑而书致者，彼注云“成，仲孙氏邑。围成月又致者，天子不亲征下士，诸侯不亲征叛邑，公亲围成不能服，不能以一国为家，甚危，若从他国来，故危录之”是也。○注“子纠”至“录之”。解云：如此注者，正决桓十一年“郑忽出奔卫”书之故也。子纠出奔鲁，宜言来奔，而言出奔者，据齐言之，亦无伤矣。 \\n 　 \\n 夏，公伐齐，纳纠。纳者何？入辞也。其言伐之何？据晋人纳捷菑于邾娄，不言伐。○纳纠，《左氏》经亦作“纳子纠”。 \\n [疏]“夏，公伐齐，纳纠”。○解云：无子字者，与《左氏》经异。○“纳者何”。○解云：欲言得国，下有齐人取杀之文；欲言不得国，纳者入辞，故执不知问。○“其言伐之何”。○解云：案隐七年冬，“戎伐凡伯于楚丘，以归”，传云“此聘也，其言伐之何”，彼注云“加之者，辟问轻重两举之”。然则此传非问轻重两举而亦言之，下十年传云“觕者曰侵，精者曰伐。战不言伐，围不言战，入不言围，灭不言入，书其重者也”。然则侵伐战围入灭，数者相对，是其轻重之名。今以纳问伐，直据纳接菑不言伐而巳，实非轻重两举，故得言之矣。○注“据晋”至“言伐”。○解云：即文十四年经云“晋人纳接菑于邾娄”是也。 \\n 　 \\n 伐而言纳者，犹不能纳也。伐者，非入国辞，故云尔。 \\n [疏]注“伐者”至“云尔”。○解云：下十年传云“觕者曰侵，精者曰伐”。然则伐者，虽重於侵，仍非入国之义，是以此经兼举其伐，见不能纳矣。 \\n 　 \\n 纠者何？公子纠也。何以不称公子？据下言子纠，知非当国，本当去国见挈言公子纠。○去国，起吕反，下“故去”同。 \\n [疏]“纠者何”。○解云：欲言已臣，纳於他国；欲言齐臣，文不继齐，故执不知问。○注“据下”至“子纠”。解云：下经云“九月，齐人取子纠杀之”，传云“其称子纠何？贵也。其贵奈何？宜为君者也”，彼注云“故以君薨称子其言之者，著其宜为君”，则下经言子见其贵，则知此经单言纠者，非当国之辞。既不作当国之辞，故今宜但去国言公子纠，见挈於鲁侯而巳，是以问其名不称公子。 \\n 　 \\n 君前臣名也。《春秋》别嫌明疑，嫌当为齐君，在鲁君前不为臣。礼，公子无去国道，臣异国义，故去公子，见臣於鲁也。纳不致者，言伐，得意不得意可知，犹遇弗遇例也。不月者，非纳篡辞。○别，彼列反。见，贤遍反。 \\n [疏]注“礼公”至“国义”。○解云：然则礼有三谏不从待放去者，其异姓之臣乎？公子者，同姓之臣，本无去国之义矣。○注“纳不”至“可知”。○解云：上六年注云“公与一国及独出用兵，得意不致，不得意致伐”。今此纳纠而不入，亦是不得意，而不言公至自伐齐者，谓此经既言“公伐齐，纳纠”，言伐者，不得意明矣，何劳致伐见不得意乎？故云纳不致者，言伐，得意不得意可知矣。○注“犹遇弗遇例也”。○解云：上六年注云“公与一国出会盟，得意致地，不得意不致”。然则《春秋》之内，亦有遇礼所以不致地以见得意者，正以经书亦有遇弗遇之文，则知书遇得意明矣，何劳致地以见之乎？则知隐四年“夏，公及宋公遇於清”，言遇，得意可知。桓十年“秋，公会卫侯于桃丘，不遇”，不得意明矣，故云犹遇弗遇例也。○注“不月”至“篡辞”。○解云：隐四年“冬，十有二月，卫人立晋”。注云“月者，大国篡例月，小国时，立、纳、入皆为篡”。然则庄六年“夏，六月，卫侯朔入于卫”；哀六年秋七月，“齐阳生入于齐”之属皆是也。今此亦书纳而不月者，子纠次正宜立，非篡故也。非篡而言纳者，纳者入辞。子纠不得国，鲁公之由，是以书伐纳，见其伐而不能纳，以刺鲁侯矣。 \\n 　 \\n 齐小白入于齐。曷为以国氏？据宋公子地自陈入于萧，氏公子也。 \\n [疏]注“据宋”至“子也”。○解云：即定十一年“春，宋公之弟辰及仲佗、石彄、公子池自陈入于萧，以叛”是也。 \\n 　 \\n 当国也。当国，故先氏国也。不月者，移恶于鲁也。 \\n [疏]注“不月”至“鲁也”。○解云：正以大国篡例月，故言此矣。而言移恶于鲁者，正以小白成篡，实由鲁人不早送子纠故也。 \\n 　 \\n 其言入何？篡辞也。 \\n [疏]“其言入何”。○解云：据桓十七年“秋，八月，蔡季自陈归于蔡”，不言入。今言入，故难之。不注言者，文不悉也。 \\n 　 \\n 秋，七月，丁酉，葬齐襄公。 \\n [疏]“秋七月”至“襄公”。○解云：隐三年传曰“过时而日，隐之也”，彼注云“隐，痛也。痛贤君不得以时葬”。则襄公去年十一月见杀，至今年秋七月，整九月也，而书日葬之，明是痛贤君不得以时葬故也。而注不言之者，从可知省文也。其襄公之贤，见於上四年。 \\n 　 \\n 八月，庚申，及齐师战于乾时，我师败绩。○内不言败，此其言败何？据郎之战。○注“据郎之战”。○解云：桓十年“冬，十有二月，丙午，齐侯、卫侯、郑伯来战于郎”，传云“此偏战也。何以不言师败绩？内不言战，言战乃败矣”。然则彼文师有成解，故此弟子据而难之。 \\n 伐败也。自夸大其伐而取败。○自夸，苦瓜反，本又作“夸”，下同。曷为伐败？据内不言败绩，曷为自夸大其伐而取败？复雠也。复雠以死败为荣，故录之。高齐襄，贤仇牧是也。 \\n [疏]注“高齐襄”。○解云：即上四年夏，“纪侯大去其国”，传云“曷为不言齐灭之？为襄公讳也。《春秋》为贤者讳。何贤乎襄公？复雠也”，“襄公将复雠乎纪，卜之曰‘师丧分焉’，‘寡人死之，不为不吉也’”者，是高齐侯复雠以死败为荣之事矣。注“贤仇牧是也”者，即下十二年秋，“宋万弑其君接，及其大夫仇牧”，传云“何以书？贤也。何贤乎仇牧？仇牧可谓不畏强御矣。其不畏强御奈何”云云，“万怒，搏闵公，绝其脰。仇牧闻君弑，趋而至，遇之于门，手剑而叱之，万臂摋仇牧，碎其首，齿著乎门阖。仇牧可谓不畏强御矣”，是贤仇牧复雠以死败为荣之义。 \\n 　 \\n 此复雠乎大国，曷为使微者？据纳子纠公犹自行，即大夫当有名氏。 \\n [疏]注“即大夫当有名氏”。○解云：《公羊》之义，以大夫得见名氏，谓士为微，故言此。 \\n 　 \\n 公也。如上据知为公。公则曷为不言公？不与公复雠也。曷为不与公复雠？据讳与雠狩。 \\n [疏]注“据讳与雠狩”。解云：即上四年“冬，公及齐人狩于郜”，传云“公曷为与微者狩？齐侯也。齐侯则其称人何？讳与雠狩也”。然则公与雠人狩，则以为不书而讳之。今乃复雠于齐，宜以为善，而反不与，故难之。 \\n 　 \\n 复雠者，在下也。时实为不能纳子纠伐齐，诸大夫以为不如以复雠伐之，於是以复雠伐之，非诚心至意，故不与也。书败者，起讬义。战不致者，有败文，得意不得意可知例。 \\n [疏]注“书败者，起讬义”。○解云：《春秋》之例，内不言战，言战乃败。今乃经上文云“战于乾时”，即内败明矣。而又言“我师败绩”者，起讬以败为荣故也。○注“战不”至“知例”。○解云：六年“不得意致伐”之下，注云“公与一国及独出用兵，得意不致，不得意致伐”。今此亦不得意，合致伐，而不致伐者，既有我师败绩之文，不得意明矣，故言可知例。 \\n 　 \\n 九月，齐人取子纠杀之。其言取之何？据楚人杀陈夏徵舒不言取，执齐庆封杀之言执也。○夏，户雅反。 \\n [疏]注“据楚”至“言取”。○解云：宣十一年“冬，十月，楚人杀陈夏徵舒”是也。○注“执齐”至“执也”。解云：即昭四年“秋，七月，楚子、蔡侯、陈侯”以下“伐吴，执齐庆封杀之”是也。 \\n 　 \\n 内辞也。胁我，使我杀之也。以下浚洙，知其胁也。以称人共国辞，知使鲁杀之。时小白得国，与鲍叔牙图国政，故鲍叔荐管仲、召忽曰：“使彼国得贤，己国之患也。”乃胁鲁使杀子纠，求管仲、召忽。鲁惶恐，杀子纠，归管仲，召忽死之，故深讳，使若齐自取杀之。○邵忽，本文作“召”，上照反。恐，丘勇反。 \\n [疏]注“以称”至“杀之”。○解云：谓不言齐鲍叔取子纠杀之，而言齐人，则知一人之号，二国共有。一人之号既二国共有，则知齐、鲁皆有杀子纠之恶明矣，是以注者约之。○注“时小白”至“取杀之”。○解云：皆《世家》及《齐语》之事。 \\n 　 \\n 其称子纠何？据不立也。 \\n [疏]注“据不立也”。解云：正以下三十二年“冬，十月，乙未，子般卒”，传云“君存称世子，君薨称子某”。然则子纠者，嗣君之称，今竟不立，得言子纠，故难之。 \\n 　 \\n 贵也。其贵奈何？宜为君者也。故以君薨称子某言之者，著其宜为君，明鲁为齐杀之，皆当坐弑君，因解上纳言纠，皆不为篡，所以理嫌疑也。月者，从未逾年君例。主书者，从齐取也。○当坐，才卧反，后“当坐”之类皆放此。 \\n [疏]注“故以君”至“言之”。○解云：取三十二年传文。注“明鲁”至“弑君”。○解云：鲁所以当坐弑君，即《穀梁传》云“十室之邑可以逃难，百室之邑可以隐死，以千乘之鲁而不能存子纠，以公病矣”是。○注“因解”至“嫌疑”。○解云：此经若不言子纠，上纳言纠，有当国之嫌，后人疑其篡矣。今作嗣君之称，则知上经单言纠，作君前臣名之故也，故言所以理嫌疑也。○注“月者，从未逾年君例”。○解云：隐公四年春王二月，“戊申，卫州吁弑其君完”，注云“日者，从外赴辞，以贼闻例”。然则弑成君者，例皆书日，即宣二年“秋，九月，乙丑，晋赵盾弑其君夷獆”，宣四年“夏，六月，乙酉，郑公子归生弑其君夷”之属是也。今此子纠见弑而书月，故知从未逾年君例。若然，僖九年“冬，晋里克弑其君之子奚齐”，传云“其言弑其君之子奚齐何？弑未逾年君之号也”，所以不月者，彼注云“弑未逾年君例当月。不月者，不正遇祸，终始恶明，故略之”是也。若然，僖十年春正月，“晋里克弑其君卓子，及其大夫荀息”，其逾年而不日者，彼注云“不日者，不正遇祸，终始恶明，故略之”是也。乡来所述，皆是外诸侯之例，若其内例，则异於此，是以庄三十二年“冬，十月，乙未，子般卒”，文十八年“十月，子卒”，皆是未逾年之君，而日或月者，彼自作三世之义。云云之说，已写于上。○注“主书者，从齐取也”。○解云：言主书此事者，正欲从而罪齐，但因见鲁之恶耳。 \\n 　 \\n 冬，浚洙。洙者何？水也。以言浚也。○浚，思俊反，深也。洙，音珠，水名。 \\n [疏]“洙者何”。○解云：欲言城邑，而无营筑之文；欲言小水，更无比例，故执不知问。○注“以言浚也”。○解云：正以与《尚书》“浚畎氵会”之文同，故知水名。 \\n 　 \\n 浚之者何？深之也。曷为深之？据本非人功所为。 \\n [疏]“浚之者何”。○解云：正以洙是旧水，今始言浚，故执不知问。○注“据本非人功所为”。○解云：正言畎氵会之属，是人功为之故也。 \\n 　 \\n 畏齐也。洙在鲁北，齐所由来。曷为畏齐也。据伐败也。 \\n [疏]注“据伐败也”。○解云：即上传云“内不言败，此其言败何？伐败也”，注云“自夸大其伐而取败”是也。 \\n 　 \\n 辞杀子纠也。时鲁新见胁，畏齐，浚之，微弱耻甚，故讳使若辞不肯杀子纠也，齐自取杀之，畏齐怒，为备，亦所以起上胁也。 \\n [疏]注“亦所以起上胁也”。○解云：言今此畏齐者，由前被胁而杀子纠，因兹失操，遂深洙水矣。 \\n 　 \\n 十年，春，王正月，公败齐师于长勺。○勺，时灼反。 \\n 二月，公侵宋。曷为或言侵，或言伐？觕者曰侵，觕，粗也。将兵至竟，以过侵责之，服则引兵而去，用意尚粗。○觕者，七奴反，又才古反。 \\n [疏]“曷为或言侵，或言伐”。○解云：即此文“公侵宋”，及上九年“夏，公伐齐，纳纠”之属是。○注“以过侵责之”。○解云：以其犯过而侵责之。 \\n 　 \\n 精者曰伐，精，犹精密也。侵责之不服，推兵入竟，伐击之益深，用意稍精密。 \\n [疏]注“侵责”至“益深”。○解云：推，犹举也。言浅侵不服，则更举兵深入其竟，而伐击之，益深於前。 \\n 　 \\n 战不言伐，举战为重，黎战是也。合兵血刃曰战。围不言战，举围为重，楚子围郑是也。以兵守城曰围。入不言围，举入为重，晋侯入曹执曹伯是也。得而不居曰入。灭不言入，举灭为重，齐灭莱是也。取其国曰灭。书其重者也。明当以重者罪之，犹律一人有数罪，以重者论之。月者，属北败彊齐之兵，南侵彊宋，南北有难，复连祸於大国，故危之。○数，所主反。属，音烛。 \\n [疏]注“月者”至“危之”。○解云：正以侵伐例时，即上九年“夏，公伐齐”之属是也。今书月，故如此解。是以《穀梁传》曰“侵例时，此其月何也？乃深其怨於齐，又退侵宋以众其敌，恶之，故谨而月之”是也。 \\n 　 \\n 三月，宋人迁宿。迁之者何？不通也。以其不道所迁之地。 \\n [疏]“迁之者何”。○解云：欲言其迁，不言于某；欲言不迁，经书迁宿，故执不知问。○注“以其不道所迁之地”。○解云：正以不言于某，知非实迁矣。 \\n 　 \\n 以地还之也。还，绕也。解上不通也。不通反为迁者，宋本欲迁宿君取其国，不知宿之不肯邪？宋逆诈邪？先绕取其地，使不得通四方，宿穷，从宋求迁，故得言迁。 \\n [疏]注“宋逆诈邪”。○解云：谓宋人逆虑其不服，预诈而还之。○“宿穷从宋求迁”。○解云：谓宿君服去矣。 \\n 　 \\n 子沈子曰：“不通者，盖因而臣之也”。以宋称人也，宿不得通四方，宿君迁，宋因臣有之，不复以兵攻取，故从国辞称人也。月者，迁取王封，当与灭人同罪。书者，宋当坐灭人，宿不能死社稷，当绝也。主书者，从宋也。○不复，扶又反。 \\n [疏]注“故从国辞称人也”。○解云：端拱取宿，不烦兵武，人人皆欲，故以国辞称人矣。○注“月者”至“绝也”。○解云：《春秋》之例，大国之迁例月，即僖三十一年“十有二月，卫迁于帝丘”。小国时者，即昭九年春，“许迁于夷”之属是也。今此宿是小国，宋人迁之而反书月，故云月者，迁取王封，当与灭人同罪也。其灭国书月，即下“冬，十月，齐师灭谭”，十三年“夏，六月，齐人灭遂”之属是也。若然，案僖元年“夏，六月，邢迁於陈仪”，邢是小国而书月者，彼注云“迁例大国月，重烦劳也；小国时。此小国月者，霸者所助城，故与大国同”是也。○注“主书者，从宋也”。○解云：言主书此事者，正欲从而罪宋迁取王封，但因见宿君不死社稷之恶耳。 \\n 　 \\n 夏，六月，齐师宋师次于郎。公败宋师于乘丘。其言次于郎何？据齐国书伐我不言次。○败不言乘丘。○乘，绳证反。 \\n [疏]注“据齐”至“言次”。○解云：即哀十一年“春，齐国书帅帅伐我”是也。○注“败言乘丘”。○解云：正以败言乘丘，反次在郎，於义似乖，故难之。 \\n 　 \\n 伐也。时伐鲁，故书次。郎，鲁地。伐则其言次何？据齐国书伐我不言次。齐与伐而不与战，故言伐也。此道本所以当言伐意也。齐与伐而不与战，伐兵得成，故当言伐也。○齐与，音预，下及注同。 \\n [疏]“齐与伐”至“言伐也”。○解云：若齐本与宋共伐，而但不与战，故有书其伐耳。我能败之，故言次也。此解本所以不言伐，言次意也。二国才止次，未成於伐鲁，即能败宋师齐师罢去，故不言伐言次也，明国君当彊，折冲当远，鲁微弱深见犯，至於近邑，赖能速胜之，故云尔。所以彊内，且明臣子当将顺其美，匡救其恶。○折冲，之设反；下昌容反。 \\n 　 \\n [疏]注“折冲当远”。○解云：谓折服冲御之心当远也。○注“至於近邑”。○解云：即桓十年传云“郎者何？吾近邑”是也。○注“且明”至“其恶”。《孝经》及襄十四年《左氏传》文也。言为臣子之法，宜行君父之义，顺君父之美，即此上注云“赖能速胜之”是也。若见君父之恶，当正而救之，即上注云“鲁微弱深见犯，至於近邑”是也。 \\n 　 \\n 秋，九月，荆败蔡师于莘，以蔡侯献舞归。荆者何？州名也。州谓九州：冀、兖、青、徐、杨、荆、豫、梁、雍。○莘，所巾反。雍，於用反。 \\n [疏]“荆者何”。○解云：欲言是国，由来未有；欲言非国，而败蔡师，故执不知问。○注“州谓”至“梁雍”。○解云：案《禹贡》“冀州既载”，郑注云“载之言事，事谓作徒设也。两河间曰冀州，不书其界者，时帝都之，使若广大然”；“济河惟兖州”，郑注云“兖州之界在此两河间”；“海岱惟青州”，郑注云“今青州界自海至岱。东岳曰岱山”；“海岱及淮惟徐州”，郑注云“徐州界又南至淮水”；“淮海惟杨州”，郑注云“杨州界自淮而南，至海以东也”；“荆及衡阳惟荆州”，郑注云“荆州界自荆山南，至衡山之南”；“荆河惟豫州”，郑注云“豫州界自荆山而北至河”；华阳黑水惟梁州”，郑注云“梁州界自华山之南，至于黑水也”；“黑水西河惟雍州”、郑注云“雍州界至黑水而东至西河也”。然则何氏此注九州之名及次第皆依《禹贡》之州界，不敢依《职方》与《尔雅》何者？正以《禹贡》为正典故也。案《尔雅·释地》云“两河间曰冀州”，李巡云“两河间其气性相近，故曰冀州。冀，近也”；“河南曰豫州”，孙氏、郭氏皆云“自东河至西河之南曰豫州”，李巡曰“河南其气著密，厥性安舒，故曰豫。豫，舒也”；“河西曰雝州”，李氏云“其气蔽壅，受性急凶，故曰雝。雝，壅塞也”；“汉南曰荆州”，“其气惨刚，禀性强梁，故曰荆。荆，强也”；“江南曰杨州”，李氏云“江南其气惨劲，厥性轻杨，故曰杨州也”，孙氏、郭氏曰“自江至南海也”；“济河间曰兖州”，李氏云“济河间其气专质，厥性信谨，故曰兖州。兖，信也”；“燕曰幽州”，李氏云“燕其意气要，厥性僄疾，故曰幽。幽，恶也”，孙氏、郭氏曰“自易水至北狄也”；“齐曰营州”，李氏曰“齐其气清舒，受性平均，故曰营。营，平也。今为青州”，孙氏、郭氏曰“自岱东至海”；“济东曰徐州”；李氏曰“济东至海，其气宽舒，禀性安徐。徐，舒也”，孙氏、郭氏曰“济东至海也”。然则《尔雅》九州有幽、营，无梁、青，盖是殷制，故与《禹贡》不同。案今《禹贡》则有梁、青，无幽、营，盖是夏之法矣。其舜改九州而置十二者，则幽、并及营是。案《周礼·职方氏》云：东南曰杨州，正南曰荆州，河南曰豫州，正东曰青州，河东曰兖州，正西曰雍州，东北曰幽州，河内曰冀州，正北曰并州。然则《周礼》有青、幽、并也，若对《尔雅》，则长青、并，无徐、营；若对《禹贡》，则长幽、并，无徐、梁矣。但《职方》周法，何氏不取，故此注不依之耳。 \\n 　 \\n 州不若国，国不若氏，氏不若人，人不若名，名不若字，皆取精详录也。 \\n [疏]“州不若国”。○解云：言荆不如言楚。○“国不若氏”。○解云：言楚不如言潞氏、甲氏。○“氏不若人”。解云：言潞氏不如言楚人。○“人不若名”。○解云：言楚人不如言介葛卢。○“名不若字”。○解云：言介葛卢不如言邾娄仪父。○注“皆取精详录也”。○解云：正以贵重为详录，轻贱为略之也。字不若子。爵最尊，《春秋》假行事以见王法，圣人为文辞孙顺，善善恶恶，不可正言其罪，因周本有夺爵称国氏人名字之科，故加州文，备七等，以进退之，若自记事者书人姓名，主人习其读而问其传，则未知已之有罪焉尔，犹此类也。○见，贤遍反。孙，音逊。恶恶，并如字，一读上乌路反。传，有专反。 \\n 　 \\n [疏]“字不若子”。○解云：言邾娄仪父不如言楚子、吴子。○注“春秋”至“王法”。○解云：即孔子曰“我欲讬诸空言，不如载诸行事”是也。○注“善善”至“其罪”。○解云：若其善善可正言其美，但以恶恶不可正言其罪，若正言其罪，则非孙顺之义，故此何氏偏以其罪言之。若其备文，宜云不可正言其善恶矣。○注“因周”至“之科”。○解云：即隐元年注邾娄仪父云“称字所以得为褒者，仪父本在春秋前失爵，在名例”之属是也。○注“故加州”至“姓名”。○解云：所以必备七等之法者，正以北斗七星主赏罚，示法。《春秋》者，赏罚之书，故则之。故《说题辞》曰“北斗七星有政，《春秋》亦以七等宣化”，《运斗枢》曰“《春秋》设七等之文，以贬绝录行，应斗屈伸”是也。○注“主人”至“焉尔”。○解云：定元年传文，彼注云“此假设而言之，主人谓定、哀也。习其经而读之，问其传解诂，则未知已之有罪於是”是也。 \\n 　 \\n 蔡侯献舞何以名？据获晋侯不名。 \\n [疏]注“据获晋侯不名”。○解云：僖十五年“晋侯及秦伯战于韩，获晋侯”是也。绝。曷为绝之？据晋侯不名绝。 \\n 　 \\n [疏]“绝”。○解云：礼，诸侯不生名，则书名者绝之，不以为诸侯也。获也。获，得也。战而为敌所得。献舞不言获，故名以起之。 \\n 　 \\n 曷为不言其获？据晋侯言获也。不与夷狄之获中国也。与凡伯同义。夷狄谓楚。不言楚言荆者，楚彊而近中国，卒暴责之，则恐为害深，故进之以渐，从此七等之极治也。○近，附近之近。卒，七忽反。 \\n [疏]“不与”至“中国也”。○解云：秦亦夷狄而得获晋侯者，非真故也。是以爵得称伯，居旧土耳。○注“与凡伯同义”。○解云：即隐七年注云“中国者，礼义之国也。执者，治文也。君子不使无礼义制治有礼义，故绝不言执，正之言伐也”，“所以降夷狄，尊天子，为顺辞”。然则此亦获者治文，君子不使无礼义，制治有礼义，故绝不言获，正之，所以降夷狄，尊中国为顺辞，矣故云与凡伯同义。然则彼已有传，此复发之者，彼是天子大夫，此则诸侯，嫌其异，故同之。○注“夷狄”至“极始也”。○解云：注言此者，欲道楚属荆州，吴属杨州，所以抑楚言荆，不抑吴言杨者，正以楚近中国。恐为中国之害，故欲进之以渐，先从卑称进之，若先得贵名而后退之，则恐害於诸夏故也。《运斗枢》曰“抑楚言荆，不使夷狄主中国”者，义亦通於此。戴氏云“荆楚一物，义能相发。吴杨异训，故不得州名也”者，与何氏异。《穀梁传》曰：“荆者，楚也。何为谓之荆？狄之也。何为狄之？圣人立，必后至；天子弱，必先叛：故曰荆，狄之也。”与此异，不得合也。 \\n 　 \\n 冬，十月，齐师灭谭，谭子奔莒。何以不言出？据卫侯出奔也。○谭，徒南反。 \\n [疏]注“据卫侯出奔也”。解云：即僖二十八年“卫侯出奔楚”，襄十四年“卫侯衎出奔齐”之属是也。注者欲据二人，故不道所奔国也。 \\n 　 \\n 国已灭矣，无所出也。别於有国出奔者，孔子曰：“君子於其言，无所苟而已矣。”月者，恶不死位也。○别，彼列反。恶，乌路反。 \\n 十有一年，春，王正月。 \\n 夏，五月，戊寅，公败宋师于鄑。○鄑，子斯反。 \\n 秋，宋大水。何以书？记灾也。外灾不书，此何以书？据漷移不书。○漷，火虢反，又音郭。 \\n [疏]注“据郭移不书”。○解云：即襄十九年“取邾娄田自漷水”，传云“其言自漷水何？以漷为竟也。何言乎以漷为竟？漷移也”，注云“鲁本与邾娄以漷为竟，漷移入邾娄界，鲁随而有之”者是也。 \\n 　 \\n 及我也。时鲁亦有水灾，书鲁则宋灾不见，两举则烦文不省，故诡例书外以见内也。先是二国比兴兵相败，百姓同怨而俱灾，故明天人相与报应之际，甚可畏之。○不见，贤遍反，下同。省，所景反。应，应对之应。 \\n [疏]注“时鲁”至“见内也”。○解云：案襄九年“春，宋火”，传云“外灾不书，此何以书？为王者之后记灾”，与此异者，正以比年大水，水者，流通之道，可以及两国，故得书外以明内矣。彼是火灾，无及内之理而得书，见明为王者之后记灾故也。若然，襄十九年传云“漷移也”。亦是水灾，何不书邾娄大水以见及内者？彼直移入邾娄竟内，故鲁随而侵之，实不及鲁，宁得类此？○注“先是二国比兴兵相败”。○解云：即上所云“公败宋师于鄑”，十年夏，“公败宋师于乘丘”之属是也。 \\n 　 \\n 冬，王姬归于齐。何以书？过我也。时王者嫁女於齐，涂过鲁，明当有送迎之礼。在涂不称妇者，王者无外，故从在国辞。○过，古禾反。 \\n [疏]注“在涂不称”至“在国辞”。○解云：正以隐二年传云“女在其国称女，在涂称妇，入国称夫人”。今此在涂而不称妇，故如此注也。云王者无外者，桓八年传云“女在其国称女，此其称王后何？王者无外，其辞成矣”是也。 \\n 　 \\n 十有二年，春，王三月，纪叔姬归于酅。其言归于酅何？据国灭来归不书，酅非纪国而言归。 \\n [疏]注“据国”至“不书”。○解云：即上四年“纪侯大夫其国”，不书叔姬来归是也。叔姬来归所以不书者，江熙云“叔姬来归不书，非归宁，且非大归”是也。然则纪国之灭在庄四年，至此乃归酅者，江熙云：“叔姬守节，积有年矣。季虽有酅入于齐，不敢怀二，然襄公豺狼，未可闇信，桓公既立，德行方宣於天下，是以叔姬归于酅，鲁喜其女得申其志也。”○注“酅非纪国而言归”。○解云：谓非国都，今又属齐，如此注者，意决隐七年“叔姬归于纪”之经矣。 \\n 　 \\n 隐之也。何隐尔？其国亡矣，徒归于叔尔也。叔者，纪季也。妇人谓夫之弟为叔。来归不书，书归酅者，痛其国灭无所归也。酅不系齐者，时齐听后五庙，故国之，起有五庙存也。月者，恩录之。 \\n [疏]注“妇人”至“为叔”。○解云：《尔雅》文。即《曲礼上》篇云“嫂叔不通问”是也。○注“酅不”至“庙存也”。○解云：如此注者，正欲决昭二十一年“宋华亥”等“自陈入于宋南里以畔”之文矣。○注“月者，恩录之”。○解云：即上元年注云“内女归例月，外女不月者，圣人探人情以制恩，实不如鲁女”。然则内女之归皆书月者，悉为恩录故也。是以此注云“月者，恩录之”。 \\n 　 \\n 夏，四月。 \\n 秋，八月，甲午，宋万弑其君接及其大夫仇牧。及者何？累也。弑君多矣，舍此无累者乎？孔父、荀息皆累也。舍孔父、荀息无累者乎？曰：有。复反覆发传者，乐道人之善也。孔子曰：“益者三乐，损者三乐：乐节礼乐，乐道人之善，乐多贤友，益矣；乐骄乐，乐佚游，乐宴乐，损矣。”○接，《左氏》作“捷”。仇牧，音求；下音木。舍，音舍，下“舍孔父”同。复，扶又反，年未同。覆，芳服反。骄乐，音洛，下“宴乐”同。 \\n [疏]“宋万弑其君接”。○解云：正本皆作“接”字，故贾氏云“《公羊》、《穀梁》曰接”是也。○“及者何”。○解云：尊卑灼然，而言及以殊之，故执不知问。○“孔父、荀息皆累也”。○解云：孔父之累在桓二年，荀息之累在僖十年。○“曰有”。○解云：欲指文公十八年叔仲惠伯被杀之事。○注“复反”至“之善也”。○解云：谓桓二年已有此传矣。○注“孔子曰”至“损矣”。○解云：乐皆是发心之乐，唯有“礼”下一乐，是礼乐之乐耳。言乐节礼乐者，言乐得礼乐之节。言乐道人之善者，谓口道之道。言乐佚游者，乐欲游从。言乐宴乐者，乐欲安乐而好内矣。 \\n 　 \\n 有则此何以书？贤也。何贤乎仇牧？据与孔父同也。 \\n [疏]注“据与孔父同”。○解云：案桓二年传云“何贤乎孔父”，彼注云“据叔仲惠伯不贤”。今此传云“何贤乎仇牧”者，亦与孔父同据，故言据与孔父同。 \\n 　 \\n 仇牧可谓不畏彊御矣。以下录万出奔月也。御，禁也。言力彊不可禁也。○御，鱼吕反。 \\n [疏]注“以下”至“月也”。○解云：即下文“冬，十月，宋万出奔陈”，注云“月者，使与大国君奔同例，明彊御也”是。 \\n 　 \\n 其不畏彊御奈何？万尝与庄公战，庄公，即鲁庄公。战者，乘丘时。 \\n [疏]注“战者，乘丘时”。○解云：即上十年“公败宋师于乘丘”是也。 \\n 　 \\n 获乎庄公。庄公归，散舍诸宫中，散，放也。舍，止也。获不书者，士也。 \\n [疏]注“获不书者，士也”者。○解云：《公羊》之例，大夫见经故也。 \\n 　 \\n 数月然后归之。归反为大夫於宋，与闵公博，传本道此者，极其祸生於博戏，相慢易也。○数，所主反。公博，如字，戏名也。字书作“薄”。易，以豉反。 \\n [疏]“归反”至“於宋”。○解云：归而反国，乃为大夫於宋矣。 \\n 　 \\n 妇人皆在侧，万曰：“甚矣！鲁侯之淑，淑，善。鲁侯之美也！美，好。天下诸侯宜为君者，唯鲁侯尔！万见妇人皆在侧，故讦闵公以此言。言闵公不如鲁侯美好。○讦，九列反，九谒反，一音九刈反；又一本作“揭”，其例、去列二反。闵公矜此妇人，色自美大於此妇人。妒其言，顾曰：“此虏也！顾谓侧妇人曰：此万也虏，执虏也。○妒，丁故反。尔虏焉故，尔，女也，谓万也。更向万曰女尝执虏於鲁侯，故称誉尔。○尔女，音汝，下同。称誉，音馀，又音预。鲁侯之美恶乎至？”恶乎至，犹何所至。○恶，音乌，注同。万怒，搏闵公，绝其脰。脰，颈也。齐人语。○搏，音博。脰，音豆，胫也。仇牧闻君弑，趋而至，遇之于门，手剑而叱之。手剑，持技剑。叱，骂之。○叱，昌实反。万臂摋仇牧，碎其首，侧手曰摋。首，头。○万臂，必赐反，本又作“辟”，婢亦反。摋，素葛反，又素结反，侧手系也。齿著乎门阖。阖，扇。○著，直略反。门阖，户腊反，门扇也。仇牧可谓不畏彊御矣。犹乳犬玃虎，伏鸡搏貍，精诚之至也。争搏弑君而以当国言之者，重录彊御之贼，祸不可测，明当防其重者，急诛之。○乳，如住反。玃，俱缚反，又九碧反，一本作“搏”，又音付。伏，扶又反。貍，力之反。 \\n [疏]注“犹乳”至“之至也”。○解云：言仇牧知力不敌而有讨心，亦有精诚之至也。似若产乳之犬，不惮猛虎；伏鸡爱子，投命敌貍之类，故比之。○注“争搏弑”至“急诛之”。○解云：当国者，即言宋万是也。故隐四年“卫州吁弑其君完”，传云“曷为以国氏？当国也”者是也。 \\n 　 \\n 冬，十月，宋万出奔陈。万弑君所以复见者，重录彊御之贼，明当急诛之也。月者，使与大国君奔同例，明彊御也。○见，贤遍反。 \\n [疏]注“万弑君”至“诛之也”。○解云：欲道《春秋》上下皆是弑君之贼，皆不重见，即宋督、郑归生、齐崔杼之属是也。而宋万、赵盾之属复见者，当文皆有注，更不劳重说。○注“月者”至“御也”。○解云：《春秋》之例云，大国君奔皆悉书月，即桓十六年“十有一月，卫侯朔出奔齐”之属是也。今此大夫而书月者，明彊御之甚故也。若然，昭二十年“冬，十月，宋华亥、向甯、华定出奔陈”，亦是大夫而书月，彼注云“月者，危三大夫同时出奔，将为国家患，明当防之”是也。而范氏此处注云“宋久不讨贼，致令得奔，故谨而月之也”者，与何氏别。 \\n 　 \\n 十有三年，春，齐侯、宋人、陈人、蔡人、邾娄人会于北杏。齐桓行霸，约束诸侯尊天子，故为此会也。桓公时未为诸侯所信乡，故使微者会也。桓公不辞微者，欲以卑下诸侯，遂成霸功也。○乡，许亮反。下，遐嫁反。 \\n [疏]注“桓公时”至“会也”。○解云：言未为诸侯所信任而归乡之，是以诸侯皆使微者会，即宋人、陈人之属是也。 \\n 　 \\n 夏，六月，齐人灭遂。不会北杏故也。不讳者，桓公行霸，不任文德而尚武力，又功未足以除恶。 \\n [疏]注“不讳者”至“武力”。○解云：《春秋》为贤者讳，而不讳者，正以不任文德而尚武力故也。其武力者，即此灭遂是也。《繁露》云“论功则桓兄文弟，论德则文兄桓弟”是也。而《论语》云“齐桓公九合诸侯，不以兵车之力”，谓自此以后。○注“又功未足以除恶”。○解云：《春秋》褒贬，皆以功过相除计。桓公之立，虽有北杏之会，前有篡逆灭谭之非，论其功不足，而恶有馀，故不为讳也。而言未者，欲道其九合之后，功足以除恶也。 \\n 　 \\n 秋，七月。 \\n 冬，公会齐侯盟于柯。何以不日？据唐之盟日。○柯，音歌。 \\n [疏]注“据唐之盟日”。○解云：即隐二年“秋，八月，庚辰，公及戎盟于唐”是也。 \\n 　 \\n 易也。易，犹佼易也。相亲信，无后患之辞。○易也，以豉反，注及下同。佼，古卯反。其易奈何？桓之盟不日，其会不致，信之也。共不日何以始乎此？庄公将会乎桓？曹子进曰：“君之意何如？”进，前也。曹子见庄将会有惭色，故问之。 \\n [疏]“桓之”至“信之也”。○解云：谓桓公诸会皆如是也。以不日为信者，《公羊》之例，不信者日故也。以不致为信者，凡致者，臣子喜其君父脱危而至，其会无危，故以不致为信也。○注“曹子”至“惭色”。○解云：注者之意也。 \\n 　 \\n 庄公曰：“寡人之生，则不若死矣。”自伤与齐为雠不能复也。伐齐纳纠不能纳，反复为齐所胁而杀之。○能复，扶又反，下同。 \\n [疏]注“自伤”至“复也”。○解云：桓十八年“公薨于齐”，庄九年“及齐师战于乾时，我师败绩”是也。○注“伐齐纳纠不能纳”。○解云：即上九年“夏，公伐齐，纳纠”，传曰“伐而言纳者，犹不能纳也”是也。○注“反复”至“杀之”。○解云：即上九年“齐人取子纠杀之”是也。 \\n 　 \\n 曹子曰：“然则君请当其君，臣请当其臣。”当，犹敌也。将劫之辞。庄公曰：“诺。”於是会乎桓。庄公升坛，土基三尺，土阶三等曰坛。会必有坛者，为升降揖让，称先君以相接，所以长其敬。○坛，大丹反。以长，丁丈反。 \\n [疏]注“土基”至“曰坛”。○解云：时王之礼也。必为三等者，正以公为上等，侯为次等，伯子男为下等故也。○注“称先君以相接”。○解云：即四年传云“古者，诸侯必有会聚之事，相朝聘之道，号辞必称先君以相接”是也。 \\n 　 \\n 曹子手剑而从之。从，随也。随庄公上坛，造桓公前而胁之。曹子本谋当其臣，更当其君者，见庄有不能之色。○上，时掌反。造桓，七报反，下同。 \\n [疏]注“曹子”至“见庄有不能之色”。○解云：亦注者之意也。 \\n 　 \\n 管子进曰：“君何求乎？”管子，管仲也。君，谓庄公也。桓公卒愕不能应，故管子进为此言。○卒，七忽反。愕，五各反。应，应对之应。为此言，于伪反，下“为杀”同。 \\n [疏]注“桓公”至“此言”。○解云：正以劫桓公而管子对故也。“曹子曰：庄公亦造次不知所言，故任曹子。 \\n 　 \\n [疏]注“庄公”至“曹子”。○解云：正以问庄公而曹子对，故言此。“城坏压竟”，齐数侵鲁取邑，以喻侵深也。○压，於甲反，又於辄反。数，所角反。 \\n 　 \\n [疏]“城坏压竟”。○解云：谓齐比来攻鲁城，令至坏败，抑压鲁竟，以为巳物也。君不图与？”君，谓齐桓公。图，计也。犹曰君不当计侵鲁太甚。○与，音馀。 \\n 　 \\n 管子曰：“然则君将何求？”所侵邑非一，欲求何者。 \\n [疏]“管子曰”至“何求”。○解云：意欲少还而巳。 \\n 　 \\n 曹子曰：“原请汶阳之田。”欲复鲁竟。 \\n [疏]“曹子曰”至“之田”。○解云：举其大畔言之，欲尽取之，故注云“欲复鲁竟”矣。 \\n 　 \\n 管子顾曰：“君许诺。”诸侯死国不死邑，故可许诺。 \\n [疏]注“诸侯”至“许诺”。○解云：即《曲礼下》篇云“国君去其国，止之曰‘若之何去社稷矣’”，是无去国之文。不言若之何去田邑，故知不死邑也。 \\n 　 \\n 桓公曰：“诺。”曹子请盟，桓公下与之盟。下坛与曹子定约盟誓庄公也。必下坛者，为杀牲不洁，又盟本非礼，故不于坛上也。 \\n [疏]注“下坛”至“庄公也”。○解云：犹言定约束其盟誓庄公也。○注“必下”至“不洁”。解云：不字亦作“清”字者。○注“又盟本非礼”。○解云：即桓三年传云“古者不盟，结言而退”是也。 \\n 　 \\n 巳盟，曹子摽剑而去之。摽，辟也。时曹子端剑守桓公，巳盟，乃摽剑置地，与桓公相去离，故云尔。○摽剑，普交反，辟也，辟剑置地。刘兆云：“辟，捐也”。辟也，婢亦反，下同。去离，力智反。 \\n [疏]注“时曹子端”至“故云尔”。○解云：端，犹始也。言曹子从始持剑而守桓公矣，及其盟讫，乃摽剑而置于地，乃与桓公相去离者，释传云“而去之”之文。 \\n 　 \\n 要盟可犯，臣约其君曰要，彊见要胁而盟尔，故云可犯。○要，一遥反。而桓公不欺，曹子可雠。以臣劫君，罪可雠。而桓公不怨，桓公之信著乎天下，自柯之盟始焉。诸侯犹是翕然信乡服从，再会于鄄，同盟于幽，遂成霸功，故云尔。劫桓公取汶阳田不书者，讳行诈劫人也。 \\n [疏]注“再会于鄄”。○解云：即下十四年冬及十五年春比会于鄄是也。○注“同盟于幽”。○解云：即下十六年冬，“同盟于幽”是也。○注“劫桓”至“劫人也”。○解云：正以成二年书取汶阳之田故也。 \\n 　 \\n 十有四年，春，齐人、陈人、曹人伐宋。 \\n 夏，单伯会伐宋。其言会伐宋何？据伐国不殊会，曹伯襄言会诸侯。 \\n [疏]注“据伐国不殊会”。○解云：与上诸侯俱是伐宋，事不殊异，何劳别生会文乎？故难之。○注“曹伯”至“诸侯”。○解云：即僖二十八年冬，“曹伯襄复归于曹。遂会诸侯围许”是也。 \\n 　 \\n 后会也。本期而后，故但举会。书者，刺其不信，因以分别功恶有深浅也。从义兵而后者，功薄；从不义兵而后者，恶浅。○别，彼列反。 \\n [疏]注“本期”至“举会”。○解云：若其不后，宜言单伯会齐人、陈人、曹人、伐宋，如下文“单伯会齐侯、宋公、卫侯、郑伯于鄄”之文。○注“从义兵”至“功薄”。○解云：即此是。○注“从不义”至“恶浅”。解云：无经可据，但言理当然也。 \\n 　 \\n 秋，七月，荆入蔡。 \\n 冬，单伯会齐侯、宋公、卫侯、郑伯于鄄。○鄄，本亦作“甄”，规因反。 \\n 十有五年，春，齐侯、宋公、陈侯、卫侯、郑伯会于鄄。 \\n 夏，夫人姜氏如齐。 \\n 秋，宋人、齐人、邾娄人伐儿。○儿，音郳。 \\n [疏]“夫人姜氏如齐”。○解云：复与桓通也。○“秋宋人”至“伐儿”。○解云：范氏云“宋主兵，故序齐上也。班序上下，以国大小为次”，“征伐则以主兵为先，《春秋》之常也”。 \\n 　 \\n 郑人侵宋。 \\n 冬，十月。 \\n 十有六年，春，王正月。 \\n 夏，宋人、齐人、卫人伐郑。 \\n 秋，荆伐郑。 \\n 冬，十有二月，公会齐侯、宋公、陈侯、卫侯、郑伯、许男、曹伯、滑伯、滕子同盟于幽。同盟者何？同欲也。同心欲盟也。同心为善，善必成；同心为恶，恶必成：故重而言同心也。○滑，于八反。 \\n [疏]“同盟者何”。○解云：欲言同善，不见褒赏之文；欲言同恶，复无刺讥之处，故执不知问。 \\n 　 \\n 邾娄子克卒。小国未尝卒，而卒者，为慕霸者有尊天子之心，行进也。不日，始与霸者，未如琐。琐卒在二十八年。○为慕，于伪反。如琐，息果反。 \\n [疏]注“小国”至“进也”。○解云：正以所传闻之世，未录小国卒葬故也。○注“不日者”至“二十八年”。○解云：即二十八年经云“夏，四月，丁未，邾娄子琐卒”，注云“日者，附从霸者，朝天子行进”是也。然则此亦行进而不日者，但始与霸者有尊天子之心，未朝天子故也。其始与霸者之事，即上十三年“春，齐侯、宋人、陈人、邾娄人会于北杏”是也。 \\n 　 \\n 十有七年，春，齐人执郑瞻。郑瞻者何？郑之微者也。以无氏也。 \\n [疏]“郑瞻者何”。○解云：欲言尊卿，名氏不具；欲言微者，书名见经，故执不知问。 \\n 　 \\n 此郑之微者，何言乎齐人执之？据获宋万不书者，不坐获微者，今书齐称人，坐执文。○郑瞻，二传作“詹”。 \\n [疏]注“据获”至“执文”。○解云：上十二年传云“万尝与庄公战，获乎庄公”，注云“获不书者，士也”。然则以获微者不罪坐，故不书。今书齐称人，作坐执之文，故难之。 \\n 　 \\n 书甚佞也。为甚佞，故书恶之，所以轻坐执人也。然不得为伯讨者，事未得行，罪未成也。孔子曰：“放郑声，远佞人。”罪未成者，伯当远之而已。○为其，于伪反。恶之，乌路反，下“恶之”皆同。远佞，于万反，下同。 \\n [疏]注“不得为”至“未成也”。○解云：僖四年传云“执者，曷为或称侯，或称人？称侯而执者，伯讨也；称人而执者，非伯讨也”。今称人而执，故云不得为伯讨矣。○注“孔子曰”至“佞人”。○解云：《论语》文。案《乐记》魏文侯问子夏曰：“敢问溺音何从出也？”子夏对曰：“郑音好滥淫志，宋音燕女溺志，卫音趋数烦志，齐音敖辟乔志，此四者，皆淫於色而害於德，是以祭祀弗用也。”然则四国皆有淫声，盖逐甚者言之，故许氏云“郑诗二十一篇，说妇人者十九”，此之谓也。或何氏云“郑声淫”，与服君同，皆谓郑重其手而音淫过，非郑国之郑也。 \\n 　 \\n 夏，齐人瀸于遂。瀸者何？瀸积也。众杀戍者也。瀸者，死文。瀸之为死，积死非一之辞，故曰瀸积。众，多也。以兵守之曰戍。齐人灭遂，遂民不安，欲去，齐强戍之。遂人共以药投其所饮食水中，多杀之。古者有分土，无分民，齐戍之非也，遂不当坐也，故使齐为自积死文也。称人者，众辞也。不书戍将帅者，封内之兵，故不书。○瀸，子廉反，二传作“歼”。积，本又作“渍”。强，共丈反。将帅，子匠反；下所类反。 \\n [疏]“瀸者何”。○解云：正以异於常例，故执不知问。○注“瀸者”至“众多”也。○解云：即《曲礼下》篇云“羽鸟曰降，四足曰渍”，郑注云“异於人也。降，落也。渍，谓相瀸汙而死”是也。○注“齐人灭遂”。○解云：在上十三年。○“古者有分土，无分民”。○解云：说在桓元年注文也。 \\n 　 \\n 秋，郑瞻自齐逃来。何以书？书甚佞也，曰：“佞人来矣！佞人来矣！”重言来者，道经主书者，若传云尔，盖痛鲁知而受之，信其计策，以取齐淫女，丹楹刻桷，卒为后败也。加逃者，抑之也。所以抑之者，上执称人，嫌恶未明。系郑者，明行当本於乡里也。子贡问曰：“乡人皆好之，何如？”子曰：“未可。”“乡人皆恶之，何如？”子曰：“未可。不若乡人之善之，乡人之恶者恶之。”○重，直用反。明行，下孟反。 \\n [疏]注“重言”至“云尔”。○解云：经所以主书此事者，正恶佞人之来，恐其作祸矣。○注“盖痛鲁知而受之”。○解云：《春秋》痛伤鲁人知其佞人，恶而受之。○注“信其计”至“淫女”。○解云：即下二十四年“夏，公如齐逆女”；秋，“夫人姜氏入”是也。知取齐淫女是郑瞻之计者，《春秋说》文云。○注“丹楹刻桷”。○即下二十三年“秋，丹桓宫楹”；二十四年春，“刻桓宫桷”是也。○注“卒为后败也”。解云：即淫二叔杀二嗣子是也。○注“加逃者，抑之也”。○解云：谓逃是碎事，不应见经，而见逃于经者，抑之故也，或者子哀庆封之属皆言奔。今此加逃，故决之。○注“上执”至“未明”。○解云：谓称人为坐执文，非伯讨之义故也。○注“子贡”至“恶之”。○解云：一乡之人皆好此人，此人何如？子曰未可即以为善，何者？此人或者行与众同，或朋党矣。子贡又曰若一乡之人皆恶此人，此人何如？子曰未可即以为恶也，何者？此人或者行与众异，或孤特矣。不若乡人之善行者善之，恶行者恶之，与善人同，复与恶人异，道理胜於前，故知是实善。云云之说，备于郑注。 \\n 　 \\n 冬，多麋。何以书？记异也。麋之为言，犹迷也。象鲁为郑瞻所迷惑也。言多者，以多为异也。○麋，亡悲反。 \\n [疏]注“象鲁”至“惑也”。○解云：《感精符》文。○注“言多”至“异也”。○解云：鲁旧有麋，但今乃多耳。　"}
{"章节": "庄公卷八（起十八年，尽二十七年）", "正文": "庄公卷八（起十八年，尽二十七年） \\n  \\n  \\n 　 \\n 　 \\n    十有八年，春，王三月，日有食之。是后戎犯中国，鲁蔽郑瞻，夫人如莒，淫泆不制所致。 \\n [疏]注“是后戎犯中国”。○解云：即下文“夏，公追戎于济西”是也。○注“鲁蔽郑瞻”。○解云：下文“秋，有蜮”是。○注“夫人”至“所致”。○解云：即下十九年秋，“夫人姜氏如莒”之属是也。是阴胜阳之象，是以日为之食。 \\n 　 \\n 夏，公追戎于济西。以兵逐之曰追。○济，子礼反。此未有言伐者，其言追何？据公追齐师至酅，举齐侵也。 \\n [疏]注“据公”至“侵也”。○解云：即僖二十六年“齐人侵我西鄙，公追齐师至巂，弗及”是也。 \\n 　 \\n 大其为中国追也。以其不限所至，知为中国追也。○为中，于伪反，注及下皆同。 \\n [疏]注“以其”至“追也”。○解云：“公追齐师至巂”，限其所至，乃是自为己追，故知如此。 \\n 　 \\n 此未有伐中国者，则其言为中国追何？大其未至而豫御之也。其言于济西何？据公追齐师至酅弗及，不言于也。大之也。大公除害，恩及济西也。言大者，当有功赏也。追例时。 \\n [疏]注“言大者”至“赏也”。解云：“公追齐师至巂，弗及”不言于，今言于者，谓公有大功，於王法当赏矣。○注“追例时”。○解云：即此文是。而僖二十六年“公追齐师”，虽在正月己未下，不蒙日月。 \\n 　 \\n 秋，有蜮。何以书？记异也。蜮之犹言惑也。其毒害伤人，形体不可见，象鲁为郑瞻所惑，其毒害伤人，将以大乱而不能见也。言有者，以有为异也。○蜮，音或，短狐也；或谓之射工，音食。 \\n [疏]注“蜮之犹言惑也”。○解云：即《五行志》云“蜮犹惑也”者是。○注“其毒害伤人”。○解云：即《五行志》云“能射人，甚者至死”是也。○注“形体不可见”。○解云：即《草木志》云“在水中射人影即死”是也。○注“言有者，以有为异也”。○解云：谓鲁先无蜮，今乃有之。案昭二十五年经书“有鸲鹆来巢”，今此不书来者，乱气所生，不从外来故也。 \\n 　 \\n 冬，十月。 \\n 十有九年，春，王正月。 \\n 夏，四月。 \\n 秋，公子结媵陈人之妇于鄄，遂及齐侯、宋公盟。媵者何？诸侯娶一国，则二国往媵之，以侄娣从。言往媵之者，礼，君不求媵，二国自往媵夫人，所以一夫人之尊。○媵陈，以证反，又绳证反。娣从，才用反，下注同。 \\n [疏]“媵者何”。解云：媵是碎事，例不见经，今而书之，故执不知问。 \\n 　 \\n 侄者何？兄之子也。娣者何？弟也。诸侯壹聘九女，诸侯不再娶。必以侄娣从之者，欲使一人有子，二人喜也。所以防嫉妒，令重继嗣也。因以备尊尊、亲亲也。九者，极阳数也。不再娶者，所以节人情，开媵路。○嫉，音疾，又音自。 \\n [疏]“侄者何”。○解云：昭穆异等，而与嫡俱行，故执不知问。○“娣者何”。○解云：与侄同伦而在侄下，故执不知问。○“诸侯”至“再娶”。○解云：传言此者，解所以有媵之意。言诸侯娶女非一者，正由不得再娶故也。○注“必以”至“人喜也”。○解云：即《穀梁传》云“一人有子，三人缓带”，范氏云“欲共享其禄”是也。○注“所以防嫉妒”。○解云：谓三人不相疾也。○注“令重继嗣也”。解云：谓三人不相疾，共保其子。○注“因以备”至“亲也”。○解云：谓备侄所以尊尊，备娣所以亲亲。其上尊下亲，皆指嫡也。○注“九者极阳数也”。○解云：谓对一三五七以为极矣也。○注“开媵路”。○解云：谓亦有为嫡之望也。 \\n 　 \\n 媵不书，此何以书？据伯姬归于纪，不书媵也。 \\n [疏]注“据姬归于纪”者，解云：在隐二年冬。 \\n 　 \\n 为其有遂事书。为下有遂事善也，故书所以不当书，以起将有所详录，犹伯姬书媵也。不媵，则当取。得书者张本文。言公子结如陈，遂及齐侯、宋公盟于鄄。○为其，于伪反，注及下注同。 \\n [疏]注“为下有遂事善也”。○解云：即“遂及齐侯、宋公盟”是也。○注“故书所至不当书”。○解云：谓书媵是也。○注“以起将有所详录”。○解云：正欲见盟事之善，合详而录之。○注“犹伯姬书媵也”。○解云：即成八年“卫人来媵”，传曰“媵不书，此何以书？录伯姬也”；九年“晋人来媵”，传曰“媵不书，此何以书？录伯姬也”；十年“齐人来媵”，传云“媵不书，此何以书？录伯姬也。三国来媵，非礼也。曷为皆以录伯姬之辞言之？妇人以众多为侈也”者是也。○注“言公”至“盟于鄄”。○解云：是其得书之文也。 \\n 　 \\n 大夫无遂事，此其言遂何？聘礼，大夫受命，不受辞。以外事不素制，不豫设，故云尔。出竟有可以安社稷利国家者，则专之可也。先是鄄、幽之会，公比不至，公子结出竟，遭齐、宋欲深谋伐鲁，故专矫君命而与之盟，除国家之难，全百姓之命，故善而详录之。先书地，后书盟者，明出竟乃得专之也。盟不地者，方使上为出竟地，即更出地，嫌上地自为媵出地也。陈称人者，为内书，故略以外国辞言之。此陈侯夫人，言妇者，在涂也。加之者，礼未成也。冬，齐人、宋人、陈人伐我西鄙，而盟不日者，起国家后背结之约，非结不信也。○矫，居表反。难，乃旦反。背，音佩。 \\n [疏]注“先是”至“不至”。○解云：即上十五年“春，齐侯、宋公、陈侯、卫侯、郑伯会于鄄”；十六年冬，“会齐侯、宋公”以下“同盟于幽”是也。正以彼二经皆不言公会，故知鲁侯不至矣。○注“欲深谋伐鲁”。○解云：正以善而详录之，故知欲伐矣。○注“先书地”。○解云：谓书鄄是也。○注“明出竟乃得专之也”。○解云：正以鄄为卫地故也。○注“此陈”至“在涂也”。○解云：即隐二年传云“在涂称妇”是。○注“加之者，礼未成也”。○解云：正以此妇未成为夫人，故加之绝之。若其巳配，礼宜言媵陈夫人，不假言之以绝也。○注“冬齐”至“西鄙”。○解云：即下经也。○注“而盟不”至“不信也”。○解云：以《公羊》之例，不信者书日，故如此解。 \\n 　 \\n 夫人姜氏如莒。 \\n 冬，齐人、宋人、陈人伐我西鄙。鄙者，边垂之辞，荣见远也。 \\n 二十年，春，王二月，夫人姜氏如莒。月者，再出也。不从四年巳月者，异国。 \\n [疏]注“月者，再出也”。○解云：欲对上十九年秋“夫人姜氏如莒”之文也。○注“不从”至“异国”。○解云：即上四年经云“春，王二月，夫人姜氏飨齐侯于祝丘”，彼注云“月者再出，重也。三出不月者，省文，从可知例”。然则此经不从四年之例，而复出月者，正为齐、莒异国，不得相因故也。 \\n 　 \\n 夏，齐大灾。大灾者何？大瘠也。瘠，病也，齐人语也。以加大，知非火灾也。○大瘠，在亦反，病也；本或作“瘠”，才细反；一本作“渍”，才赐反，郑注《曲礼》引此同。 \\n [疏]“大灾者何”。○解云：欲言大疾疫，而经书灾，故执不知问。○注“以加大，知非火灾也”。○解云：正以襄三十年“宋灾”，昭九年“陈火”之属，皆不言大故也。案襄九年传云“大者曰灾，小者曰火”，注云“大者，谓正寝、社稷、宗庙、朝廷也，下此则小矣”。然彼是两火自对，故以灾火别之。此则非火，故更言大耳。 \\n 　 \\n 大瘠者何？〈疒列〉也。〈疒列〉者，民疾疫也。○〈疒列〉，力二反，疾疫也。疫，音役。何以书？记灾也。外灾不书，此何以书？及我也。与宋大水同义。〈疒列〉者，邪乱之气所生，是时鲁任郑瞻，夫人如莒淫泆，齐侯亦淫诸姑姊妹，不嫁者七人。○邪，似嗟反。 \\n [疏]注“与宋大水同义”。○解云：即上十一年“宋大水”，传云“何以书？记灾也。外灾不书，此何以书？及我也”，注云“时鲁亦有水灾，书鲁则宋灾不见，两举则烦文不省，故诡例书外以见内也”是也。○注“齐侯”至“七人”。○解云：《晏子春秋》文。案彼齐景公问於晏子曰：“吾先君桓公，淫女公子，不嫁者九人，而得为贤君何？”又此解言七人者，彼此其有误矣。然则襄公霸诸侯，唯淫妹而已，齐人犹作“南山崔崔”以刺之。桓公小白相淫九人，而齐人不刺之者，盖以功多足以除恶故也。或者遇尔不作，或采之不得，宁可问乎？ \\n 　 \\n 秋，七月。 \\n 冬，齐人伐戎。 \\n 二十有一年，春，王正月。 \\n 夏，五月，辛酉，郑伯突卒。○郑伯突，徒没反，厉公也。 \\n 秋，七月，戊戌，夫人姜氏薨。 \\n 冬，十有二月，葬郑厉公。《春秋》篡明者书葬。 \\n [疏]注“春秋”至“书葬”。○解云：言《春秋》者，欲见通例如此矣。篡明者，谓有立、入之文，即隐四年冬，“卫人立晋”；桓十三年春，“葬卫宣公”；上九年夏，“齐小白入于齐”；僖十八年秋，“葬齐桓公”之属是也。今此郑突入于郑，桓十五年秋亦有入栎之文，即是篡明，书其葬耳。若篡不明者，则去其葬以见其篡，不合为诸侯，是以僖十年里克弑卓子之时，惠公无入文。至僖二十四年“晋侯夷吾卒”下，不书葬晋惠公矣。若有立、入之文者，不嫌非篡，何劳去葬以见篡？若然，案文公重耳亦无篡文，而僖三十年经书“葬晋文公”者，正以文公功盖天下，《春秋》为贤者讳，故书其葬，若其不篡然也。若然，齐侯小白是贤者而书其入，又录其葬，见其篡明，不为之讳者，僖十年传云“桓公之享国也长，美见乎天下，故不为之讳本恶也。文公之享国也短，美未见乎天下，故为之讳本恶也”是也。 \\n 　 \\n 二十有二年，春，王正月，肆大省。肆者何？跌也。跌，过度。○肆，音四，本或作“佚”。大省，所景反，除自省皆同，二传作“眚”。跌，大结反，过度也。 \\n [疏]“肆大省”。○解云：肆，读如字，放肆也。省，读如减省之省也。○“肆者何”，“大省者何”。○解云：皆以异於常例，故执不知问。大省者何？灾省也。谓子卯日也。夏以卯日亡，殷以子日亡，先王常以此日省吉事，不忍举，又大自省敕，得无独有此行乎？常若闻灾自省，故曰灾省也。○行，下孟反。 \\n 　 \\n [疏]注“先王”至“忍举”。○解云：此先王，谓夏、殷之后成礼者，以是夏、殷亡日，故省吉事而已，不忍举而行之。○注“又大”至“此行乎”。○解云：又若似见不贤而内自省之义矣。○注“常若”至“灾省也”者，释传云“灾省”之文也。言闻有灾辄自省察，若为行而致之乎？肆大省，何以书？讥。何讥尔，讥始忌省也。时鲁有夫人丧，忌省日不哭。省日本以忌吉事，不以忌凶事，故礼哭不辟子卯日，所以专孝子之思也。不与念母，而讥忌省者，本不事母则已，不当忌省，犹为商人责不讨贼。○思，息嗣反。为，于伪反。 \\n 　 \\n [疏]“肆大省，何以书”。○解云：不但言何以书者，恐人以为但问大省，云大自省敕何以书，故复举句而问之。○注“故礼”至“卯日”。○解云：案《士丧礼》既殡之后，云“朝夕哭，不辟子卯”是也。引之者，证不以忌凶事也。○注“不与”至“忌省”。解云：不与念母者，即上元年“三月，夫人孙于齐”，传曰“夫人固在齐矣，其言孙于齐何？念母也”，“念母者，所善也。则曷为於其念母焉贬？不与念母也”，彼注云“念母则忘父，背本之道也”是也。○注“犹为”至“讨贼”。○解云：文十四年九月，“齐公子商人弑其君舍”。然则商人者，是篡弑之贼也，齐之臣子理宜讨之，而反臣事，失其所也。及文十八年夏，“齐人弑其君商人”，而不书其葬者，以责臣子不讨贼也。似文姜罪，实宜绝之，公既不绝，宜尽子道，而反忌省，故得责之。 \\n 　 \\n 癸丑，葬我小君文姜。文姜者何？庄公之母也。辄发传者，起仇母，录子恩。凡母在子年，无適庶，皆系子也。不在子年，適母系夫，庶母系子。言小君者，比於君为小，俱臣子辞也。文者，谥也。夫人以姓配谥，欲使终不忘本也。○无適，丁历反，下同。 \\n [疏]“葬我小君文姜”。○解云：《穀梁传》曰“小君非君，其曰君何也？以其为公配，可以言小君也”者是。○“文姜者何”。○解云：欲言庄母，谥异其父；欲言非母，备礼葬之，故执不知问。○注“辄发”至“子恩”。○解云：隐元年传云“仲子者何？桓之母也”。今假令不发，亦是桓之夫人、庄公之母可知，而云“文姜者何？庄公之母”，故言辄矣。今此经云“葬我小君文姜”，传云“文姜者何？庄公之母也”者，正欲录子之恩，故备礼而葬之。○注“凡母”至“系子也”。解云：即此传云“文姜者何？庄公之母”，是適母系子也。宣八年传云“顷熊者何？宣公之母也”，襄四年传云“定戈者何？襄公之母也”，皆是庶母系子也。而僖二年传云“哀姜者何？庄公之夫人也”，在子年而系夫者，盖以僖公非所生，为其非子故也。○注“不在”至“系夫”。○解云：即僖二年哀姜是也。○注“庶母系子也”。○解云：即文五年传云“成风者何？僖公之母也”是也。定十五年秋，“姒氏卒”，传曰“姒氏者何？哀公之母也”者，亦是庶母不在子年而系于子。然则乡来所言，传皆葬上乃言某公之母，而姒氏特于卒上发传者，正以姒氏之葬，直云“葬定姒”，不得称小君，是以传家亦於葬略之矣。定姒所以葬不得称小君，《公羊》之义，母以子贵，哀公尔时未得为君，是以定姒未得全同夫人矣。○注“欲使终不忘本也”。○解云：本即姓是也。 \\n 　 \\n 陈人杀其公子御寇。书者，杀君之子，重也。 \\n [疏]注“书者，杀君之子，重也”。○解云：正以不言大夫而得书杀，则知由其是君之子故也。 \\n 　 \\n 夏，五月。以五月首时者，讥。庄公取仇国女，不可以事先祖，奉四时祭祀，犹五月不宜以首时。 \\n 秋，七月，丙申，及齐高傒盟于防。防，鲁地。○傒，音兮。齐高傒者何？贵大夫也。曷为就吾微者而盟？据暨与公盟也。 \\n [疏]“齐高傒者何”。○解云：欲言其贵，鲁侯耻之；欲言微者，名氏见经，故执不知问。○注“据暨与公盟也”。○解云：即上九年春，“公及齐大夫盟于暨”是也。 \\n 　 \\n 公也。以其日，微者不得日，大夫盟当出名氏。 \\n [疏]注“以其日”至“得日”。○解云：即隐元年“九月，及宋人盟于宿”，传曰“孰及之？内之微者也”，彼注云“宋称人者，亦微者也”，“微者盟例时，不能专正，故责略之。此月者，隐公贤君，虽使微者，有可采取故录也”，是其微者不得日矣。其微者盟例时者，即僖十九年“冬，会陈人、蔡人、楚人、郑人盟于齐”之属是也。○注“夫人”至“名氏”。○解云：即成元年“臧孙许及晋侯盟于赤棘”之属是也。 \\n 　 \\n 公则曷为不言公？讳与大夫盟也。 \\n 冬，公如齐纳币。纳币即纳徵。《礼》曰“主人受币，士受俪皮”是也。《礼》言纳徵，《春秋》言纳币者，《春秋》质也。凡婚礼皆用雁，取其知时候。唯纳徵用玄纁束帛俪皮。玄纁，取其顺天地也。俪皮者，鹿皮，所以重古也。○纁，许云反，俪，力计反，本又作“丽”。 \\n [疏]注“纳徵”至“天地也”。○解云：即隐元年注云“束帛，谓玄三纁二：玄三法天，纁二法地”是也，何者？玄纁者，是天地之色故也。○注“俪皮者，鹿皮，所以重古也”。○解云：正以古者食肉衣皮服捕禽兽故也。俪者，两也。两皮者，二仪之数。 \\n 　 \\n 纳币不书，此何以书？据桓三年公子翚如齐逆女，不书纳币。讥。何讥尔？亲纳币，非礼也。时庄公实以淫泆大恶不可言，故因其有事於纳币，以无廉耻为讥。不讥丧娶者，举淫为重也。凡公之齐，所以起淫者，皆以危致也。 \\n [疏]注“凡公”至“致也”。○解云：即下二十三年“春，公至自齐”，“夏，公如齐观社”，“公至自齐”；二十四年“夏，公如齐逆女”，“秋，公至自齐”之属是也。凡书至者，臣子喜其君父脱危而至故也。 \\n 　 \\n 二十有三年，春，公至自齐。桓之盟不日，其会不致，信之也。据柯之盟不日，柯之会不致。 \\n [疏]注“据柯”至“不致”。○解云：即上十三年“冬，公会齐侯于柯”，不书日不致是也。 \\n 　 \\n 此之桓国，何以致？危之也。何危尔？公一陈佗也。公如齐淫，与陈佗相似如一也。○佗，大何反。 \\n [疏]注“公如”至“如一也”。○解云：即桓六年“蔡人杀陈佗”，传云“陈佗者何？陈君也。陈君则曷为谓之陈佗？绝也。曷为绝之？贱也。其贱奈何？外淫也。恶乎淫？淫于蔡，蔡人杀之”是也。 \\n 　 \\n 祭叔来聘。不称使者，公一陈佗，故绝，使若我无君，以起其当绝，因不与天子下聘小人。○祭，侧界反。 \\n [疏]注“不称使”至“小人”。○解云：如此注者，正欲决隐七年“天王使凡伯来聘”，九年“天王使南季来聘”，等是王使而皆称使。今此独不称使，故决之。何氏知不称使，是我无君之文者，正见闵二年“高子来盟”，传云“何以不言使？我无君”是也。若然，案桓四年“夏，天王使宰渠伯纠来聘”；桓五年夏，“天王使仍叔之子来聘”；桓八年春，“天王使家父来聘”。然则桓公篡逆，经犹称使而不绝之。庄公特淫，绝之者，桓四年伯纠之下，何氏云“下去二时者，桓公无王而行，天子不能诛，反下聘之，故为贬，见其罪，明不宜也”。然则桓公恶甚，故去二时以明不宜。庄公罪轻，故不言使以见绝，因不与天子下聘小人而巳。《春秋》见义，非唯一种，未可然怪也。 \\n 　 \\n 夏，公如齐观社。何以书？讥。何讥尔？诸侯越竟观社，非礼也。观社者，观祭社。讳淫言观社者，与亲纳币同义。社者，土地之主。祭者，报德也。生万物，居人民，德至厚，功至大，故感春秋而祭之，天子用三牲，诸侯用羊豕。 \\n [疏]注“讳淫”至“同义”。○解云：谓实以淫泆大恶不可言，因其有事于观社，故以观社讥耳。○注“天子”至“羊豕者”，解云：时王之礼。 \\n 　 \\n 公至自齐。 \\n 荆人来聘。荆何以称人？据上称州。 \\n [疏]注“据上称州”。○解云：即上十六年“秋，荆伐郑”之属是也。 \\n 　 \\n 始能聘也。《春秋》王鲁，因其始来聘，明夷狄能慕王化，脩聘礼，受正朔者，当进之，故使称人也。称人当系国，而系荆者，许夷狄者不一而足。 \\n [疏]注“称人”至“而足”。○解云：正以十年传云：“州不若国，知进称人宜系国矣”。文九年“楚子使椒来聘”，传云“椒者何？楚大夫也。楚无大夫，此何以书？始有大夫也。始有大夫则何以不氏？许夷狄者不一而足也”。又襄二十九年传云“札者何？吴季子之名。《春秋》贤者不名，此何以名？许夷狄者不壹而足也”，是以此注引之耳。 \\n 　 \\n 公及齐侯遇于穀。 \\n 萧叔朝公。其言朝公何？据公在内不言朝公，在外言会。 \\n [疏]注“据公”至“朝公”。○解云：即隐十一年“春，滕侯、薛侯来朝”之属是也。○注“在外言会”。○解云：定十四年“邾娄子来会公”，及公会某侯之属皆是也。 \\n 　 \\n 公在外也。时公受朝於外，故言朝公，恶公不受於庙。○恶公，乌路反，下同。 \\n [疏]注“时公”至“於庙”。○解云：隐七年注云“不言聘公者，礼，聘受之於大庙，孝子谦不敢以巳当之，归美於先君，且重宾也”，隐十一年注云“不言朝公者，礼，朝受之於大庙，与聘同义”。今此言公故如此解。 \\n 　 \\n 秋，丹桓宫楹。何以书？讥。何讥尔？丹桓宫楹，非礼也。楹，柱也。丹之者，为将娶齐女，欲以夸大示之。传言“丹桓宫”者，欲道天子诸侯各有制也。礼，天子斫而砻之，加密石焉；诸侯斫而砻之，不加密石；大夫斫之；士首本。失礼宗庙例时。○宫楹，音盈，柱也，下传及注同。为将，于伪反。斫，丁角反，下同。砻，力工反。 \\n [疏]注“礼天子”至“首本”。○解云：皆《外传·晋语》张老谓赵文子椽之制。《穀梁传》曰：“天子之桷，斫之砻之，加密石焉；诸侯之桷，斫之砻之；大夫斫之；士斫本。”今此何氏於丹楹之下总言之矣。斫本者，正谓全以树本而行斤斫之。○注“失礼宗庙例时”。○解云：正谓此文是也。下经二十四年“三月，刻桓宫桷”而书月者，以其功重故也。此谓失礼脩营之例也。若其祭祀失礼者，则书日，是以隐五年“初献六羽”之下，何氏云“失礼鬼神例日”是也。若始造宗庙而失礼者，亦书日，即成六年春，王“二月，辛巳，立武宫”是也。而定元年九月，“立炀宫”，亦为非礼，而不书日者，所见之世，其恩尤厚，故不为书日，使若得礼然。 \\n 　 \\n 冬，十有一月，曹伯射姑卒。曹达《春秋》常卒月葬时也。始卒日葬月，嫌与大国同，后卒而不日，入所闻世，可日不复日。○射姑，音亦。复，扶又反。 \\n [疏]注“曹达”至“时也”。○解云：即文九年“秋，八月，曹伯襄卒”，冬，“葬曹共公”；昭十八年“春，王三月，曹伯须卒”，“秋，葬曹平公”之属是也。其有卒葬在日月下者，不蒙日月矣。其文各自有解。○注“始卒日葬月”。○解云：即桓十年“春，王正月，庚申曹伯终生卒。夏，五月，葬曹桓公”是也。所以然者，敬老重恩故也。○注“后卒而不日”。○解云：正以对桓十年“曹伯终生卒”，以为后矣。○注“入所闻世，可日不复日”。○解云：即文九年“秋，八月，曹伯襄卒”是。案曹为小国，入所闻之世，正合卒月，而言可日者，正以传闻之世，巳得录之，故所闻世可以书日，但以嫌同大国，故不日矣。 \\n 　 \\n 十有二月，甲寅，公会齐侯盟于扈。桓之盟不日，此何以日？危之也。何危尔？我贰也。庄公有污贰之行。○扈，音户。有污，污辱之污，一音乌卧反，后放此。行，下孟反。 \\n [疏]注“污贰之行”。○解云：谓庄公之行，既不清洁，又不专一，故谓之贰矣。鲁子曰：“我贰者，非彼然，我然也。”嫌上托以齐恶我贰，相疑而盟，故日也。解言非齐恶我也，我行污贰，动作有危，故日之也。 \\n 　 \\n 二十有四年，春，王三月，刻桓宫桷。何以书？讥。何讥尔？刻桓宫桷，非礼也。与丹楹同义。月者，功重於丹楹。○桷，音角，椽也。 \\n [疏]注“与丹楹同义”。○解云：即上注云“丹之者，为将娶齐女，欲以夸大示之”是也。○注“月者，功重於丹楹”。○解云：正以失礼宗庙例时，故如此注。 \\n 　 \\n 葬曹庄公。 \\n 夏，公如齐逆女。何以书？亲迎礼也。讳淫，故使若以得礼书也。礼，诸侯既娶三月，然后夫人见宗庙；见宗庙，然后成妇礼。○迎，鱼命反。见宗，贤遍反，下传文“见也”、“见用币”及注同。 \\n [疏]“葬曹庄公”。○解云：虽在月下，不蒙上月也。○“何以书？亲迎礼也”。○解云：鲁侯如齐，本实淫通，非为亲迎而往。但《春秋》之意，以其大恶不可言之，要以言其逆女，使若得礼，善而书日矣。是以注云“讳淫，故使若以得礼书也”。○注“礼诸侯”至“妇礼”。○解云：注言此者，欲道庄公夫人未至于国而行妇事，既非正礼明矣。 \\n 　 \\n 秋，公至自齐。八月，丁丑，夫人姜氏入。其言入何？据夫人姜氏言至不言入。 \\n [疏]注“据夫人”至“言入”。○解云：即桓三年九月，“夫人姜氏至自齐”是 \\n 　 \\n 难也。其言日何？据夫人姜氏至，不日。○难也，乃旦反，下及注同。难也。其难奈何？夫人不偻，不可使入，与公有所约，然后人。偻，疾也，齐人语。约，约远媵妾也。夫人稽留，不肯疾顺公，不可使即入。公至后，与公约定八月丁丑乃入，故为难辞也。夫人要公不为大恶者，妻事夫有四义：鸡鸣縰笄而朝，君臣之礼也；三年恻隐，父子之恩也；图安危可否，兄弟之义也；枢机之内，寝席之上，朋友之道，不可纯以君臣之义责之。○不偻，力主反，疾也。注同。远，于万反。要，一遥反。縰笄，所买反，又所绮反。恻隐，初力反。 \\n [疏]注“夫人要公”至“责之”。○解云：正以所传闻之世，内之大恶皆讳不书。今而书之，故知然也。 \\n 　 \\n 戊寅，大夫宗妇觌，用币。宗妇者何？大夫之妻也。觌者何？见也。用者何？用者不宜用也。不宜用币为贽也。○觌，大历反，见也。贽，音至。 \\n [疏]“宗妇者何”。○解云：欲言大夫之妻，文不言及；欲言非妻，相与俱见，故执不知问。○“觌者何”。○解云：欲言是礼，男女无别；欲言非礼，而在用上，故执不知问。○“用者何”。○解云：初至之觌，礼则有之；而经书用，乃是不宜之称，故执不知问。 \\n 　 \\n 见用币，非礼也。以文在觌下，不使赍见，知非礼也。 \\n [疏]“见用币，非礼也”。○解云：言其见夫人之法，卿大夫宜用羔雁，宗妇宜用枣栗腶脩，而皆用币，是为非礼也。○注“以文”至“非礼也”。○解云：若其是礼，宜言大夫宗妇用币觌也。 \\n 　 \\n 然则曷用？枣栗云乎？暇脩云乎？暇脩者，脯也。礼，妇人见舅姑，以枣栗为贽；见女姑，以暇脩为贽；见夫人，至尊，兼而用之。云乎，辞也。枣栗取其早自谨敬，暇脩取其断断自脩正。执此者，若其辞云尔，所以叙情配志也。凡贽，天子用鬯，诸侯用玉，卿用羔，大夫用雁，士用雉。雉取其耿介；雁取其在人上，有先后行列；羔取其执之不鸣，杀之不号，乳必跪而受之，类死义知礼者也；玉取其至清，而不自蔽其恶，洁白而不受污，内坚刚而外温润，有似乎备德之君子；鬯取其芬芳在上，臭达於天，而醇粹无择，有似乎圣人，故视其所执而知其所任矣。日者，礼，夫人至，大夫皆郊迎，明日大夫宗妇皆见，故著其明日也。大夫妻言宗妇者，大夫为宗子者也。族所以有宗者，为调族理亲疏，令昭穆亲疏各得其序也，故始统世世继重者为大宗，旁统者为小宗，小宗无子则绝，大宗无子则不绝，重本也。天子诸侯世以三牲养，礼有代宗之义，大夫不世，不得专宗。著言宗妇者，重教化自本始也。○断脩，丁乱反，注同，本又作“暇”，音同鍜；脯加姜桂曰脩。耿介，古幸反；下音界。行，户郎反。号，户刀反。跪，其委反。醇，音纯。粹，虽遂反。为调，于伪反，下“仕为”同。令，力呈反。昭穆，上遥反，凡昭穆之例皆同。 \\n [疏]注“暇脩者，脯也”。○解云：正以《穀梁传》云“束脩之肉，不行竟内”，以肉言之，故知脩为脯矣。又下《曲礼》“妇人之贽，脯脩枣栗”，谓之脯脩，其义益显。○注“礼妇人”至“志也”。○解云：时王之礼。且以其文先言枣栗故也。○注“凡贽”至“用雉”。○解云：皆下《曲礼》文。彼言诸侯用圭，此言玉者，盖所见异也。○注“大夫不世，不得专宗”。○解云：欲道大夫之妻所以谓之妇人之义。○注“重教化自本始也”。○解云：正以宗子者，宗族之本故也。 \\n 　 \\n 大水夫人不制，遂淫二叔，阴气盛，故明年复水也。○复，扶又反。 \\n [疏]注“夫人”至“二叔”。○解云：即下二十七年传云“公子庆父、公子牙通乎夫人以胁公”是也。○注“明年复水也”。○解云：即二十五年“秋，大水”云云是也。 \\n 　 \\n 冬，戎侵曹，曹羁出奔陈。曹羁者何？曹大夫也。以小国，知无氏为大夫。○曹羁，居宜反，下同。 \\n [疏]“曹羁者何”。○解云：欲言曹君，经不称伯；欲言大夫，单名无氏，故执不知问。○注“以小”至“大夫”。○解云：即襄二十三年“邾娄鼻我来奔”，昭二十七年“邾娄快来奔”之属是也。若其大国大夫不书名氏者，或有未命，或有罪见贬矣。 \\n 　 \\n 曹无大夫，此何以书？据羁无氏。 \\n [疏]注“据羁无氏”。○解云：曹无大夫之文也。言问者见羁无氏，知曹无大夫。既无大夫，何以特书曹羁？故难之。 \\n 　 \\n 贤也。何贤乎曹羁？据国见侵，出奔以辟难。戎将侵曹，曹羁谏曰：“戎众以无义，戎师多，又常以无义为事。”君请勿自敌也。”礼，兵敌则战，不敌则守。君师少，不如守，且使臣下往。○则守，手又反，又如字，下同。曹伯曰：“不可。”臣下不可独往。三谏不从，遂去之。故君子以为得君臣之义也。孔子曰：“所谓大臣者，以道事君，不可则止。”此之谓也。谏必三者，取月生三日而成魄，臣道就也。不从得去者，仕为行道，道不行，义不可以素餐，所以申贤者之志，孤恶君也。谏有五：一曰讽谏，孔子曰“家不藏甲，邑无百雉之城”，季氏自堕之是也；二曰顺谏，曹羁是也；三曰直谏，子家驹是也；四曰争谏，子反请归是也；五曰赣谏，百里子、蹇叔子是也。○魄，普白反。餐，七千反。讽，方凤反。堕，许规反。争，争斗之争。赣谏，陟降反，又呼弄反，又丑用反。 \\n [疏]“三谏不从”至“义也”。○解云：然则下二十七年传云“君子辟内难，而不辟外难者，谓三谏不从”之属是也。而《曲礼》下篇云“三谏不听，则逃之”，盖士不待放，故言逃之。○注“谏必三者”至“君也”。○解云：即此及《乡饮酒义》云“让之三也，象月之三日而成魄”是也。○注“谏有五至堕之是也”。解云：即定十二年传云“孔子行乎季孙，三月不违，曰：‘家不藏甲，邑无百雉之城。’於是帅师堕费”是也。○注“二曰顺谏”。○解云：即此文是也。○注“三曰”至“驹是也”。○解云：昭二十五年传云“昭公将弑季氏，告子家驹曰：‘季氏为无道，僣於公室久矣。吾欲弑之，何如？’子家驹曰：‘诸侯僣於天子，大夫僣於诸侯久矣。’昭公曰：‘吾何僣矣哉？’子家驹曰：‘设两观，乘大路，朱干玉戚以舞《大武》，八佾以舞《大夏》，皆天子之礼也’”是也。○注“四曰”至“归是也”。○解云：即宣十五年传云“外平不书，此何以书？大其平乎己也。何大其平乎己？庄王围宋军，有七日之粮尔，尽此不胜，将去而归尔。於是使司马子反乘堙而闚宋城，宋华元亦乘堙而出见之。子反曰：‘子之国何如？’华元曰：‘惫矣。’曰：‘何如？’曰：‘易子而食之，析骸而炊之。’司马子反曰：‘嘻！甚矣惫。虽然，吾闻之也：围者拑马而秣之，使肥者应客，是何子之情也？’华元曰：‘吾闻之，君子见人之厄则矜之，小人见人之厄则幸之。吾见子之君子也。是以告情於子也。’司马子反曰：‘诺！勉之矣。吾军亦有七日之粮尔，尽此不胜，将去而归尔。’揖而去之，反于庄王。庄王曰：‘何如？’司马子反曰：‘惫矣。’曰：‘何如？’曰：‘易子而食之，析骸而炊之。’庄王曰：‘嘻！甚矣惫。虽然，吾今取此，然后而归尔。’司马子反曰：‘不可。臣巳告之矣，军有七日之粮尔。’庄王怒曰：‘吾使往视之，子曷为告之？’司马子反曰：‘以区区之宋，犹有不欺人之臣，可以楚而无乎？是以告之也。’庄王曰：‘诺！舍而止。虽然，吾犹取此，然后归尔。’司马子反曰：‘然则君请处于此，臣请归尔。’庄王曰：‘子去我而归，吾孰与处于此？吾亦从子而归尔。’引师而去之。故君子大其平乎已也”者是也。○注“五曰”至“子是也”。○解云：僖三十三年传云“秦伯将袭郑，百里子与蹇叔子谏曰：‘千里而袭人，未有不亡者也。’秦伯怒曰：‘若尔之年者，宰上之木拱矣，尔曷知？’师出，百里子与蹇叔子送其子而戒之曰：‘尔即死必於殽之嵚岩，是文王之所辟风雨者也。吾将尸尔焉。’子揖师而行，百里子与蹇叔子从其子而哭之。秦伯怒曰：‘尔曷为哭吾师？’对曰：‘臣非敢哭君师，哭臣之子也’”者是也。 \\n 　 \\n 赤归于曹郭公。赤者何？曹无赤者，盖郭公也。以郭公在赤下。○赤归于曹郭公，此连为句。郭，音虢，亦如字。连读郭公为一句。 \\n [疏]“赤者何”。○解云：欲言曹伯，经不书爵；欲言微者，复有郭公之号，故执不知问。○“曹无”至“公也”。○解云：谓此郭公实非曹人故也。言盖郭公者，盖郭之公矣。 \\n 　 \\n 郭公者何？失地之君也。失地者，出奔也。名言归，倒郭公置赤下者，欲起曹伯为戎所杀，故使若曹伯死，谥之为郭公。而赤微者，自归曹也。不言赤奔者，从微者例，不得录出奔。 \\n [疏]“郭公者何”。○解云：欲言郭君，经无其事；欲言曹伯，而文言郭公，故执不知问。○注“不言”至“出奔”。○解云：谓不言郭公赤奔曹者，假作微人之文，即从微者例，宁得录其奔，正得言道赤归于曹。 \\n 　 \\n 二十有五年，春，陈侯使女叔来聘。称字者，敬老也。礼，七十，虽庶人，主字而礼之。《孝经》曰“昔者明王之以孝治天下也，不敢遗小国之臣”是也。○女，音汝。 \\n [疏]注“称字敬老也”。○解云：正以称字异於诸侯大夫之例，故知其老也。○注“孝经”至“是也”。○解云：注言此者，欲道《春秋》假鲁以为明王，谓女叔为小国之臣矣。 \\n 　 \\n 夏，五月，癸丑，卫侯朔卒。《春秋》篡明者当书葬，朔不书葬，嫌与篡同例，身绝国不绝，故去葬，明犯天子命重，不得书葬，与盗国同。○故去，起吕反，年末同。 \\n [疏]注“春秋”至“国同”。○解云：篡明者，谓经有立、入之文也，不嫌非篡，则书其葬，隐四年冬，“卫人立晋”；桓十三年春，“葬卫宣公”；庄九年夏，“齐小白入于齐”；僖十八年秋，“葬齐桓公”之属是也。若篡不明者，则去其葬，以见其篡，不合为诸侯，即晋惠公之属是也。今此寻朔於上六年经云“夏，六月，侯朔入于卫”，既有入文，即是篡明，当合书葬，而不书葬者，若其书葬，则嫌与篡明者同例，但身合绝而已，其国不合绝，故亦去其葬，明其犯天子之命罪重，不得书葬，与盗国同。盗国即篡是也。朔犯天子命在上六年。 \\n 　 \\n 六月，辛未，朔，日有食之。鼓用牲于社。日食则曷为鼓用牲于社？据日食在天。 \\n [疏]注“据日食在天”。○解云：谓日食在天上，何由于地而鼓用牲乎？ \\n 　 \\n 求乎阴之道也。求，责求也。以朱丝营社，或曰胁之，或曰为闇，恐人犯之，故营之。或曰者，或人辞，其义各异也。或曰胁之，与责求同义。社者，土地之主也。月者，土地之精也。上系于天而犯日，故鸣鼓而攻之，胁其本也。朱丝营之，助阳抑阴也。或曰为闇者，社者，土地之主，尊也，为日光尽，天闇冥，恐人犯历之，故营之。然此说非也。记或传者，示不欲绝异说尔。先言鼓，后言用牲者，明先以尊命责之，后以臣子礼接之，所以为顺也。不言鼓于社用牲者，与禘于大庙用致夫人同，嫌起用牲为非礼。书者，善内感惧天灾应变得礼也。是后夫人遂不制，通於二叔，杀二嗣子也。○营社，一倾反，又如字，本亦作“萦”，同。为闇，于伪反，注“为闇”、“为日光”同。大庙，音泰。应变，应对之应。 \\n [疏]注“或曰”至“说非也”。○解云：知其非者，正以日食者，阴气侵阳，社官五土之神，理宜抑之，而反营卫，失抑阴之义故也。○注“不言”至“非礼”。○解云：《公羊》之义，救日食而有牲者，以臣子之道接之故也，与《左氏》天灾有币无牲异矣。僖八年“秋，七月，禘于大庙，用致夫人”，彼注云“以致文在庙下，不使入庙，知非礼也”。然则此经若鼓用牲之文，在于社之下，不使在社上，则用牲为非礼。若然，上二十四年传云“用者不宜用也”，而此注复以用牲为得礼者，《公羊》之义，以用为时事，不必著不宜也。○注“书者”至“嗣子也”。○解云：谓经书日食，善内之得礼矣。夫人遂不制以下，是其日食之义。言通於二叔者，下二十七年传云“公子庆父、公子牙通乎夫人以胁公”是也。言杀二嗣子者，子般、闵公是也。 \\n 　 \\n 伯姬归于杞。 \\n 秋，大水。鼓用牲于社于门。其言于社于门何？据一鼓用牲耳。于社，礼也。于门，非礼也。于门非礼，故略不复举鼓用牲。不举非礼为重者，如去于社，嫌于门礼也。大水与日食同礼者，水亦土地所为，云实出于地，而施于上乃雨，归功于天，犹臣归美于君。○复，扶又反。 \\n [疏]注“大水”至“于君”。○解云：同礼，谓同鼓用牲矣。 \\n 　 \\n 冬，公子友如陈。如陈者，聘也。内朝聘言如者，尊内也。书者，录内所交接也。朝京师大国，善有加录文，如楚有危文。聘无月者，此於朝轻也。 \\n [疏]注“朝京”至“录文”。解云：凡朝聘例时，加录，谓书月是也。即成十三年“三月，公如京师”，彼注云“月者，善公尊天子”者，是其朝京师有加录之文矣。襄二十一年“春，王正月，公如晋”彼注云“月者，溴梁之盟后，中国方乖离，善公独能与大国”者，是朝大国有加录之文矣。○注“如楚有危文”。○解云：即襄二十八年冬，“十有一月，公如楚”，彼注云“如楚皆月者，危公朝夷狄也”。是也。○注“聘无月”至“轻也”。○解云：即《春秋》上下内聘京师及大国悉书时是也。而襄三十年“春，王正月，楚子使薳颇来聘”书月者，彼注云“月者，公数如晋，希见答，今见聘，故喜录之”是也。然则此云聘无月者，据内言之矣。 \\n 　 \\n 二十有六年，春，公伐戎。 \\n 夏，公至自伐戎。 \\n 曹杀其大夫。何以不名？据莒小於曹，杀公子意恢名。 \\n [疏]“春，公伐戎。夏，公至自伐戎”。○解云：即上六年注云“公独出用兵，不得意致伐”者，即此是也。○注“据莒”至“恢名”。○解云：知莒小於曹者，正以《春秋》上下，曹伯恒叙於莒上故也。其莒杀公子意恢名者，即昭十四年“冬，莒杀其公子意恢”是也。 \\n 　 \\n 众也。曷为众杀之？据杀三郤名。 \\n [疏]注“据杀三郤名”。○解云：即成十七年“晋杀其大夫郤锜、郤州、郤至”是也。言晋杀三郤，亦是众杀之，而皆书名。此曷为众杀而复不称其名乎？ \\n 　 \\n 不死于曹君者也。曹诸大夫与君皆敌戎战，曹伯为戎所杀，诸大夫不伏节死义，独退求生，后嗣子立而诛之。《春秋》以为得其罪，故众略之不名。凡书君杀大夫，大夫有罪，以专杀书，他皆以罪举。 \\n [疏]注“凡书”至“罪举”。○解云：《春秋》之义，诸侯之君不得专杀大夫，若杀有罪大夫，《春秋》书之者，责君专杀矣。其他无罪，君枉杀之，而书之者，欲以罪君之故而举之。其罪君者，即去其君之葬是也。 \\n 　 \\n 君死乎位曰灭，曷为不言其灭？据胡子髡灭。○髡，苦门反。 \\n [疏]注“据胡子髡灭”。○解云：即昭二十三年云“胡子髡、沈子楹灭”云云是也。此注不言沈子楹者，省文故也。 \\n 　 \\n 为曹羁讳也。此盖战也。何以不言战？如上语知为战。○为曹，于伪反，下同。 \\n [疏]注“如上语知为战”。○解云：即上谓“不死于曹君”是也。为曹羁讳也。讳者，上出奔，嫌辟难，欲起其贤，又所谏者战也，故为去战灭之文，所以致其意也。曹无大夫，书杀大夫者，起当诛也。○避难，乃旦反。为去，于伪反；下起吕反。 \\n 　 \\n [疏]注“故为”至“意也”。○解云：谓曹羁之意，唯恐其灭，欲其不战，是故讳其战灭之文，所以使若谏得其君然也。○注“曹无大夫”。○解云：上二十四年传文。○注“起当诛也”。○解云：言大夫之义，理合死於君。今不死君，当合诛讨，是以经书“杀其大夫”，欲起其合诛矣。 \\n 　 \\n 秋，公会宋人、齐人伐徐。 \\n 冬，十有二月，癸亥，朔，日有食之。异与上日食略同。 \\n [疏]注“异与上日食略同”。○解云：上二十五年日食之下，注云“是后夫人遂不制，通于二叔，杀二嗣子也”。今此日食之异，亦为此事，故云异与上日食之说相似，是以不复指解之。 \\n 　 \\n 二十有七年，春，公会杞伯姬于洮。书者，恶公教内女以非礼也。洮，内也。凡公出，在外致，在内不致。其与妇人会，不别得意，虽在外犹不致。伯姬不卒者，盖不与卒于无服。女会来例皆时。○洮，他刀反。恶公，乌路反，下“恶庄”同。别，彼列反。 \\n [疏]注“凡公出，在外致”。○解云：即哀十三年夏，“公会晋侯及吴子于黄池”，“秋，公至自会”，是其公与二国以上得意致会也。桓二年秋，“公及戎盟于唐。冬，公至自唐”，是其公与一国出会盟，得意致地也，其不得意皆不致矣。○注“在内不致”。○解云：即隐五年“公观鱼于棠”，不书公至自棠之属是也。○注“其与”至“不致”。○解云：《春秋》上下，无公会妇人于外之经，而注言虽在外，犹有不致者，但偶尔无之。○注“伯姬”至“无服”。○解云：凡诸侯之女嫁於诸侯者，为之期；若嫁於大夫者，则不服矣。其有服者，《春秋》皆书其卒以录恩，即纪伯姬、宋伯姬之属是。若无服者则略之。今此伯姬《春秋》不记其卒者，盖以其嫁於大夫，故云不与卒于无服矣。○注“女会来例皆时”。○解云：即此经书“春，公会杞伯姬于洮”，下文云“冬，杞伯姬来”之属是也。 \\n 　 \\n 夏，六月，公会齐侯、宋公、陈侯、郑伯同盟于幽。 \\n 秋，公子友如陈，葬原仲。原仲者何？陈大夫也。大夫不书葬，此何以书？据益师等皆不书葬。称字者，葬从主人也。 \\n [疏]“原仲者何”。○解云：欲言陈君，其称异常；欲言大夫，不合录葬，故执不知问。○注“据益”至“书葬”。○解云：即隐元年冬十二月，“公子益师卒”之属，皆无葬文是也。○注“称字”至“人也”。解云：若五等诸侯之卒，例书本爵，及其葬时，悉皆称公，亦是葬从主人之称，故取尊名矣。 \\n 　 \\n 通乎季子之私行也。不以公事行曰私行。私行，不言葬原仲于陈。若告籴者，告籴上有无麦禾，知以国事起。此上下无起文，而不言如陈，嫌不辟国事，实私行也。不嫌使乎大夫者，有国文也。○告籴，音狄，下同。使，所吏反。 \\n [疏]注“私行”至“告籴”。○解云：即下二十八年经云“冬，筑微。大无麦禾”；“臧孙辰告籴于齐”，传云“何以不称使？以为臧孙辰之私行”是也。○注“不嫌”至“国文也”。○解云：成二年传云“君不使于大夫，此其行使乎大夫何”者，是其文也。又闵二年传云“高子者何？齐大夫也。何以不称使？我无君也”者，亦是也。今此葬原仲，不嫌使乎大夫者，正以上有如陈之文故也。无国事，言如陈者，文九年注云“大夫系国”是也。 \\n 　 \\n 何通乎季子之私行？据大夫私行不书。辟内难也。欲起其辟内难。○内难，乃旦反，注及与下同。君子辟内难，而不辟外难。《礼记》曰：“门内之治恩揜义，门外之治义揜恩。○之治，直吏反，下“之治”同。 \\n [疏]注“《礼记》曰”至“揜恩”。○解云：《丧服四制》文也。案彼文“事”作“治”字，下“揜”字作“断”字，盖以所见异。 \\n 　 \\n 内难者何？公子庆父、公子牙、公子友皆庄公之母弟也。公子庆父、公子牙通乎夫人，通者，淫通。 \\n [疏]“内难者何”。○解云：正以弑君之事，乃在庄三十二年冬，今已辟之，故执不知问。 \\n 　 \\n 以胁公。语在三十二年。 \\n [疏]注“语在三十二年”。○解云：即“公曰：‘牙谓我曰：鲁一生一及，君巳知之矣。庆父也存”是也。 \\n 　 \\n 季子起而治之，则不得与于国政；坐而视之，则亲亲，亲，至亲也。○与，音预。因不忍见也。因缘巳心不忍见亲亲之乱。故於是复请至于陈，而葬原仲也。书者，恶庄公不能任用，使辟难而出。 \\n [疏]“故於是复请”至“於陈”。○解云：案上二十五年“冬，公子友如陈”，今又请往，故言复也。 \\n 　 \\n 冬，杞伯姬来。其言来何？据有来归。 \\n [疏]“冬，杞伯姬来”。○解云：即上二十五年夏，“伯姬归于杞”者是也。非谓此年“春，公会杞伯姬于洮”者，杞伯姬自是大夫之妻。然则此伯姬是其女，洮之伯姬是其姊妹，故今得并称伯矣。○注“据有来归”。○解云：即宣十六年“秋，郯伯姬来归”是也。 \\n 　 \\n 直来曰来，直来，无事而来也。诸侯夫人尊重，既嫁，非有大故不得反。唯自大夫妻，虽无事，岁一归宁。 \\n [疏]注“诸侯”至“得反”。○解云：即此文“直来曰来”是也。其大故者，奔丧之谓。文九年“夫人姜氏如齐”，彼注云“奔父母之丧也”是也。○注“唯自大夫”至“一归宁”。○解云：自，从也。言从大夫妻以下，即《诗》云“归宁父母”是也。案《诗》是后妃之事，而云大夫妻者，何氏不信《毛叙》故也。 \\n 　 \\n 大归曰来归。大归者，废弃来归也。妇人有七弃、五不娶、三不去：尝更三年丧不去，不忘恩也；贱取贵不去，不背德也；有所受，无所归不去，不穷穷也。丧妇长女不娶，无教戒也；世有恶疾不娶，弃於天也；世有刑人不娶，弃於人也；乱家女不娶，类不正也；逆家女不娶，废人伦也。无子弃，绝世也；淫泆弃，乱类也；不事舅姑弃，悖德也；口舌弃，离亲也；盗窃弃，反义也；嫉妒弃，乱家也；恶疾弃，不可奉宗庙也。○更，音庚。背，音佩。丧妇，息浪反。长女，丁丈反。悖，补内反。 \\n [疏]注“不背德也”。○解云：言巳贱时，彼巳事巳，是其恩德也。若贵而弃之，即是背德而不报，非礼也。○注“逆家”至“人伦也”。○解云：谓仍见其家不行正直，而行顽慝，废其尊卑之伦次，故不可娶。 \\n 　 \\n 莒庆来逆叔姬。莒庆者何？莒大夫也。莒无大夫，此何以书？讥。何讥尔？大夫越竟逆女，非礼也。礼，大夫任重，为越竟逆女，於政事有所损旷，故竟内乃得亲迎，所以屈私赴公也。言叔姬者，妇人以字通。言叔姬，贱，故略与归同文，重乖离也。 \\n [疏]“莒庆者何”。○解云：欲言莒君，经不称子；欲言大夫，莒无大夫，故执不知问。○“大夫”至“非礼也”。○解云：大夫所以不得越竟逆女者，正以大夫任重，於政事有所损旷故也。若士则待越竟娶妻，正以其任轻故也。是以《士昏礼》云“若异邦则赠，丈夫逆者以束锦是也。○注“言叔”至“乖离也”。○解云：若不与归同文，宜言莒庆来逆女，叔姬归于莒矣。然则言叔姬者，是其归文也。又云重乖离者，谓书其逆女与归文同也，何者？嫁于大夫，贱不合录，而书其逆叔姬者，重其乖离矣。 \\n 　 \\n 杞伯来朝。杞，夏后，不称公者，《春秋》黜杞，新周而故宋，以《春秋》当新王。黜而不称侯者，方以子贬，起伯为黜。说在僖二十三年。○夏，户雅反。 \\n [疏]注“杞，夏后，不称公”。○解云：隐五年传云“王者之后称公”，今而称伯，故怪之。○注“黜而”至“三年”。○解云：僖二十三年“十有一月，杞子卒”，注云“始见称伯，卒独称子者，微弱为徐、莒所胁，不能死位。《春秋》伯、子、男一也，辞无所贬。贬称子者，《春秋》黜杞不明，故以其一等贬之，明本非伯乃公也。又因以见圣人子孙，有诛无绝，故贬不失爵”是也。言“方以子贬”者，方以僖二十三年贬之称子，令与伯共为一等，故於此处不得称侯耳。 \\n 　 \\n 公会齐侯于城濮。○濮，音卜。 \\n 　"}
{"章节": "庄公卷九（起二十八年，尽闵公二年）", "正文": "庄公卷九（起二十八年，尽闵公二年） \\n  \\n  \\n 　 \\n 　 \\n    二十有八年，春，王三月，甲寅，齐人伐卫。卫人及齐人战，卫人败绩。伐不日，此何以日？据郑人伐卫不日。 \\n [疏]注“据郑人伐卫不日”。○解云：在隐二年冬。按彼文虽在十二月“乙卯，夫人子氏薨”之下，不蒙其日月，故得据之。 \\n 　 \\n 至之日也。用兵之道，当先至竟侵责之，不服乃伐之。今日至，便以今日伐之，故曰以起其暴也。战不言伐，此其言伐何？至之日也。至日便伐，明暴故举伐。 \\n [疏]“战不”至“伐何”。○解云：正以上十年传云“战不言伐”云云，书其重者，故此弟子据而难之。 \\n 　 \\n 《春秋》伐者为客，伐人者为客，读伐长言之，齐人语也。○伐者为客，何云“读伐长言之”，伐人者也。 \\n [疏]“《春秋》伐者为客”。○解云：谓伐人者，必理直而兵强，故引声唱伐，长言之，喻其无畏矣。 \\n 　 \\n 伐者为主。见伐者为主，读伐短言之，齐人语也。○伐者为主，何云“读伐短言之”，见伐者也。 \\n [疏]“伐者为主”。○解云：谓被伐主，必理曲而寡援，恐得罪於邻国，故促声短言之，喻其恐惧也。公羊子齐人，因其俗可以见长短，故言此。 \\n 　 \\n 故使卫主之也。战序上言及者为主。曷为使卫主之？据宋襄公伐齐，宋主齐。 \\n [疏]注“据宋”至“主齐”。○解云：即僖十八年“春，王正月，宋公会曹伯、卫人、邾娄人伐齐”，夏，“五月，戊寅，宋师及齐师战于甗，齐师败绩”，传云“战不言伐，此其言伐何？宋公与伐而不与战，故言伐。《春秋》伐者为客，伐者为主。曷为不使齐主之？与襄公之征齐也。曷为与襄公之征齐？桓公死，竖刀、易牙争权不葬，为是故伐之也”是也。 \\n 　 \\n 卫未有罪尔。盖为幽之会，服父丧未终而不至故。○盖为，于伪反。 \\n [疏]注“盖为”至“至故”。○解云：上二十七年“夏，公会齐侯、宋公、陈侯、郑伯，同盟于幽”是也。按上二十五年“夏，五月，癸丑，卫侯朔卒”，至二十七年六月幽之会时，始二十六月未尽。今传复以为无罪，故知正为父丧未终，是以不至，则幽之会不至之卫侯，惠公朔之子，盖懿公也。 \\n 　 \\n 败者称师，卫何以不称师？据桓十三年己巳，燕人战败绩称师也。 \\n [疏]注“据桓”至“称师也”。解云：即彼经云十三年“春，二月，公会纪侯、郑伯。己巳，及齐侯、宋公、卫侯、燕人战，齐师、宋师、卫师、燕师败绩”是。 \\n 　 \\n 未得乎师也。未得成列为师也。诈战不言战，言战者，卫未有罪，方欲使卫主齐，见直文也。不地者，因都主国也。○见直，贤遍反。 \\n [疏]注“诈战不言战”。解云：通例如此。 \\n 　 \\n 夏，四月，丁未，邾娄子琐卒。日者，附从霸者朝天子，行进。○琐，素果反。 \\n [疏]注“日者”至“行进”。○解云：欲决上十六年冬十二月，“邾娄子克卒”不书日故也。正以行进而书日，故知附从霸者朝天子，贤於会霸者於北杏而已。但外相如例所不书，故无其文，何氏以理知之，故如此解。 \\n 　 \\n 秋，荆伐郑。公会齐人、宋人、邾娄人救郑。书者，善中国能相救。 \\n 冬，筑微。○筑微，《左氏》作“麋”。大无麦禾。冬，既见无麦禾矣，曷为先言筑微，而后言无麦禾？讳以凶年造邑也。讳使若造邑而后无麦禾者，恶愈也。此盖秋水所伤，就筑微下俱举水，则嫌冬水，推秋无麦禾，使若冬水所伤者，但言无麦禾，则嫌秋自不成，不能起秋水，因疾庄公行类同，故加大，明有秋水也。此夫人淫泆之所致。 \\n [疏]注“此盖”至“秋水”。○解云：既言无麦，是建未之前事，故知秋水所伤也。若其经云冬筑微大水无麦禾，即大水在冬下，嫌是冬水矣，则嫌推寻此秋无麦禾之事，若使冬水伤杀之者矣。若不言大而但言无麦禾，则嫌此秋但地气不养而麦禾不成，不能起见此秋实有水矣。因欲疾庄公之行，不制夫人，令其阴盛，类同於水，故加大以见之。 \\n 　 \\n 臧孙辰告籴于齐。告籴者何？请籴也。买穀曰籴。 \\n [疏]“告籴者何”。○解云：欲言买穀，不见将物之文；欲言非买穀，而经书籴者，改执不知问。 \\n 　 \\n 何以不称使？据上大无麦禾，知以国事行，当言如也。 \\n [疏]注“当言如也”。○解云：正以如者，内称使文故也。 \\n 　 \\n 以为臧孙辰之私行也。曷为以臧孙辰之私行？据国事也。君子之为国也，必有三年之委。一年不熟告籴，讥也。古者三年耕，必馀一年之储；九年耕，必有三年之积，虽遇凶灾，民不饥乏。庄公享国二十八年，而无一年之畜，危亡切近，故讳，使若国家不匮，大夫自私行籴也。○委，於鬼反。诸，直鱼反。畜，敕六反。匮，其位反。 \\n [疏]注“危亡切近，故讳”。○解云：谓危亡之事，切於国家，理应不远矣。 \\n 　 \\n 二十有九年，春，新延厩。新延厩者何？脩旧也。旧，故也。缮故曰新，有所增益曰作，始造曰筑。○厩，九又反。 \\n [疏]“新延厩者何”。○解云：欲言新造，不见作名；欲言修旧，修旧不书，故执不知问。○注“缮故曰新”。○解云：即此是也。○注“有所增益曰作”。○解云：即僖二十年“新作南门”是也。○注“造曰筑”。○解云：即止“筑微”，传云“凶年不造邑也”之属是也。 \\n 　 \\n 脩旧不书，此何以书？据新宫灾后修不书。 \\n [疏]注“据新”至“不书”。○解云：即成三年二月，“甲子，新宫灾。三日哭”，於此以后，不见修作之文是也。 \\n 　 \\n 讥。何讥尔？凶年不脩。不讳者，缮故功费差轻於造邑。延厩，马厩也。○费，芳味反。差，初卖反。 \\n [疏]注“不讳”至“造邑”。○解云：上二十八年“筑微”之事，实在大无麦禾后，而在前言之者，讳以凶年造邑故也。然则去年无麦禾，今兹凶岁而修厩，不讳者，正以功费轻也。 \\n 　 \\n 夏，郑人侵许。 \\n 秋，有蜚。何以书？记异也。蜚者，臭恶之蟲也，象夫人有臭恶之行。言有者，南越盛暑所生，非中国之所有。○蜚，扶味反，臭蟲也。行，下孟反。 \\n 冬，十有二月，纪叔姬卒。国灭卒者，从夫人行，待之以初也。 \\n [疏]注“国灭”至“以初也”。○解云：桓七年“夏，穀伯绥来朝。邓侯吾离来朝”，传云“皆何以名？失地之君也。其称侯朝何？贵者无后，待之以初也”。然则今此叔姬，其国已灭而书卒，正以本贵为夫人，今虽国灭，犹以夫人之礼待之而书其卒，故云待之以初也。案隐七年，则此叔姬乃是伯姬之媵，而言从夫人行者，正以十二年春“叔姬归于酅”，传云“其言归于酅何？隐之也。何隐尔？其国亡矣，徒归于叔尔也”。然则初去之时，虽为媵妾，至庄四年三月“伯姬卒”之后，纪国未灭之前，纪侯立之为夫人，其言夏“纪侯大去其国”，叔姬乃归于鲁，至十二年春归于酅之时为夫人，故曰从夫人行也。 \\n 　 \\n 城诸及防。诸，君邑。防，臣邑。言及，别君臣之义。君臣之义正，则天下定矣。○别，彼列反。 \\n [疏]注“诸君”至“臣邑”。○解云：知如比者，正以昭五年“夏，莒牟夷以牟娄及防兹来奔”，传云“其言及防兹来奔”，传云“其言及防兹来奔何？不以私邑累公邑也”，彼注云“公邑，君邑也。私邑，臣邑也。累，次也。义不可使臣邑与君邑相次序，故言及以绝之”。然则都邑言及别公私，故知此言城诸及防者，是君臣邑故也。○注“言及”至“定矣”。○解云：所以君臣之义正，则天下定，可以为王者之法矣。 \\n 　 \\n 三十年，春，王正月。 \\n 夏，师次于成。 \\n 秋，七月，齐人降鄣。鄣者何？纪之遗邑也。降之者何？取之也。取之则曷为不言取之？为桓公讳也。时霸功足以除恶，故为讳。言降者，能以德见归，自来服者可也。○降鄣，户江反，下注同。鄣，音章。为桓，于伪反，注同。 \\n [疏]“鄣者何”。○解云：欲言是国，《春秋》未有；欲言非国，复无所系，故执不知问。○“降之者何”。○解云：欲言自服，文道齐人；欲言兵加，而文又言降，故执不知问。 \\n 　 \\n 外取邑不书，此何以书？尽也。襄公服纪以过，而复尽取其邑，恶其不仁之甚也。月者，重於取邑”。○复，扶又反。恶其，乌路反，下同。 \\n [疏]注“月者，重於取邑”。○解云：以取邑例时，即隐六年“冬，宋人取长葛”之属是。 \\n 　 \\n 八月，癸亥，葬纪叔姬。外夫人不书葬，此何以书？隐之也。何隐尔？其国亡矣，徒葬乎叔尔。 \\n 九月，庚午，朔，日有食之。鼓用牲于社。是后鲁比弑二君，狄灭邢、卫。○比杀，申志反。 \\n [疏]“徒葬乎叔尔”。解云：谓不得与夫合葬，故言徒。徒者，空也。案上四年“齐侯葬纪伯姬”，传云“外夫人不书葬，此何以书？隐之也。何隐尔？徒葬于齐尔”。而此重发之者，正以彼则于齐，此则于叔，故重言之。○注“是后鲁比弑二君”。○解云：谓下三十二年“子般卒”，闵二年“公薨”是也。○注“狄灭邢、卫”。○解云：谓僖元年“次聂北，救邢”，僖二年“春，王正月，城楚丘”之属是也。 \\n 　 \\n 冬，公及齐侯遇于鲁济。○济，子礼反。 \\n 齐人伐山戎。此齐侯也，其称人何？据下言齐侯来献戎捷。 \\n [疏]注“据下”至“戎捷”。○解云：即下三十一年“夏，六月，齐侯来献戎捷”是也。 \\n 　 \\n 贬。曷为贬？据齐侯伐北戎不贬。 \\n [疏]注“据齐”至“不贬”。○解云：即僖十年“夏，齐侯、许男伐北戎”是也。若然，而此注不道许男者，正以其解齐人伐山戎之故，省文。 \\n 　 \\n 子司马子曰：“盖以操之为已蹙矣。”操，迫也。已，甚也。蹙，痛也。迫杀之甚痛。○以操，七刀反，迫也，注同。蹙，子六反。此盖战也。何以不言战？据得捷也。《春秋》敌者言战。桓公之与戎狄，驱之尔。时桓公力但可驱逐之而已，戎亦天地之所生，而乃迫杀之甚痛，故去战贬见其事，恶不仁也。山戎者，戎中之别名，行进故录之。○去，起吕反。见，贤遍反。 \\n [疏]“《春秋》敌者言战”。解云：谓军人众寡相敌者，不谓将之尊卑等，是以僖二十八年“晋侯”已下，“及楚人战于城濮”；宣十二年“晋荀林父帅师及楚子战于邲”之属，虽君与大夫亦言战矣。○注“故去”至“不仁也”。○解云：谓贬去其战，以见力不得等，恶齐侯之不仁也。○注“行进故录之”。○解云：谓言山，详录之耳。 \\n 　 \\n 三十有一年，春，筑台于郎。何以书？讥。何讥尔？临民之所漱浣也。无垢加功曰漱，去垢曰浣，齐人语也。讥者，为渎下也。礼，天子外屏，诸侯内屏，大夫帷，士帘，所以防泄慢之渐也。礼，天子有灵台，以候天地；诸侯有时台，以候四时。登高远望，人情所乐，动而无益於民者，虽乐不为也。四方而高曰台。○漱，素口反。浣，户管反。垢，古口反。去，起吕反。为渎，于伪反，下“为威”同。 \\n [疏]“临民之所漱浣也”。○解云：谓郎台近泉台，故知如此。是以文十六年传云“泉台者何？郎台也。郎台则曷为谓之泉台？未成为郎台，既成为泉台”，彼注云“既成更以所置名之”者，即其近泉之证也。○注“无垢加功曰漱”。○解云：谓但用手矣。既无垢而加功者，盖亦少有，但无多垢，故谓之无，非全无也。又取其斗漱耳，若以里语曰斗漱也。注“去垢曰浣”者。盖用足物，是以旧说云用足曰浣是也。故《内则》云“冠带垢，和灰请漱；衣裳垢，和灰请尝”，郑注云“手曰漱，足曰浣，和，渍也”是也。○注“礼天”至“士帘”。○解云：《礼说》文也。○注“天子”至“四时”。○解云：皆是《礼说》文也。文王受命之后，乃筑灵台，亦是天子曰灵台之义。正以候天地，故以灵言之；诸侯候四时，故谓之时台。○注“四方而高曰台”。○解云：《尔雅·释宫》文。 \\n 　 \\n 夏，四月，薛伯卒。卒者，薛与滕俱朝隐公，桓弑隐而立，滕朝桓公，薛独不朝，知去就也。○桓杀，申志反。 \\n [疏]“卒者”至“去就也”。○解云：所传闻之世，小国卒例不合书，而今书之，故解之耳。言薛与滕俱朝隐公者，即隐十一年“滕侯、薛侯来朝”是也。言滕朝桓公者，即桓二年滕子来朝是也。言知去就者，谓知去恶就善矣。 \\n 　 \\n 筑台于薛。何以书？讥。何讥尔？远也。礼，诸侯之观不过郊。○观，工唤反。 \\n [疏]注“礼诸”至“过郊”。解云：正以郎为近邑而在郊内，乡者上传不讥其远，今此云薛，传云“远也”，故知礼法不得过郊矣。 \\n 　 \\n 六月，齐侯来献戎捷。战所获物曰捷。齐，大国也。曷为亲来献戎捷？据齐未尝朝鲁。威我也。以威恐怖鲁也。如上难知为威鲁书之。○恐怖，丘勇反；下普故反。其威我奈何？旗获而过我也。旗，军帜名，各有色，与金鼓俱举，使士卒望而为陈者。旗获，建旗县所获得以过鲁也。不书威鲁者，耻不能为齐所忌难，见轻侮也。言献捷系戎者，《春秋》王鲁，因见王义，古者方伯征伐不道，诸侯交格而战者，诛绝其国，献捷於王者。楚献捷时，此月者，刺齐桓忄乔慢恃盈，非所以就霸功也。○帜，音志，又申志反，又尺志反，本又作“织”，同。难，乃旦反。因见，贤遍反。 \\n [疏]注“旗军”至“有色”。○解云：即礼大帛以即戎之属是也。○注“与金鼓俱举”。○解云：谓以金錞和鼓，金铎通鼓之时而建之。○注“旗获”至“过鲁也”。○解云：凡言过者，谓道所经过之称。今齐侯伐山戎而得过鲁，则此山戎不在齐北可知。盖戎之别种，居于诸夏之山，故谓之山戎耳。○注“言献捷系戎”至“不道”。○解云：正决僖二十一年冬，“楚人使宜申来献捷”，无所系矣。○注“诸侯交”至“於王者”。○解云：格，犹距也。谓与交战而距王。今人谓不顺之处为格化之类。○注“楚献”至“此月”。○解云：即僖二十一年冬，“楚人使宜申来献捷”是也。而云持盈者，谓自持盈满之道而侮诸侯，失谦虚之义，故月之。 \\n 　 \\n 秋，筑台于秦。何以书？讥。何讥尔？临国也。言国者，社稷、宗庙、朝廷皆为国，明皆不当临也。临社稷、宗庙则不敬，临朝廷则泄慢也。冬，不雨。何以书？记异也。京房《易传》曰“旱异者，旱久而不害物也。斯禄去公室，福由下作，故阳虽不施，而阴道独行，以成万物也。”先是比筑三台，庆牙专政之应。○施，申豉反。 \\n [疏]注“先是比筑三台”。○解云：即上文于郎、于薛、于秦之属是也。○注“庆牙专政”。○解云：即上二十七年传云“公子庆父、公子牙、公子友皆庄公之母弟也。公子庆父、公子牙通乎夫人以胁公，季子起而治之，则不得与于国政，坐而视之，则亲亲，因不忍见也。故於是复请至于陈，而葬原仲也”，下三十二年传云“季子至而授之以国政”。然则上既言二子胁公，季友不得为政，下文始言授季子国政，即於是时庆牙为政明矣。 \\n 　 \\n 三十有二年，春，城小穀。 \\n 夏，宋公、齐侯遇于梁丘。 \\n 秋，七月，癸巳，公子牙卒。何以不称弟？据公弟叔肹卒。○肹，许乙反。 \\n [疏]“城小穀”。○解云：二传作“小”字，与《左氏》异。“夏宋公”至“梁丘”。○解云：隐八年注云“宋公序上者，时卫侯要宋公，使不虞者为主，明当戒慎之”。然则今宋公序上，亦为齐侯所要故也。○注“据公弟叔肹卒”。解云：即宣十七年“冬，十有一月，壬午，公弟叔肹”是也。 \\n 　 \\n 杀也。杀则曷为不言刺？据公子买有罪杀之，言刺不言卒。 \\n [疏]注“据公”至“言卒”。○解云：即僖二十八年“公子买戍卫，不卒戍，刺之”传云“不卒戍者何？不卒戍者，内乱也，不可使往也。不可使往，则其言戍卫何？遂公意也”是也。 \\n 　 \\n 为季子讳杀也。曷为为季子讳杀？据叔孙得臣卒不日者，恶不发扬公子遂弑也。○为季，于伪反，下“为季”、“而为”，注“故为”同。 \\n [疏]注“据叔”至“遂弑也”。○解云：即宣五年九月，“叔孙得臣卒”，注云“不日者，知公子遂欲弑君，为人臣知贼而不言，明当诛”是也。然则季子若其发扬牙之罪恶诛之，正是臣人之道。今而讳杀，故难之云。 \\n 　 \\n 季子之遏恶也。遏，止。○遏，於葛反，止也。不以为国狱，不就致狱其刑，故言卒。缘季子之心而为之讳。季子过在亲亲，疑於非正，故为之讳，所以别嫌明疑。○别，彼列反。 \\n [疏]注“季子”至“明疑”。○解云：季子仁者，不忍用刑其兄，是失事君之道。然则季子之过，在於亲其亲者，故曰过在亲亲。《春秋》以掩遏牙之恶，与周公行诛于兄异，是以疑其非正礼耳，故为之讳刺文。所以别嫌者，谓讳刺别於亲亲，失臣道之嫌。明疑者，明於掩恶，非正礼之疑耳。 \\n 　 \\n 季子之遏恶奈何？庄公病，将死，以病召季子。召之於陈。 \\n [疏]注“召之於陈”。○解云：正以上二十七年传云“因不忍见也，故於是复请至于陈，而葬原仲也”之文故也。 \\n 　 \\n 季子至而授之以国政。至不书者，内大夫出与归，不两书。 \\n [疏]注“至不”至“两书”。○解云：谓通例如此。宣八年“夏，公子遂如齐，至黄乃复”，书其乃复者，彼传云“何言乎有疾乃复？讥。何讥尔？大夫以君命出，闻丧徐行而不反”，彼注云“丧尚不当反，况於疾乎”是也。宣十八年秋，“公孙归父如晋”，冬，“归父还自晋，至柽，遂奔齐”，书其还者，彼传云“还者何？善辞也。何善尔？归父使於晋，还自晋，至柽，闻君薨家遣，墠帷”，反命乎介，自是走之齐”，彼注云“主书者，善其不以家见遂怨怼，成踊哭君，终臣子之道，起时莫能然也。言至柽者，善其得礼于柽”是也。昭十四年“春，隐如至自晋”；又昭二十四年春，“叔孙舍至自晋”，皆书至者，正由被执而得归，是以重而书至，犹非正归当书之例也。闵二年秋，“季子来归”书者，初出亦不书，不得难此也。 \\n 　 \\n 曰：“寡人即不起此病，吾将焉致乎鲁国？”致，与也。○焉，於虔反。季子曰：“般也存，君何忧焉？”公曰：“庸得若是乎？庸，犹佣佣无节目之辞。○般，音班。牙谓我曰：‘鲁一生一及，君巳知之矣。’父死子继曰生，兄死弟继曰及。言隐公生，桓公及，今君生，庆父亦当及，是鲁国之常也。庆父也存。”时庄公以为牙欲立庆父。 \\n [疏]“庆父也存”者，解云：庄公辞。 \\n 　 \\n 季子曰：“夫何敢？是将为乱乎？夫何敢！”再言夫何敢者，反覆思惟，且欲以安病人也。孔子曰：“君子有九思：视思明，听思聪，色思温，貌思恭，言思忠，事思敬，疑思问，忿思难，见得思义”。○夫何，音扶，下及注同。覆，芳服反。思难，乃旦反。 \\n [疏]注“再言”至“病人也”。○解云：谓反覆思惟踟蹰之间，故再告此。言夫何敢，使病者意安耳。○注“孔子曰”至“思义”。○解云：引之者，欲言季子反覆思惟，合於君子之道。言见得思义者，得谓利禄也。 \\n 　 \\n 俄而牙弑械成。是时牙实欲自弑君，兵械巳成，但事未行尔。有攻守之器曰械。○俄，五多反。牙杀，申志反，注及下“亲弑”同。械，户戒反。季子和药而饮之，药者，酖毒也，传曰“酖之”是也。时季子亦有械，故能饮之。传不道者，从可知。○饮，於鸩反，注同。酖毒，本亦作“鸩”，直荫反，下文同。 \\n [疏]注“药者”至“是也”。○解云：即下云“然则曷为不直诛而酖之”云云者是。 \\n 　 \\n 曰：“公子从吾言而饮此，则必可以无为天下戮笑，必有后乎鲁国。时世大夫，诛不宣扬，子当继体如故。 \\n [疏]“则必可以无为天下戮笑”。○解云：言不为天下所共戮，不为天下所共笑矣。○注“时世大夫”。○解云：欲道古礼大夫不世矣。 \\n 　 \\n 不从吾言而不饮此，则必为天下戮笑，必无后乎鲁国。”於是从其言而饮之，饮之无傫氏，至乎王堤而死。公子牙今将尔，今将欲杀无傫。○无，本又作“巫”。傫，音力委反，又力追反。堤，丁兮反。 \\n [疏]“饮之无傫氏”。○解云：或是大夫家，或是地名。言饮酖毒之药于无傫氏矣。旧云饮之无傫氏者，言饮此毒不累其子孙，谓当立其氏族也者，非也。○“至乎王堤而死”。○解云：王堤，盖地名。 \\n 　 \\n 辞曷为与亲弑者同？辞，传序经辞。亲，躬亲也。 \\n [疏]注“辞，传序经辞”。○解云：知如此者，正以经书“公子牙卒”，无诛杀之文。传云“曷为不言刺之”，云是将为乱乎？故知此辞与亲弑者同，但是传序经辞，非为经也。 \\n 　 \\n 君亲无将，将而诛焉。亲，谓父母。○无将，如字，闵公“本将不诛”、“将而”皆同；或子匠反，非也。然则善之与？曰：然。杀世子母弟直称君者，甚之也。季子杀母兄，何善尔？诛不得辟兄，君臣之义也。以臣事君之义也。唯人君然后得申亲亲之恩。○与，音馀。 \\n [疏]“杀世子母弟”至“之也”。○解云：即僖五年“春，晋侯杀其世子申生”，襄二十六年“秋，宋公杀其世子座”之属者，是杀世子直称君之经也。隐元年“夏，五月，郑伯克段于鄢”；襄三十年夏，“天王杀其弟年夫”之属者，是杀母弟直称君之经也。○注“唯人”至“之恩”。○解云：欲道杀世子母弟，所以直称君甚之之义。言得申亲亲之恩而不申之，故甚其恶耳。 \\n 　 \\n 然则曷为不直诛而酖之？行诛乎兄，隐而逃之，使讬若以疾死然，亲亲之道也。明当以亲亲原而与之，於治乱当赏疑从重，於平世当罚疑从轻。庄不卒大夫而卒牙者，本以书国将弑君。书日者，录季子遏恶也。行诛亲亲，虽酖之犹有恩也。 \\n [疏]“隐而逃之”。○解云：言隐匿辟杀，是以不直诛而酖之矣。○注“明当”至“与之”。○解云：明《春秋》之道，当亲其亲，而原季子之心而与之，故善之耳。○注“於治”至“从轻”。○解云：注言此者，欲道《春秋》者，拨乱之书，是以原其亲亲而赏季氏即赏疑从重也。当所传闻之世天下未平是以升平疑狱不得不诛，故云於平世乃可罚疑从轻矣。○注“庄不”至“弑君”。○解云：上三年“春，王正月，溺会齐师伐卫”，传云“溺者何？吾大夫之未命者也”，彼注云“所伐大夫不卒者，庄公薄於臣子之恩，故不卒大夫，与桓同义”是也。今牙书卒者，本以当国将弑君故也。○注“书日”至“遏恶也”。○解云：正以《春秋》之义，於所传闻之世，大夫之卒，不问有罪无罪，皆不书日以略之，因示其恩浅，即隐元年冬十二月，“公子益师卒”；隐八年“冬，十有二月，无骇卒”之属是也。今而书日，故解之。言录季子遏恶也者，正以为季子遏其恶之故，是以详录之耳。 \\n 　 \\n 八月，癸亥，公薨于路寝。路寝者何？正寝也。公之正居也。天子诸侯皆有三寝：一曰高寝，二曰路寝，三曰小寝。父居高寝，子居路寝，孙从王父母，妻从夫寝，夫人居小寝。在寝地者，加录内也。夫人不地者，外夫人不卒，内书薨已录之矣，故出乃地。 \\n [疏]“路寝者何”。○解云：欲言正寝，公存之时，经文无路寝之名；欲言非正寝，而公薨於内，故执不知问。○注“天子诸侯”至“人居小寝”。○解云：皆时王之礼矣。若《春秋》定十五年夏五月，“壬申，公薨於高寝”；僖三十三年冬十二月，“乙巳，公薨于小寝”之属是也。然则诸侯有三寝，而薨其内者是正矣。而文十八年“二月，丁丑，公薨于台下”，襄三十一年“夏，六月，辛巳，公薨于楚宫”之属，皆为失处，而无讥文者，盖以不在三寝，非礼自见故也。而云父居高寝者，盖以寝中最尊，若父子并薨之时，父殡于高寝矣。其嗣君亦薨，乃居於路寝。若其孙又薨，则从王父母小寝。所以不再言母者，妻从夫寝故也。其夫人若存，定居于寝内之三宫矣。若非有并丧，则从寝之中科薨其一。而谓路寝为公之正居者，以其始正之常处也。○注“在寝地加录，内也”。○解云：正决外诸侯之卒不地故也。○注“故出乃地”。○解云：即僖元年“秋，七月，戊辰，夫人姜氏薨于夷”是也。 \\n 　 \\n 冬，十月，乙未，子般卒。子卒云子卒，此其称子般卒何？据子赤不言子赤卒。 \\n [疏]“据子赤不言子赤卒”。○解云：文十八年“冬，十月，子卒”，传云“子卒者孰谓？谓子赤也”是也。 \\n 　 \\n 君存称世子，明当世父位为君。 \\n [疏]“君存称世子”。○解云：内外同矣。而桓六年“九月，丁卯，子同生”，不言世子者，彼注云“而不以世子正称书者，明欲以正见无正，疾恶桓公”是也。 \\n 　 \\n 君薨称子某，缘民臣之心，不可一日无君，故称子某，明继父也。名者，尸柩尚存，犹以君前臣名也。 \\n [疏]注“缘民臣”至“名也”。○解云：子者，嗣君之称，是以称子某，明其嗣父也。既不可无君，令之继父而书名者，正以尸柩尚存，犹君前臣名故也。其缘民臣之心，不可一日无君者，文九年传文。 \\n 　 \\n 既葬称子，不名者，无所屈也。缘终始之义，一年不二君，故称子也。 \\n [疏]注“不名”至“子也”。○解云：正以先君既葬，更无所屈，所以不称爵而言子者，一年不二君矣。其缘终始之义，一年不二君者，文九年传文。 \\n 　 \\n 逾年称公。不可旷年无君。 \\n [疏]注“不可旷年无君”。解云：文九年传文。 \\n 　 \\n 子般卒，何以不书葬？据定姒俱称卒书葬。 \\n [疏]注“据定”至“书葬”。○解云：即定十五年“秋，七月，壬申，姒氏卒”九月，“辛巳，葬定姒”。然则定姒称卒而书葬，今子般称卒不书葬，故难之。 \\n 　 \\n 未逾年之君也，有子则庙，则立庙也。庙则书葬。录子恩也。无子不庙，不庙则不书葬。未逾年之君，礼，臣下无服，故无子不庙，不庙则不书葬，示一年不二君也。称卒不地者，降成君也。日者，为臣子恩录之也。杀不去日见隐者，降子赤也。○去，起吕反。见，贤遍反。 \\n [疏]注“未逾”至“二君也”。○解云：《案丧服·不杖期章》，之内有为君之长子，臣下犹服之，况为嗣君而言无服者，正以为长子之时，其臣下从君而服之；若其为嗣君，则无从服之义，是以知其无服矣。不但如此，作君长子之时，其臣皆吉，故得为之服期；若作未逾年之君，臣下皆为前君服斩，宁得更为之服乎？若还服期，即是废重服轻；若为斩衰三年，即违一年不二君之义故也。○注“称卒不”至“之也”。○解云：案隐公、闵公，皆是成君而亦不地，故隐十一年传云“公薨何以不地？不忍言也”，故彼注云“不忍言其僵尸之处”。今子般亦杀死，正合不书地，而言降成君者，欲道好死者亦不书地，所以降成君故也。其好死者即襄三十一年“秋，九月，癸巳，子野卒”是也。○注“杀不”至“子赤也”。○解云：即文十八年“冬，十月，子卒”，传云“子卒者孰谓？子赤也。何以不日？隐之也。何隐尔？弑也。弑则何以不日？不忍言也”，彼注云“所闻世臣子恩痛王父深厚，故不忍言其日，与子般异”是也。然则子般犹是所传闻之世，恩降于子赤，是以忍言日也。 \\n 　 \\n 公子庆父如齐。如齐者，奔也。是时季子新酖牙，庆父虽归狱邓扈乐，犹不自信於季子，故出也。不言奔者，起季子不探其情，不暴其罪。○乐，音洛。暴，步卜反。 \\n [疏]注“庆父”至“扈乐”。○解云：其归狱邓扈乐之事，在闵元年传也。 \\n 　 \\n 狄伐邢。 \\n ◎闵公起元年，尽二年 \\n 　 \\n 元年，春，王正月。公何以不言即位？继弑君不言即位。复发传者，嫌继未逾年君义异故也。明当隐之如一。○弑，申志反。 \\n [疏]注“复发”至“如一”。解云：则庄元年传云“公何以不言即位？《春秋》君子不言即位。君弑则子何以不言即位？隐之也。孰隐？隐子也”。然则庄元年巳有此传，今复发之者，正嫌此继未逾年之君，异于成君故也。其异一成一未而不异之者，明臣子隐痛之当如一矣。若然，案庄公继弑，弑是齐侯；今闵公继弑，弑是庆父，何氏宁知不嫌此异，而知为所继之君成与不成者，正以解即位之义，欲道后君痛其见弑，不忍即其位处，明据恩之深浅，无弑者内外之义故也。 \\n 　 \\n 孰继？据子般弑不见。○见，贤遍反。继子般也。孰弑子般？庆父也。杀公子牙，今将尔，季子不免。庆父弑君，何以不诛？将而不免，遏恶也。既而不可及，因狱有所归，不探其情而诛焉，亲亲之道也。论季子当从议亲之辟，犹律亲亲得相首匿，当与叔孙得臣有差。○探，他南反。辟，婢亦反。匿，女亦反。 \\n [疏]注“论季子”至“首匿”。○解云：谓季子缓纵庆父之事，当从《周礼·小司寇》议亲之法，非其罪也。○注“当与”至“有差”。○解云：即宣五年“叔孙得臣卒”，注云“不日者，知公子遂欲弑君，为人臣知贼而不言，明当诛”，则得臣与遂不宜相隐，是以罪之。今庆父季友亲则亲矣，得相首匿，是以舍之，故言当与叔孙得臣有差矣。 \\n 　 \\n 恶乎归狱？归狱仆人邓扈乐。曷为归狱仆人邓扈乐？据师还也。○恶，音乌。扈乐，音洛，或如字。 \\n [疏]注“据师还也”。○解云：即庄八年“秋，师还”，传云“还者何？善辞也。此灭同姓，何善尔？非师之罪也”，注云“明君之使，重在君”。然则庄八年尊者使师灭同姓，而归善於师，今则尊者使乐杀子般，而反归恶於乐，故难之。 \\n 　 \\n 庄公存之时，乐曾淫于宫中，子般执而鞭之。庄公死，庆父谓乐曰：“般之辱尔，国人莫不知，盍弑之矣。”使弑子般，然后诛邓扈乐而归狱焉。杀邓扈乐不书者，微也。○曾，才能反。盍，户腊反。 \\n [疏]“乐曾淫于宫中”。解云：即《左氏传》云“雩，讲於梁氏，女公子观之，圉人荦自墙外与之戏”也者，得与此合。 \\n 　 \\n 季子至而不变也。至者，闻君弑，从家至朝，季子知乐势不能独弑，而不变正其真伪。 \\n 齐人救邢。 \\n 夏，六月，辛酉，葬我君庄公。 \\n 秋，八月，公及齐侯盟于洛姑。时庆父内则素得权重，外则出奔彊齐，恐为国家祸乱，故季子如齐闻之，奉闵公讬齐桓为此盟。下书归者，使与君致同。主书者，起讬君也。 \\n [疏]注“故季子如齐闻之”。○解云：正以下经云“季子来归”，故知时如齐矣。○注“书君”至“致同”。○解云：正以大夫归例不书而下经书归故如此解也。。○注主书者，起讬君也。○解云：谓主书此盟，又下文即书“季子来归”者，欲起季子讬君于齐侯矣。所以不书公至自洛者，桓之会不致故也。 \\n 　 \\n 季子来归。其称季子何？据如陈名不称季，卒不称子。 \\n [疏]注“据如陈名不称季”。○解云：即庄二十七年“公子友如陈，葬原仲”是也。○注“不称子”。○解云：即僖十六年“三月，壬申，公子季友卒”是也。 \\n 　 \\n 贤也。嫌季子不探诛庆父有甚恶，故复於讬君安国贤之。所以轻归狱，显所当任，达其功。不称季友者，明齐继鲁，本感洛姑之讬，故令与高子俱称子，起其事。○令，力呈反。 \\n [疏]注“嫌季”至“贤之”。○解云：嫌有赵盾不诛赵穿而获弑君之恶，故曰甚恶也。○注“所以”至“其功”。○解云：所以轻归狱者，欲轻季子往前纵庆父归狱之过矣。言显所当任者，谓书曰季子来归，明讬君而还，欲显当存国之任矣。言达其功者，欲达其存国之功矣。○注“不称”至“其事”。○解云：以僖十六年卒时称季友，故决之。但当称季，足得起其贤，而称子者，见义故也，何者？案下二年“冬，齐高子来盟”，传云“高子者何？齐大夫也”，“何以不名？喜之也。何喜尔？正我也。其正我奈何？庄公死，子般弑，闵公弑，比三君死，旷年无君，设以齐取鲁，不兴师，徒以言而巳矣。桓公使高子将南阳之甲，立僖公而城鲁”，“鲁人至今以为美谈，曰：尢望高子也”。然则齐侯所以遣高子存鲁而立君继之者，由此洛姑之讬，故令季子与高子同称子，起见其事矣。 \\n 　 \\n 其言来归何？据召归不书，隐如言至。 \\n [疏]注“据召归不书”。○解云：即庄二十七年“公子友如陈，葬原仲”，庄三十二年传云“庄公召季子，季子至而授之以国政”，彼注云“至不书者，内大夫出与归不两书”是也。○注“隐如言至”。○解云：即昭十四年“隐如至自晋”是也。 \\n 　 \\n 喜之也。季子来归则国安，故喜之。而变至加录云尔，盖与贤相起。言归者，主为喜出。言来者，起从齐自外来。盟不日，公不致者，桓之盟不日，其会不致，信之也。○主为，于伪反，下文注皆同。 \\n [疏]注“盖与贤相起”。○解云：谓称字所以贤之，亦见其喜矣。变至言归，所以喜之，亦起其贤，故云与贤相起耳。○注“桓之盟不日”至“之也”。○解云：庄十三年传文。 \\n 　 \\n 冬，齐仲孙来。齐仲孙者何？公子庆父也。公子庆父，则曷为谓之齐仲孙？系之齐也。曷为系之齐？据栾盈出奔楚，还不系楚。 \\n [疏]“齐仲孙者何”。○解云：欲道齐人，经不言使；欲言己臣，而继于齐，故执不知问。○注“据栾”至“不系楚”。○解云：即襄二十一年“秋，晋栾盈出奔楚”，至襄二十三年夏，“栾盈复入于晋，入于曲沃”是也。 \\n 　 \\n 外之也。曷为外之？据俱出奔远也。《春秋》为尊者讳，为闵公讳受贼人也。为亲者讳，为季子亲亲而受之，故讳也。 \\n [疏]注“为季”至“讳也”。解云：谓季子是闵公之亲亲，而反受其贼，故为讳耳。 \\n 　 \\n 为贤者讳。以季子有遏牙不杀庆父之贤，故为讳之。子女子曰：“以‘春秋’为《春秋》，以史记氏族为《春秋》，言古谓史记为“春秋”。 \\n [疏]注“以史记氏族为《春秋》”。○解云：谓以史记人之氏族而为《春秋》。○注“言古”至“春秋”。○解云：夫子脩史记为《春秋》。今言以“春秋”为《春秋》，则史记旧有“春秋”之名，是言古者谓史记为“春秋”矣。 \\n 　 \\n 齐无仲孙，其诸吾仲孙与？”齐有高国崔，鲁有仲孙氏，亦足以知鲁仲孙。言仲孙者，以后所氏起其事明。主书者，贼不宜来，因以起上如齐，实杀君出奔。○子女子，音汝。 \\n [疏]注“齐有高国崔”。○解云：即国夏、高固、高张、崔杼之属是矣。○注“鲁有仲孙氏”。○解云：即仲孙蔑仲孙羯之属是也。○注“主书”至“出奔”。○解云：正以经书其来，见不宜来，则知上如齐者，是其犯罪而去矣。庄三十二年冬，“公子庆父如齐”者，即上如齐之经矣。 \\n 　 \\n 二年，春，王正月，齐人迁阳。不为桓公讳者，功未足以覆比灭人之恶也。 \\n [疏]“春，王正月，齐人迁阳”。○解云：庄十年“三月，宋人迁宿”，彼注云“月者，迁取王封，当与灭人同罪”。然则《春秋》之例，大国之迁例月，小国书时，即僖三十一年“十有二月，卫迁于帝丘”；昭九年春，“许迁千夷”之属是也。而今阳为小国，齐人迁之，亦是迁取王封，当与灭人同罪，故云月矣。云云之说，在庄十年。○注“不为”至“恶也”。○解云：庄十年“冬，十月，齐师灭谭”，庄十三年“夏，六月，齐人灭遂”。今迁取王封，因而臣之，虽当时未灭，终不得在，故云比灭人之恶矣。如此注者，正决僖十七年“夏，灭项”，传云“孰灭之？齐灭之。曷为不言齐灭之？为桓公讳也。《春秋》为贤者讳”，“桓公尝有继绝存亡之功，故君子为之讳”。然则彼经不言齐，而此言齐人，故决之。 \\n 　 \\n 夏，五月，乙酉，吉禘于庄公。其言吉何？据禘于大庙不言吉。○吉禘，大计反。大庙，音泰，下同。 \\n [疏]注“据禘”至“言吉”。○解云：即僖八年“七月，禘于大庙，用致夫人”是也。 \\n 　 \\n 言吉者，未可以吉也。都未可以吉祭。经举重，不书禘于大庙，嫌独庄公不当禘，于大庙可禘者，故加吉，明大庙皆不当。 \\n [疏]注“都未可以吉祭”。○解云：在三年之内，庄公及始祖之庙，皆未可以吉祭，故言都尔。○注“经举重不书”。解云：《春秋》之义，常事不书，有善恶者，乃始录而美刺之。今既巳举重，特书于庄公，不书于大庙，则嫌庄公一庙独不当禘，大庙便可禘矣。然庄公卑于始祖，而言举重者，言三年之内作吉祭之时，庄公最不宜吉，故言举重，不谓庄公尊于始祖也。 \\n 　 \\n 曷为未可以吉？据三年也。 \\n [疏]注“据三年也”。○解云：庄三十二年八月公薨，至今年五月，巳入三年之竟，故言据三年也。 \\n 　 \\n 未三年也。礼，禘祫从先君数，朝聘从今君数，三年丧毕，遭禘则禘，遭祫则祫。○君数，所主反，下同。祫，音洽。 \\n [疏]“未三年也”。○解云：谓未满二十五月也。○注“礼，禘祫从先君数”。○解云：谓为禘祫之祭，合从先君死时日月而数之，若满三年已后，遭禘则禘，遭祫即祫耳。○注“朝聘从今君数”。○解云：谓从今君即位以后，数其年岁，制为朝聘之数。 \\n 　 \\n 三年矣，曷为谓之未三年？三年之丧，实以二十五月。时庄公薨至是適二十二月，所以必二十五月者，取期再期，恩倍，渐三年也。孔子曰：“子生三年，然后免于父母之怀。夫三年之丧，天下之通丧。”《礼·士虞》记曰：“期而小祥，曰荐此常事。又期而大祥，曰荐此常事。中月而禫，是月也，吉祭尢未配。”是月者，二十七月也。传言二十五月者，在二十五月外可不讥。○取期，音基，下同。禫，大感反。 \\n [疏]注“所以”至“三年也”。○解云：二十五月，是再期矣，故曰取期再期矣。父母之丧，倍於期者之恩，正当其礼数，故曰其恩倍矣。言渐三年也者，谓二十五月渐得三年之竟，故云渐三年也。义如得渐二君之遗教。○注“礼士”至“常事”。○解云：彼注云“小祥，祭名。祥，吉也”，“古文期皆作基”；“常者，期而祭礼。古文常为祥”。○注“又期”至“祥事”。○解云：亦彼文。注“中月而禫，是月也，吉祭尢未配”者。○解云：亦彼文。彼注云“中，尢间也。禫，祭名也。与大祥间一月，自丧至此凡二十七月。禫之为言澹澹然平安意也”，“是月，是禫月。当四时之祭月则祭，尢未以某妃配某氏，哀未忘也”。 \\n 　 \\n 其言于庄公何？据禘于大庙不言周公，祫僖公不言僖宫。 \\n [疏]注“据禘”至“周公”。○解云：即僖八年“秋，七月，禘于大庙，用致夫人”是也。○注“祫僖”至“僖宫”。○解云：祫僖公不言僖宫，定八年“从祀先公”，传云“从祀者何？顺祀也。文公逆祀，去者三人。定公顺祀，叛者五人”，彼注云“谏不以礼而去曰叛”，云“不书禘者，后祫亦顺，非独禘也”。“不言僖公者，闵公亦得其顺”，是其祫僖公不言僖公者，即文二年“八月，丁卯，大事于大庙，跻僖公”，传云“大事者何？大祫也”者是也。 \\n 　 \\n 未可以称宫庙也。时闵公以庄公在三年之中，未可入大庙，禘之于新宫，故不称宫庙，明皆非也。曷为未可以称宫庙？据言禘也。 \\n [疏]注“据言禘也”。○解云：正以禘是吉祭之称，既得言禘，何故不得称宫庙？故难之。 \\n 　 \\n 在三年之中矣。当思慕悲哀，未可以鬼神事之。 \\n [疏]注“未可以鬼神事之”。○解云：正言以宫庙者，鬼神居之之称故也。 \\n 　 \\n 吉禘于庄公何以书？讥。何讥尔？讥始不三年也。与讬始同义。 \\n [疏]注“与讬始同义”。○解云：案隐二年“九月，纪履緰来逆女。外逆女不书，此何以书？讥。何讥尔？讥始不亲迎也。始不亲迎昉於此乎？前此矣。前此则曷为始乎此？讬始焉尔。曷为讬始焉尔？《春秋》之始也”。然则此亦宜云始不三年昉於此乎？前此矣。前此则曷为始乎此？讬始焉尔。曷为讬始焉尔？《春秋》之始也，故云与讬始同义矣。而传不言讬始，尽省文，从可知也。 \\n 　 \\n 秋，八月，辛丑，公薨。公薨何以不地？隐之也。何隐尔？弑也。孰弑之？庆父也。杀公子牙，今将尔，季子不免。庆父弑二君，何以不诛？将而不免，遏恶也。既而不可及，缓追逸贼，亲亲之道也。与不探其情同义。不书葬者，贼未讨。○弑，音试，下及注同。 \\n [疏]“公薨何以不地”。○解云：隐十一年传云“公薨何以不地”，注云“据庄公薨于路寝”。然则此传云“公薨何以不地”者，亦据庄公，但从彼注省文故也。○注“与不”至“同义”。○解云：即上元年传云“孰弑子般？庆父也。杀公子牙，今将尔，季子不免。庆父弑君何以不诛？将而不免，遏恶也。既而不可及，因狱有所归，不探其情而诛焉，亲亲之道也”。○注“不书葬贼未讨”。○解云：即隐十一年“冬，十有一月，壬辰，公薨”，传云“何以不书葬？隐之也。何隐尔？弑也。弑则何以不书葬？《春秋》君弑贼不讨，不书葬，以为无臣子也”是也。而言未者，欲道於后讨得之。即僖元年传“於是杭辀经而死”者是也。 \\n 　 \\n 九月，夫人姜氏孙于邾娄。为淫二叔、杀二嗣子出奔。不如文姜于出奔贬之者，为内臣子明其义，不得以子绝母。凡公夫人奔例日，此月者，有罪。 \\n [疏]注“不如文姜”至“绝母”。○解云：庄元年“三月，夫人孙于齐”，传云“夫人何以不称姜氏？贬。曷为贬？与弑公也”，是於出时贬之之文也。为内臣了明其义，不得以子绝母者，正谓此处见其义而巳。不谓此夫人卒，竟不绝也。故僖元年“夫人氏之丧”，传云“夫人何以不称姜氏？贬。曷为贬？与弑公也。然则曷为不於弑焉贬？贬必以其重者，莫重乎以其丧至也”者，是其亦贬之矣。○注“凡公”至“有罪”。○解云：正以昭二十五年“九月，己亥，公孙于齐”而书日，则知夫人之孙亦宜然。而此及文姜之孙皆书月，案此二人皆有罪，故如此注之耳。 \\n 　 \\n 公子庆父出奔莒。庆父弑二君，不当复见。所以复见者，起季子缓追逸贼也。不日者，内大夫奔例，无罪者日，有罪者月；外大夫奔例皆时。○当复，扶又反，下同。见，贤偏反，下文“复见”同。 \\n [疏]注“庆父”至“逸贼也”。○解云：知弑父之人不合复见者，正见宣六年“春，晋赵盾、卫孙免侵陈”，传云“赵盾弑君，此其复见何”，复注云“据宋督、郑归生、齐崔杼弑其君，后不复见”；传又曰“亲弑君者，赵穿也”，彼注云“复见赵盾者，欲起亲弑者赵穿，非盾”是。○注“不日者”至“皆时”。○解云：襄二十三年“冬，十月，乙亥，臧孙纥出奔邾娄”，是无罪书日也。其有罪书月者，即昭十二年“冬，十月，公子整出奔齐”之属，及此文皆是。而文八年“公孙敖如京师，不至复。丙戌，奔莒”，案传云“不可使往也”。则是有罪，而书丙戌者，彼注云：“日者，嫌敖罪明，则起君弱，故讳使若无罪”者是也。其外大夫奔例皆时者，不问有罪与无罪，即襄二十七年夏，“卫侯之弟缚出奔晋”；二十八年“夏，卫石恶出奔晋”，“冬，齐庆封来奔”之属是也。 \\n 　 \\n 冬，齐高子来盟。高子者何？齐大夫也。以有高傒也。 \\n [疏]“高子者何”。○解云：欲言齐侯，而经称子；欲言大夫，名不书见经，故执不知问。○注“以有高傒也”。○解云：即庄二十二年“秋，七月，丙申，及齐高傒盟于防”是也。 \\n 　 \\n 何以不称使？据郑伯使其弟语来盟。 \\n [疏]注“据郑”至“来盟”。○解云：在桓十四年夏。 \\n 　 \\n 我无君也。时闵公弑，僖公未立，故正其义，明君臣无相適之道也。《春秋》谨於别尊卑，理嫌疑，故绝去使文，以起事张例，则所谓君不使乎大夫也。○别，彼列反。故绝去，起吕反，下“欲去”同。 \\n [疏]注“所谓君不使乎大夫也”。○解云：成二年“齐侯使国佐如师”之下传云“君不行使乎大夫。此其行使乎大夫何？佚获”是也。 \\n 　 \\n 然则何以不名？据国佐盟名。 \\n [疏]注“据国佐盟名”。○解云：即成二年“及国佐盟于袁娄”者是也。喜之也。何喜尔？正我也。其正我奈何？庄公死，子般弑，闵公弑，比三君死，旷年无君。与旷年无君无异。 \\n 　 \\n [疏]注“与旷年无君无异”。○解云：正以庄公死时子般即位，子般弑后闵公即位，闵公弑后僖公即位，君常不绝。而传言“旷年无君”者，正以三年之内，三君比死，与旷年无君无异，非实无君也。 \\n 　 \\n 设以齐取鲁，曾不兴师，徒以言而已矣。设时势然。桓公使高子将南阳之甲，南阳，齐下邑。甲，革，皆铠胄也。○革，更百反。铠，苦爱反。胄，直又反。立僖公而城鲁。或曰自鹿门至于争门者是也。或曰自争门至于吏门者是也，鲁人至今以为美谈，曰：犹望高子也。久阔思相见者，引此为喻，美谈至今不绝也。立僖公城鲁不书者，讳微弱。喜而加高子者，美大齐桓继绝于鲁，故尊其使，起其功，明得子续父之道。○鹿门，鲁南城东门也。○其使，所吏反。 \\n [疏]注“明得”至“之道”。○解云：凡人子之道，宜继祖祢之功不绝之。今桓公继于鲁，正得续父功德之义，故尊其使而称子耳。言明其得人子续其人父功德之道也。 \\n 　 \\n 十有二月，狄入卫。 \\n 郑弃其师。郑弃其师者何？连国者，并问称国。 \\n [疏]“郑弃其师者何”。○解云：正以言异常例，故执不知问。 \\n 　 \\n 恶其将也。以言弃师。○恶其，乌路反，下及注同。将也，子匠反，下同。郑伯恶高克，使之将，逐而不纳，弃师之道也。郑伯素恶高克，欲去之无由，使将师救卫，随后逐之，因将师而去。其本虽逐高克，实弃师之道，故不书逐高克，举弃师为重，犹赵盾加杀也。不解国者，重众从国体录可知。系闵公篇于庄公下者，子未三年，无改於父之道，传曰“则曷为於其封内三年称子”，“缘孝子之心，则三年不忍当也”。○盾，徒本反。 \\n [疏]注“犹赵盾加弑”。○解云：谓实逐克，但举弃师为重；实赵穿弑君，但举加弑为重相似。赵盾加弑在宣二年。○注“子未三年”。○解云：谓庄三十二年八月薨，至闵二年八月薨时，始二十五月，故曰未三年也。○注“传曰”至“忍当也”。○解云：文九年传文也。 \\n 　"}
{"章节": "僖公卷十（起元年，尽七年）", "正文": "僖公卷十（起元年，尽七年） \\n  \\n  \\n 　 \\n 　 \\n    元年，春，王正月。公何以不言即位？据文公言即位。继弑君，子不言即位。此非子也，其称子何？僖公者，闵公庶兄。据闵公继子般，传不言子。○弑，申志反。臣子一例也。僖公继成君，闵公继未逾年君。礼，诸侯臣诸父兄弟，以臣之继君，犹子之继父也，其服皆斩衰，故传称臣子一例。○衰，七雷反。 \\n 齐师、宋师、曹师次于聂北，救邢。救不言次，此其言次何？据夏师救齐不言次。○聂，女涉反。 \\n [疏]注“据夏”至“言次”。○解云：即下十八年“夏，师救齐”是也。 \\n 　 \\n 不及事也。不及事者何？邢已亡矣。刺其救急舒缓，使至於亡，故录之止次以起之。 \\n [疏]“不及事者何”。○解云：正以次者，閒暇之名，而言不及事，似於义违，故执不知问。 \\n 　 \\n 孰亡之？盖狄灭之。以上有狄伐邢。 \\n [疏]注“以上有狄伐邢”者，解云：即庄三十二年冬，“狄伐邢”者是。 \\n 　 \\n 曷为不言狄灭之？据狄灭温言灭。 \\n [疏]注“据狄灭温言灭”者，解云：即下十年春。“狄灭温。温子奔卫”者是。 \\n 　 \\n 为桓公讳也。曷为为桓公讳？据徐人取舒，晋灭夏阳，楚灭黄皆不讳。○为桓，于伪反，下“为桓”、“曷为”，并下注“为讳”、“为桓”、“为肉”、“为僖”皆同。夏，户雅反。 \\n [疏]注“据徐人取舒”。解云：即下三年夏，“徐人取舒”者是也。○注“晋灭夏阳”。解云：即下二年“虞师、晋师灭夏阳”是也。○注“楚灭黄”。○解云：即下十二年“夏，楚人灭黄”是也。然即彼三事，皆不为桓公讳者，取舒之下，何氏云“不为桓讳者，刺其不救也”是也。今此实救，故为之讳耳。 \\n 　 \\n 上无天子，下无方伯，天下诸侯有相灭亡者，桓公不能救，则桓公耻之。故以为讳，所以醇其能以治世自任而厚责之。 \\n [疏]“上无”至“方伯”。○解云：“上无天子，下无方伯”，庄四年何氏云“有而无益于治日无，犹《易》曰‘阒其无人’”者是也。○注“以治出自任”者，犹言以天子治世为已任矣。 \\n 　 \\n 曷为先言次，而后言救？据叔孙豹先言救。 \\n [疏]注“据叔”至“言救”。○解云：即襄二十三年“秋，齐侯伐卫，遂伐晋。八月，叔孙豹帅师救晋，次于雍榆”是也。 \\n 　 \\n 君也。叔孙豹，臣也。当先通君命，故先言救。今此先言次，知实诸侯。○君则其称师何？不与诸侯专封也。故没君文，但举师而巳。○曷为不与？据狄灭之，为桓公讳。实与，不书所封归是也。 \\n [疏]注“不书”至“是也”。○解云：昭十三年秋，“蔡侯庐归于蔡。陈侯吴归于陈”，传云“此皆灭国也，其言归何？不与诸侯专封也”，彼注云“故使若有国自归者也。名者，专受其封当诛”。然则彼经书所封归，是不与楚专封，则知此经不书所封归者，与齐桓专封明矣。若书所封归，宜言邢侯归于邢矣。 \\n 　 \\n 而文不与。文曷为不与？据实与也。 \\n [疏]“而文不与”。○解云：连上句读之。 \\n 　 \\n 诸侯之义，不得专封也。此道大平制。○大，音泰。 \\n [疏]注“此道大平制”。○解云：正以《春秋》作义，实与齐桓专封，而言诸侯之义，不得专封，故知是大平制也。 \\n 　 \\n 诸侯之义不得专封，则其曰实与之何？上无天子，下无方伯，天下诸侯有相灭亡者，力能救之，则救之可也。主书者，起文从实也。 \\n [疏]注“主书”至“实也”。○解云：谓虽文不与，其义实与，故言起文从实也。 \\n 　 \\n 夏，六月，邢迁于陈仪。迁者何？其意也。其意自欲迁，时邢创畏狄兵，更欲依险阻。○陈仪，《左氏》作“夷仪”。 \\n [疏]“迁者何”。○解云：欲言自迁，实齐迁之；欲言齐迁，而作自迁之文，故执不知问。 \\n 　 \\n 迁之者何？非其意也。谓宋人迁宿也。书者，讥之也。王者封诸侯，必居土中，所以教化者平，贡赋者均，在德不在险，其后为卫所灭是也。迁例大国月，重烦劳也；小国时，此小国月者，霸者所助城，故与大国同。 \\n [疏]注“谓宋人迁宿也”。○解云：即庄十年“三月，宋人迁宿”是也。案彼传云“迁之者何？不通也。以地还之也”。今又发之者，正以此有自迁之文，故取此对之也。○注“王者”至“土中”。○解云：谓各处其土中，不谓据天下。○注“其后”至“是也”。○解云：即二十五年“春，王正月，丙年，卫侯毁灭邢”是也。○注“迁例大国月”。○解云：即下三十一年“十有二月，卫迁于帝丘”之属是也。○注“小国时”。○解云：即昭九年春，“许迁于夷”之属是也。 \\n 　 \\n 齐师、宋师、曹师城邢。此一事也，曷为复言齐师、宋师、曹师？据首戴前目而后凡。○复，言扶又反，下同。 \\n [疏]注“据首”至“后凡”。○解云：即下五年夏，“公及齐侯、宋公、陈侯、卫侯、郑伯、许男、曹伯会王世子于首戴”，“秋，八月，诸侯盟于首戴”是也。 \\n 　 \\n 不复言师，则无以知其为一事也。言诸师，则嫌与首戴同，嫌实师；言诸侯，则嫌与缘陵同；嫌归闻其迁，更与诸侯来城之，未必反故入也，故顺上文，则知桓公宿留城之为一事也。 \\n [疏]注“言诸师”至“实师”。○解云：首戴之会，历序齐师、宋公之属，下文总道诸侯，更是实诸侯。今此亦上历序齐师之属，若下文直总言诸师，则与首戴同，嫌是实师，非必齐侯、宋公等，是以得序之，以顺上文也。○注“言诸侯”至“入也”。○解云：即下十三年“公会齐侯、宋公、陈侯、卫侯、郑伯、许男、曹伯于咸”，十四年“春，诸侯城缘陵”是。时会诸侯，各自还国，至十四年春更来城之，故此复注云“言诸侯，则嫌与缘陵同；嫌归闻其迁，更与诸侯来城之，未必反故人也”。○注“故顺”至“事也”。○解云：宿，音须就反。留，音卢胄反。案十四年《穀梁传》曰“其曰诸侯，散辞也”，范氏云“直曰诸侯，无大小之序，是各自欲城，无总一之者，非伯者所制，故曰散辞”；传又曰“聚而曰散，何也”，范氏云“据言诸侯城，则是聚”；传又云“诸侯城，有散辞也，桓德衰矣”，范氏云“言诸侯城，则非伯者之为可知也。齐桓德衰，所以散也。何休曰‘案先是盟亦言诸侯，非散也’。又《穀梁》美九年诸侯盟于葵丘，即散，何以美之”，於义《穀梁》为短。然则何氏彼处废《穀梁》不听为散辞，而此所引似作散辞者，何氏之意，直以言诸侯者，见桓德衰，待诸侯然后能城之，故嫌《穀梁》以为散辞耳。今此注正道缘陵之诸侯，十三年咸之会各自归国，十四年复来城之，仍自不道十四年诸侯为散辞矣。 \\n 　 \\n 秋，七月，戊辰，夫人姜氏薨于夷，齐人以归。夷者何？齐地也。齐地，则其言齐人以归何？据从国中归不当书，邾娄人执鄫子，不书以归是也。○鄫，似陵反。 \\n [疏]“夷者何”。解云：夫人之薨，例不言地，今言于夷，故执不知问。○注“邾娄”至“是也”。○解云：即下十九年“夏，六月，宋人、曹人、邾娄人盟于曹南。鄫子会盟于邾娄”，已酉，邾娄人执鄫子用之”是。 \\n 　 \\n 夫人薨于夷，则齐人以归。夫人所以薨于夷者，齐人以归至夷。夫人薨于夷，则齐人曷为以归？据上说夫人薨于夷者，齐人以归至夷也。齐人曷为故以归至于夷。桓公召而缢杀之。先言薨，后言以归，而不言丧者，起桓公召夫人于邾娄，归杀之于夷，因为内讳耻，使若夫人自薨于夷，然后齐人以归者也。主书者，从内不绝录，因见桓公行霸王，诛不阿亲亲，疾夫人淫泆二叔，杀二嗣子，而杀之。○缢，一赐反，一本作“搤”，於革反。见，贤遍反。泆，音逸。 \\n [疏]注“主书”至“杀之”。○解云：即闵二年“九月，夫人姜氏孙于邾娄”，注云“不如文姜于出奔贬之者，为内臣子明其义，不得以子绝母”者是。 \\n 　 \\n 楚人伐郑。楚称人者，为僖公讳与夷狄交婚，故进使若中国，又明嫁聚当慕贤者。 \\n [疏]注“楚称人者”。○解云：欲对庄二十八年“秋，荆伐郑”之经也。○注“为僖”至“交婚”。○解云：即下八年“秋，七月，禘于大庙，用致夫人”，传云“夫人何以不称姜氏”，“讥以妾为妻也。其言以妾为妻奈何？盖胁于齐媵女之先至者也”，彼注云“僖公本聘楚女为嫡，齐女为媵。齐先致其女，胁僖公使用为嫡，故从父母辞言致。不书夫人及楚女至者，起齐先致其女，然后胁鲁使立也。楚女未至而豫废，故皆不得以夫人至书也”者，是其与夷狄交婚之事。○注“故进使若中国”。○解云：正以称人为楚进称故也。 \\n 　 \\n 八月，公会齐侯、宋公、郑伯、曹伯、邾娄人于朾。月者，危公会霸者而与邾娄有辨也。不从有夫人丧出会恶之者，不如危重也。○朾，敕贞反，又他丁反，《左氏》作“柽”。恶之，乌路反，下同。 \\n [疏]“八月”至“于朾”。○解云：朾字，《左氏》作“柽”，亦有作“朾”字。○注“月者”至“辨也”。○解云：正以月非大信辞故也。知与邾娄有辨者，即下文“公败邾娄师于缨”是也。既出尊者之侧而有私争，故危之。 \\n 　 \\n 九月，公败邾娄师于缨。有夫人丧，不恶亲用兵者，时怨邾娄人以夫人与齐，於丧事无薄故也。○于缨，《左氏》作“偃”。 \\n [疏]“九月公败”至“于缨”。○解云：《左氏》作“偃”字。○注“有夫”至“故也”。○解云：正以僖三十三年“晋人及姜戎败秦于殽”下，传云“襄公亲之，则其称人何？贬。曷为贬？君在乎殡而用师，危不得葬也”。然则彼背殡用兵，眨而危之，今此经云“九月，公败邾娄师于缨”，与庄十年“春，王正月，公败齐师于长勺”，夏六月，“公败宋师于乘丘”之属无异者，时於丧事无薄故也。然则公败邾娄者，为哀姜复雠也。若然，案庄九年“及齐师战于乾时”，亦是为桓公复雠于齐，经不言公，此言公者，彼传云“此复雠于大国，曷为使微者？公也。公则曷为不言公？不与公复雠也。曷为不与公复雠？复雠者在下也”，注云“时实为不能纳子纠伐齐，诸大夫以为不如以复雠伐之，於是以复雠伐之，非诚心至意，故不与也”。然则此言公者，本出公意故也。 \\n 　 \\n 冬，十月，壬午，公子友帅师，败莒师于犁，获莒挐。莒挐者何？莒大夫也。莒无大夫，此何以书？大季子之获也。何大乎季子之获？据获人当坐。○于犁，力知反，又力兮反，《左氏》作“郦”。莒挐，女居反，一音女加反；一本作“茹”音同。 \\n [疏]“莒挐者何”。○解云：欲言莒君，经不称子；欲言大夫，莒无大夫，故执不知问。 \\n 　 \\n 季子治内难以正，谓拒庆父。○内难，乃旦反，下同。御外难以正。其御外难以正奈何？公子庆父弑闵公，走而之莒，莒人逐之，将由乎齐，齐人不纳。却，反舍于汶水之上，使公子奚斯入请。季子曰：“公子不可以入，入则杀矣。”义不可见贼而不杀。 \\n [疏]“将由乎齐”。○解云：欲从齐而自安矣。○“舍于汶水之上”。○解云：旧本皆作“洛”，误也。何者？今齐鲁之间有汶无洛也。 \\n 　 \\n 奚斯不忍反命于庆父，自南涘，涘，水涯。涘，音俟。○北面而哭。时庆父自汶水之北。庆父闻之曰：“嘻！嘻，发痛语首之声。○嘻，许其反。 \\n [疏]注“嘻发”至“之声”。解云：谓发心自痛伤，而以嘻为语之首也。此奚斯之声也。诺已。”诺已，皆自毕语。 \\n 　 \\n [疏]注“诺巳，皆自毕语”。○解云：犹似今人云休，一生罢去已，自毕竟之辞，故云自毕语矣。毕作“卑”字，误耳。 \\n 　 \\n 曰：“吾不得入矣。”於是抗辀经而死。辀，小车辕，冀州以北名之云尔。○辀，音竹由反，车辕也。 \\n [疏]“於是”至“而死”。○解云：郑氏云“庆父辀死”者，正取此文。 \\n 　 \\n 莒人闻之曰：“吾巳得子之贼矣。”以求赂乎鲁，鲁时虽缓追，犹外购求之。○购，古豆反。鲁人不与，为是兴师而伐鲁。故与季子获之。季子待之以偏战。传云尔者，善季子忿不加暴，得君子之道。 \\n [疏]注“传云”至“之道”。○解云：此待之以偏战者，即经书败文是也。败者，内战文耳。莒人可忿，而能结日偏战。偏战，是其不加暴之义，故得君子之道。 \\n 　 \\n 十有二月，丁巳，夫人氏之丧至自齐。夫人何以不称姜氏？据薨于夷称姜氏。经有氏，不但问不称姜，并言氏者，嫌据夫人妇姜，欲使去氏。○去，起吕反。 \\n [疏]注“经有”至“去氏”。○解云：夫人妇姜之文，即宣元年“三月，遂以夫人妇姜至自齐”是也。 \\n 　 \\n 贬，曷为贬？据薨于夷不贬。与弑公也。与庆父共弑闵公。○与杀，音预，又如字；下申志反。 \\n [疏]注“与庆”至“闵公”。○解云：不言子般者，据成君言之，省文。 \\n 　 \\n 然则曷为不於弑焉贬？据酖牙於卒时贬。 \\n [疏]注“据酖”至“时贬”。○解云：即庄三十二年“公子牙卒”，传云“何以不称弟？杀也”是。传言杀者，言由其见杀贬之矣。 \\n 　 \\n 贬必於重者，莫重乎其以丧至也。刑人于市，与众弃之，故必於臣子集迎之时贬之。所以明诛得其罪，因正王法所加，臣子不得以夫人礼治其丧也。贬置氏者，杀子差轻於杀夫，别逆顺也。致者，从书薨，以常文录之。言自齐者，顺上以归文。○差，初卖反，又初佳反。别，彼列反。 \\n [疏]注“刑人”至“弃之”。解云：《礼记》文。○注“所以”至“丧也”。○解云：季子之逸庆父，齐桓之讨哀姜，二义相违，而皆善之者，诛不辟亲。王者之道，亲亲相隐，古今通式。然则齐桓之讨哀姜，得伯者之义；季子之纵庆父，因狱有所归，遂申亲亲之恩，义各有途，不可为难矣。○注“贬置氏者”。○解云：谓贬而置其氏矣。○“杀子”至“顺也”。○解云：言杀子差轻於杀夫者，欲道庄元年“夫人孙于齐”，姜氏并去者，正犹杀夫罪重故也。言别逆顺者，言杀夫之逆，甚於杀子，二事相对而言之，不谓哀姜杀子得为顺，是以晋侯、宋公杀世子，皆直称君而甚之。○注“致者”至“录之”。○解云：谓不书杀而书薨作常文，是以於归亦作常文录之。若公之丧至自齐，至自乾侯之属。○注“言自”至“归文”。○解云：其实从夷来，而言至自齐，正以上文云“薨於夷，齐人以归”，故言至自齐顺之。 \\n 　 \\n 二年，春，王正月，城楚丘。孰城之？据内城不月，故问之。 \\n [疏]注“据内”至“问之”。○解云：内城不月者，即隐七年“夏，城中丘”；襄十九年冬，“城西郛”之属是也。其内城有在日月下者，皆不蒙日月。 \\n 　 \\n 城卫也。曷为不言城卫？据无迁文以言城，故当言城卫。 \\n [疏]注“据无”至“城卫”。○解云：旧本“曷为”之下，有“不言”二字，今无者，脱也。言以前之经，未有迁卫于楚丘之文，今此城之，固当言城卫，不应言城楚丘，故难之。固字亦有作“故”字者，言由是之故，当言城卫。 \\n 　 \\n 灭也。孰灭之？盖狄灭之。以上有狄入卫。 \\n [疏]“灭也”。○解云：言正由是时卫国巳灭，故不得言卫矣。○注“以上有狄入卫”。○解云：即闵二年冬，“狄入卫”是也。 \\n 　 \\n 曷为不言狄灭之？为桓公讳也。曷为为桓公讳？上无天子，下无方伯，天下诸侯有相灭亡者，桓公不能救，则桓公耻之也。然则孰城之？据不出主名，见桓公德优不待之，又不独书齐，实诸侯也。○为桓，于伪反，下“为桓”、“曷为”、注“深为”同。见桓，贤遍反，下传“荀息见”并注同。桓公城之。曷为不言桓公城之？不与诸侯专封也。曷为不与？实与而文不与。文曷为不与？诸侯之义，不得专封。诸侯之义不得专封，则其曰实与之何？上无天子，下无方伯，天下诸侯有相灭亡者，力能救之，则救之可也。复发传者，君子乐道人之善也。不系卫者，明去卫而国楚丘，起其迁也。不书迁与救次者，深为桓公讳。使若始时尚仓卒有所救，其后晏然无干戈之患，所以重其任而厚责之。主书者，起文从实也。○复，扶又反。卒，寸忽反。 \\n [疏]注“不系”至“迁也”。○解云：欲决襄十年冬“戍郑虎牢”，系郑矣。○注“不书”至“责之”。○解云：正决元年经“次于聂北，救邢”，“邢迁于陈仪”之文。○注“主书”至“实也”。○解云：谓经文虽不与，当从其实理而与之。 \\n 　 \\n 夏，五月，辛巳，葬我小君哀姜。哀姜者何？庄公之夫人也。诛当绝，不当以夫人礼书葬。书葬者，正齐桓讨贼，辟责内雠齐。 \\n [疏]“哀姜者何”。○解云：欲言其妾，经书小君；欲言適妻，与夫别谥，故执不知问。○注“诛当”至“雠齐”。○解云：即元年“夫人氏之丧”不言姜者，是其诛文也。上既诛之，即当合绝，不以夫人之礼书葬，而书葬者，欲正齐桓讨得其贼故也。而言辟责内雠齐者，《公羊》之例，君弑贼不讨，不书其君葬，责臣子不讨贼，令君丧无所系矣。今若不书葬，即似责鲁臣子不讨齐桓，故言正齐桓讨贼，辟责内雠齐耳。 \\n 　 \\n 虞师、晋师灭夏阳。虞，微国也，曷为序乎大国之上？据称师有加文，知不主会。○夏阳，《左氏》作“下阳”。 \\n [疏]注“据称”至“主会”。○解云：即隐五年秋，“邾娄人、郑人伐宋”，注云“邾娄小国，序上者，主会也”。然则邾娄小国，称人无加文，而得序于郑上者，正由主会故也。今虞为小国而得称师，是有加文，则知序于晋上者，不为主会。既不为主会，而在大国之上，故难之。知称师为加文者，正以小国例不得称师。其称师者，乃是大国将卑师众之称故也。 \\n 　 \\n 使虞首恶也。曷为使虞首恶？据楚人、巴人灭庸不使邑首恶。 \\n [疏]注“据楚人”至“首恶”。○解云：即文十六年秋，“楚人、秦人、巴人灭庸”是。案彼经有秦人，而不言之者，直取巴为小国，不序在上之意，故省文。 \\n 　 \\n 虞受赂，假灭国者道，以取亡焉。其受赂奈何？献公朝诸大夫而问焉，曰：“寡人夜者寝而不寐，其意也何？”诸大夫有进对者曰：“寝不安与？其诸侍御有不在侧者与？”献公不应。荀息进曰：“虞郭见与？犹曰：虞郭岂见於君之心乎？荀息素知献公欲伐此二国，故云尔。○安与，音馀，下“者与”、“见与”同。应，应对之应。郭，音虢，又如字，注及下同。 \\n [疏]“寝不”至“者与”。○解云：言直置寝自不安与？为侍御之人有不在侧者与？其诸，盖为辞矣。故桓六年传云“公羊子曰‘其诸以病桓与’”，彼注云“其诸，辞也”。则知《论语》云“其诸异乎人之求之欤者”者，诸亦为辞矣。 \\n 　 \\n 献公揖而进之，以手通指曰揖。 \\n [疏]注“以手通指曰揖”。○解云：盖谓揖而招之，言用拱揖，并招引近巳，若文七年传云“眣晋大夫使与公盟”，彼注云“以目通指曰眣”。眣，大结反，又丑乙反。 \\n 　 \\n 遂与之入而谋曰：“吾欲攻郭，则虞救之；攻虞，则郭救之，如之何？原与子虑之。”荀息对曰：“君若用臣之谋，则今日取郭，而明日取虞尔，君何忧焉？”献公曰：“然则奈何？”荀息曰：“请以屈产之乘，屈产，出名马之地。乘，备驷也。○屈，贝物反。之乘，绳证反，注及下同。 \\n [疏]注“屈产”至“驷也”。○解云：谓屈产为地名，不似服氏谓产为产生也。 \\n 　 \\n 与垂棘之白璧，垂棘，出美玉之地。玉以尚白为美。○棘，一本作“蕀”音同。往，必可得也。则宝出之内藏，藏之外府；如虞可得，犹外府藏也。○内藏，才浪反，注同。 \\n [疏]注“如虞”至“藏也”。解云：本藏下有“之”字。 \\n 　 \\n 马出之内厩，系之外厩尔，君何丧焉？献公曰：“诺。虽然，宫之奇存焉，如之何？”荀息曰：“宫之奇，知则知矣，君欲言其知，实知也。○厩，九又反。丧，息浪反。知则，音智，下及注同。虽然，虞公贪而好宝，见宝，必不从其言。请终以往。”於是终以往。虞公见宝，许诺。宫之奇果谏：“记曰：‘唇亡则齿寒。’记，史记也。○好，呼报反。 \\n [疏]“虞公贪而好宝”。○解云：谓立性贪贿，於宝甚也。○“请终以往”。○解云：请君终竟赍宝马以往，不欲令其难之。 \\n 　 \\n 虞郭之相救，非相为赐。赐，犹惠也。则晋今日取郭，而明日虞从而亡尔，君请勿许也。”虞公不从其言，终假之道以取郭。明郭非虞不灭，虞当坐灭人。 \\n [疏]注“明郭”至“灭人”。○解云：欲道序虞于晋上，令其首恶之义也。 \\n 　 \\n 还，四年，反取虞。还复往，故言反。 \\n [疏]“还，四年，反取虞”。○解云：言晋人灭郭还归，其四年反往灭虞矣。 \\n 　 \\n 虞公抱宝牵马而至，荀息见曰：“臣之谋何如？”献公曰：“子之谋则巳行矣，宝则吾宝也，虽然，吾马之齿亦巳长矣。”盖戏之也。以马齿长戏之，喻荀息之年老。传极道此者，以终荀息、宫之奇言，且以为戒，又恶献公不仁，以灭人为戏谑也。晋至此乃见者，著晋、楚俱大国，后治同姓也。以灭人见义者，比楚先治大恶，亲疏之别。○牵马，本又作“掔”，音同。巳长，丁丈反，注同。恶，乌路反。谑，许略反。别，彼列反。 \\n [疏]注“以马”至“谑也”。○解云：言虽有谋，年老必昏耄不任使，故言，盖戏之。○注“晋至”至“姓也”。○解云：即庄十年“秋，九月，荆败蔡师于莘，以蔡侯献舞归”，是先书楚小恶而治之也。以前不见晋之小恶者，后治同姓故也。○注“以灭”至“之别”。○解云：以前楚灭穀、邓不书之，而先书此晋灭夏阳者，先治同姓之大恶，欲见骨肉之亲，大则诛，小则隐，故言亲疏之别耳。 \\n 　 \\n 夏阳者何？郭之邑也。曷为不系于郭？国之也。曷为国之？君存焉尔。 \\n [疏]“夏阳者”。○解云：欲言是国，天下未有；欲言是邑，而不系国，故执不知问。 \\n 　 \\n 秋，九月，齐侯、宋公、江人、黄人盟于贯泽。江人、黄人者何？远国之辞也。桓公德盛，不嫌使微者，知以远国辞称人。○贯泽，古乱反，二传无“泽”字。 \\n [疏]“江人、黄人者何”。○解云：欲言是君，经不称子；欲言微者，得敌齐侯，故执不知问。 \\n 　 \\n 远国至矣，则中国曷为独言齐、宋至尔？大国言齐、宋，远国言江、黄，则以其馀为莫敢不至也。晋、大于宋，不序晋、而序宋者，时实晋、楚之君不至，君子成人之美，故褒益以为遍至之辞，所以奖夫霸功而勉盛德也。江、黄附从霸者当进，不进者，方为徧至之辞。○徧至，音遍，下同。 \\n [疏]注“江黄”至“进者”。○解云：怪其不称爵矣。○注“方为徧至之辞”。○解云：言方为徧至之辞，故直以远国辞称人，若进而称爵，无以见徧至之义。 \\n 　 \\n 冬，十月，不雨。何以书？记异也。说与前同。 \\n [疏]注“说与前同”。○解云：即庄三十一年“冬，不雨”，传云“何以书？记异也”，彼注云“京房《易传》曰：‘旱异者，旱久而不害物也。斯禄去公室，福由下作，故阳虽不施，而阴道独行，以成万物也’。先是比筑三台，庆牙专政之应”今此亦是僖公喜於得立，委任陪臣，不恤政事，故有此罚耳，故言说与前同。 \\n 　 \\n 楚人侵郑。 \\n 三年，春，王正月。不雨。 \\n 夏，四月，不雨。何以书？记异也。太平一月不雨即书，《春秋》乱世一月不雨，未害物，未足为异，当满一时乃书。一月书者，时僖公得立，欣喜不恤庶众，比致三年，即能退辟正殿，饬过求巳，循省百官，放佞臣郭都等，理冤狱四百馀人，精诚感天，不雩而得澍雨，故一月即书，善其应变改政。旱不从上发传者，著人事之备积於是。○太平，音泰。饬过，音敕，下同。冤，於元反。澍，之树反。其应，应对之应，后灾祥之应皆放此。 \\n [疏]注“太平”至“即书”。○解云：正以大平之时，阴阳和调，若一用不雨，足以为异，故知然也。○注“当满”至“即书”。○解云：即庄三十一年多不雨，传云“何以书？记异”是也。○注“比致三年”。○解云：即上二年“冬，十月，不雨”三年“春，王正月，不雨。夏，四月，不雨”是也。○注“即能”至“澍雨”。○解云：皆《感精符》文。○注“故一月即书”。○解云：即去年“十月，不雨”，今年“正月，不雨。夏，四月，不雨”是也。○注“不从上发传”。○解云：即上二年“十月，不雨”之下，巳发云“何以书？记异也”，今不从其例，而又发之者，欲著人事之备积于是故也。 \\n 　 \\n 徐人取舒。其言取之何？据国言灭。 \\n [疏]注“据国言灭”。○解云：即庄十年“齐师灭谭”，十三年“齐人灭遂”之属是也。 \\n 　 \\n 《易》也。易者，犹无守御之备。不为桓讳者，剌其不救也。○易，以豉反，注同。为，于伪反。 \\n [疏]注“不为”至“救也”。解云：决上元年二年狄灭邢、卫，皆为桓公讳，下书其灭也。 \\n 　 \\n 六月，雨。其言六月雨何？据上得雨不书。 \\n [疏]注“据上得雨不书”。○解云：即十二年十一月、十二月，三年二月、三月、五月之属，皆不书不雨，是其得雨故也。 \\n 　 \\n 上雨而不甚也。所以详录贤君精诚之应也。僖公饬过求巳，六月澍雨；宣公复古行中，其年穀大丰，明天人相与报应之际，不可不察其意。 \\n [疏]注“宣公”至“大丰”。○解云：谓宣十五年“初税亩”，其冬蝝生，宣公受过变寤，明年复古行中，十六年“冬，大有年”是也。○注“明天”至“其意”。○解云：谓人行德，天报之福；人行恶，天报之祸，两令相及，故言之际矣。 \\n 　 \\n 秋，齐侯、宋公、江人、黄人会于阳穀。此大会也，曷为末言尔？末者，浅耳，但言会，不言盟。据贯泽言盟。 \\n [疏]“此大会也，曷为末言尔”。○解云：上二年“齐侯、宋公、江人、黄人盟于贯泽”，传云“大国言齐、宋，远国言江、黄，则以其馀为莫敢不至也”。此经亦书“齐侯、宋公、江人、黄人”，故弟子言“此大会也”以难之。○注“据贯泽言盟”者。○解云：谓贯泽亦大会言盟，故据之。 \\n 　 \\n 桓公曰：“无障谷，无障断川谷，专水利也。水注川曰溪，注溪曰谷。○障，之亮反，一音章，注同。断，丁管反。溪，口兮反。 \\n [疏]注“水注”至“曰谷”。○解云：《释水》文。李巡云“水出于山入於川为谿，水相属曰谷”是。 \\n 　 \\n 无贮粟，有无当相通。○贮，中吕反。无易树子，树立本正，辞无易本正当立之子。无以妾为妻。此四者，皆时人所患。时桓公功德隆盛，诸侯咸曰：“无言不从，曷为用盟哉！”故告誓而巳。 \\n 冬，公子友如齐莅盟。莅盟者何？往盟乎彼也。犹曰往盟於齐。莅，临也。时国齐都盟，主国主名不出者，《春秋》王鲁，故言莅以见王义，使若王者遣使临诸侯盟，饬以法度。○莅，音利，又音类，注同。以见，贤遍反，下同。遣使，所吏反。 \\n [疏]“莅盟者何”。○解云：欲言誓盟，例不言莅；欲言非盟，而书盟见经，故执不知问。 \\n 　 \\n 其言来盟者何？来盟于我也。此亦因鲁都以见王义，使若来之京师盟，白事于王，不加莅者，来就鲁，鲁巳尊矣。 \\n [疏]“来盟者何”。○解云：即文十五年春，“宋司马华孙来盟”；宣七年“春，卫侯使孙良夫来盟”之属是也。但此经既有莅盟之文，故引来盟以对之。○注“不加”至“尊矣”。○解云：正以上经言莅者，见尊鲁为王之义。今此来盟者，巳是就鲁之文，足见尊鲁矣，何劳言莅以见之乎？若其加莅，宜直云莅孙良夫盟也。 \\n 　 \\n 楚人伐郑。 \\n 四年，春，王正月。公会齐侯、宋公、陈侯、卫侯、郑伯、许男、曹伯侵蔡，蔡溃。溃者何？下叛上也。国曰溃，邑曰叛。不与诸侯溃之为文，重出蔡者，侵为加蔡举，溃为恶蔡录，义各异也。月者，善义兵也。溃例月，叛例时。○蔡溃，户内反，下及注同。重，直用反。恶蔡，乌路反，下“恶其专”并六年注同。 \\n [疏]“溃者何”。○解云：侵者浅辞，溃者深辞，二者并书，故执不知问。○“国曰溃”。○解云：即此及文三年春正月“沈溃”之属是也。○“邑曰叛”。○解云：即襄二十六年“卫孙林父入于戚以叛”；定十三年“秋，晋赵鞅入于晋阳以叛。冬，晋荀寅”等，“入于朝歌以叛”之属是也。○注“月者，善义兵”。○解云：正以侵伐例时故也。○注“溃例月”。○解云：即此经书正月，文三年“沈溃”书正月是也。成九年经云“庚申，莒溃”，彼注云“日者，录责中国无信，同盟不能相救，至为夷狄所溃”是也。○注“叛例时”。○解云：即晋赵鞅书秋，荀寅书冬之属是也。 \\n 　 \\n 遂伐楚，次于陉。其言次于陉何？据召陵侵楚不言次，来盟不言陉。○陉，音刑。召陵，上照反，下文同。 \\n [疏]注“据召”至“言次”。○解云：即定四年“三月，公会刘子、晋侯”巳下“于召陵，侵楚”是也。○注“来盟不言陉”。○解云：即下文夏“楚屈完来盟于召陵”是也。 \\n 　 \\n 有俟也。孰俟？俟屈完也。时楚强大，卒暴征之，则多伤士众。桓公先犯其与国，临蔡，蔡溃，兵精威行，乃推以伐楚，楚惧，然后使屈完来受盟，脩臣子之职，不顿兵血刃，以文德优柔服之，故详录其止次待之，善其重爱民命，生事有渐，故敏则有功。○屈，居勿反。卒，寸忽反。 \\n [疏]注“善其”至“有功”。○解云：言“上事有渐”者，即先犯于蔡，乃遂伐楚是也。言敏则有功者，敏，审也。言举事敏审则有成功矣。 \\n 　 \\n 夏，许男新臣卒。不言卒师者，桓公师无危。不月者，为下盟，去月方见大信。○为，于伪反，下“为桓公”同。去，起吕反。见，贤遍反。 \\n [疏]注“不言”至“无危”。○解云：决成十三年“曹伯庐卒于师”之属，皆以其有危，故言于师矣。○注“不月”至“大信”。解云：正以庄二十三年“冬，十有一月，曹伯射姑卒”。然则许与曹等，而不月者，若会盟之例，大信者时，若不去月，恐其盟不为大信故也。 \\n 　 \\n 楚屈完来盟于师，盟于召陵。屈完者何？楚大夫也。何以不称使？据陈侯使袁侨如会。○侨，其骄反，一本作“骄”，音同。 \\n [疏]“屈完者何”。○解云：欲言楚子，经不书爵；欲言大夫，文不言使，故执不知问。○注“据陈”至“如会”。○解云：即襄三年“六月，公会单子、晋侯”巳下，“同盟于鸡泽。陈侯使袁侨如会”是也。 \\n 　 \\n 尊屈完也。曷为尊屈完？据陈侯使袁侨如会，不尊之。以当桓公也。增倍使若得其君，以醇霸德，成王事也。 \\n [疏]注“增倍”至“其君”。○解云：倍，读如陪益之陪矣。○注“以醇”至“事也”。○解云：即下传云“桓公救中国而攘夷狄，卒怗荆，以此为王者之事也”。 \\n 　 \\n 其言盟于师，盟于召陵何？据戊寅叔孙豹及诸侯之大夫，及陈袁侨盟，不举会与地。 \\n [疏]注“据戊寅”至“与地”。○解云：在襄三年夏也。彼经不言陈袁侨来盟于会，盟于鸡泽，与此异，故难之。 \\n 　 \\n 师在召陵也。时喜得屈完来服於陉，即退次召陵，与之盟，故言盟于师，盟于召陵。师在召陵，则曷为再言盟？据齐侯使国佐如师，已酉，及国佐盟于袁娄，俱从地，不再言盟。 \\n [疏]注“据齐”至“言盟”。解云：在成二年秋。言俱从地者，谓国佐从晋于袁娄也。喜服楚也。孔子曰：“书之重，辞之复，呜呼！不可不察，其中必有美者焉。”○重，直用反，又直容反。之复，扶又反，年末“乃复”同，又音福。 \\n 　 \\n [疏]注“孔子曰”至“美者焉”。○解云：《春秋说》文。 \\n 　 \\n 何言乎喜服楚？据服蔡无喜文。 \\n [疏]注“据服蔡无喜文”。解云：即上“侵蔡，蔡溃”是也。 \\n 　 \\n 楚有王者则后服，桓公行霸，至是乃服楚。无王者则先叛。桓公不脩其师，先叛盟是也。 \\n [疏]注“桓公”至“是也”。○解云：即下经云“八月，公至自伐楚”，传云“楚巳服矣，何以致伐？楚叛盟也”，彼注云“为桓公不脩其师，而执涛涂故也”者是。 \\n 　 \\n 夷狄也，而亟病中国。数侵灭中国。○亟，去冀反。数，音朔。 \\n [疏]注“数侵灭中国”。○解云：即庄二十八年“秋，荆伐郑”者，是其数侵中国之文。其数灭中国者，即灭邓、穀之属是也。而经不书者，后治夷狄故也。 \\n 　 \\n 南夷与北狄交，南夷，谓楚灭邓、穀，伐蔡、郑。北夷，谓狄灭邢、卫，至于温，交乱中国。 \\n [疏]注“南夷”至“蔡郑”。○解云：楚灭邓、穀不书，而此言者，正以上桓七年“夏，穀伯绥来朝。邓侯吾离来朝”，传云“皆何以名？失地之君也”，故知之。伐蔡、郑者，谓蔡、郑服从楚，即上经齐侯“侵蔡、蔡溃”，“遂伐楚”者，盖是蔡为楚之属矣。其郑为楚属者，盖见庄十五年“郑人侵宋”，十六年“夏，宋人、齐人、卫人伐郑”之文也，何者？庄十五年时，正是桓公为霸，宋为齐属而郑侵之，岂不从楚故也？庄十六年齐人助宋伐之，岂不怒乎其从楚而侵宋也？盖于时郑人又服于齐，是以十六年“秋，荆伐郑”，故此作注云蔡、郑矣。○注“北夷”至“中国”。○解云：狄灭邢、卫，在闵元年、二年。狄灭温，在僖十年。温言至于者，以其在后，故言至于，僖十年文灭温也。或者温是圻内之国，去京师近，故言至于矣。 \\n 　 \\n 中国不绝若线。线，缝帛缕。以喻微也。○线，思贱反。桓公救中国，存邢、卫是也。而攘夷狄，攘，却也。北伐山戎是也。○攘，如羊反，却也。卒怗荆，卒，尽也。怗，服也。荆，楚也。○怗，他协反，一本作“贴”，服也。刘兆同，《广雅》云“静也”，《玉篇》又丁簟反，一本作“拈”，或音章贬反。以此为王者之事也。言桓公先治其国以及诸夏，治诸夏以及夷狄，如王者为之，故云尔。其言来何？据陈袁侨如会不言来。与桓为主也。以从内文，知与桓公为天下霸主。前此者有事矣，谓城邢、卫是也。 \\n [疏]注“谓城邢，卫是也”。○解云：即上元年夏六月，“齐师、宋师、曹师城邢”；二年“春，王正月，城楚丘。孰城？城卫也”是。 \\n 　 \\n 后此者有事矣。谓城缘陵是也。 \\n [疏]注“谓城缘陵是也”。○解云：即下十四年“春，诸侯城缘陵”是也。 \\n 　 \\n 则曷为独於此焉？与桓公为主，序绩也。序，次也。绩，功也。累次桓公之功德，莫大於服楚，明德及强夷最为盛。 \\n 齐人执陈袁涛涂。涛涂之罪何？辟军之道也。其辟军之道奈何？涛涂谓桓公曰：“君既服南夷矣，何不还师滨海而东，服东夷，且归？”滨，涯也。顺海涯而东也。东夷，吴也。从召陵东归，不经陈，而趋近海道，多广泽水草，军所便也。○涛，徒刀反。辟，匹亦反，又音避，下同。滨，音宾。涯，五佳反。近，附近之近。便，婢面反。 \\n [疏]注“而趋近海道”。○解云：趋犹乡也，谓乡近海之道也。 \\n 　 \\n 桓公曰：“诺。”於是还师滨海而东，大陷于沛泽之中。草棘曰沛，渐洳曰泽。○沛泽，音贝，又普贝反，草棘曰沛，斩洳曰泽。斩，子廉反。洳，人庶反。 \\n [疏]注“草棘”至“曰泽”者。解云：《尔雅》无文也。 \\n 　 \\n 顾而执涛涂。时涛涂与桓公俱行。执者曷为或称侯，或称人？称侯而执者，伯讨也；言有罪，方伯所宜讨。 \\n [疏]“执者曷为或称侯”。○解云：即下二十八年“晋侯执曹伯畀宋人”，成十五年“晋侯执曹伯归之于京师”之属是也。 \\n 　 \\n 称人而执者，非伯讨也。此执有罪，何以不得为伯讨？古者周公，东征则西国怨，西征则东国怨。此道黜陟之时也。《诗》云：“周公东征，四国是皇。” \\n [疏]注“此道”至“时也”。解云：正以诸典不见周公西讨之文故也。 \\n 　 \\n 桓公假涂于陈而伐楚，则陈人不欲其反由己者，师不正故也。故令涛涂有此言。○令，力呈反。不脩其师而执涛涂，古人之讨，则不然也。以己所招而反执人，古人所不为也。凡书执者，恶其专执。 \\n [疏]注“凡书”至“专执”。○解云：言虽有罪，方伯所宜讨，要须白天子，乃可执之。 \\n 　 \\n 秋，及江人、黄人伐陈。 \\n 八月，公至自伐楚。楚巳服矣，何以致伐？楚叛盟也。为桓公不脩其师，而执涛涂故也。月者，凡公出满二时月，危公之久。 \\n [疏]“秋及”至“伐陈”。○解云：内之微者矣。○“楚巳”至“致伐”。○解云：庄六年传云“得意致会，不得意致伐”。今此楚巳服而致伐，故难之。○注“凡公”至“之久”。○解云：即此僖公春去秋乃还，而云“八月，公至自伐楚”；又襄二十八年冬，“公如楚”；二十九年“夏，五月，公至自楚”之属，皆是危而久之。久字亦有作“之”字者。案庄五年“冬，公会齐人”巳下“伐卫”，至六年“秋，公至自伐卫”，兵历四时而不月者，彼注云“久不月者，不与伐天子也，故不为危录之”者是。 \\n 　 \\n 葬许缪公。得卒葬於所传闻世者，许大小次曹，故卒少在曹后。○传，丈专反。 \\n [疏]注“得卒”至“曹后”。○解云：所传闻之世，微国卒葬例不录之。今许得书葬，故须注解也，何者？正以曹、许虽非大国，亦非微，故得录见也。知许大小次曹后者，案僖五年夏，“公及齐侯、宋公、陈侯、卫侯、郑伯、许男、曹伯会王世子于首戴”，许在曹上者，正是会盟之序，皆是主会次之，非孔子之意，未必得其正，故何氏不以为妨矣。若然，案昭十二年传云“《春秋》之信史也，其序则齐桓、晋文”，彼注云“唯齐桓、晋文，会能以德优劣、国大小相次序”；传文云“其会则主会者为之也”，彼注云“非齐桓、晋文，则如主会者为之，虽优劣大小相越，不改更信史也”；又云“其词则有罪焉尔”，彼注云“丘，孔子名。其贬绝讥剌之辞有所失者，是丘之罪”。然则首戴之会，正是齐桓为伯之，时而云许在曹上，皆是主会者次之，未必得其正者，案下五年之会注云“世子所以会者，时桓公德衰，诸侯背叛，故上假王世子，示以公义”。然则桓公德衰，故曹在许下，仍自不妨小于曹，则知昭十二年传云“其序，则齐桓、晋文”者，据其盛时大叛言耳。 \\n 　 \\n 冬，十有二月，公孙慈帅师会齐人、宋人、卫人、郑人、许人、曹人侵陈。月者，剌桓公不脩其师，因见患诳，不内自责，乃复加人以罪。○慈，《左氏》作“兹”。“诳”，九况反。 \\n [疏]注“月者”至“以罪”。○称云：正以侵伐例时，今此书月，故须注解也。言因见患诳者，言因是不脩其师之故，而为陈之所苦患，遂为所调诳矣 \\n 　 \\n 五年，春，晋侯杀其世子申生。曷为直称晋侯以杀？据郑杀其大夫申侯称国也。续问以杀者，问杀所称例尔，非谓晋侯不当称国爵也。 \\n [疏]注“据郑”至“例尔”。○解云：即不七年夏，“郑杀其大夫申侯”是也。○注“非谓”至“爵也”。○解云：若直问曷为直称晋侯，即嫌时不合称晋侯，传须云以杀，明其但怪何故称晋侯以杀耳。 \\n 　 \\n 杀世子母弟直称君者，甚之也。甚之者，甚恶杀亲亲也。《春秋》公子贯於先君，唯世子与母弟以今君录，亲亲也。今舍国体直称君，知以亲亲责之。○舍，音舍。 \\n [疏]注“今舍国体”。○解云：谓不直言晋杀申生也。 \\n 　 \\n 杞伯姬来朝其子。其言来朝其子何？据微者不当书朝。连来者，内辞也。与其子来者，问为直来乎？为下朝出？○为下，于伪反。 \\n [疏]注“据微”至“书朝”。○解云：即隐十一年传云“诸侯来曰朝，大夫来曰聘”是也。○注“连来”至“朝出”。○解云：直来者，即庄二十七年“冬，杞伯姬来”，传云“其言来何？直来曰来”，注云“直来，无事而来”是也。今此传又何故不云其言朝其子何，而连来问之者，欲问伯姬来者，为是无事而来，为是有事言来者，为是朝其子而出之。 \\n 　 \\n 内辞也。与其子俱来朝也。因其与子俱来。礼，外孙初冠，有朝外祖之道，故使若来朝其子，以杀直来之耻，所以辟教戒之不明也。微，无君命，言朝者，明非实。○冠，古乱反。 \\n [疏]注“礼外”至“之道”。解云：正以《士冠礼》，冠讫，见于母，见于兄弟，入见于姑妹，“乃易服，玄冠玄端爵韡，奠挚，见于君，遂以挚见于乡大夫、乡先生”，郑氏云“易服，不朝服者，非朝事也。挚，雉也。乡先生，乡中老人，为卿大夫致仕者”，然先生犹尚见之，况其外祖乎？故言外孙初冠有朝外祖之道。○注“微无”至“非实”。○解云：正见桓九年“曹伯使其世子射姑来朝”，彼言使来朝，则有君命，今既是微人，复不言使，而经书来朝，明其非实也。 \\n 　 \\n 夏，公孙慈如牟。○牟，莫侯反。 \\n 公及齐侯、宋公、陈侯、卫侯，郑伯，许男，曹伯会王世子于首戴。曷为殊会王世子？据宰周公不殊别也。○首戴，《左氏》作“首止”别，彼列反。 \\n [疏]注“据宰”至“别也”。○解云：即僖九年“公会宰周公、齐侯、宋子”巳下“于葵丘”是也。 \\n 　 \\n 世子贵也。世子，犹世世子也。解贵意也。言当世父位，储君副主，不可以诸侯会之为文，故殊之，使若诸侯为世子所会也。自王者言之，以屈远世子在三公下，《礼·丧服·斩衰》曰“公士大夫之众臣”是也。自诸侯言之，世子尊於三公。此礼之威仪，各有所施。言及者，因其文可得见汲汲也。世子所以会者，时桓公德衰，诸侯背叛，故上假王世子，示以公义。 \\n [疏]注“使若诸”至“会也”。○解云：使若世子为会主，致诸侯於此而会之，故言使，若诸侯为世子所会也。○注“自王”至“是也”。○解云：何氏引《丧服》者，欲言三公，臣有为之斩衰，世子则无，是卑於三公之义。○注“自诸”至“所施”。○解云：即殊与不殊是也，何者？世子於诸侯，将有君臣之义故也。○注“言及”至“会者”。○解云：及，汲汲之文。故隐元年传云“及犹汲汲，及我欲之”。然则此言及者，因会王世子之经，得见鲁侯汲汲于齐桓矣。○注“时桓”至“公义”。○解云：即上四年传文，桓公“不脩其师”，“楚叛盟”，下文“郑伯逃归不盟”，九年葵丘之盟，书日以见危之属，皆是也。 \\n 　 \\n 秋，八月，诸侯盟于首戴。诸侯何以不序？据上会序。一事而再见者，前目而后凡也。省文从可知，间无事不省诸侯。会盟一事，不举盟者，时世子不与盟。○见，贤遍反。省文，所景反，下同。与，音预。 \\n [疏]注“间无”至“诸侯”。○解云：昭十三年“秋，公会刘子、晋侯”巳下“于平丘。八月，甲戌，同盟于平丘”。然则彼经以其间无事，不重言诸侯，今重言诸侯盟于首戴，故解之。○注“会盟”至“与盟”。○解云：文十四年公“会宋公、陈侯，卫侯”已下“同盟于新城”。然则彼是会盟一事，举盟以为重，不言会于某，今此会盟并举，故须解之也。言时世子不与盟者，若不言诸侯，则恐世子亦与之盟，故须言诸侯盟于首戴，则世子不与可知。 \\n 　 \\n 郑伯逃归不盟。其言逃归不盟者何？据上言诸侯，郑伯在其中，弟子疑，故执不知问。 \\n [疏]注“据上”至“其中”。○解云：亦有无“据”字者，非正本。 \\n 　 \\n 不可使盟也。时郑伯内欲与楚，外依古不盟为解，安居会上，不肯从桓公盟，故后言不盟。○解，古卖反。 \\n [疏]注“时郑伯”至“不盟”。○解云：知古不盟者，正见桓三年“夏，齐侯、卫侯胥命于蒲”，传云“胥命者何？相命也。何言乎相命？近正也。此其为近正奈何？古者不盟，结言而退”是也。 \\n 　 \\n 不可使盟，则其言逃归何？据后言不盟，居会上辞。鲁子曰：“盖不以寡犯众也。”诸侯以义相约，而郑伯怀二心，依古不肯盟，故言逃归，所以抑一人之恶，申众人之善，故云尔。 \\n 楚人灭弦，弦子奔黄。○九月，戊申，朔，日有食之。此象齐桓德衰，是后楚遂背叛，狄伐晋灭温，晋里克比弑其二君。○比弑，申志反。 \\n [疏]注“楚遂背叛”。○解云：即下六年“秋，楚人围许”之属是也。○注“狄伐晋灭温”。○解云：即下八年“夏，狄伐晋”；十年春，“狄灭温”之属是也。○注“晋里克比弑其二君”。○解云：即下九年“晋里克弑其君之子奚齐”；十年春，“晋里克弑其君卓子”是也。 \\n 　 \\n 冬，晋人执虞公。虞已灭矣，其言执之何？据灭言以归。上传云“四年反取虞”，知去灭，变以归言执。○去，起吕反，下同。 \\n [疏]注“据灭言以归”。解云：即定六年“郑游吋帅师灭许，以许男斯归”之属是也。○“上传”至“取虞”。○解云：在上二年。○注“知去”至“言执”。○解云：注言此者，欲解传家得知虞已灭矣之义耳。 \\n 　 \\n 不与灭也。曷为不与灭？灭者，亡国之善辞也。言灭者，王者起当存之，故为善辞。灭者，上下之同力者也。言灭者，臣子与君戮力一心，共死之辞也。不但去灭，复去以归，言执者，明虞公灭人以自亡，当绝，不得责不死位也。晋称人者，本灭而执之，不以王法执治之，故从执无罪辞也。虞称公者，夺正爵，起从灭也。不从灭例月者，略之。○戮，音六，又作“勠”，力彫反。 \\n 六年，春，王正月。 \\n 夏，公会齐侯、宋公、陈侯、卫侯、曹伯伐郑，围新城。邑不言围，此其言围何？彊也。恶桓公行霸，彊而无义也。郑背叛，本由桓公过陈不以道理，当先脩文德以来之，而便伐之，彊非所以附疏。○彊也，其良反。 \\n 秋，楚人围许，诸侯遂救许。 \\n 冬，公至自伐郑。事迁於救许，以伐郑致者，举不得意。 \\n [疏]注“事迁”至“得意”。○解云：庄六年传云“得意致会，不得意致伐”。今此以伐致，故云举不得意。然伐郑救许，皆不得意，故以伐致，或者但伐郑不得意，兵将复用於郑，故举其不得意者言之，即下七年“春，齐人伐郑”是也。 \\n 　 \\n 七年，春，齐人伐郑。○夏，小邾娄子来朝。至是所以进称爵者，时附从霸者，朝天子，旁朝罢，行进，齐桓公白天子进之，固因其得礼，著其能以爵通。 \\n [疏]注“至是”至“爵者”。○解云：如此注者，欲决庄五年“秋，倪黎来来朝”之文。○注“时附”至“爵通”。○解云：正以得进而称爵，故如此解。小邾娄子朝天子不书者，例所不录也。今朝鲁而谓之旁朝者，正以诸侯之法，五年一朝天子，但是常事，故不书之。欲对朝王为正朝，故谓之旁朝。案隐十一年“滕侯、薛侯来朝”，皆以其来朝新王，故进称侯。今此知不由朝新王而得进者，正以僖公非受命之王故也。 \\n 　 \\n 郑杀其大夫申侯。其称国以杀何？据晋侯杀其世子申生称侯。 \\n [疏]注“据晋”至“称侯”。○解云：在上五年春。称国以杀者，君杀大夫之辞也。诸侯国体，以大夫为股胘，士民为肌肤，故以国体录。 \\n 　 \\n 秋，七月，公会齐侯、宋公、陈世子款、郑世子华盟于甯毋。○款，苦管反。毋，音无，或音某。 \\n 曹伯般卒。 \\n 公子友如齐。 \\n 冬，葬曹昭公。 \\n 　"}
{"章节": "僖公卷十一（起八年，尽二十一年）", "正文": "僖公卷十一（起八年，尽二十一年） \\n  \\n  \\n 　 \\n 　 \\n    八年，春，王正月，公会王人、齐侯、宋公、卫侯、许男、曹伯、陈世子款、郑世子华盟于洮。王人者何？微者也。曷为序乎诸侯之上？先王命也。衔王命会诸侯，诸侯当北面受之，故尊序於上。时桓公德衰，甯毌之盟常会者不至，而陈、郑又遣世子，故上假王人之重以自助。○洮，他刀反。 \\n [疏]注“甯毌”至“不至”。○解云：在上七年传也。其常会者不至，正以卫侯、许男巳下不至也。○注“而陈”至“世子”。○解云：即世子款、世子华之属是也。 \\n 　 \\n 郑伯乞盟。乞盟者何？处其所而请与也。以不序也。 \\n [疏]“乞盟者何”。○解云：正以盟是常事，自应得与今而言乞，故执不知问。 \\n 　 \\n 其处其所而请与奈何？盖酌之也。酌，挹也。时郑伯欲与楚，不肯自来盟，处其国，遣使挹取其血而请与之约束，无汲汲慕中国之心，故抑之使若叩头乞盟者也。不录使者，方抑郑伯，使若自来也。不盟不为大恶者，古者不盟也。○遣使，所吏反，下“录使”同。 \\n [疏]注“不盟不为大恶”。○解云：知非大恶者，正以郑伯不贬不绝故也。若其是大恶，宜如陈佗之贬爵而书名也。知古者不盟者，桓三年传云“古者不盟，结言而退”是也。 \\n 　 \\n 夏，狄伐晋。 \\n 秋，七月，禘于太庙，用致夫人。用者何？用者不宜用也。致者何？致者不宜致也。禘用致夫人，非礼也。以致文在庙下，不使入庙，知非礼也。礼，夫人始见庙，当特祭，而因禘诸公庙见，欲以省烦劳，不谨敬，故讥之。不日者，下用失礼明。○大，音泰。始见，贤遍反，下同。省，所景反。 \\n [疏]“用者何”。○解云：欲言失礼，而经不明；欲言得礼，而文言用，故执不知问。○“致者何”。○解云：见夫见庙礼当特祭，禘而言致，故执不知问。○注“礼夫”至“特祭”。○解云：正以三月见庙，见庙期限，明其不得因事为之，故知然也。○注“不日”至“礼明”。○解云：正以隐五年“考仲子之宫”下，注云“失礼鬼神例日”。然则此亦失礼，而不书日，故知用在庙下，失礼已明，不劳举日也。 \\n 　 \\n 夫人何以不称姜氏？贬，曷为贬？据夫人姜氏入不贬。 \\n [疏]注“据夫”至“不贬”。○解云：即庄二十四年“八月，丁丑，夫人姜氏入”是也。 \\n 　 \\n 讥以妾为妻也。以逆不书，入庙当称妇姜，而称夫人者，夫人当坐篡嫡也。妾之事嫡，犹臣之事君同。○篡嫡，初患反；下音的，下同。 \\n [疏]“以逆”至“不书”。○解云：欲道传家知以妾为妻者，正以初逆不书，与桓、庄之属夫人文异故也。○“入庙当”至“嫡也”。○解云：言入庙当称妇者，正以妇者，服也，对舅姑服从之辞也。今而称夫人，作不服之称，明其有篡嫡之心，欲得为夫人，是以称之曰夫人，见其当有篡嫡之罪矣。犹如桓、宣篡弑得即位，是以《春秋》亦如其意，书其即位，明其本意耳。○注“妾之事嫡，犹臣之与君同”。○解云：注言此者，欲道妾之篡嫡欲得为夫人，而《春秋》书之曰夫人，犹如臣子篡君欲得即位，而《春秋》亦书其即位之义矣。 \\n 　 \\n 其言以妾为妻奈何？盖胁于齐媵女之先至者也。以不致楚女，及夫人至皆不书也。僖公本聘楚女为嫡，齐女为媵，齐先致其女，胁僖公使用为嫡，故致父母辞言致。不书夫人及楚女至者，起齐先致其女，然后胁鲁立也。楚女未至而豫废，故皆不得以夫人至书也。 \\n [疏]注“僖公”至“为媵”。○解云：《春秋说》文。○注“故从”至“言致”。○解云：即成九年“夏，季孙行父如宋致女”是也。○注“起齐”至“书也”。○解云：皆欲道若齐女未至，而已胁鲁之时，可以书其至。今先致其女，乃后胁鲁为夫人，其初至之时乃为媵妾，是以不得书其至矣。 \\n 　 \\n 冬十有二月，丁未天王崩。惠王也。 \\n 九年，春，王三月，丁丑，宋公御说卒。何以不书葬？为襄公讳也。襄公背殡出会宰周公，有不子之恶，后有征齐忧中国尊周室之心，功足以除恶，故讳不书葬，使若非背殡也。○说，音悦。为襄，于伪反，下注“为天”、“为桓”皆同。 \\n [疏]“何以不书葬”。解云：正以隐十一年“公薨”之下，传云“何以不书葬”，彼注云“据庄公书葬”。然则彼巳有解，故不重释。○注“襄公”至“周公”。○解云：在下经文。○注“后有”至“殡也”。○解云：即下十八年传云“曷为不使齐主之？与襄公之征齐也”，桓公死，竖刀、易牙争权不葬，为是故伐之也”，是为齐之文也。 \\n 　 \\n 夏，公会宰周公、齐侯、宋子、卫侯、郑伯、许男、曹伯于葵丘。宰周公者何？天子之为政者也。宰，犹治也，三公之职号尊名也。以加宰，知其职大尊重，当与天子参听万机，而下为诸侯所会，恶不胜其任也。宋未葬不称子某者，出会诸侯，非尸柩之前，故不名。○恶不，乌路反。胜，音升。 \\n [疏]“宰周公者何”。○解云：欲言三公，而文加宰；欲言卿士，经书周公，故执不知问。○注“宰犹治也”。○解云：正以宰者，和治之名，得为治事之义。○注“而下”至“其任也”。○解云：如此注者，欲决上五年首戴之会，总序诸侯，乃言会王世子。若以世子为会主，致诸侯于此，会而会之然也。今此宰周公，文与彼异，故知下为诸侯所会。○注“宋未葬”至“不名”。○解云：庄三十二年传云“君存称世子，君薨称子某，既葬称子，逾年称公”。然则宋未葬，宜称子某，而章称子者，非尸柩之前，无父前子名，君前臣名之义。知宋未葬者，正以宋公之卒在上三月，下有七月之文，当此之时未满五月，是以知其未葬。若然，案桓公十一年“郑忽出奔”，传云“忽何以名”，注云“据宋子既葬称子”者，正以其非居尸柩前，故作既葬之称，非谓葬讫。其说在彼。 \\n 　 \\n 秋，七月，乙酉，伯姬卒。此未適人，何以卒？据杞叔姬不卒。 \\n [疏]“此未適人，何以卒”。○解云：正以文无所系，知其未適人。○注“据杞叔姬不卒”。解云：宜作伯姬字，即庄二十七年“春，公会杞伯姬于洮”，注云“伯姬不卒者，盖不与卒于无服”。此未適人，何以卒乎？故难之也。案《春秋》之内，唯有“杞叔姬来归”，成八年冬，“杞叔姬卒”，更无叔姬不卒之事，故如此解。许嫁矣。妇人许嫁，字而笄之。字者，尊而不泄，所以远别也。笄者，簪也，所以系持发，象男子饰也。服此者，明系属於人，所以养贞一也。《婚礼》曰：“女子许嫁，笄而醴之，称字。”○笄，古兮反。泄，息列反。别，被列反。簪，庄林反。 \\n 　 \\n [疏]注“字者”至“远别也”。○解云：正以字尊於名，故言尊而不泄。所以远别者，正以内之公子为大夫者，卒皆称名；而内女许嫁，卒而称字者，所以远别之故也。○注“婚礼曰”至“称字”。○解云：《士婚礼记》文。彼注云“许嫁，巳受纳微礼也。笄女之礼，犹冠男也，使主妇女宾执其礼”是也。 \\n 　 \\n 死则以成人之丧治之。不以殇礼降也。许嫁卒者，当为诸侯夫人，有即贵之渐，犹侠卒也。日者，恩尤重於未命大夫，故从诸侯夫人例。○侠，音协。 \\n [疏]注“许嫁卒者”至“夫人”。○解云：则知许嫁於大夫者不卒之，何者？为大夫妻者贱，虽至其家，卒犹不书，况其许嫁乎！○注“犹侠卒也”。○解云：在隐九年春三月，“侠卒”，彼传云“侠者何？吾大夫之未命者也”，彼注云“未命所以卒之者，赏疑从重。然则未命大夫所以卒之，以其将为大夫，有即贵之渐，赏疑从重，故录之”。今此许嫁之女，亦有将为诸侯夫人之渐，故得书之。○注“日者”至“夫人例”。○解云：以侠卒不日，故言日者恩尤重於未命大夫，故从诸侯夫人之卒例，皆书日，成八年“冬，十月，癸卯，杞叔姬卒”之属是也，故言从诸侯夫人例。 \\n 　 \\n 九月，戊辰，诸侯盟于葵丘。桓之盟不日，此何以日？危之也。何危尔？贯泽之会，桓公有忧中国之心。不召而至者，江人、黄人也。葵丘之会，桓公震而矜之，叛者九国。下伐厉善义兵是也。会不书者，叛也。叛不书者，为天子亲遣三公会之而见叛，故上为天子，下为桓公讳也。会盟一事不举重者，时宰周公不与盟。○不预，音豫。 \\n [疏]“贯泽之会”。○解云：即上二年“秋，九月，齐侯、宋公、江人、黄人盟于贯”是也。而此言于贯泽者，盖地有二名。然则案彼经盟，此言会者，举其初会而言也。彼直书盟者，举重故也。○注“下伐”至“是也”。○解云：即下十五年“秋，七月，齐师、曹师伐厉”，注云“月者，善录义兵，厉，葵丘之会叛天子之命也”者是也。○注“会不”至“叛也”。○解云：言厉等九国，亦在于会，而葵丘之会不书之者，以其叛天子之命，故不录之，但书曹伯以上于会。○注“会盟”至“不与盟”。○解云：正以文十四年“公会宋公”已下，“同盟于新城”。然则彼是会盟一事，举盟以为重，不言会于某，今此会盟并举，故须两解之。言宰周公是时实不与盟，若言公会宰周公、齐侯巳下盟于葵丘，则是文害其义。不举盟，直书上会，会轻於盟，失举重之例矣。以此之故，必须两举，书云诸侯盟于葵丘，则知周公不与盟矣。 \\n 　 \\n 震之者何？犹曰振振然。亢阳之貌。 \\n [疏]“震之者何”。解云：欲言是善，而盟书日；欲言其恶，贤伯所为，故执不知问。 \\n 　 \\n 矜之者何？犹曰莫若我也。色自美大之貌。 \\n [疏]“矜之者何”。○解云：既名贤伯，美见天下；而取夸矜，异于本行，故执不知问。○注“色自美大之貌”。○解云：谓其颜色自有美大之势。 \\n 　 \\n 甲戌，晋侯诡诸卒。不书葬者，杀世子也。○诡，九委反。 \\n [疏]注“不书葬者，杀世子也”。○解云：在上五年春。凡君杀无罪大夫，例去其葬以绝之。 \\n 　 \\n 冬，晋里克弑其君之子奚齐。此未逾年之君，其言弑其君之子奚齐何？据弑其君舍，不连先君。连名者，上不书葬子某，弑君名未明也。○杀其，音试，下及注放此。 \\n [疏]注“据弑”至“先君”。○解云：即文十四年“齐公子商人弑其君舍”是也。○注“连名”至“未明也”。○解云：言名未明者，弟子本意，正欲问弑其君之子，而连奚齐何之者，恐人不知奚齐之名，为是先君未葬称子某，似若子般、子野之属是也；为是被弑之故称名，似若诸儿、卓子之属是也，是以将名连弑问之，欲使后人知其称名之义。 \\n 　 \\n 杀未逾年君之号也。欲言弑其子奚齐，嫌无君文，与杀大夫同；欲言弑其君，又嫌与弑成君同，故引先君冠子之上，则弑未逾年君之号定，而坐之轻重见矣。加之者，起先君之子。不解名者，解言杀，从弑名可知也。弑未逾年君，例当月，不月者，不正遇祸，终始恶明，故略之。○冠，古乱反。见，贤遍反。 \\n [疏]注“则弑”至“见矣”。○解云：言罪差於成君，与杀大夫异矣。○注“加之”至“之子”。○解云：若不加之，嫌是君子为一人故。○注“不解名”至“知也”。○解云：正以传云“弑未逾年君之号”，止答上云“其言弑其君之子何”之文，故云不解名矣。既解言弑，则书奚齐之名，由弑之故明矣，是以不复答之。○注“弑未逾”至“略之”。○解云：正以隐四年春，“戊申，卫州吁弑其君完”，注云“日者，从外赴辞，以贼闻例”。然则弑成君者，例书日，即庄八年冬十一月“癸未，齐无知弑其君诸儿”之属是。弑成君者例既书日，知弑未逾年君当月明矣。今此不月，故须解之。 \\n 　 \\n 十年，春，王正月，公如齐。书如者，录内所与外交接也，故如京师，善则月荣之；如齐、晋，善则月安之；如楚，则月危之，明当尊贤慕大，无友不如已者。月者，僖公本齐所立，桓公德衰见叛，独能念恩朝事之，故善录之。 \\n [疏]注“故如京”至“荣之”。○解云：即成十三年春，“三月，公如京师”，彼注云“月者，善公尊天子”是。○注“如齐”至“安之”。○解云：即襄二十一年“春，王正月，公如晋”，彼注云“月者，溴梁之盟，后中国方乖离，善公独能与大国”是也。○注“如楚则月危之”。○解云：即襄二十八年十一月，“公如楚”，彼注云“如楚皆月者，危公朝夷狄也”。必如此注者，正以朝聘例时，而书月，故须解矣。○注“明当尊贤慕大”。○解云：正覆如齐、晋则月安之。○注“无友不如已”。○解云：覆如楚则月危之。 \\n 　 \\n 狄灭温。 \\n 温子奔卫。 \\n 晋里克弑其君卓子，及其大夫苟息。及者何？累也。弑君多矣，舍此无累者乎？曰有，孔父、仇牧皆累也。舍孔父、仇牧无累者乎？曰有。有则此何以书？贤也。何贤乎荀息？据与孔父同。○君卓子，敕角反，又丁角反，《左氏》经无“子”字。舍，音舍，下同。 \\n [疏]“及者何”。○解云：君之与臣，尊卑异等，今而言及，故执不知问。○“累也”。○解云：桓二年注云“累，累从君而死，齐人语也”，则彼已有解，故此处不复注之。○“曰有”。○解云：桓二年注云“叔仲惠伯是也”。○“何贤乎”，注“据与孔父同”。○解云：桓二年传云“何贤乎孔父”，注云“据叔仲惠伯不贤”。然则此言据与孔父同者，谓与孔父同据叔仲惠伯矣。 \\n 　 \\n 荀息可谓不食其言矣。不食言者，不如食受之而消亡之，以奚齐、卓子皆立。 \\n [疏]注“以奚”至“皆立”。○解云：欲指不食其言之事状矣。 \\n 　 \\n 其不食其言奈何？奚齐、卓子者，骊姬之子也，荀息传焉。礼，诸侯之子八岁受之少傅，教之以小学，业小道焉，履小节焉；十五受大傅，教之以大学，业大道焉，履大节焉。○骊，力知反。少，诗照反。大傅，音泰。 \\n [疏]注“礼诸侯”至“节焉”。○解云：皆《艺文志》文也。注云小道小节，正谓始甲典賝师受业；大道大节，谓博习尽诚也。 \\n 　 \\n 骊姬者，国色也。其颜色一国之选。○选，息恋反。献公爱之甚，欲立其子，於是杀世子申生。申生者，里克傅之。献公病将死，谓荀息曰：“士何如，则可谓之信矣？”献公自知废正当有后患，欲讬二子於荀息，故动之云尔。荀息对曰：“使死者反生，生者不愧乎其言，则可谓信矣。”荀息察言观色，知献公欲为奚齐、卓子来动已，故答之云尔。○欲为，于伪反，下文“为文公”、“不为”、“故为”皆同。献公死，奚齐立。里克谓荀息曰：“君杀正而立不正，废长而立幼，长谓重耳。○长，丁丈反，注同。○如之何？原与子虑之。”荀息曰：“君尝讯臣矣，上问下曰讯。言臣者，明君臣相与言不可负。○讯，音信，上问曰下讯。臣对曰：‘使死者反生，生者不愧乎其言，则可谓信矣。’”里克知其不可与谋，退，弑奚齐。荀息立卓子，里克弑卓子，荀息死之。荀息可谓不食其言矣。起时莫不背死乡生，去败与成。荀息一受君命，终身死之，故言及，与孔父同义。不日者，不正遇祸，终始恶明，故略之。○背，音佩。乡，许亮反。 \\n [疏]注“故言”至“同义”。○解云：桓二年“宋督弑其君与夷，及其大夫孔父”，彼注云“言及者，使上及其君，若附大国以名通，明当封为附庸，不绝其祀，所以重社稷之臣”也。今荀息一受君命，终身死之，故言及；亦使上及其君，若附大国以名通，明当封为附庸，不绝其祀，所以重社稷之臣，故云与孔父同义。○注“不日者”至“故略之”。○解云：正以成君见弑者例书日，今此不日，故解之。 \\n 　 \\n 夏，齐侯、许男伐北戎。 \\n 晋杀其大夫里克。里克弑二君，则曷为不以讨贼之辞言之？据卫人杀州吁。 \\n [疏]注“据卫人杀州吁”。○解云：即隐四年“九月，卫人杀州吁于濮”是也。 \\n 　 \\n 惠公之大夫也。惠公篡立巳定，晋国君臣合为一体，无所复责，故曰此乃惠公之大夫，安得以讨贼之辞言之？○所复，扶又反，下同。然则孰立惠公？欲难杀之意。○难，乃旦反。里克也。里克弑奚齐、卓子，逆惠公而入。里克立惠公，则惠公曷为杀之？惠公曰：“尔既杀夫二孺子矣，孺子，小子也。奚齐、卓子时皆幼小。○夫，音扶。孺，如注反。又将图寡人。如我有不可，将复图我如二孺子。为尔君者，不亦病乎？於是杀之。然则曷为不言惠公之入？据齐小白入于齐。晋之不言出入者，踊为文公讳也。踊，豫也，齐人语。若关西言浑矣。献公杀申生，文公与惠公恐见及，出奔，不子当绝，还入为篡，文公功足以并掩前人之恶，故惠公入、怀公出、文公入浑皆不书，悉为文公讳故也。为文公讳者，欲明文公之功大也。语在下。怀公者，惠公子也。惠公卒，怀公立，而秦纳文公，故出奔。惠公、文公出奔不书者，非命嗣也。○踊，音勇，豫也。言浑，户昆反，又户本反，下同。 \\n [疏]注“文公与惠公”至“嗣也”。○解云：正以同姓之臣尚无去义，况於兄子乎！且惠公、文公庶子，假令不去，亦不杀之，故知去父宜当绝矣。 \\n 　 \\n 齐小白入于齐，则曷为不为桓公讳？桓公之享国也长，享，食。美见乎天下，故不为之讳本恶也。文公之享国也短，美未见乎天下，故为之讳本恶也。桓公功大，善恶相除，足封有馀，较然为天下所知；文公功少，嫌未足除身篡而有封功，故为之讳。并不言惠公、怀公出入者，明非徒足以除身篡而巳，有足封之明较也，美不如桓公之功大。○美见，贤遍反，下同。较然，音角，下同。 \\n 秋，七月。○冬，大雨雹。何以书？记异也。夫人专爱之所生也。○雨，于付反。雹，步角反。 \\n [疏]“冬，大雨雹”。解云：《左氏》作“雪”。○注“夫人专爱之所生也”。○解云：蔽障楚女而专取君爱，故生此雹灾。 \\n 　 \\n 十有一年，春，晋杀其大夫郑父。○，普悲反。 \\n [疏]“郑父”。○解云：《左氏》经无“父”字。 \\n 　 \\n 夏，公及夫人姜氏会齐侯于阳穀。○秋，八月，大雩。公与夫人出会，不恤民之应。 \\n 冬，楚人伐黄。 \\n 十有二年，春，王三月，庚午，日有食之。是后楚灭黄，狄侵卫。 \\n [疏]注“是后楚灭黄”。○解云：在今年夏。注“狄侵卫”。○解云：在十三年春。 \\n 　 \\n 夏，楚人灭黄。○秋，七月。 \\n 冬，十有二月，丁丑，陈侯处臼卒。○处臼，《左氏》作“杵臼”。 \\n [疏]“夏楚人灭黄”。○解云：庄十年“冬，十月，齐师灭谭”，十三年“夏，六月，齐人灭遂”。然则灭例月，而此不月者，所传闻之世，始录夷狄灭小国也。 \\n 　 \\n 十有三年，春，狄侵卫。 \\n 夏，四月，葬陈宣公。 \\n 公会齐侯、宋公、陈侯、卫侯、郑伯、许男、曹伯于咸。桓公自贯泽、阳穀之会后，所以不复举小国者，从一法之后，小国言从令行，大国唯曹、许以上乃会。○咸，音咸。不复，扶又反，下同。 \\n 秋，九月，大雩。曲阳穀之会不恤民，复会于咸，城缘陵，烦扰之应。 \\n [疏]注“由阳”至“之应”。○解云：谓上十一年“夏，公及夫人姜氏会齐侯于阳穀”是。 \\n 　 \\n 冬，公子友如齐。 \\n 十有四年，春，诸侯城缘陵。孰城之？诸侯不序，故问谁城。 \\n [疏]注“诸侯”至“谁城”。○解云：案上二年“春，王正月，城楚丘”，传云“孰城之”，彼注云“据内城不月，故问之”。然彼经书月，故得此解，此经不月，传云“孰城之”，漫道诸侯无所指据，缘陵之号由来未有，故怪而问之。 \\n 　 \\n 城杞也。曷为城杞？灭也。孰灭之，盖徐、莒胁之。以下皆狄徐也。言胁者，杞，王者之后，尤微，是见恐曷而亡。○恐，丘勇反。曷，火葛反。 \\n [疏]注“以下”至“曷而亡”。○解云：即下十五年冬，“楚人败徐于娄林”，注云“谓之徐者，为灭杞，不知尊先圣法度，恶重，故狄之也”；文七年“冬，徐伐莒”，彼注云“谓之徐者，前共灭王者后，不知尊先圣法度”。今自先犯，文对事连，可以起同恶，莒在下不得狄，故复狄徐也。一罪再狄者，明为莒狄之尔是也。 \\n 　 \\n 曷为不言徐、莒胁之？为桓公讳也。曷为为桓公讳？上无天子，下无方伯，天下诸侯有相灭亡者，桓公不能救，则桓公耻之也。然则孰城之？桓公城之。曷为不言桓公城之？不与诸侯专封也。曷为不与？实与而文不与。文曷为不与？诸侯之义，不得专封也。诸侯之义不得专封，则其曰实与之何？上无天子，下无方伯，天下诸侯有相灭亡者，力能救之，则救之可也。辄发传者，与城卫同义。言诸侯者，时桓公德衰，待诸侯然后乃能存之。外城不月者，文言诸侯，非内城明矣。○为桓，于伪反，下“为桓”“为天下”并注“臣为”同。 \\n [疏]注“外城”至“明矣”。○解云：正以隐七年“夏，城中丘”；襄十九年冬，“城西郛”，“城武城”之属，是内城不月。外城月者，即上元年夏六月，“城邢”；二年春，“王正月，城楚丘”之属是也。今外不月，正以文言诸侯，非内城可知，故省文。而昭三十二年冬，“城成周”不月，盖以城天子与内同。 \\n 　 \\n 夏，六月，季姬及鄫子遇于防，使鄫子来朝。鄫子曷为使乎季姬来朝？据使者臣为君衔命文也。内辞也。非使来朝使，来请已也。使来请娶巳以为夫人，下书归是也。礼，男不亲求，女不亲许。鲁不防正其女，乃使要遮鄫子淫泆，使来请已，与禽兽无异，故早鄫子使乎季姬，以绝贱之也。月者，甚恶内也。○要，一遥反。遮，诸奢反。泆，音逸。恶，乌路反。 \\n [疏]注“下书归是也”。解云：即下十五年“季姬归于鄫”是也。○注“礼，男不亲求”。○解云：即《昏礼》不称主人之属是也。○“女不亲许”。○解云：即致女之礼是也。○注“以绝贱之也”。○解云：谓绝而贱之，不以为诸侯也。○注“月者，甚恶也”。○解云：正以遇例时，即隐四年“夏，公及宋公遇于清”，八年“春，宋公、卫侯遇于垂”，庄三十年“冬，公及齐侯遇于鲁济”之属是也。今此月者，甚恶内也。范氏云“鲁女无故远会诸侯，遂得淫通”，此亦事之不然。《左传》曰“鄫季姬来宁，公怒止之，以鄫子不朝。遇于防，而使来朝”，此近合人情。何氏以为鄫、鲁相近，信使泆通，男女之情，风流应合，未世无礼，容或有之，若姜氏如莒之流，宁可然问也。 \\n 　 \\n 秋，八月，辛卯，沙鹿崩。沙鹿者何？河上之邑也。此邑也，其言崩何？据梁山言崩。 \\n [疏]“沙鹿者何”。○解云：欲言是邑，邑无崩道；欲言其山，文无山称，故执不知问。○注“据梁山言崩”。○解云：即成五年夏，“梁山崩”是也。 \\n 　 \\n 袭邑也。袭者，嘿陷入于地中。言崩者，以在河上也。河岸有高下，如山有地矣，故得言崩也。 \\n [疏]注“袭者”至“地中”。○解云：谓嘿然而陷矣。 \\n 　 \\n 沙鹿崩，何以书？记异也。外异不书，此何以书？据长狄之齐、晋不书。 \\n [疏]注“据长”至“不书”。○解云：即文十一年传云“狄者何？长狄也。兄弟三人，一者之齐，一者之鲁，一者之晋。其之齐者，王子成父杀之；其之鲁者，叔孙得臣杀之；则未知其之晋者也”，“何以书？记异也”。然则长狄之齐、晋皆不书之，是外异不书也。 \\n 　 \\n 为天下记异也。土地者，民之主，霸者之象也。河者，阴之精，为下所袭者，此象天下异，齐桓将卒，霸道毁，夷狄动，宋襄承其业，为楚所败之应。而不系国者，起天下异。 \\n [疏]注“宋襄”至“天下异”。○解云：即下二十二年冬十一月，“己巳，朔，宋公及楚人战于泓，宋师败绩”是也。 \\n 　 \\n 狄侵郑。 \\n 冬，蔡侯肹卒。不书葬者，溃当绝也。不月者，贱其背小国而附父雠，故略之甚也。肹立不书者，父献舞见获，留卒於楚，肹以次立，非篡也。○肹，许乙反，注同。背，音佩。 \\n [疏]注“不月”至“篡也”。○解云：正以大国之卒，例合书日，即隐八年“夏，六月，己亥，蔡侯考父卒”之属是也。今此反不月者，故言略之甚也。其父者，即蔡侯献舞，庄公十年为楚所获，而卒於楚，故谓楚为父雠。上四年齐侯巳下“侵蔡，蔡溃，遂伐楚”，是其背中国附父雠之事。 \\n 　 \\n 十有五年，春，王正月，公如齐。月者，善公既能念恩，尊事齐桓，又合古五年一朝之义，故录之。 \\n [疏]注“月者”至“齐桓”。○解云：即上十年“春，王正月，公如齐”，彼注云“月者，僖公本齐所立，桓公德衰见叛，独能念恩朝事之，故善录之”故也。○注“又合”至“录之”。解云：何氏以为古者天子五年一巡守，诸侯亦五年一朝，天子分天子诸侯为五部，部朝一年，五年而遍，其小国事大国亦然，故以十年朝齐，今又往朝，是为合古。桓元年传云“诸侯时朝乎天子，天子之郊，诸侯皆有朝宿之邑焉”，注云“缘臣子之心，莫不欲朝朝莫夕，王者与诸侯别治，势不得自专朝，故即位比年使大夫小聘，三年使上卿大聘，四年又使大夫小聘，五年一朝。王者亦贵得天下之欢心，以事其先王，因助祭以述其职，故分四方诸侯为五部，部有四辈，辈主一时。《孝经》曰‘四海之内，各以其职来助祭’，《尚书》云‘群后四朝，敷奏以言，明试以功，车服以庸’”是也。 \\n 　 \\n 楚人伐徐。 \\n 三月，公会齐侯、宋公、陈侯、卫侯、郑伯、许男、曹伯盟于牡丘，遂次于匡。 \\n 公孙敖率师及诸侯之大夫救徐。言次者，剌诸侯缓於人恩，既约救徐而生事止次不自往，遣大夫往，卒不能解也。大夫不序旨，起会上大夫，君巳目，故臣凡也。内独出名氏者，臣不得因君殊尊省文，别尊卑也。○别，彼列反。 \\n [疏]注“臣不”至“省文”。○解云：正以上言公会齐侯以下，是殊尊鲁之文。今若不举内大夫名氏，即因君乡者殊尊之经而省文。 \\n 　 \\n 夏，五月，日有食之。是后秦获晋侯，齐桓公卒，楚执宋公，霸道衰，中国微弱之应。 \\n 秋，七月，齐师、曹师伐厉。月者，善录义兵。厉，葵丘之会叛天子之命也。曹称师者，桓公霸道衰，曹独能从之，征伐不义，故褒之，所以劝勉不能，扶助霸功，激扬解惰也。○厉，如字，旧音赖。激，古历反。解，古卖反。惰也，徒卧反。 \\n [疏]注“月者，善录义兵”。○解云：正以侵伐例时故也。其例时者，即上十一年“冬，楚人伐黄”之属是也。 \\n 　 \\n 八月，〈虫衆〉公久出，烦扰之所生。○〈虫衆〉，之戎反。 \\n 九月，公至自会。桓公之会不致，此何以致？据柯之会不致。久也。久暴师众过三时。○暴，步卜反。 \\n 季姬归于鄫。 \\n 巳卯，晦，震夷伯之庙。晦者何？冥也。昼日而冥。○冥，亡丁反，又亡定反，注同。 \\n [疏]“晦者何”。○解云：欲言月晦，例所不书；欲言昼冥，亦非常录，故执不知问。 \\n 　 \\n 震之者何？雷电击夷伯之庙者也。夷伯者，曷为者也？季氏之孚也。孚，信也。季氏所信任臣。 \\n [疏]“震之者何”。○解云：欲言天震，文不言天；欲言地震，又无地称，故执不知问。加之者，以震有二种故也，且避问轻重两举。云云之说，在隐九年。 \\n 　 \\n 季氏之孚则微者，其称夷伯何？大之也。曷为大之？据阳虎称盗。 \\n [疏]注“据阳虎称盗”。○解云：即是八年“盗窃宝玉大弓”是也。 \\n 　 \\n 天戒之，故大之也。明此非但为微者异，乃公家之至戒，故尊大之，使称字，过于大夫，以起之，所以畏天命。孔子曰：“君子有三畏：畏天命，畏大人，畏圣人之言。”何以书？记异也。此象桓公德衰，彊楚以邪胜正，僖公蔽於季氏，季氏蔽於陪臣，陪臣见信得权，僣立大夫庙，天意若曰蔽公室者，是人也，当去之。○去，起吕反。 \\n 冬，宋人伐曹。 \\n 楚人败徐于娄林。谓之徐者，为灭杞，不知尊先圣法度，恶重，故狄之也。不月者，略两夷狄也。○为，于伪反。 \\n [疏]注“不月”至“狄也”。○解云：正以败例书月，即庄十年“春，王正月，公败齐师于长勺”，“秋，九月，荆败蔡师于莘”是也。以其非两夷，故书月。 \\n 　 \\n 十有一月，壬戌，晋侯及秦伯战于韩，获晋侯。此偏战也。何以不言师败绩？据泓之战言宋师败绩。○泓，乌宏反。君获，不言师败绩也。举君获为重也。释不书者，以获君为恶；书者，以恶见获，与获人君者，皆当绝也。主书者，从获人例。○恶，乌路反。 \\n [疏]注“释不书”至“人例”。○解云：正决二十一年“释宋公”之经矣。然庄十年“荆败蔡师于莘，以蔡侯献舞归”，传云“曷为不言其获？不与夷狄之获中国也”。然则秦、楚同类，得获晋侯者，正以爵称伯，非真夷狄，故与楚异。 \\n 　 \\n 十有六年，春，王正月，戊申，朔，霣石于宋五。是月，六鹢退飞，过宋都。曷为先言霣而后言石？据星霣后言霣。○十六年，本或从此下别为卷。案《七志》、《七录》何注此十一卷，《公羊》以闵附庄故也，后人以僖卷大，辄分之尔。霣，于敏反。是月，如字，或一音徒兮反。六鶂，五历反，水鸟。 \\n [疏]注“据星霣后言霣”。○解云：即庄七年“夜中，星霣如雨”是也。 \\n 　 \\n 霣石记闻，闻其磌然，视之则石，察之则五。是月者何？仅逮是月也。是月边也。鲁人语也。在正月之几尽，故曰劣及是月也。磌然，之人反，又大年反，声响也；一音芳君反，本或作“砰”，八耕反。仅，其靳反，劣也。逮，音代，又大计反，及也。几，音祈。 \\n [疏]“是月者何”。○解云：正以言异常例，故执不知问。○注“是月”至“语也”。○解云：案上十年传云“踊为文公讳”，何氏云“踊，豫也，齐人语。若关西言浑矣”，是以《春秋》之内，於此乎悉解为齐人语，而此一文独为鲁人语者，以是经文孔子作之，孔子鲁人，故知鲁人语。彼皆是诸传文，乃胡母生、公羊氏皆为齐人，故解为齐人语。注在正月之几尽者，谓晦日乃在正月之欲尽矣。 \\n 　 \\n 何以不日？据五石言日。 \\n [疏]注“据五石言日”。○解云：等是灾异，何故五石书言戊申朔，而六鹢不书日乎？故难之。 \\n 　 \\n 晦日也。凡灾异晦日不日，日食是也。日食尝於晦朔，不日，晦可知也。六鹢无常，故言是月以起晦也。 \\n [疏]注“凡灾”至“不日”。○解云：即庄十八年“三月，日有食之”之属是也。今此亦晦，故不书日。○注“日食”至“起晦也”。○解云：案隐三年“王二月，己巳，日有食之”，传云“日食，则曷为或日或不日？或言朔或不言朔？日某月某日朔，日有食之者，食正朔也”，注云“桓三年‘秋，七月，壬辰，朔，日有食之’是也”；传又云“其或日或不日，或失之前，或失之后。失之前者，朔在前也”，注云“谓二日食，‘己巳，日有食之’是也”；传又云“失之后者，朔在后也”，注又云“谓晦日食，庄十八年‘三月，日有食之’是也”。然则日食亦有二日食，此注何言日食常於晦朔乎？二日食者，虽非正朔，若欲比晦言之，亦得谓之朔矣。言若正朔食，朔日并言；若二日食，则言日；则知日、朔并不言，是晦日明矣。故云不日晦可知也。 \\n 　 \\n 晦则何以不言晦？据上言朔。《春秋》不书晦也。事当日者日，平居无他卓佹，无所求取，言晦朔也，趡盟奚战是也。○佹，尤委反。趡，翠轨反。 \\n [疏]注“平居无他卓佹”。○解云：谓无他卓异佹戾，平常之事也。○注“无所”至“战是也”。○解云：即桓十七年“二月，丙午，及邾娄仪父盟于趡”，《春秋》说以为二月晦矣；“五月，丙午，及齐侯战于奚”，《春秋说》以为五月之朔也。然则此传云“《春秋》不书晦”，谓平常之事；下文“朔有事则书，晦虽有事不书”者，谓卓佹之事，合书晦朔矣。 \\n 　 \\n 朔有事则书，重始，故书以录事，若泓之战及此皆是也。 \\n [疏]注“若泓”至“是也”。○解云：即下二十二年“冬，十有一月，己巳，朔，宋公及楚人战于泓”，及此经皆书朔，是其卓佹之事书朔也。 \\n 　 \\n 晦虽有事不书。重始而终自正，故不复书以录事。○不复，扶又反，下同。曷为先言六而后言鹢？据霣石后言五。六鹢退飞，记见也：视之则六，察之则鹢，徐而察之则退飞。鹢小而飞高，故视之如此，事势然也。宋都者，宋国所治也。人所聚曰都。言过宋都者，时独过宋都退飞。○所治，直吏反。五石六鹢，何以书？记异也。外异不书，此何以书？为王者之后记异也。王者之后有亡徵，非亲王安存之象，故重录为戒，记灾异也。石者，阴德之专者也；鹢者，鸟中之耿介者，皆有似宋襄公之行。襄欲行霸事，不纳公子目夷之谋，事事耿介自用，卒以五年见执，六年终败，如五石六鹢之数。天之与人，昭昭著明，甚可畏也。於晦朔者，示其立功善甫始而败，将不克终，故详录天意也。○为王，于伪反，注同。耿介，音戒。之行，下孟反。 \\n [疏]注“卒以五年见执”。○解云：即下二十一年“执宋公以伐宋”是。计有六年而言五年者，据实日月言之，以合五石之数故也。又六年终败者，即下二十二年“战于泓，宋师败绩”是也。计有七年而言六年者，如上说。○注“天之与人”至“畏也”者，解云：《春秋说》文也。 \\n 　 \\n 三月，壬申，公子季友卒。其称季友何？据犁战名，不称季，来归不称友。 \\n [疏]注“据犁”至“称季”。○解云：即上元年“冬，十月，壬午，公子友帅师败莒师于犁”是也。○注“来归不称友”。解云：闵元年“季子来归”是也。 \\n 　 \\n 贤也。闵公不书葬，故复於卒贤之，明季子当蒙讨庆父之功，遏牙存国，终当录也。不称子者，上归本当称字，起事言子。 \\n [疏]注“闵公”至“录也”。○解云：正以君弑贼不讨，恶臣子不讨贼，君丧无所系，往前闵公不书葬，恐季子有甚恶，故书字见其贤。○注“不称子”至“言子”。○解云：即闵元年归之下来，注云“不称季友者，明齐继鲁，本感落姑之讬，故令与高子俱称子起其事”是也。 \\n 　 \\n 夏，四月，丙申，鄫季姬卒。 \\n 秋，七月，甲子，公孙慈卒。日者，僖公贤君，宜有恩礼於大夫，故皆日也。一年丧骨肉三人，故曰痛之。 \\n [疏]注“日者”至“皆日也”。○解云：以所传闻之世，大夫之卒，不问有罪以否，例不日，隐元年十二月“公子益师卒”是也。今此季友、公孙慈之卒皆书日者，正以贤君宜有恩礼於大夫故也。然则言皆者，皆季友与公孙慈也。其鄫季姬之卒，例自合日，即上九年“秋，七月，乙酉，伯姬卒”之属是也。○注“一年”至“痛之”。○解云：言由其是贤君，故宜痛骨肉之卒；若直见是贤君，宜有礼于大夫，但当见季一人书日，故知宜痛其频死故也。 \\n 　 \\n 冬，十有二月，公会齐侯、宋公、陈侯、卫侯、郑伯、许男、邢侯、曹伯于淮。 \\n [疏]注“月者”至“此始也”。○解云：正以盟会之例，大信书时，今而书月，故如此解。知任竖刀、易牙者，下十八年传文。言堕功灭项者，谓堕毁霸功而灭项，即下十七年“夏，灭项”是也。 \\n 　 \\n 十有七年，春，齐人、徐人伐英氏。称氏者，《春秋》前黜称氏也。伐国而舍氏言之者，非主名，故伐之得从国举。 \\n [疏]注“伐国”至“主名”。○解云：若其主名，即爵等是也。 \\n 　 \\n 夏，灭项。孰灭之？齐灭之。以言灭，知非内也。以不讳知齐灭。○项，户讲反，国名。 \\n [疏]注“以言灭知非内也”。○解云：案经直言灭，不载主名，何知非内灭之？正以《春秋》之例，内大恶讳，今言灭，知非内矣。○“以不讳知齐灭”。○解云：《春秋》之例，为贤者讳，故上十二年“楚人灭黄”不为讳，今讳不言齐人，故知齐灭之。 \\n 　 \\n 曷为不言齐灭之？据齐师灭谭。 \\n [疏]注“据齐师灭谭”。○解云：在庄十年冬也。 \\n 　 \\n 为桓公讳也。《春秋》为贤者讳，此灭人之国，何贤尔？君子之恶恶也疾始，绝其始，则不得终其恶。○为桓，于伪反，下及注同。恶恶，并如字；一读上乌路反。善善也乐终。乐贤者终其行。○行，下孟反。桓公尝有继绝。立僖公也。 \\n [疏]注“立僖公也”。○解云：即元年是也。 \\n 　 \\n 存亡之功，存邢、卫、杞。 \\n [疏]注“存邢、卫、杞”。○解云：存邢，上元年“城邢”是也。存卫，上二年“城楚丘”是也。存杞，上十四年“城缘陵”是也。 \\n 　 \\n 故君子为之讳也。言尝者，时桓公德衰功废而灭人，嫌当坐，故上述所尝盛美而为之讳，所以尊其德，彰其功。传不言服楚，独举继绝存亡者，明继绝存亡，足以除杀子纠，灭谭遂项，覆终身之恶。服楚功在覆篡恶之表，所以封桓公，名当如其事也。不月者，桓公不坐灭，略小国。 \\n [疏]注“传不言服楚”至“亡者”。○解云：其服楚在上四，年传云“曷为再言盟？喜服楚也”是也。注“明继”至“身之恶”。○解云：杀子纠者，即庄九年九月，“取子纠杀之”是也。灭谭，即庄十年“冬，十月，齐师灭谭”是也。其灭遂者，即庄十三年“夏，六月，齐人灭遂”是也。以继绝除杀子纠，以存三亡国除其三灭，故云覆终身之恶。○注“服楚”至“事也”。○解云：即庄九年“齐小白入于齐”，是其篡文也。而言之表者，取以盖藏之。○注“不月”至“小国”。○解云：言灭国例书月者，恶其篡而罪之。今桓公功足除其灭，是以不月，故云不坐灭也。而灭谭灭遂皆月者，是时未足以覆之也。略小国者，欲道既讳不言齐，知是谁灭？而不书月，又以略小国故也。 \\n 　 \\n 秋，夫人姜氏会齐于卞。○卞，皮彦反。 \\n 九月，公至自会。冬，十有二月，乙亥，齐侯小白卒。 \\n 十有八年，春，王正月，宋公会曹伯、卫人、邾娄人伐齐。月者，与襄公之征齐，善录义兵。 \\n [疏]注“月者”至“征齐”。○解云：正以侵伐例时故也。 \\n 　 \\n 夏，师救齐。 \\n 五月，戊寅，宋师及齐师战于甗，齐师败绩。战不言伐，此其言伐何？宋公与伐而不与战，故言伐。《春秋》伐者为客，伐者为主。曷为不使齐主之？据甲寅卫人及齐人战。○甗，鱼辇反，又音言。与伐，音预，下“不与”同。 \\n [疏]“宋公”至“故言伐”。○解云：谓宋公但与伐而不与战，故不得举重，是以两举之。○注“据甲”至“人战”。○解云：即庄二十八年“春，王三月，甲寅，齐人伐卫。卫人及齐人战，卫人败绩”，传云“《春秋》伐者为客，伐者为主，故使卫主之也”，彼注云“战序上言及者，为主”是也。 \\n 　 \\n 与襄公之征齐也。曷为与襄公之征齐？据齐桓公霸者，犹不与征卫。 \\n [疏]“与襄公之征齐”也。○解云：谓使征而正之。征是上讨下之辞。○注“据齐”至“征卫”。解云：即庄二十八年春，“卫人及齐人战”是也。 \\n 　 \\n 桓公死，竖刀、易牙争权不葬，为是故伐之也。不为文实者，保伍连率，本有用兵征伐不义之道。○刀，音彫。为是，于伪反，注同。 \\n [疏]注“不为文”至“之道”。○解云：其为文实者，即上元年春，“齐师、宋师、曹师次于聂北，救邢”，传云“曷为先言次，而后言救？君也。君则其称师何？不与诸侯专封也。曷为不与？实与而文不与。文曷为不与，诸侯之义不得专封也。诸侯之义不得专封，则其曰实与之何？上无天子，下无方伯，天下诸侯有相灭亡者，力能救之，则救之可也”。其二年“城楚丘”之下，亦复发文实之传矣。今此经何以不言宋师伐齐，传云此公也。其称师何？不与诸侯专征。曷为不与？实与而文不与。文曷为不与？诸侯之义不得专征。诸侯之义不得专征，则其曰实与之何？上无天子，下无方伯，天下诸侯有不道者，力能征之，则征之可也。正以诸侯本无专封之道，是以元年二年之经，皆为文实，以保伍连率，本有用兵征不义之道，是以不贬宋公称师矣。 \\n 　 \\n 狄救齐。 \\n 秋，八月，丁亥，葬齐桓公。 \\n 冬，邢人、狄人伐卫。狄称人者，善能救齐，虽拒义兵，犹有忧中国之心，故进之。不於救时进之者，辟襄公，不使义兵壅塞。 \\n [疏]注“狄称人”至“兵壅塞”。○解云：案《穀梁传》“狄救齐”，传云“善救齐也”；又云“邢人、狄人伐卫”，传云“其称人何也？善累而后进之。伐卫，所以救齐也”。何氏《废疾》曰：即伐卫救齐当两举，如伐楚救江矣。又传以为江远楚近，故伐楚救江。今狄亦近卫而远齐，其事一也，於义《穀梁》为短。以此言之，则何氏之意適自伐卫，不为救齐之故。而此注又以“狄称人者，善能救齐”者，谓以其上能救齐，是以於此进之，不谓此时伐卫为救齐也。所以不於救时进者，不使义兵壅塞也。 \\n 　 \\n 十有九年，春，王三月，宋人执滕子婴齐。名者，著葵丘之会，叛天子命者也。不得为伯讨者，不以其罪执之，妄执之。所以著有罪者，为襄公杀耻也。襄公有善志，欲承齐桓之业，执一恶人，不能得其过，故为见其罪。所以助贤者，养善意也。月者，录责之。○为襄，于伪反，下“故为”、“起为”、“为襄公”、“深为”、“若不为”皆同。见，贤遍反。 \\n [疏]注“名者”至“命者”。○解云：即上九年“夏，公会宰周公、齐侯、宋子、卫侯、郑伯、许男、曹伯于葵丘”，“九月，戊辰，诸侯盟于葵丘”，传云“桓公震而矜之，叛者九国”是也。○注“不得为伯讨”。○解云：上四年传云“称侯而执者，伯讨也。称人而执者，非伯讨也”。今此不称侯，故解之。○注“月者，录责之”。解云：正以执例书时，即上四年夏，“齐人执陈袁涛涂”，五年“冬，晋人执虞公”之类是也。今此书月者，录责之也。 \\n 　 \\n 夏，六月，宋人、曹人、邾娄人盟于曹南。因本会于曹南，盟故以地，实邾娄。说在下。 \\n [疏]注“因本”至“在下”。解云：言此盟之前，相与于曹南矣。其实此盟在邾娄，故言实邾娄矣。 \\n 　 \\n 鄫子会于邾娄。其言会盟何？据言诸侯会盟不录，及曹伯襄言会诸侯。 \\n [疏]注“据外”至“会诸侯”。○解云：旧本皆无“及”字。言外诸侯会盟不录者，正以竟《春秋》上下，无外诸侯会盟之文。若存“及”，宜下句读之。 \\n 　 \\n 后会也。说与会伐宋同义。君不会大夫，剌后会者，起实君也。地以邾娄者，起为邾娄事也。不言君者，为襄公讳也。鲁本许嫁季姬於邾娄，季姬淫泆，使鄫子请已而许之，二国交忿，襄公为此盟，欲和解之。既在会间，反为邾娄所欺，执用鄫子，耻辱加於宋无异，故没襄公，使若微者也。不於上地以邾娄者，深为襄公讳，使若不为邾娄事盟，而鄫子自就邾娄，为所执者也。上盟不日者，深顺讳文，从微者例，使君下执，不以上盟为辨也。会盟不日者，言会盟不信已明，无取於日，自其正文也。 \\n [疏]注“说与会伐宋同义”。解云：即庄十四年“春，齐人、陈人、曹人伐宋。夏，单伯会伐宋”，传云“其言会伐宋何？后会也”，彼注云“本期而后，故但举会。书者，刺其不信”。○注“君不会大夫”。○解云：案庄九年春，“公及齐大夫盟于暨”，传云“公曷为与大夫盟？齐无君也。然则何以不名？为其讳与大夫盟也，使若众然”；又庄二十二年秋，“及齐高傒盟于防”，传云“曷为不言公？讳与大夫盟也”，皆是君不会大夫之辞。○注“起实君也”。○解云：言起上宋人、曹人之属，实是宋公、曹伯耳。○注“地以邾娄”。○解云：正以二十八年夏，“公会晋侯”以下“盟于践土。陈侯如会”，传云“其言如会何？后会也”。然则彼言陈侯如会，此亦宜言鄫子如会，而言于邾娄，起为邾娄事也。○注“不言君者”。○解云：上曹南之盟，不言宋公等是也。○注“季姬淫泆”至“微者也”。○解云：即上十四年“夏，六月，季姬及鄫子遇于防，使鄫子来朝”，传云“鄫子曷为使乎季姬来朝？内辞也。非使外朝，使来请已也”。○注“不於上”至“执者也”。○解云：上经云“盟于曹南”者，实是盟于邾娄，故以此解之。所以不於上经地以邾娄者，深为襄公讳，使若不为邾娄事盟，而鄫子自就邾娄所见执者也。○注“上盟不”至“日者”。○解云：《春秋》上下，微者之盟，例皆书时，而下文冬“会陈人、蔡人、楚人、郑人盟于齐”之属是。今此乃以不日为微者例者，正以宋襄贤君，虽使微者，有可采取，故宜书月。隐元年注云“微者盟例时，不能专正，故责略之。此月者，隐公贤君，虽使微者，有可采取，故录也”是也。○注“会盟”至“正文也”。○解云：正以《春秋》之例，不信者日故也。言自其正文也者，谓既言会盟，即是不信之正文，不劳书日以见。 \\n 　 \\n 己酉，邾娄人执鄫子用之。恶乎用之？用之社也。其用之社奈何？盖叩其鼻以血社也。恶无道也。不言社者，本无用人之道，言用之已重矣，故绝其所用处也。日者，鲁不能防正其女，以至於此，明当痛其女祸而自责之。○恶乎，音乌。恶无，乌路反。用处，昌虑反。 \\n [疏]注“日者鲁”至“自责之”。○解云：正以凡执例时，即上四年夏，“齐人执陈袁涛涂”之属是也。今日，故解之。 \\n 　 \\n 秋，宋人围曹。 \\n 卫人伐邢。 \\n 冬，公会陈人、蔡人、楚人、郑人盟于齐因宋征齐有隙为此盟也。是后楚遂得中国霍之会执宋公。○。因宋征齐有隙，为此盟也。是后楚遂得中国，霍之会，执宋公。 \\n [疏]注“因宋征”至“执宋公”。○解云：谓上十八年襄公征齐，齐与宋有间隙，齐遂搆会诸侯之人而为此盟，以谋宋矣。“霍之会，执宋公”，即下二十一年“秋，宋公、楚子、陈侯、蔡侯、郑伯、许男、曹伯会于霍，执宋公以伐宋”是也。 \\n 　 \\n 梁亡。此未有伐者，其言梁亡何？据蔡溃以自溃为文，举侵也。 \\n [疏]注“据蔡”至“侵也”。○解云：即上四年春，“公会齐侯”云云，“侵蔡，蔡溃”是也。 \\n 　 \\n 自亡也。其自亡奈何？鱼烂而亡也。梁君隆刑峻法，一家犯罪，四家坐之，一国之中，无不被刑者，百姓一旦相率俱去，状若鱼烂。鱼烂从内发，故云尔。著其自亡者，明百姓得去之，君当绝者。 \\n [疏]“鱼烂而亡也”。○注“梁君”至“绝者”。○《史记》、《春秋说》有此文也。 \\n 　 \\n 二十年，春，新作南门。何以书？讥。何讥尔？门有古常也。恶奢泰，不奉古制常法。○恶，乌路反。 \\n [疏]注“恶奢”至“常法”。○解云：言其直是奢泰，不依古法，非僣天子也。隐五年传云“始僣诸侯昉於此乎？前此矣。前此，则曷为始於此？僣诸公犹可言也，僣天子不可言也”。定二年“雉门及两观灾”之下，何氏云“立雉门两观不书者，僣天子不可言，虽在《春秋》中犹不书”。然则此新作南门书之，知不僣天子也。 \\n 　 \\n 夏，郜子来朝。郜子者何？未有存文，嫌不名，故执不知问。○郜，古报反，姬姓之国，下同。 \\n [疏]注“未有存”至“知问”。○解云：桓二年“夏，四月，取郜大鼎于宋”，隐二年传云“始灭昉於此乎？前此矣”，何氏云“前此者，在春秋前，谓宋灭郜是也”。然则宋人灭郜在春秋之前，是以桓二年“取郜大鼎于宋”，自尔以来，不见存在之文。若然，则是失地之君，例合书名，而来朝不名，故执不知问。 \\n 　 \\n 失地之君也，何以不名？据邓、穀名。 \\n [疏]注“据邓、穀名”。○解云：即桓七年“夏，穀伯绥来朝。邓侯吾离来朝”，传云“皆何以名？失地之君”是也。 \\n 　 \\n 兄弟辞也。郜、鲁之同姓，故不忍言其绝贱，明当尊遇之，异於邓、穀也。书者，喜内见归。 \\n [疏]注“不忍”至“绝贱”。○解云：即不书其名是也，何者？若非兄弟，宜书其名，绝而贱之。○注“明当”至“见归”。○解云：正以穀、邓书名，而此不名也。 \\n 　 \\n 五月，乙巳，西宫灾。西宫者何？小寝也。小寝则曷为谓之西宫？有西宫则有东宫矣。鲁子曰：“以有西宫，亦知诸侯之有三宫也。”西宫者，小寝内室，楚女所居也。礼，诸侯娶三国女，以楚女居西宫，知二国女於小寝内各有一宫也，故云尔。礼，夫人居中宫，少在前；右媵居西宫，左媵居东宫，少在后。 \\n [疏]“西宫者何”。○解云：欲言是庙，不书其谥；欲言居寝，而书宫举灾，故执不知问。○注“西宫者”至“云尔”。○解云：案襄九年“春，宋火”，传云“曷云或言灾，或言火？大者曰灾，小者曰火”，何氏云“大者，谓正寝、社稷、宗庙、朝廷也”。此西宫者，小寝内室，楚女所居也，何故不言火而书灾？彼传又云“内何以不言火？内不言火者，甚之也”，彼注云“《春秋》以内为天下法，动作当先自克责，故小有火如大有灾”，是以虽小言灾耳。○“礼夫人居中宫”。○解云：王者之制也。 \\n 　 \\n 西宫灾，何以书？记灾也。是时僖公为齐所胁，以齐媵为嫡，楚女废在西宫而不见恤，悲愁怨旷之所生也。言西宫不系小寝者，小寝夫人所统，妾之所系也。天意若曰楚女本当为夫人，不当系於齐女，故经亦云尔。○为適，丁历反，又作“嫡”。 \\n 郑人入滑。 \\n 秋，齐人、狄人盟于邢。狄称人者，能常与中国也。 \\n 冬，楚人伐随。叛楚故也。 \\n 二十有一年，春，狄侵卫。贬狄者，为犯中国讳。○为，于伪反，下“不为襄”、下文“为执”皆同。 \\n 宋人、齐人、楚人盟于鹿上。 \\n 夏，大旱。何以书？记灾也。新作南门之所生。 \\n 秋，宋公、楚子、陈侯、蔡侯、郑伯、许男、曹伯会于霍，执宋公以伐宋。孰执之？楚子执之。以下献捷贬。霍，《左氏》作“盂”。 \\n [疏]“会于霍”。○解云：《左氏》作“盂”，《穀梁》作“雩”，盖误，或所见异。○注“以下献捷贬”。○解云：即下文“冬，楚人使宜申来献捷”，传云“此楚子也，其称人何？贬。曷为贬？为执宋公贬”是也。 \\n 　 \\n 曷为不言楚子执之？据溴梁盟下执莒子、邾娄子，复出晋人也。○溴，古阒反。 \\n [疏]注“据溴梁盟”。○解云：即襄十六年春，“公会晋侯、宋公”以下“于溴梁”，“晋人执莒子、邾娄子以归”是也。 \\n 　 \\n 不与夷狄之执中国也。不与执为重，复举伐者，劫质诸侯，求其国事，当起也。不为襄公讳者，守信见执，无耻。说在下也。 \\n [疏]注“劫质诸侯”。○解云：言劫诸侯以为质而求其国，事当起也，是以执伐两举，见其外贪利也。下云“楚人谓宋人曰‘子不与我国，吾将杀子君矣’”是也。 \\n 　 \\n 冬，公伐邾娄。 \\n 楚人使宜申来献捷。此楚子也，其称人何？据称使知楚子。贬。曷为贬？据齐侯献戎捷不贬。为执宋公贬。曷为为执宋公贬？据上巳没不与执中国。宋公与楚子期以乘车之会，盖鹿上之盟。 \\n [疏]注“盖鹿上之盟”。○解云：即上文春“宋人、齐人、楚人盟于鹿上”是也。言鹿上盟为此约。公子目夷谏曰：“楚，夷国也，彊而无义，请君以兵车之会往。”宋公曰：“不可。吾与之约以乘车之会，自我为之，自我堕之，曰不可。”终以乘车之会往，楚人果伏兵车，执宋公以伐宋。诈谖劫质诸侯，求其国，当绝，故贬。○堕，许规反。谖，音许援反，诈也；又音援。宋公谓公子目夷曰：“子归守国矣。国，子之国也。吾不从子之言，以至乎此。”公子目夷复曰：“君虽不言国，国固臣之国也。”所以坚宋公意，绝彊楚之望。 \\n 　 \\n [疏]“君虽不言国”。○解云：即言君假令不道是臣之国，今国当是为臣之国矣。所以坚宋公意，欲使宋公乃心在楚，不急求还。○注“绝彊楚之望”。○解云：欲绝楚人，使知宋难取，不复望之。 \\n 　 \\n 於是归，设守械而守国。楚人谓宋人曰：“子不与我国，吾将杀子君矣。”宋人应之曰：“吾赖社稷之神灵，吾国巳有君矣。”楚人知虽杀宋公，犹不得宋国，於是释宋公。宋公释乎执，走之卫。襄公本谓公子目夷曰“国，子之国也”。宋公愧前语，故惭不忍反，走之卫。不书者，执解而往，非出奔也。○守，手又反，又如字。应，应对之应。 \\n [疏]注“走之卫”至“奔也”。○解云：正决襄十四年夏，“卫侯衎出奔齐”也。 \\n 　 \\n 公子目夷复曰：“国为君守之，君曷为不入？”然后逆襄公归。凡出奔归书，执获归不书者，出奔巳失国，故录还，应盗国，与执获者异，臣下尚随君事之，未失国，不应盗国，无为录也。○国为，于伪反，下“为襄”、“为公子”，注“为没”、“故为”皆同。 \\n [疏]注“凡出奔”至“为录也”。○解云：正以桓十五年夏，郑伯突云云，彼传云“曷为或言归，或言复归？复归者，出恶，归无恶；复入者，出无恶，入有恶；入者出入恶，归者出入无恶”，不应盗国盗国，即入与复入是也，《春秋》皆录其归以别之。其执获而归不书者，本未失国，无义可著，何录之有？案下二十八年“三月，丙午，晋侯入曹，执曹伯畀宋人”，冬，“曹伯襄复归于曹”，“晋人执卫侯归之于京师”；三十年“卫侯郑归于卫”；哀七年“秋，公伐邾娄。八月，己酉，入邾娄，以邾娄子益来”；八年夏，“归邾娄子益于邾娄”。然则三者皆执获而归，所以书之者，曹伯之下注云“执归不书，书者名恶当见”，其曹伯名者，剌天子归有罪也；卫侯归下注云“为杀叔武，恶天子归有罪也。执归不书，主书者，名恶当见也”；邾娄子益之下注云“善鲁能悔过归之”。 \\n 　 \\n 恶乎捷？捷乎宋。以上言伐宋。○恶，音乌。曷为不言捷乎宋？据戎捷也。为襄公讳也。襄公本会楚，欲行霸忧中国也。不用目夷之言，而见诈执伐宋，几亡其国，故讳为没国文，所以申善志。不月者，因起其事。○几，音祁。 \\n [疏]注“不月者，因起其事”。○解云：正以献戎捷书六月也。起事者，正以《春秋》之义，灭国例月，庄十年“冬，十月，齐师灭谭”，十三年“夏，六月，齐人灭遂”之类是也。今此宋公几亡国，是以为讳之，去其月以起其贤。 \\n 　 \\n 此围辞也，曷为不言其围？据上言守国，知围也。为公子目夷讳也。目夷遭难，设权救君，有解围存国免主之功，故为讳围，起其事，所以彰目夷之贤也。归捷书者，剌鲁受恶人物也。○遭难，乃旦反。 \\n [疏]“曷为不言其围”。○案旧本传注三者皆作“围”字，唯有“守”下“知”上一“国”字，以其有皆作“围”字者，误。守国，即上传“设守械而守”是也。 \\n 　 \\n [疏]注“设权”至“人物也”。○解云：救君者，即上传“宋公释乎执，走之卫”是也。解围者，楚人释宋公，去而不复围也。 \\n 　 \\n 十有二月，癸丑，公会诸侯盟于薄。言诸侯者，起霍之会诸侯也。不序者，起公从旁以议释宋公，会盟一事也。言会者，因以殊诸侯也。 \\n [疏]注“起霍之会诸侯也”。○解云：即上文“秋，宋公、楚子、陈侯、蔡侯、郑伯、许男、曹伯会于霍执宋公以伐宋”是，上文序之，下文总之，故得起其上会诸侯也。不序者，若其序之云公会某侯某侯，即无以见公从旁别来。今诸侯不序，并作一文，别言公会，则知鲁公从旁而来，是以不序诸侯，以起其义。○注“会盟一事”至“侯也”。○解云：上言会于霍，下言盟於薄，明其但是一出之行，而更言公会诸侯者，因以殊诸侯矣。 \\n 　 \\n 释宋公。执未有言释之者，此其言释之何？据执滕子至言释。 \\n [疏]“释宋公”。○解云：不言楚子释宋公者，何氏《废疾》：公羊以为公会诸侯释之，故不复出楚耳。○注“据执”至“言释”。○解云：即上十九年“春，王三月，宋人执滕子婴齐”是也。 \\n 　 \\n 公与为尔也。公与为尔奈何？公与议尔也。善僖公能与楚议释贤者之厄。不言公释之者，诸侯亦有力也。 \\n [疏]“公与议尔”。○解云：言鲁公与为释宋公之事也。　"}
{"章节": "僖公卷十二（起二十二年，尽三十三年）", "正文": "僖公卷十二（起二十二年，尽三十三年） \\n  \\n  \\n 　 \\n 　 \\n    二十有二年，春，公伐邾娄，取须朐。○朐，其俱反，《左氏》作“句”。 \\n 夏，宋公、卫侯、许男、滕子伐郑。○秋，八月，丁未，及邾娄人战于升陉。○陉，音刑。 \\n 冬，十有一月，己巳，朔，宋公及楚人战于泓，宋师败绩。偏战者日尔，此其言朔何？据奚之战不言朔。 \\n [疏]注“据奚之战不言朔”。○解云：即桓十七年“五月，丙午，及齐师战于奚”，《春秋说》以为五月朔日也。 \\n 　 \\n 《春秋》辞繁而不杀者，正也。繁，多也。杀，省也。正，得正道尤美。○不杀，所戒反，注同。省，所景反。何正尔？宋公与楚人期战于泓之阳。泓，水名。水北曰阳。楚人济泓而来。济，渡。有司复曰：“请迨其未毕济而击之。”迨，及。宋公曰：“不可。吾闻之也，君子不厄人。吾虽丧国之馀，我虽前几为楚所丧，所以得其馀民以为国，喻褊弱。○丧国，息浪反，注同。几，音祁。寡人不忍行也。”既济，未毕陈。有司复曰：“请迨其未毕陈而击之。”宋公曰：“不可。吾闻之也，君子不鼓不成列。”军法以鼓战，以金止，不鼓不战。不成列，未成陈也。君子不战未成陈之师。○毕陈，直觐反，下及注同。巳陈，然后襄公鼓之，宋师大败。故君子大其不鼓不成列，临大事而不忘大礼，有君而无臣。言朔亦所以起有君而无臣，惜其有王德而无王佐也。若襄公所行，帝王之兵也。有帝王之君，宜有帝王之臣；有帝王之臣，宜有帝王之民。未能醇粹而守其礼，所以败也。○王德，于况反，又如字，下“王佐”同。醇粹，音纯；下虽遂反。以为虽文王之战，亦不过此也。有似文王伐崇。陆战当举地，举水者，大其不以水厄人也。 \\n 二十有三年，春，齐侯伐宋，围缗。邑不言围，此其言围何？疾重故也。疾，痛也。重故，喻若重故创矣。襄公欲行霸，守正履信，属为楚所败，诸夏之君宜杂然助之，反因其困而伐之，痛与重故创无异，故言围以恶其不仁也。○缗，亡巾反。重故，恶，乌路反。 \\n 夏，五月，庚寅，宋公慈父卒。何以不书葬？盈乎讳也。盈，满也。相接足之辞也。襄公本以背殡，不书其父葬，至襄公身书葬，则嫌霸业不成，所覆者薄，故复使身不书葬，明当以前讳除背殡，以后讳加微封。内娶不去日，略之者，功覆之也。○慈父，《左氏》作“兹父”。复，扶又反。去，起吕反。 \\n [疏]注“襄公”至“背殡”。○解云：即九年“春，王三月，丁丑，宋公御说卒”，传云“何以不书葬？为襄公讳也”，彼注云“襄公背殡出会宰周公，有不子之恶，后有征齐忧中国尊周室之心，功足以除恶，故讳不书葬”是也。○注“以后讳加微封”。○解云：谓以至功薄微，故加而为之讳而封之。其“封”字亦有下句读之，非也。○注“内娶”至“覆之也”。○解云：即下二十五年夏，“宋杀其大夫”，传云“何以不名？宋三世无大夫，三世内娶也”，彼注云“三世谓慈父、王臣、处臼也”。内娶而责其去日者，正以文七年“夏，四月，宋公王臣卒”，注云“不日者，内娶略文”；十六年冬十一月，“宋人弑其君处臼”，彼注云“不日者，内娶略贱之”。然则三世内娶，二人皆略，此独书日者，明是覆之。 \\n 　 \\n 秋，楚人伐陈。○冬，十有一月，杞子卒。卒者，桓公存王者后，功尤美，故为表异卒录之。始见称伯，卒独称子者，微弱为徐、莒所胁，不能死位。《春秋》伯、子、男一也，辞无所贬。贬称子者，《春秋》黜杞不明，故以其一等贬之，明本非伯，乃公也。又因以见圣人子孙有诛无绝，故贬不失爵也。不名不日不书葬者，从小国例也。○始见，贤遍反。 \\n [疏]注“桓公存”至“录之”。○解云：正所以传闻之世，小国之卒未合书见，故解之。○注“始见称伯”。解云：即庄二十七年冬，“杞伯来朝”是也。○注“为徐莒所胁”。○解云：即十四年传云“曷为城杞？灭也。孰灭之？盖徐、莒胁之”是也。○注“贬称”至“不明”。○解云：正以春秋之前，周王旧有黜陟之法，隐元年仪父称字，上十七年春英氏称氏之类。今杞公之爵虽为伯，仍恐春秋之前周王黜之，非为新周，故曰不明。○注“故以其一等贬之”。○解云：谓伯之与子，《春秋》合以为一而巳。杞君从伯至子，乃是同事之内，故云一等。○注“明本非伯，乃公也”。○解云：正以一等贬之，明是王者之后，本非伯尔。庄二十七年“杞伯来朝”之时，所以不称侯，正欲此处以一等贬之，故彼不称侯也。圣人子孙有诛无绝者，若其有过，但当诛责，不合绝去其爵，是以虽微弱见贬，仍但从伯至子，不失其爵矣。○注“不名不日”至“例也”。○解云：谓所传闻之世，尤小国如此。若其曹、许之属，仍自书名书葬，即上四年“许男新臣卒”，“秋，葬许缪公”，彼注云“得卒葬於所传闻世者，许大小次曹，故卒少在曹后”也。 \\n 　 \\n 二十有四年，春，王正月。 \\n 夏，狄伐郑。 \\n 秋，七月。 \\n 冬，天王出居于郑。王者无外，此其言出何？据王子瑕奔晋不言出。 \\n [疏]“王者无外”。○解云：桓八年传云：“女在其国称女，此其称王后何？王者无外，其辞成矣”是也。○注“据王”至“言出”者。解云：即襄三十年“王子瑕奔晋”是也。 \\n 　 \\n 不能乎母也。不能事母，罪莫大於不孝，故绝之言出也。下无废上之义，得绝之者，明母得废之，臣下得从母命。 \\n [疏]注“明母”至“母命”。○解云：正以襄王之母於今仍在，亦非继母，与《左氏》异也。郑氏《发墨守》云“圣人制法，必因其事，非虚之。《孟子》曰：‘夫人必自侮，而后人侮之。家必自毁，而后人毁之。国必自伐，而后人伐之。’今襄王实不能孝道，称惠后之心，今其宠专於子，失教而乱作，出居于郑，自绝于周，故孔子因其自绝而书之，《公羊》以母得废之，则《左氏》巳死矣”是也。襄王正是惠后所生，非继母。又云“失教而乱作，自绝於周，从《左氏》”。郑氏杂用三家，不苟从一。鲁子曰：“是王也，不能乎母者，其诸此之谓与？犹曰是王也，无绝义，不能事母而见绝外者，其诸谓此灼然异居，不复供养者与！王书者，录王者所居也。○与，音馀。复，扶又反。供养，九用反；下馀亮反。 \\n 　 \\n [疏]注“灼然异”至“居也”。○解云：《公羊》以为此天王出居于郑，不事其母，而自出居于郑，《春秋》恶其所为，是以书出以绝之，实非出奔，故云灼然异居，不复供养者与。 \\n 　 \\n 晋侯夷吾卒。篡故不书葬，明当绝也。不日月者，失众身死，子见篡逐，故略之，犹薛伯定也。 \\n [疏]注“篡故不书，明当绝也”。○解云：正以惠公无立、入之文，於例去葬以绝之。○注“不日月”至“略之”。解云：大国之卒，例书日月，上十七年冬，“十有二月，乙亥，齐侯小白卒”之类是也。○注“犹薛伯定也”。○解云：即定十二年“春，薛伯定卒”，彼注云“不日月者，子无道当废之，而以为后，未至三年，失众见弑，危社稷宗庙，祸端在定，故略之”。然则惠公之子，亦是不肖而以为后，未期之间，文公夺之，是以不书日月。 \\n 　 \\n 二十有五年，春，王正月，丙午，卫侯燬灭邢。卫侯燬何以名？据楚子灭萧不名。○燬，况委反。绝。曷为绝之？据俱灭人。灭同姓也。绝先祖之体尤重，故名，甚之也。日者，为鲁忧而录之。○为鲁，于伪反，下同。 \\n [疏]“灭同姓也”。○解云：《曲礼下》篇云“灭同姓名”是也。以此言之，则知《公羊》、何氏以为齐人灭莱，楚灭隗，晋灭下阳之属皆非同姓，是以不名耳。○注“日者”至“录之”。○解云：凡灭例月，即庄十年“冬，十月，齐师灭谭”之属是，而此书日也。 \\n 　 \\n 夏，四月，癸酉，卫侯燬卒。 \\n 宋荡伯姬来逆妇。宋荡伯姬者何？荡氏之母也。荡氏，宋世大夫。 \\n [疏]“未荡伯姬者何”。○解云：欲言妇人，而来逆妇；欲言大夫，而言伯姬，故执不知问。○注“荡氏，宋世大夫”。○解云：正以称荡氏，若崔氏、尹氏之属，文同也。 \\n 　 \\n 其言来逆妇何？据莒庆言逆叔姬。连来者，嫌内女，为杀直来也。 \\n [疏]注“连来者”。○解云：弟子本意，据莒庆逆叔姬，难此逆妇之文，宜云其言逆妇何，而连来言之者，正以伯姬是内女，嫌经言来逆妇，为杀直来之耻，非实逆妇，是以连来问之。似若上五年“杞伯姬来朝其子”，传云“其言来朝其子何”，彼注云“连来者”，“问为直来乎，为下朝出”之类。其直来者，即庄二十七年“冬，杞伯姬来”，传云“其言来何？直来曰来”，彼注云“直来，无事而来也”是也。 \\n 　 \\n 兄弟辞也。其称妇何？有姑之辞也。宋、鲁之间，名结婚姻为兄弟。称妇者，见姑之辞，以逆实文，知不杀直来也。主书者，无出道也。○见，贤遍反。 \\n [疏]“其称妇何”。○解云：隐二年传云“在涂称妇”，今此非在涂而称妇，故难之。不注者，从省文可知也。○注“宋鲁”至“兄弟”。○解云：盖时犹然，公羊子，齐人，而取宋、鲁间语者，正以荡伯姬来逆妇，宋、鲁之事，故使解之亦何伤？○注“主书者，无出道也”。○解云：言伯姬无逆妇之道，是以书而讥之。 \\n 　 \\n 宋杀其大夫。何以不名？据宋杀其大夫山名。宋三世无大夫，三世内娶也。三世谓慈父、王臣、处臼也。内娶大夫女也。言无大夫者，礼不臣妻之父母，国内皆臣，无娶道，故绝去大夫名，正其义也。外小恶正之者，宋以内娶，故公族以弱，妃党益彊，威权下流，政分三门，卒生篡弑，亲亲出奔，疾其末，故正其本。○去，起吕反。 \\n [疏]注“三世”至“臼也”。○解云：即上二十三年夏，“宋公慈父卒”；文七年夏，“宋公王臣卒”；文十六年冬，“宋人弑其君处臼”是也。○注“外小恶正之者”。所传闻之世，外小恶不书故也。○注“威权下流”。○解云：谓君之威权下流于臣，而臣下用之也。 \\n 　 \\n 秋，楚人围陈，纳顿子于顿。何以不言遂？据楚子、郑人侵陈，遂侵宋。两之也。微者不别遂，但别两耳。别之者，恶国家不重民命，一出兵为两事也。纳顿子书者，前出奔当绝，还入为盗国当诛，书楚纳之，与之同罪也。主书者，从楚纳之。顿子出奔不书者，小国例也。不见挈者，故君不可见挈於臣。○恶，乌路反。 \\n [疏]注“顿子”至“例也”。○解云：正以《春秋》之例，小国出入不两书，桓十五年夏，“许叔入于许”，注云“不书出时者，略小国”，是例也。○注“不见挈者”。○解云：故君不可见挈於臣者，案桓十一年“九月，宋人执郑祭仲”，“突归于郑”，传云“突何以名？挈乎祭仲也”，彼注云“挈，犹提挈也。突当国，本当言郑突，欲明祭仲从宋人命提挈而纳之，故上系於祭仲，不系国者，使与外纳同也”。案庄九年“夏，公伐齐，纳纠”，传曰“何以不称公子”，彼注云“据下言子纠，知非当国，本当去国见挈言公子纠”。此若作挈文，宜言楚人纳某甲于顿，去其国爵，以见挈于楚矣，故君不可以见挈於臣。 \\n 　 \\n 葬卫文公。不月者，灭同姓，故夺臣子恩也。 \\n [疏]“主不月者”至“恩也”。○解云：卒日葬月，大国之常。案桓十二年冬十一月，“丙戌，卫侯晋卒”；十三年“三月，葬卫宣公”之类是也。 \\n 　 \\n 冬，十有二月，癸亥，公会卫子、莒庆盟于洮。莒无大夫，书莒庆者，尊敬婿之义也。洮，内地。公与未逾年君、大夫盟，不别得意，虽在外犹不致也。○别，彼列反。 \\n [疏]注“书莒”至“之义也”。○解云：即庄二十七年冬，“莒庆来逆叔姬”，传云“大夫越竟逆女，非礼也”。○注“公与未”至“致也”。○解云：案庄六年注云“公与二国以上出会盟，得意致会，不得意不致”，谓与诸侯会时然也。今此卫子、莒庆皆是卑者，得意不得意亦可知，故言不别得意耳。今洮是内地，位不合致，假令在外，亦不致之，何者？正以其与卑者会盟，得意不假别之，如定十二年冬，“公至自围成”，成是孟氏之邑而书致，彼注云“天子不亲征下土，诸侯不亲征叛邑，公亲围成不能服，不能以一国为家，甚危，若从佗国来，故危录之”是也。 \\n 　 \\n 二十有六年，春，王正月，己未，公会莒子、卫甯遬盟于向。○遬，音速。向，舒亮反。 \\n 齐人侵我西鄙。公追齐师至巂，弗及。其言至巂弗及何？据公追戎于济西，不言所至，又不言弗及。○巂，户圭反，又似兖反。侈也。侈，犹大也。大公能却强齐之兵。弗者，不之深者也。言齐人畏公士卒精猛，引师而去之，深远不可得及，故曰侈。不直言大之者，自为追，唯臣子得褒之耳，不得与追戎同也。言师者，侈大公所追也。国内兵不书而举地者，善公齐师去则止，不远劳百姓，过复取胜，得用兵之节，故录详之。○侈，昌尔反，又昌者反，大也。卒，子忽反。自为，于伪反，下“深为”同。 \\n [疏]“主不直言”至“录详之”。○解云：案庄十八年“公追戎于济西”，传云“此未有言伐者，其言追何？大其为中国追也。此未有伐中国者，则其言为中国追何？大其未至而豫御之也。其言于济西何？大之也”，彼注云“大公除害，恩及济西也。言大者，当有公赏也”。然则彼为诸侯追，於王法当有功赏，故得云大。此则自为巳追，但臣子得褒之，故传不言大以见义。云言师者，侈大公所追也者，正以上言“齐人侵我西鄙”，下言“公追齐师”，与上文异故也。 \\n 　 \\n 夏，齐人伐我北鄙。 \\n 卫人伐齐。 \\n 公子遂如楚乞师。乞者何？卑辞也。曷为以外内同若辞？据《春秋》尊鲁。 \\n [疏]“乞者”至“若辞”。○解云：案成十六年夏，“晋侯使栾黡来乞师”；十七年秋，“晋侯使荀罃来乞师”，外亦言乞师也。 \\n 　 \\n 重师也。外内皆同，卑其辞者，深为与人者重之。曷为重师？据泓之战不重师。 \\n [疏]注“据泓之战不重师”。○解云：上二十二年“十有一月，己巳，朔，宋公及楚人战于泓，宋师败绩”，传云“宋公与楚人期战于泓之阳，楚人济泓而来。直司复曰：‘请迨其未毕济而击之。’宋公曰：‘不可。吾闻之也，君子不厄人。吾虽丧国之馀，寡人不忍行也。’既济，未毕陈，有司复曰：‘请迨其未毕陈而击之。’宋公曰：‘不可。吾闻之也。君子不鼓不成列。’巳陈，然后襄公鼓之，宋师大败。故君子大其不鼓不成列，临大事而不忘大礼，有君而无臣。以为虽文王之战，亦不过此也”。然则宋公守古败师，而《春秋》善之也，是其不重之文。 \\n 　 \\n 师出不正反，战不正胜也。不正者，不正自谓出当复反，战当必胜。兵，凶器；战，危事，不得巳而用之尔，乃以假人，故重而不暇别外内也。称师者，正所乞名也。乞师例时。○当复，扶又反，下同。别外，彼列反，下同。 \\n [疏]注“战必当胜”。○解云：以义言之，此句亦宜云战不正胜者，不正自谓战当必胜，但何氏省文，不复备言。○注“乞师例时”。○解云：正以据文承夏下文，成十三年“春，晋侯使郤锜来乞师”之属，皆书时故也。 \\n 　 \\n 秋，楚人灭隗，以隗子归。不月者，略夷狄灭微国也。不言获者，举灭为重。书以归者，恶不死位。不名者，所传闻世，见治始起，责小国略，但绝不诛之。○隗，五罪反，二传作“夔”。恶不，乌路反，下同。传，直专反。见治，贤遍反；下直吏反。 \\n [疏]注“不月者，略夷狄”。○解云：正以庄十年“冬，十月，齐师灭谭”，十三年“夏，六月，齐人灭遂”之类，皆书月故也。○注“不名者”至“不诛之”。○解云：案上二十三年“杞子卒”之下，注云“又因以见圣人子孙，有诛无绝，故贬不失爵也”。以此言之，似诛轻绝重。此注云“但绝不诛”，自相违者，凡诛有二种：一是诛责之诛，若齿路马有诛，於子与何诛之类；一是诛绝之诛，似武王诛纣，诛君之子不立之类。然则上言有诛无绝，圣人子孙但当诛责而巳，不合绝去。此言但绝不诛者，谓所传闻之世，责小国略。今此不书其名，但欲绝去一身，不听为君，不合诛灭其国。哀七年“八月，己酉，入邾娄，以邾娄子益来”，传云“邾娄子益何以名？绝。曷为绝之；又庄十年“以蔡侯献舞归”，传曰“蔡侯献舞何以名？绝。曷为绝之”；以此二文言绝之，则似书名为绝之。此注云“不名者，但绝而不诛”，又以不名为绝者，盖以绝亦有二种：一是绝去其身，一是绝灭其国。蔡侯献舞，大国之君，不能死难，为楚所获。《春秋》之义，不与夷狄得志于诸夏，是以不得书获，故名蔡侯，起其当合绝灭矣。邾娄正当所见之世为鲁所获，《春秋》之义，内获人皆讳不书，故名邾娄子，以起不死难，当绝灭矣。今此隗子既是微国，复当传闻之世，若其书名，恐如二君，亦合绝灭，故不名，见责之略也，但合一身绝去而巳。 \\n 　 \\n 冬，楚人伐宋，围缗。邑不言围，此其言围何？剌道用师也。时以师与鲁，未至，又道用之，於是恶其视百姓之命若草木，不仁之甚也。称人者，楚未有大夫，未得称师，楚自道用之，故从楚文。 \\n [疏]“邑不”至“用师也”。○解云：案隐五年“宋人伐郑，围长葛”之下，传云“邑不言围，此其言围何”，彼巳注云“据伐於馀丘不言围”。然则彼巳有注，故此不复解耳。○注“称人”至“从楚文”。○解云：以文九年“冬，楚子使椒来聘”，彼传云“椒者何？楚大夫也。楚无大夫，此何以书？始有大夫也。始有大夫，则何以不氏？许夷狄者，不一而足也”。然则文九年始有大夫，则知今时未有。然上四年夏，“楚屈完来盟于师”；下二十八年夏，“楚杀其大夫得臣”，在椒来聘之前，而有大夫者，屈完之下传云“屈完者何？楚大夫也。何以不称使？尊屈完也。曷为尊屈完？以当桓公也”，注云“增倍使若得其君，以醇霸德，成王事也”，然则欲尊屈完，使当桓公，以醇霸德，非常事。子玉之下注云“楚无大夫，言其大夫者，欲起上楚人本当言子玉得臣，所以详录霸事”。○注“楚自道”至“楚文”。○解云：欲道下文公以楚师得称楚师，而此不得者，以楚自道用之，故从楚文也。 \\n 　 \\n 公以楚师伐齐，取穀。言以者行公意，别鲁兵也。称师者，顺上文。 \\n [疏]注“言以者行公意”。○解云：桓十四年冬，“宋人以齐人、卫人、蔡人、陈人伐郑”，传云“以者何？行其意也”，彼注云“以已从人曰行，言四国行宋意也”。 \\n 　 \\n 公至自伐齐。此已取穀矣，何以致伐？据伐邾娄取丛不致。未得乎取穀也。未可谓得意於取穀。曷为未得乎取穀？据俱取邑。曰：患之起，必自此始也。鲁内虚而外乞师，以犯强齐，会齐侯昭卒，晋文行霸，幸而得免。孔子曰：“人之生也直，罔之生也幸而免。”故虽得意，犹致伐也。 \\n [疏]注“鲁内虚而外乞师”。○解云：言内虚者，谓自无师。○“会齐侯昭卒”。○解云：即下二十七年“齐侯昭卒”是也。○注“晋文行霸”。○解云：即二十八年侵曹伐卫，败楚师于城濮，盟于践土是也。○注“故虽”至“伐也”。○解云：庄六年注云“公与一国及独出用兵，得意不致，不得意致伐”。然则此文公以楚师伐齐取穀，是得意，宜合不致。今致伐，作不得意之文，故解之。 \\n 　 \\n 二十七年，春，杞子来朝。贬称子者，起其无礼不备，故鲁入之。 \\n [疏]注“贬称子”至“入之”。○解云：杞本公爵，但《春秋》欲新周故宋而黜之称伯，即庄二十七年冬，“杞伯来朝”是也。至二十三年经书“杞子卒”者，但以微弱为徐、莒所胁，不能死位，故以其一等贬之，见圣人子孙有诛无绝而已。至於此经复称子者，起其无礼，故《左氏》皆有鲁入之文也。 \\n 　 \\n 夏，六月，庚寅，齐侯昭卒。 \\n 秋，八月，乙未，葬齐孝公。 \\n 乙巳，公子遂帅师入杞。日者，杞属脩礼朝鲁，虽无礼，君子躬自厚而薄责於人，不当乃入之，故录责之。○属，音烛。 \\n 冬，楚人、陈侯、蔡侯、郑伯、许男围宋。此楚子也，其称人何？据序诸侯之上。贬。曷为贬？据围郑不贬。为执，宋公贬，故终僖之篇贬也。古者诸侯有难，王者若方伯和平之，后相犯，复故罪，楚前执宋公，僖公与共议释之。今复围犯宋，故贬，因以见义。终僖之篇贬者，言君子和平人，当终身保也。○为，于伪反。难，乃旦反。今复，扶又反。见，贤遍反。 \\n [疏]注“楚前执宋公”。○解云：即二十一年秋，“执宋公以伐宋”，十二月，“公会诸侯盟于薄，释宋公”，传云“执未有言释之者，此其释之何？公与议尔也”，彼注云“善僖公能与楚议，释贤者之厄”。 \\n 　 \\n 十有二月，甲戌，公会诸侯盟于宋。地以宋者，起公解宋围，为此盟也。宋得与盟，则宋解可知也。而公释之见矣。○与，音预。 \\n 二十有八年，春，晋侯侵曹。晋侯伐卫。曷为再言晋侯？据楚人围陈，纳顿子于顿，亦两事，不再出楚人。 \\n [疏]注“据楚”至“出楚人”。○解云：在上二十五年秋也。非两之也。然则何以不言遂？据侵蔡遂伐楚言遂。 \\n 　 \\n [疏]“非两之也”。○解云：上二十五年顿子之下，传云“何以不言遂？两之也”。注云：“微者不别遂，但别两称耳。别之者，恶国家不重民命，一出兵为两事也”。以此言之，初发国，即有两伐之意。○注“据侵蔡伐楚言遂”。○解云：即上四年“春，王正月，公会齐侯”以下“侵蔡，蔡溃，遂伐楚”是也。 \\n 　 \\n 未侵曹也。未侵曹，则其言侵曹何？致其意也。其意侵曹，则曷为伐卫？晋侯将侵曹，假涂于卫，卫曰：“不可得。”则固将伐之也。曹有罪，晋文行霸征之，卫壅遏，不得使义兵以时进，故著言侵曹，以致其意，所以通贤者之心，不使壅塞也。宋襄公伐齐月，此不月者，晋文公功信未著，且当脩文德，未当深求於诸侯，故不美也。○卫雍，於勇反，下同；又作“壅”，同。遏，於葛反。 \\n [疏]“卫曰不”至“伐之也”。○解云：言卫不可得涂，则固将先伐之，其意犹自欲得侵曹矣。○注“曹有”至“征之”。○解云：言征之者，谓伐而正之，上讨下之辞，如上十八年传云“与襄公之征齐也”。 \\n 　 \\n 公子买戍卫，不卒戍，刺之。不卒戍者何？不卒戍者，内辞也。不可使往也。即注，当言戍卫不卒。 \\n [疏]“不卒戍者何”。○解云：欲言实戍，乃有不卒戍之文；欲言不戍，而经书戍卫，故执不知问。 \\n 　 \\n 不可使往，则其言戍卫何？据言戍卫行文。遂公意也。使臣子不可使，耻深，故讳使若往不卒竟事者，明臣不得壅塞君命。剌之者何？杀之也。杀之，则曷为谓之剌之？内讳杀大夫，谓之剌之也。有罪无罪，皆不得专杀，故讳杀言剌之。不言剌公子买，但言不卒戍剌之者，起为上事剌之也。内杀大夫例，有罪不日，无罪日。外杀大夫皆时。○起为，于伪反，下“为下卒”、“为晋”、“深为”、“不为”同。 \\n [疏]“剌之者何”。○解云：欲言不杀，文言剌之；欲言实杀，文不言杀，故执不知问。○注“有罪”至“剌之也”。○解云：《孟子》言大夫者，天子命之辅助其政，诸侯不得专杀大夫也。然则《孟子》之文论有罪，故此何氏云“有罪无罪，皆不得专杀也”。○注“内杀大”至“无罪日”。○解云：其有罪不日，即此文是。而不月者，与上同月故也。无罪日者，成十六年冬十二月，“乙酉，剌公子偃”是也。○注“外杀大夫皆时”。○解云：即上七年夏，“郑杀其大夫申侯”，下三十年“秋，卫杀其大夫元咺”之类是也。 \\n 　 \\n 楚人救卫。 \\n 三月，丙午，晋侯入曹，执曹伯畀宋人。畀者何？与也。其言畀宋人何？据下执卫侯，言归之于京师。○畀宋，必二反，与也，下同。 \\n [疏]“畀者何”。○解云：欲言是与，文不言归；欲言非与，畀者与义，故执不知问。○注“据下”至“京师”。○解云：即下经云冬，“晋人执卫侯归之于京师”是也。然则彼言归于京师，此言以畀宋人，故难之。 \\n 　 \\n 与使听之也。与使听其狱也。时天王居于郑，晋文欲讨楚师，以宋王者之后，法度所存，故因假使治之。宋称人者，明听讼必师断，与其师众共之。○断，丁乱反，下“当断”同。 \\n 曹伯之罪何？甚恶也。其甚恶奈何？不可以一罪言也。曹伯数侵伐诸侯，以自广大，传曰“晋侯执曹伯，班其所取侵地于诸侯”是也。齐桓既没，诸侯背叛，无道者非一。晋与曹同姓，恩惠当先施，刑罚当后加，起而征之，嫌其失义，故著其甚恶者可知也。以兵得不言获者，晋文伯讨，不坐获者，故亦不责曹不死义兵。日者，喜义兵得时入。○数，所角反，下“数道”同。 \\n [疏]注“传曰晋侯”至“是也”。○解云：即下三十一年“春，取济西田”之下，传云“恶乎取之？取之曹也。此未有伐曹者，则其言取之曹何？晋侯执曹伯，班其所取侵地于诸侯”是也。○注“恩惠当先施”。○解云：即《尧典》云“九族既睦，平章百姓”是也。○注“刑罚当后加”。○解云：即《小司寇》“议亲议贤之辞”是也。○注“故著其甚恶”。○解云：即执而言畀宋人，使治其罪是也。○注“晋文伯讨”。○解云：即称侯以执是也。○注“不坐获者”。○解云：谓诸侯言获者，皆是恶其擅获，是以上十五年“获晋侯”之下，传云“君获，不言师败绩也”，注云“举君获为重也。释不书者，以获君为恶。书者，以恶见获，与获人君者，皆当绝也。主书者，从获人例”，是其坐获之文。今晋侯伯讨，故不坐获。 \\n 　 \\n 夏，四月，己巳，晋侯、齐师、宋师、秦师及楚人战于城濮，楚师败绩。此大战也，曷为使微者？据秦称师录功，知大战必不使微者，楚虽无大夫，齐桓行霸书屈完也。○濮，音卜。 \\n [疏]注“据秦称师”。○解云：案文十二年秋，“秦伯使遂来聘”，传云“秦无大夫，此何以书？贤缪公也”。然则至文十二年秦始有大夫，则知此时未合称师。今乃称师录功，故知大战。既是大战，则明知必不应使微者。云楚虽无大夫者，文九年“冬，楚子使椒来聘”，传云“楚无大夫，此何以书？始有大夫也”。以此言之，则知此时未有大夫，故曰楚虽无大夫矣。云齐桓行霸书屈完也者，即上四年夏，“楚屈完来盟于师”，传云“屈完者何？楚大夫也。何以不称使？尊屈完也。曷为尊屈完？以当桓公也”，注云“增倍使若得其君，以醇霸德，成王事”是也。 \\n 　 \\n 子玉得臣也。以上败绩，下杀得臣。 \\n [疏]“子玉得臣也”。○解云：传及注意，似子玉为得臣之氏。子玉得臣，则其称人何？据屈完当桓公称名氏。贬。曷为贬？据邲之战，林父不贬。○邲，皮必反。大夫不敌君也。臣无敌君战之义，故绝正也。秦称师者，助霸者征伐，克胜有功，故褒进之。齐桓先朝天子，晋文先讨夷狄者，晋文之时，楚与争彊，所遭遇异。 \\n 　 \\n [疏]注“齐桓先朝天子”。○解云：正以庄十三年冬柯之盟，桓公之信著于天下，岂不朝天子而得然乎？但以外朝不书，是以无经可指耳，但何氏以理知之，故言先朝天子。言先者，欲道至僖四年乃始服楚之意。云所遭遇异者，谓齐桓初霸之时，楚未强大，虽侵诸夏，未能为伯者之害，是以桓公养成其晦，至僖四年乃往讨而服之。至晋文之时，楚人孔炽围宋救卫，与之争盛，是以未暇朝王，先讨子玉矣，时事不同，故云所遭遇异矣。 \\n 　 \\n 楚杀其大夫得臣。楚无大夫，其言大夫者，欲起上楚人，本当言子玉得臣。所以详录霸事不氏者，子玉得臣，楚之骄蹇臣，数道其君侵中国，故贬，明当与君俱治。○道，音导。 \\n 卫侯出奔楚。晋文逐之。不书逐之者，以王事逐之，择立其次，无绝之心，恶不如出奔重。 \\n [疏]注“择立”至“奔重”。○解云：立叔武是也。叔武，卫侯之弟，故曰其次耳。恶不如出奔重者，言文公逐人之恶，少於卫侯出奔之罪。 \\n 　 \\n 五月，癸丑，公会晋侯、齐侯、宋公、蔡侯、郑伯、卫子、莒子盟于践土。陈侯如会。其言如会何？据曹伯襄言会诸侯。 \\n [疏]注“据曹伯襄”。○解云：即下文“曹伯襄复归于曹，遂会诸侯围许”是也。 \\n 　 \\n 后会也。说与会伐宋同，刺诸侯不慕霸者，反歧意于楚，失信后会。会不致者，安信与晋文也。盟日者，谲也。卫称子者，起叔武本无即位之意。陈歧意于楚，在二十七年。○谲，古反。 \\n [疏]注“盟日者谲也”。○解云：正以《春秋》之例，不信者日，今而书日，故解之。而言谲者，正以孔子谓之“谲而不正”，故取其文。○注“卫称子”至“之意”。○解云：卫侯为王伯所逐而立叔武，叔武即是成君，何不称侯而作未逾年之君号？欲起其本无即位之心故也。无即位之心者，即下云“文公逐卫侯而立叔武，叔武辞立而他人立，则恐卫侯之不得反也，故於是已立，然后为践土之会，治反卫侯”是也。 \\n 　 \\n 公朝于王所。曷为不言公如京师？据三月公如京师。天子在是也。天子在是，则曷为不言天子在是？据狩于河阳。不与致天子也。时晋文公年老，恐霸功不成，故上白天子曰“诸侯不可卒致，原王居践践土”，下谓诸侯曰“天子在是，不可不朝”，迫使正君臣，明王法，虽非正，起时可与，故书朝，因正其义。不书诸侯朝者，外小恶不书，独录内也。不书如，不言天王者，从外正君臣，所以见文公之功。○卒，七忽反，下“仓卒”同。见，贤遍反，下“不见”、“当见”、“见其”同。 \\n [疏]注“时晋”至“录内也”。○解云：皆《春秋说》文及《史记》文。《檀弓下》篇云“晋献公之丧，秦穆公使人吊公子重耳”，且曰“丧亦不可久也，时亦不可失也，孺子其图之”，郑玄注云“孺，稚也”，孺子犹稚子，则於僖九年献公卒时，仍谓之稚子。今得称云年老者，正以《礼记》非正典，何氏不醇取之。云明王法，虽非正，起时可与者，言明王之法，虽以为非正，欲见当时事势不得不然，是故遂书其朝。云公朝于王所，言因正其义者，欲道臣无召君之义，故不言王之所在。云不书诸侯朝者，正以诸侯朝王，不在京师，亦是其恶，但非大恶，当所传闻之世，见在不录之限，是以特书公朝，故隐元年“公子益师卒”之下，何氏云“於所传闻世，见治起於衰乱之中，用心尚粗觕，故内其国而外诸夏，先详内而后治外，内小恶书，外小恶不书”是也。○注“不书如不言”至“之功”。○解云：《春秋》之例，内朝言如，外来言朝。今此鲁侯不言如，反言朝，故云从外正君臣，所以见文公之功也。不言天王，所以得正君臣。见文公之功者，以隐元年“秋，七月，天王使宰咺来归惠公仲子之赗”下，何氏云“天王者，时吴、楚上僣称王，王者不能正，而上自系于天也。《春秋》不正者，因以广是非”。然则称王为正，称於天则非礼。今此经书不言天王者，亦是正君臣，以见文公之功也。 \\n 　 \\n 六月，卫侯郑自楚复归于卫。言复归者，天子有命归之。名者，剌天子归有罪也。言自楚者，为天子讳也。天子所以陵迟者，为善不赏，为恶不诛。卫侯出奔当绝，叔武让国，不当复废，而反卫侯令杀叔武，故使若从楚归者。复归例皆时，此月者，为下卒出也。○当复，扶又反。令，力呈反，下“令自”同。 \\n [疏]注“言复归”至“归之”。○解云：《春秋》文。是以传云“然后为践土之会，治反卫侯”，何氏云“叔武讼治於晋文公，令白王者，反卫侯使还国也”。天子有命归而言复归者，正以卫侯出恶归无恶故也，何者？正以卫侯初出之时，晋文以王事逐之，是其出恶；及其归国，得天子之命，是其归无恶矣。桓十五年传曰“复归者，出恶归无恶”是也。○注“名者”至“罪也”。解云：诸侯不生名，若其生名皆欲绝之，不以为诸侯，是以庄十年“蔡侯献舞”之下，传云“蔡侯献舞何以名？绝也”。今此卫侯王事不供，而为伯者所逐，故当合绝，但天子归之，失诛臣之义，是以书名剌天子也。○注“自楚者，为天子之讳也”。解云：正以自者有力之文，故言自楚，得为天子讳者，若似自得楚力而归然。注“复归”至“出也”。解云：案桓十七年秋，“蔡季自陈归于蔡”；下三十年秋，“卫侯郑归于卫”之属，是归书时也。其复归书时者，即下冬，“卫元咺自晋复归于卫”之类，是例合时，而此月，故知为他事出也。 \\n 　 \\n 卫元咺出奔晋。○咺，况元反。 \\n 陈侯款卒。不书葬者，为晋文讳，行霸不务教人以孝。陈有大丧，而姜会其孤，故深为耻之。宋襄亦背殡，独不为齐桓讳者，时宋襄自会之。卒不日者，贱其歧意于楚。 \\n [疏]注“卒不日者”。○解云：以大国之卒例书日，巳说于上。 \\n 　 \\n 秋，杞伯姬来。 \\n 公子遂如齐。 \\n 冬，公会晋侯、齐侯、宋公、蔡侯、郑伯、陈子、莒子、邾娄子、秦人于温。 \\n 天王狩于河阳。狩不书，此何以书？据常事也。不与再致天子也。一失礼尚愈再失礼重，故深正其义，使若天子自狩，非致也。鲁子曰：“温近而践土远也。此鲁子一说也。温近狩地，故可言狩。践土远狩地，故不言狩也。公以再朝而日言之，上说是。 \\n [疏]“温近而践土远也”。○解云：近，读如附近之近。远，为远外之远。○注“公以”至“上说是”。○解云：正以上朝不日，而下朝始日，危录内再失礼，则知此书狩者，不与再致天子也，故言上说是。 \\n 　 \\n 壬申，公朝于王所。其日何？据上朝不日。录乎内也。危录内再失礼，将为有义者所恶。不月而日者，自是诸侯不系天子，若自不系於月。○恶，乌路反，下“恶卫”同。 \\n 晋人执卫侯归之于京师。归之于者何？归于者何？归之于者，罪巳定矣。归于者，罪未定也。罪未定，则何以得为伯讨？此难成十五年“晋侯执曹伯归于京师”。○难，乃旦反，下“方难”同。 \\n [疏]“归之于者何”。○解云：欲言伯执，晋不称侯；欲言非伯，而云归之于京师，似得伯执之义，故执不知问。 \\n 　 \\n 归之于者，执之于天子之侧者也。罪定不定，巳可知矣。归之者，次绝之辞。执于天子之侧，巳白天子，罪定不定，自在天子，故言巳可知。 \\n 归于者，非执之于天子之侧者也。罪定不定，未可知也。未得白天子分别之者，但欲明诸侯尊贵，不得自相治，当断之于天子尔。大恶虽未可知，执有罪，当为伯讨矣。无罪而执人，当贬称人。○别，彼列反。卫侯之罪何？杀叔武也。何以不书？据杀大夫书。为叔武讳也。《春秋》为贤者讳，何贤乎叔武？据失兄意。○为叔，于伪反，下“为贤”、“为叔武”及注“而为”、“深为”皆同。让国也。其让国奈何？文公逐卫侯而立叔武，叔武辞立而他人立，则恐卫侯之不得反也，故於是巳立。故上称子。然后为践土之会，治反卫侯。叔武讼治於晋文公，令白王者反卫侯，使还国也。叔武让国见杀，而为叔武讳杀者，明叔武冶反卫侯，欲兄飨国，故为去杀巳之罪，所以起其功，而重卫侯之无道。○为去，起吕反。卫侯得反，曰：“叔武篡我。”元咺争之曰：“叔武无罪。”终杀叔武，元咺走而出。此晋侯也，其称人何？此以伯讨而何贬者，言归之于伯讨，明知坐他事，故更问之。○篡，初患反。 \\n [疏]注“此以伯讨而何贬者”。○解云：上四年“齐人执陈袁涛涂”之下，传云“此执有罪，何以不得为伯讨”。然则此传宜云此执有罪，何以不称侯？而云此晋侯也，其称人何？问其贬者，正以言归之于者，罪定巳可知，即是伯讨明矣。知称人更有所为，故问其称人之义。 \\n 　 \\n 贬。曷为贬？据他罪不见。卫之祸，文公为之也。文公为之奈何？文公逐卫侯而立叔武，使人兄弟相疑。《春秋》许人臣者必使臣，许人子者必使子。文公恶卫侯大深，爱叔武大甚，故使兄弟相疑。○大深，音泰，下同。放乎杀母弟者，文公为之也。文公本逐之非，故致此祸也。逐之文不见，故贬。主书者，以起文公逐之。○放乎，甫往反。 \\n [疏]注“文公本逐之非”。○解云：上注文公以王事逐之，而言非者，虽王事不供，罪不至逐，而文公逐之，疾恶大甚，故以为非也。案《论语》云：“人而不仁，疾之巳甚，乱也。”○注“以起文公逐之”。○解云：其主书者，即文公执卫侯之事是也。今执卫侯，贬文公称人，见其失所，是故贬以起文公逐之。 \\n 　 \\n 卫元咺自晋复归于卫。自者何？有力焉者也。有力焉者，有力于晋也。言恃晋有属巳力以归，方难下意，故於是发问。○属，音烛。 \\n [疏]“自者何”。解云：文公贤伯，而有力於恶人，似非其义，故执不知问。此执其君，其言自何？上元咺出奔晋，而文公执卫侯，知以元咺诉执之，怪诉其君而助之。为叔武争也。解文公助之意，以元咺为叔武争诉，以为忠於巳而助之。虽然，臣无诉君之义，复於卫非也，悖君臣之义，故著言自，明不当有力於恶人也。言复归者，深为霸者耻之，使若无罪。○争，争斗之争，下注同。悖，必内反。 \\n 　 \\n 诸侯遂围许。 \\n 曹伯襄复归于曹。 \\n 遂会诸侯围许。曹伯言复归者，天子归之也。名者，与卫侯郑同义。执归不书，书者，名恶当见。本无事，不当言遂，又不更举曹伯者，见其能悔过，即时从霸者征伐也。霸兵不月者，剌文公不偃武脩文以附疏，仓卒欲服许，卒不能降，威信自是衰，故不成其善。○降，户江反。 \\n [疏]“曹伯襄复归于曹”。○解云：天子归之，以得天子之命，其罪可以除，故言复归，作入无恶之文矣。上卫侯之下，注云“言复归者，天子有命归之”，不言卫侯。而此处著言曹伯者，正以文承元咺复归之下，辨嫌也。○注“执归”至“言遂”。○解云：正以上二十一年宋公被执而归，经不书之，故知执归不书。今书者，其名之恶当须见之。○注“又不更举曹伯者”。○解云：谓何以不言曹伯遂会诸侯围许，正以言遂，又不更举曹伯，皆是风疾之义，故可以见悔过，即时从霸者征伐也。○注“欲服许”至“其善”。○解云：正以上文温之会，许男不至，是不慕霸者而从于楚，故因而服之。云卒不能降者，正以二十九年春经书“公至自围许”，作不得意之文。庄六年“秋，公至自伐卫”之下，传云“得意致会，不得意致伐”，今此不致会，知卒不能降也。 \\n 　 \\n 二十有九年，春，介葛卢来。介葛卢者何？夷狄之君也。何以不言朝？据诸侯来曰朝。○介葛，音介，国名。 \\n [疏]“介葛卢者何”。○解云：欲言诸侯，文不言朝；欲言大夫，文不书聘，故执不知问。 \\n 　 \\n 不能乎朝也。不能升降揖让也。介者，国也。葛卢者，名也。进称名者，能慕中国，朝贤君，明当扶勉以礼义。 \\n [疏]注“进称名者”。○解云：正以下三十年秋，“介人侵萧”不名，故知此称名是其进。 \\n 　 \\n 公至自围许。○夏，六月，公会王人、晋人、宋人、齐人、陈人、蔡人、秦人盟于狄泉。文公围许不能服，自知威信不行，故复上假王人以会诸侯，年老志衰，不能自致，故诸侯亦使微者会之。月者，恶霸功之废於是。○故复，扶又反，年未同。恶，乌路反。 \\n [疏]注“月者”至“废於是”。○解云：正以月非大信之辞也。 \\n 　 \\n 秋，大雨雹。夫人专爱之所生。○雨，于付反。雹，步角反。 \\n 冬，介葛卢来。前公围许不在，故更来朝。不称字者，一年再朝不中礼，故不复进也。○中，丁仲反。 \\n 三十年，春，王正月。 \\n 夏，狄侵齐。 \\n 秋，卫杀其大夫元咺及公子瑕。卫侯未至，其称国以杀何？据归在下。道杀也。时巳得天子命还国，於道路遇而杀之，坐之与至国同，故但称国，不复别也。言及公子瑕者，下大夫别尊卑。○复，扶又反。别尊，彼列反。 \\n 卫侯郑归于卫。此杀其大夫，其言归何？据未至而有专杀之恶，与入恶同。 \\n [疏]“其言归何”。解云：正以归者，是出入无恶也。○注“与入恶同”。○解云：正以复入者，出无恶，入有恶。今此卫侯未至而杀，故宜与入恶同，不合言归，故难之。 \\n 　 \\n 归恶乎元咺也。卫侯归杀无恶，则元咺之恶明矣。曷为归恶乎元咺？据师还。 \\n [疏]注“据师还”。○解云：即庄八年“秋，师还”，传云“还者何？善辞也。此灭同姓，何善尔？非师之罪也”，彼注云“明君之使重在君”。然则彼鲁公遣师灭同姓，归善于师，而归恶于公，此卫侯即归恶于元咺，与彼义违。 \\n 　 \\n 元咺之事君也，君出则巳入，晋人执卫侯归之于京师，元咺自晋复归于卫，恃晋力以归是也。 \\n [疏]注“恃晋”至“是也”。○解云：即彼传云“自者何？有力焉者也”，注云“有力焉者，有力于晋也。言恃晋有属已力以归”是。 \\n 　 \\n 君人则巳出，卫侯郑自楚复归于卫，元咺出奔晋是也。以为不臣也。故不从犯伯执，为天子所还，言复归，从出入无恶言归，以见元咺有出入罪，卫侯得杀之，所以专臣事君之义。名者，为杀叔武之恶天子归有罪也。执归不书，主书者，名恶当见。○以见，贤遍反，下同。为，于伪反。恶天，乌路反。 \\n 晋人、秦人围郑。○介人侵萧。称人者，侵中国，故退之。 \\n [疏]注“称人者”至“退之”。○解云：正以上二十九年来朝称名，今不名，故知此称人者，退之也。 \\n 　 \\n 冬，天王使宰周公来聘。与葵丘会同义。 \\n [疏]注“与葵丘会同义”。○解云：葵丘之会在上九年，“公会宰周公”以下“于葵丘”，彼注云“宰，犹治也，三公之职号尊名也。以加宰，知其职大尊重，当与天子参听万机，而下为诸侯所会，恶不胜任也”。此宰周公亦职大尊重，当与天子参听万机，而下聘诸侯，恶不胜任，故云与葵丘同义。 \\n 　 \\n 公子遂如京师，遂如晋。大夫无遂事，此其言遂何？公不得为政尔。不从公政令也。时见使如京师，而横生事，矫君命聘晋，故疾其骄蹇自专，当绝之。不举重者，遂当有本。○桥君，居表反，本又作“矫”。 \\n [疏]“大夫无遂事”。○解云：正以臣无自专之道也。 \\n 　 \\n 三十有一年，春，取济西田。恶乎取之？以不月，与取运异，知非内叛邑。○恶，音乌。 \\n [疏]注“以不月”至“叛邑”。○解云：昭元年“三月，取运”，传云“运者何？内之邑也。其言取之何？不听也”，注云“不听者，叛也。不言叛者，为内讳，故书取以起之。月者，为内喜得之，故书月也。此不书月，与彼异，知非内之邑，是以传云“恶乎取之”，犹言何处取之。 \\n 　 \\n 取之曹也。曷为不言取之曹？据取丛言邾娄田也。讳取同姓之田也。同姓相贪利，恶差重，耻差深。○恶差，初卖反，下同。此未有伐曹者，则其言取之曹何？据伐同姓不讳。即有兵，当举伐曹，下日，若甲戌取须朐。 \\n [疏]注“即有兵”至“须朐”。○解云：即文七年“春，公伐邾娄。三月，甲戌，取须朐”，传云“取邑不日，此何以日？内辞也，使若他人然”，注云“使若公春伐邾娄而去，他人自以甲戌日取之”。 \\n 　 \\n 晋侯执曹伯，班其所取侵地于诸侯也。班者，布徧还之辞。○布徧，音遍，下文同。晋侯执曹伯，班其所取侵地于诸侯，则何讳乎取同姓之田？据晋还之得为伯。 \\n [疏]注“据晋还之得为伯”。○解云：即上二十八年“三月，丙午，晋侯入曹，执曹伯畀宋人”是也，何者？称侯以执，伯讨之文。然此传云“晋侯执曹伯，班其所取侵地于诸侯”，正指上二十八年执曹伯以畀宋人之文。言晋还之者，谓执曹伯而还诸侯之田矣。 \\n 　 \\n 久也。鲁本为霸者所还，当时不取，久后有悔，更缘前语取之，不应以复得，故当坐取邑。 \\n 公子遂如晋。 \\n 夏，四月，四卜郊，不从，乃免牲，犹三望。曷为或言三卜，或言四卜？三卜礼也，四卜非礼也。三卜何以礼？四卜何以非礼？据俱卜也。 \\n [疏]“曷为或言三卜”。○解云：即襄七年“夏，四月，三卜郊，不从，乃免牲”是也。○“三卜礼也”。○解云：案《曲礼上》篇云“卜筮不过三”，是其旧典之遗存，郑玄云“求吉不过三，鲁四卜郊，《春秋》讥之”是也。三卜礼，谓是鲁礼。若天子之郊则不卜，以其常事，但以鲁郊非常，是以卜之，吉则为之，凶则巳之。 \\n 　 \\n 求吉之道三。三卜，吉凶必有相奇者，可以决疑，故求吉必三卜。○奇，居丑反。 \\n [疏]“求吉之道三”。○解云：《周礼》大卜掌三王之龟易，义亦通于此。然三卜是礼，理应不书，襄七年“三卜郊”何以书？正以鲁人之郊，博卜三正，襄七年乃在周之四月，以其不时，是以书也。 \\n 　 \\n “禘尝不卜”。郊何以卜？禘比祫为大，尝比四时祭为大，故据之。 \\n [疏]“禘尝不卜”。○解云：即僖八年“秋，七月，禘于太庙”；桓十四年八月，“乙亥，尝”之类，皆不见卜筮之文，故言此。○“禘比祫为大”。○解云：禘之与祫虽皆大祭，但禘及功臣，於祫则否，故以禘为大，是以文二年“大事於大庙”之下，传云“五年而再殷祭”，彼注云“谓三年祫，五年禘。禘所以异於祫者，功臣皆祭也。祫，犹合也。禘，犹谛也，审谛无所遗失”。《盘庚》曰：“兹予大享于先王，尔祖其从与享之。”义亦通于此也。○注“尝比四时祭为大”。○解云：以此传配禘，禘既大於祫，则知尝大于四时，且尝是秋成，万物荐馨，故以为盛也。 \\n 　 \\n 卜郊，非礼也。礼，天子不卜郊。 \\n [疏]注“礼天”至“卜郊”。○解云：欲道天子之郊，以其常事，故不须卜。鲁郊非礼，是以卜之，异於禘尝耳。 \\n 　 \\n 卜郊何以非礼？据上言三卜礼。 \\n [疏]“卜郊何以非礼”。○解云：弟子之意，以为上言三卜是礼，何言卜郊非礼乎？答者以为由鲁郊非正，故须卜，何妨天子之郊不卜乎。 \\n 　 \\n 鲁郊，非礼也。以鲁郊非礼，故卜尔。昔武王既没，成王幼少，周公居摄，行天子事，制礼作乐，致太平，有王功。周公薨，成王以王礼葬之，命鲁使郊，以彰周公之德，非正故卜，三卜，吉则用之，不吉则免牲。谓之郊者，天人相与交接之意也。不言郊天者，谦不敢斥尊。○少，诗照反。太平，音泰。王功，于况反。 \\n [疏]注“谓之郊”至“意也”。○解云：何氏以为《郊特牲》云“於郊故谓之郊”，《礼记》非正典，故不从之。○注“不言郊天者”至“尊者”。○解云：欲道禘于大庙，于庄公武宫之属，皆斥尊言之。若然，“乙亥，尝”，“己卯，烝”之属，文不斥言者，以是时祭于大庙，小於禘故也。 \\n 　 \\n 鲁郊何以非礼？据成公乃不郊恶之。○恶之，乌路反，下皆同。天子祭天，郊者，所以祭天也。天子所祭，莫重於郊。於南郊者，就阳位也。稿席玄酒，器用陶器匏，大珪不瑑，大羹不和，为天至尊，物不可悉备，故推质以事之。○稿，古老反。匏，白交反。瑑，大转反。和，户卧反。为天，于伪反，下“则为”、“本为”、“主为”皆同。 \\n [疏]注“居南郊”至“以事之”。○解云：皆出《礼记·郊特牲》。彼文云“郊之祭也”，“大报天而主日也，兆於南郊，就阳位也”，又云“莞簟之安，而蒲越瑽鞂之尚”，“酒醴之美，玄酒明水之尚”，“器用陶匏，以象天地之性也”，“大圭不瑑，美其质也”，“大羹不和，贵其质也”。郑氏云“明水，司烜以阴鉴所取於月之水也。蒲越瑽鞂，藉神席也”；而彼文又云“祭天扫地而祭焉，於其质而巳矣”而云稿鞂神席者，正谓对不为坛，故言扫地，不全无席。 \\n 　 \\n 诸侯祭土。土，谓社也。诸侯所祭，莫重於社。卿大夫祭五祀，士祭其先祖。 \\n [疏]“诸侯祭土”。○解云：欲道鲁郊为非礼之意也。 \\n 　 \\n 天子有方望之事，方望，谓郊时所望祭四方群神、日月星辰、风伯雨师、五岳四渎及馀山川，凡三十六所。 \\n [疏]注“方望”至“三十六所”。解云：旧说云四方群神是为四也。通日与月为六，星是五星，为十一也，辰是十二辰，为二十三，风伯雨师为二十五，五岳为三十，四渎为三十四，馀小山川为二，是为三十六所。 \\n 　 \\n 无所不通。尽八极之内，天之所覆，地之所载，无所不至，故得郊也。诸侯山川有不在其封内者，则不祭也。故鲁郊非礼也。 \\n [疏]注“故鲁”至“礼也”。○解云：正以其所主狭，是以不得祭天地也。曷为或言免牲？或言免牛？免牲，礼也。鲁卜郊不吉，免之。礼，卜郊不吉，则为牲作玄衣纁裳，使有司玄端，放之於南郊，明本为天，不敢留天牲。 \\n 　 \\n [疏]“或言免牛”。○解云：即成七年“王正月，鼷鼠食郊牛角，改卜牛，鼷鼠又食其角，乃免牛”是也。 \\n 　 \\n 免牛，非礼也。免牛何以非礼？伤者曰牛。养牲不谨敬，有灾伤，天不飨用，不得复为天牲，故以本牛名之。非礼者，非大牲不当复见免，但当内自省责而已。○复为，扶又反，下同。见免，贤遍反，下“以见”同。三望者何？望祭也。然则曷祭？祭泰山河海。曷为祭泰山河海？据郊者主为祭天。○大山，音泰，本亦作“泰”，下同。 \\n [疏]“三望者何”。○解云：欲言祭名，文在免牲之下；欲言非祭，因郊天为之，故执不知问。 \\n 　 \\n 山川有能润于百里者，天子秩而祭之。此皆助天宣气布功，故祭天及之。秩者，随其大小尊卑高下所宜。礼，祭天牲角茧栗，社稷宗庙角握，六宗五岳四渎角尺，其馀山川视卿大夫。天燎地瘗，日月星辰布，山县水沉，风磔雨升。燎者，取俎上七体，与其珪宝，在辨中，置於柴上烧之。○茧，古典反。燎，力召反。瘗，於例反。县，音玄。磔，陟百反。 \\n [疏]注“礼祭天”至“大夫”。○解云：皆《王制》与《礼说》文耳。其馀山川视卿大夫者，小山川之属，但牵牛而巳。○注“天燎”至“雨升”。○解云：《尔雅》“祭天曰燔柴”者，盖以燎柴而燔之，故谓祭为燔柴。云地瘗者，即《尔雅》云“祭地曰瘗埋”，李巡曰“祭地以玉埋地中”，瘗，亦埋也。云日月星辰布者，即《尔雅》云“祭星曰布”，孙氏云“既祭布散於地，位似星辰布列”，郭氏曰“布散祭於地”。然则《尔雅》虽不言日月，日月之义宜附於星，故何氏连日月言之。云山县者，《尔雅》云“祭山曰庪县”，郭氏云“或庪或县，置之於山”，李氏曰“祭山以黄玉及璧，以庪置几上，遥遥而视之，若县，故曰庪县”，孙氏曰“庪县，埋於山足曰庪，埋於山上曰县”是也。云水沈者，即《尔雅》“祭川曰浮沈”，孙氏曰“置祭於水中，或浮或沉，故曰浮沉”是也。言风磔者，即《尔雅》云“祭风曰磔”，孙氏云“既祭披磔其牲，以风散之”，李氏曰“祭风以牲头蹄及皮，破之以祭，故曰磔”，郭氏曰“今俗当夫道中磔狗”，云以止风，此其象。云雨升者，无文，何氏更有所见，盖患其雨多，祭使上升，故祭雨曰升，明上“水沉”是祭川也。○注“燎者取”至“燎之”。○解云：上天燎之文。其七体者，即少牢之肩、臂、臑、肫、胳、正脊、脡脊、横脊、短胁、长胁、代胁之属也。 \\n 　 \\n 触石而出，肤寸而合，侧手为肤，案指为寸，言其触石理而出，无有肤寸而不合。○肤寸，方于反，侧手为肤，按指为寸。不崇朝而遍雨乎天下者，唯泰山尔。崇，重也。不重朝，言一朝也。○崇朝，如字，注同。雨，于付反，又如字。崇重，直龙反，下同。河海润于千里。亦能通气致雨，润泽及于千里。《韩诗传》曰“汤时大旱，使人祷于山川”是也。郊望非一，独祭三者，鲁郊非礼，故独祭其大者，犹者何？通可以已也。巳，止。何以书？讥不郊而望祭也。讥尊者不食，而卑者独食。书者，恶失礼也。鲁至是郊者，僖公贤君，欲尊明其先祖之功德，不就废之。讥者，《春秋》不见事不书，皆从事举可知也。不告言不从者，明巳意汲汲欲郊，而上不从尔。所以见事鬼神，当加精诚。 \\n 秋，七月。○冬，杞伯姬来求妇。其言来求妇何？兄弟辞也。其称妇何？有姑之辞也。书者，无出道也。 \\n 狄围卫。○十有二月，卫迁于帝丘。月者，恶大国迁至小国，城郭坚固，人众彊，迁徙畏人，故恶之也。 \\n 三十有二年，春，王正月。 \\n 夏，四月，己丑，郑伯接卒。不书葬者，杀大夫申侯也。君杀大夫，皆就葬，别有罪无罪，唯内无贬公之道，不可去葬，故从杀时别之。○接，二传作“捷”。别有，彼列反，下同。去，起吕反。 \\n [疏]注“君杀”至“无罪”。○解云：正谓大夫有罪，则书其君葬；若其大夫无罪，则去其君葬以见恶。○注“唯内”至“别之”。○解云：正其别之者，即有罪不日，上二十八年春，“公子买戍卫，不卒戍，剌之”是也。若其无罪则书日，即成十六年十有二月，“乙酉，剌公子偃”是也。 \\n 　 \\n 卫人侵狄。 \\n 秋，卫人及狄盟。不地者，起因上侵就狄盟也。复出卫人者，嫌与内微者同也。言及者，时出不得狄君也。称人而言及，则知狄盟者卑。○复，扶又反。 \\n 冬，十有二月，己卯，晋侯重耳卒。○重，直龙反。 \\n 三十有三年，春，王二月，秦人入滑。 \\n 齐侯使国归父来聘。 \\n 夏，四月，辛巳，晋人及姜戎败秦于殽。其谓之秦何？据败者称师，未得师称人。○殽，本又作“肴”，户爻反，或户高反。 \\n [疏]注“据败”至“称人”。○解云：即庄二十八年“春，王三月，甲寅，齐人伐卫。卫人及齐人战，卫人败绩”，传云“败者称师，卫何以不称师”，何氏云“据桓十三年，己巳，燕人战败绩称师”；传云“未得乎师也”，何氏云“未得成列为师也”。然则燕人败绩称师，卫人未得师称人，今此称国，故难之。 \\n 　 \\n 夷狄之也。曷为夷狄之？据俱见败。秦伯将袭郑，轻行疾至，不戒以入曰袭。○轻，遣政反。百里子与蹇叔子谏曰：“千里而袭人，未有不亡者也。”行疾不假涂，变必生；道远多险阻，遭变必亡。○蹇，居辇反。秦伯怒曰：“若尔之年者，宰上之木拱矣，宰，冢也。拱，可以手对抱。○拱，九勇反，以手对抱。 \\n [疏]注“宰，冢也”。○解云：正以《穀梁传》云“子之冢木巳拱矣”，范氏云“拱，合抱”，未知同异如何也。 \\n 　 \\n 尔曷知！师出，百里子与蹇叔子送其子而戒之曰：“尔即死，必於殽之嵚岩，是文王之所辟风雨者也，其处险阻隘，势一人可要百，故文王过之驱驰，常若辟风雨，袭郑所当由也。○嵚，苦衔反，邹深生、褚诠之音《上林赋》并同，徐音钦，韦昭《汉书音义》去瞻反；又本或作“廞”，同。岩，五衔反，韦音严。处，昌虑反。隘，於卖反。要，一遥反，传“要之”同。吾将尸尔焉。”在床曰尸，在棺曰柩。子揖师而行。揖其父於师中，介胄不拜，为其拜如蹲。○胄，直又反。为，于伪反。蹲，音存。 \\n [疏]注“介胄不拜”。○解云：出《曲礼上》篇，彼文蹲作“蓌”字。《少仪》亦云“介者不拜”，郑注云“军中之拜，肃拜”是也。 \\n 　 \\n 百里子与蹇叔子从其子而哭之，秦伯怒曰：“尔曷为哭吾师？”对曰：“臣非敢哭君师，哭臣之子也。”言恐臣先死，子不见臣，故先哭之。弦高者，郑商也。郑商，贾人。○贾，音古。遇之殽，矫以郑伯之命而犒师焉。诈称曰矫。犒，劳也。见其军行非常，不似君子，恐见虏掠，故生意矫君命劳之。○矫以，居表反。犒，苦报反，劳也。劳，力报反，下同。掠，音亮。或曰往矣，或曰反矣。军中语也。时以为郑实使弦高犒之，或以为郑伯巳知将见袭，必设备，不如还。或曰既出，当遂往之。然而晋人与姜戎，要之殽而击之，匹马只轮无反者，然，然上议，犹豫留往之顷也。匹马，一马也；只，骑也。皆喻尽。○，只轮如字，一本又作易轮。董仲舒云：“车皆不还，故不得易轮辙”。只踦，居宜反，一本作“易踦”。其言及姜戎何？据秦人白狄，不言及吴子主会也。 \\n [疏]注“及吴子主会也”。○解云：即黄池传云“吴何以称子？吴主会。吴主会，即曷为先言晋侯？不与夷狄之主中国也”。 \\n 　 \\n 姜戎，微也。故绝言及。称人，亦微者也，何言乎姜戎之微？据邢人、狄人伐卫不言及。先轸也。先轸，晋大夫也。言姜戎微，则知称人者尊。或曰襄公亲之。以既贬，又危文公葬。 \\n [疏]注“以既”至“公葬”。○解云：即下经云“癸巳，葬晋文公”是也，何者？隐三年传云“当时而不日，正也；当时而日，危不得葬也”。今此文公去年十二月薨，至今年四月正宜合葬，而书其日，故云危文公葬。 \\n 　 \\n 襄公亲之，则其称人何？据桓十三年卫侯背殡用兵不称人。 \\n [疏]注“据桓十三年”至“称人”。○解云：即桓十三年“二月，公会纪侯、郑伯。亡巳，及齐侯、宋公、卫侯、燕人战”云云是也。知彼卫侯背殡用兵者，即以桓十二年十一月，“丙戌，卫侯晋卒”，至十三年“三月，葬卫宣公”。然则三月乃葬先君，二月而巳出战，故知背殡明矣。 \\n 　 \\n 贬。曷为贬？据俱背殡用兵。君在乎殡而用师，危不得葬也。与卫迫齐、宋异，故恶不子也。○恶不，乌路反，下同。 \\n [疏]注“与卫”至“宋异”。○解云：即彼注云“背殡用兵而月，不危之者，卫弱於齐、宋，不从亦有危，故量力不责”是也。 \\n 　 \\n 诈战不日，此何以日？据不言败绩，外诈战文也。诈，卒也。齐人语也。○卒，七忽反。尽也。恶者不仁。 \\n 癸巳，葬晋文公。 \\n 狄侵齐。○公伐邾娄，取丛。取邑不致者，得意可知例。○取菆，才工反，二传作“取訾楼”。 \\n [疏]“取丛”。○解云：丛有作“邹”字者。○注“取邑”至“知例”。○解云：公与二国以上用兵之时，得意致会，不得意致伐。若与一国及独出用兵之时，得意不致，不得意致伐。今此取邑例皆不致，不别得意者，既言取邑，得意明矣，何劳别之？ \\n 　 \\n 秋，公子遂率师伐邾娄。○晋人败狄于箕。不月者，略微者与夷狄也。 \\n [疏]注“不月”至“狄也”。○解云：以隐六年注云“战例时，偏战日，诈战月”，今此不月，故解之。 \\n 　 \\n 冬，十月，公如齐。月者，善公念齐恩及子孙。 \\n [疏]注“月者”至“子孙”。○解云：正以朝聘例时，故如此解。而言念齐恩及子孙者，正以十年春，“公如齐”之下，注云“月者，僖公本齐所立，桓公德衰见叛，独能念恩朝事之，故善录之”。十五年“公如齐”之下，注云“月者，善公既能念恩，尊事齐桓，又合古五年一朝之义，故录之”。今桓公既卒，能复朝齐，书月，故以念恩及子孙解之。 \\n 　 \\n 十有二月，公至自齐。 \\n 乙巳，公薨于小寝。 \\n 霣霜不杀草，李梅实。 \\n 何以书？记异也。何异尔？不时也。周之十二月，夏之十月也。《易·中孚记》曰：“阴假阳威之应也。早霣霜而不杀万物，至当霣霜之时，根生之物复荣不死，斯阳假与阴威，阴威列索，故阳自霣霜而反不能杀也。”此禄去公室，政在公子遂之应也。○复，扶又反。索，息各反。 \\n [疏]注“阴威列索”。○解云：正谓阴威列见而散万物矣。 \\n 　 \\n 晋人、陈人、郑人伐许。 \\n 　"}
{"章节": "文公卷十三（起元年，尽九年）", "正文": "文公卷十三（起元年，尽九年） \\n  \\n  \\n 　 \\n 　 \\n    元年，春，王正月，公即位。○二月，癸亥，朔，日有食之。是后楚世子商臣弑其君，楚灭江、六，狄比侵中国。 \\n [疏]注“是后”至“其君”。○解云：即下经云“冬，十月，丁未，楚世子商臣杀其君髡”是也。○注“楚灭江六”。○解云：即下四年“秋，楚人灭江”，五年“秋，楚人灭六”是也。○注“狄比侵中国”。○解云：即下四年夏，“狄侵齐”；七年夏，“狄侵我西鄙”之属是也。 \\n 　 \\n 天王使叔服来会葬。其言来会葬何？据奔丧以非礼书，归含且赗不言来。○归含，本又作“唅”，户暗反，五年经同。赗，芳凤反。 \\n [疏]注“据奔丧以非礼书”。○解云：即定十五年夏五月，“壬申，公薨于高寝”，下云“邾娄子来奔丧”。传云“其言来奔丧，非礼也”是。○注“归含”至“言来”。○解云：下五年“春，王正月，王使荣叔归含且赗”是也。 \\n 　 \\n 会葬礼也。但解会葬者，明言来者常文，不为早晚施也。常事书者，文公不肖，诸侯莫肯会之，故书天子之厚，以起诸侯之薄，盖以长补短也。叔服者，王子虎也。服者，字也。叔者，长幼称也。不系王者，不以亲疏录也。不称王子者，时天子诸侯，不务求贤而专贵亲亲，故尤其在位子弟，剌其早任以权也。鲁得言公子者，方录异辞，故独不言弟也。诸侯得言子弟者，一国失贤轻。○不为，于伪反，下“不为”同。长幼，丁丈反。称也，尺证反。 \\n [疏]注“但解”至“施也”。○解云：在隐元年也。○注“常事书者”。○解云：僖公之卒在去年十二月，至今年四月葬之，是为五月而葬。叔服来会附在葬前，適得其所，故谓之常事。常事不书，今书之，故须注解。○注“文公”至“会之”。○解云：正以下七年“秋，八月，公会诸侯、晋大夫盟于扈”，传云“诸侯何以不序？大夫何以不名？公失序也。公失序奈何？诸侯不可使与公盟，眣晋大夫使与公盟也”，注云文公“为诸侯所薄贱，不见序，故深讳为不可知之辞”，是其不肖，诸侯莫肯会之之义也。○注“故书”至“之薄”。○解云：言天子恩厚於文公，而经书其会葬，起诸侯之薄，无恩於文公，故经不书矣。而襄三十一年“冬，十月，滕子来会葬”，亦是常事而书之者，亦起当时更无人会，故彼注云“此书者，与叔服同义”是也。○注“盖以长补短也”。○解云：谓书天子得礼，欲以补诸侯之短，令其非礼见矣。其非礼者，不相会葬是也。○注“叔服”至“称也”。○解云：知叔服为王子虎者，正以下三年“夏，五月，王子虎卒”，传云“王子虎者何？天子之大夫也。外大夫不卒，此何以卒？新使乎我也”，注云“王子虎，即叔服也。新为王者使来会葬，在葬后三年中卒，君子恩降於亲亲，则加报之，故卒，明当有恩礼也”是也。○注“不系”至“录也”。○解云：若系王，宜云“王使王服子来会葬，似若宣十五年王札子矣。今不如此者，《春秋》主见天子之厚，使来会葬而巳，何须录其使人之亲疏乎？是以不言王服子矣。宣十五年“王札子杀召伯、毛伯”，传云“王札子者何？长庶之号”，注云“子者，王子也。天子不言子弟，故变文上札系先王以明之”，是其类也。○注“不称”至“权也”。○解云：言尤其在位子弟，则知聘使与会盟之时，不得称子弟，若其卒与奔犹得称之，何者？卒与出奔不复在位，何须刺其早任以权乎？即下三年“夏，五月，王子虎卒”；襄三十年夏，“王子瑕奔晋”之属是也。○注“鲁得”至“弟也”。○解云：鲁君在位，公子得言之者，即桓三年“公子翚如齐逆女”，庄二年“公子庆父伐於馀丘”之属是也。言方录异辞者，谓上异於天子，下异於诸侯，见其为新王之义，故曰方录异辞矣。故独不言弟也者，谓尤其在位之弟，若其卒与出奔，不妨有之，即宣十七年冬，“公弟叔肸卒”之属是也。○注“诸侯”至“贤轻”。○解云：诸侯在位，公子得见经者，即宣二年春，“及郑公子归生战于大棘”之属是也。其诸侯在位之弟得见经者，即隐七年夏，“齐侯使其弟年来聘”；桓十四年夏，“郑伯使其弟语来盟”之属是也。一国失贤轻者，虽是不务求贤，而专贵亲亲，要其一国失贤，其罪轻故也。 \\n 　 \\n 夏，四月，丁巳，葬我君僖公。 \\n 天王使毛伯来锡公命。锡者何？赐也。命者何？加我服也。复发传者，嫌礼与桓公同，死生异也。主书者，恶天子也。古者三载考绩，三考黜陟幽明。文公新即位，功未足施而锡之，非礼也。○锡，恩历反。复，扶又反。恶，乌路反。 \\n [疏]“锡者何”。○解云：明始即位未有功美，天子加锡，异於常典，故执不知问。○注“复发”至“礼也”。○解云：庄元年“王使荣叔来锡桓公命”，传云“锡者何？赐也”，注云“上与下之辞”；传又云“命者何？加我服也”，注云“增加其衣服，令有异於诸侯”。然则若不重发，即嫌悉与桓公同，故复言之，明有异矣。彼是赠死之衣，此是朝祭之服，故言死生异也。云云之说，在庄元年。 \\n 　 \\n 晋侯伐卫。 \\n 叔孙得臣如京师。书者，与庄二十五年同。知不为丧聘书者，聘为贡职天子，当得异方之物以事宗庙，又欲以知君父无恙，不以丧废，故不讥也。如他国，就不三年一讥而巳。○恙，馀亮反。 \\n [疏]注“书者”至“讥也”。○解云：即庄二十五年冬“公子友如陈”，彼注云“如陈者，聘也。内朝聘言如者，尊内也。书者，录内所交接也”。今此亦然，故曰同也。○注“如他”至“而巳”。○解云：如他国所以合讥者，正以聘是吉礼，又非君父之国，於丧宜废故也。言就不三年一讥而巳者，即下二年冬，“公子遂如齐纳币”，传云“纳币不书，此何以书？讥。何讥尔？讥丧娶也。娶在三年之外，则何讥乎丧娶？三年之内不图婚”是也。言就其重者，一讥而巳，其馀不讥从可知。 \\n 　 \\n 卫人伐晋。 \\n 秋，公孙敖会晋侯于戚。○戚，于寂反。 \\n 冬，十月，丁未，楚世子商臣弑其君髡。楚无大夫，言世子者，甚恶世子弑父之祸也。不言其父，言其君者，君之於世子，有父之亲，有君之尊，言世子者，所以明有父之亲；言君者，所以明有君之尊，又责臣子当讨贼也。日者，夷狄子弑父，忍言其日。○髡，苦门反，《左氏》作“頵”。 \\n [疏]注“楚无”至“贼也”。○解云：下九年“冬，楚子使椒来聘”，传云“椒者何？楚大夫也。楚无大夫，此何以书？始有大夫也。始有大夫，则何以不氏？许夷狄者，不一而足也”。然则至下九年，楚始有大夫，则知此处未有大夫矣。既无大夫，其世子亦未当见，故解之。○注“日者”至“其日”。○解云：如此注者，正决襄三十年“夏，四月，蔡世子般弑其君固”，何氏云“不日者，深为中国隐痛有子弑父之祸，故不忍言其日”是也。 \\n 　 \\n 公孙敖如齐。书者，讥丧娶，吉凶不相干。 \\n 二年，春，王二月，甲子，晋侯及秦师战于彭衙，秦师败绩。称秦师者，愍其众，恶其将，前以不用贤者之言，匹马只轮无反者，今复重师败绩。师敌君不正者，贱之，不嫌得敌君。○衙，音牙，本或作“牙”。恶，乌路反。将，子匠反。复，扶又反，下“不复”皆同。重，直用反。 \\n [疏]注“称秦”至“其将”。○解云：正以秦于是时未有大夫，则不合称师，今而称师，故解之。○注““前以”至“败绩”。○解云：在僖三十三年矣。○注“师敌”至“敌君”。○解云：僖二十八年夏，晋侯以下“及楚人战于城濮”，传云“此大战也，曷为使微者？子玉得臣也。子玉得臣则其称人何故？大夫不敌君也”。然则彼是大夫，嫌其与君敌，故正之称人。此师者，乃是秦之众人，是以不劳正之耳。 \\n 　 \\n 丁丑，作僖公主。作僖公主者何？为僖公作主也。为僖公庙作主也。主状正方，穿中央，达四方，天子长尺二寸，诸侯长一尺。○为僖公庙，于伪反，下“盖为”、“以为”，下“欲为”同。 \\n [疏]“作僖公主者何”。○解云：欲言是礼，书而讥之；欲言非礼，礼有作主之事，故执不知问。○“为僖公作主也”。○解云：为，于伪反。○注“主状”至“一尺”。○解云：皆《孝经说》文也。卿大夫以下，正礼无主，故不言之。云云之说，备在《左氏》。 \\n 　 \\n 主者曷用？虞主用桑，礼，平明而葬，日中而反虞，以阳求阴，谓之虞者，亲丧以下壙，皇皇无所见，求而虞事之。虞，犹安也。用桑者，取其名，与其粗觕，所以副孝子之心。礼，虞祭，天子九，诸侯七，卿大夫五，士三，其尊处犹吉祭。○壙，苦晃反，又音旷。粗，才古反，又七奴反。 \\n [疏]注“礼平”至“反虞”。○解云：出《檀弓》与《士虞记》也。言以阳求阴者，谓以日中求神是也。而郑注《士虞记》云“朝葬而日中虞，君子举事必用辰正也者，两相须也”。彼郑氏又云“再虞三虞皆质明”，则日中而反虞者，指葬日言之。○注“礼虞”至“吉祭”。○解云：自诸侯七以下，《杂记》文。其天子九虞者，何氏差之耳。《异义》“《左氏》说”亦有成文。云云之说，具《左氏传》疏。 \\n 　 \\n 练主用栗。谓期年练祭也，理虞主於两阶之间，易用栗也。夏后氏以松，殷人以柏，周人以栗。松犹容也，想见其容貌而事之，主人正之意也。柏犹迫也，亲而不远，主地正之意也。栗犹战栗，谨敬貌，主天正之意也。《礼·士虞记》曰：“桑主不文，吉主皆刻而谥之，盖为禘袷时别昭穆也。”虞主三代同者，用意尚粗觕，未暇别也。○期年，音基，三年同。人正，音征，下同。别，彼列反，下同。 \\n [疏]注“谓期”至“栗也”。解云：出《礼记》文。○注“夏后”至“以栗”。○解云：出《论语》也。而郑氏注云“谓社主，正以古文《论语》‘哀公问社於宰我’故也”，今文《论语》无“社”字，是以何氏以为庙主耳。 \\n 　 \\n 用栗者，藏主也。藏于庙室中当所当奉事也。质家藏于室。作僖公主，何以书？据作馀公主不书。讥。何讥尔？不时也。其不时奈何？欲久丧而后不能也。礼，作练主当以十三月。文公乱圣人制，欲服丧三十六月，十九月作练主，又不能卒竟，故以二十五月也。日者，重失礼鬼神。 \\n [疏]注“礼作”至“三月”。○解云：即《礼记》云“十三月而练”是也。○注“日者”至“鬼神”。解云：即隐五年注云“失礼鬼神例日”是也。 \\n 　 \\n 三月，乙巳，及晋处父盟。此晋阳处父也，何以不氏？据晋阳处父伐楚救江。 \\n [疏]注“据晋”至“救江”。○解云：即下三年冬，“晋阳处父帅师伐楚救江”是也。 \\n 　 \\n 讳与大夫盟也。讳去氏者，使若得其君，如经言邾娄仪父矣。不地者，起公就於晋也。日者，起公盟也。俱没公，齐高徯不使若君，处父使若君者，亲就其国，耻不得其君，故使若得其君也。如晋不书不致者，深讳之。○去，起吕反。 \\n [疏]注“讳去”至“晋也”。○解云：仪父之事，在隐元年。凡五等诸侯失爵在名字之例者，但直书其名字，不言其氏，即倪黎求、蔡叔、邾娄仪父之类是也。今此处父无氏，故云使若得其君矣。○注“日者，起公盟也”。○解云：正以微者盟例不日故也。○注“俱没”至“君也”。○解云：高傒之事，在庄二十二年。彼经云“秋，七月，丙申，及齐高傒盟于防”是也。○注“如晋”至“讳之”。○解云：正决下三年“冬，公如晋。十有二月，己巳，公及晋侯盟”，四年“春，公至自晋”之文也。 \\n 　 \\n 夏，六月，公孙敖会宋公、陈侯、郑伯、晋士縠盟于垂敛。盟不日者，欲共盟诛商臣，虽不能诛，犹为疾恶故也，褒与信辞也。不如平丘两举会盟详录之者，时至即盟，会礼不成。○縠，户木反。垂敛，《左氏》作“垂陇”。 \\n [疏]“盟于垂敛”者，《左氏》作“垂陇”。○注“虽不能诛”。○解云：正以共讨恶逆，乃是义之高者，若能诛之，理应书见，似若昭四年经书“执齐庆封，杀之”。然今无其经，故知不能诛也。○注“不如平”至“不成”。○解云：即昭十三年“公会刘子、晋侯”以下“于平丘。八月，甲戌，同盟於平丘”是也。 \\n 　 \\n 自十有二月不雨，至于秋七月。何以书？记异也。以不言旱。大旱以灾书，此亦旱也，曷为以异书？大旱之日短而云灾，云，言也。言有灾。 \\n [疏]“大旱以灾书”。○解云：即僖二十一年经书“夏，大旱”，传云“何以书？记灾也”是也。 \\n 　 \\n 故以灾书。此不雨之日长而无灾，故以异书也。此禄去公室，政在公子遂之所致也。不就庄三十一年发传者，此最甚事著。 \\n [疏]注“不就”至“事著”。○解云：庄三十一年“冬，不雨”，传云“何以书？记灾也”。然则彼一时不雨，是以不得发传云不雨之日长，此则历四时，故言最甚事著也。 \\n 　 \\n 八月，丁卯，大事于大庙，跻僖公。大事者何？大祫也。以言大，与有事异。又从僖八年禘数之，知为大祫。○大庙，音太，下“太祖”皆同。跻僖，子兮反，升也，本又作“隮”，同。祫，音洽，大祭。禘数，大帝反；下所主反。 \\n [疏]“大事者何”。○解云：欲言大祭，无禘祫之文；欲言时祭，而经书大，故执不知问。○注“以言”至“事异”。○解云：宣八年夏六月，“辛巳，有事于太庙”，彼是时祭，不言大，则知此言大者，是大祭明矣。○注“又从僖”至“大祫”。解云：《春秋说》文云“三年一祫，五年一禘。”《尔雅》云“禘，大祭也。”孙氏云“禘，五年大祭也。”然则三年一祫，五年一禘，礼如然也。案僖八年“秋，七月，禘於太庙”，从此以后三年一祫数，则十一年祫，十四年祫，十七年祫，二十年祫，二十三年祫，二十六年祫，二十九年祫，三十二年祫，文二年祫也；若作五年一禘数，则从僖公八年禘，十三年禘，十八年禘，二十三年禘，二十八年禘，三十三年禘，文五年禘，则文二年非禘年，正当合祫，故知此年大事为祫矣，是以注云“又从僖八年禘数之，知为大祫也”。若然，从僖八年禘数之，则十一年祫，十三年禘，随次而下，至僖二十三年并为禘祫，何得下传云“五年而再殷祭”者，盖为其初时三年作祫，五年作禘，大判言之，得言五年而再殷祭，其閒三五参差，随次而下，何妨或有同年时乎？知非祫与禘相因而数为三年五年者，若从僖八年禘，十一年祫，十六年禘，十九年祫数之，至僖三十二年禘，文公二年祫亦相当，但於五年而再殷祭之言不合，故不得然解。 \\n 　 \\n 大祫者何？合祭也。其合祭奈何？毁庙之主，陈于大祖。毁庙，谓亲过高祖，毁其庙，藏其主于大祖庙中。礼，取其庙室笮以为死者炊沐。大祖，周公之庙。陈者，就陈列大祖前，大祖东乡，昭南乡，穆北乡，其馀孙从王父。父曰昭，子曰穆。昭取其乡明，穆取其北面尚敬。○笮，侧白反。炊沐，昌垂反；下音木。东乡，许亮反，下同。 \\n [疏]“大祫者何”。○解云：正以祫小于禘，而文加大，故执不知问。○注“礼取”至“炊沐”。○解云：出《礼记》文。 \\n 　 \\n 未毁庙之主，皆升，合食于大祖，自外来曰升。五年而再殷祭。殷，盛也。谓三年祫五年禘。禘所以异於祫者，功臣皆祭也。祫，犹合也。禘，犹谛也。审谛无所遗失。礼，天子特禘特祫；诸侯禘则不礿，祫则不尝；大夫有赐於君，然后祫其高祖。○谛，音帝。礿，羊略反。 \\n [疏]注“禘所以”至“皆祭也”。○解云：出《礼记》与《春秋说》文。○注“礼天”至“特祫”。解云：《礼记》及《春秋说》文，即“不主禘祫”是也。○注“诸侯”至“不尝”。解云：即《礼记·王制》所云“夏禘则不礿，秋祫则不尝”是也。○注“大夫”至“高祖”。○解云：正以於礼不得故也。 \\n 　 \\n 跻者何？升也。何言乎升僖公？据禘于大庙不道所升。 \\n [疏]“跻者何”。○解云：先君昭穆自有常次，今而言跻，故执不知问。○注“据禘”至“所升”。○解云：即僖八年“秋，七月，禘于大庙，用致夫人”是也。 \\n 　 \\n 讥。何讥尔？逆祀也。其逆祀奈何？先祢而后祖也。升谓西上。礼，昭穆指父子，近取法《春秋》，惠公与庄公当同南面西上；隐、桓与闵、僖亦当同北面西上，继闵者在下。文公缘僖公於闵公为庶兄，置僖公於闵公上，失先后之义，故讥之。传曰“后祖”者，僖公以臣继闵公，犹子继父，故闵公於文公，亦犹祖也。自先君言之，隐、桓及闵、僖各当为兄弟，顾有贵贱耳。自继代言之，有父子君臣之道，此恩义逆顺各有所施也。不言吉祫者，就不三年不复讥，略为下张本。○祢，乃礼反。 \\n [疏]注“不言”至“张本”。○解云：闵二年“夏，五月，乙酉，吉禘于庄公”，传云“其言吉何？言吉者，未可以吉也。曷为未可以吉？未三年也”。然则吉禘于庄公在三年之内，今此大事亦在三年之内，是不须更言吉祫以讥之，但略言大事于太庙，为下跻僖公张本而巳。 \\n 　 \\n 冬，晋人、宋人、陈人、郑人伐秦。 \\n 公子遂如齐纳币。纳币不书，此何以书？讥。何讥尔？讥丧娶也。娶在三年之外，则何讥乎丧娶？据逆在四年。○丧取，七住反，本亦作“娶”同。 \\n [疏]“纳币不书”。○解云：正以桓三年秋，“公子翚如齐逆女”，不书纳币，故难之。 \\n 　 \\n 三年之内不图婚。僖公以十二月薨，至此未满二十五月，又礼先纳采、问名、纳吉，乃纳币，此四者皆在三年之内，故云尔。吉禘于庄公，讥。然则曷为不於祭焉讥？据吉禘于庄公，讥始不三年，大事图婚，俱不三年。大事犹从吉禘，不复讥。三年之恩疾矣。疾，痛。非虚加之也，非虚加责之。以人心为皆有之。以人心为皆有，疾痛不忍娶。以人心为皆有之，则曷为独於娶焉讥？据孝子疾痛，吉事皆不当为，非独娶也。娶者，大吉也。合二姓之好，传之於无穷，故为大吉。○好，呼报反。传，直专反。非常吉也。与大事异。其为吉者，主於巳。主於巳身，不如祭祀尚有念先人之心。以为有人心焉者，则宜於此焉变矣。变者，变恸哭泣也。有人心念亲者，闻有欲为巳图婚，则当变恸哭泣矣，况乃至于纳币成婚哉。○恸，杜贡反。 \\n 三年，春，王正月，叔孙得臣会晋人、宋人、陈人、卫人、郑人伐沈，沈溃。○伐沈，音审，国名。溃，户内反。 \\n 夏，五月，王子虎卒。王子虎者何？天子之大夫也。外大夫不卒，此何以卒？据原仲也。 \\n [疏]“王子虎者，何。○解云：欲言大夫例不书卒欲言诸侯而经书王子故执不知问。○注“据原仲也”。○解云：即庄二十七年“秋，公子友如陈，葬原仲”是也。 \\n 　 \\n 新使乎我也。王子虎即叔服也。新为王者使来会葬，在葬后三年中卒，君子恩隆於亲亲，则加报之，故卒，明当有恩礼也。尹氏卒日，此不日者，在期外也。名者，卒从正。○新使，所吏反。 \\n [疏]注“尹氏”至“外也”。○解云：隐三年“夏，四月，辛卯，尹氏卒”下，传云“外大夫不卒，此何以卒？天王崩，诸侯之主也”，何氏云“时天王崩，鲁隐往奔丧，尹氏主亻宾赞诸侯，与隐交接，而卒恩隆於王者，则加礼录之，故为隐恩痛之。日者，恩录之，明当有恩礼”。然则彼天王崩，尹氏四月卒，仍在期内，其恩近，故书日。此则巳经三年，其恩杀，故不日，是以注云“在期外”。○注“名者，卒从正”。○解云：隐八年“夏，六月，己亥，蔡侯考父卒”，“八月，葬蔡宣公”，传云“卒从正”，何氏云“卒当赴告天子，君前臣名，故从君臣之正义言也”；传云“而葬从主人”，何氏云“至葬者，有常月可知。不赴告天子，故自从蔡臣子辞称公”。然则此亦从君臣之正义言之，故云名者卒从正也。 \\n 　 \\n 秦人伐晋。 \\n 秋，楚人围江。○雨螽于宋。雨螽者何？死而坠也。以先言雨也。坠，隋地也。不言如雨，言雨螽者，本飞从地上而下至地，似雨尢醇。○雨螽，于付反，下及注同，一音如字；螽，音终。而队，直类反，注同。隋，大果反。上，时掌反。醇，音纯。 \\n [疏]“雨螽者何”。○解云：欲言是雨，而特施于螽；欲言非雨，而文言雨螽，故执不知问。○注“以先言雨也”。○解云：正以先言雨，后言螽，则知死而坠者也。○注“不言”至“尤醇”。○解云：欲道庄七年“星霣如雨”者，本从天来，又不及地，如雨不醇，故云如雨。此则初从地上而还至地，故不言如，言其真似雨也。 \\n 　 \\n 何以书？记异也。外异不书，此何以书？为王者之后记异也。螽，犹众也。众死而坠者，群臣将争彊相残贼之象，是后大臣比争斗相杀，司城惊逃，子哀奔亡，国家廓然无人，朝廷久虚，盖由三世内娶，贵近妃族，祸自上下，故异之云尔。○为王，于伪反。近，附近之近。 \\n [疏]注“是后”至“相杀”。○解云：即七年夏，“宋人杀其大夫”；八年冬，“宋人杀其大夫”是也。○注“司城惊逃”。○解云：即八年冬，“宋司城来奔”是也。○注“子哀奔亡”。○解云：十四年秋，“宋子哀来奔”是也。○注“盖由三世内娶”。解云：僖二十五年及十七年传皆云“宋三世无大夫，三世内娶也”之属是也。 \\n 　 \\n 冬，公如晋。十有二月，己巳，公及晋侯盟。 \\n 晋阳处父帅师伐楚救江。此伐楚也。其言救江何？据两之，当先言救也；非两之，当重出处父也；生事当言遂，三者皆违例，知后言救江，起伐楚意，故问之。○重，直用反。 \\n [疏]注“据两”至“救也”。○解云：即僖二十五年“秋，楚人围陈，纳顿子于顿”，传云“何以不言遂？两之也”是也。必知先言救者，正以以江近楚远故也。○注“非两”至“父也”。○解云：即僖二十八年“春，晋侯侵曹。晋侯伐卫”，传云“曷为再言晋侯？非两之也”是也。○注“生事当言遂”。○解云：即宣元年秋，“楚子、郑人侵陈，遂侵宋”是也。 \\n 　 \\n 为谖也。谖，诈。○谖，许元反。其为谖奈何？伐楚为救江也。救人之道，当指其所之，实欲救江而反伐楚，以为其势必当引围江兵当还自救也。故云尔。孔子曰：“自古皆有死，民无信不立。” \\n 四年，春，公至自晋。 \\n 夏，逆妇姜于齐。其谓之逆妇姜于齐何？据不书逆者主名，不言如齐，不称女。 \\n [疏]“夏逆归姜于齐”。解云：隐二年注云“不亲迎例月，重录之”。今此书时者，盖以聚于大夫，贱不可以奉宗庙，故略之。○注“据不”至“称女”。○解云：决宣元年“公子遂如齐逆女”之经也。 \\n 　 \\n 略之也。称妇姜，至文也；逆与至共文，故为略。 \\n [疏]注“称妇”至“为略”。解云：欲道遂以夫人妇姜至自齐之经，还至始言妇姜。今此始逆，巳言妇姜，故云逆与至共文耳。 \\n 　 \\n 高子曰：“娶乎大夫者，略之也。”贱，非所以奉宗庙，故略之。不书逆者主名，卑不为录使也。不言如齐者，大夫无国也。不称女者，方以妇姜见与至共文，重至也。不称夫人为致文者，贱不可奉宗庙也。不言氏者，本当称女。女者，父母辞，君子不夺人之亲，故使从父母辞不言氏。○为，于伪反。使，所吏反。见与，贤遍反。 \\n [疏]注“不言”至“言氏”。解云：庄二十七年“秋，公子友如陈，葬原仲”，案彼亦是大夫无国而得言如陈者，何氏云“不言如陈，嫌不辟国事，实私行也”是也。 \\n 　 \\n 狄侵齐。 \\n 秋，楚人灭江。 \\n 晋侯伐秦。 \\n 卫侯使甯俞来聘。冬，十有一月，壬寅，夫人风氏薨。○甯俞，乃定反；下音馀。 \\n [疏]“卫侯使甯俞来聘”。○解云：正本作“速”字，故贾氏云“《公羊》曰甯速”是也。 \\n 　 \\n 五年，春，王正月，王使荣叔归含且赗。含者何？口实也。孝子所以实亲口也。缘生以事死，不忍虚其口：天子以珠，诸侯以玉，大夫以碧，士以贝，春秋之制也。文家加饭以稻米。○饭，扶晚反。 \\n [疏]“含者何”。○解云：欲言实口，上下无例；欲言佗物，而经书含，故执不知问。○注“天子”至“具者”。○解云：皆《春秋说》文，故云春秋之制也。○注“文家加饭以稻米”。○解云：即《礼记·檀弓下》篇云：“饭用米贝，弗忍虚也。” \\n 　 \\n 其言归含且赗何？据宰咺归两赗不言且也。连赗何之者，嫌据赗言归。○咺，况阮反。 \\n [疏]注“据宰”至“且也”。○解云：即隐元年“秋，七月，天王使宰咺来归惠公仲子之赗”是也。○注“连赗”至“言归”。○解云：若传直言其言且何，即嫌责此赗事亦当言归，故连言赗以辩嫌。 \\n 　 \\n 兼之。兼之非礼也。且，兼辞。以言且，知几兼之也。含言归者，时主持含来也。去天者，含者臣子职，以至尊行至卑事，失尊之义也。不从含晚言来者，本不当含也。主书者，从含也。○去，起吕反，下同。 \\n [疏]注“含者臣子职”。○解云：正以大宰掌之故也。○注“不从”至“含也”。○解云：正以含者殡前之礼，遥始行之，故知晚。然则宜言来以见晚，而不言来者，正以本不当含，宁得责其晚乎？○注“主书”至“含也”。○解云：言《春秋》主书此事者，正欲讥其含，而并言且赗者，因讥之。 \\n 　 \\n 三月，辛亥，葬我小君成风。成风者何？僖公之母也。风，氏也。任、宿、颛臾之姓。○任，音壬。颛臾，音专；下音榆。 \\n [疏]“成风者何”。○解云：欲言其妾，经书小君；欲言夫人，不同夫谥，故执不知问。○注“风氏”至“之姓”。○解云：风氏谓此成风，即上文风氏薨者矣。知任、宿等之姓者，《左传》文。 \\n 　 \\n 王使召伯来会葬。去天者，不及事，剌比失丧礼也。 \\n 夏，公孙敖如晋。 \\n 秦人入鄀。○鄀，音弱。 \\n 秋，楚人灭六。 \\n 冬，十月，甲申，许男业卒。 \\n [疏]“秋楚人灭六”。○解云：不月者，略夷狄灭小国也。说在僖二十六年。○“许男业卒”。○解云：正本作“辛”字。 \\n 　 \\n 六年，春，葬许僖公。 \\n 夏，季孙行父如陈。 \\n 秋，季孙行父如晋。 \\n 八月，乙亥，晋侯讙卒。○讙，好官反。 \\n 冬，十月，公子遂如晋。 \\n 葬晋襄公。书遂者，剌公生时数如晋，葬不自行，非礼也。礼，诸侯薨，使夫人吊，自会葬。○数，所角反。 \\n [疏]注“书遂”至“会葬”。○解云：晋侯生时公数如晋者，即上二年“三月，乙巳，及晋处父盟”，彼下注云“如晋不书不致者深讳之”。三年“冬，公如晋”之属是也。言葬不自行，非礼云云者，《异义》“《公羊》说”云“襄三十年‘叔弓如宋，葬宋共姬’，讥公不自行也”者，与此注合。 \\n 　 \\n 晋杀其大夫阳处父。○晋狐射姑出奔狄。晋杀其大夫阳处父，则狐射姑曷为出奔？据蔡杀其大夫公子燮，蔡公子履出奔楚。此非同姓，恐见及。○射姑，音亦，又音夜，《穀梁》作“夜”。 \\n [疏]注“据蔡”至“见及”。○解云：事在襄二十年秋。彼则履是燮之同姓，言恐祸及巳而出奔。此非同姓而亦奔，故难之。 \\n 　 \\n 射姑杀也。以非恐见及，知其杀。射姑杀，则其称国以杀何？君漏言也。自上言泄，下曰漏。○君漏，力豆反，泄也。言泄，息列反，又以制反。其漏言奈何？君将使射姑将，谓作中军大夫。○姑将，子匠反，下同。阳处父谏曰：“射姑，民众不说，不可使将。”於是废将。阳处父出，射姑入，君谓射姑曰：“阳处父言曰：‘射姑，民众不说，不可使将。’”射姑怒，出剌阳处父於朝而走。明君漏言杀之，当坐杀也。《易》曰：“君不密则失臣，臣不密则失身，几事不密则害成。”○不说，音悦，下同剌，七亦反，又一音七赐反。 \\n [疏]注“明君”至“坐杀也”。○解云：襄公当坐，则例去其葬，而上文经书“冬，十月，公子遂如晋，葬襄公”者，盖谓葬讫乃相杀，不得追去葬，是以《穀梁传》曰“襄公死，处父主竟上之事，夜姑使人杀之”是也。然则此传虽连言之，仍不妨杀之在葬后，是以经书葬在杀前矣。○注“易曰”至“害成”。○解云：上《系辞》文也。郑氏云“几，微也。密，静也。言不慎于微而以动作，则祸变必成。” \\n 　 \\n 闰月不告月，犹朝于庙。不告月者何？不告朔也。礼，诸侯受十二月朔政於天子，藏于大祖庙，每月朔朝庙，使大夫南面奉天子命，君北面而受之。比时使有司先告朔，慎之至也。受於庙者，孝子归美先君，不敢自专也。言朝者，缘生以事死，亲在，朝朝莫夕：巳死，不敢渫鬼神。故事必于朔者，感月始生而朝。○大祖，音泰。比，必利反。朝朝，上如字；下直遥反。渫，息列反。 \\n [疏]“不告月者何”。○解云：欲言朔日，文不言朔；欲言非朔，剌其不告，故执不知问。○注“礼诸侯”至“受之”。○解云：出《玉藻》。但谓礼法然，非谓礼有成文。○注“比时”至“告朔”。○解云：比时者，言比至月初之时也。○注“亲在，朝朝莫夕”。○解云：据礼有朝玄端夕深衣之文故也。而《文王世子》云“文王之为世子，朝於王季日三”者，盖谓越礼之高矣。 \\n 　 \\n 曷为不告朔？据具月也。天无是月也，闰月矣。何以谓之天无是月？是月，非常月也。所在无常，故无政也。犹者何？通可以巳也。朝者，因视朔政尔。无政而朝，故加犹。不言朔者，闰月无告朔礼也。不言公者，内事可知。 \\n [疏]“犹者何”。○解云：欲言非礼，礼则有之；欲言是礼，而经书犹，故执不知问。○注“不言”至“可知”。○解云：欲道下十六年“夏，五月，公四不视朔”言公矣，故解之。 \\n 　 \\n 七年，春，公伐邾娄。 \\n 三月，甲戌，取须朐。取邑不日，此何以日？据取丛也。○朐，其俱反。 \\n [疏]注“据取丛也”。○解云：考诸旧本，丛皆作“阚”字，是以昭三十二年春王正月，“取阚”，传云“阚者何？邾娄之邑也”。若作“丛”字，即僖三十三年“夏，四月，辛巳，晋人及姜戎败秦于殽”，“癸巳，葬晋文公。狄侵齐。公伐邾娄，取丛”。文承日月之下，而将取邑不日据之，非其义也。且案彼丛字，多作“邹”字耳。 \\n 　 \\n 内辞也。使若他人然。使若公春伐邾娄而去，他人自以甲戌日取之，内再取邑，然后甚而日也。今此一取而日，故使若他人然。所以深讳者，扈之盟不见序，井为取邑故。○并为，于伪反，年末注同。 \\n [疏]注“内再”至“日也”。○解云：即隐十年夏六月，“辛未，取郜。辛巳，取防”，传云“取邑不日，此何以日？一月而再取也。何言乎一月而再取？甚之也”是也。若然，哀二年“春，王二月，季孙斯、叔孙州仇、仲孙何忌帅师伐邾娄，取漷东田及沂西田”，亦是再取邑而不日者，隐公之时，新王始起，当先自正，而比取人邑，小恶之甚者，书日以甚之。至定、哀之时，久致太平，内之小恶亦讳而不书，是以不书其日矣。所以不全讳之者，如彼注云。○注“今此”至“人然”。解云：旧本“故”下有“知”字。○注“扈之”至“邑故”。○解云：扈之盟，在下文秋八月。 \\n 　 \\n 遂城郚。主书者，甚其生事，困极师众。○郚，音吾。 \\n 夏，四月，宋公王臣卒。不书葬者，坐杀大夫也。不日者，内娶略。 \\n [疏]注“不书”至“夫也”。解云：正以僖二十四年宋公王臣即位，至二十五年夏“宋杀其大夫”，而不书葬，明其坐此故也。○注“不日”至“娶略”。○解云：正决僖九年“春，王三月，丁丑，宋公御说卒”，书丁丑故也。 \\n 　 \\n 宋人杀其大夫。何以不名？据宋杀其大夫山名。 \\n [疏]注“据宋”至“山名”。○解云：即成十五年秋，“宋杀其大夫山”是也。 \\n 　 \\n 宋三世无大夫，三世内娶也。故使无大夫。 \\n [疏]“宋三”至“娶也”。○解云：僖二十五年传云“宋三世无大夫，三世内娶也”注云“三世谓慈父、王臣、处臼也，内娶大夫女也。言无大夫者，礼，不臣妻之父母，国内皆臣，无娶道，故绝去其大夫名，正其义也”是也。然则彼巳有传，今复发之者，恐大夫不书名，更有佗义，故明之。其有佗义者，即庄二十六年夏，“曹杀其大夫”，传云“何以不名？众杀之”之类是耳。 \\n 　 \\n 戊子，晋人及秦人战于令狐。○令，力丁反。晋先眛以师奔秦。此偏战也，何以不言师败绩？据秦师败绩。○眛，音篾，《左氏》作“蔑”。 \\n [疏]“晋先眛”。○解云：《左氏》、《穀梁》作“先蔑”。○注“据秦师败绩”。○解云：即上二年“春，王二月，甲子，晋侯及秦师战于彭衙，秦师败绩”是也。 \\n 　 \\n 敌也。俱无胜负。此晋先眛也，其称人何？据奔无出文，知先眛也。贬。曷为贬？据新筑之战，卫孙良夫败绩不贬。 \\n [疏]注“据新筑”至“不贬”。○解云：即成二年夏，“卫孙良夫帅师，及齐师败于新筑，卫师败绩”是也。 \\n 　 \\n 外也。其外奈何？以师外也。怀持二心，有功欲还，无功便持师出奔，故於战贬之，起其以师外也。本所以怀持二心者，其咎亦由晋侯要以无功当诛也。不起者，敌而外事可知也。○咎，其九反。 \\n [疏]注“不起”至“知也”。○解云：言所以不申作文，起见晋侯要无功，当诛之义者，以其可知故也。 \\n 　 \\n 何以不言出？据楚囊瓦俱战而奔言出。 \\n [疏]注“据楚”至“言出”。○解云：即定四年冬，“蔡侯以吴子及楚人战于伯莒，楚师败绩”，“楚囊瓦出奔郑”也。以此言之，则令狐非晋地，伯莒为楚地亦明矣。 \\n 　 \\n 遂在外也。起其生事成於竟外，从竟外去。 \\n 狄侵我西鄙。 \\n 秋，八月，公会诸侯、晋大夫盟于扈。诸侯何以不序？大夫何以不名？序，次也。据新城盟，诸侯序，赵盾名。 \\n [疏]注“据新城”至“盾名”。○解云：即下十四年夏，“六月，公会宋公、陈侯”以下“晋赵盾，癸酉，同盟于新城”是。 \\n 　 \\n 公失序也。公失序奈何？诸侯不可使与公盟，眣晋大夫使与公盟也。以目通指曰眣。文公内则欲久丧而后不能，丧娶逆祀，外则贪利取邑，为诸侯所薄贱不见序，故深讳为不可知之辞。不日者，顺讳为善文也。○眣，音舜，本又作“昳”，尹乙反，又大结反，以目通指曰眣；本又作“〈目矣〉”，音同，字书云“昳，瞚也。以忍反”。 \\n [疏]注“以目通指曰眣”。○解云：言其用目视之，而并指向鲁，若今时瞬眼矣。○注“文公”至“不能”。○解云：即上二年二月，“丁丑，作僖公主”，传云“何以书？讥。何讥尔？不时也。其不时奈何？欲久丧而后不能”是也。○注“丧娶逆祀”。○解云：其丧娶，即二年冬，“公子遂如齐纳币”，传云“何以书？讥丧娶”是也。其逆祀，即二年秋，“大事于大庙，跻僖公”，传云“何讥尔？逆祀也”者是也。而先引丧娶者，正以纳币之前。仍有数礼。不妨在大事之前，故见之。○注“外则贪利取邑”。○解云：即上“春，公伐邾娄”“取须朐”是也。○注“不日”至“善文”。○解云：正以日为不信辞故也。 \\n 　 \\n 冬，徐伐莒。谓之徐者，前共灭王者后，不知尊先圣法度。今自先犯，文对事连，可以起同恶，莒在下不得狄，故复狄徐也。一罪再狄者，明为莒狄之尔。徐先狄，在僖十五年。○复，扶又反。 \\n [疏]注“谓之”至“同恶”。○解云：即僖十四年“春，诸侯城缘陵”，传曰“孰城之？城杞也。曷为城杞？灭也。孰灭之？盖徐、莒胁之”是也。言不知尊先圣法度者，谓杞有禹法度也。○注“莒在”至“徐也”。○解云：谓莒时被伐，例不得出主名，是以无由狄之。○注“徐先”至“五年”。○解云：即僖十五年冬，“楚人败徐于娄林”，彼注云“谓之徐者，为灭杞，不知尊先圣法度，恶重，故狄之也”是也。 \\n 　 \\n 公孙敖如莒莅盟。 \\n 八年，春，王正月。 \\n 夏，四月。 \\n 秋，八月，戊申，天王崩。冬，十月，壬午，公子遂会晋赵盾，盟于衡雍。○雍，於用反。 \\n 乙酉，公子遂会伊雒戎盟于暴。四日不能再出，不卒名者，非一事再见也。○雒，音洛。暴，步报反，本又作“曝”，一音甫沃反。见，贤遍反。 \\n [疏]注“四日”至“见也”。○解云：欲道宣元年“公子遂如齐。三月，遂以夫人妇姜至自齐”，传云“遂何以不称公子？一事而再见者，卒名也”，注云“卒，竟也。竟但举名者，省文耳”，言彼是一事再见，故得省文，与此异也。 \\n 　 \\n 公孙敖如京师，不至复。丙戌，奔莒。不至复者何？不至复者，内辞也。不可使往也。安居不肯行，故讳使若巳行，但不至还尔。即巳行，当道所至乃言复，如至黄矣。 \\n [疏]“不至复者何”。○解云：欲言不到，经有如文；欲言实到，复有不至之称，故执不知问。○注“即巳”至“黄矣”。解云：即宣八年“夏，六月，公子遂如齐，至黄乃复”是也。 \\n 　 \\n 不可使往，则其言如京师何？遂公意也。正其义，不使君命壅塞。○壅，於勇反。何以不言出？据庆父言出奔。 \\n [疏]注“据庆”至“出奔”。○解云：即上闵二年九月，“公子庆父出奔莒”是也。 \\n 　 \\n 遂在外也。讳使若从外奔，不敢复还者也。日者，嫌敖罪明，则起君弱，故讳使若无罪。○复，扶又反。 \\n [疏]注“日者”至“无罪”。○解云：闵二年九月，“公子庆父出奔莒”，彼注云“不日者，内大夫奔例，无罪者日，有罪者月”是也，故此作注云“日者，使若无罪矣”。内大夫奔例日者，襄二十三年“冬，十月，乙亥，臧孙纥出奔邾娄”之属是也。 \\n 　 \\n 〈虫衆〉。先是公如晋，公子遂、公孙敖比出不可使，势夺於大夫，烦扰之应。○〈虫衆〉，音终。 \\n [疏]注“先是”至“之应”。○解云：公子遂不可使者，即僖三十年冬，“公子遂如京师，遂如晋”，传云“大夫无遂事，此其言遂何？公不得为政尔”，注云“不从公政令也。时见使如京师而横生事，矫君命聘晋，故疾其骄蹇自专，当绝之”者是。 \\n 　 \\n 宋人杀其大夫司马。 \\n 宋司城来奔。司马者何？司城者何？皆官举也。皆以官名举言之。天子有大司徒、大司马、大司空、皆三公官名也。诸侯有司徒、司马、司空，皆卿官也。宋变司空为司城者，辟先君武公名也。 \\n [疏]“司马者何”。○解云：欲言大夫，例不官举；欲言非大夫，而经有大夫之文，故执不知问。○“司城者何”。○解云：欲言大夫，例不官举；欲言非大夫，司城者宋大夫之号，故执不知问。○注“宋变”至“武公名也”。○解云：桓六年《左氏传》文。○ \\n 　 \\n 曷为皆官举？据宋杀其大夫山，不官举。 \\n [疏]注“据宋杀”至“官举”。○解云：即在成十五年秋。 \\n 　 \\n 宋三世无大夫，三世内娶也。宋以内娶，故威势下流，三世妃党争权相杀，司城惊逃，子哀奔亡，主或不知所任，朝廷久空，故但举官起其事也。大夫相杀，例皆时。 \\n [疏]注“子哀奔亡”。○解云：即下十四年“宋子哀来奔”是也。○注“大夫相杀，例皆时”。○解云：正以此经及下九年“晋人杀其大夫先都”，“晋人杀其大夫士穀之属，皆不别书日月故也。知彼此是大夫相杀之经者，正以下十六年传云“大夫相杀称人”矣。 \\n 　 \\n 九年，春，毛伯来求金。毛伯者何？天子之大夫也。何以不称使？据南季称使。 \\n [疏]“毛伯者何”。○解云：欲言诸侯，经不书朝；欲言大夫，又不言使，故执不知问。○注“据南季称使”。解云：即隐九年“春，天王使南季来聘”是。 \\n 　 \\n 当丧未君也。时王新有三年丧。 \\n [疏]注“时王新有三年丧”。○解云：即去年八月“天王崩”是也。 \\n 　 \\n 逾年矣，何以谓之未君？据崩在八年，逾年当即位。即位矣，而未称王也。未称王，何以知其即位？以诸侯之逾年即位，亦知天子之逾年即位也。俱继体，其礼不得异。以天子三年然后称王，亦知诸侯於其封内三年称子也。各信恩於其下。○信，音申。逾年称公矣，则曷为於其封内三年称子？缘民臣之心，不可一日无君；缘终始之义，一年不二君。故君薨称子某，既葬称子，明继体以系民臣之心。 \\n [疏]“逾年称公”。解云：庄二十年传云尔，故据难之。 \\n 　 \\n 不可旷年无君。故逾年称公。缘孝子之心，则三年不忍当也。孝子三年志在思慕，不忍当父位，故虽即位，犹於其封内三年称子。子张曰：“《书》云：‘高宗凉闇，三年不言。’何谓也？”孔子曰：“何必高宗，古之人皆然。君薨，百官总巳以听冢宰三年。”○凉，音亮，又音良。闇，如字，又音阴。毛伯来求金何以书？讥。何讥尔？王者无求，求金非礼也。然则是王者与？据未称王。○与，音馀。曰：“非也。”非王者，则曷为谓之王者？王者无求。曰：“是子也，虽名为三年称子者，其实非唯继父之位。继文王之体，守文王之法度，文王之法无求，而求，故讥之也。”引文王者，文王始受命，制法度。 \\n 夫人姜氏如齐。奔父母之丧也。不言奔丧者，尊内，犹不言朝聘也，故以致起得礼也。书者，大夫家，危重。言如齐者，大夫系国。 \\n [疏]注“奔父母之丧也”。○解云：知者，正以诸侯夫人尊重，既在夫家，终身不反，唯三年之丧，乃可越竟而奔之。今此夫人如齐，直书不讳，故知其奔父母之丧也。○注“故以致起得礼也”。○解云：正以《春秋》之例，夫人违礼而出会者，皆不致之，唯此一文而书至，故庄二年注云“有出道乃致，奔丧致”是也。○注“书者”至“危重”。○解云：欲道夫人如齐奔父母之丧，礼既许之，则是常事，而书之者，但此夫人所適，乃是大夫之家，卑于夫人，有不制之义，而危重之，是以书也。○注“言如齐”至“系国”。○解云：案上四年“逆妇姜”之下，注云“不言如齐者，大夫无国也”。与此违者，正以四年经云“夏，逆妇姜于齐”，逆至共文，又不书如齐，见其娶于大夫矣，故不言如齐，正由大夫无国故也。今此夫人，仍彼妇姜一也，经书如齐，明知正由大夫系国故也，何者？今既尊内不言奔丧，若去如齐，即文不可施，是以将大夫系国，书如齐矣。 \\n 　 \\n 二月，叔孙得臣如京师。 \\n 辛丑，葬襄王。 \\n 王者不书葬，此何以书？不及时书，过时书，重录失时。 \\n [疏]“王者不”至“以书”。○解云：正以隐三年“天王崩”之下，师作解云“天子记崩不记葬，必其时也”，故此弟子据而难之。○“不及时书，过时书”。○解云：其不及时书者，即宣二年十月“天王崩”，三年正月“葬匡王”，昭二十二年“夏，四月，乙丑，天王崩。六月，叔鞅如京师。葬景王”之属是也，以其不及七月，故书之也。其过时书者，上下无文，唯桓十五年“三月，乙未，天王崩”至庄三年夏，“五月，葬桓王”，盖以当之。○注“重录失时”。○解云：以天下共葬一人而不如礼，故恩录之，剌其失时矣。 \\n 　 \\n 我有往者则书。谓使大夫往也，恶文公不自往，故书葬，以起大夫会之。日者，僖公成风之丧，襄王比加礼，故恩录之，所以甚责内。○恶，乌路反。 \\n [疏]注“日者”至“责内”。○解云：如此注者，正以昭二十二年“六月，叔鞅如京师。葬景王”之属不日故也。言襄王比加礼者，即元年“叔服来会葬”，五年“荣叔归含且赗”，“召伯来会葬”之属是也。 \\n 　 \\n 晋人杀其大夫先都。 \\n 三月，夫人姜氏至自齐。出独致者，得礼，故与臣子辞。月者，妇人危重，从始至例。 \\n [疏]注“出独”至“子辞”。○解云：书致者，臣子喜其脱危而致，故曰与臣子辞耳。○注“月者”至“始至例”。○解云：独行无制，恐有非礼之恶，故曰危重也。言从始至例者，即宣元年“三月，遂以夫人妇姜至自齐”，成十四年“九月，侨如以夫人妇姜氏至自齐”之属是也。 \\n 　 \\n 晋人杀其大夫士縠，及箕郑父。 \\n 楚人伐郑。 \\n 公子遂会晋人、宋人、卫人、许人救郑。 \\n 夏，狄侵齐。 \\n 秋，八月，曹伯襄卒。 \\n 九月，癸酉，地震。地震者何？动地也。动者，震之故。传先言动者，喻若物之动地以晓人也。 \\n [疏]“地震者何”。○解云：大阴沈重，本无动性而书震，故执不知问。 \\n 　 \\n 何以书？记异也。天动地静者，常也。地动者，象阴为阳行。是时鲁文公制於公子遂，齐、晋失道，四方叛德，星孛之萌，自此而作，故下与北斗之变所感同也。不传天下异者，从王内录可知。○行，下孟反。孛，音佩。 \\n [疏]注“孛星”至“同也”。○解云：即十四年“秋，七月，有星孛入于北斗”是也。言与北斗之变所感同者，即十四年注云“齐、晋并争，吴、楚更谋，竞行天子之事。齐、宋、莒、鲁弑其君而立之应”是也。○注“不传”至“可知”。○解云：僖十四年“秋，八月，辛卯，沙鹿崩”，传云“何以书？记异也。外异不书，此何以书？为天下记异也”。今此地震为内录之，内为新王天下明矣，故言不传天下异者，从王内录可知。 \\n 　 \\n 冬，楚子使椒来聘。椒者何？楚大夫也。楚无大夫，此何以书？始有大夫也。入文公所闻世，见治升平，法内诸夏以外夷狄也。屈完、子玉得臣者，以起霸事，此其正也。聘而与大夫者，本大国。○椒，子遥反，一本作“萩”子小反。见，贤遍反。 \\n [疏]“椒者何”。○解云：欲言大夫，不言其氏；欲言微者，书名见经，故执不知问。○注“入文”至“升平”。○解云：知文公为所闻之世者，《春秋说》云“文、宣、成、襄所闻之世”是也。言见治升平者，升，进也，欲见其治稍稍上进而至于平也。○注“内诸夏外夷狄”。○解云：即成十五年冬，“叔孙侨如会晋士燮”以下“会吴于锺离”，传云“曷为殊会吴？外吴也。曷为外也？《春秋》内其国而外诸夏，内诸夏而外夷狄”是也。○注“屈完”至“霸事”。○解云：僖四年夏，“楚屈完来盟于师，盟于召陵”，传曰“屈完者何？楚大夫也。何以不称使？尊屈完也。曷为尊屈完？以当桓公也”，何氏云“增倍使若得其君，以醇霸德，成王事也”是也。其子玉得臣者，即僖二十八年夏，“楚杀其大夫得臣”，何氏云“楚无大夫，其言大夫者，欲起上楚人本当言子玉得臣，所以详录霸事”是也。然则彼二人皆是传闻之世，未合书之而书之者，欲起齐桓、晋文霸事故也。○注“此其正”至“大国”。○解云：等是夷狄，而舒越之属皆无大夫，而楚得有大夫者，正以本是大国，故入所闻之世，於是见法矣。 \\n 　 \\n 始有大夫，则何以不氏？据屈完氏。许夷狄者，不一而足也。许，与也。足其氏，则当纯以中国礼责之，嫌夷狄质薄，不可卒备。故且以渐。○卒，七忽反。 \\n 秦人来归僖公成风之禭。其言僖公成风何？兼之。兼之非礼也。礼主于敬，当各使一使，所以别尊卑。○禭，音遂，赠丧之衣服。一使，所吏反。别，彼列反，下同。 \\n [疏]“其言僖公成风之禭何”。○解云：欲言非礼，礼有禭文；欲言是礼，而二人并致，故执不知问。 \\n 　 \\n 曷为不言及成风？据及者，别公夫人尊卑文也。连成风者，但问尊卑体当绝，非欲上成风使及僖公。○上，时掌反，又如字。 \\n [疏]注“据及”至“卑文也”。○解云：即僖十一年“夏，公及夫人姜氏会齐侯于阳穀”是也。 \\n 　 \\n 成风尊也。不可使卑及尊也。母尊序在下者，明妇人有三从之义：少系父，既嫁系夫，夫死系子。○少，诗召反。 \\n 葬曹共公。○共，音恭。 \\n 　"}
{"章节": "文公卷十四（起十年，尽十八年）", "正文": "文公卷十四（起十年，尽十八年） \\n  \\n  \\n 　 \\n 　 \\n  \\n 文公卷十四（起十年，尽十八年）   十年，春，王三月，辛卯，臧孙辰卒。 \\n 夏，秦伐晋。谓之秦者，起令狐之战，敌均不败，晋先昧以师奔秦，可以足矣，而犹不知止，故夷狄之。 \\n 楚杀其大夫宜申。○自正月不雨，至于秋七月。公子遂之所招。及苏子盟于女栗。○女，音汝，本亦作汝。 \\n 冬，狄侵宋。 \\n 楚子、蔡侯次于屈貉。鲁恐，故书，剌微弱也。○屈貉，居勿反，又音厥；下麦，又户各反，二传作“厥貉”。 \\n 十有一年，春，楚子伐圈。○圈，求阮反，一音卷，《说文》作“圈”，《字林》臼万反，二传作“麋”。 \\n 夏，叔彭生会晋卻缺于承匡。 \\n 秋，曹伯来朝。 \\n 公子遂如宋。 \\n 狄侵齐。 \\n 冬，十月，甲午，叔孙得臣败狄于咸。狄者何？以日，嫌夷狄不能偏战，故问也。○咸音咸。 \\n [疏]注“以日”至“问也”。○解云：正以《春秋》之例，偏战日，诈战月，夷狄不能偏战，今而书日，故执不知问。 \\n 　 \\n 长狄也。盖长百尺。 \\n [疏]注“盖长百尺”。○解云：何氏盖取《关中记》云“秦始皇二十六年，有长人十二，见於临洮，身长百尺，皆夷狄服。天诚若曰：勿大为夷狄行，将灭其国。始皇不知，反喜。是时初并六国，以为瑞，乃收天下兵器，铸作铜人十二象之”是也。其文《穀梁》、《左氏》与此长短不同者，不可强合。 \\n 　 \\n 兄弟三人，言相类如兄弟。 \\n [疏]注“言相类如兄弟”。○解云：正以别之三国，不相援助，是以知其非亲兄弟。 \\n 　 \\n 一者之齐，一者之鲁，一者之晋。不书者，外异也。 \\n [疏]注“不书者，外异也”。○解云：案上文“狄侵齐”，而云不书者，盖以为侵齐之狄，非此等也。 \\n 　 \\n 其之齐者，王子成父杀之；其之鲁者，叔孙得臣杀之。经言败，杀不明，故复云尔。○复，扶又反。则未知其之晋者也。其言败何？据败者，内战文，非杀一人也。 \\n [疏]注“败者”至“人也”。○解云：以《春秋》之义，内鲁为王，王王於诸侯无敌之义，但当战，战则是内败之文；言败某师，则是内战之文。今敌其一人而言“败狄于咸”，作内战之经，故难之。 \\n 　 \\n 大之也。长狄之三国，皆欲为君。长大非一人所能讨，兴师动众，然后杀之，如大战，故就其事言败。 \\n [疏]注“长狄”至“为君”。○解云：正以各之一国故也，何者？虽非兄弟，若不为君，群行亦得，即“长人十二，见於临洮”是也。 \\n 　 \\n 其日何？据日而言败，与公子友败莒师于犁同，非杀一人文。○犁，力知反，又力兮反。 \\n [疏]注“据日”至“人文”。○解云：即僖元年“冬，十月，壬午，公子友帅师败莒师于犁，获莒挐”，传云“莒人闻之曰：‘吾已得子之贼矣。’以求赂于鲁，鲁人不与。为是兴师而伐鲁，季子待之以偏战”是也。 \\n 　 \\n 大之也，如结日大战。其地何？大之也。如大战，故地。何以书？记异也。鲁成就周道之封，齐、晋霸尊周室之后，长狄之操，无羽翮之助，别之三国，皆欲为君，比象周室衰，礼义废，大人无辅佐，有夷狄行，事以三成，不可苟指一，故自宣、成以往，弑君二十八，亡国四十。○行，下孟反。 \\n [疏]注“鲁成就周道之封”。○解云：正以周公相成王而致太平意，封于鲁，故云尔。○注“齐晋”至“之后”。○解云：正以晋文、齐桓皆率诸侯尊事天子，此是齐、晋之君子孙，故云尔。○注“长狄”至“之助”解云：谓执持此意也。○注“事以三成”。○解云：即长狄之三国，共成其异是也。言不可苟指一者，明知其异，亦不苟指一事而已。○注“故自宣成”至“四十”。○解云：案今《春秋》之经，自宣、成以下讫于哀十四年，止有弑君二十，亡国二十四，则知此注误也。宜云弑君二十也，“八”是衍字；亡国二十四也，作“四十”者错也。其杀君二十：即宣二年“赵盾弑其君夷獆”；四年“归生弑其君夷”；十年“夏徵舒弑其君平国”；襄二十五年“崔杼弑其君光”；“吴子谒伐楚，门于巢卒”，为巢人所弑；二十六年“卫甯喜弑其君剽”；二十九年“阍弑吴子馀祭”；三十年“蔡世子般弑其君固”；三十一年“莒人弑其君密州”；昭八年陈招杀偃师；十一年“楚子虔诱蔡侯般杀之”；十三年公子比杀其君虔，弃疾杀比；十九年“许世子止弑其君买”；二十三年吴杀胡子髡、沈子楹；二十七年“吴弑其君僚”；定四年蔡杀沈子嘉；十三年“薛弑其君比”；哀六年齐陈乞弑其君舍之属是也。其灭国二十四者：宣八年楚灭舒蓼，十二年楚灭萧，十五年晋灭潞氏，十六年灭甲氏及留吁，成十七年楚灭舒庸，襄六年莒人灭鄫，齐灭莱，十年遂灭逼阳，十三年取诗，二十五年楚灭舒鸠，昭四年遂灭厉，八年楚灭陈，十一年楚灭蔡，十七年晋灭贲浑戎，二十三年胡子髡、沈子楹灭，二十四年吴灭巢，三十年吴灭徐，定四年蔡灭沈，六年郑灭许，十四年楚灭顿，十五年楚灭胡，哀八年宋灭曹之属，是其二十四也。然则三国变异，起自今年，而注者所以不言自今以后，而言自宣、成以往者，盖以文公之年，巳过半以后，既不得其初，故遗去，其实楚人灭庸，宋弑处臼，莒弑庶其之属，皆由此祸耳。或者弑君二十八，亡国四十者，《春秋说》文。其间亦有经不书者，故不同耳。 \\n 　 \\n 十有二年，春，王正月，盛伯来奔。盛伯者何？失地之君也。何以不名？兄弟辞也。与郜子同义。月者，前为鲁所灭，今来见归，尤当加意厚遇之。 \\n [疏]“盛伯者何”。○解云：欲言诸侯，不见存文；欲言大夫，而经书伯，故执不知问。○“何以不名”。○解云：桓七年夏穀伯绥、邓侯吾离来朝之下，传云“皆何以名？失地之君也”，是以此处见道失地之君，即责云“何以不名”。然则何氏此处不言据穀、邓名者，正以僖公二十年“郜子来朝”之下，巳注讫故也。○注“与郜子同义”。○解云：即僖二十年“郜子来朝”，传云“郜子者何？失地之君也。何以不名？兄弟辞也”，何氏云“郜，鲁之同姓，故不忍言其绝贱，明当尊遇之，异於穀、邓也。书者，喜内见归”是也。然则言同义者，谓尊遇兄弟异於他姓，是以不忍言其名，不谓朝奔之文相似。○注“月者”至“遇之”。解云：正以穀、邓、郜子之属皆书时，此特书月，故须解也。言前为鲁所灭者，即庄八年“夏，师及齐师围成，成降于齐师”，传云“成者何？盛也。盛则曷为谓之成？讳灭同姓也”是也。 \\n 　 \\n 杞伯来朝。 \\n 二月，庚子，子叔姬卒。卒者，许嫁。 \\n [疏]注“卒者，许嫁”。○解云：旧本皆无此注，且理亦不须，疑衍字。 \\n 　 \\n 此未適人，何以卒？许嫁矣。妇人许嫁，字而笄之，死则以成人之丧治之。其称子何？据伯姬卒，亦许嫁不称子。 \\n [疏]“此未”至“以卒”。○解云：正以叔姬无所系，故知未適人也。○注“据伯”至“称子”。解云：即僖九年“秋，七月，乙酉，伯姬卒”是也。 \\n 　 \\n 贵也。其贵奈何？母弟也。不称母妹而系先君言子者，远别也。礼，男子不绝妇人之手，妇人不绝男子之手。 \\n [疏]注“礼男”至“之手”。○解云：《既夕礼》及《丧大记》皆有此文。 \\n 　 \\n 夏，楚人围巢。 \\n 秋，滕子来朝。 \\n 秦伯使遂来聘。遂者何？秦大夫也。秦无大夫，此何以书？贤缪公也。何贤乎缪公？据聘不足与大夫，荆人来聘是也。○使遂，二传作“术”。缪，音木。 \\n [疏]“秦伯使遂来聘”。解云：《左氏》、《穀梁》皆作“术”字。经亦有作“术”字者，疑“遂”字误。○“遂者何”。○解云：欲言微者，书名见经；欲言大夫，不录其氏，故执不知问。○注“荆人来聘是也”。○解云：庄二十三年夏，“荆人来聘”，传云“荆何以称人？始能聘也”是也。 \\n 　 \\n 以为能变也。其为能变奈何？惟諓諓善竫言。諓諓，浅薄之貌。竫，犹撰也。○諓諓，徐在浅反，又子浅反，又音笺，《尚书》作“截”，浅薄貌也；贾逵注《外传》云“巧言也”。善竫，在井反，撰也；本或作“讠扁”，皮勉反，又必浅反；本作“譔”，七全反，又仕勉反。 \\n [疏]“惟諓諓善竫言”。○解云：谓其念有浅薄之善而撰其言也。 \\n 　 \\n 俾君子易怠，俾，使也。易怠，犹轻惰也。○俾，必尔反，注同，使也。易，以豉反，注同。惰，大卧反。 \\n [疏]“俾君子易怠”。解云：能撰善言，故谓之君子。言使此君子易为轻惰，何者？自恃其善，而欲慢人以自尊矣。 \\n 　 \\n 而况乎我多有之，惟一介断断焉，无他技。一介，犹一。断断，犹专一也。他技，奇巧异端也。孔子曰：“攻乎异端，斯害也巳。”○一介，古拜反，一介犹一也，《尚书》音古货反。断断，丁乱反，专一也，注同。技，其绮反。，古爱反。奇，其宜反，本又作“琦”，同。 \\n [疏]“而况”至“有之”。○解云：我，谓秦伯也。言况於秦伯之怀，其善言无算，故曰多有之。○“惟一”至“他技”。○解云：秦伯之善，虽曰无算，若思念之，皆是一专一之事，更无奇巧异端之术。言其醇粹其善无择矣。○注“断断”至“异端”。○解云：即郑注《大学》云“断断，诚一之貌也。他技，异端之技也”，是与此合。 \\n 　 \\n 其心休休，休休，美大貌。○休休，许虬反，美大貌。能有容，能含容贤者逆耳之言。是难也。是难行也。秦缪公自伤前不能用百里子、蹇叔子之言，感而自变悔，遂霸西戎，故因其能聘中国，善而与之，使有大夫。子贡曰：“君子之过也，如日月之食焉。过也，人皆见之；更也，人皆仰之。”此之谓也。 \\n [疏]注“秦缪”至“言之”。○解云：事在僖三十三年。 \\n 　 \\n 冬，十有二月，戊午，晋人、秦人战于河曲。此偏战也，何以不言师败绩？敌也。曷为以水地？以水地者，谓以水曲折，起地远近所在也。据战于泓不言曲。○折，之设反。 \\n [疏]“此偏战”。○解云：以其书日，故知之。○注“据战于泓不言曲”。○解云：即僖二十二年冬，“宋公及楚人战于泓，宋师败绩”是也。 \\n 　 \\n 河曲疏矣，河千里而一曲也。河曲流，以据地明，故可以曲地，因以起二国之君，数兴兵相伐，战无已时，故不言及。不别曲直，而地以河曲，明两曲也。○数，所角反。不别，彼列反，下同。 \\n 季孙行父帅师城诸及运。帅帅师者，剌鲁微弱，臣下不可使，邑久不脩，不敢徒行，兴师厉众，然后敢城之。言及者，别君邑臣邑也。○运，二传作“郓”后皆尔。 \\n [疏]注“书帅”至“城之”。○解云：如此注者，正见隐七年“夏，城中丘”之属，皆不言帅师故也。言臣下不可使者，即上八年“公孙敖如京师，不至复。丙戌，奔莒”，传云“不至复者何？不至复者，内辞也，不可使往也”之属是也。○注“言及”至“邑也”。○解云：正见昭五年“莒牟夷以牟娄及防兹来奔”，彼传云“其言及防兹来奔何？不以私邑累公邑也”，何氏云“公邑，君邑也。私邑，臣邑也。累，次也。义不可使臣邑与公邑相次序，故言及以绝之”是也。 \\n 　 \\n 十有三年，春，王正月。 \\n 夏，五月，壬午，陈侯朔卒。不书葬者，盈为晋文讳也。晋文虽霸，会人孤以尊天子，自补有馀，故复盈为讳。○盈为，于伪反，下文“盈为”、“为周公”皆同。复，扶又反。 \\n [疏]注“不书”至“盈为讳”。○解云：盈者，相接足之辞。晋文於僖二十八年之时，此朔之父陈侯款夏六月卒，至冬末未葬，而晋文会诸侯於温，经有陈子，是强会人孤，令失子行，亦是文公耻之，是以《春秋》遂卒，竟不书款葬，深为文公讳也。今若款之子陈侯朔书葬，则文公之恶还见，是以此处须去朔葬，使若陈国之君例不书葬然，故言盈为晋文讳。故僖二十八年夏，“陈侯款卒”之下，注云“不书葬者，为晋文讳，行霸不务教人以孝，陈有大丧而彊会其孤，故深为耻之”是也。 \\n 　 \\n 邾娄子蘧篨卒。○蘧篨，其居反；下直居反。 \\n 自正月不雨，至于秋七月。公子遂所致。 \\n 世室屋坏。世室者何？鲁公之庙也。鲁公，周公子伯禽。○世室，二传作“太室”。 \\n [疏]“世室者何”。○解云：欲言君寝，於例不书；欲言宗庙，未有世室之名，故执不知问。 \\n 　 \\n 周公称太庙，鲁公称世室，群公称宫。少差异其下者，所上尊周公。○大庙，音泰，下同。 \\n [疏]“周公称大庙”。解云：即僖八年“禘于大庙”，文二年“大事于大庙”是也。○“鲁公称世室”。○解云：即此经是也。○“群公称宫”。○解云：即武宫、炀宫之属是也。○注“少差”至“周公”。○解云：正以庙者，尊卑达名，鬼神所居之称。今此称异其名，知上尊周公故也。 \\n 　 \\n 此鲁公之庙也，曷为谓之世室？世室犹世室也，世世不毁也。鲁公始封之君，故不毁也。 \\n [疏]“世室犹世室也”。○解云：言谓之世室者，犹世世室也。 \\n 　 \\n 周公何以称大庙于鲁？据鲁公始封也。封鲁公以为周公也。为周公故，语在下。周公拜乎前，鲁公拜乎后。始受封时，拜于文王庙也。《尚书》曰“用命赏于祖”是也。父子俱拜者，明以周公之功封鲁公也。 \\n [疏]注“尚书”至“於祖”。解云：《甘誓》文也。 \\n 　 \\n 曰：生以养周公，生以鲁国供养周公。○以养，馀亮反，注皆同。供养，九用反，下同。死以为周公主。如周公死，当以鲁公为祭祀主。加曰者，成王始受其茅土之辞。《礼记·明堂位》曰：“封周公於曲阜，地方七百里，革车千乘，盖以为有王功，故半天子也”。○死以为，如字，注“死以为周公主”同。乘，绳证反。王，于况反。 \\n [疏]注“加曰”至“之辞”。○解云：即《周书·作洛》篇曰“封人社壝，诸侯受命于周，乃建大社于国中，其壝东青土，南赤土，西白土，北骊土，中央衅以黄土。将建诸侯，凿取其一面之土，苞以黄土，苴以白茅，以为社之封”，孔氏云“王者封五色土为社，建诸侯则各割其方土与之，使立社，焘以黄土，苴以白茅。茅取其絜，黄取其王者覆四方”者，是其茅土之文耳。○注“盖以”至“子也”。解云：正以天子千里，方百里者百；周公七百里，方百里者四十九，大判言之，故得言半天子矣。 \\n 　 \\n 然则周公之鲁乎？曰：不之鲁也。封鲁公以为周公。主然则周公曷为不之鲁？据为周公者，谓生以养周公，死以为周公主。周公不之鲁，则不得供养为主。欲天下之一乎周也。周公圣人，德至重，功至大，东征则西国怨，西征则东国怨。嫌之鲁，恐天下迥心趣乡之，故封伯禽，命使遥供养，死则奔丧为主，所以一天下之心于周室。○乡，许亮反。 \\n [疏]注“东征”至“东国怨”。解云：僖四年传文。 \\n 　 \\n 鲁祭周公何以为牲？据庙异也。周公用白牲，白牡，殷牲也。周公死有王礼，谦不敢与文、武同也。不以夏黑牡者，谦改周之文，当以夏辟嫌也。 \\n [疏]注“不以”至“嫌也”。○解云：知黑牡为夏牲者，出《明堂位》文。正朔三而改，改天正十一月者，当以十三月为正，故言当以夏矣。 \\n 　 \\n 鲁公用骍犅，骍犅，赤脊，周牲也。鲁公以诸侯不嫌，故从周制，以脊为差。○骍，息营反。犅，音刚。《诗》作刚，骍犅，赤脊也。 \\n [疏]注“骍犅”至“牲也”。○解云：正以山脊曰冈，故知骍犅为赤脊矣。 \\n 　 \\n 群公不毛。不毛，不纯色，所以降于尊祖。 \\n [疏]注“不毛”至“尊祖”。○解云：正以牲用纯色，祭祀之礼而言不毛，故以降子尊祖解之。 \\n 　 \\n 鲁祭周公，何以为盛？据牲异也。○盛，成政反，又音成，粢盛也，在器曰盛。周公盛，盛者，新穀。鲁公焘，焘者，冒也，故上一新也。○焘，徒报反，一本作“涛”，音同，冒也。冒，亡报反。 \\n [疏]注“焘者”至“新也”。○解云：正以焘诂为覆故也。若似《周书》“焘以黄土”之类也。然则言周公盛者，谓新穀满其器。言鲁公焘者，谓下故上新，裁可半平。 \\n 　 \\n 群公廪。廪者，连新於陈上，财令半相连尔。此谓方祫祭之时，序昭穆之差。○廪，力甚反。财令，力呈反，下同。 \\n [疏]“群公廪”。○解云：廪，谓全是故穀，但在上少有新穀，财得相连而已，故谓之廪。廪者，希少之名，是以郑注《周易》云“廪读如‘群公廪’之廪”者是也。○注“谓方”至“之差”。○解云：正以若其时祭，粢食精凿，群公之馔一何至此？故知正是祫祭之时，序昭穆之差，所以降子尊祖故也。 \\n 　 \\n 世室屋坏何以书？讥。何讥尔？久不脩也。简忽，久不以时脩治，至令坏败，故讥之。言屋者重宗庙，详录之。以不务公室不月者，知久不脩，当蒙上月。 \\n [疏]注“以不务”至“上月”。○解云：当蒙上月者，谓蒙上秋七月也。不务公室月者，即定二年“冬，十月，新作雉门及两观”，传云“其言新作之何？脩大也。脩旧不书，此何以书？讥。何讥尔？不务乎公室也”，何氏云“务，勉也。不务公室，亦可施於久不脩，亦可施于不务如公室之礼，微辞也。月者，久也，当即脩之如诸侯礼”是也。然则彼久不脩，是以书月。此亦久不脩，故知当蒙上月尔。 \\n 　 \\n 冬，公如晋。 \\n 卫侯会于沓。○沓，徒合反。 \\n 狄侵卫。 \\n 十有二月，已丑，公及晋侯盟。 \\n 还自晋。 \\n 郑伯会公于斐。还者何？善辞也。何善尔？往党，卫侯会公于沓，至得与晋侯盟。反党，郑伯会公于斐，故善之也。党，所也。所，犹时，齐人语也。文公前扈之盟不见序，后能救郑之难，不逆王者之求，上得尊尊之义，下得解患之恩，一出三为诸侯所荣，故加录，於其还时皆深善之。○斐，本又作“棐”芳尾反。难，乃旦反。 \\n [疏]“还者何”。○解云：正以不言至而言还，异於常例，故执不知问。○注“文公”至“见序”。○解云：即上七年“秋，公会诸侯、晋大夫盟于扈”，传云“诸侯何以不序？大夫何以不名？公失序也”是也。○注“后能”至“之难”。○解云：即上九年春，“楚人伐郑。公子遂会晋人、宋人、卫人、许人救郑”是也。○注“不逆王者之求”。○解云：即上九年“春，毛伯来求金”，经无不与之文是也。○注“上得”至“之义”。○解云：即“不逆王者之求”是也。○注“下得”至“之恩”。○解云：即公子遂救郑是也。 \\n 　 \\n 十有四年，春，王正月，公至自晋。月者，为臣子喜录上事。○为臣，于伪反，下“为后”、“当为”同。 \\n [疏]注“月者”至“上事”。解云：出上文也。 \\n 　 \\n 邾娄人伐我南鄙。 \\n 叔彭生帅师伐邾娄。 \\n 夏，五月，乙亥，齐侯潘卒。不书葬者，潘立储嗣不明，乍欲立舍，乍欲立商人，至使临葬更相篡弑，故绝其身，明当更立其先君之次。○潘，普于反。更相，音庚，下“吴楚更”同。篡杀，申志反，下同。 \\n [疏]注“至使”至“篡弑”。○解云：即下九月“齐公子商人弑其君舍”，是其临葬相篡弑之文。 \\n 　 \\n 六月，公会宋公、陈侯、卫侯、郑伯、许男、曹伯、晋赵盾。癸酉，同盟于新城。盟下日者，剌诸侯微弱，信在赵盾。○盾，徒本反。 \\n [疏]注“盟下”至“赵盾”。○解云：言信任在於赵盾，若如盟日定否赵盾制之然，是以下日以近之。 \\n 　 \\n 秋，七月，有星孛入于北斗。孛者何？彗星也。状如篲。○孛，步内反，徐扶愦反。 \\n [疏]“孛者何”。○解云：欲言是星，星名未有；欲言非星，录为星称，故执不知问。 \\n 　 \\n 其言入于北斗何？据大辰不言入，又不言孛名。 \\n [疏]注“据大”至“言入”。○解云：即昭十七年“冬，有星孛于大辰”是也。○注“又不言孛名”。○解云：谓昭十七年直言于大辰，不言所孛之星名。今此言“有星孛入于北斗”，故难之，何者？大辰非星名故也，是以昭十七年传云“其言于大辰何”，彼注云“据北斗言入于大辰，非常名”是也。 \\n 　 \\n 北斗有中也。中者，魁中。何以书？记异也。孛者，邪乱之气。篲者，扫故置新之象也。北斗，天之枢机玉衡，七政所出，是时桓文迹息，王者不能统政，自是之后，齐、晋并争，吴、楚更谋，竞行天子之事，齐、宋、莒、鲁弑其君而立之应。○争，争斗之争。 \\n [疏]注“北斗”至“所出”。○解云：即《尧典》云“在璿玑玉衡，以齐七政。”七政，谓日月五星也。○注“齐宋”至“之应”。○解云：即下文九月“齐公子商人弑其君舍”，十八年夏五月，“齐人弑其君商人”，是齐弑君事也。十六年冬，“宋人弑其君处臼”，是宋弑其君事也。十八年冬，“莒弑其君庶其”，是莒弑其君事。十八年“冬，十月，子卒”，传云“子卒者孰谓？谓子赤也。何以不日，隐之也。何隐尔？弑也。弑则何以不日，不忍言也”者，是鲁弑其君事也。 \\n 　 \\n 公至自会。 \\n 晋人纳接菑于邾娄，弗克纳。纳者何？入辞也。其言弗克纳何？据言于邾娄，与纳顿子于顿同，俱入国得立辞。○捷菑，在妾反，又如字；下侧其反，二传作“捷菑”。 \\n [疏]“纳者何”。○解云：欲言得国，下有不克之文；欲言不得国，纳者入辞，故执不知问。○注“据言”至“立辞”。○解云：即僖二十五年“秋，楚人围陈，纳顿子于顿”是也。此上言于邾娄，是其得国；下云弗克纳，自相违，故难之。 \\n 　 \\n 大其弗克纳也。克，胜也。郑伯以胜为恶，此弗胜，故为大。 \\n [疏]注“郑伯以胜为恶”。○解云：即隐元年“夏，五月，郑伯克段于鄢”，传云“克之者何？杀之也。杀之，则曷为谓之克？大郑伯之恶也。曷为大郑伯之恶？母欲立之，已杀之，如弗与而已矣”，注云“克者诂为杀，亦为能，恶其能忍戾母而亲杀之”是也。 \\n 　 \\n 何大乎其弗克纳？据伐齐纳子纠，耻不能纳。 \\n [疏]注“据伐”至“能纳”。○解云：即庄九年“夏，公伐齐，纳纠”，传云“纳者何？入辞也。其言伐之何？伐而言纳者，犹不能纳也”是也。 \\n 　 \\n 晋郤缺帅师，革车八百乘，以纳接菑于邾娄，力沛若有馀，沛，有馀貌。○乘，绳证反。沛若，普具反，有馀貌。而纳之。邾娄人言曰：“接菑，晋出也。玃且，齐出也。出，外孙也。○玃且，俱缚反；下子馀反。子以其指，指，手指。 \\n [疏]“子以其指”。注“指，手指”。○解云：子谓卻缺，言子以手指，指麾于邾娄，令使纳接菑也。 \\n 　 \\n 则接菑也四，玃且也六。言俱不得天之正性。 \\n [疏]注“言俱”至“正性”。○解云：地四生金于西方，地六成水于北方，皆非天数也。言此者，喻皆庶子矣，贵则皆贵矣。 \\n 　 \\n 子以大国压之，压，服也。服邾娄使从命。○压，於甲反，又於辄反，服也。则未知齐、晋孰有之也。设齐复兴兵来纳玃且，亦欲服邾娄使从命，未知齐、晋谁能使外孙有邾娄者。○齐复，扶又反，下同。贵则皆贵矣。时邾娄再娶，二子母尊同体敌。 \\n [疏]注“时邾”至“体敌”。○解云：盖皆是古媵之子，或是左媵之子，言非侄娣所生也。旧云子以其指者，言凡立子之法，以其手指相似，则接菑犹人之四指，玃且犹人之六指，皆异於人，故曰俱不得天之正性也。虽然者，虽皆不得正性，但四不如六，故长者宜立矣。 \\n 　 \\n 虽然，玃且也长。既两不得正性，又皆贵，唯当以年长故立之。○长，丁丈反，注同。郤缺曰：“非吾力不能纳也，义实不尔克也”。如邾娄人言，义不可夺也，故云尔。引师而去之，故君子大其弗克纳也。大其不以已非夺人之是。此晋郤缺也，其称人何？贬。曷为贬？据赵鞅纳蒯聩不贬。 \\n [疏]注“据赵”至“不贬”。解云：即哀二年夏，“晋赵鞅帅师，纳卫世子蒯聩于戚”是也。 \\n 　 \\n 不与大夫专废置君也。曷为不与？据大其弗克纳。实与，弗克纳是。而文不与。文曷为不与？大夫之义，不得专废置君也。不复发上无天子，下无方伯传者，诸侯本有锡命征伐忧天下之道故，明有乱义，大夫不得专也。接菑不系邾娄者，见挈于郤缺也。不氏者，本当言郤娄接菑，见当国也。○见挈，贤遍反；下音苦结反。 \\n [疏]注“不复”至“之道故”。○解云：欲道僖元年“救邢”、“城楚丘”之经，悉是实与而文不与，文与此同。其传皆云“上无天子，下无方伯，天下诸侯有相灭亡者，力能救之，则救之可也”，今此不复言之，故云尔。言诸侯本有锡命征伐忧天下之道故者，正谓保五连帅，本有共相存恤之义，是以上无天子，下无方伯之时，容有存恤之道，是故异於大夫耳。○注“明有”至“专也”。○解云：言大夫若有专废置君者，即是乱义，故曰明有乱义，大夫不得专也，正由大夫不得专废置故也。○注“接菑”至“缺也”。解云：据僖二十五年纳顿子系顿也。○注“不氏者”。○解云：据宣十一年“纳公孙甯、仪行父于陈”皆言氏也。○注“本当”至“当国也”。○解云：即隐元年传云“段者何？郑伯之弟也。何以不称弟？当国也”，注云“欲当国为之君，故如其意，使如国君，氏上郑，所以见段之逆”是也。 \\n 　 \\n 九月，甲申，公孙敖卒于齐。已绝，卒之者，为后齐胁鲁归其丧有耻，故为内讳，使若尚为大夫。 \\n [疏]注“已绝”至“大夫”。○解云：言已绝者，即上八年公孙敖奔莒是也。《春秋》之例，大夫出奔之后，即绝於大夫之位，不复书其卒，即公子庆父、臧孙纥之属是，是以於此怪其书卒矣。言为后齐胁鲁归其丧有耻者，即下十五年夏，“齐人归公孙敖之丧”，传云“何以不言来？内辞也，胁我而归之”是也。 \\n 　 \\n 齐公子商人弑其君舍。此未逾年之君也，其言弑其君舍何？据弑其君之子奚齐也。连名何之者，弑成君未成君俱名，问例所从也。 \\n [疏]注“据弑”至“齐也”。○解云：即僖九年“冬，晋里克弑其君之子奚齐”，传云“弑未逾年君之号”是也。 \\n 　 \\n 已立之，已杀之，商人本正当立，恐舍缘潘意为害，故先立而弑之。 \\n [疏]注“商人本正当立”。○解云：正以弑舍不书日，见不正遇祸，则知商人本正明矣。 \\n 　 \\n 成死者而贱生者也。恶商人怀诈无道，故成舍之君号，以贱商人之所为。不解名者，言成君可知。从成君不日者，与卓子同。○恶，乌路反。卓，敕角反。 \\n [疏]注“从成君”至“子同”。○解云：即僖十年春，“晋里克弑其君卓子”，彼下注云“不日者，不正遇祸，终始恶明，故略之”是也。 \\n 　 \\n 宋子哀来奔。宋子哀者何？无闻焉尔。 \\n [疏]“宋子哀者何”。○解云：欲言宋君，经书子哀；欲言大夫，文不言氏，故执不知问。○“无闻焉尔”。○解云：即隐二年注云“言无闻者，《春秋》有改周受命之制，孔子畏时远害，又知秦将燔《诗》、《书》，其说口授相传，至汉公羊氏及弟子胡毌生等，乃始记於竹帛，故有所失也”是也。○冬，单伯如齐。齐人执单伯。齐人执子叔姬。执者曷为或称行人？或不称行人？此问诸侯相执大夫所称例。 \\n 　 \\n 称行人而执者，以其事执也。以其所衔奉国事执之，晋人执我行人叔孙舍是也。 \\n [疏]注“晋人”至“是也”。○解云：即昭二十三年，“晋人执我行人叔孙舍”是。 \\n 　 \\n 不称行人而执者，以巳执也。巳者，巳大夫，自以大夫之罪执之。分别之者，罪恶各当归其本。○别，彼列反。单伯之罪何？道淫也。恶乎淫？淫乎子叔姬。时子叔姬嫁，当为齐夫人，使单伯送之。○恶，音乌。然则曷为不言齐人执单伯及子叔姬？据夫人妇姜系公子遂。 \\n [疏]注“据夫”至“子遂”。○解云：即宣元年“三月，遂以夫人妇姜至自齐”是也。 \\n 　 \\n 内辞也，使若异罪然。深讳使若各自以他事见执者。不书叔姬归于齐者，深讳以起道淫。书单伯如齐者，起送叔姬也。齐称人者，顺讳文，使若非伯讨。 \\n [疏]注“不书”至“姬也”。○解云：言此者，欲决隐二年“冬，十月，伯姬归于纪”之属书归也。言深讳者，正以子叔姬有罪故也。言以起道淫者，谓深讳不言其归，即是以起道淫之义，何者？若更为小事而见执，何须讳其归于齐？今不言归于齐，而与单伯俱见执，明其在道与单伯淫，于归事不醒醒矣。或日不书归于齐者，深讳其起道淫故也。何者？若言叔姬归于齐，齐人执单伯，齐人执子叔姬，即有道淫之理也。○注“齐称人”至“伯讨”。解云：即僖四年夏，“齐人执袁涛涂”之下，传云“称侯而执者，伯讨也。称人而执者，非伯讨也”是也。 \\n 　 \\n 十有五年，春，季孙行父如晋。 \\n 三月，宋司马华孙来盟。月者，文公微弱，大夫秉政，宋亦蔽於三世之党，二乱结盟，故不与信辞。不称使者，宋无大夫。官举者，见宋乱也。录华孙者，明恶二国，非以月恶华孙也。○华孙，户化反。见，贤遍反。恶二，乌路反，下皆同。 \\n [疏]注“月者”至“秉政”。○解云：即公子遂是也。○注“宋亦”至“之党”。○解云：即上八年传云“曷为皆官举？宋三世无大夫，三世内娶也”是也。言为三世内娶之故，三世妃党皆强，而为君之所蔽，故云蔽于三世之党矣。○注“故不与信辞”。○解云：正以《春秋》之例，凡莅盟、来盟例皆书时，所以然者，欲见王者当以至信先于天下故也，是以桓十四年夏，“郑伯使其弟语来盟”，注云“时者，从内为王义，明王者当以至信先天下”是也。今而书月，故言不与信辞耳。○注“不称使”至“大夫”。○解云：正决“郑伯使其弟语来盟”之文也。○注“官举”至“孙也”。○解云：大夫之义，例不官举，而此言司马者，正以见宋之乱，是以详录华孙，明其书月不与信辞者，不由华孙之故也。 \\n 　 \\n 夏，曹伯来朝。 \\n 齐人归公孙敖之丧。何以不言来？据齐人来归子叔姬。 \\n [疏]注“据齐”至“叔姬”。解云：在此年十二月。 \\n 　 \\n 内辞也。胁我而归之，笋将而来也。笋者，竹箯，一名编舆，齐、鲁以此名之曰笋。将，送也。为叔姬淫，恶鲁类，故取其尸置编舆中，传送而来，胁鲁令受之，故讳不言来，起其来有耻，不可言来也。不月者，不以恩录，与子叔姬异。○笋将，音峻，竹箯也。将，送也。竹箯，婢绵反，一音步贤反，服虔音编，韦昭音如频反。编，必绵反，一音篇，郭璞音步典反。舆，音馀。为叔，于伪反，下“父为”、“子为”、“若为”、“实为”同。传，直专反。令受，力呈反，下同。 \\n [疏]注“故取其尸”。解云：谓取其死尸矣。○注“不月”至“姬异”。解云：正以下“十有二月，齐人来归子叔姬”，书月故也。 \\n 　 \\n 六月，辛丑，朔，日有食之。鼓用牲于社。是后楚人灭庸，宋人弑其君处臼，齐人弑其君商人，宣公弑子赤，莒弑其君庶其。 \\n [疏]注“是后楚人灭庸”。○解云：即下十六年秋，“楚人、秦人、巴人灭庸”是也。○注“宋人弑处臼”。○解云：在十六年冬。○注“齐人弑商人”。○解云：在十八年夏五月。○注“宣公弑子赤”。○解云：即十八年冬子卒，传云“子卒者孰谓？谓子赤也。何以不日？隐之也。何隐尔？弑也”者是也。○注“莒弑其君庶其”。解云：在十八年冬。 \\n 　 \\n 单伯至自齐。大夫不致，此致者，喜患祸解也。不省去氏者，淫当绝，使若他单伯至也。○解，户买反。省，所景反。 \\n [疏]注“大夫不”至“祸解也”。○解云：正以内大夫出聘，例不书至故也。○注“不省”至“伯至也”。解云：正以昭十四年“春，隐如至自晋”，彼是被执而归，省去其氏，今单伯存氏，故解之。 \\n 　 \\n 晋郤缺帅师伐蔡。戊申，入蔡，入不言伐，此其言伐何？至之日也。其日何？据甲寅齐人伐卫日伐也。 \\n [疏]“入不言伐”。○解云：庄十年师解云尔，故此弟子据而难之。○注“据甲”至“伐也”。○解云：即庄二十八年“春，王三月，甲寅，齐人伐卫。卫人及齐人战，卫人败绩”是也。 \\n 　 \\n 至之日也。嫌至日伐，不至日入，故曰入也。主书，与甲寅同义。 \\n [疏]注“主书”至“同义”。○解云：即彼云“伐不日，此何以日？至之日也”，何氏云“用兵之道，当先至竟侵责之，不服，乃伐之。今日至，便以今日伐之，故日以起其暴也”是也。然则令此郤缺亦今日至便以今日伐之，故书以日起其暴也。 \\n 　 \\n 秋，齐人侵我西鄙。 \\n 季孙行父如晋。 \\n 冬，十有一月，诸侯盟于扈。不序不日者，顺上讳文，使若扈之盟，都不可得而知。 \\n [疏]注“不序”至“而知”。○解云：上七年“秋，八月，公会诸侯、晋大夫盟于扈”传云“诸侯何以不序？大夫何以不名？公失序也。公失序奈何？诸侯不可使与公盟”云云，何氏云“文公内则欲久丧而后不能，丧娶逆祀；外则贪利取邑，为诸侯所薄贱，不见序，故深讳为不可知之辞。不日者，顺讳为善文也”。然则此不序者，为不可知之辞。不日者，顺讳为善文也，何者？盟不日，善文故也。 \\n 　 \\n 十有二月，齐人来归子叔姬。其言来何？据齐人归公孙敖之丧不言来。闵之也。闵伤其弃绝来归。此有罪，何闵尔？父母之於子，虽有罪，犹若其不欲服罪然。孔子曰：“父为子隐，子为父隐，直在其中矣。”所以崇父子之亲也。言齐人不以弃归为文者，令与敖同文相发明。叔姬于文公为姊妹，言父母者，时文公母在，明孝子当申母恩也。月者，闵录之，从无罪例。 \\n [疏]注“所以”至“亲也”。○解云：即言来以闵之是也。○注“言齐人”至“母者”。○解云：若以弃归为文，即言子叔姬来归，不言齐人，即宣十六年“郯伯姬来归”之文是，今言齐人来归，故谓之同文也。言相发明者，言敖为齐所恶而来归之，今此亦为齐人所归之，故曰相发明耳。○注“时文”至“恩也”。○解云：正以下十六年“秋，八月，辛未，夫人姜氏薨”；十七年夏，“葬我小君圣姜”，传云“圣姜者何？文公之母也”是。○注“月者闵”至“罪例”。○解云：正以弃归之例，有罪者时，无罪者月故也。其有罪者时，即宣十六年“秋，剡伯姬来归”是也。其无罪者月，成五年“春，王正月，杞叔姬来归”之属是也。 \\n 　 \\n 齐侯侵我西鄙，遂伐曹，人其郛。郛者何？恢郭也。恢，大也。郭，城外大郭。○郛，芳夫反，郭也。恢廓，苦回反，大也。 \\n [疏]“郛者何”。○解云：欲言城郭，经无城郭之文；欲言非城郭，上文言入，故执不知问。 \\n 　 \\n 入郛书乎？曰：不书。围不言入，入郛吴也。 \\n [疏]“入郛”至“不书”。○解云：案诸旧本，此传之下悉皆无注。有注云“围不言入，入郛是也”者，衍字耳。 \\n 　 \\n 入郛不书，此何以书？动我也。讳使若为同姓见入郛故，动惧我也。动我者何？内辞也。其实我动焉尔。齐侵鲁，鲁实为子叔姬故，动惧失操云尔。乡者不去，几亦入我郛，故举入郛以起鲁耻，且明兵之所乡，苟得其罪，则莫敢不惧。○乡者，许亮反，下同。几，音祈。 \\n 十有六年，春，季孙行父会齐侯于阳穀，齐侯弗及盟。其言弗及盟何？据序上会也。连盟何者，嫌据盟。 \\n [疏]注“据序”至“据盟”。解云：据序上会，何得弗及盟乎？是以问之。云嫌据盟者，嫌直据盟问之。 \\n 　 \\n 不见与盟也。与齐期盟，为叔姬故，中见简贱，不见与盟，侮辱有耻，故讳使若行父会而去，齐侯不及得与盟，故言齐侯弗及，亦所以起齐侯不肯。○为，于伪反。 \\n [疏]注“使若”至“与盟”。○解云：使若行父会齐侯于阳穀讫即弃之而去，齐侯不及盟。○注“亦所以起齐侯不肯”。○解云：若直言不及盟，文体已具，足见不得盟矣。而更言齐侯不及者，欲道是时不肯盟者是齐侯也。若直言季孙行父会齐侯于阳穀不及盟，不妨行父不及，无以见齐侯不肯矣。 \\n 　 \\n 夏，五月，公四不视朔。视朔说在六年。不举不朝庙者，礼，月终于庙先受朝政，乃朝，明王教尊也；朝庙，私也，故以不视朔为重。常以朔者，重始也。 \\n [疏]注“视朔说在六年”。○解云：即上六年注云“礼，诸侯受十二月朔政於天子，藏于大祖庙，每月朔朝庙，使大夫南面奉天子命，君北面而受之”是也。○注“不举”至“为重”。○解云：正以视朔之时，必有朝庙之礼，故上六年经云“闰月不告月，犹朝于庙”是也。今此经直言“四不视朔”，不道不朝庙，故解之。○注“常以”至“始也”。○解云：言十二月之政令，所以不在年初一受之而巳，必以月之朔日受之者，重月之始故也。 \\n 　 \\n 公曷为四不视朔？据无事也。公有疾也。以不讳举公如有疾，公有疾乃复举公是也。○乃复，扶又反，下同。 \\n [疏]注“公有”至“是也”。○解云：即昭二十三年“冬，公如晋，至河。公有疾，乃复”是也。 \\n 　 \\n 何言乎公有疾不视朔？据有疾无恶也。 \\n [疏]注“据有疾无恶也”。○解云：即昭二十三年传云“何言乎公有疾乃复？杀耻也”者是。 \\n 　 \\n 自是公无疾，不视朔也。有疾无恶不当书。又不言有疾者，欲起公自是无疾不视朔也。 \\n [疏]注“公自”至“朔也”。○解云：即郑氏云“鲁自文公四不视朔，视朔之礼已后遂废”者，正取此文也。 \\n 　 \\n 然则曷为不言公无疾不视朔？有疾，犹可言也，无疾，不可言也。言无疾大恶，不可言也。是后公不复视朔，政事委任公子遂。 \\n 六月，戊辰，公子遂及齐侯盟于犀丘。○犀丘，彦西，《左氏》作“郪丘”，《穀梁》作“师丘”。 \\n [疏]“盟于犀丘”。○解云：正本作“菑丘”，故贾氏《公羊》曰“菑丘，《穀梁》曰‘师丘’”是也。今《左氏》经作“郪”字。 \\n 　 \\n 秋，八月，辛未，夫人姜氏薨。○毁泉台。泉台者何？郎台也。庄公所筑台于郎，以郎讥临民之漱浣。○漱，素侯反。浣，户管反。 \\n [疏]“泉台者何”。何解云：泉台之名，自前未有，今而言毁，故执不知问。○注“庄公”至“漱浣”。○解云：即庄二十一年“春，筑台于郎”，传云“何以书？讥。何讥尔？临民之所漱浣也”是也。然则何以知泉台为郎台？正以彼传云“讥临民之所漱浣”书，与此泉台之义合故也。 \\n 　 \\n 郎台则曷为谓之泉台？未成为郎台，未成时，但以地名之。既成为泉台。既成，更以所置名之。毁泉台何以书？讥。何讥尔？筑之讥，毁之讥。先祖为之，已毁之，不如勿居而已矣。但当勿居，令自毁坏，不当故毁，暴扬先祖之恶也。筑毁讥同，知例皆时。○令，力呈反。暴，步卜反。 \\n [疏]注“筑毁”至“皆时”。○解云：言筑毁讥同者，即上传云“筑之讥，毁之讥”是也。言知例皆时者，正以此经文承月下，恐蒙月，故如此解。 \\n 　 \\n 楚人、秦人、巴人灭庸。○巴，布加反。 \\n 冬，十有一月，宋人弑其君处臼。弑君者曷为或称名氏？或不称名氏？大夫弑君称名氏，贱者穷诸人；贱者，谓士也。士正自当称人。○处臼，二传作“杵臼”。大夫相杀称人，贱者穷诸盗。贱者穷诸人者，言士先自称人，今弑君亦称人，故曰穷诸人矣。云贱者穷诸盗者，言士之贱名不过于盗故也。降大夫使称人，降士使称盗者，所以别死刑有轻重也。无尊上，非圣人，不孝者，斩首枭之；无营上，犯军法者，斩要；杀人者，刎脰，故重者录，轻者略也。不日者，内娶略贱之。○别，彼列反。枭，古尧反。要，一遥反。刎，亡粉反。头，如字。本又作“脰”，音豆。 \\n [疏]注“故重”至“略也”。○解云：谓大夫弑君罪重，故称名氏责之深。若大夫相杀，罪轻於犯君，故降称盗者，义之轻然也。○注“不日”至“贱之”者，既说于上。 \\n 　 \\n 十有七年，春，晋人、卫人、陈人、郑人伐宋。 \\n 夏，四月，癸亥，葬我小君圣姜。圣姜者何？文公之母也。○圣姜，二传作“声姜”。 \\n [疏]“圣姜者何”。○解云：欲言夫人，谥异其夫号；欲言为妾，而卒葬并不见，故执不知问。 \\n 　 \\n 齐侯伐我西鄙。 \\n 六月，癸未，公及齐侯盟于穀。 \\n 诸侯会于扈。 \\n 秋，公至自穀。 \\n 冬，公子遂如齐。 \\n 十有八年，春，王二月，丁丑，公薨于台下。 \\n 秦伯罃卒。秦穆公也。至此卒者，因其贤。○伯罃，乙耕反，何云“穆公也”。《左氏》：穆公子康公。 \\n [疏]注“秦穆”至“其贤”。○解云：正以秦是戎狄，《春秋》外之，往前以来未录其卒，今乃始书，故以贤解之。而《左氏》为康公者，与此别。《穀梁》无解。 \\n 　 \\n 夏，五月，戊戌，齐人弑其君商人。商人弑君贼，复见者，与大夫异。齐人已君事之，杀之且当坐弑君。○复见，扶又反，下同；下贤遍反。 \\n [疏]注“商人”至“弑君”。○解云：《春秋》之义，诸是弑君之贼，皆不复见，所以贱之，是以宣六年书“晋赵盾、卫孙免侵陈”，传云“赵盾弑君，此其复见何”，注云“据宋督、郑归生、齐崔杼弑其君，后不复见”；传又云“亲弑君者，赵穿也”，注云“复见赵盾者，欲起亲弑者赵穿，非盾”是也。今此商人於上十四年“弑其君舍”而复见者，正以其为君故也。与大夫异者，齐人以君事之，杀之宜当坐弑君。然则商人弑其君舍而存之，欲责臣子不讨贼故也，是以庄二十二年注云“不与念母而讥忌省者，本不事母则已，不当忌省，犹为商人责不讨贼”，义亦通於此。 \\n 　 \\n 六月，癸酉，葬我君文公。○秋，公子遂、叔孙得臣如齐。不举重者，讥鲁猥使二大夫出，虚国家，废政事，重录内也。 \\n [疏]注“不举”至“内也”。解云：书事举重，《春秋》之常，今而悉举，故解之。《穀梁传》云“使举上客而不称介，不正其同伦而相为介，故列而数之也”者，亦是直举重之义也。而言重录内者，正以外大夫未有并见者，於内唯有此经，及定六年“夏，季孙斯、仲孙何忌如晋”之文，故知正是重录内也。 \\n 　 \\n 冬，十月，子卒。子卒者孰谓？谓子赤也。何以不日？据子般卒日。隐之也。何隐尔？弑也。弑则何以不日？据子般卒日。○弑也，音试，下及注同。 \\n [疏]注“据子般卒日”。○解云：即庄三十二年“冬，十月，乙未，子般卒”是也。 \\n 　 \\n 不忍言也。所闻世，臣子恩痛王父深厚，故不忍言其日，与子般异。 \\n [疏]注“故不忍”至“般异”。○解云：正以子般为所传闻之世故也，是以庄三十三年“子般卒”之下，何氏云“杀不去日见隐者，降子赤也”是。 \\n 　 \\n 夫人姜氏归于齐。归者，大归也。夫死子杀贼人立，无所归留，故去也。有去道书者，重绝不复反。 \\n [疏]注“归者，大归也”。○解云：凡言大归，一出不反之辞，若“纪侯大去其国”之类，故言归者大归也。○注“有去”至“复反”。○解云：正以常事不书故也。 \\n 　 \\n 季孙行父如齐。 \\n 莒弑其君庶其。称国以弑何？据莒人弑其君密州。 \\n [疏]注“据莒”至“密州”。○解云：即襄三十一年“十有一月，莒人弑其君密州”是也。 \\n 　 \\n 称国以弑者，众弑君之辞。一人弑君，国中人人尽喜，故举国以明失众，当坐绝也。例皆时者，略之也。 \\n [疏]注“例皆”至“之也”。解云：谓是失众而称国以弑者，皆书时以略之，即定十三年冬，“薛弑其君比”之属是也。若然，昭二十七年“夏，四月，吴弑其君僚”，亦是称国而书月者，彼非失众，但以见弑之义，故不书时贱之，是以何氏云“不书阖闾弑其君者，为季子讳，明季子不忍父子兄弟自相弑，让国阖闾，欲其享之，故为没其罪也”，“月者，非失众见弑，故不略之”者是也。 \\n 　"}
{"章节": "宣公卷十五（起元年，尽九年）", "正文": "宣公卷十五（起元年，尽九年） \\n  \\n  \\n 　 \\n 　 \\n    元年，春，王正月，公即位。继弑君不言即位，此其言即位何？其意也。桓公篡成君，宣君篡未逾年君，嫌其义异，故复发传。 \\n [疏]注“桓公”至“发传”。○解云：即桓元年传云“继弑君不言即位，此言即位何”，注云“据庄公不言即位”；彼传云“如其意也”，注云“弑君欲即位，故如其意也”，注云“弑君欲即位，故如其意，以著其恶”是也。若然，案礼未逾年之君，臣下为之无服。臣为君斩衰三年，诚实自异，何言嫌其义异者？正以恻隐者相似故也。是以闵元年何氏云“复发传者，嫌继未逾年君义异故也，明当隐之如一”是也。 \\n 　 \\n 公子遂如齐逆女。讥丧娶。复书不亲迎者，嫌触讳不成其文也。有母言如者，缘内讳，无贬公文。 \\n [疏]注“讥丧”至“其文”。○解云：何氏以为人君丧娶者，宜有贬刺之文。若其吉逆使卿者，宜书讥之，见不亲迎而巳，即叔孙侨如之徒是也。今公子遂为君丧娶，宜去公子以见讥。而存公子，复作不亲迎之经书之者，正以公子遂本是弑君之贼，若去公子，即嫌为触弑君大恶之故。讳去公子，即似隐四年、十年公子翚之类，是以不得成其贬文。若然，文公二年“公子遂如齐纳币”，亦讥丧娶之经而不去公子者，彼是丧未毕纳币，为失礼犹浅，此乃初丧逆女，固当合贬，即下八年而注云“元年逆女，嫌为丧娶贬也”者，义亦通於此。云云之说，八年注备。○注“有母”至“公文”。○解云：下八年夏六月，“戊子，夫人熊氏薨”，“冬，十月，已丑，葬我小君顷熊”，“顷熊者何？宣公之母也”，是其今曰有母，母不命使者。妇人之命，不通四方，何得言如，作内使之文者？正以缘内无贬公之文故也，何者？若其去如，则嫌宣公丧娶为绝贱，不成为诸侯然也。正缘此事，不得去如也。若然，庄二十八年“臧孙辰告籴于齐”，不言如，所以不嫌庄公不能贮蓄绝而贱之者，彼告籴之事，可以通臧孙之私行；此大夫不外娶，无通私行之义，故如是。 \\n 　 \\n 三月，遂以夫人妇姜至自齐。遂何以不称公子？一事而再见者，卒名也。卒，竟也。竟但举名者，省文。夫人何以不称姜氏？据侨如以夫人妇姜氏至自齐也，经有姜，不但问不称氏者，嫌据夫人氏欲使去姜。 \\n [疏]注“据侨”至“齐也”。解云：在成十四年九月。○注“嫌据”至“去姜”。○解云：即僖元年“夫人氏之丧至自齐”是也。 \\n 　 \\n 贬。曷为贬？据俱至也。讥丧娶也。丧娶者公也，则曷为贬夫人？据师还也。 \\n [疏]注“据师还也”。○解云：即庄八年“秋，师还”，传曰“还者何？善辞也。此灭同姓，何善尔？病之也”，“曷为病之？非师之罪也”。彼公自灭同姓，非师之罪，是以归恶于公，书还以善师；此公自丧娶，非夫人之罪而贬夫人，与彼义违，故据而难之。 \\n 　 \\n 内无贬于公之道也。明下无贬上之义。内无贬于公之道，则曷为贬夫人？据俱有讳义。 \\n [疏]注“据俱有讳义”。○解云：《春秋》之道，多为内讳，何故此经不为夫人讳而贬之乎？ \\n 　 \\n 夫人与公一体也。耻辱与公共之。夫人贬，则公恶明矣。去氏比於去姜，差轻可言，故不讳贬夫人。○差，初买反。 \\n [疏]“夫人与公一体”。○解云：初则判合，终成一体，是以寡妻之号称“未亡人”。言其事体先亡，遗馀半在尔，故传以一体言之。○“耻辱”至“明矣”。○解云：正以夫人与公共谥，知荣辱同矣。○注“去氏”至“夫人”。○解云：去姜，即僖元年“夫人氏之丧至自齐”是也。然此不讳者，以其轻，而僖元年去姜者则重矣，而亦不讳者，何氏云“因正王法所加，臣子不得以夫人礼治其丧也”是也。 \\n 　 \\n 其称妇何？据桓公夫人至，不称妇。 \\n [疏]注“据桓”至“称妇”。○解云：即桓三年九月，“夫人姜氏至自齐”是也。 \\n 　 \\n 有姑之辞也。有姑当以妇礼至，无姑当以夫人礼至，故分别言之。言以者，见行遂意也。见继重在遂，因远别也。月者，公不亲迎，危录之例也。 \\n [疏]“有姑之辞也”。○解云：隐二年传云“在涂称妇”，与此违者，兼二义也。言在涂见夫而服从夫，故谓之妇；至国对姑而服从姑，是以亦谓之妇矣。○注“有姑”至“礼至”。○解云：当以妇礼至，而称夫人者，臣下录之故也。○注“言以”至“别也”。○解云：桓十四年传云“以者何？行其意也”，何氏云“以已从人曰行”。然则此经云“遂以夫人”者，欲见夫人是时进止由遂，故言见系重在遂。若不言以，直云遂夫人，则嫌怪夫人男女无别，故云因远别也。○注“月者”至“例也”。○解云：即桓三年九月，“夫人姜氏至自齐”之属是也。言公不亲迎，故书月，危录之例也。 \\n 　 \\n 夏，季孙行父如齐。○晋放其大夫胥甲父于卫。放之者何？犹曰无去是云尔。是，是卫。 \\n [疏]“放之者何”。○解云：大夫去国，於例言出奔，此经言放，故执不知问。 \\n 　 \\n 然则何言尔？近正也。此其为近正奈何？古者大夫已去，三年待放。古者刑不上大夫，盖以为摘巢毁卵，则凤凰不翔；刳胎焚天，则麒麟不至。刑之则恐误刑贤者，死者不可复生，刑者不可复属，故有罪放之而已，所以尊贤者之类也。三年者，古者疑狱三年而后断。《易》曰：“系用徽墨，置於丛棘，三岁不得，凶”是也。自嫌有罪当诛，故三年不敢去。○摘，吐狄反。刳，口狐反。属，音蜀。丛棘，才工反。 \\n [疏]“近正也”。○解云：用古放臣而言近正者，正以古者放臣任其所去，今此晋又处之於卫，故言近耳。○注“古者刑不上大夫”。○解云：《曲礼》上篇文。郑注云“不与贤者犯法，其犯法则在八议，轻重不在刑书”是也。○注“盖以为”至“不至”。○解云：皆《家语》文。是时孔子之晋，闻赵简子杀舜华之属，故为此言而遂还耳。○注“易曰”至“是也”。○解云：此《坎卦》上六爻辞也。郑氏云“系，拘也。爻辰在巳，巳为蛇，蛇之蟠屈以徽墨也。三五互体，艮又与震同体，艮为门阙，於木为多节。震之所为，有丛拘之类。门阙之内有丛木多节之木，是天子外朝左右九棘之象也。外朝者，所以询事之处也。左嘉石平罢民焉，右肺石达穷民焉。罢民，邪恶之民也。上六乘阳，有邪恶之罪，故缚约徽墨，置于丛棘，而后公卿以下议之。其害人者，置之圜土而施职事焉，以明刑耻之。能复者，上罪三年而赦，中罪二年而赦，下罪一年而赦。不得者，不自思以得正道，终不自改而出圜土者杀，故凶”是也。○注“自嫌”至“不敢去”。○解云：庄二十四年曹羁之下，传云“三谏不从，遂去之，故君子以为得君臣之义也”，何氏云“孔子曰‘所谓大臣者，以道事君，不可则止’”，此之谓也。谏必三者，取月生三日成魄，臣道就也。以此言之，则知待放之臣三年乃去者，亦取月生三日成魄，臣道就之义故也。 \\n 　 \\n 君放之，非也。曰无去是，非也。大夫待放，正也。听君不去卫正也。 \\n [疏]“君放之，非也。大夫待放，正也”。○解云：此二句皆是今事，非古法。 \\n 　 \\n 古者臣有大丧，则君三年不呼其门。重夺孝子之恩也。礼，父母之丧三年不从政，齐衰、大功之丧三月不从政，故孔子曰“夏后氏三年之丧，既殡而致事；殷人既葬而致事；周人卒哭而致事。君子不夺人之亲，亦不可夺亲也”。 \\n [疏]注“礼父”至“不从政”。○解云：《礼记·王制》文也。此政，谓税矣。○注“故孔子”至“卒哭而致事”。○解云：《曾子问》文。郑云“致事者，还其职位於君”是也。○注“君子”至“亲也”。○解云：亦《曾子问》文。彼云“君子不夺人之亲，亦不可夺亲也，此之谓乎”，郑云“二者恕也，孝也”者是。 \\n 　 \\n 已练可以弁冕。此说诗衰正失，非谓礼当然。弁，礼所谓皮弁、爵弁也。皮弁，武冠。爵弁，文冠。夏曰收，殷曰冔，周曰弁。加旒曰冕，主所以入宗庙。○冔，况甫反。 \\n [疏]注“夏曰”至“曰弁”。○解云：即《郊特牲》云“周弁、殷冔、夏收”是也。○注“加旒曰冕”。○解云：何氏以为弁冕之形制一耳，但加旒为异矣。注“主所以入宗庙”。○解云：以其文冠故也。 \\n 　 \\n 服金革之事，谓以兵事使之。君使之，非也。非古道也。臣行之，礼也。臣顺为命，亦礼也。此与君放之非，臣待君放正同，故引同类相发明。闵子闵子骞，以孝闻。 \\n [疏]注“闵子骞以孝闻”。○解云：出《论语》也。 \\n 　 \\n 要绖而服事。礼，已练，男子除乎首，妇人除乎带。○要，一遥反。 \\n [疏]注“礼已”至“乎带”。○解云：间传文。 \\n 　 \\n 既而曰：“若此乎，古之道不即人心？”既，事毕。言古者，不敢斥君。即，近也。退而致仕。退，退身也。致仕，还禄位于君。孔子盖善之也。善其服事，外得事君之义；致仕，内不失亲亲之恩。言古者，又孙顺不讪其君也。不言君子者，时贤者多以为非，唯孔子以为是。○孙，音逊。 \\n [疏]“孔子盖善之也”者。盖，犹是也。言於此三事，孔子皆善之。其三事者，初则要绖而服事，次则谓君为古者，后则退而致事是也。 \\n 　 \\n 公会齐侯于平州。 \\n 公子遂如齐。 \\n 六月，齐人取济西田。外取邑不书，此何以书？据曹取之不书。○济，子礼反。 \\n [疏]注“据曹取之不书”。○解云：即僖三十一年“取济西田”，传云“恶乎取之？取之曹也。曷为不言取之曹？讳取同姓之田也。此未有伐曹者，则其言取之曹何？晋侯执曹伯，班其所取侵地于诸侯也。晋侯执曹伯，班其所取侵地于诸侯，则何讳乎取同姓之田？久也”，何氏云“鲁本为霸者所还，当时不取，久后有悔，更缘前语取之，不应复得，故当坐取邑”。其济西田本鲁物而曹取之，不书之矣。 \\n 　 \\n 所以赂齐也。鲁所以赂遗齐，故称人，共国辞。○遗，唯季反。 \\n [疏]注“鲁所”至“国辞”。○解云：谓一“人”字，齐、鲁共有，何者？鲁人篡弑，以地赂人；齐人失所取篡者之赂，皆合称人故也。 \\n 　 \\n 曷为赂齐？据上无战伐，无所谢。 \\n [疏]注“据上”至“所谢”解云：正决哀七年“秋，公伐邾娄。八月，巳酉，入邾娄，以邾娄子益来”，八年“夏，齐人取讙及僤”，传云“外取邑不书，此何以书？所以赂齐也。曷为赂齐？为以邾娄子益来也”。然则此文之上，不见战伐之文，应无所谢，曷为以也赂齐乎？故难之。 \\n 　 \\n 为弑子赤之赂也。子赤，齐外孙，宣公篡，弑之。恐为齐所诛，为是赂之，故讳使若齐自取之者，亦因恶齐取篡者赂，当坐取邑。未之齐坐者，由律行言许受赂也。月者，恶内甚于邾娄子益。 \\n [疏]注“子赤，齐外孙”。○解云：文公四年经书“娶于齐”而生也。○注“未之”至“受赂也”。○解云：十年“齐人归我济西田”，传云“齐已取之矣，其言我何？言我者，未绝于我也。曷为未绝于我？齐已言取之矣，其实未之齐也”，何氏云“齐已言语许取之，其人民贡赋尚属於鲁，实未归於齐。不言来者，明不从齐来，不当坐取邑”，是以知其未之齐矣。○注“月者”至“子益”。○解云：哀八年“夏，齐人取讙及僤”，传云“外取邑不书，此何以书？所以赂齐也。曷为赂齐？为以邾娄子益来也”，彼注云“邾娄，齐与国，畏为齐所怒而赂之，耻甚，故讳使若齐自取”。然则彼为侵夺小国而赂齐，此为篡適而赂齐，罪重於彼，是以书月以讳其恶，故云月者，恶内甚於邾娄子益矣。 \\n 　 \\n 秋，邾娄子来朝。○楚子、郑人侵陈，遂侵宋。微者不得言遂。遂者，楚子之遂也。不从郑人去遂者，兵尊者兼将。○将，子匠反。 \\n [疏]注“微者”至“之遂也”。解云：正以遂者，专事之文也，是以僖二十五年注云“微者不别遂，但别两称耳”是也。其大夫例不合遂，若其竟外有利国家之事，亦权许之，即庄十九年“秋，公子结媵陈人之妇于鄄，遂及齐侯、宋公盟”下，传云“大夫无遂事，此其言遂何？聘礼，大夫受命，不受辞。出竟有可以安社稷，利国家者，则专之可也”是。 \\n 　 \\n 晋赵盾帅师救陈。宋公、陈侯、卫侯、曹伯会晋师于斐林，伐郑。此晋赵盾之师也。据上赵盾救陈，微者不能会诸侯。○斐，芳尾反。 \\n [疏]注“微者”至“诸侯”。○解云：谓若是微者，即不能为会主，以致诸侯于斐林而会之。 \\n 　 \\n 曷为不言赵盾之师？据公子遂会晋赵盾于衡雍，伊雒戎盟，再出名氏。 \\n [疏]注“据公子”至“名氏”。○解云：即文八年“冬，十月，壬午，公子遂会晋赵盾盟于衡雍。乙酉，公子遂会伊雒戎盟于暴”是。 \\n 　 \\n 君不会大夫之辞也。时诸侯为赵盾所会，不与卑致尊，故正之。去大夫名氏，使若更有师也。殊会地之者，起诸侯为盾所会。 \\n [疏]注“殊会”至“所会”。解云：言殊会者，正谓先序诸侯讫，乃言会晋师是也。所以不言宋公、陈侯、卫侯、曹伯帅师伐郑，而先言会晋师于斐林，乃言伐郑者，若以赵盾之师先在是，致诸侯来会之然也，故曰起诸侯为盾所会耳。 \\n 　 \\n 冬，晋赵穿帅师侵柳。柳者何？天子之邑也。天子之閒田也，有大夫守之，晋与大夫忿争侵之。○閒，音闲。 \\n [疏]“柳者何”。○解云：欲言是国，又复未闻；欲言是邑，文无所系，故执不知问。 \\n 　 \\n 曷为不系乎？周据王师败绩于贸戎系王。○贸音茂 \\n [疏]注“据王”至“系王”。○解云：即戎元年“秋，王师败绩于贸戎”是也。 \\n 　 \\n 不与伐天子也。绝正其义，使若两国自相伐。 \\n [疏]注“绝正其义”。○解云：谓绝柳不使系之於王，所以正君臣之义也。 \\n 　 \\n 晋人、宋人伐郑。 \\n 二年，春，王二月，壬子，宋华元帅师及郑公子归生帅师战于大棘。宋师败绩，获宋华元。复出宋者，非独恶华元，明耻辱及宋国。○华，户化反。 \\n [疏]“宋华”至“华元”。○解云：宋、郑皆言帅师者，其将皆尊，其师皆众故也。 \\n 　 \\n 秦师伐晋。秦称师者，闵其众，恶其将。木秦之忿，起殽之战，今襄公、缪公已死，可以止矣，而复伐晋，恶其构怨结祸无已。 \\n [疏]注“秦称”至“其将”。○解云：正以文十二年“秦伯使遂来聘”，始有大夫，宜见将之名氏。若其贬之，宜称人。称国而言师者，正以闵其众，恶其将故也。○注“本秦”至“之战”。○解云：在僖三十三年夏。○注“今襄”至“已死”。○解云：即文六年“晋侯讙卒”，文十八年“秦伯罃卒”是也。 \\n 　 \\n 夏，晋人、宋人、卫人、陈人侵郑。 \\n 秋，九月，乙丑，晋赵盾弑其君夷獆。○夷獆，户刀反，又古刀反，二传作“夷皋”。 \\n 冬，十月，乙亥，天王崩。匡王。 \\n [疏]注“匡王”。○解云：即三年春，“葬匡王”是也。 \\n 　 \\n 三年，春，王正月，郊牛之口伤，改卜牛。牛死，乃不郊，犹三望。其言之何？据食角不言之。 \\n [疏]注“据食角不言之”。○解云：即成七年“春，王正月，鼷鼠食郊牛角。改卜牛，鼷鼠又食其角，乃免牛”是也。 \\n 　 \\n 缓也。辞间容之，故为缓，不若食角急也，别天牲主以角。书者，讥宣公养牲不谨敬、不絜清而灾。重事至尊，故详录其简甚。 \\n [疏]注“不若食角急也”。解云：言食角之时，正以有不顺之处，为天所灾，不敬简慢，故不言之耳。○注“别天牲主以角”。○解云：即《王制》云“祭天地之牛角茧栗，宗庙之牛角握，宾客之牛角尺”是。○注“重事”至“简甚”。○解云：正谓言之是也，何者？之为缓辞，故以简慢之甚言矣。言简者，欲取《五行传》云“简宗庙之言耳”。 \\n 　 \\n 曷为不复卜？据定十五年牛死改卜牛。 \\n [疏]注“据定”至“卜牛”。○解云：据彼经云十五年春王正月，“鼷鼠食郊牛，牛死，改卜牛”是也。 \\n 　 \\n 养牲养二卜。二卜语在下。帝牲不吉，帝，皇天大帝，在北辰之中，主总领天地五帝君神也。不吉者，有灾。 \\n [疏]注“帝皇”至“有灾”。○解云：在北辰之中者，言其北辰之处，紫微宫内也。云总领天地天地五帝群神也者，总领天地之内五帝群神也。其五方之帝，东方青帝灵威仰之属，是其五帝之名，《春秋纬·文耀钩》具有其文。 \\n 　 \\n 则扳稷牲而卜之。先卜帝牲养之，有灾，更引稷牲卜之，以为天牲，养之，凡当二卜尔。复不吉，不复郊。○扳，普颜反，又甫奸反。 \\n [疏]注“更引”至“天牲”。○解云：即定十五年“牛死，改卜牛”者，正谓此。 \\n 　 \\n 帝牲在于涤三月。涤，宫名，养帝牲三牢之处也。谓之涤者，取其荡涤絜清。三牢者，各主一月，取三月一时，足以充其天牲。○于涤，大历反，养牲宫名。 \\n [疏]注“养帝”至“之处”。○解云：其三牢之文，出《春秋说》文。 \\n 　 \\n 於稷者，唯具是视。视其身体具无灾害而已，不特养于涤宫，所以降稷尊帝。郊则曷为必祭稷？据郊者主为祭天。王者必以其祖配。祖谓后稷，周之始祖，姜嫄屦大人迹所生。配，配食也。 \\n [疏]注“姜嫄”至“所生”。解云：即《诗》云“履帝武敏歆”文。《周本纪》云“有邰氏女曰姜嫄，为帝喾元妃，出野，见巨人迹，心忻然说，欲践之，践之身动，如孕者，居期而生子，以为不祥，弃之隘巷，或弃山林寒冰之上”云云，“姜嫄以为神，遂收养长之。初欲弃之，因名曰弃”是也。 \\n 　 \\n 王者则曷为必以其祖配？据方父事天。 \\n [疏]注“据方父事天”。解云：言既以为父，特祭何嫌而要须以祖配祭之乎？故难之。 \\n 　 \\n 自内出者，无匹不行。匹，合也。无所与会合则不行。自外至者，无主不止。必得主人乃止者，天道闇昧，故推人道以接之。不以文王配者，重本尊始之义也，故《孝经》曰“郊祀后稷以配天，宗祀文王於明堂以配上帝”。上帝，五帝，在太微之中，迭生子孙，更王天下。书改卜者，善其应变得礼也。○迭，大结反。更王，音庚；下于况反。 \\n [疏]注“必得”至“主之”。解云：正谓天之精神灵不明察矣。○注“上帝”至“礼也”。○解云：此五帝者，即灵威仰之属。言在太微宫内迭王天下，即《感精符》云“苍帝之始，二十八世，灭苍者翼也”，彼注云“尧，翼之星精，在南方，其色赤”；“灭翼者斗”，注云“舜，斗之星精，在中央，其色黄”；“灭斗者参”，注云“禹，参之星精，在西方，其色白”；“灭参者虚”，注云“汤，虚之星精，在北方，其色黑”；“灭虚者房”，注云“文王，房星之精，在东方，其色青”。五星之精，是其义。 \\n 　 \\n 葬匡王。 \\n [疏]“葬匡王”。○解云：天子记崩不记葬，今而书者，正以去年“十月天王崩”，至今年春未满七月，即文九年传曰“王者不书葬，此何以书？不及时书，过时书，我有往者书”。然则此未满七月，所谓不及时书也。 \\n 　 \\n 楚子伐贲浑戎。○贲浑，旧音六，或音奔；下户门反，二传作“陆浑”。 \\n 夏楚人侵郑。 \\n 秋，赤狄侵齐。 \\n 宋师围曹。 \\n 冬，十月，丙戌，郑伯兰卒。○葬郑缪公。葬不月者，子未三年而弑，故略之也。○缪，音穆。 \\n [疏]注“葬不月”至“之也”。○解云：即下四年“夏，六月，乙酉，郑公子归生弑其君夷”是也。然则《春秋》之内，卒日葬月，大国之常。今而不月，故为此解，似若定公十三年“春，薛伯定卒”，何氏云“不日月者，子无道当废之，而以为后，未至三年失众见弑，危社稷宗庙，祸端在定，故略之”之类也。考诸旧本皆无注，然则有者，衍字耳。而不月者，与卒同月故也，即隐三年传云“不及时而不日，慢葬”，何氏云“慢薄，不能以礼葬”是也。然则薛伯定之子是失众见弑者，即定十三年“薛弑其君比”，称国以弑是也。今此缪公之子，为公子归生弑之，非失众之文，是以经书“冬，十月，丙戌，郑伯兰卒”，而不略之。以此言之，有注者非也。 \\n 　 \\n 四年，春，王正月，公及齐侯平莒及郯。莒人不肯，公伐莒，取向。此平莒也，其言不肯何？据取汶阳田不言棘不肯。 \\n [疏]注“据取汶”至“不肯”。○解云：即成二年秋“取汶阳田”，至三年“秋，叔孙侨如率师围棘”，传云“棘者何？汶阳之不服邑也。其言围之何？不听也”，何氏云“不听者，叛也。不言叛者，为内讳，故书围以起之”是也。 \\n 　 \\n 辞取向也。为公取向作辞也。耻行义为利，故讳使若莒不肯听公平，伐取其邑，以弱之者，愈也。莒言及者，明非莒不肯起其平也。书齐侯者，公不能独平也。月者，恶录之。○公为，于伪反。 \\n [疏]注“莒言及”至“其平也”。○解云：正以及是汲汲之意，亦见直之义，故如此解。○注“月者，恶录之”。解云：正以定十一年“冬，及郑平”，知平例不月。今而书月，故以为恶录之。若然，定十年“春，王三月，及齐平”而书月，何氏云“月者，颊谷之会，齐侯欲执定公，故不易”是也。又昭七年“春，王正月，暨齐平”而书月，何氏云“月者，刺内暨暨也。时鲁方结婚于吴，外慕强楚，故不汲汲于齐”是也。 \\n 　 \\n 秦伯稻卒。 \\n 夏，六月，乙酉，郑公子归生弑其君夷。 \\n 赤狄侵齐。 \\n 秋，公如齐。 \\n 公至自齐。 \\n 冬，楚子伐郑。 \\n 五年，春，公如齐。 \\n 夏，公至自齐。 \\n 秋，九月，齐高固来逆子叔姬。○叔孙得臣卒。不日者，知公子遂欲弑君，为人臣知贼而不言，明当诛。 \\n [疏]“秋九月”至“叔姬”。○解云：隐二年注云“亲逆例时”，知此月为下卒出，高固不蒙月也。○注“不日”至“当诛”。○解云：正以所闻之世，大夫之卒，无罪者日，有罪者月，今此不日，故解之。但推寻上下，更不见得臣有罪之文，惟有文十八年“秋，公子遂、叔孙得臣如齐”，冬十月公子遂弑子赤，是以何氏消量作如此解。 \\n 　 \\n 冬，齐高固及子叔姬来。何言乎高固之来？据当举叔姬为重，大夫私事不当书。○为重，直用反，下同。 \\n [疏]注“据当”至“为重”。○解云：正以《春秋》尊内故也。○注“大夫”至“当书”。○解云：正以内之大夫，直录其如，不书其大夫私事故也。今书高固，是以难之。 \\n 　 \\n 言叔姬之来，而不言高固之来，则不可。礼，大夫妻岁一归宗。叔姬属嫁而与高固来，如但言叔姬来，而不言高固来，则鲁负教戒重，不可言，故书高固，明失教戒重在固。言及者，犹公及夫人。 \\n [疏]注“故书”至“在固”。解云：妇人之道，既嫁从夫故也。○注“言及”至“夫人”。○解云：即僖十一年“夏，公及夫人姜氏会齐侯于阳穀”是也。然则《公羊》之义，以为夫妻言及者，远别之称，剌其无别，是以下注云“言其双行匹至，似於鸟兽”是也。故桓十八年春，“公夫人姜氏遂如齐”，传云“公何以不言及夫人”，注云“据公及夫人会齐侯于阳穀”；“夫人外也”，注云“若言夫人已为公所绝外也”；“夫人外者何？内辞也”，注云“内为公讳辞”；“其实夫人外公也”，注云“时夫人淫於齐侯而谮公，故云尔”。然则桓公十八年而不言及者，若言夫人为公所绝外，是以不得言及以远之。 \\n 　 \\n 子公羊子曰：“其诸为其双双而俱至者与？”言其双行匹至，似於鸟兽。 \\n [疏]注“言其”至“鸟兽”。○解云：言其无别，如“雄狐绥绥”，故曰双行；游匹而来，鹑鹊不异，故言匹至，似於鸟兽矣。而旧说云双双之鸟，一身二首，尾有雌雄，随便而偶，常不离散，故以喻焉，非何氏意也。 \\n 　 \\n 楚人伐郑。 \\n 六年，春，晋赵盾、卫孙免侵陈。赵盾弑君，此其复见何？据宋督、郑归生、齐崔杼弑其君，后不复见。○见何，贤遍反。 \\n [疏]注“据宋督”至“不复见”。○解云：其宋督之事，即桓二年“春，王正月，戊申，宋督弑其君与夷，及其大夫孔父”者是也。归生之事，上四年“夏，六月，乙酉，郑公子归生弑其君夷”是也。崔杼之事，即襄二十五年“夏，五月，齐崔杼弑其君光”是也。然则《春秋》之内，书名弑君，后不复见者，唯此三人耳。馀见者，皆著义焉，即桓三年“公子翚如齐逆女”，宣元年“公子遂如齐逆女”之属，欲见罪在桓、宣，故翚、遂得见。闵二年“公子庆父出奔莒”书者，彼注云“庆父弑二君，不当复见。所以复见者，起季子缓追逸贼”是也。隐四年“卫人杀州吁于濮”，彼注云“书者，善之也”。然则善其臣子讨得其贼，是以书见，则知庄九年“齐人杀无知”书之者，亦是讨得其贼，善而书之。庄十二年“宋万出奔陈”得书之者，彼注云“万弑君，所以复见者，重录彊御之贼，明当急诛之也”是也。僖十年夏“晋杀其大夫里克”得书之者，亦翚、遂之类也。故彼传云“里克弑二君，则曷为不以讨贼之辞言之？惠公之大夫也”。何氏云“惠公篡立已定，晋国君臣合为一体，无所复责，故曰此乃惠公之大夫，安得以讨贼之辞言之”。然则欲归恶於惠公，尚不作讨贼之辞，何得怪其见于经矣。襄二十七年“卫杀其大夫甯喜”得书之，亦翚、遂之类也，是见其与献公同谋而弑剽，是以二十六年弑剽之下，何氏云“甯喜为卫侯衎弑剽，不举衎弑剽者，谖成於喜”是也。其二十六年“晋人执甯喜”之下，传云“不以其罪执之也”，何氏云“明不得以为功，当坐执人”，亦是其得书之义。文十八年“齐人弑其君商人”，昭十一年“楚子虔诱蔡侯般，杀之于申”皆书者，商人之下，何氏云“商人弑君贼，复见者，与大夫异。齐人已君事之，杀之宜当坐弑君”是也。昭十三年“楚公子弃疾弑公子比”得书者，亦是加弑故也，如赵盾之类矣。 \\n 　 \\n 亲弑君者，赵穿也。复见赵盾者，欲起亲弑者赵穿，非盾。亲弑君者赵穿，则曷为加之赵盾？不讨贼也。何以谓之不讨贼？据皆去葬不加弑。 \\n [疏]注“据皆去葬不加弑”。○解云：《春秋》之义，君弑贼不讨，则不书葬，所以责臣子不讨贼。若其加弑者，虽不讨贼，亦书其葬，以其不亲弑，不责臣子之讨贼，是以昭十九年夏“许世子止弑其君买”，“冬，葬许悼公”，传云“贼未讨，何以书葬？不成于弑也。曷为不成于弑？止进药而药杀也。止进药而药杀，则曷为加弑焉尔？讥子道之不尽也”，“是以君子加弑焉尔”；“葬许悼公，是君子之赦止也。赦止者，免止之罪辞也”是也。然则此赵盾之弑君，与他亲弑者同文，皆去其葬，则赵盾不加弑，赵盾既不加弑，即其身是贼，何得谓之不讨贼乎？故难之。 \\n 　 \\n 晋史书贼曰：“晋赵盾弑其君夷獆。”赵盾曰：“天乎！无辜。辜，罪也。呼天告冤。 \\n [疏]注“呼天告冤”。○解云：冤，谓冤枉之冤也。 \\n 　 \\n 吾不弑君，谁谓吾弑君者乎？”史曰：“尔为仁为义，人弑尔君，而复国不讨贼，此非弑君如何？”复，反也。赵盾不能复应者，明义之所责，不可辞。赵盾之复国奈何？”灵公为无道，使诸大夫皆内朝。礼，公族朝於内朝，亲亲也；虽有贵者，以齿，明父子也。外朝以官，体异姓也。宗庙之中，以爵为位，崇德也。宗人授事以官，尊贤也。升馂受爵以上嗣，尊祖之道也。丧纪以服之精粗为序，不夺人之亲也。○馂，音俊。 \\n [疏]注“礼公族”至“之亲也”。○解云：此皆《文王世子》文。彼注云“内朝，路寝廷也”。云“虽有贵者，以齿，明父子也”。彼注云“谓以宗族事会也”。云“外朝以官，体异姓也”者，彼郑氏云“外朝，路寝门之外廷。体，犹连结也”。云“宗庙之中，以爵为位，崇德也”者，郑氏云“崇，高也。以爵贵贱异位”。云“宗人授事以官，尊贤也”者，郑氏云“宗人掌礼及宗庙也。以官，官各有所掌也。若司徒奉牛，司马奉羊，司空奉豕”。云“升馂受爵以上嗣，尊祖之道也”者，彼文云“其登馂献爵，则以上嗣，尊祖之道也”，注云“上嗣，祖之正统。爵，谓上嗣举奠也”，今此何氏以“登”为“升”，复无“献”字，盖所见异也。云“丧纪以服之精觕为序，不夺人之亲也”者，彼文作“轻重”字，此作“精粗”者，亦所见异也。其上文云“其公大事，则以其丧服之精粗为序”，注云“大事，谓死丧也。其为君虽皆斩衰，序之必以本亲也”是也。 \\n 　 \\n 然后处乎台上，引弹而弹之，已趋而辟丸。巳，已诸大夫也。○已，音纪。是乐而已矣。以是为笑乐。○是乐，音洛。赵盾已朝而出，与诸大夫立於朝。有人荷畚。荷，负也。畚，草器，若今巿所量穀者是也，齐人谓之锺。○有人何，本又作“荷”，胡可反，又音何。畚，音本。 \\n [疏]注“齐人谓之锺”。○解云：即昭三年《左传》云“齐旧四量：豆、区、釜、锺”是也。 \\n 　 \\n 自闺而出者，宫中之门谓之闱，其小者谓之闺。从内朝出立于外朝，见出闺者，知外朝在闺外，内朝在闺内可知。 \\n [疏]注“宫中”至“之闺”。○解云：《释宫》文。孙氏曰“闱者，宫中相通小门也。其小者谓之闺，小闺谓之阁”，李氏曰：“皆门户大小之异”是也。 \\n 　 \\n 赵盾曰：“彼何也？夫畚曷为出乎闺？”彼何者，始怪何等物之辞，熟视知其为畚。乃言夫畚者贱器，何故乃出尊者之闺乎？呼之不至，怪而呼，欲问之。曰：“子，大夫也，欲视之，则就而视之。”顾君责已以视人，欲以见就为解也。古者士大夫通曰子。○解，佳卖反，又如字。赵盾就而视之，则赫然死人也。赫然，已支解之貌。赵盾曰：“是何也？”曰：“膳宰也。主宰割杀膳者，若今大官宰人。熊蹯不熟，蹯，掌。公怒，以斗摮而杀之，摮，犹{敫手}也。{敫手}，谓旁击头项。○摮，五羔反，又苦交反，犹{敫手}也。{敫手}，口吊反，击也。支解，将使我弃之。”赵盾曰：“嘻！”趋而入。灵公望见赵盾，愬而再拜。愬者，惊貌。礼，臣拜然后君答拜。灵公先拜者，畚出盾入，知其欲谏，欲以敬拒之，使不复言也。礼，天子为三公下阶，卿前席，大夫兴席，士式几。○愬，所革反，又诉路反。 \\n [疏]注“礼天”至“式几”。○解云：《春秋说》文。亦时王礼也。 \\n 　 \\n 赵盾逡巡北面再拜稽首。头至地曰稽首，头至手曰拜手。 \\n [疏]注“头至地”至“拜手”。解云：出《大祝》文。 \\n 　 \\n 趋而出。本欲谏君，君以拜谢知已意，冀当觉寤，故出。灵公心怍焉，怍，惭貌。惭盾知已过。○怍，在洛反。欲杀之。於是使勇士某者往杀之。某者，本有姓字，记传者失之。勇士入其大门，则无人门焉者；入其闺，则无人闺焉者；焉者，於也。是无人於闺门守视者也。上其堂，则无人焉。但言焉。绝语辞。堂不设守视人，故不言堂焉者，俯而闚其户，俯，俛头。户，室户。方食鱼飱。勇士曰：“嘻！子诚仁人也。吾八子之大门，则无人焉；入子之闺，则无人焉；上子之堂，则无人焉；是子之易也。易犹省也。○飱，音孙。子为晋国重卿，而食鱼飱，是子之俭也。君将使我杀子，吾不忍杀子也。虽然，吾亦不可复见吾君矣。”负君命也。遂刎颈而死。勇士自断头也。传极道此者，明约俭之卫。甚於重门击柝。孔子曰：“礼与其奢也，宁俭”，此之谓也。○颈，居郢反。断，音短。重，直容反。柝，他洛反。 \\n [疏]注“传极”至“谓也”。○解云：《易·下系辞》云“重门系柝，以待暴客”是也。 \\n 　 \\n 灵公闻之，怒，滋欲杀之甚，滋，犹益也。众莫可使往者。於是伏甲于宫中，召赵盾而食之。赵盾之车右祁弥明者，国之力士也。礼，大夫骖乘有车右，有御者。。○而食，音嗣，下同。祁，工支反。仡然从乎赵盾而入，仡然，壮勇貌。○仡，鱼乙反。放乎堂下而立。嫌灵公复欲杀盾，故入以为意。《礼器》记曰：天子堂高九尺，诸侯七尺，大夫五尺，士三尺。赵盾巳食，灵公谓盾曰：“吾闻子之剑，盖利剑也。子以示我，吾将观焉。”授君剑，当拔而进其首，灵公因欲以推杀之。赵盾起将进剑，祁弥明自下呼之曰：“盾！食饱则出，何故拔剑於君所？”赵盾知之，由人曰知之，自已知曰觉焉。 \\n [疏]注“由人”至“觉焉”。○解云：由人曰知之，此文是也。自已知曰觉者，即昭三十一年传云“夏父曰：‘以来，人未足，而旴而馀。’叔术觉焉，曰：‘嘻！此诚尔国也夫。’起而致国于夏父”是也。 \\n 　 \\n 躇阶而走。躇，犹超遽不暇以次。○躇，丑略反，与踱同，一本作“辵”，音同。剧不，其据反，本亦作“遽”。灵公有周狗，周狗，可以比周之狗，所指如意。○比，毗志反。谓之獒，犬四尺曰獒。○獒，五刀反。 \\n [疏]注“犬四尺曰獒”。○解云：《释畜》文。 \\n 　 \\n 呼獒而属之，獒亦躇阶而从之。祁弥明逆而踆之，以足逆呎曰踆。○踆，音存，以足逆呎之。呎，徒腊反。 \\n [疏]“呼獒而属之”。○解云：谓呼而指属之。今呼犬谓之属，义出於此。 \\n 　 \\n 绝其颔。颔口。○颔，户感反。赵盾顾曰：“君之獒，不若臣之獒也！”然而宫中甲鼓而起。甲，即上所道伏甲，约勒闻鼓声当起杀盾。有起干甲中者，抱赵盾而乘之。欲趋疾走。赵盾顾曰：“吾何以得此于子？”犹曰吾何以得此救急之恩於子邪？非所以意悟。曰：“子某时所食，活我于暴桑下者也。”某时者，记传者失之。暴桑，蒲苏桑。传道此者，明人当素积恩德。赵盾曰：“子名为谁？”后欲报之。曰：“吾君孰为介？介，甲也。犹曰我晋君谁为兴此甲兵，岂不为盾乎？子之乘矣！何问吾名？”之乘，即上车也。犹曰子以上车矣，何不疾去，而反徐问吾名乎？欲令蚤免去，不望报矣。○蚤，音早。赵盾驱而出，众无留之者。明盾贤人，不忍杀也。且灵公无道，民众不悦，以致见杀。赵穿缘民众不说，起弑灵公，然后迎赵盾而入，与之立于朝，复大夫位也。即所谓复国不讨贼，明史得用责之。传极道此上事者，明君虽不君，臣不可以不臣。○不说，音悦。而立成公黑臀。不书者，明以恶夷獆，犹不书剽立。○臀，徒门反。剽，匹妙反。 \\n [疏]注“不书”至“剽立”。○解云：襄公二十六年“二月，辛卯，卫甯喜弑其君剽”，“甲午，卫侯衎复归于卫”，传云“然则曷为不言剽之立？不言剽之立者，以恶卫侯矣”，注云“欲起卫侯失众出奔，故不书剽立。剽立无恶，则卫侯恶明矣”。然则此处不书黑臀之立，以恶夷獆明矣，故如此解。 \\n 　 \\n 夏四月。 \\n 秋，八月，〈虫衆〉。先是宣公伐莒取向，公比如齐所致。 \\n [疏]注“先君”至“取何”。○解云：在上四年春也。○注“公比如齐”。○解云：即四年“秋，公如齐”，五年“春，公如齐”是也。 \\n 　 \\n 冬，十月。 \\n 七年，春，卫侯使孙良夫来盟。 \\n [疏]“春卫侯”至“来盟”。○解云：不书日月者，桓十四年夏，“郑伯使其弟语来盟”之下，何氏云“时者，从内为王义，明王者当以至信先天下”。然则成三年“冬，十有一月，晋侯使苟庚来聘。卫侯使孙良夫来聘。丙午，及荀庚盟。丁未，及孙良夫盟”，亦是来盟而书日月，彼下注云“书者，恶之。《诗》曰：‘君子屡盟，乱是用长。’二国既脩礼相聘，不能亲信，反复相疑，故举聘以非之”，是其恶，故不举重而书日月之义也，是当文皆有注解。 \\n 　 \\n 夏，公会齐侯伐莱。 \\n 秋，公至自伐莱。 \\n 大旱。为伐莱逾时也。○为，于伪反。 \\n 冬，公会晋侯、宋公、卫侯、郑伯曹伯于黑壤。 \\n 八年，春公至自会。○夏，六月，公子遂如齐，至黄乃复。其言至黄乃复何？据公孙敖不言至复，又不言乃。 \\n [疏]注“据公”至“言乃”。○解云：即文八年冬，“公孙敖如京师，不至复。丙戌，奔莒”是也。 \\n 　 \\n 有疾也。乃，难辞也。上言乃复，下有卒，知以疾为难。○难辞，乃旦反。何言乎有疾乃复？据公如晋以有疾乃复，弑耻，以为有疾无恶。 \\n [疏]注“据公如”至“无恶”。○解云：即昭二十三年“冬，公如晋，至河，公有疾乃复”，传云“何言乎公有疾乃复？杀耻也”，注云“因有疾以杀，畏晋之耻”是也。 \\n 　 \\n 讥。何讥尔？大夫以君命出，闻丧徐行而不反。闻丧者，闻父母之丧。徐行者，不忍疾行，又为君当使人追代之。以丧喻疾者，丧尚不当反，况於疾乎？顺经文而重责之。言乃不言有疾者，有疾犹不得反也。敖不言乃者，明无所难为重。敖当诛，遂当绝。 \\n [疏]注“顺经文”至“难为重”。○解云：正以传不言大夫以君命出，遇疾而还非礼，而言闻丧徐行而不反者，是其顺经文而重责之故也。○注“敖当诛，遂当绝”。○解云：以敖违命罪大，故当诛。诛者，罪累家也。遂前虽弑君，而宣公不以为罪，直以当时行事而责之，责其奉命不终而以疾辞，故当绝其身而已。 \\n 　 \\n 辛巳，有事于太庙。 \\n 仲遂卒于垂。仲遂者何？据不称公子，故问之。公子遂也。自是后无遂卒，知公子遂。何以不称公子？据公子季友卒，虽加字，犹称公子也。 \\n [疏]注“据公”至“子也”。○解云：即僖十六年“三月，壬申，公子季友卒”是也。言虽加字者，欲道仲遂亦加字，而不称公子矣。 \\n 　 \\n 贬。曷为贬？据叔孙得臣卒不贬。 \\n [疏]注“据叔”至“不贬”。○解云：即宣五年秋九月，“叔孙得臣卒”是也，何氏云“不日者，知公子遂欲弑君，为人臣知贼而不言，明当诛”。然则得臣与遂同罪，而或贬或否，故难之。 \\n 　 \\n 为弑子赤贬。然则曷为不於其弑焉贬？据翚终隐之篇贬，欲使於文十八年“子赤卒”年中贬。 \\n [疏]注“据翚”至“中贬”。○解云：即隐四年“秋，翚帅师会宋公”以下“伐郑”，传云“翚何以不称公子？贬。曷为贬？与弑公也”。十年“夏，翚帅师会齐人、郑人伐宋”，传云“此公子翚也，何以不称公子？贬。曷为贬？隐之罪人也，故终隐之篇贬也”是也。 \\n 　 \\n 於文则无罪，於子则无年。此解十八年秋如齐不贬意也。十八年编於文公贬之，则嫌有罪於文公，无罪於子赤也。卒乃贬者，元年逆女，嫌为丧娶贬也。公会平州下如齐也，嫌公遂；八年如齐，嫌坐乃复贬也。贬加字者，起婴齐所氏，明为归父后，大宗不得绝也。地者，卒外，明当有卒外礼也。日者，不去乐也。书有事者，为不去乐张本。○编，必连反。 \\n [疏]注“元年逆”至“贬也”。○解云：即上元年“公子遂如齐逆女”，彼注云“嫌触讳不成其文也”是也。○注“云会”至“公遂”。○解云：即元年经云夏，“公会齐侯于平州。公子遂如齐”是也。若不言公子，直言遂如齐，文承公会於平州之下，嫌谓公遂如齐，非公子遂，是以不得去公子矣。○注“如齐嫌坐乃复贬也”。○解云：公子翚助桓篡弑，入篇即不贬，见其无罪於桓公。今此公子遂助宣篡弑，而於宣贬者，正以於子赤则无年，遂之罪重不得令免，会须贬之。诸见之处，悉皆有嫌，不得作文，是以正於卒时贬，见其事。○注“贬加字”至“绝也”。○解云：成十五年“三月，乙巳，仲婴齐卒”，传云“仲婴齐者何？公孙婴齐也。公孙婴齐”，注云“更为公孙之子，故不得复氏公孙”；传文云“为人后者为其子，则其称仲何？孙以王父字为氏也。然则婴齐孰后？后归父也。归父使于晋而未反，何以后之”，注云“据巳绝也”；传云“叔仲惠伯，传子赤者也。文公死，子幼，公子遂谓叔仲惠伯曰：‘君幼，如之何？原与子虑之。’叔仲惠伯曰：‘吾子相之，老夫抱之，何幼君之有？’公子遂知其不可与谋，退而杀叔仲惠伯，弑子赤而立宣公。宣公死，成公幼，藏宣叔者相也。君死不哭，聚诸大夫而问焉，曰：‘昔者叔仲惠伯之事，孰为之？’诸大夫杂然曰：‘仲氏也，其然乎？’於是遣归父之家”，注云“时见君幼，欲以防示诸大夫”；“然后哭君。归父使乎晋，还自晋，至柽，闻君薨家遣，墠帷，哭君成踊，反命于介，自是走之齐。鲁人徐伤归父之无后也”，注云“徐者，皆共之辞也，关东语。伤其先人为恶，身见逐绝不忿怼也”；“於是使婴齐后之也”，注云“弟无后兄之义，为乱昭穆之序，失父子之亲，故不言仲孙明不与子为父为父孙是也。然遂既被贬而加字者，欲起成十五年仲婴齐以仲为氏故也。婴齐者，仲遂之子，宜称公孙而氏仲者，明为其兄公孙归父之后，不得氏公孙，故氏仲矣。所以弟为兄后者，正以大宗不得绝故也。○注“地者”至“礼也”。○解云：欲道公子季友之文皆不地。此言於垂者，正以卒於外故也。所以卒於外则地之者，明其当有卒於外之礼故也。○注“日者，不去乐也”。○解云：正以《春秋》之例，失礼鬼神例日故也。○注“书有”至“张本”。○解云：正以时祭之礼，初夏作之，即是得时不书之例，而书之者，为下不去乐张本故也。而言有事者，礿不合书，是以但言有事，为下张本而已，似若文二年注云“不言吉祫者，就不三年不复讥，略，为下张本”而已之类。 \\n 　 \\n 壬午，犹绎。万入去籥。绎者何？祭之明日也。礼，绎继昨日事，但不灌地降神尔。天子诸侯曰绎，大夫曰宾尸，士曰宴尸，去事之杀也。必绎者，尸属昨日配先祖食，不忍辄忘，故因以复祭，礼则无有误，敬慎之至。殷曰肜，周曰绎。绎者，据今日道昨日，不敢斥尊言之，文意也。肜者，肜肜不绝，据昨日道今日，斥尊言之，质意也。祭必有尸者，节神也。礼，天子以卿为尸，诸侯以大夫为尸，卿大夫以下以孙为尸。夏立尸，殷坐尸周旅酬六尸。○属，音烛。肜，羊弓反。 \\n [疏]“绎者何”。○解云：欲言是祭，去礿大近；欲言非祭，绎者祭名，故执不知问。○注“礼绎”至“神尔”。○解云：正以《释天》云“绎，又祭也”，孙氏云“祭之明日，寻绎复祭”，故言继昨日事。正以昨日祭，已灌地降神，是以今日绎，主为尸作，何以为灌乎？故云但不灌地降神尔。○注“天子诸侯”至“宴尸”。○解云：《春秋说》文也。稍得言名绎在正祭之后，故曰去事之杀也。○注“则无有误”。○解云：畏敬先君之尸而为之设祭，则无有过误也。○注“殷曰肜，周曰绎”。○解云：《释天》文。案郭氏《尔雅》，其下文仍有“夏曰腹胙”之文，而何氏不言之者，正以诸家《尔雅》悉无此言，故不引之。复胙，郭氏云“未见义所出也”。○注“绎者”至“意也”。○解云：祭尊于绎，欲道今日所寻绎，乃是昨日之正祭，故云据今日道昨日，不敢斥尊，乃是尊正之义，故曰文意也。○注“肜者”至“神也”。○解云：正由昨日正祭，是以今日作又祭，相因而不绝，肜肜然，故曰据昨日道今日，乃是迫近而不尊，故曰质意也。○注“礼天子”至“孙为尸”。○解云：何氏差约古礼也。天子不使公，诸侯不使卿，皆为其疑也。卿大夫已下以孙为尸，以其昭穆同也。○注“夏立”至“六尸”。○解云：即《礼器》云“周坐尸”，注云“言此亦周所因於殷也”；“夏立尸而卒祭”，注云“夏礼尸有事乃坐”；“殷坐尸”，注云“无事犹坐”；“周旅酬六尸”，注云“使之相酌也。后稷之尸，发爵不受旅”；“曾子曰‘周礼其犹醵与’”，注云“敛钱饮酒为醵，旅酬相酌似之也”。 \\n 　 \\n 万者何？干舞也。干，谓楯也。能为人扞难而不使害人，故圣王贵之，以为武乐。万者，其篇名。武王以万人服天下，民乐之，故名之云尔。○楯，食允反。扞，户旦反。 \\n [疏]“万者何”。○解云：欲言其乐，文无乐名；欲言非乐，祭祀用之，故执不知问。○注“武王”至“云尔”。○解云：《春秋说》文。昔武王一会八伯诸侯，人数岂止万而已，盖以万是总名，故据以言耳。 \\n 　 \\n 籥者何？籥舞也。籥所吹以节舞也。吹籥而舞，文乐之长。 \\n [疏]“籥者何”。○解云：欲言非乐，籥是乐名；欲言是乐，临祭见去，故执不知问。○注“吹籥而舞，文乐之长”。○解云：正以万是武乐，入而用之，而籥特备矣。 \\n 　 \\n 其言万入去籥何？据入者不言万，去乐不言名。 \\n [疏]注“去乐不言名”。○解云：即昭十五年“二月，癸酉，有事于武宫。籥入，叔弓卒，去乐卒事”是也。 \\n 　 \\n 去其有声者，不欲令人闻之。废其无声者，废，置也。置者，不去也，齐人语。存其心焉尔。存其心焉尔者何？知其不可而为之也。明其心犹存於乐，知其不可，故去其有声者而为之。 \\n [疏]“存其心焉尔者何”。○解云：欲道存心于乐，而有去籥之文；欲道存心于股肱，而绎万不废，故执不知问。 \\n 　 \\n 犹者何？通可以已也。礼，大夫死，为废一时之祭，有事于庙而闻之者，去乐卒事；卒事而闻之者，废绎。日者，起明日也。言入者，据未奏去籥时书。凡祭自三年丧已下，各以日月废时祭，唯郊社越紼而行事可。 \\n [疏]“犹者何”。○解云：欲言是礼，书而讥之；欲言非礼，乃当正祭之明日，故执不知问。○“礼大夫”至“之祭”。○解云：正以正祭为吉事故也。○注“有事”至“去乐”。○解云：即昭十五年“二月，癸酉，有事于武宫。籥入，叔弓卒，去乐卒事”，传云“其言去乐卒事何？礼也。君有事于庙，闻大夫之丧，去乐”，注云“恩痛不忍举”。○注“卒事”至“日也”。○解云：即《檀弓》下篇云“仲遂卒于垂，壬午，犹绎，万入去籥。仲尼曰‘非礼也，卿卒不绎’”是也。○注“言入”至“时书”。○解云：欲道所以不言万作而言万入之意也。○注“凡祭”至“事可”。○解云：即《王制》曰“丧三年不祭，唯祭天地社稷，为越紼而行事”，郑注云“不敢以卑废尊。越，犹躐也。紼，輴车索”是也。 \\n 　 \\n 戊子，夫人熊氏薨。 \\n 晋师、白狄伐秦。 \\n 楚人灭舒蓼。 \\n 秋，七月，甲子，日有食之，既。是后楚庄王围宋，析骸易子，伐郑胜晋，郑伯肉袒，晋大败於邲，中国精夺，屈服强楚之应。 \\n [疏]注“是后”至“易子”。○解云：“围宋”者，即下十四年“秋，九月，楚子围宋”是也。言析骸易子者，即十五年传云“易子而食之，析骸而炊之”是也。○注“伐郑胜晋。○解云：即下九年冬，“楚子伐郑。晋郤缺帅师救郑”；十年夏，“晋人、宋人、卫人、曹人伐郑”，冬，“楚子伐郑”；十一年“夏，楚子、陈侯、郑伯盟于辰陵”。注云“不日月者，庄王行霸，约诸侯，明王法，讨徵舒，善其忧中国，故为信辞”。然则比年之间，晋、楚争共伐郑，郑伯终服于楚，盟于辰陵，楚胜于晋，居然明矣，故云伐郑胜晋也。○注“郑伯肉袒”。○解云：即下十二年春，“楚子围郑”，“郑伯肉袒，左执茅旌，右执鸾刀，以逆庄王”是也。○注“晋大败于邲”。○解云：即下十二年夏，“晋荀林父帅师，及楚子战于邲，晋师败绩”。○注“中国精夺”。○解云：正以日者，大阳之精，诸夏之象，今而被食，故曰中国精夺。 \\n 　 \\n 冬，十月，巳丑，葬我小君顷熊，雨不克葬。庚寅，日中而克葬。顷熊者何？宣公之母也。熊氏楚女。宣公，即僖公妾子。○顷，音倾。 \\n [疏]“顷熊者何”。○解云：欲言是妾，卒葬备书；欲言夫人，与君别谥，故执不知问。 \\n 　 \\n 而者何？难也。乃者何？谓问定公日下昃乃克葬。 \\n [疏]“而者何”。○解云：鲁公夫人薨葬多矣，此独言，故执不知问。○注“谓问定公日下昃乃克葬”。解云：即是十五年九月，“丁巳，葬我君定公，雨不克葬。戊午，日下昃，乃克葬”是也。然则言乃之经，不干此事，而於此问之者，正以葬时遇雨废葬，而乃异文，是以连而问之。 \\n 　 \\n 难也。礼，卜葬从远日。不克葬见难者，臣子重难，不得以正日葬其君。 \\n [疏]“礼卜葬从远日”。○解云：即《曲礼》上篇云“丧事先远日”，郑注云“丧事，葬与练祥也”。《左氏传》云“礼，卜葬先远日，辟不怀也”，旧典之遗存也。 \\n 　 \\n 曷为或言而，或言乃？乃难乎而也。言乃者，内而深；言而者，外而浅。下昃，日眣久，故言乃。孔子曰：“其为之也难，言之得无讱乎。”皆所以起孝子之惰也。雨不克葬者，为不得行葬礼。孔子曰：“生事之以礼，死葬之以礼，祭之以礼。”故不得行礼则不葬也。鲁录雨不克葬者，恩录内尤深也。别朝莫者，明见日乃葬也。。○讱，音刃。莫，音暮。 \\n [疏]注“孔子”至“认乎”。○解云：《论语》文。引之者，证难言之事，必须讱而言之，似若臣子不得正日，虽言重难，亦须讱而葬之。○注“所以起孝子之情也”。○解云：谓《春秋》言而言乃者，所以起见孝子之情，重难有浅深故也。○注“鲁录”至“深也”。○解云：欲道外诸侯葬多矣，而无不克之文者，以其恩浅也。○注“别朝”至“葬也”。解云：谓日中与昃。然则朝莫犹早晚也。 \\n 　 \\n 城平阳。 \\n 楚师伐陈。 \\n 九年，春，王正月，公如齐。月者，善宣公事齐合古礼，卒使齐归济西田。不就十年月者，五年再朝，近得正。孔子曰：“知和而和，不以礼节之，亦不可行也。”明虽事人，皆当合礼。 \\n [疏]注“月者”至“西田”。○解云：即下十年春，“齐人归我济西田”是也。○注“不就”至“合礼”。○解云：何氏之意，以为《春秋》之道，祖述尧、舜，天子五年一巡狩，诸侯亦五年一朝天子，是以桓元年注“故即位比年使大夫小聘，三年使上卿大聘，四年又使大夫小聘，五年一朝”是也。然则诸侯自相朝，虽文不著，若欲以朝，亦不过是也。宣公五年“春，公如齐”，今九年春又如齐，乃五年之内，不得正尽五年，故曰近得正。言近者，不正是之辞也。虽不正是，近合於礼，是以《春秋》此年书月，以见善宣公，至十年公复如齐，是为大数，唯近取济西田之文，亦不得见善，故言不就十年月者，五年再朝近得正。 \\n 　 \\n 公至自齐。 \\n 夏，仲孙蔑如京师。 \\n 齐侯伐莱。 \\n 秋，取根牟。根牟者何？邾娄之邑也。曷为不系乎邾娄？讳亟也。亟，疾也。属有小君之丧，邾娄子来加礼，未期而取其邑，故讳不系邾娄也。上有小君丧，而下讳取之，则邾娄加礼明矣。未期年从加礼数者，犹王子虎从会葬数。○亟，去冀反。未期，音基。 \\n [疏]“根牟者何”。○解云：欲言是国，经典未有；欲言非国，文无所系，故执不知问。○注“属有小君之丧”。○解云：即上八年夏，“夫人熊氏薨”是也。○注“邾娄子来加礼”。○解云：谓上八年冬十月葬顷熊之时，邾娄子使人来加礼，但例不书之，故不见也。○注“未期”至“娄也”。○解云：去年十月来加礼，今年七月而取邑，故言未期也。加礼者，或是赗襚之属，皆是葬前之事，而要系会葬言之。言未期者，欲取讳亟之义强故也。必知过期之后，不复讳之者，正以定十五年夏五月定公薨，“邾娄子来奔丧”，至於哀元年“冬，仲孙何忌帅师伐邾娄”，注云“邾娄子新来奔丧，伐之不讳者，期外恩杀恶轻，明当与根牟有差”是也。○注“未期年”至“葬数”解云：此文欲取未期之义，而从加礼数之；若取薨之时，则过於期矣，若似僖三十三年冬十二月，“公薨于小寝”；文元年“天王使叔服来会葬”，夏四月，“葬我君僖公”；文三年“夏，五月，王子虎卒”，传云“王子虎者何？天子之大夫也。外大夫不卒，此何以卒？新使乎我也”，注云“王子虎，即叔服也。新为王者使来会葬，在葬后三年中卒，君子恩隆於亲亲，则加报之，故卒，明当有恩礼也”。然则王子虎之卒在文三年夏，若数来会葬之时，则在三年之内；若数公卒时四年矣，与此相似，故犹之。 \\n 　 \\n 八月，滕子卒。 \\n 九月，晋侯、宋公、卫侯、郑伯、曹伯会于扈。○扈者何？诸侯卒其封内不地，此何以地？据陈侯鲍卒不地。晋荀林父帅师伐陈。○辛酉晋侯黑臀卒于扈扈者，何晋之邑也。诸侯卒其封内不地此何以地据陈侯鲍卒不地 \\n [疏]“扈者何”。○解云：若言晋地，不应书之；欲道外地，文无所系，故执不知问。○注“据陈侯鲍卒不地”。○解云：桓五年“春正月，甲戌，已丑，陈侯鲍卒”，传云“曷为以二日卒之？怴也。甲戌之日亡，已丑之日死而得，君子疑焉，故以二日卒之也”，是其卒於封内不书地，故难之。 \\n 　 \\n 卒于会，故地也。起时衰多穷厄伐桑霦而卒於诸侯会上，故地，危之。未出其地，故不言会也。左右皆臣民，虽卒於会上，危愈於竟外，故不复著言会也。出外死有轻重，死於师尤甚，於会次之，如人国次之，於封内最轻。不书葬者，欲篡也。 \\n [疏]注“出外死”至“最轻”。○解云：时衰多穷厄伐丧，师者用兵之处，而君死焉，故言于师，著其危甚，即襄十八年“曹伯负刍卒于师”是也。是以僖四年“夏，许男新臣卒”，何氏云“不言卒於师者，桓公师无危”，是其义也。云於会次之者，与人交接之处，或相劫诈未可知，若柯之盟曹子劫桓公之类是也，而君卒焉，故言次之，即定四年夏，“杞伯成卒于会”是也。云於人国次之者，正以时多背死向生，而君卒於竟外，似有掩袭之理，但於主国有宾客之道，是故又以为次矣，即襄二十六年秋，“许男甯卒于楚”之属是也。云於封内最轻者，正以左右皆民臣，危少於竟外，是以不言於会矣，但有外国之人，亦有危理，故书其地，即此文书“晋侯黑臀卒於扈”是也。若不聚会，直卒於封内者，仍自不地，即“陈侯鲍卒”是也。若然，昭十三年“夏，四月楚公子比自晋归于楚，弑其君虔于乾谿”，不与人会而书地者，彼注云“封内地者，起祸所由，因以为戒”是也。而云起祸所由者，案彼传云“灵王为无道，作乾谿之台，三年不成，楚公子弃疾胁比而立之，然后令于乾谿之役曰：‘此已立矣，后归者不得复其田里。’众罢而去之，灵王经而死”，是其致祸之由。○注“不书”至“篡也”。○解云：《春秋》之义，篡明者书葬，即小白之属是也。篡不明者，即不书其葬以见篡，即此黑臀之属是也，云云，已说于上。 \\n 　 \\n 冬，十月，癸酉，卫侯郑卒。不书葬者，杀公子瑕也。 \\n [疏]注“不书葬”至“瑕也”。○解云：即僖三十年“秋，卫杀其大夫元咺及公子瑕也”，不言杀元咺，元咺有罪云云，已说于上。 \\n 　 \\n 宋人围滕。 \\n 楚子伐郑。 \\n 晋郤缺帅师救郑。 \\n 陈杀其大夫泄冶。 \\n 　"}
{"章节": "宣公卷十六（起十年，尽十八年）", "正文": "宣公卷十六（起十年，尽十八年） \\n  \\n  \\n 　 \\n 　 \\n    十年，春，公如齐。公至自齐。齐人归我济西田。齐已取之矣，其言我何？据归讙及阐，齐已取不言我。○僤，本又作“阐”，昌善反。 \\n [疏]注“据归”至“言我”。○解云：哀公八年“夏，齐人取讙及僤”；冬，“齐人归讙及僤”是也。 \\n 　 \\n 言我者，未绝於我也。曷为未绝于我？据有俄道。 \\n [疏]注“据有俄道”。解云：即桓二年传云“至乎地之与之则不然，俄而可以为其有矣”，彼注云“俄者，谓须臾之间，制得之顷也”。言俄尔之间，则有绝于本主之道，尔来十年，何言未绝于我乎？故难之。 \\n 　 \\n 齐已言取之矣，齐已言语许取之。其实未之齐也。其人民贡赋尚属於鲁，实未归於齐。不言来者，明不从齐来，不当坐取邑。凡归邑、物例皆时。 \\n [疏]注“不言来”至“取邑”。○解云：案元年注云“亦因恶齐取篡者赂，当坐取邑”者，正以篡逆之贼天下共恶，齐乃许取其赂而与之同，似若汉律行言许受财之类，故云当坐取邑耳。今言不当坐取邑者，正以尔来十年仍不入已，见宣有礼，还复归之，功过相除，可以减其初恶，是以《春秋》恕之，不复书来，以除其过，故曰不当坐取邑耳。○注“凡归邑物例皆时”。○解云：其归邑时者，即定十年夏，“齐人来归运、讙、龟阴田”，及此经书春之属皆是也。其归物时者，即庄六年冬“齐人来归卫宝”，注云“宝者，玉物凡名”是也。以此言之，则知哀八年“齐人归讙及僤”在日月之下，不蒙日月亦可知也。 \\n 　 \\n 夏，四月，丙辰，日有食之。与甲子既同，事重故累食。 \\n [疏]注“与甲子既同”。○解云：即上八年“秋，七月，甲子，日有食之，既”，彼注云“是后楚庄王围宋，析骸易子，伐郑胜晋，郑伯肉袒，晋师大败于邲，中国精夺，屈服强楚之应”。今此与彼同占，故曰与甲子既同也。 \\n 　 \\n 已巳，齐侯元卒。 \\n 齐崔氏出奔卫。崔氏者何？齐大夫也。其称崔氏何？据齐高无咎出奔名。连崔氏者，与尹氏俱称氏，嫌为采邑。 \\n [疏]“崔氏者何”。○解云：欲言大夫，而直言崔氏；欲言微者，而得书于经，故执不知问。○注“据齐”至“奔名”。○解云：即成十七年秋，“齐高无咎出奔莒”是也。○注“连崔氏者”。○解云：“与尹氏俱称氏，嫌为采邑”者，即隐三年“夏，四月，辛卯，尹氏卒”是也。 \\n 　 \\n 贬。曷为贬？据外大夫奔不贬。 \\n [疏]注“据外大夫奔不贬”。○解云：即上引“高无咎出奔莒之属”是也。 \\n 　 \\n 讥世卿。世卿非礼也。复见讥者，嫌尹氏王者大夫，职重不当世，诸侯大夫任轻可出也。因齐大国祸著，故就可以为法戒，明王者尊莫大於周室，彊莫大於齐国，世卿犹能危之。 \\n [疏]注“复见”至“世也”。○解云：即隐三年“尹氏卒”单称氏，巳是讥之。今复单言崔氏，故言复也。○注“因齐大国”至“危之”。○解云：欲道等是诸侯，科取即得，所以不於僖二十八年“卫元咺出奔晋”之经见之者，因齐大国有弑君之祸著，明于出奔故也。 \\n 　 \\n 公如齐。不言奔丧者，尊内也。犹不言朝聘。 \\n [疏]注“不言”至“内也”。○解云：正以上文四月“已巳，齐侯元卒”，则知此经“公如齐”者，奔丧而往。而言尊内也者，欲道定十五年夏，“公薨于高寝”，“邾娄子来奔丧”，彼则书之。今此否者，尊内故也。 \\n 　 \\n 五月，公至自齐。 \\n 癸巳，陈夏徵舒弑其君平国。 \\n 六月，宋师伐滕。 \\n 公孙归父如齐，葬齐惠公。 \\n 晋人、宋人、卫人、曹人伐郑。秋，天王使王季子来聘。王季子者何？天子之大夫也。其称王季子何？据叔服不系王，不称子，王札子不称季。 \\n [疏]“五月公”至“自齐”。○解云：致例时，而书五月者，为下癸已出之。○“王季子者何”。○解云：欲言诸侯，而王使来聘；欲言大夫，而经书子，故执不知问。○注“据叔”至“称子”。○解云：即文元年“天王使叔服来会葬”是也。○“王札子不称季”。○解云：即下十五年夏，“六月，王札子杀召伯、毛伯”是也。 \\n 　 \\n 贵也。其贵奈何？母弟也。子者，王子也。天子不言子弟，故变文，上季系先王以明之，著其骨肉贵，体亲也。 \\n [疏]注“子者，王子”至“明之”。○解云：言天子不言子弟者，即文元年注云“叔服者，王子虎也”，“不系王者，不以亲疏录也。不称王子者，时天子诸侯不务求贤，而专贵亲亲，故尤其在位子弟，剌其早任以权也”是也。既言尤其在位子弟，是以不得称之。“王子瑕奔晋”，“天王杀其弟年夫”，难之云云，已说在文元年。○注“著其”至“亲也”。○解云：以其禀气于先王，故言骨肉贵；以其今王母弟，故曰体亲也。 \\n 　 \\n 公孙归父帅师伐邾娄，取蘱。○蘱，音类，又力对、欺类二反。 \\n 大水。先是城平阳，取根牟及蘱，役重民怨之所生。 \\n [疏]注“先是城平阳”。解云：在上八年冬。○注“取根牟”。者，解云：在上九年秋。 \\n 　 \\n 季孙行父如齐。 \\n 冬，公孙归父如齐。 \\n 齐侯使国佐来聘。 \\n 饥。何以书？以重书也。民食不足，百姓不可复兴，危亡将至，故重而书之。明当自省减，开仓库，赡振之。哀公问於有若曰：“年饥，用不足，如之何？”有若对曰：“盍彻乎？”曰：“二，吾犹不足，如之何其彻也？”对曰：“百姓足，君孰与不足？百姓不足，君孰与足？”○赡，当艳反。 \\n 楚子伐郑。 \\n 十有一年，春，王正月。 \\n 夏，楚子、陈侯、郑伯盟于辰陵。不日月者，庄王行霸约诸侯，明王法，讨徵舒，善其忧中国。故为信辞。 \\n 公孙归父会齐人伐莒。 \\n 秋，晋侯会狄于欑函。离不言会。言会者，见所闻世治近升平，内诸夏而详录之，殊夷狄也。下发传於吴者，方具说其义，故从外内悉举者明言之。 \\n [疏]注“发传於吴”至“明言之”。○解云：即成十五年“冬，十有一月，叔孙侨如会晋士燮、齐高无咎、宋华元、卫孙林父、郑公子䲡、邾娄人会吴于锺离”，传云“曷为殊会吴？外吴也。曷为外也？《春秋》内其国而外诸夏，内诸夏而外夷狄。王者欲一乎天下，曷为以外内之辞言之？言自近者始也”，注云“明当先正京师，乃正诸夏；诸夏正，乃正夷狄，以渐治之”是也。 \\n 　 \\n 冬，十月，楚人杀陈夏徵舒。此楚子也，其称人何？据下入陈称子。 \\n [疏]注“据下入陈称子”。○解云：即下“丁亥、楚子入陈”是也。 \\n 　 \\n 贬。曷为贬？据徵舒有罪。不与外讨也。辟天子，故贬见之，即所谓贬绝，然后罪恶见。 \\n [疏]注“即所谓”至“恶见”。○解云：即昭元年传云“《春秋》不待贬绝而罪恶见者，不贬绝以见罪恶也”是也。 \\n 　 \\n 不与外讨者，因其讨乎外而不与也。虽内讨亦不与也。虽自讨其臣下，亦不得与也。 \\n [疏]“虽内讨亦不与也”。○解云：案《檀弓》云“臣弑君，凡在官者，杀无舍。”是以隐四年“九月，卫人杀州吁于濮”，传曰“其称人何？讨贼之辞也”，注云“讨者除也，明国中人人得讨之，所以广忠孝之路”。以此言之，则弑君之贼，国内人人皆得杀之。而言虽内讨亦不与者，正以与庄王非国内，是以不与其外讨。又言虽内讨亦不与者，正以庄王身为君而见在，宁得更有弑君之贼而讨之乎？明知庄王内讨者，更以他罪耳。诸侯不得专杀大夫，是以不与。 \\n 　 \\n 曷为不与？据善为齐诛之。 \\n [疏]注“据善为齐诛之”。○解云：即昭四年“秋，七月，楚子”以下“伐吴，执齐庆封，杀之”。传云“此伐吴也，其言执齐庆封何？为齐诛也。其为齐诛奈何？庆封走之吴，吴封於防”，何氏云“月者，善义兵”是也。 \\n 　 \\n 实与，不言执与讨贼同文。 \\n [疏]注“不言执”至“同文”。○解云：正以昭八年夏，“楚人执陈行人于徵师，杀之”。言执非讨贼之文，隐四年“卫人杀州吁”，庄九年“齐人杀无知”，皆不言执，以见此不言执，乃与讨贼同文，故知实与矣。 \\n 　 \\n 而文不与。文曷为不与？诸侯之义，不得专讨也。诸侯之义不得专讨，则其曰实与之何上无天子，下无方伯，天下诸侯有为无道者，臣弑君，子弑父，力能讨之，则讨之可也。与齐桓专封同义。不书兵者，时不伐。 \\n [疏]注“与齐桓专封同义”。○解云：即僖元年齐师救邢之下，传云“曷为先言次，后言救？君也。君则其称师何？不与诸侯专封也。曷为不与？实与而文不与。文曷为不与？诸侯之义，不得专封也。诸侯之义不得专封，则其曰实与之何？上无天子，下无方伯，天下诸侯有相灭亡者，力能救之，则救之可也”，注云“主书者，起文从实也”。今此亦然，故曰齐桓专封同义耳。○注“不书兵者，时不伐”。○解云：欲决昭四年秋，“楚子”以下“伐吴，执齐庆封，杀之”，彼实有兵，故言伐。今此不书兵者，时实不伐，非是省文之义耳。 \\n 　 \\n 丁亥，楚子入陈，日者，恶庄王讨贼之后，欲利其国。复出楚子者，为下纳善不当贬，不可因上贬文。 \\n [疏]注“日者”至“利其国”。○解云：正以《春秋》之义，入例书时，伤害多则书月，今此书日以详其恶，故如此解。○注“复出楚”至“贬文”。○解云：《春秋》之义，以纳为篡辞，而言为下纳善者，正以上有起文，故与凡纳异，何者？上有讨贼之文，而即言纳二子于陈，故知其善，所谓美恶不嫌同辞矣。 \\n 　 \\n 纳公孙甯、仪行父于陈。此皆大夫也，其言纳何？据纳者谓已绝也。今甯、仪行父上未有出奔绝文，故见大夫，反言纳也。○甯，乃定反，音宁。 \\n [疏]注“据纳”至“言纳也”。○解云：定十四年秋“卫世子蒯聩出奔宋”至“哀二年夏”晋赵鞅纳卫世子蒯聩于戚”，是其上有出奔绝文而下言纳矣。而僖二十五年“秋，楚人围陈，纳顿子于顿”，上文不言顿子出奔者，正以顿是微国，出入不两书，故彼注云“顿子出奔不书，小国例也”。云故见大夫者，言此二子上无绝文，故见任为大夫，而反言纳于陈。 \\n 　 \\n 纳公党与也。徵舒弑君，甯、仪行父如楚诉徵舒，徵舒之党从后绝其位，楚为讨徵舒而纳之，本以助公见绝，故言纳公党与。不书徵舒绝之者，以弑君为重。主书者，美楚能变悔改过，以遂前功，卒不取其国而存陈。不系国者，因上入陈可知。 \\n [疏]注“不书”至“主书者”。○解云：若书徵舒绝之，宜云陈公孙甯等出奔楚，传云此诉于楚矣，曷为谓之出奔？徵舒绝其位，是以谓之奔也。○注“美楚”至“改过”。○解云：谓之入陈是也。○注“以遂前功”。○解云：讨徵舒是也。○注“不系国”至“可知”。○解云：欲决哀二年“纳卫世子”云云，系卫是也。 \\n 　 \\n 十有二年，春，葬陈灵公。讨此贼者，非臣子也，何以书葬？据惠公杀里克，不书卓子葬。 \\n [疏]注“据惠”至“子葬”。○解云：僖十年春“里克杀其君卓”，夏晋惠公杀里克是也。 \\n 　 \\n 君子辞也。楚巳讨之矣，臣子虽欲讨之，而无所讨也。无所复讨也，不从杀泄冶不书葬者，泄冶有罪，故从讨贼书葬，则君子辞与泄冶罪两见矣。不月者，独甯、仪行父有诉楚功，上巳言纳，故从馀臣子恩薄略之。 \\n [疏]“君子”至“讨也”。○注“无所复讨也”。○解云：然则卓子之贼，亦是惠公已讨之，其臣子虽欲讨之，亦无所讨。而不作君子辞者，正以惠公之杀里克，不作讨贼之意，是以《春秋》不书卓子葬，以责其臣子也。今此楚庄本有讨贼之意而杀徵舒，一贼不可再讨，故不责之。○注“不从”至“有罪”。○解云：案何氏作《膏肓》，以为泄冶无罪，而此注云有罪者，其何氏两解乎？正以《春秋》之义，杀无罪大夫者，例去其葬以见之。今乃经书灵公之葬，则知泄冶有罪明矣。而《膏肓》以为无罪者，盖以谏君之人，罪之无文，而《左氏》罪之，故言无罪矣。而此何氏以为有罪者，其更有他罪乎？○注“从讨”至“两见矣”。○解云：贼不讨不书葬者，欲责臣子不讨贼。今而书葬，则知贼巳讨矣，君子恕之，不复责臣子矣。又且君杀无罪大夫，则不书其葬。今灵公杀泄冶而得书葬，则知泄冶有罪明矣，故云两见矣。○注“不月者”至“略之”。○解云：正以卒日葬月，大国之常，今书春，故须辨之。 \\n 　 \\n 楚子围郑。 \\n 夏，六月，乙卯，晋荀林父帅师及楚子战于邲，晋师败绩。 \\n 大夫不敌君，此其称名氏以敌楚子何？据城濮之战，子玉得臣贬也。 \\n [疏]注“据城濮”至“贬也”。○解云：即僖二十八年夏，“晋侯”以下楚人战于城濮，楚师败绩”，传云“此大战也，曷为使微者？子玉得臣也。子玉得臣则其称人何？贬。曷为贬？大夫不敌君也”。 \\n 　 \\n 不与晋而与楚子为礼也。不与晋而反与楚子为君臣之礼，以恶晋。 \\n [疏]“不与晋”至“礼也”。○解云：但作一句连读之。注云“不与晋而反与楚子为君臣之礼”，亦为一句连读之。○注“以恶晋”。○解云：内诸夏以外夷狄，《春秋》之常。今叙晋于楚子之上，正是其例。而知其恶晋者，但楚庄德进行修，同於诸夏，讨陈之贼，不利其土，入郑皇门而不取其地，既卓然有君子之信，宁得殊之？既不合殊，即是晋侯之匹，林父人臣，何得序於其上？既序人君之上，无臣子之礼明矣。臣而不臣，故知恶晋也。 \\n 　 \\n 曷为不与晋而与楚子为礼也？据城濮之战贬得臣者，不与楚为礼。庄王伐郑，胜乎皇门，胜，战胜。皇门，郑郭门。放乎路衢。路衢，郭内衢。道四达谓之衢。 \\n [疏]注“道四达谓之衢”。○解云：《释宫》文。 \\n 　 \\n 郑伯肉袒，左执茅旌，茅旌，祀宗庙所用迎道神，指护祭者。断曰藉，不断曰旌。用茅者，取其心理顺一，自本而畅乎末，所以通精诚，副至意。○断，音短。藉，在夜反。 \\n [疏]注“茅旌”至“至意”。解云：茅旌，祀宗庙所用云者，皆时王之礼。正以公羊子是景帝时人，是以何氏取当时之事以解其语。云用茅者，取其心理顺一者，言茅心文理皆顺无逆矣。云自本而畅乎末者，言其文理从本而申畅于末，无绝以绝之。 \\n 　 \\n 右执鸾刀，鸾刀，宗庙割切之刀，环有和，锋有鸾。执宗庙器者，示以宗庙不血食，自归首。 \\n [疏]注“鸾刀宗”至“有鸾”。○解云：亦时王之制。《祭义》亦云“祭之日，君牵牲”，“卿大夫序从”，彼注云“序以次第从也”；“既入庙门，丽于碑，卿大夫袒，而毛牛尚耳，鸾刀以刲取膟膋”，郑注云“丽，犹系也。毛牛尚耳，以耳毛为上也。膟膋，血与肠间脂也”。又《祭统》云“鸾刀羞哜”，是鸾刀为宗庙割切之刀矣。○注“执宗庙”至“自归首”。○解云：言示以宗庙者，言示楚以宗庙血食之器也。言已宗庙将堕灭，斟酌在楚耳，故言自归首矣。 \\n 　 \\n 以逆庄王，曰：“寡人无良边垂之臣，诸侯自称曰寡人，天子自称曰朕。良，善也。无善，喻有过。言已有过於楚边垂之臣，谦不敢斥庄王。 \\n [疏]注“诸侯自称曰寡人”。解云：《曲礼》文。○注“天子自称曰朕”。○解云：时王之礼也。若古礼，自称为“予一人”矣。 \\n 　 \\n 以干天祸，干，犯也。谦不敢斥庄王，归之於天。是以使君王沛焉。沛焉者，怒有馀之貌，犹传曰“力沛若有馀”。○沛，普盖反。 \\n [疏]注“犹传”至“有馀”。○解云：文十四年传文。 \\n 　 \\n 辱到敝邑。远自劳辱到於郑也。诸侯自称国曰敝邑。君如矜此丧人，自谓已丧亡。锡之不毛之地，墝埆不生五穀曰不毛，谦不敢求肥饶。○墝埆，上苦交反；下音礐。 \\n [疏]注“墝埆”至“肥饶”。解云：墝埆者，疆卤之称，若俗言墝埆矣。 \\n 　 \\n 使帅一二耋老而绥焉。六十称耋，七十称老。绥，安也。谦不敢多索丁夫，原得主帅一二老夫以自安。○多索，所白反，旧本作“策”，音索。 \\n [疏]注“六十”至“称老”。解云：七十称老，《曲礼》文也。案今《曲礼》云“七十曰耋”，与此异也。盖何氏所见，与郑注者不同，或者此“耋”字误耳。 \\n 　 \\n 请唯君王之命。庄王曰：“君之不令臣交易为言，是亦庄王谦不斥郑伯之辞。令，善也。交易，犹往来也。言君之不善臣，数往来为恶言。○屡往，力住反，又作“数”，音朔。是以使寡人得见君之玉面，而微至乎此。”微，喻小也。积小语言，以致於此。 \\n [疏]“是以使”至“玉面”。○解云：若《祭统》云：“故国君取夫人之辞曰：‘请君之玉女，与寡人共有敝邑，事宗庙社稷。’”郑注云：“言玉女者，美言之也。君子於玉比德焉。”然则此言玉面者，亦美言之也。 \\n 　 \\n 庄王亲自手旌，自以手持旌也。缁广充幅长寻曰旐，继旐如燕尾曰旆，加文章曰旂，错革鸟曰旟，注旄首曰旌。 \\n [疏]注“缁广充”至“曰旌”。○解云：此注皆《尔雅·释天》文。其间少有不同者，盖所见异，或何氏润色之。案今《尔雅·释天》“缯”作“缁”字，孙氏云“缁，黑缯也”，郭氏云“帛全幅长八尺”；又云继旐曰旆，孙氏云“帛续旐末亦长寻。《诗》云‘帛旆英英’是也”，郭氏曰“帛续旐末为燕尾者”，故此何氏云“继旐如燕尾曰旆”也；又云有铃曰旂，李氏云“有铃，以铃著旐端”，孙氏曰“铃在旂上。旂者画龙”，郭氏曰“县铃於竿头，画交龙於旒”，是以此注云“加文章曰旂”也；又云错革鸟曰旟，李氏云“以革为之，置於旐端”，孙氏曰“错，置也。革，急也。言画急疾之鸟于旒，《周官》所谓鸟准为旟者矣”；又云注旄首曰旌，李氏云“以牦牛尾旌首者”，郭氏云“载旄於竿头，如今之幢亦有旒”是也。 \\n 　 \\n 左右捴军，退舍七里。将军子重谏曰：“南郢之与郑，相去数千里，南郢，楚都，不能二千里，言数千里者，欲深感庄王，使纳其言。○数，所主反。诸大夫死者数人，厮役扈养死者数百人。艾草为防者曰厮，汲水浆者曰役，养马者曰扈，炊亨者曰养。○扈养，馀亮反。艾，鱼废反。 \\n [疏]注“艾草”至“曰养”。○解云：盖于时犹然，是以何氏知之。 \\n 　 \\n 今君胜郑而不有，无乃失民臣之力乎？无乃，犹得无。 \\n [疏]注“无乃犹得无”。○解云：言得无失民臣之力乎？言其失民臣之力矣。 \\n 　 \\n 庄王曰：“古者杅不穿，皮不蠹，则不出於四方。杅，饮水器。穿，败也。皮，裘也。蠹，坏也。言杅穿皮蠹乃出四方。古者出四方朝聘征伐，皆当多少图有所丧费，然后乃行尔。喻巳出征伐，士卒死伤，固其宜也，不当以是故灭有郑，耻不能早服也。○杅不，音于。费，芳味反。 \\n [疏]注“杅饮水器”。○解云：其音于，若今马孟矣。旧说云杅是“衧”字，若今食袋矣。案今音作于，则旧说非。 \\n 　 \\n 是以君子笃於礼而薄于利，笃，厚也。不惜杅皮之费，而贵朝聘征伐者，厚於礼义，薄於财利。要其人而不要其土，本所以伐郑者，欲要其人服罪过耳，不要取其土地，犹古朝聘欲厚礼义，不顾杅皮。告从，从，服从。不赦，不详。善用心曰详。吾以不详道民，灾及吾身，何日之有？”何日之有，犹无有日。既则晋师之救郑者至，荀林父也。曰：“请战。”荀林父请战。庄王许诺。将军子重谏曰：“晋，大国也。国大众彊。王师淹病矣，淹，久也。诸大夫厮役死者是。君请勿许也。”庄王曰：“弱者吾威之，彊者吾辟之，是以使寡人无以立乎天下。”以是故，必使寡人无以立功名于天下。令之还师而逆晋寇。言还者，时庄王胜郑去矣，会晋师至，复还战也。言寇者，传序经意，谓晋如寇虏。庄王鼓之，晋师大败。晋众之走者，舟中之指可掬矣。时晋乘舟度邲水战，兵败反走，欲急去，先入舟者，斩后板舟者，指指隋舟中，身隋邲水中而死。可掬者，言其多也。以两手曰掬。礼，天子造舟，诸侯维舟，卿大夫方舟，士特舟。○可掬，九六反，注同。扳，普颜反，又必颜反。造，七报反。 \\n [疏]注“礼，天子造舟”至“士持舟”。○解云：《释水》文也。造，孙氏云“比舟为梁”，郭氏云“比船为桥”。旧说云以舟为桥，诣其上而行过，故曰造舟也。言以舟为梁，故谓之造。造，成也。诸侯维舟，孙氏云“维连四船”，《音义》曰“维持使不动摇也”者是也。大夫方舟者，李氏云“并两船曰方舟也”。士特舟者，郭注云“单船”，李氏云“一舟曰特舟”是也。案《尔雅》下文云“庶人乘泭”，李氏曰“并木以渡，别尊卑”是也。此注引之不尽者，盖何氏所见者无此文矣。案今孙、郭所注者，亦有其文。 \\n 　 \\n 庄王曰：“嘻！吾两君不相好，敌大夫战，言两君者，林父本以君命来。百姓何罪？”令之还师，而佚晋寇。佚犹过，使得过渡邲水去也。晋见庄王行义於陈，功立威行，嫉妒欲败之，救郑虽解，犹击之不止，为其欲坏楚善行，以求上人，故夺不使与楚成礼，而序林父於上，罪起其事。言及者，以臣及君，不嫌晋直，明晋汲汲欲败楚尔。陆战当举地，而举水者，大庄王闵隋水而佚晋寇。○而佚，音逸，注同。坏，音怪。 \\n [疏]注“晋见庄”至“立威行”。○解云：即上十一年讨夏徵舒，是其行义也。讨陈既得，郑人遂服，是其功立威行也。○注“救郑”至“之不止”。○解云：上文“令之还师”之下，注云“言还者，时庄王胜郑去矣，会晋师至，复还战也”。以此言之，晋师未至之时，楚师已解去也，非谓晋人击之令解也。言犹击之不止者，谓欲一逐而击之，非谓已击也。 \\n 　 \\n 秋，七月。 \\n 冬，十有二月，戊寅，楚子灭萧。日者，属上有王言，今反灭人，故深责之。 \\n [疏]注“日者”至“深责之”。○解云：《春秋》之义，灭例书月，即庄十年“冬，十月，齐师灭谭”之属是。今乃书日，故解之也。言属上有王言，谓適上文云“庄王曰：“嘻！吾两君不相好，百姓何罪？’令之还师，而佚晋寇”者，王霸之言也。王者之道，宜存人矜患，今反灭人，为过深矣，是故书日变於常例，故曰深责之耳。 \\n 　 \\n 晋人、宋人、卫人、曹人同盟于清丘。 \\n 宋师伐陈。 \\n [疏]“宋师伐陈”者。案诸家经皆有此文，唯贾氏注者阙此一经，疑脱耳。○卫人救陈。 \\n 　 \\n 十有三年，春，齐师伐卫。 \\n 夏，楚子伐宋。 \\n 秋，〈虫衆〉。先是新饥，而使归父会齐人伐莒，赋敛不足，国家遂虚，下求不已之应。○〈虫衆〉，音终。 \\n [疏]注“先是新饥”。○解云：即十年冬书饥是也。○注“而使”至“伐莒”者，解云：即上十二年“公孙归父会齐人伐莒”是也。 \\n 　 \\n 冬，晋杀其大夫先縠。 \\n 十有四年，春，卫杀其大夫孔达。 \\n 夏，五月，壬申，曹伯寿卒。日者，公子喜时父也，缘臣子尊荣，莫不欲与君父共之，故加录之，所以养孝子之志。许人子者，必使父也。 \\n [疏]注“日者公子”至“使父也”。○解云：正以曹为小国，卒月葬时，即昭十八年“三月，曹伯须卒”，“秋，葬曹平公”之属是。今而书日，故以加录解之也。公子喜之让，在成十三年“曹伯庐卒”处也。其传云云之说，在昭二十年“曹公孙会自鄸出奔宋”之下。云所以养孝子之志者，正以喜时之让，而《春秋》尊荣其父，故曰养孝子之志也。云许人子者，必使人父也者，谓喜时为子，必使其人父亦尊荣，是以加录之，似若襄二十九年传云“以季子为臣，则宜有君者也”之类也。 \\n 　 \\n 晋侯伐郑。 \\n 秋，九月，楚子围宋。月者，恶久围宋，使易子而食之。○恶，乌路反。 \\n [疏]注“月者”至“而食之”。○解云：正以凡围例时，即上十二年春“楚子围郑”之属是。今而书月，故解之。言使易子而食之者，下十五年传文。 \\n 　 \\n 葬曹文公。 \\n 冬，公孙归父会齐侯于穀。 \\n 十有五年，春，公孙归父会楚子于宋。宋见围不得与会。地以宋者，善内为救宋行，虽不能解，犹为见人之厄则矜之，故养遂其善意，不嫌与实解宋同文者，平事见剌皆可知。○与，音预。 \\n [疏]注“宋见”至“皆可知”。○解云：《春秋》盟会之义，以国都为地名者，皆是主人与之可知，即隐元年“九月，及宋人盟于宿”，注云“宿不出主名者，主国主名与可知，故省文，明宿当自首其荣辱也”。今宋见围，不得与会，而地以宋者，正欲善内为救宋行，养遂其善意，故地于宋耳。不嫌与实解宋同文者，平事见剌皆可知者，鲁春会楚子于宋，至夏宋、楚始平，忖度其事，则知鲁人不能平得之，宋围自解也。且下传云“此皆大夫也，其称人何？贬。曷为贬？平者在下也”，注云“言在下者，讥二子在君侧，不先以便宜反报归美于君，而生事专平，故贬称人”。然则二子专平，口云易子析骸，明其急矣，遂不告君，是以见剌，被贬称人。以此言之，宋围不解，亦可知矣，故言平事见剌皆可知。旧云见剌者，谓鲁人见剌也者，疑之。 \\n 　 \\n 夏，五月，宋人及楚人平。外平不书，此何以书？据上楚、郑平不书。 \\n [疏]注“据上”至“不书”。○解云：適上十二年春“楚子围郑”之时，传云“庄王亲自手旌，左右伪军，退舍七里”，是其平也。但经不书之，故难之。 \\n 　 \\n 大其平乎已也。已，二大夫何大乎其平乎已？据大夫无遂事。 \\n [疏]注“据大夫无遂事”。○解云：即庄十九年传云“大夫无遂事，此其言遂何？聘礼，大夫受命不受辞”是也。 \\n 　 \\n 庄王围宋，军有七日之粮尔，尽此不胜，将去而归尔。於是使司马子反乘堙而闚宋城，宋华元亦乘堙而出见之。堙，距堙，上城具。 \\n [疏]“军有七日之粮”至“归尔”。○解云：考诸旧本，或云军有七日之粮尔，七日尽此不胜，将去而归尔。即云更留七日之粮，有粮而不得胜，将去宋而归尔。今定本无下“七日”二字。 \\n 　 \\n 司马子反曰：“子之国何如？”华元曰：“惫矣。”曰：“何如？”问惫意也。○惫，皮诫反。曰：“易子而食之，析骸而炊之。”析，破。骸，人骨也。司马子反曰：“嘻！甚矣惫。虽然，虽如所言。吾闻之也，围者，古有见围者。柑马而秣之，秣者，以粟置马口中。柑者，以木衔其口，不欲令食粟，示有畜积。○柑，其廉反，以木衔马口。使肥者应客，示饱足也。是何子之情也？”犹曰何大露情。 \\n [疏]“是何子之情也”。○解云：言是何者，犹言是何大然也。子之情者，言子之露情也。是以何氏云“犹曰何大露情”。 \\n 　 \\n 华元曰：“吾闻之，君子见人之厄则矜之，矜，闵。小人见人之厄则幸之。幸，侥幸。吾见子之君子也，是以告情于子也”。司马子反曰：“诺。诺者，受语辞。勉之矣！勉，犹努力。使努力坚守之。吾军亦有七日之粮尔，尽此不胜，将去而归尔。”揖而去之，反于庄王。反报於庄王。庄王曰：“何如？”司马子反曰：“惫矣！”曰：“何如？”曰：“易子而食之，析骸而炊之。”庄王曰：“嘻！甚矣惫。虽然，虽已惫。吾今取此，然后而归尔。”意未足也。司马子反曰：“不可。臣已告之矣，军有七日之粮尔。”庄王怒曰：“吾使子往视之，子曷为告之？”司马子反曰：“以区区之宋，区区，小貌。犹有不欺人之臣，可以楚而无乎？是以告之也。”庄王曰：“诺。先以诺受，绝子反语。舍而止。受命筑舍而止，示无去计。虽然，虽宋巳知我粮短。吾犹取此然后归尔。”欲徵粮待胜也。司马子反曰：“然则君请处于此，臣请归尔。”庄王曰：“子去我而归，吾孰与处于此？吾亦从子而归尔。”引师而去之。故君子大其平乎已也。大其有仁恩。此皆大夫也，其称人何？贬。曷为贬？据大其平。平者在下也。言在下者，讥二子在君侧，不先以便宜反报归美于君，而生事专平，故贬称人。等不物贬，不言遂者，在君侧无遂道也。以主坐在君侧遂为罪也，知经不以文实贬也。凡为文实贬者，皆以取专事为罪。月者，专平不易。 \\n [疏]注“等不勿贬”至“道也”。○解云：案庄十九年“秋，公子结媵陈人之妇于鄄。遂及齐侯、宋公盟”之下，传云“大夫无遂事，此其言遂何？聘礼，大夫受命不受辞”，出竟乃得专之。以此言之，则知大夫在君侧无遂道也。是以此注言等欲见大夫专平为罪不勿贬，但当言遂，亦足以见其专平矣。所以不言遂者，正以在君侧无遂道故也。若当言楚围宋，宋华元、楚子反遂平于宋矣。○注“以主”至“为罪”。○解云：凡言遂者，专事之辞也。为文实贬者，皆以时无王霸，诸侯专事，虽违古典，于时为宜，是以《春秋》文虽贬恶，其实与之，即僖元年齐师云云，救邢贬齐侯称师，剌其专事，不言狄人灭邢而为之讳，见其实与是也。今此以主坐为在君侧专事为罪，更无起文则知经称人者，实为专贬之称人，非是实与而文不与矣。所以反覆解之者，正以凡为文实贬者，皆以取专事为罪故也。○注“月者，专平不易”。○解云：正以定十一年“冬，及郑平”，不书月者，易故也。昭七年“春，王正月，暨齐平”，注云“月者，剌内暨暨也”；定十年“王三月，及齐平”，注云“月者，颊谷之会，齐侯欲执定公，故不易”之类皆如此。 \\n 　 \\n 六月，癸卯，晋师灭赤狄潞氏，以潞子婴儿归。潞何以称子？据其灭称氏。潞子之为善也，躬足以亡尔。躬，身。虽然，君子不可不记也。离于夷狄，疾夷狄之俗而去离之，故称子。而未能合于中国，未能与中国合同礼义，相亲比也，故犹系赤狄。晋师伐之，中国不救，狄人不有，是以亡也。以去俗归义亡，故君子闵伤进之。日者，痛录之。名者，示所闻世始录小国也。录以归者，因可责而责之。责而加进之者，明不当绝，当复其氏。 \\n [疏]注“以去”至“其氏”。解云：言以去俗归义亡者，谓去离夷狄之俗，而欲归中国之义，卒无救助者，是以亡也。正以文在蛮夷氏之下，故取以说之。云日者，痛录之者，正以凡灭例月，今此书日，故以为哀痛而详录之耳。云名者，示所闻世始录小国也者，正以僖二十六年“秋，楚人灭隗，以隗子归”，彼注云“不名者，所传闻世，见治始起，责小国略”。然则此书名者，示所闻世始录小国也。云录以归者，因可责而责之者，谓因其行进在可责之限，故书以归，责其不死位，是以僖二十六年“以隗子归”之下，何氏云“书以归者，恶不死位”是也。云明不当绝，当复其氏者，言其行既进，明不当绝灭其国，还当复其潞氏以为国矣。 \\n 　 \\n 秦人伐晋。 \\n 王札子杀召伯、毛伯。王札子者何？长庶之号也。天子之庶兄。札者，冠且字也。礼，天子庶兄冠而不名，所以尊之。子者，王子也。天子不言子弟，故变文，王札系先王以明之。不称伯仲者，辟同母兄弟，起其为庶兄也。主书者，恶天子不以礼尊之而任以权，至令杀尊卿二人。不言其大夫者，挈也。恶二大夫居尊卿之位，为下所提挈而杀之。大夫相杀不称人者，正之。诸侯大夫顾弑君重，故降称人。王者至尊，不得顾。 \\n [疏]“王札子者何”。○解云：欲言王子，以札间之；欲言其非，而经有王子之文，故执不知问。○注“天子”至“得顾”。○解云：言礼天子庶兄冠而不名，所以尊之者，时王之制，与《春秋》同也。言既加冠之后，天子不复名之，所以尊之也。云子者，王子也。天子不言子弟，故变文，上札系先王以明之者。言子者，王子也者，王以子在札下，故须解之。言天子不言子弟者，谓不言在位子弟也，即文元年注云“不称王子者，时天子诸侯不务求贤，而专贵亲亲，故尤其在位子弟，剌其早任以权也”是也。至於出奔被杀，仍自言子弟，即“王子瑕奔晋”，“天王杀其弟年夫”之属是。言故变文者，谓变文不言王子也。言上札系先王以明之者，谓以札於子上，以札近先王，明其今王之庶兄矣。云不称伯仲者，辟同母兄弟，起为庶兄也者，若其与君同母者，即称伯仲字，即上十年“秋，天王使王季子来聘”，彼传云“其称王季子何？贵也。其贵奈何？母弟也”是也。今称王札子，故言辟同母兄弟，起其为庶兄也。云云，主书者，天子不以礼尊之而任以权，至令杀尊卿二人者，正以经不称爵，知非公，故云不以礼尊之矣；正以堪杀二卿，故知任以权也。云不言其大夫者，挈也者，由其为下所提挈而杀之，失大夫位，故不云大夫也。云居尊卿之位者，正以称其五十字，知是尊卿耳。云大夫相杀不称人者，正之者，以文十六年“宋人弑其君处白”之下，传云“大夫弑君称名氏，贱者穷诸人”，注云“贱者，谓士也，士正自当称人”；“大夫相杀称人，贱者穷诸盗”，注云“降大夫使称人，降士使称盗者，所以别死刑有轻重也”。然则大夫相杀例合，称人今此不称人者，正之使称王札子故也。所以正之者，如下云“诸侯大夫顾弑君重，故降称人”者，即大夫弑君称名氏，大夫相杀称人是也。云王者至尊，不得顾者，言至尊之人，无有弑之理，不可顾，是以大夫相杀，不假降之称人矣。 \\n 　 \\n 秋，〈虫衆〉。从十三年之后，上求未已，而又归父比年再出会，内计税亩，百姓动扰之应。 \\n [疏]注“从十三年”至“之应”。○解云：即上十三年“秋，〈虫衆〉”，注云“先是新饥，而使归父会齐人伐莒，赋敛不足，国家遂虚，下求不巳之应”，是以此注足之云尔。云而又归父比年再出会者，即上十四年“冬，公孙归父会齐侯于穀”，十五年“春，公孙归父会楚子于宋”是也。 \\n 　 \\n 仲孙蔑会齐高固于牟娄。○初税亩。初者何？始也。税亩者何？履亩而税也。时宣公无恩信於民，民不肯尽力於公田，故履践案行，择其善亩穀最好者，税取之。 \\n [疏]“初者何”。○解云：赋税之式，国之常经，今而言初，故执不知问。○“税亩者何”。○解云：什一而行，明王旧典，今而变文谓之税亩，故执不知问。 \\n 　 \\n 初税亩，何以书？讥。何讥尔？讥始履亩而税也。何讥乎始履亩而税？据用田赋不言初，亦不言税亩。 \\n [疏]注“据用田”至“税亩”。○解云：即哀十二年“春，用田赋”是也。然则用田赋亦是改古易常，而不言初，又不言税亩，今此特言初税亩以讥之，故难之也。 \\n 　 \\n 古者什一而藉。什一以借民力，以什与民，自取其一为公田。古者曷为什一而藉？据数非一。什一者，天下之中正也。多乎什一，大桀小桀；奢泰多取於民，比於桀也。 \\n [疏]“多乎什一，大桀小桀”。○解云：夏桀无道，重赋於人，今过什一，与之相似。若十取四五，则为桀之大贪；若取二三，则为桀之小贪，故曰多乎什一，大桀小桀。所以不言纣者，略举以为说耳。旧说云不言纣者，近事不嫌不知。 \\n 　 \\n 寡乎什一，大貉小貉。蛮貉无社稷宗庙百官制度之费，税薄。○大貊，亡百反。费，芳味反。 \\n [疏]“寡乎”至“小貉”。○注“蛮貉”至“税薄”。○解云：若十四五乃取其一，则为大貉行；若十二十三乃取一，则为小貉行，故曰寡於十一则大貉小貉也。然则多於什一则有为桀之讥，寡於十一则有蛮貉之耻，是以什一而税，三王所不易，故传比于中正之言。 \\n 　 \\n 什一者，天下之中正也。什一行而颂声作矣。颂声者，大平歌颂之声，帝王之高致也。《春秋》经传数万，指意无穷，状相须而举，相待而成，至此独言颂声作者，民以食为本也。夫饥寒并至，虽尧、舜躬化，不能使野无寇盗；贫富兼并，虽皋陶制法，不能使彊不陵弱，是故圣人制井田之法而口分之：一夫一妇受田百亩，以养父母妻子，五口为一家，公田十亩，即所谓十一而税也。庐舍二亩半，凡为田一顷十二亩半，八家而九顷，共为一井，故曰井田。庐舍在内，贵人也。公田次之，重公也。私田在外，贱私也。井田之义；一曰无泄地气，二曰无费一家，三曰同风俗，四曰合巧拙，五曰通财货。因井田为市，故俗语曰市井。种穀不得种一穀，以备灾害。田中不得有树，以妨五穀。还庐舍种桑荻杂菜，畜五母鸡两母豕，瓜果种疆畔，女上蚕织，老者得衣帛焉，得食肉焉，死者得葬焉。多於五口名曰馀夫，馀夫以率受田二十五亩。十井共出兵车一乘。司空谨别田之高下善恶，分为三品：上田一岁一垦，中田二岁一垦，下田三，岁一垦；肥饶不得独乐，墝埆不得独苦，故三年一换主易居，财均力平，兵车素定，是谓均民力，彊国家。在田曰庐，在邑曰里。一里八十户，八家共一巷。中里为校室，选其耆老有高德者名曰父老，其有辩护伉健者为里正，皆受倍田，得乘马。父老此三老孝弟官属，垦正比庶人在官吏。民春夏出田，秋冬入保城郭。田作之时，春，父老及里正旦开门坐塾上，晏出后时者不得出，莫不持樵者不得入。五穀毕入，民皆居宅，里正趋缉绩，男女同巷，相从夜绩，至於夜中，故女功一月得四十五日作，从十月尽正月止。男女有所怨恨，相从而歌，饥者歌其食，劳者歌其事。男年六十，女年五十无子者，官衣食之，使之民间求诗，乡移於邑，邑移於国，国以闻於天子，故王者不出牖户尽知天下所苦，不下堂而知四方。十月事讫，父老教於校室，八岁者学小学，十五者学大学，其有秀者移於乡学，乡学之秀者移於庠，庠之秀者移於国学。学於小学，诸侯岁贡小学之秀者於天子，学於大学，其有秀者命曰造士，行同而能偶，别之以射，然后爵之。士以才能进取，君以考功授官。三年耕馀一年之畜，九年耕馀三年之积，三十年耕有十年之储，虽遇唐尧之水，殷汤之旱，民无近忧，四海之内莫不乐其业，故曰颂声作矣。○数，所主反。以食，音嗣。伉，苦浪反，一音苦杏反。塾，音淑。莫，音暮。 \\n [疏]“什一行而颂声作矣”。○解云：颂者，大平之歌。案文、宣之时，乃升平之世也，而言颂声作者，因事而言之故也，何者？案文、宣之时，乃升平之世，言但能均其众寡，等其功力，平正而行，必时和而年丰，什一而税之，则四海不失业，歌颂功德而归乡之，故曰颂声作矣。不谓宣公之时，实致颂声。○注“帝王之高致也”。解云：谓帝王之行清高，乃致颂声，故曰高致也。○注“春秋经传”至“作矣”。○解云：言《春秋》经与传数万之字，论其科指意义实无穷，然其上下经例相须而举，其上下意义相待而成。以此言之，则非一言可尽，至此独言颂声作者，正以此处论税亩之事，若税亩得所，以致太平，故云民以食为本也。云夫饥寒并至，虽尧、舜躬化，不能使野无寇盗云云者，是谓假设之辞耳。云是故圣人制井田之法而口分之，一夫一妇受田百亩云云以下，皆是时王之制。云井田之义：一曰无泄地气者，谓其冬前相助犁。云二曰无费一家者，谓其田器相通。云三曰同风俗者，谓其同耕而相习。云四曰合巧拙者，谓共治耒耜。云五曰通财货者，谓井地相交，遂生恩义，货财有无，可以相通。云因井田以为市，故俗语曰市井者，古者邑居，秋冬之时入保城郭，春夏之时出居田野，既作田野，遂相交易，井田之处而为此市，故谓之市井。云里正旦开门坐塾上者，即郑注《学记》曰“古者仕焉而已者，归教於闾里，朝夕坐於门，门侧之堂谓之塾”是也。 \\n 　 \\n 冬，蝝生。未有言蝝生者，此其言蝝生何？蝝即〈虫衆〉也，始生曰蝝，大曰〈虫衆〉。○蝝，与专反。蝝生不书，此何以书？幸之也。幸，侥幸。 \\n [疏]“蝝生不书”。○解云：谓例不书之。 \\n 　 \\n 幸之者何？闻灾当惧，反喜非其类，故执不知问。犹曰受之云尔。受之云尔者何？上变古易常，上谓宣公、变易公田古常旧制而税亩。 \\n [疏]“受之云尔者何”。○解云：灾是害物，宜避之，今而云受之，於义似乖，故执不知问。 \\n 　 \\n 应是而有天灾，应是变古《易》常而有天灾〈虫衆〉，民用饥。其诸则宜於此焉变矣。言宣公於此天灾饥后，能受过变寤，明年复古行中，冬大有年，其功美过於无灾，故君子深为喜而侥倖之。变〈虫衆〉言蝝，以不为灾书，起其事。 \\n 饥。 \\n 十有六年，春，王正月，晋人灭赤狄甲氏，及留吁。言及者，留吁行微不进。 \\n 夏，成周宣谢灾。成周者何？东周也。后周分为二，天下所名为东周。名为成周者，本成王所定名，天下初号之云尔。○宣谢灾，《左氏》作“宣谢火”。 \\n [疏]“成周者何”。○解云：欲言天子正居，经无京师之文；欲言是邑，而录其灾，故执不知问。○注“后周”至“之云尔”。○解云：何氏之意，以成周为天子正居，但至昭二十二年夏景王崩，敬王即位，王子猛与之争立，入于王城，自号西周，是故天下之人因号成周为东周矣。是以昭二十二年“秋，刘子、单子以王猛入于王城”，传云“王城者何？西周也”，注云“时居王城邑，自号西周王”。二十六年“冬，十月，天王入于成周”，传云“成周者何？东周也”，注云“是时王猛自号为西周，天下因谓成周为东周”也。云名为成周者，即郑注《书序》云“居摄七年，天下太平而此邑成，乃名曰成周”也者，是其名作成周之义矣。 \\n 　 \\n 宣谢者何？宣宫之谢也。宣宫，周宣王之庙也。至此不毁者，有中兴之功。室有东西厢曰庙，无东西厢有室曰寝，无室曰谢。 \\n [疏]“宣谢者何”。○解云：宣王亲尽，不宜有庙，今灾其榭，故执不知问。○注“室有东西”至“曰谢”。○解云：皆《释宫》文。李氏曰“室有东西厢，谓宗庙殿有东西小堂也”，孙氏云“夹室前堂”。无东西厢有室曰寝者，郭注云“但有大室”。云无室曰榭者，但有大殿无室内名曰榭，郭注云“榭即今堂堭”是也。 \\n 　 \\n 何言乎成周宣谢灾？据天子之居称京师，宋灾不别所烧。 \\n [疏]注“据天子”至“所烧”。○解云：即桓九年“纪季姜归于京师”，传云“京师者何？天子之居也。京者何？大也。师者何？众也。天子之居，必以众大之辞言之”是也。云宋灾不别所烧者，即襄三十年夏五月“宋灾”是也。特据宋灾者，以其王者之后，与周相类也。 \\n 　 \\n 乐器藏焉尔。宣王中兴所作乐器。 \\n [疏]注“宣王”至“乐器”。○解云：盖夷厉之时乐器有坏，故宣王作之，不谓更造别乐，何者？正以考诸古典，不见宣王别有乐名故也。 \\n 　 \\n 成周宣谢灾，何以书？记灾也。外灾不书，此何以书？新周也。新周故分别有灾，不与宋同也。孔子以《春秋》当新王，上黜杞，下新周而故宋，因天灾中兴之乐器，示周不复兴，故系宣谢於成周，使若国文，黜而新之，从为王者后记灾也。 \\n [疏]注“使若”至“记灾也”。○解云：使周成为国，与宋、齐之属相似。云从为王者后记灾也者，即襄九年“宋火”之下，传云“外灾不书？此何以书？为王者之后记灾也”是也。 \\n 　 \\n 秋，郯伯姬来归。嫁不书者，为媵也。来归书者，后为嫡也。死不卒者，巳弃，有更適人之道，或时为大夫妻，故不得待以初也。弃归例有罪时，无罪月。 \\n [疏]注“嫁不”至“罪月”。○解云：正于《春秋》上下，鲁女嫁为诸侯夫人者，无不书之，即“叔姬归于纪”，“伯姬归于宋”之属是也。今此不书，故知为媵。若然，案隐七年“叔姬归于纪”，注云“叔姬者，伯姬之媵也”，“媵贱书者，后为嫡”。然则彼后为嫡，初去则书，此亦后得为嫡，而初嫁不书者，盖以不贤故也。是以彼注云“媵贱书者，后为嫡，终有贤行。纪侯为齐所灭，纪季以酅入于齐，叔姬归之，能处隐约，全竟妇道，故重录之”是也。然则彼以终有贤行，故初去得书，此则初去不书，明其无贤也。正以其嫡不书，则知伯姬非侄娣也。左媵右媵皆尊于嫡侄娣，故后得为嫡耳。云来归书者，后为嫡也者，正以纪叔姬后为嫡，卒葬皆书，即庄二十九年“纪叔姬卒”，三十年“葬纪叔姬”是也。今此被出亦待书见，故知后得为嫡矣。云死不卒者，已弃云云，案庄二十九年“纪叔姬卒”，注云“国灭卒者，从夫人行，待之以初也”。然则彼叔姬者，庄十二年“归于酅”时从夫人行，故虽国灭，犹得待之以初。今此伯姬或时为大夫妻，故不得作夫人待之，是以不复书其卒矣。云云之说，在庄二十九年。云弃归例云云，有罪时者，此文书秋是也。无罪月者，即成五年“春，王正月，叔姬来归”之属是也。 \\n 　 \\n 冬，大有年。 \\n 十有七年，春，王正月，庚子，许男锡我卒。○锡，思历反。 \\n 丁未，蔡侯申卒。 \\n 夏，葬许昭公。○葬蔡文公。不月者，齐桓、晋文没后，先背中国与楚，故略之。与楚在文十年。 \\n [疏]注“不月”至“文十年”。解云：正以卒日葬月，大国之常例，今此蔡侯不月，故解之。云与楚在文十年者，即文十年冬，“楚子、蔡侯次于屈貉”者是也。 \\n 　 \\n 六月，癸卯，日有食之。是后邾娄人戕鄫子，四国大夫败齐师于鞍，齐侯逸获，君道微，臣道强之所致。○鞍，音安。 \\n [疏]注“是后”至“之所致”。○解云：即十八年秋，“邾娄人戕鄫子于鄫”，传云“残贼而弑之也”是也。云四国大夫败齐师于鞍者，即成二年夏六月季孙行父云云，“会晋郤克、卫孙良夫、曹公子手及齐侯战于鞍，齐师败绩”是也。言齐侯佚获者，即成二年“秋，七月，齐侯使国佐如师”，传云“君不使乎大夫，此其行使乎大夫何？佚获也”，注云“佚获者，已获而逃亡也。当绝贱，使与大夫敌体以起之”是也。 \\n 　 \\n 己未，公会晋侯、卫侯、曹伯、邾娄子同盟于断道。○断，音短，又大短反。○“秋公”至“自会”。 \\n 冬，十有一月，壬午，公弟叔肸卒。称字者，贤之。宣公篡立，叔肸不仕其朝，不食其禄，终身於贫贱，故孔子曰“笃信好学，守死善道。危邦不入，乱邦不居。天下有道则见，无道则隐”，此之谓也。礼，盛德之士不名，天子上大夫不名。《春秋》公子不为大夫者不卒，卒而字者，起其宜为天子上大夫也。孔子曰：“兴灭国，继绝世，举逸民，天下之民归心焉。 \\n 十有八年，春，晋侯，卫世子臧伐齐。 \\n 公伐杞。 \\n 夏，四月。 \\n 秋，七月，邾娄人戕鄫子于鄫。戕鄫子于鄫者何？残贼而杀之也。支解节断之，故变杀言戕。戕则贱贼，恶无道也。言于鄫者，剌鄫无守备。小国本不卒，故亦不日。○断，音短。 \\n [疏]“戕鄫子于鄫者何”。○解云：欲言残贼，於鄫国都；欲言非残贼，戕者残文，故执不知问。○注“小国本”至“不日”。○解云：正以凡灭例月，即庄十年“冬，十月齐师灭谭”之属是。若有所责者，则书日，即上十二年十二月，“戊寅，楚子灭萧”，注云“日者，属上有王言，今反灭人，故深责之”是也。然则邾娄无道，残贼人君于其国都，与灭相似，亦宜书日，以责其暴。而不日者，正以鄫为微国，本不合卒，是以略之，不书其日也。而僖十九年夏六月，“已酉，邾娄人执鄫子用之”，亦是无道，与此相似而书日者，彼注云“日者，鲁不能防正其女，以至於此，明当痛其女祸而自责之”是也。 \\n 　 \\n 甲戌，楚子旅卒。何以不书葬？据日而名。 \\n [疏]注“据日而名”。○解云：书日书名，全一是诸夏大国之例，是以弟子因遂责其不与大国例同书葬是也。 \\n 　 \\n 吴、楚之君不书葬，辟其号也。旅即庄王也。葬从臣子辞当称王，故绝其葬，明当诛之。至此卒者，因其有贤行。○行，下孟反。 \\n [疏]注“至此”至“贤行”。○解云：正以已前未有书楚子卒处故也。若文十八年春，“秦伯罃卒”，彼注云“秦穆公也。至此卒者，因其贤”。 \\n 　 \\n 公孙归父如晋。 \\n 冬，十月，壬戌，公薨于路寝。 \\n 归父还自晋，至柽，遂奔齐。还者何？善辞也。何善尔？归父使於晋，上如晋是。 \\n [疏]“还者何”。○解云：以大夫使反，例不书至，今乃书还，违於常例，故执不知问。 \\n 　 \\n 还自晋，至柽，闻君薨家遣，家为鲁所遂遣，以先人弑君故也。 \\n [疏]注“家为”至“弑君故也”。○解云：即成十五年春，“仲婴齐卒”之下，传言公子遂“杀叔仲惠伯，弑子赤而立宣公。宣公死，成公幼，臧宣叔者相也。君死不哭，聚诸大夫而问焉，曰：‘昔者叔仲惠伯之事，孰为之？’诸大夫皆杂言曰：‘仲氏也。其然乎？’於是遣归父之家，然后哭君。归父使乎晋，还自晋，至柽，闻君薨家遣，墠帷哭君成踊，反命于介，自是走之齐”是也。 \\n 　 \\n 墠帷，埽地曰墠，今齐俗名之云尔。将祖踊，故设帷重形。○墠帷，音善，扫地张帷。哭君成踊，踊，辟踊也。礼必踊者，如婴儿之慕母矣。成踊，成三日五哭踊之礼。礼，臣为君本服斩衰，故成踊，比二日朝莫哭踊，三日朝哭踊，莫不复哭踊，去事之杀也。○杀，所戒反。 \\n [疏]注“成三日”至“之礼”者，解云：出《礼记·奔丧》也。 \\n 　 \\n 反命乎介，因介反命。礼，卿出聘，以大夫为上介，以士为众介。 \\n [疏]注“礼卿”至“众介”。解云：出《聘礼》。 \\n 　 \\n 自是走之齐。主书者，善其不以家见逐怨怼，成踊哭君，终臣子之道，起时莫能然也。言至柽者，善其得礼於柽。言遂者，因介反命是也，不待报罪也。遂弑君本当绝，小善录者，本宣公同篡之人，又不当逐。不日者，伯讨可逐，故从有罪例也。○怼，直类反。 \\n [疏]注“不日”至“例也”。○解云：几内大夫出奔例无罪者日，即襄二十三年“冬，十月，乙亥，臧孙纥出奔邾娄”，昭十二年“冬，十月，公子整出奔齐”之属是也。今此归父亦无罪出奔，不日者，正以仲遂弑君，其家合没，但与宣公同谋，鲁人不合逐之。若作伯讨之时，归父可逐，故从有罪之例矣。　 \\n  \\n 　"}
{"章节": "成公卷十七（起元年，尽十年）", "正文": "成公卷十七（起元年，尽十年） \\n  \\n  \\n 　 \\n 　 \\n    元年，春，王正月，公即位。○二月，辛酉，葬我君宣公。 \\n 无冰。周二月，夏十二月。《尚书》曰“舒恒燠若”，《易》京房传曰“当寒而温，例赏也”，是时成公幼少，季孙行父专权，而委任之所致。○舒恒，如字，缓也；《尚书》作“豫”。“奥”，本又作“燠”，於六反，暖也。少，诗召反。 \\n [疏]注“尚书”至“燠若”。○解云：《洪范》文。舒，迟也。恒，常也。若，顺也。言人君举事太舒，则有常燠之咎气来顺之是也。○注“易京”至“赏也”。○解云：凡为赏罚宜出君门，而臣下行之，故曰倒赏也。是以《洪范》云“唯辟作福，唯辟作威，唯辟玉食”，郑氏云“此凡君抑臣之言也，作福专庆赏，作威专刑罚，玉食备珍美”；又云“臣之有作福作威玉食，其害于而家，凶于而国”，郑氏云“害于汝家，福去室凶；凶于汝国，乱下民”是也。然则是时成公幼少，季孙专政，是以无冰矣。桓十四年“无冰”之下，何氏云“此夫人淫泆，阴而阳行之所致”；襄二十八年“无冰”之下，何氏云“豹羯为政之所致”，皆与此注合。 \\n 　 \\n 三月，作丘甲。何以书？讥。何讥尔？讥始丘使也。四井为邑，四邑为丘。甲，铠也。讥始使丘民作铠也。古者有四民：一曰德能居位曰士，二曰辟土殖穀曰农，三曰巧心劳手以成器物曰工，四曰通财粥货曰商。四民不相兼，然后财用足。月者，重录之。○铠，苦伐反。辟，婢亦反。粥，羊六反。 \\n [疏]“讥始丘使也”。○解云：谓不辨能否以丘责甲，故讥之矣。○注“四井”至“为丘”。○解云：《司马法》文。《周礼》经亦然。○注“古者”至“录之”。○解云：四民之言，出《齐语》也。德能居位曰士者，即彼云“处士就间宴”是也。辟士殖穀曰农者，即彼云“处农就田野是也”。巧心劳手以成器物曰工者，即彼云“处工就宫府”是也。通财粥货曰商者，即彼云“处商就巿井”是也。云月者，重录之者，欲道宣十五年秋“初税亩”，哀十二年“春，用田赋”皆书时，今书月，故如此解。 \\n 　 \\n 夏，臧孙许及晋侯盟于赤棘。时者，谋结鞍之战不相负也。后为晋所执。不日者，执在三年外寻旧盟后，非此盟所能保。 \\n [疏]注“时者”至“负也”。解云：正以《春秋》之义，大信者书时故也。鞍之战在下二年。○注“后为”至“能保”。○解云：《春秋》之义，不信者日，故如此注也。言后为晋所执者，即下十六年“九月，晋人执季孙行父，舍之於招丘”是也。言执在三年外寻旧盟后者，即下三年，“冬，十有一月，晋侯使荀庚来聘。丙午，及荀庚盟”，传云“此聘也，其言盟何？聘而言盟者，寻旧盟也”是。 \\n 　 \\n 秋，王师败绩于贸戎。孰败之？盖晋败之。以晋比侵柳围郊，知王师讨晋而败之。○贸戎，音茂，一音茅，《左氏》作“茅戎”。 \\n [疏]注“以晋”至“茅戎”。○解云：宣元年“冬，晋赵穿帅师侵柳”，传云“柳者何？天子之邑也。曷为不系乎周？不与伐天子也”者，是晋侵柳之事。昭二十三年春，“晋人围郊”，传云“郊者何？天子之邑也。曷为不系于周？不与伐天子也”者，是晋人围郊之事。然则围郊之事超在此经之后，得如此明义者，正以往前晋人侵柳已犯天子，至於在后围郊复犯天子，二经之间天子败绩，据上下更无馀国犯王之处，故知正是天子讨晋而为所败，故如此解。 \\n 　 \\n 或曰贸戎败之。以地贸戎故。 \\n [疏]注“以地贸戎故”。○解云：盖晋侯不臣，知王讨之，逆往败之，亦何伤？ \\n 　 \\n 然则曷为不言晋败之？据侵柳围郊言晋。王者无敌，莫敢当也。正其义使若王自败于贸戎，莫敢当敌败之也。不日月者，深正之使若不战。 \\n [疏]“王者”至“当也”。○解云：《春秋》之义，讬鲁为王，而使旧王无敌者，见任为王，宁可会夺？正可时时内鲁见义而已。○注“不日”至“不战”。○解云：正以《春秋》之例偏战者日，诈战者月，故如此解。 \\n 　 \\n 冬，十月。 \\n 二年，春，齐侯伐我北鄙。○夏，四月，丙戌，卫孙良夫帅师及齐师战于新筑，卫师败绩。○筑，音竹。 \\n 六月，癸酉，季孙行父、臧孙许、叔孙侨如、公孙婴齐帅师会晋郤克、卫孙良夫、曹公子手及齐侯战于鞍，齐师败绩。曹无大夫，公子手何以书？据羁无氏。○公子手，一本作“午”，《左氏》作“首”，鞍，音安。 \\n [疏]注“据羁无氏”。○解云：即庄二十四年冬，“曹羁出奔陈”，传曰“曹羁者何？曹大夫也”，注云“以小国知无氏为大夫”。然则曹为小国，例无大夫，假有须见者，仍名氏不具。以此言之，则是不合有大夫之限，故传云“曹无大夫，公子手何以书”。 \\n 　 \\n 忧内也。《春秋》讬王于鲁，因假以见王法，明诸侯有能从王者征伐不义，克胜有功，当褒之，故与大夫。大夫敌君不贬者，随从王者大夫得敌诸侯也。不从内言敌之者，君子不掩人之功，故从外言战也。鲁举四大夫不举重者，恶内多虚，国家悉出用兵，重录内也。○以见，贤遍反，年未注同。恶，乌路反。 \\n [疏]注“大夫”至“侯也”。○解云：欲决僖二十八年夏，晋侯以下“及楚人战于城濮，楚师败绩”，传云“此大战也，曷为使微者？子玉得臣也。子玉得臣则其称人何？贬。曷为贬？大夫不敌君也”，注云“臣无敌君战之义，故绝正也”。然则彼是大夫敌君，故贬之，此不贬者，随从王者大夫有得敌诸侯之义故也。以此言之，即知宣十二年晋荀林父序于楚子之上，为恶者，时无王者大夫故也。○注“不从”至“战也”。○解云：桓十年冬，“齐侯、卫侯、郑伯来战于郎”，传云“此偏战也，何以不言师败绩？内不言战，言战乃败矣”，注云“《春秋》讬王於鲁，战者敌文也。王者兵不与诸侯敌，战乃其已败之文，故不复言师败绩”矣。然则此战之内有鲁大夫，若从鲁为文，宜直云季孙行父以下，败齐师于鞍而已，但以君子不掩人功，故从外为文，言战于鞍，齐师败绩耳。何氏必如此解者，正以桓十三年“春，二月，公会纪侯、郑伯。已巳，及齐侯、宋公、卫侯、燕人战，齐师、宋师、卫师、燕师败绩”，传云“内不言战，此其言战何？从外也。曷为从外？持外，故从外也”，何氏云“明当归功乎纪、郑言战”。然则此亦归功于晋、卫，不掩其功，故从外言战也。 \\n 　 \\n 秋，七月，齐侯使国佐如师。已酉，及国佐盟于袁娄。君不使乎大夫，此其行使乎大夫何？据高子来盟，鲁无君不称使。不从王者大夫称使者，实晋郤克为主，经先晋，传举郤克是也。○不使，所吏反，下及注“使乎大夫”同。 \\n [疏]注“据高”至“称使”。○解云：即闵二年“齐高子来盟”，传云“何以不称使？我无君也”，何氏云“时闵公弑，僖公未立，故正其义，明君臣无相適之道也。《春秋》谨於别尊卑，理嫌疑，故绝去使文，以起事张例，则所谓君不行使乎大夫也”者是。○注“不从”至“是也”。○解云：经先晋，谓未战之时，经已言“及晋侯盟于赤”是也。云传举郤克是也者，即下传云“师还齐侯，晋郤克投戟，逡巡再拜稽首马前”之属是也。或者言先晋，正谓会晋郤克是也，何者？序四大夫乃言会晋郤克，则似卻克先在是，而四大夫往会之，是为先晋之文，犹如宣元年“宋公、陈侯”以下，“会晋师于斐林，伐郑”然。 \\n 　 \\n 佚获也。佚获者，已获而逃亡也。当绝贱，使与大夫敌体以起之。君获不言师败绩，等起不去师败绩者，辟内败文。○佚获，音逸，下同，一本作“失”。去，起吕反。 \\n [疏]注“君获”至“败文”。解云：言君获不言师败绩者，即僖十五年冬，“晋侯及秦伯战于韩，获晋侯”，传云“此偏战也，何以不言师败绩？君获，不言师败绩也”，注云“举君获为重也”是也。然则君若被获，则不言师败绩。今此经等欲起见齐侯被获，何不去师败绩以见之，而书使乎大夫以起之者，正欲辟内败之文故也，何者？《春秋》王鲁，内不言战，言战乃败。若直言季孙行父以下及齐侯战于鞍，不言齐师败绩，则是内败之文。 \\n 　 \\n 其佚获奈何？师还齐侯，还，绕。○还，音环，注同。晋郤克投戟，逡巡再拜稽首马前。逢丑父者，顷公之车右也，人君骖乘有车右，有御者。○逡，七巡反。顷，音倾。乘，绳证反。 \\n [疏]“晋郤”至“马前”。○解云：礼，介者不拜。而郤克再拜者，盖齐师已败，行陨命之礼，投戟之后得再拜矣。若当战之时，将军有不可犯之色，宁有拜乎？故《表记》曰“君子衰绖则有哀色，端冕则有敬色，甲胄则有不可辱之色”，郑注云“言色称其服也”是。 \\n 　 \\n 面目与顷公相似，衣服与顷公相似，礼，皮弁以征，故言衣服相似。顷公有负晋、鲁之心，故特巽丑父备急，欲以自伐。 \\n [疏]注“礼皮弁以征”。○解云：时王之礼，即昭二十五年注云“皮弁以征不义”是也。《韩诗传》亦有此文。○注“顷公”至“之心”。○解云：即下传云“前此者，晋郤克与臧孙许同时而聘于齐，则客或跛或眇，於是使跛者迓跛者，眇者迓眇者”是也。 \\n 　 \\n 代顷公当左。升车象阳，阳道尚左，故人君居左，臣居右。○尚，时亮反。使顷公取，饮顷公操饮而至，不知顷公将欲坚敌意邪？势未得去邪？○公操，七刀反，持也。曰：“革取清者。”革，更也。军中人多水泉浊，欲使远取清者，因亡去。顷公用是佚而不反。不书获者，内大恶讳。 \\n [疏]注“不书”至“恶讳”。解云：获人君故为大恶，是以讳而不书也。若获大夫则当书之，是以庄十二年传云“万尝与庄公战，获乎庄公”，“数月，然后归之”，何氏云“获不书者，士也”，然则万若大夫，书之明矣。 \\n 　 \\n 逢丑父曰：“吾赖社稷之神灵，吾君已免矣。”郤克曰：“欺三军者，其法奈何？”顾问执法者。曰：“法斮。”斮，斩。○斮，在略反，又仕略反，斩也。 \\n [疏]“曰法斮”。○解云：《释器》云“鱼曰斮之。”樊光云“斮，斫也。”又《说文》云“斮，斩也。”故此何氏亦云斮，斩也。 \\n 　 \\n 於是斮逢丑父。丑父死君不贤之者，经有使乎大夫，於王法顷公当绝。如贤丑父，是赏人之臣绝其君也。若以丑父故不绝顷公，是开诸侯战不能死难也。如以衰世无绝顷公者，自齐所当善尔，非王法所当贵。○难，乃旦反。 \\n [疏]注“若以”至“难也”。○解云：言若以丑父，故不绝顷公，似若襄二十九年“吴子使札来聘”，传曰“吴无君，无大夫，此何以有君，有大夫？贤季子也。何贤乎季子？让国也”，“贤季子，则贤君许使臣有大夫？以季子为臣，则宜有君者也”。今若以丑父贤，以为齐国有君而不绝顷公，即开诸侯不死社稷。○注“如以”至“得贵”。○解云：丑父权以免齐侯，是以齐人得善之，但《春秋》为王法，是以不得贵耳。而《公羊说》、《解疑论》皆讥丑父者，非何氏意，不足为妨。 \\n 　 \\n 已酉，及齐国佐盟于袁娄。曷为不盟于师而盟于袁娄？据国佐如师。前此者，晋郤克与臧孙许同时而聘于齐。不书，耻之。 \\n [疏]注“不书，耻之”。谓鲁使尊卿聘齐，为所侮戏，假藉大国而雪其耻，是以不书如齐，耻之矣。其郤克不书者，自从外相如之例。○注“臧孙许眇也”者，正以当聘之时无有内鲁之义，晋为大国，郤克宜先而鲁宜后，传先言或跛，故知眇者是臧孙许矣。或曰一本云“臧孙许跛”，旧解传言客或跛或眇，据鲁序上者非也。案此一句注宜在“不书耻之”下，今定本无，疑脱误也。 \\n 　 \\n 萧同侄子者，齐君之母也。萧同，国名。侄子者，萧同君侄娣之子嫁於齐，生顷公。○侄，大结反，又文乙反。踊于棓而窥客，踊，上也。凡无高下有绝，加蹑板曰棓，齐人语。○踊，音勇，上也。棓，普口反，又步侯反，高下有绝，加蹑板曰棓。而闚，去规反，本又作“窥”。上，时掌反。蹑，女辄反。 \\n [疏]注“凡无”至“曰棓”。○解云：无高下犹言莫问高下，但当有县绝而加蹑板者，皆曰棓矣。 \\n 　 \\n 则客或跛或眇。於是使跛者迓跛者，使眇者迓眇者。迓，迎。卿主迎者也。聘礼，宾至，大夫帅迓至于馆，卿致馆，宰夫朝服致飱腍。厥明讶于馆。○跛，布可反。眇，亡小反。迓，本又作“讶”，五嫁反，迎也。飱，音孙。腍，而审反。 \\n [疏]注“聘礼”至“于馆”。解云：皆《聘礼》文。 \\n 　 \\n 二大夫出，相与踦闾而语，闾，当道门。闭一扇，开一扇，一人在外，一人在内曰踦闾。将别，恨为齐所侮戏，谋伐之，而不欲使人听之。○踦闾，居倚反，踦足也；文音於绮反、初义反，何云“闭一扇，开一扇，一人在外，一人在内曰踦闾”。移日然后相去。齐人皆曰：“患之起，必自此始。”知必为国家忧，明刍荛之言不可废，且起顷公不觉寤。○刍，初俱反。荛，如遥反。二大夫归，相与率师为鞍之战，齐师大败。齐侯使国佐如师，怪师胜犹不解，往问之。郤克曰：“与我纪侯之甗，齐襄公灭纪所得甗邑，其土肥饶，欲得之。或说，甗玉甑。○甗，音言，又鱼辇反，又音彦，邑也。 \\n [疏]注“齐襄公”至“甗邑”。○解云：襄公灭纪者，即庄四年夏，“纪侯大去其国”是也。正以系纪侯言之，故知纪邑。而或说云“甗，玉甑”者，盖以《左传》云“赂以纪甗玉罄”，又别言与地，明甗是器名，非地，故以玉甑解之。 \\n 　 \\n 反鲁、卫之侵地，使耕者东亩，使耕者东西如晋地。 \\n [疏]注“使耕”至“晋地”。○解云：盖晋地谷川宜东亩者多，故言此。是以下传云“使耕东亩，是则土齐也”，何氏云“则晋悉以齐为土地，是不可行”者，是其晋东亩之义也。旧云如者，往也。使齐东西其亩，往来於晋地易，非《公羊》意也。 \\n 　 \\n 且以萧同侄子为质。见侮戏本由萧同侄子。○为质，音致，下注及下同。则吾舍子矣。”国佐曰：“与我纪侯之甗，请诺。反鲁、卫之侵地，请诺。使耕者东亩，是则土齐也。则晋悉以齐为土地，是不可行。 \\n [疏]“是则土齐”。○解云：亦有一本云“是则土齐，曰不可也”者。 \\n 　 \\n 萧同侄子者，齐君之母也。齐君之母，犹晋君之母也，不可。言至尊不可为质。请战。如欲使耕者东西亩，质齐君之母，当请战。壹战不胜，请再。再战不胜，请三。言齐虽败，尚可三战。三战不胜，则齐国尽子之有也。何必以萧同侄子为质？”揖而去之。郤克〈目矢〉鲁卫之使，使以其辞而为之请，郤克耻伤其威，故使鲁卫大夫以国佐辞为国佐请。○〈目矢〉，音舜，又王乙反，又达结反。之使，所吏反。为之，于伪反，注皆同。然后许之。逮于袁娄而与之盟。逮，及也。追及国佐于袁娄也。传极道此者，本祸所由生，因录国佐受命不受辞，义可拒则拒，可许则许，一言使四国大夫汲汲追与之盟。 \\n [疏]注“因录国”至“与之盟”。○解云：其受命不受辞者，即庄十九年传云“聘礼，大夫受命不受辞”是也。 \\n 　 \\n 八月，壬午，宋公鲍卒。○鲍，白卯反。 \\n 庚寅，卫侯遫卒。○遫，音速。 \\n 取汶阳田。汶阳田者何？鞍之赂也。以国佐言反鲁卫之侵地请诺。本所侵地；非一，总系汶阳者，省文也。不言取之齐者，耻内乘胜胁齐，求赂得邑，故讳使若非齐邑。○汶，音问。 \\n [疏]“汶阳田者何”。○解云：欲言是国，曾来未有；欲言非国，乃与取邾娄田同文，故执不知问。○注“本所侵地”至“省文也”。○解云：知侵非一者，正以下三年“秋，叔侨如率师围棘”，传云“棘者何？汶阳之不服邑也”。以此言之，则知汶阳大畔之名明矣。○注“不言”至“非齐邑”。○解云：决襄十九年春，“取邾娄田，自漷水”，系邾娄言之故也。 \\n 　 \\n 冬，楚师、郑师侵卫。 \\n 十有一月，公会楚公子婴齐于蜀。 \\n 丙申，公及楚人、秦人、宋人、陈人、卫人、郑人、齐人、曹人、邾娄人、薛人、鄫人盟于蜀。此楚公子婴齐也，其称人何？据会而盟一处，知一人也。○处，昌虑反。 \\n [疏]“郑人齐人”至“盟于蜀”。○解云：亦有一本无“齐人”者，脱也。 \\n 　 \\n 得一贬焉尔。得一贬者，独此一事得具见其恶，故贬之尔。不然，则当没公也，如齐高傒矣。不没公者，明不主为公故也。上会不序诸侯大夫者，婴齐，楚专政骄蹇臣也，数道其君率诸侯侵中国，故独先举於上，乃贬之，明本在婴齐，当先诛其本，乃及其末。○数道，所角反；下音导。 \\n [疏]“得一贬焉尔”者。解云：正以於此处得一贬焉尔。○注“不然则”至“高傒摇”。○解云：即庄二十二年秋，“及齐高傒盟于防”，传云“公则曷为不言公？讳与大夫盟也”。○注“不没公”至“公故也”。○解云：言高傒本意敌公，故耻之。今婴齐者，止自元性蹇，不主为公，是以《春秋》不没公以见之矣。○注“数道”至“侵中国”。○解云：即宣十四年秋，“楚子围宋”；十五年夏，“宋人及楚人平”；上文“冬，楚师、郑师侵卫”之属是也。以其非一，故谓之数也。 \\n 　 \\n 三年，春，王正月，公会晋侯、宋公、卫侯、曹伯伐郑。 \\n 辛亥，葬卫缪公。○缪，音穆。 \\n 二月，公至自伐郑。 \\n 甲子，新宫灾，三日哭。新宫者何？宣公之宫也。以无新公，知宣公之宫庙。 \\n [疏]“二月公”至“自伐郑”。○解云：庄公六年传云“得意致会，不得意致伐”，何氏云“此谓公与二国以上也”。然则此言公至自伐郑者，不得意故也。庄六年注云“皆例时”，今此书二月者，为下甲子出也。○“新宫者何”。○解云：欲言宫庙，未有新公之名；欲言非庙，言宫举灾，故执不知问。○注“以无新公，知宣公之宫庙”者。正以《春秋》上下无新公宫，则知此言新宫者，正是其父宣公之宫，以其至近被灾，故谓之新宫灾。 \\n 　 \\n 宣宫则曷为谓之新宫，不忍言也。亲之精神所依而灾，孝子隐痛，不忍正言也。谓之新宫者，因新入宫，易其西北角，示昭穆相继代，有所改更也。 \\n [疏]注“谓之新宫”至“有所改更也”者。○解云：即《穀梁传》云“坏庙之道，易檐可也”者，是易其西北角之檐也乎？故《尔雅·释宫》云“西北隅谓之屋漏”是也。孙氏曰：“当室之日光所漏入也”，不与何氏别。 \\n 　 \\n 其言三日哭何？据桓、僖宫灾，不言三日哭。 \\n [疏]注“据桓”至“日哭”者，即下哀三年夏，“辛卯，桓宫、僖宫灾”是也。 \\n 　 \\n 庙灾三日哭，礼也。善得礼，痛伤鬼神无所依归，故君臣素缟哭之。○缟，古老反。 \\n [疏]注“善得礼”至“缟哭之”。○解云：即《檀弓下》曰：“有焚其先人之室，则三日哭。”郑氏云“谓人烧其宗庙。哭者，哀精神之有亏伤。”故此注云“善得礼，痛伤鬼神无所依归”是也。云故君臣素缟哭之者，谓著素衣缟冠哭之。 \\n 　 \\n 新宫灾，何以书？记灾也。此象宣公篡立，当诛绝，不宜列昭穆。成公幼少，臣威大重，结怨彊齐，将不得久承宗庙之应。○幼少，诗召反，下同。大重，音泰，一音他贺反。 \\n [疏]注“此象”至“昭穆”。○解云：案桓公亦篡立，不灾其宫者，盖以桓母言媵，次第宜立，隐公摄位久不还，天示其变，隐犹不觉，是以隐九年“三月，癸酉，大雨震电”，何氏云“周之三月，夏之正月，雨当水雪杂下，雷当闻於地中，电未可见，而大雨震电，此阳气大失其节，犹隐公久居位不反於桓，失其宜也”。然则桓正宜立，隐是左媵之子，据位失宜而桓弑之，虽曰篡君，其罪差轻，是以不灾其庙，岂若宣公以庶篡適，其子失政，将不得久承宗庙之应，故灾其宫矣。而哀三年“五月，辛卯，桓宫、僖宫灾”者，彼是已毁后复立之，是不宜立，故天灾之，不谓怒其篡隐也。 \\n 　 \\n 乙亥，葬宋文公。 \\n 夏，公如晋。 \\n 郑公子去疾率师伐许。○去，起吕反。 \\n 公至自晋。 \\n 秋，叔孙侨如率师围棘。棘者何？汶阳之不服邑也。棘民初未服於鲁。 \\n [疏]“棘者何”。○解云：欲言内邑，不应国之；欲言外邑，不系於国，故执不知问。○注“棘民初未服於鲁”。○解云：言初未服者，欲言终服於鲁矣。知终服者，正以汶阳田者，大畔之名，棘者乃是其小邑，上二年经“取汶阳田”，以知尽得之，但有不服之意，故鲁围之。若然，《公羊》之义，以围者为不克之文，若其得之而言围者，正谓当时未克，何妨终得之乎？ \\n 　 \\n 其言围之何？据国内兵不举。 \\n [疏]注“据国内兵不举者”。○解云：即定八年传云“公敛处父帅师而至”，经不书之是也。 \\n 　 \\n 不听也。不听者，叛也。不言叛者，为内讳，故书围以起之。不先以文德来之，而便以兵围之，当与围外邑同罪，故言围也。得曰取，不得曰围。○为，于伪反。 \\n [疏]注“当与围外邑”至“围也”者，欲道国内之兵本自不书，而此书者，恶其失所，令与围外邑同矣。○注“得曰取，不得曰围”。○解云：取者是得文，故言得曰取也，即上文“取汶阳田”，及哀九年春，“宋皇瑗帅师取郑师于雍丘”之属是也。故传云“其言取之何？易也。其易奈何？诈之也”。何氏云“诈谓陷阱奇伏之类”也。其不得曰围者，即定四年“楚人围蔡”之属是也。正以围而去者，非克之故也。 \\n 　 \\n 大雩。成公幼少，大臣秉政，变乱政教，先是作丘甲，为鞍之战，伐郑围棘，不恤民之所生。 \\n [疏]注“先是作丘甲”者。○解云：在上元年。云为鞍之战者，在上二年。云伐郑者，在上正月也。云围棘者，在上文秋也。 \\n 　 \\n 晋郤克、卫孙良夫伐将咎如。○将咎如，咎音古刀反，《左氏》作“廧咎如”。 \\n [疏]“伐将咎如”者。《左氏》将作“廧”字。 \\n 　 \\n 冬，十有一月，晋侯使荀庚来聘。 \\n 卫侯使孙良夫来聘。 \\n 丙午，及荀庚盟。 \\n 丁未，及孙良夫盟。此聘也，其言盟何？据不举重，嫌生事，故此以轻问重也。 \\n [疏]注“据不举”至“重也”。○解云：《春秋》之义，举重略轻，即庄十年传“战不言伐，围不言战，入不言围，灭不言入，书其重者也”是也。今聘盟两受命书，故云不举重矣。云嫌生事者，嫌是荀庚初受君命，但聘而己，至及於鲁生事而盟，故曰嫌生事矣。云故此以轻问重也者，聘轻而盟重，即此传云“此聘也，其言盟何”是也。 \\n 　 \\n 聘而言盟者，寻旧盟也。寻，犹寻绎也。以不举重，连聘而言之，知寻绎旧故约誓也。书者，恶之。《诗》曰：“君子屡盟。乱是用长。”二国既脩礼相聘，不能相亲信，反复相疑，故举聘以非之。○绎，音亦。恶之，乌路反，下同。屡，力住反。用长，丁丈反。反复，扶又反。 \\n [疏]注“不举”至“约誓”。解云：若其特结约誓，当但举重，即文十五年“三月，宋司马华孙来盟”，宣七年“春，卫侯使孙良夫来盟”之属，皆因聘而为之，不言聘而言盟，故知特结盟。此则言聘又言盟，故知非特结盟，而寻绎旧事盟矣，故传云“聘而言盟者，寻旧盟也”。 \\n 　 \\n 郑伐许。谓之郑者，恶郑襄公与楚同心，数侵伐诸夏。自此之后，中国盟会无已，兵革数起，夷狄比周为党，故夷狄之。○数侵，所角反，下同。比，毗志反。 \\n 四年，春，宋公使华元来聘。 \\n 三月，壬申，郑伯坚卒。○伯坚，苦刃反，本或作“臤”。 \\n [疏]“郑伯坚卒者”。○解云：《左氏》作“坚”字，《穀梁》作“贤”字，今定本亦作“坚”字。 \\n 　 \\n 杞伯来朝。 \\n 夏，四月，甲寅，臧孙许卒。 \\n 公如晋。 \\n 葬郑襄公。 \\n 秋，公至自晋。 \\n 冬，城运。 \\n 郑伯伐许。未逾年君称伯者，时乐成君位，亲自伐许，故如其意以著其恶。 \\n [疏]注“未逾年”至“其意以著其恶”。○解云：正以庄三十二年传云“君存称世子，君薨称子某，既葬称子，逾年称公”，即僖二十五年夏，“卫侯毁卒”；秋，“葬卫文公”；冬，“卫子、莒庆盟于洮”是也。合此，郑伯未逾年而已称伯，故如此注矣。 \\n 　 \\n 五年，春，王正月，杞叔姬来归。始归不书，与郯伯姬同。 \\n [疏]注“始归不书与郯伯姬同”。○解云：即宣十六年“秋，郯伯姬来归”，何氏云“嫁不书者，为媵也。来归书者，后为嫡也”。“弃归例，有罪时，无罪月”是也。然则今书月者，无罪之文矣。 \\n 　 \\n 仲孙蔑如宋。 \\n 夏，叔孙侨如会晋荀秀于穀。○荀秀，《左氏》作“荀首”。 \\n 梁山崩。梁山者何？河上之山也。梁山崩，何以书？记异也。何异尔？大也。何大尔？梁山崩，壅河三日不氵不。故不日以起帧．不书壅河者，举崩大为重。○壅，於勇反。氵不，音流。 \\n [疏]“梁山者何”。○解云：欲言晋山，文不系晋；欲言鲁物，见在晋竟，故执不知问。○注“故不日以起之”。○解云：谓起其三日不氵不也，则但一日，不可不书日矣。若无所起，例当书日，即僖十四年“秋，八月，辛卯，沙鹿崩”是也。 \\n 　 \\n 外异不书，此何以书？为天下记异也。山者，阳精，德泽所由生，君之象。河者，四渎，所以通道中国，与正道同。记山崩壅河者，此象诸侯失势，王道绝，大夫擅恣，为海内害，自是之后，六十年之中，弑君十四，亡国三十二，故溴梁之盟，遍剌天下之大夫。 \\n [疏]“外异不书”者。正以文十一年长狄之齐、晋，不书故也。○注“河者”至“道同”。○解云：《释水》云：“江河淮侪为四渎。”四渎者，发源注海者也。○注“记山”至“河者”。○解云：壅河不书，而言记壅河者，正以不书日，以起壅河三日不氵不之义，故亦谓之记壅河矣。○注“自是之后”至“亡国三十二”。《春秋说》文。若对经数之，从今以后讫於六十年，则不及於此数，何者？自今以后尽昭十六年，弑君止有十，亡国止有九，即襄二十五年“齐崔杼弑其君光”，吴子门于巢为巢人所弑，二十六年“卫甯喜弑其君剽”，二十九年“阍弑吴子馀祭”，三十年“蔡世子般杀其君固”，三十一年“莒人弑其君密州”，昭公八年陈招杀偃师，十一年“楚子杀蔡侯般”，十三年楚公子比弑其君虔，“楚公子弃疾弑公子比”，是六十年弑君但十矣；其亡国止有九者，成十七年“楚灭舒庸”，襄六年“莒人灭鄫”，“齐侯灭莱”，十年“遂灭偪阳”，十三年“取诗”，二十五年“楚灭舒鸠”，昭四年“遂灭厉”，八年“楚灭陈”，十一年“灭蔡”，是九也。然则《春秋》书遂其可书者矣，说文举者悉言之，是以多少异尔。或者此注误也。○注“故溴梁”至“之大夫”。○解云：襄十六年春“公会晋侯、宋公”以下“于溴梁。戊寅，大夫盟”，传云“诸侯皆在是，其言大夫盟何？信在大夫也。何言乎信在大夫？遍剌天下之大夫也。曷为遍剌天下之大夫？君若赘旒然”，何氏云“旒，旂旒。赘，系属之辞”，“以旂旒喻者，为下所执持东西”是矣。 \\n 　 \\n 秋，大水。先是既有兵甲、鞍、棘之役，又重以城郓，民怨之所生。○重，直用反。 \\n [疏]注“先是既”至“之所生”。○解云：作丘甲在元年三月，鞍之师在二年夏，叔孙侨如围棘在三年秋，城运在四年冬。 \\n 　 \\n 冬，十有一月，已酉，天王崩。定王。 \\n 十有二月，已丑，公会晋侯、齐侯、宋公、卫侯、郑伯、曹伯、邾娄子、杞伯同盟于蟲牢。约备彊楚。○蟲牢，直弓反；下力刀反。 \\n 六年，春，王正月，公至自会。月者，前鲁大夫获齐侯，今亲相见，故危之。 \\n [疏]注“月者前”至“故危之”。○解云：诸致例时，即桓二年“冬，公至自唐”；僖二十六年冬，“公至自伐齐”；哀十三年“秋，公至自会”之属是也。今此书月，故解之也。言前鲁大夫获齐侯者，即上二年鞍战时也。言今亲相见者，即上五年冬，“公会晋侯、齐侯”以下“于蟲牢”是也。 \\n 　 \\n 二月，辛巳，立武宫。武宫者何？武公之宫也。在春秋前。 \\n [疏]“武宫者何”。○解云：《春秋》之内，未有武公之文，而立武宫，故执不知问。 \\n 　 \\n 立者何？立者不宜立也。立武宫，非礼也。礼，天子诸侯立五庙，受命始封之君立一庙，至於子孙。过高祖，不得复立庙。周家祖有功，尊有德，立后稷、文、武庙，至於子孙。自高祖巳下而七庙；天子卿大夫三庙，元士二庙；诸侯之卿大夫比元士二庙，诸侯之士一庙。立武宫者，盖时衰多废人事，而好求福於鬼神，故重而书之。臧孙许伐齐有功，故立武宫。○复，扶又反。好，呼报反。 \\n [疏]“立者何”。解云：置庙是常，而乃书立，故执不知问。○“立者不宜立也”。○解云：亦有直云不宜立，无在上“立者”二字也。○注“天子诸侯立五庙”至“元士二庙”。○解云：皆出《祭法》也。其文云“天下有王，分地建国”，注云“建国，封诸侯也”；“置都立邑”，注云“置都立邑，为卿大夫采地，及赐士有功者之地”；“设庙祧坛墠而祭之”，注云“庙之言貌也。宗庙者，先祖之尊貌也。祧之言超也，超上去意也。封土曰坛，除地曰墠。《书》曰‘三坛同墠’”；“乃为亲疏多少之数，是故王立七庙，一坛一墠：曰考庙，曰王考庙，曰皇考庙，曰显考庙，曰祖考庙，皆月祭之”，注云“王、皇皆君也。显，明也。祖，始也。名先人以君明始者，所以尊本之意也”；“有二祧，享尝乃止”，云“享尝，谓四时之祭”。“诸侯立五庙，一坛一墠：曰考庙，曰王考庙，曰皇考庙，皆月祭之；显考庙，祖考庙，享尝乃止”。“大夫立三庙二坛：曰考庙，曰王考庙，曰皇考庙，享尝乃止；显考、祖考无庙，有祷焉，为坛祭之”。“適士二庙一坛：曰考庙，曰王考庙，享尝乃止；显考无庙，有祷焉，为坛祭之”，注云“適士，上士也”，“此適士云显考无庙，非也。当为‘皇考’字之误”。“官师一庙，曰考庙；王考无庙而祭之”。“庶士、庶人无庙”，注云“官师，中士、下士、庶士、府史之属”。然则此注云“礼，天子诸侯立五庙”者，据正礼通诸上代而言之。《祭法》云“王立七庙”者，据周言之耳。《祭法》云“大夫立三庙”、“適士二庙”者，皆据天子大夫士也。云“诸侯之卿大夫比元士”。○解云：更无正文，何氏以意当之。○注“诸侯之士一庙”。《礼说》文云。而郑注《王制》云“士一庙者，谓诸侯之中士，名曰官师者”。上士庙也，与何氏异。○注“立武”至“书之”。○解云：案《明堂位》云“武公之庙，武世室”，然则谓之世室者，世世不毁。而此传也及注讥其立者，《明堂位》之作在此文之后。记人见武公之庙已立，欲成鲁之善，故言此，非实然。故彼下即云“鲁之君臣未尝相弑也”，郑注“春秋时鲁三君弑”，而云“君臣未尝相弑”，亦近诬矣。○注“臧孙许伐齐有功”。解云：正以伐齐之由，本起臧孙故也。 \\n 　 \\n 取鄟。鄟者何？邾娄之邑也。曷为不系于邾娄？讳亟也。讳鲁背信亟也，属相与为蟲牢之盟，旋取其邑，故使若非蟲牢人矣。○鄟，巿转反，又音专。亟，去异反，注同。背，音佩。属，音烛。 \\n [疏]“鄟者何”。○解云：欲言是国，曾来未有；欲言是邑，文无所系，故执不知问。○注“属相”至“其邑”。○解云：即上五年冬，“公会晋侯、齐侯”以下“同盟于蟲牢”是也。○注“故使若非蟲牢人矣”。○解云：谓所取之邑，非同盟之物然也。 \\n 　 \\n 卫孙良夫率师侵宋。 \\n 夏，六月，邾娄子来朝。 \\n 公孙婴齐如晋。 \\n 壬申，郑伯费卒。不书葬者，为中国讳。蟲牢之盟，约备彊楚。楚伐郑丧，不能救，晋又侵之，故去葬，使若非伐丧。○费，音祕。为，于伪反。去，起吕反。 \\n [疏]注“楚伐郑丧，不能救，晋又侵之”者。○解云：即下文秋，“楚公子婴齐帅师伐郑”；冬，“晋栾书帅师侵郑”是也。 \\n 　 \\n 秋，仲孙蔑、叔孙侨如率师侵宋。 \\n 楚公子婴齐率师伐郑。 \\n 冬，季孙行父如晋。 \\n 晋栾书率师侵郑。 \\n 七年，春，王正月，鼷鼠食郊牛角。改卜牛，鼷鼠又食其角，乃免牛。鼷鼠者，鼠中之微者，角生上指，逆之象。《易京房传》曰：“祭天不慎，鼷鼠食郊牛角。”书又食者，重录鲁不觉寤，重有灾也。不重言牛，独重言鼠者，言角，牛可知；食牛者未必故鼠，故重言鼠。○鼷，音兮。重有，直用反，下同。 \\n [疏]注“角生上指逆之象”。○解云：言角在牲体之上，指于天，亦是上逆之象。○注“书又食者”至“有灾也”。○解云：重，读如烦重之重也。《异义》“《公羊》说”云：“鼷鼠初食牛角，咎在有司，又有咎在人君，取已有灾。”而不云改更者，义通于此。若然，改卜牛之徒皆言改。而庄三年夏，“五月，葬桓王”，传云“此未有言崩者，何以书葬？盖改葬”，经何故不言改者？盖改卜牛之徒，皆有所由，故得言改；其葬桓王者，上未有经，是以无由言之。 \\n 　 \\n 吴伐郯。吴国见者，罕与中国交，至升平乃见，故因始见以渐进。○郯，音谈。见者，贤遍反，下同。 \\n [疏]注“吴国见者”至“以渐进”。○解云：正以庄十年秋，“荆败蔡师于莘”，传云“荆者何？州名也。州不若国，国不若氏”，云云。何氏不言楚言荆者，楚强而近中国，卒暴责之，则恐为害深，故进之以渐，从此七等之极始也。然则吴、楚相敌，亦宜言扬，当以扬州言之，而经言吴者，正以罕与中国交，至今升平之世乃始见经，故因其始见于升平，故经直以渐进之。 \\n 　 \\n 夏，五月，曹伯来朝。 \\n 不郊犹三望。 \\n 秋，楚公子婴齐率师伐郑。 \\n 公会晋侯、齐侯、宋公、卫侯、曹伯、莒子、邾娄子、杞伯救郑。八月，戊辰，同盟于马陵。公至自会。 \\n 吴入州来。 \\n 冬，大雩。先是公会诸侯救郑，承前不恤民之所致。 \\n [疏]注“承前不恤民之所致”。○解云：即上三年“大雩”之下，注云“成公幼少，六臣秉政，先是作丘甲，为鞍之战，伐郑围棘，不恤民之所生”是也。 \\n 　 \\n 卫孙林父出奔晋。 \\n 八年，春，晋侯使韩穿来言汶阳之田，归之于齐。来言者何？内辞也。胁我使我归之也。以此经加之，知见使，即闻晋语自归之，但当言归。 \\n [疏]“来言者何”。○解云：语言见经，於例未有，今而书之，故执不知问。○注“以此经加之”至“当言归”。○解云：其自归言归者，哀八年夏，“归邾娄子益于邾娄”，注云“善鲁能悔过归之”。然则若自归，当言归汶阳之田于齐。今乃如此作文，而又言之，则知被晋使之，非其本情。 \\n 　 \\n 曷为使我归之？据本鲁邑。 \\n [疏]注“据本鲁邑”。○解云：正以庄十三年曹子劫齐侯，反其所取侵地之时，“管子曰：‘然则君何求？’曹子曰：‘原请汶阳之田。’”又上二年传曰“反鲁卫之侵地”之下，其经云“取汶阳田”，以此言之，汶阳之田本是鲁物明矣。 \\n 　 \\n 鞍之战，齐师大败。齐侯归，吊死视疾，七年不饮酒，不食肉。晋侯闻之曰：“嘻！奈何使人之君，七年不饮酒，不食肉？请皆反其所取侵地。”晋侯闻齐侯悔过自责，高其义，畏其德，使诸侯还鞍之所丧邑。鲁见使，卑有耻，故讳。不言使者，因两为其义，诸侯不得相夺土地。晋適可来议语之，鲁宜闻义自归之尔，不得使也。主书者，善晋之义齐。○嘻，许其反。丧，息浪反。语，鱼据反。 \\n 晋栾书帅师侵蔡。 \\n 公孙婴齐如莒。 \\n 宋公使华元来聘。 \\n 夏，宋公使公孙寿来纳币。纳币不书，此何以书？据纪履緰来逆女，不书纳币。○緰，音须。 \\n [疏]注“据纪履”至“纳币”。解云：隐二年“九月，纪履纶来逆女”是也。 \\n 　 \\n 录伯姬也。伯姬守节，逮火而死，贤，故详录其礼，所以殊於众女。 \\n [疏]注“伯姬守节逮火死”。○解云：即襄三十年夏，“五月，甲午，宋灾，伯姬卒”，“秋，七月，叔弓如宋，葬宋共姬”，传云“外夫人不书葬，此何以书？隐之也。何隐尔？宋灾，伯姬卒焉。其称谥何？贤也。何贤尔？宋灾，伯姬存焉。有司复曰：‘火至矣，请出。’伯姬曰：‘不可。吾闻之也，妇人夜出，不见傅母不下堂。’傅至矣，母未至也，逮乎火而死”是也。 \\n 　 \\n 晋杀其大夫赵同、赵括。○括，古活反。 \\n 秋，七月，天子使召伯来锡公命。其称天子何？据天王使毛伯来锡文公命，不称天子。 \\n [疏]注“据天王使”至“称天子”。○解云：即文元年夏四月，“天王使毛伯来锡公命”是也。 \\n 　 \\n 元年，春，王正月，正也。正者，文不变也。 \\n [疏]“元年，春，王正月，正也”。○解云：据始言之，其实二年三年以下之经皆如是。 \\n 　 \\n 其馀皆通矣。其馀谓不系于元年者。或言王，或言天王，或言天子，皆相通矣，以见剌讥是非也。王者，号也。德合元者称皇。孔子曰：“皇象元，逍遥术，无文字，德明谥。”德合天者称帝，河洛受瑞可放。仁义合者称王，符瑞应，天下归往。天子者，爵称也，圣人受命，皆天所生，故谓之天子。此锡命称天子者，为王者长爱幼少之义，欲进勉幼君，当劳来与贤师良傅，如父教子，不当赐也。月者，例也，为鲁喜录之。○见，贤遍反。应，应对之应。爵称，尺证反。为王，于伪反，下“为鲁”、“为下”同。少，诗召反。劳来，力报反；下力代反。 \\n [疏]注“其馀谓不系于年”。○解云：何氏亦顺传文，是以独言元年矣。○注“或言王”。○解云：即庄元年冬，“王使荣叔来锡桓公命”；文公五年春，“王使荣叔归含且赗”，三月，“王使召伯来会葬”之属是也。○注“或言天王”。○解云：隐元年“秋，七月，天王使宰咺来归惠公仲子之赗”之属是也。○注“或言天子”。○解云：此文是也。庄元年荣叔之下，何氏云“不言天王者，桓行实恶而乃追锡之，尤悖天道，故云尔”。文五年荣叔之下，注云“去天者，含者臣子职，以至尊行至卑事，失尊之义也”。召伯之下，何氏云“去天者，不及事，剌比失丧礼也”。隐元年宰咺之下，何氏云“言天王者，时吴、楚上僣称王，王者不能正，而上自系于天也。《春秋》不正者，因以广是非”。然则王是旧名，天王者，《春秋》时称耳。但《春秋》见当时之王皆系于天，是以逐本不追正，见其是非，何者？若单称王者，是其旧号；若系于天者，明非古礼矣。作《春秋》既不追正，遂以天王作其常称，是以《春秋》之内不言天者，皆悉解之，见其失所。此注云“皆相通矣，以见剌讥是非也”，言皆相通矣者，此三者皆是上之通称，但以天王者，得当时之言；王与天子者，皆有所剌，故曰以见剌讥是非也。○注“王者，号也”。○解云：言正是当时天子之号也。○注“德合元者称皇”。○解云：谓元气是总三气之名，是故其德与之相合者谓之皇。皇者，美大之名。○注“孔子曰皇象”至“明谥”。解云：皆《春秋说》文。宋氏云“言皇之德象合元矣。逍遥犹勤动，行其德术，未有文字之教，其德盛明者，为其谥矣”。○注“德合天者”至“可放”。○解云：天者，二仪分散以后之称，故其德与之相合者谓之帝。帝者，谛也。言审谛如天矣。当尔之时，河出图，洛出书，可以受而行之，则施于天下，故曰河洛受瑞可放耳。○注“仁义合者称王”至“归往”。○解云：二仪既分，人乃生焉。人之行也，正直为本，行合於仁义者谓之王，行合人道者，符瑞应之，而为天下所归往耳。是以王字通於三才，得为归往之义。○注“天子者，爵称也”。○解云：案《辨名记》云“天子无爵”，而言天子为爵称者，言爵者，醮也。所以醮尽其材，天子有圣德，居无极之尊位，谓之爵称亦何伤？而云天子无爵者，谓无如诸侯以下九命之爵，岂谓无尊美之爵乎？《礼记·郊特牲》云“古者生无爵，死无谥。”天子有谥，有爵明矣。○注“此锡命称天子”至“不当赐也”。○解云：如此注者，决文元年“天王使毛伯来锡公命”，言天王矣。彼注云“主书者，恶天子也”。古者三载考绩，三考黜陟幽明。文公新即位，功未足施而锡之，非礼也。然则文公初受命而未有功，而王锡之，故见非也。但文公年长，故称天王。今成公幼少，当须如父教子，未当锡也，是以为之张义而言天子矣。○注“月者，例也”。○解云：正以此经书月，故知例月然外来朝聘皆例书时，天王锡命而书月，鲁人喜得王命而详录之故也。然则庄元年“锡桓公命”，文元年“锡文公命”，虽承上日，不蒙上日亦可知矣。 \\n 　 \\n 冬，十月，癸卯，杞叔姬卒。弃而曰卒者，为下胁杞归其丧张本文，使若尚为杞夫人。 \\n [疏]注“弃而日卒”至“杞夫人”。○解云：外夫人之卒，经例书日，即襄三十年夏，“五月，甲午，宋灾，伯姬卒”，何氏云“外灾例时，此日者，为伯姬卒日”是也。今此已弃而书日，故解之。其弃者，即上五年“春，王正月，杞叔姬来归”是也。○注“为下胁杞归其丧”。解云：即下九年春，“杞伯来逆叔姬之丧以归”，传曰“胁而归之”是也。 \\n 　 \\n 晋侯使士燮来聘。 \\n 叔孙侨如会晋士燮、齐人、邾娄人伐郯。 \\n 卫人来媵。媵不书，此何以书？据逆女不书媵也。言来媵者，礼，君不求媵，诸侯自媵夫人。○来媵，以证反，又绳证反。 \\n [疏]注“据逆女不书媵也”。○解云：盖通内外言之，何者？隐二年“纪履緰来逆女”，桓三年“公子翚如齐逆女”之属，皆不书媵故也。 \\n 　 \\n 录伯姬也。伯姬以贤闻诸侯，诸侯争欲媵之，故善而详录之。媵例时。解云：即下九年夏，“晋人来媵”，庄十九年“秋，公子结媵陈人之妇于鄄”之属是也。然则此经文承日月之下，不蒙日月明矣。 \\n 九年，春，王正月，杞伯来逆叔姬之丧以归？据巳弃也。内辞也，胁而归之也。言以归者，与忿怒执人同辞，而不得专其本意，知其为胁也。已弃而胁归其丧，悖义耻深恶重，故使若杞伯自来逆之。○悖，布内反。 \\n [疏]注“言以归”至“为胁”。○解云：言忿怒执人同辞者，即襄十六年春，“晋人执莒子、邾娄子以归”；昭十三年秋，“晋人执季孙隐如以归”之属是也。○注“而不得专其本意”。○解云：正以以者，行其意之辞故也。是以桓十四年冬，“宋人以齐人、卫人、蔡人、陈人伐郑”，传云“以者何？行其意”，何氏云“以巳从人曰行，言四国行宋意”。今叔姬之丧言以归，不得专其本意，明知杞伯有忿怒，是以知其被胁耳。言知其为胁者，为读如“子为卫君乎”之为也。 \\n 　 \\n 公会晋侯、齐侯、宋公、卫侯、郑伯、曹伯、莒子、杞伯同盟于蒲。不日者，巳得郑盟，当以备楚，而不以罪执之，旋使离叛，楚缘隙溃莒，不能救，祸由中国无信，故讳为信辞。使若莒溃非盟失信，所以甚中国，因与下溃日相起。 \\n [疏]注“不日者已”至“信辞”。○解云：正以《春秋》之义，不信者日，故以不日为信辞矣。言巳得郑盟者，有郑伯也。当以备楚者，正以楚人数为诸夏之患故也。○注“而不以罪执之”。○解云：即下文秋“晋人执郑伯”是也。正以僖四年传曰“称侯而执者，伯讨也。称人而执者，非伯讨也”，今经称人，故曰不以罪执矣。○注“旋使离叛者”。○解云：即其下文云“晋栾书帅帅伐郑”是也。○注“楚缘隙溃莒”。○解云：即下文冬“楚公子婴齐帅师伐莒。庚申，莒溃”是也。言楚人缘其有不和之隙来伐莒而溃之，故曰缘隙溃莒矣。知不能救者，正见以下遂无救文故也。○注“所以甚中国”。○解云：谓其作信辞也，所以甚恶中国之无信矣。○注“因与下溃日相起”者。○解云：其言因非正为之辞矣。言此盟不日，非直甚中国之无信，亦因欲起其下溃书日者，乃是中国无信，同盟不相救，至为夷狄所溃矣。言相者，两事相共之辞，则下溃书日，亦起此盟之不信矣。 \\n 　 \\n 公至自会。 \\n 二月，伯姬归于宋。 \\n 夏，季孙行父如宋致女。未有言致女者，此其言致女何？录伯姬也。古者妇人三月而后庙见，称妇，择日而祭於祢，成妇之义也。父母使大夫操礼而致之。必三月者，取一时足以别贞信，贞信著，然后成妇礼。书者，与上纳币同义。所以彰其絜，且为父母安荣之。言女者，谦不敢自成礼。妇人未庙见而死，归葬於女氏之党。○庙见，贤遍反，下同。操，七刀反。别，彼列反。且为，于伪反。 \\n [疏]“未有言致女者”。○解云：谓《春秋》无此经也。○注“古者妇人”至“之义也”。○解云：此皆《曾子问》文也。其文云：“孔子曰：取妇之家，三日不举乐，思嗣亲也。三月而庙见，称来妇也。择日而祭于祢，成妇之义也。”郑注云“谓舅姑没者也，必祭成妇义者，妇有共养之礼，犹舅姑存时，盥馈特豚於室”是也。○注“书者与上纳币同义”。○解云：即上八年“夏，宋公使公孙寿来纳币”，传云“纳币不书，此何以书？录伯姬也”，注云“伯姬守节，逮火而死，贤，故详录其礼，所以殊於众女”是也。今此书其致女者，义亦然，故云书者与上纳币同义。○注“所以彰其絜”至“敢自成”。○解云：重得父母之命，乃行妇道，故曰所以彰其絜也。其女当夫，非礼不动，光照九族，父母得安，故曰荣之。○注“礼妇人未”至“氏之党”。○解云：《曾子问》文也。其文云：“曾子曰：‘女未庙见而死，则如之何？’孔子曰：‘不迁於庙，不祔於皇姑，婿不杖，不菲，不次，归葬于女氏之党，示未成妇也。’”郑氏云“迁，朝庙也。婿虽不备丧礼，犹为之服齐衰”是也。 \\n 　 \\n 晋人来媵。媵不书，此何以书？录伯姬也。义与上同。复发传者，乐道人之善。○复，扶又反。 \\n [疏]注“义与同上也”。○解云：谓亦与上致女，皆同书纳币矣。 \\n 　 \\n 秋，七月，丙子，齐侯无野卒。 \\n 晋人执郑伯。 \\n 晋栾书帅师伐郑。 \\n 冬，十有一月，葬齐项公。 \\n 楚公婴齐师师伐莒。庚申，莒溃。日者，录责中国无信，同盟不能相救，至为夷狄所溃。○溃，户内反。 \\n [疏]注“日者录责”至“狄所溃”。○解云：正以凡溃例月，即僖四年春，王正月，蔡溃；文三年春，王正月，沈溃之属是也。今而书日，故如此解。 \\n 　 \\n 楚人入运。 \\n 秦人白狄伐晋。 \\n 郑人围许。 \\n 城中城。 \\n 十年，春，卫侯之弟黑背，率师侵郑。 \\n 夏，四月，五卜郊，不从，乃不郊。其言乃不郊何。据上不郊不言乃，僖公不从言免牲也。 \\n [疏]注“据上不郊不言乃”。○解云：即上七年夏，“不郊犹三望”是也。○注“僖公不从言免牲”。○解云：僖三十一年夏，“四卜郊不从，乃免牲，犹三望”是也。 \\n 　 \\n 不免牲，故言乃不郊也。不免牲，当坐盗天牲，失事天之道，故讳使若重难不得郊。○难，乃旦反。 \\n [疏]注“使若重难不得郊”。○解云：宣八年传云“而者何？难也。乃者何？难也。曷为或言而，或言乃？乃难乎而也”，何氏云“言乃者内而深，言而者外而浅。下昃日昳久，故言乃”。然则乃者难之深，今经云“乃不郊”，故云使若重难不得郊也。重难之义，皆出於乃字。 \\n 　 \\n 五月，公会晋侯、齐侯、宋公、卫侯、曹伯伐郑。不致者，成公数卜郊不从，怨怼，故不免牲，不但不免牲而巳，故夺臣子辞以起之。○数，所角反。怼，直类反。 \\n [疏]注“不致者”至“牲而巳”。○解云：庄六年传云“得意致会，不得意致伐”，注云“此谓公与二国以上也”。然则此经“公会晋侯、宋公”以下“伐郑”，亦是二国以上，若得意宜致会，不得意宜致伐。今全不致，故如此解也。言成公数卜郊不从者，即此上文“五卜郊，不从”是也。五卜郊，卜之多者，故言数。云不但不免牲而巳者，谓成公意，卒竟而不复郊。知如此者，正以不免牲，上文巳有说。今此仍不致，故知更有罪也。○注“故夺臣子辞以起之”。○解云：谓不致也，夺其臣子之辞，以起见其罪矣。所以不致得谓之夺臣子辞者，桓二年注云“凡致者，臣子喜其君父脱危而至”。今不书至，似若不得脱危然，故曰夺臣子辞也。桓元年注云“不致之者”至“故复夺而凡夺臣子辞，成诛文也”者，义亦通于此。 \\n 　 \\n 齐人来媵。媵不书，此何以书？录伯姬也。三国来媵，非礼也。曷为皆以录伯姬之辞言之？妇人以众多为侈也。侈，大也。朝廷侈於妒上，妇人侈於妒下。伯姬以至贤为三国所争媵，故侈大其能容之。唯天子娶十二女。○侈，昌氏反，大也。妒，子故反。取十，七住反，本或作“娶”。 \\n [疏]注“朝廷侈於妒上”。○解云：言妒其有贤才而居於巳上位者，是朝廷侈之妒也。○注“妇人侈於妒下”。○解云：言不能容众妾而妒恶之者，是妇人妒也。○“故侈大其能容之”。解云：考诸旧本，“大”上无“侈”字。○注“唯天子娶十二女”。○解云：《保乾图》文。孔子为后王立制，非古礼也。 \\n 　 \\n 丙午，晋侯獳卒。不书葬者，杀大夫赵同等。○獳，乃侯反。 \\n [疏]注“不书葬”至“同等”。○解云：《春秋》之义，君杀无罪大夫，例不书其葬，见其合绝之。是以僖九年“晋侯诡诸卒”，何氏云“不书葬者，杀世子也”是也。其杀赵同等，即上八年“晋杀其大夫赵同、赵括”是也。 \\n 　 \\n 秋，七月。○公如晋。如晋者，冬也。去冬者，恶成公，前既怨怼不免牲，今复如晋，过郊乃反，遂怨怼无事天之意，当绝之。○去，起吕反。恶，乌路反。复，扶又反。 \\n [疏]注“过郊乃反”至“天之意”。○解云：谓明年“三月，公至自晋”，是过郊乃反，是其无事天之意。○注“当绝之”者。解云：当合绝之，不可为鲁侯矣。"}
{"章节": "成公卷十八（起十一年，尽十八年）", "正文": "成公卷十八（起十一年，尽十八年） \\n  \\n  \\n 　 \\n 　 \\n    十有一年，春，王三月，公至自晋。 \\n 晋侯使郤州来聘。已丑，及郤州盟。○郤州，本亦作“犨”，尺由反。 \\n [疏]“晋侯”至“州盟”。○解云：上三年冬，“晋侯使荀庚来聘”，“丙午，及荀庚盟”，传云“此聘也，其言盟何？聘而言盟者，寻旧盟也”，注云“以不举重，连聘而言之，知寻绎旧故约誓也。书者，恶之。二国既脩礼相聘，不能相亲信，反复相疑，故举聘以非之”今此亦然，而无传注者，从彼可知，故省文。案桓十四年夏，“郑伯使其弟语来盟”，注云“时者，从内为王义，明王者当以至信先天下”，是以《春秋》之例，莅盟、来盟悉书时，即僖三年“冬，公子友如齐莅盟”之属是也。今此经及上三年“荀庚盟”之属，皆书日者，盖以既脩礼相聘，不能相亲信，反相疑，是故不与信辞耳。 \\n 　 \\n 夏，季孙行父如晋。 \\n 秋，叔孙侨如如齐。 \\n 冬，十月。 \\n 十有二年，春，周公出奔晋。周公者何？天子之三公也。王者无外，此其言出何？自其私土而出也。私土者，谓其国也。此起诸侯入为天子三公也，周公骄蹇不事天子，出居私土，不听京师之政。天子召之而出走，明当并绝其国，故以出国录也。不月者，小国也。 \\n [疏]“周公者何”。○解云：既是周臣，自周无出，而经书出，故执不知问。○注“私土不听”至“小国”。○解云：《春秋》之例，大国君奔，例皆书月，即桓十六年“十有一月，卫侯朔出奔齐”之属是也。小国例时者，即昭三年冬，“北燕伯款出奔齐”，及此经书春皆是也。又《王制》云“天子三公之田视公侯”，既视公侯，何言小国者？据其私土之言也。周公本是小国诸侯，而入为天子三公，於王畿之内，虽有采地，但从私土而去，故从小国例。 \\n 　 \\n 夏，公会晋侯、卫侯于沙泽。○沙泽，素禾反，又如字，二传作“琐泽”，定七年同。 \\n 秋，晋人败狄于交刚。 \\n 冬，十月。 \\n 十有三年，春，晋侯使郤锜来乞师。○郤锜，鱼绮反。 \\n 三月，公如京师。月者，善公尊天子。 \\n [疏]注“月者，善公尊天子”者。解云：正以朝聘时故也。 \\n 　 \\n 夏，五月，公自京师遂会晋侯、齐侯、宋公、卫侯、郑伯、曹伯、邾娄人、滕人伐秦。其言自京师何？据僖公二十八年诸侯遂围许，不言自王所。 \\n [疏]“五月”至“自京师”。○解云：“公”下“自”上有“至”字者，衍文。○注“据僖公”至“自王所”。○解云：僖二十八年“冬，公会晋侯”以下“于温。天王狩于河阳”，“壬申，公朝于王所”，“诸侯遂围许”是也。然则彼亦朝天子而往围许，不言自王所，与此异，故难之。 \\n 　 \\n 公凿行也。以起公凿行也。凿犹更造之意。○凿，在洛反，造意也。公凿行奈何？不敢过天子也。时本欲直伐秦，涂过京师，不敢过天子而不朝，复生事脩朝礼而后行，故起时，善而褒成其意，使若故朝然后生事也。间无事，复出公者，善公凿行。○复出，扶又反。 \\n [疏]注“生事脩朝礼而行”者。○解云：“生事”之上，亦有“复”字者，衍文。○注“间无事复出”至“凿行”。○解云：昭十三年“秋，公会刘子、晋侯”以下“于平丘。八月，甲戌，同盟于平丘”，注云“不言刘子及诸侯者，间无异事可知矣”。然则彼以间无事，不劳重举刘子及诸侯，此亦间无事，但言夏五月遂会晋侯以下伐秦足矣。而重举公者，善公凿行故也。定四年召陵之会再言公者，彼注自具。 \\n 　 \\n 曹伯庐卒于师。○庐，力吴反，本亦作“卢”。 \\n 秋，七月，公至自伐秦。月者，危公幼而远用兵。 \\n [疏]注“月者，危公幼而远用兵”者。解云：正以凡致例时，故如此解。 \\n 　 \\n 冬，葬曹宣公。 \\n 十有四年，春，王正月，莒子朱卒。莒大于邾娄，至此乃卒者，庶其见杀不得卒。至此始卒，又不得日。 \\n [疏]注“莒大子”至“不得卒”。○解云：正以庄十六年冬十有二月，“邾娄子克卒”；二十八年“夏，四月，丁未，邾娄子琐卒”。《春秋》之序莒常在上，而至此乃卒者，正由文十八年“莒弑其君庶其”，是以不得书其卒矣。○注“至此始卒又不得日”。○解云：邾娄子之卒，所以书日者，非直行进，其邾子克往前已卒，是以《春秋》得详录之。今此始卒，故不得书日。曹书日者，何氏云“老，使世子来朝，《春秋》敬老重恩，故为鲁恩录之尤深”是也。然则此注何以不言故不得日，而言又者？欲道曹伯终生虽亦始卒，但於鲁有恩，是以书日。今此莒子非直始卒，又无善行，是以不日。 \\n 　 \\n 夏，卫孙林父自晋归于卫。 \\n 秋，叔孙侨如如齐逆女。凡娶早晚皆不讥者，从纪履緰一讥而已。○凡取，本又作“娶”。 \\n [疏]注“秋，叔孙侨如如齐逆女”。○解云：隐二年注云“不亲迎例月，重录之”。今此不月者，盖以成公即位十有四年，始娶元妃，非重继嗣之义，故略之。○注“凡娶早”至“讥而已”。○解云：隐二年“九月，纪履緰来逆女”，传云“外逆女不书，此何以书？讥。何讥尔？讥始不亲迎也。始不亲迎，昉於此乎？前此矣。前此，则曷为始乎此？讬始焉尔。曷为讬始焉尔？《春秋》之始也”。然则宣公元年春，“公子遂如齐逆女”，丧服未除，是其大早也。成公十四年秋，始使侨如如齐逆女，非重继嗣之义，是其大晚也。故言凡娶早晚矣。但略举一二人，则桓公三年娶于齐，文公四年娶于齐，合在其间也。然则诸侯之法合亲迎，而鲁侯悉使大夫，所以不复发传云“何以书？讥。何讥尔？讥不亲迎”者，正欲从隐二年纪履緰之一讥而已，是以不复发传以解之。旧解云隐二年履緰之下，注云“内逆女常书，外逆女但疾始不常书者，明当先自详正，躬自厚而薄责於人，故略外也”。然则外之娶妻，莫问早晚，其不亲迎者，皆不复书。而讥之者，悉从履緰之经一讥而已。所以此处注之者，正以内逆女常书之末，是以於此处决之。更有或解，不足述也。 \\n 　 \\n 郑公子喜率师伐许。 \\n 九月，侨如以夫人妇姜氏至自齐。 \\n 冬，十月，庚寅，卫侯臧卒。 \\n 秦伯卒。 \\n 十有五年，春，王二月，葬卫定公。 \\n 三月，乙巳，仲婴齐卒。仲婴齐者何？疑仲遂后，故问之。 \\n [疏]注“疑仲”至“故问之”。解云：何氏欲解弟子问所不知之意，何者？欲言仲遂之子，宜称公孙，今经称仲，故执不知问。 \\n 　 \\n 公孙婴齐也。未见於经，为公孙婴齐，今为大夫死，见於经，为仲婴齐。○未见，贤遍反，下同，年末及注皆同。 \\n [疏]注“未见於经”至“仲婴齐”。○解云：未见於经者，谓未作大夫不得见于经。当尔之时，犹为公子之子，故为公孙婴齐矣。今为大夫而死，得见于经，更为公子之孙，孙以王父字为氏，故为仲婴齐矣。其更为公子之孙之事，其说在下。 \\n 　 \\n 公孙婴齐，则曷为谓之仲婴齐？为兄后也。为兄后，则曷为谓之仲婴齐？据本公孙。 \\n [疏]注“据本公孙”。○解云：言其本公孙，昭穆须正，虽代兄为大夫，宁得更为公孙之子乎？故难之。 \\n 　 \\n 为人后者，为之子也。更为公孙之子，故不得复氏公孙。○复氏，扶又反，年内同。为人后者为其子，则其称仲何？据氏非一。孙以王父字为氏也。谓诸侯子也。顾兴灭继绝，故纪族明所出。然则婴齐孰？后归父也。归父使于晋而未反。宣公十八年自晋至柽奔齐，讫今未还。○使于，所吏反，及下“使乎”同。何以后之？据已绝也。叔仲惠伯，傅子赤者也。叔仲者，叔彭生氏也。文家字积於叔，叔仲有长幼，故连氏之。经云仲者，明《春秋》质家，当积於仲。惠，谥也。○长，丁丈反。 \\n [疏]注“叔仲者，叔彭生氏也”。解云：即文十一年叔彭生之氏族也。○注“文家字积於叔”至“谥也”。○解云：知如此者，正以大姒之子皆称叔，唯有摐季而已，是文家字积於叔之义也。注言此者，欲道彭生之经，所以不连仲之意也。云叔仲有长幼，故连氏之者，注言此者，欲道彭生之传所以连叔仲之意也。何者？彭生之祖生於叔氏，其父武仲又长幼当仲，是以彭生远而言之，虽非正礼，要是当时之事，是以传家述其私称，连言仲矣。○注“经云仲”至“积於仲”。○解云：注言此者，欲道婴齐此经，何故不连其父归父之字，而单言仲者，欲明《春秋》当质，正得积於仲，是以不得更以佗字连之。 \\n 　 \\n 文公死，子幼。子赤幼也。公子遂谓叔仲惠伯曰：“君幼，如之何？愿与子虑之。”叔仲惠伯曰：“吾子相之，老夫抱之，礼，大夫七十而致事。若不得谢，则必赐之几杖，行役以妇人从，適四方，乘安车，自称曰老夫。○相之，贞亮反，下同。 \\n [疏]注“礼大夫”至“称曰老夫”。○解云：皆上《曲礼》文。郑氏云“致其所掌之事於君而告老。谢犹听也。君必有命，劳若辞谢之，其有德尚壮，则不听耳。几杖、妇人、安车，所以养其身体也。安车坐乘，若今小车也。老夫，老人称也。亦明君贪贤，《春秋传》曰：‘老夫耄矣’”是也。 \\n 　 \\n 何幼君之有？公子遂知其不可与谋，退而杀叔仲惠伯，弑子赤而立宣公。杀叔仲惠伯不书者，举弑君为重。叔仲惠伯事与荀息相类，不得为累者，有异也。叔仲惠伯直先见杀尔，不如荀息死之。○杀子，音弑。 \\n [疏]注“叔仲惠伯”至“息死之”。解云：僖十年春，“晋里克弑其君卓子，及其大夫荀息”，传云“及者何？累也。弑君多矣，舍此无累者乎？曰有，孔父、仇牧皆累也。舍孔父、仇牧无累者乎？曰有。有则此何以书？贤也。何贤乎荀息”，“骊姬者，国色也。献公爱之甚，欲立其子，於是杀世子申生。申生者，里克傅之。献公病将死，谓荀息曰：‘士何如则可谓之信矣？’荀息对曰：‘使死者反生，生者不愧乎其言，则可谓信矣。’献公死，奚齐立。里克谓荀息曰：‘君杀正而立不正，废长而立幼，如之何？原与子虑之。’荀息曰：‘君尝讯臣矣，臣对曰使死者反生，生者不愧乎其言，则可谓信矣。’里克知其不可与谋，退弑奚齐。荀息立卓子，里克弑卓子，荀息死之”。若然，桓二年“宋督弑其君与夷，及其大夫孔父”，案彼传文，则孔父亦先见杀，与此正同，而得为累者，正以“孔父生存，殇公不可得而弑，故於是先攻孔父之家。殇公知孔父死，已必死，趋而救之，皆死焉。孔父正色而立于朝，则人莫政过而致难於其君者，孔父可谓义形于色矣”。然孔父虽先见杀，而事君之正义形于颜色，岂如惠伯但为傅子赤而吝之，公子遂但欲弑子赤而杀之，不畏惠伯卫若，宁得类於孔父乎？若然，内之弑例皆讳不书，假令成累，安可作文？而注言此者，虽不言弑，宜言冬十月子赤及叔彭生卒。案今文公十八年经，直言“冬，十月，子卒”，故言不得为累矣。 \\n 　 \\n 宣公死，成公幼，臧宣公者相也。臧孙许，宣谥。君死不哭，聚诸大夫而问焉，曰：“昔者叔仲惠伯之事，孰为之？”诸大夫皆杂然曰：“仲氏也，其然乎？”於是遣归父之家，时见君幼，欲以防示诸大夫。○杂，七合反，又如字。 \\n [疏]注“时见君”至“诸大夫”。○解云：於时见君幼少，恐有祸变，欲以有防卫之义，示其诸大夫。 \\n 　 \\n 然后哭君。归父使乎晋，还自晋，至柽，闻君薨家遣，墠帷哭君成踊，反命于介，自是走之齐。鲁人徐伤归父之无后也。徐者，皆共之辞也。关东语伤其先人为恶身见逐绝不忿怼也。於是使婴齐后之也。弟无后兄之义，为乱昭穆之序，矣父子之亲，故不言仲孙，明不与子为父孙。 \\n [疏]注“弟无后兄”至“为父孙”。○解云：案《异义》“《公羊》说”云“质家立世子弟，文家立世子子，而《春秋》从质，故得立其弟”。以此言之，婴齐为兄后，正合诸《春秋》之义，何得谓之乱昭穆之序者？正以质家立世子弟者，谓立之为君而已，岂谓作世子之子乎？今婴齐后之者，若为归父之子然，故为乱昭穆之序。言失父子之亲者，若后归父，即不为仲遂之子，故云失父子之亲矣。 \\n 　 \\n 癸丑，公会晋侯、卫侯、郑伯、曹伯、宋世子成、齐国佐、邾娄人同盟于戚。○世子成，音恤，本或作“成”。晋侯执曹伯归之于京师。为篡喜时。○为，于伪反。 \\n [疏]注“为篡喜时”者。即昭二十年传云“何贤乎公子喜时？让国也。其让国奈何？曹伯庐卒于师”，注云“在成十三年”；传又云“公子喜时，见公子负刍之当主也，逡巡而退”是也。 \\n 　 \\n 公至自会。 \\n 夏，六月，宋公固卒。不日者，多取三国媵，非礼，故略之。 \\n [疏]注“不日者多”至“略之”。○解云：即上九年“伯姬归于宋”之时，“卫人来媵”，“晋人来媵”，“齐人求媵”，传云“三国来媵，非礼也”是。宋得用天子礼而非之者，其婚娶当从诸侯故也，虽於伯姬为荣，而宋公有失，故死略之。 \\n 　 \\n 楚子伐郑。 \\n 秋，八月，庚辰，葬宋共公。○共，音恭。 \\n 宋华元出奔晋归于宋。不省文复出宋华元者，朱公卒，子幼，华元以忧国为大夫山所谮，出奔晋。晋人理其罪，宋人反华元诛山，故繁文大之也。言归者，明出入无恶。 \\n [疏]注“不省文”至“文大之也”。○解云：襄三十年秋，“郑良霄出奔许，自许入于郑”，彼则省文，不言郑良霄自许入于郑，今则不省文，故决之。必知不省文是大之者，正以孔子曰“书之重，辞之复，呜呼！其中必有美者焉，不可不察”，故知也。言华元以忧国为大夫山所谮，出奔晋者，皆《春秋说》文也。○注“言归者，明出入无恶”。○解云：即上桓十五年传例云“复归者，出恶归无恶。复入者，出无恶入有恶。入者出入恶，归者出入无恶”是也。 \\n 　 \\n 宋杀其大夫山。不氏者，见杀在华元归后，嫌直自见杀者，故贬之，明以谮华元故。 \\n [疏]注“不氏者”至“华元故”。○解云：襄二十三年夏，“陈杀其大夫庆虎及庆寅。陈侯之弟光自楚归于陈”，注云“前为二庆所谮，出奔楚。楚人治其罪，陈人诛二庆反光，故言归。宋大夫山谮华元贬，此不贬者，杀二庆而光归，谮光可知”然则今此华元归后，山见杀，故须贬山以见其义矣。山者，鱼石之亲，若其不贬，宜言鱼山也。 \\n 　 \\n 宋鱼石出奔楚。与山有亲，恐见及也。后得言复入者，出无恶，知非君漏言，鱼石不杀山。. \\n [疏]注“与山有亲，恐见及也”。○解云：知如此者，襄二十年秋，“蔡杀其大夫公子燮。蔡公子履出奔楚”，同称公子，亲眷明矣。今此“宋杀其大夫山。宋鱼石出奔楚”，文与彼同，故知山之亲也。但山以谮华元而见贬，是以不得言鱼矣。○注“后得言复”至“不杀山”。○解云：复入者，即下十八年夏，“宋鱼石复入于彭城”是也。言复入者，出无恶者，桓十五年传文。案文六年冬，“晋杀其大夫阳处父。晋狐射姑出奔狄”，传云“晋杀其大夫阳处父，则狐射姑曷为出奔？射姑杀也。射姑杀则其称国以杀何？君漏言也”，彼注云“自上言世，下曰漏”；“其漏言奈何？君将使射姑将，阳处父谏曰：‘狐射姑民众不说，不可使将。’於是废将。阳处父出，射姑入，君谓射姑曰：‘阳处父言曰：射姑民众不说，不可使将。’射姑怒，出剌阳处父於朝而走”，注云“明君漏言杀之，当坐杀也”。以此言之，若由君漏言鱼石杀山而走出，是出有恶，不复言复入。今鱼石之奔，下言复入，知非君漏言，鱼石不杀山也。 \\n 　 \\n 冬，十有一月，叔孙侨如会晋士燮、齐高无咎、宋华元、卫孙林父、郑公子䲡邾娄人，会吴于锺离。曷为殊会吴？据楚不殊。○燮，息协反。咎，其九反。䲡，音秋。 \\n [疏]注“据楚不殊”。解云：即僖二十一年“秋，宋公、楚子、陈侯、蔡侯、郑伯、许男、曹伯会于霍”是也。 \\n 　 \\n 外吴也。曷为外也？据襄五年不外之。 \\n [疏]注“据襄五年不外之”。○解云：其经云秋，“公会晋侯、宋公”以下，“齐世子光、吴人、鄫人于戚”是也。 \\n 　 \\n 《春秋》，内其国而外诸夏，内诸夏而外夷狄。内其国者，假鲁以为京师也。诸夏，外士诸侯也。谓之夏者，大总下土言之辞也。不殊楚者，楚始见所传闻世，尚外诸夏，未得殊也。至於所闻世可得殊，又卓然有君子之行。吴似夷狄差醇，而適见於可殊之时，故独殊吴。○传，直专反。行，下孟反。差醇，初卖反；下音纯。 \\n [疏]“《春秋》内其国而外诸夏”。解云：即经云“叔孙侨如会晋士燮、齐高无咎”以下是也。云内诸夏而外夷狄者，即经序诸大夫讫，乃言“会吴于钟离”是也。○注“不殊楚者楚始”至“得殊也”。○解云：即僖二十一年“秋，宋公、楚子、陈侯、蔡侯、郑伯、许男、曹伯会于霍”之属是也。○注“至於”至“之行”。解云：即宣十一年“夏，楚子、陈侯、郑伯盟于辰陵”者，是不殊楚之经也。言卓然有君子之行者，即彼注云“不日月者，庄王行霸，约诸侯，明王法，讨徵舒，善其忧中国，故为信辞”也。然则讨徵舒，明王法，胜郑而不取，令之还师佚晋寇之属，皆是卓然有君子之行矣。 \\n 　 \\n 王者欲一乎天下，曷为以外内之辞言之？据大一统。 \\n [疏]注“据大一统”。解云：即元年传云“何言乎王正月？大一统也”，注云“统者始也，总系之辞。夫王者始受命改制，布政施教於天下，自公侯至於庶人，自山川至於草木昆蟲，莫不一系於正月，故云政教之始”。然则王者施政，欲其远近遍及，海内如一，而殊外内，故难之。 \\n 　 \\n 言自近者始也。明当先正京师，乃正诸夏。诸夏正，乃正夷狄，以渐治之。叶公问政於孔子，孔子曰“近者说，远者来”；季康子问政於孔子，孔子曰“政者，正也。子帅以正，孰敢不正”是也。月者，危录之。诸侯既委任大夫，复命交接夷狄。○叶公，舒涉反，下文同。说，音悦。 \\n [疏]注“子帅以正，孰敢不正是也”。○解云：帅，长也。言子为诸侯之长而为正，谁敢不为正乎？亦是先正於近，乃始及远之义，故引之。 \\n 　 \\n 许迁于叶。 \\n 十有六年，春，王正月，雨木冰。雨木冰者何？雨而木冰也。何以书？记异也。木者，少阳，幼君大臣之象。冰者，凝阴，兵之类也。冰胁木者，君臣将执於兵之徵也。 \\n [疏]“雨木冰者何”。○解云：雨与木冰，理不相类，如此作经，故执不知问。○注“木者”至“之象”。○解云：木始於东方，故曰少阳。阳比君，故有幼君之义。震为六子之宗，乃是乾之长子，故为大臣之象也。 \\n 　 \\n 夏，四月，辛未，滕子卒。滕始卒於宣公，日於成公，不名。邾娄始卒於文公，日於襄公，名。俱葬於昭公，是以知滕小。 \\n [疏]注“滕始”至“滕小”。○解云：滕始卒於宣公者，即宣九年秋，“八月，滕子卒”是也。其日于成公者，即此注云“辛未，滕子卒”是也。二者皆不及名，故曰不名。其邾娄始卒于文公者，即文十三年夏五月，“邾娄子蘧蒢卒”是也。其日于襄公者，即襄十七年“春，王二月，庚午，邾娄子瞷卒”是也。书蘧蒢与瞷，故曰名也。云俱葬于昭公者，即昭元年，“六月，丁未，邾娄子华卒”，秋，“葬邾娄悼公”；昭三年“春，王正月，丁未，滕子泉卒”，“五月，葬滕成公”是也。然则《春秋》於所闻之世，始录微国之卒，书日书名，明其大小。滕子卒葬皆在邾娄之后，邾娄之君名於所闻之世，于滕则未，是以知其小于邾娄也。何氏所以不于会序比之，而据其卒葬者，会是主会次之，未得其义，其大小仍自难明，故如此解。若然，案庄十六年十二月，“邾娄子克卒”；二十八年“夏，四月，丁未，邾娄子琐卒”。然则邾娄始卒书曰书名，并在庄公之世，而邾娄卒于文公日于襄公名者，彼是传闻之世，小国之卒例不合书，而庄公之时邾娄之君得书卒者，何氏於克卒之下注云“小国未尝卒而卒者，为慕霸者。有尊天子之心，行进也”；卒之下注云“日者，附从霸者，朝天子行进”。以此言之，直是行而得书卒书日，非其常例，故不取之。 \\n 　 \\n 郑公子喜帅师侵宋。 \\n 六月，丙寅，朔，日有食之。是后楚灭舒庸，晋厉公见饿杀尤重，故十七年复食。○复，扶又反。 \\n [疏]注“是后楚灭舒庸”者。解云：在下十七年冬十二月。○注“晋厉公见饿杀”。○解云：即下十八年“春，王正月，庚申，晋弑其君州蒲”是也。《春秋说》以为厉公猥杀四大夫，臣下人人恐见及，正月幽之，二月而死，故此注云“见饿杀”也。○注“故十七年复食”。○解云：即十七年“十有二月，丁已，朔，日有食之”是也。 \\n 　 \\n 晋侯使栾黡来乞师。○栾，力官反。黡，於斩反。 \\n 甲午，晦。晦者何？冥也。何以书？记异也。此王公失道，臣代其治，故阴代阳。○冥，亡定反，又亡丁反。治，直吏反。 \\n [疏]“晦者何”。○解云：欲言月晦，例所不书；欲言旦冥，文不言昼，故执不知问。 \\n 　 \\n 晋侯及楚子、郑伯战于鄢陵，楚子、郑师败绩。败者称师，楚何以不称师？据宋公战于泓，败绩称师。○鄢，於晚反，又於建反。泓，乌宏反。 \\n [疏]注“据宋公战”至“称师”。○解云：即僖二十二年“冬，十有一月，已巳，朔，宋公及楚人战于泓，朱师败绩”是也。 \\n 　 \\n 王痍也。王痍者何？伤乎矢也。时为飞矢所中。○痍，音夷，伤也。所中，丁仲反。 \\n [疏]“王痍者何”。○解云：王有三军之卫而身见伤，似非其类，故执不知问。 \\n 　 \\n 然则何以不言师败绩？据王痍。末言尔。末，无也。无所取於言师败绩也。凡举师败绩，为重众。今亲伤人君，当举伤君为重。以言战，又言败绩，知非诈，当蒙上日也。○为，于伪反。下“为代公”同。 \\n [疏]注“以言战”至“上日也”。○解云：正以《春秋》之义，偏战者日，诈者月。令孤鄢陵之经言战言败绩，知非诈，故当蒙上日甲午矣。 \\n 　 \\n 楚杀其大夫公子侧。○秋，公会晋侯、齐侯、卫侯、宋华元、邾娄人于沙随。不见公。公至自会。不见公者何？公不见见也。不见见者，恚乞师不得，欲执之。○恚，一睡反。 \\n [疏]“不见公者何”。○解云：公会晋侯，是与会之文；言不见公，疑其非类，故执不知问。○注“不见见者，恚乞师不得，欲执之”。即下传云“其代公执奈何？前此者，晋人来乞师而不与，公会晋侯，将执公”是也。 \\n 　 \\n 公不见见，大夫执，何以致会？据不得意。扈之会公失序不致。 \\n [疏]注“据不得意”者。解云：正以庄六年传云“得意致会，不得意致伐”，何氏云“此谓公与二国以上也。公与二国以上出会盟，得意致会，不得意不致”。今会不得意而致会，故据而难之。○注“扈之会公失序不致”。○解云：即文七年“秋，公会诸侯、晋大夫盟于扈”，传云“诸使何以不序？大夫何以不名？公失序也。公失序奈何？诸侯不可使与公盟，眣晋大夫与公盟也”是也。然则彼是公不得意不书致，今此亦不得意而反致，故难之。 \\n 　 \\n 不耻也。曷为不耻？据扈之会公失序耻。公幼也。因公幼杀耻为讳辞，不书行父执者，公不见见已重矣。 \\n [疏]注“因公幼杀耻为讳辞”。○解云：实不见，今而致会，诈若得意然，故言为讳辞耳。○注“不书行父执者”。○解云：是时累代公执，而下经但书其一，故此注“不书行父执者，公不见见己重矣”。 \\n 　 \\n 公会尹子、晋侯、齐国佐、邾娄人伐郑。 \\n 曹伯归自京师。 \\n 执而归者名，曹伯何以不名？而不言复归于曹何？据曹伯襄复归于曹。 \\n [疏]注“据曹伯襄复归于曹”。○解云：在僖二十八年冬。 \\n 　 \\n 易也。易故末言之，不复举国名。○易，以豉反，注及下同。复，扶又反，下“而复”同。其易奈何？公子喜时在内也。公子喜时在内，则何以易？据本篡喜时也。○喜时，《左传》作“欣时”。公子喜时者，仁人也，内平其国而待之，和平其臣民，令专心于负刍。○令，力呈反。外治诸京师而免之。讼治于京师，解免使来归。其言自京师何？据僖二十八年晋人执卫侯归之于京师，后复归于卫，俱天子所归，不言自京师。不连归问者，嫌自京师天子有力文，言甚易，欲并问力文，与上说喜时错。 \\n [疏]注“据僖二十八年”至“言自京师”。○解云：即僖二十八年冬，“晋人执卫侯归之于京师”；三十年秋，“卫侯郑归于卫”是也。○注“不连归问”至“喜时错”。○解云：问者之意，欲道僖三十年“卫侯郑归于卫”，亦是天子所归，不言自京师。今曹伯亦为天子所归，独言自京师，文相违背，故问之。若连归问云“其言归自京师何，即嫌归自京师者，乃是天子有力之文，似若僖二十八年冬，“卫元咺自晋复归于卫”，传云“自者何？有力焉者也”。然上说言其所以易，正由公子喜时之力。若此处并问天子有力之文，即与上说喜时之力自相违。 \\n 　 \\n 言甚易也，舍是无难矣。言归自京师者，与内据臣子致公同文，欲言甚易也。舍此所从还，无危难矣。主所以见曹伯归，本据喜时平国反之书，非录京师有力也。执归书者，贤喜时为兄所篡，终无怨心，而复深推精诚，忧免其难，非至仁莫能行之，故书起其功也。○舍是，音舍，注同，下传“舍臣”放此。无难，乃旦反，注同。 \\n [疏]注“言归自京师者”至“致公同文”。○解云：与上十三年“公至自京师”相似。○注“执归书者”至“起其功也”。○解正以僖十九年“宋人执滕子婴齐”，二十一年“执宋公”之属，皆不书其归也。若然，僖二十八年春，晋侯“执曹伯以畀宋人”，冬，“晋人执卫侯归之于京师”，“曹伯襄复归于曹”；三十年秋，“卫侯郑复归于卫”，皆是被执而书之者，曹伯之下注云“执归不书。书者，名恶当见”，卫侯之下注云“执归不书。主书者，名恶当见”是也。 \\n 　 \\n 九月，晋人执季孙行父，舍之于招丘。执未可言舍之者，此其言舍之何？仁之也。曰在招丘，悕矣。悕，悲也。仁之者，若曰在招丘，可悲矣。闵录之辞。○招丘，章遥反，又上饶反，二传作“苕丘”。悕，音希，悲也。执未有言仁之者，此其言仁之何？代公执也。其代公执奈何？前此者，晋人来乞师而不与。不书者，不与无恶。 \\n [疏]注“不书者，不与无恶”。○解云：若其书之，宜言晋侯使栾黡来乞师，公不许之。今无此经，故言不与不书也。言不与无恶者，僖二十六年“公子遂如楚乞师”之下，传云“乞者何？卑辞也。曷为以外内同若辞？重师也。曷为重师？师出不正反，战不正胜也”，何氏云“兵，凶器；战，危事，不得已而用之尔，乃以假人，故重而不暇别外内也”者，是其不与无恶之义。 \\n 　 \\n 公会晋侯，会沙随也。将执公。季孙行父曰：“此臣之罪也。”於是执季孙行父。成公将会厉公，谓上伐郑。言谥者，别婴齐所请也。明言公会晋侯者，婴齐所请事也，故下与婴齐传合同。○别，彼列反。 \\n [疏]“於是执季孙行父”。○解云：此以上，道今年秋会于沙随之时事。○注“谓上伐郑”至“传合同”。解云：下十七年“公孙婴齐卒于貍轸”之下，传云“前此者，婴齐走之晋。公会晋侯，将执公。婴齐为公请，公许之反为大夫。归，至于貍轸而卒”。然则上言公会晋侯，将执公者，乃是上经沙随之事，故下与婴齐传文合。言成公将会晋厉公，言谥者欲别於婴齐所请之事，明其是上伐郑时也。案此传沙随之事，时行父亦请，而特言婴齐所请事者，欲言行父再请，而婴齐三请，俱在沙随故也。 \\n 　 \\n 会不当期，将执公。季孙行父曰：“臣有罪，执其君；子有罪，执其父，此听失之大者也，今此臣之罪也，舍臣之身而执臣之君，吾恐听失之为宗庙羞也。”於是执季孙行父。善其过则称已，美则称君，累代公执，在危殆之地。故地言舍而月之者，痛伤忠臣不得其所。为代公执不称行人者，在君侧，非出使。○出使，所吏反。 \\n [疏]“此听失之大者也”。○解云：言听狱者失之大者矣。○注“故地言舍”至“得其所”。○解云：言故地言舍而月之者，即经书“九月，晋人执季孙行父，舍之于招丘”是也。言月则为伤痛之文者，正以凡执例时故也，即僖四年夏，“齐人执陈袁涛涂”；五年“冬，晋人执虞公”之属是也。○注“为代公”至“非出使”。○解云：正以文十四年冬，“齐人执单伯”之下，传云“执者曷为或称行人？或不称行人”，注云“此问诸侯相执大夫所称例”；传云“称行人而执者，以其事执也”，注云“以其衔奉国事执之，‘晋人执我行人叔孙舍’是也”；传又云“不称行人而执者，以已执也”，注云“已者，已大夫。自以大夫之罪执之。分别之者，罪恶当各归其本”。以此言之，则知自为己执者，乃不称行人。今此行父为代公执，而亦不称行人者，正以其在君侧，非出使故也。 \\n 　 \\n 冬，十月，乙亥，叔孙侨如出奔齐。 \\n 十有二月，乙丑，季孙行父及晋郤州盟于扈。行父执释不致者，举公至为重。 \\n [疏]注“行父执释不致者，举公至为重”。○解云：正以昭十三年秋，“晋人执季孙隐如以归”；十四年“春隐如至自晋”；二十三春，“晋人执我行人叔孙舍”；二十四年春，“叔孙舍至自晋”，皆书其至。今此不书至，故言举公至为重。 \\n 　 \\n 公至自会。 \\n 乙酉，剌公子偃。 \\n [疏]“乙酉，剌公子偃”。○解云：即僖二十八年注云“内杀大夫例，有罪不日，无罪日”者，正谓此文是也。考诸旧本，此经之下悉皆无注，若有注者衍字耳。 \\n 　 \\n 十有七年，春，卫北宫结率师侵郑。 \\n 夏，公会尹子、单子、晋侯、齐侯、宋公、卫侯、曹伯、邾娄人伐郑。 \\n 六月，乙酉，同盟于柯陵。○柯，古河反。 \\n 秋，公至自会。 \\n 齐高无咎出奔莒。 \\n 九月，辛丑，用郊。用者何？用者不宜用也。九月，非所用郊也。周之九月，夏之七月，天气上升，地气下降，又非郊时，故加用之。 \\n [疏]“用者何”。○解云：正以上下之郊，例不言用，此独违例，故执不知问。 \\n 　 \\n 然则郊曷用？郊用正月上辛。鲁郊博卜春三月，言正月者，因见百王正所当用也。三王之郊，一用夏正。言正月者，《春秋》之制也；正月者，岁首；上辛尤始新，皆取其首先之意。日者，明用辛例，不郊则不日。○因见，贤遍反，下同。 \\n [疏]注“鲁郊博”至“所当用”。○解云：僖三十一年传云“鲁郊，非礼也”，彼注云“以鲁郊非礼，故卜尔。昔武王既没，成王幼少，周公居摄，行天子事，制礼作乐，致太平，有王功。周公薨，成王以王礼葬之。命鲁使郊，以彰周公之德。非正故卜，三卜吉则用之，不吉则免牲”者，是其鲁郊博卜春三月之义也。而此传止言正月者，因见其自今后百代之王正所当用之月也。○注“三王之郊”至“制也”。○解云：三王之郊，一用夏正者，《易说》文也。既用夏正，而此传特言用正月上辛者，但《春秋》之制也。《春秋》因鲁以制法，令自今以后之郊，皆用周之正月故也。○注“不郊则不日”。○解云：即僖三十一年“夏，四月，四卜郊不从，乃免牲，犹三望”；成七年“春，王正月，鼷鼠食郊牛角，改卜牛”，夏五月，“不郊犹三望”之属，是不郊则不日之文也。 \\n 　 \\n 或曰用然后郊。或曰：用者，先有事，存后稷神名也。晋人将有事於河，必先有事於恶池。齐人将有事於泰山，必先有事於蜚林。鲁人将有事於天，必先有事於泮宫。九月郊尤悖礼，故言用，小大尽讥之，以不郊乃讥三望，知郊不得讥小也。又夕牲告牷后稷，当在日上，不当在日下。○恶，如字，又火吴反。池，如字，又大河反。蜚，芳尾反，又音配。泮，音判，本又作“郊”。拴，音全。 \\n [疏]注“晋人将有事”至“於泮宫”。○解云：即《礼器》云“鲁人将有事於上帝，必先有事於泮宫”，注云“上帝，周所郊祀之帝，谓苍帝灵威仰也。鲁以周公之故，得郊祀上帝与周同。先有事于泮宫，先后稷也。告之者，将以配天先仁也。泮宫，郊之学也。《诗》所谓泮宫也，字或为“郊宫”；“晋人将有事於河，必先有事於恶池”，郑注云“恶当为‘呼’，声之误也。呼池呕夷，并州川”；“齐人将有事於泰山，必先有事於配林”，注云“配林，林名”是也。○注“以不郊”至“讥小也”。解云：即僖三十一年“夏，四月，四卜郊不从，乃免牲，犹三望”，传云“犹者何？通可以已也。讥不郊而望祭也”，何氏云“讥尊者不食而卑者独食”也。○注“又夕牲告”至“在日下”。○解云：言古礼，郊之前日，午后陈其牲物，告牲之牷于后稷，则知此经宜云九月用，辛丑郊。 \\n 　 \\n 晋侯使荀罃来乞师。○罃，乙耕反。 \\n 冬，公会单子、晋侯、宋公、卫侯、曹伯、齐人、邾娄人伐郑。 \\n 十有一月，公至自伐郑。月者，方正下壬申，故月之。 \\n [疏]注“月者方”至“月之”。○解云：正以凡致例时，故此解之。言正下壬申者，欲正壬申为十月之日，是以不得不言十一月以来之。 \\n 　 \\n 壬申，公孙婴齐卒于貍轸。非此月日也，曷为以此月日卒之？据下丁巳朔，知壬申在十月。○貍，力之反。轸，之忍反，《左氏》作“脤”，《穀梁》作“蜃”。 \\n [疏]“卒于貍轸”者。○解云：正本作“貍辰”字。○注“据下丁巳”至“十月”。解云：即下“十有二月，丁巳，朔，日有食之”是也。十二月丁巳朔，逆而推之，则丁亥为十一月朔日，又逆而推之，即丁卯为十月十一日矣。即从丁卯数之，戊辰、已巳、庚午、辛未、壬申，然则壬申乃为十月十六日，故云据下丁巳朔，知壬申在十月矣。 \\n 　 \\n 待君命然后卒大夫。曷为待君命然后卒大夫？据昭公出奔卒叔孙舍。 \\n [疏]注“据昭公”至“孙舍”。○解云：即昭二十五年，“九月，已亥，公孙于齐”，“冬，十月，戊辰，叔孙舍卒”；三十二年冬十二月，“公薨于乾侯”是也。 \\n 　 \\n 前此者，婴齐走之晋。不书者，以为公请除出奔之罪也。○为，于伪反，下文“为公”同。 \\n [疏]注“不书者”至“之罪也”。○解云：其请公者，谓上沙随时也。 \\n 　 \\n 公会晋侯，将执公。婴齐为公请，公许之反为大夫。归，至于貍轸而卒。十月壬申日。貍轸，鲁地。无君命，不敢卒大夫。国人未被君命，不敢使从大夫礼。公至，十一月至是也。 \\n [疏]注“十一月”至“是也”。○解云：“十有一月，公至自伐郑”是也。若以上传言之，则婴齐之请，鲁侯许之，皆是沙随时也。若在沙随会时，即在伐郑之上，何故待公伐郑之还乃始卒之？正以成公许之，实在沙随，但婴齐未还，公又伐郑，伐郑未归，婴齐巳卒，国人不闻公命，未敢卒之，亦何伤？ \\n 　 \\n 曰：“吾固许之反为大夫。”许反为大夫，即受命矣。然后卒之。善其不敢自专，故引其死日下就公至月卒之，起其事，所以激当世之骄臣。○激，古狄反。 \\n 十有二月，丁巳，朔，日有食之。 \\n 邾娄子玃且卒。○玃且，俱缚反；下子馀反。 \\n 晋杀其大夫郤锜、郤州、郤至。 \\n 楚人灭舒庸。舒庸，东夷。道吴围巢。 \\n [疏]注“舒庸，东夷。道吴围巢”。○解云：出《左氏》。考诸旧本，亦有无此注者。 \\n 　 \\n 十有八年，春，王正月，晋杀其大夫胥童。○庚申，晋弑其君州蒲。日者，二月庚申日。上系於正月者，起正月见幽，二月庚申日死也。厉公猥杀四大夫，臣下人人恐见及，以致此祸，故日起其事，深为有国者戒也。 \\n [疏]注“日者”至“申日”。○解云：正以文十八年冬，“莒弑其君庶其”，传云“称国以弑者，众弑君之辞”，注云“一人弑君，国中人人尽喜，故举国以明失众，当坐绝也。例皆时者，略之也”。然则称国以弑者例书时，而此书日，故解之。而昭二十七年“夏，四月，吴弑其君僚”，何氏云“月者，非失众见弑，故不略”是也。云云之说在彼。知庚申二月日者，亦以上十二月丁巳朔言之也。去年十二月丁巳朔，则知今年二月丙辰朔也，何者？以长历推之，今年正月小故也。二月丙辰朔数之，丁巳、戊午、巳未、庚申，则庚申为二月五日矣。正月之中，宁得有之乎？故知庚申二月日也。○注“上系于正月”至“日死也”。○解云：《春秋说》云“厉公猥杀四大夫，臣下人人恐见及，正月幽之，二月而死”是也。○注“厉公猥杀四大夫”者。解云：即去年杀三郤，是岁杀胥童是也。 \\n 　 \\n 齐杀其大夫国佐。 \\n 公如晋。 \\n 夏，楚子、郑伯伐宋。 \\n 宋鱼石复入于彭城。不书叛者，楚为鱼石伐宋取彭城以封之。本受于楚，非得于宋，故举伐於上，起其意也。楚以封鱼石，复本系于宋。言复入者，不与楚专封，故从犯君录之。主书者，其专封。○复入，扶又反，注同。为，于伪反，下“为失”同。 \\n [疏]注“不书叛者”至“其意也”。○解云：如此注者，欲决昭二十一年“宋华亥、向宁、华定、自陈入于宋南里以畔”之文故也。○注“楚以”至“君录之”。○解云：桓十五年传云“复入者，出无恶，入有恶”，故言从犯君录之，何者？鱼石出时直为与山有亲，更无实罪，故曰出无恶也。今犯君而入，故为入恶，从犯君录之。○注“主书者”至“专封”。○解云：言楚子伐宋下，即言鱼石复入于彭城，是起其专封之义。必起其专封者，正欲责之故也。 \\n 　 \\n 公至自晋。 \\n 晋侯使士匄来聘。匄，古害反。 \\n 秋，杞伯来朝。 \\n 八月，邾娄子来朝。 \\n 筑鹿囿。何以书？讥。何讥尔？有囿矣，又为也。剌奢泰妨民。天子囿方百里，公侯十里，伯七里，子、男五里，皆取一也。○鹿囿，音又。 \\n [疏]注“天子囿”至“取一也”。○解云：《孟子》文。《司马法》亦云也。 \\n 　 \\n 巳丑，公薨于路寝。 \\n 冬，楚人、郑人侵宋。 \\n 晋侯使士彭来乞师。○士彭，二传作“士鲂”，襄十二年同。 \\n 十有二月，仲孙蔑会晋侯、宋公、卫侯、邾娄子、齐崔杼同盟于虚朾。不日者，时欲行义，为宋诛鱼石，故善而为信辞，或丧盟略。○杼，直吕反。虚朾，起鱼反；下敕丁反。 \\n 丁未，葬我君成公。 \\n 　"}
{"章节": "襄公卷十九（起元年，尽十一年）", "正文": "襄公卷十九（起元年，尽十一年） \\n  \\n  \\n 　 \\n 　 \\n  \\n 襄公卷十九（起元年，尽十一年）   元年，春，王正月，公即位。 \\n 仲孙蔑会晋栾黡、宋华元、卫甯殖、曹人、莒人、邾娄人、滕人、薛人围宋彭城。宋华元曷为与诸侯围宋彭城？据晋赵鞅以地正国，加叛文。今此无加叛文，故问之。○殖，市力反。 \\n [疏]注“据晋”至“问之”。○解云：即定十三年“秋，晋赵鞅人于晋阳以叛。冬，晋荀寅及士吉射入于朝歌以叛。晋赵鞅归于晋”，传云“此叛也，其言归何”，注云“据叛与出入恶同”；“以地正国也”，又注云“军以井田立数，故言以地”；传又云“其以地正国奈何？晋赵鞅取晋阳之甲，以逐荀寅与士吉射。荀寅与士吉射者，曷为者也？君侧之恶人也。此逐君侧之恶人，曷为以叛言之？无君命也”，注云“无君命者，操兵乡国，故初谓之叛，后知其意，欲逐君侧之恶人，故录其释兵，书归救之，君子诛意不诛事”。今华元与诸侯操兵乡国而不加叛文，故难之。云宋华元曷为与诸侯围宋彭城，而不加叛文，与赵鞅异乎？然则赵鞅以采地之兵，逐君侧之恶人，以正其国，其意实善，而《春秋》必加叛文者，正以人臣之义，本无自专之道，若其许之，恐恶逆之臣，外讬兴义之兵，内有觊觎之意，是以虽为善，不得与之。 \\n 　 \\n 为宋诛也。故华元无恶文。○为宋，于伪反，下“为宋”、“楚为”并注同。 \\n [疏]注“故华元无恶文”。○解云：虽云操兵乡国，但禀宋公之命，与诸侯之师逐去叛人，以卫社稷，《春秋》善之，故无恶文也。 \\n 　 \\n 其为宋诛奈何？鱼石走之楚，楚为之伐宋，取彭城以封鱼石。鱼石之罪奈何？以入是为罪也。说在成十八年。书者，善诸侯为宋诛。虽不能诛，犹有屈彊臣之功。 \\n [疏]注“鱼石之楚”。○解云：即成十五年“宋鱼石出奔楚”是也。○楚为”至“鱼石”。○解云：即成十八年“夏，楚子、郑伯伐宋。宋鱼石复入于彭城”是也。○“以入是为罪也”。○解云：言鱼石於成十五年初出之时，直是与山有亲，恐见及，是以辟而去，非其大罪也。至成十八年，外讬郑、楚之兵以伐取君邑，遂居彭城，与君相拒，失人臣之义，非顺行之道，故曰以入是为罪也。○注“说在成十八年”。○解云：即谓成十八年经，具说“楚子、郑伯伐宋。宋鱼石复入于彭城”之事。言上举楚、郑伐宋，下即言鱼石复入。复入者，出无恶之文，明其出奔楚时，非其罪也，但倚讬楚、郑，伐取彭城为大恶，故此传云“以入是为罪”矣，非谓成十八年更有解注。○注“书者”至“之助”。○解云：传云“为宋诛”，而知不能诛者，正以助其君讨叛臣，义之高者，若能诛之，理应在见，似若昭四年经书“执庆封，杀之”。今但言围而无杀文，故知不能诛。虽不能诛，犹有屈鱼石之功，是以《春秋》书之，善其为宋诛矣。 \\n 　 \\n 楚已取之矣，曷为系之宋？据莒人伐杞取牟娄，后莒牟夷以牟娄来奔，不系杞。 \\n [疏]注“据”至“系杞”。○解云：“莒人伐杞取牟娄”，在隐四年春。其后来奔者，即昭五年“夏，莒牟夷以牟娄及防兹来奔”是也。 \\n 　 \\n 不与诸侯专封也。故夺系于宋，使若宋邑者。楚救不书者，从封内兵也。 \\n [疏]注“故夺”至“邑者”。○解云：案僖二年“春，王正月，城楚丘”，传云“不与诸侯专封也”。然则不与诸侯专封，取事一也。所以或系於宋，或不系於卫者，彼以卫国已灭，故无所系。不言桓公城之者，不与诸侯专封故也。今此鱼石受楚之封，入邑而叛，是以夺而系国，以示不成。然则不与之言虽同，其不与之理实异，是以齐侯封卫，《春秋》实与；楚封鱼石，系宋以抑之。云云之说，在僖二年。○注“楚救”至“兵也”。○解云：经传无文，而知楚救者，正以楚人去年封之故也。楚人是时并兵于鱼石，鱼石之叛，抑而不成。今华元讨之，即是宋国封内之兵也。封内之兵，例所不录，是以楚救鱼石不得书之。知封内之兵例所不录者，正以定公八年传云“公敛处父帅师而至”，经不书之是也。若然，哀三年“卫石曼姑帅师围戚”，亦是封内之兵而得书者，彼以国夏为伯讨，是以得书，故彼传云“齐国夏曷为与卫石曼姑帅师围戚？伯讨也”。然则《春秋》不与蒯聩之直，故令国夏得讨之。国夏得讨之，则非封内之兵也。今此鱼石不成叛，是以与彼异也。 \\n 　 \\n 夏，晋韩屈帅师伐郑。 \\n 仲孙蔑会齐崔杼、曹人、邾娄人、杞人次于合。剌欲救宋而后不能也。知不救郑者，时郑背中国，不能救不得剌。○于合，二传作“鄫”。背，音佩。 \\n [疏]注“夏晋韩屈”。○解云：《左传》、《穀梁》屈作“厥”字也。○“次于合”者。《左氏》“合”作“鄫”字也。○注“剌”至“得剌”。○解云：知如此者，正以庄三年“冬，公次于郎”，传云“其言次于郎何？剌欲救纪而后不能也”。今此下文即有楚人侵宋，言次于合，鲁人在其间，故知与彼宜同例，亦是初欲救宋而后不能，是以《春秋》书其止次讥之。 \\n 　 \\n 秋，楚公子壬夫帅师侵宋。 \\n 九月，辛酉，天王崩。 \\n 邾娄子来朝。○冬，卫侯使公孙剽来聘。○剽，匹妙反。 \\n 晋侯使荀罃来聘。 \\n [疏]“九月辛酉”至“来聘”。○解云：诸侯为天子身服斩衰三年，是以《曾子问》云“诸侯相见，揖让而入门，不得终礼，废者几？孔子曰：‘六。’请问之。曰：‘天子崩，大庙火，日食，后夫人之丧，雨霑服，失容，则废。’”然则天王九月崩，而四国得行朝聘礼者，杜氏云“辛酉，九月十五”，“冬者，十月初也。天王崩赴未至，皆未闻丧，故各得行朝聘之礼”是也。若然，则四国行朝聘之时，王之赴告未至於鲁，经书“天王崩”，得在朝聘之上者，《公羊》之义据百二十国宝书，案而为经，虽四国未知，何妨先书乎？ \\n 　 \\n 二年，春，王正月，葬简王。 \\n [疏]“二年”至“简王”。○解云：隐三年传云“天子记崩不记葬，必其时也”。而此书者，即文公九年传云“不及时书，过时书，我有往者则书”，彼注云“谓使大夫往也，恶文公不自往，故书葬，以起大夫会之”。然则简王去年九月崩，至今年正月，但始五月矣，所谓不及时，是以书之。 \\n 　 \\n 郑师伐宋。 \\n 夏，五月，庚寅夫人姜氏薨。 \\n 六月，庚辰，郑伯睔卒。不书葬者，讳伐丧。○睔，古囷反。 \\n [疏]注“不书”至“伐丧”。○解云：《春秋》之内，诸侯之卒，不书其葬，非止一义而已：或讳背殡用兵，或讥其篡，或剌不讨贼，枉杀大夫。案郑伯，襄公子之子，继体为君，复非篡立，从成十五年即位以来，未有罪恶之事，明其不书葬者，不为上事明也。而下又云“冬，仲孙蔑会晋荀罃”以下云云“于戚，遂城虎牢”，传云“虎牢者何？郑之邑也。其言城之何？取之也。取之则曷为不言取之？为中国讳也。曷为为中国讳？讳伐丧也”。然则既不为上事，下即有讳伐丧之文，则知不书葬者，正为诸侯讳其伐丧故也。 \\n 　 \\n 晋师、宋师、卫甯殖侵郑。 \\n 秋，七月，仲孙蔑会晋荀罃、宋华元、卫孙林父、曹人、邾娄人于戚。 \\n 已丑，葬我小君齐姜。齐姜者何？齐姜与缪姜，则未知其为宣夫人与？成夫人与？齐姜者，宣公夫人九年缪姜者，成公夫人也。传家依违者，襄公服缪姜丧未逾年，亲自伐郑，有恶，故传从内义，不正言也。○缪，音穆。人与，音馀。 \\n [疏]“齐姜者何”。○解云：欲言成母，谥不言宣；欲言成妻，与成谥别，故执不知问。○注“齐姜”至“正言也”。○解云：《左氏》以齐姜，成公夫人；缪姜，宣公夫人。而何氏不然者，正以齐姜先薨，多是姑；缪姜后卒，理宜为妇，实无文，据以顺言之也。且九年襄公伐郑，不书其至，若非亲母，不应贬之至此矣。言襄公服缪姜丧未逾年，亲自伐郑者，即襄九年“五月，辛酉，夫人姜氏薨。秋，八月，癸未，葬我小君缪姜。冬，公会晋侯”以下“伐郑”是也。然则襄公母死未期，已为兵首，无恩之甚，是故为讳。若为祖，差轻可言。是以彼注云“不致者，恶公服缪姜丧未逾年，亲自伐郑，故夺臣子辞”是也。旧云传言恶襄公丧服用师，故以祖为亲母，所以甚责内，是以何氏顺传文也者，非也。《公羊》之义，口授相传，五世以后方著竹帛，是以传家数云无闻焉尔。以此言之，容或未察，止作公羊氏实不分明。何以不得而要，知传序经意依违之者，正以文与桓公九年曹世子射姑同故也。案桓公九年“冬，曹伯使其世子射姑来朝”，传云“诸侯来曰朝。此世子也，其言朝何？《春秋》有讥父老，子代从政者，则未知其在齐与？在曹与”，注云“在齐者，世子光也。时曹伯年老有疾，使世子行聘礼，恐卑，故使自代朝，虽非礼，有尊厚鲁之心，传见下卒葬详录，故叙经意依违之也”。然则彼剌曹世子，而传序经意不正言之，今此文正与彼同，故知亦依违言之。 \\n 　 \\n 孙叔豹如宋。 \\n 冬，仲孙蔑会晋荀罃、齐崔杼、宋华元、卫孙林父、曹人、邾娄人、滕人、薛人、小邾娄人于戚，遂城虎牢。虎牢者何？郑之邑也。以下戍系郑。 \\n [疏]“虎牢者何”。○解云：欲言郑邑，今不系郑；欲言他邑，有城虎牢之，文执不知问。○注“以下戍系郑”者。○解云：即下十年冬，“戍郑虎牢”是。 \\n 　 \\n 其言城之何？据外城邑不书。 \\n [疏]注“据外”至“不书”。○解云：正以《春秋》上下无外城邑之经故也，而何氏兼邑言之者，正以外城国都亦有书者，是以不得直言据外城国都，其书之者，即“城邢”、“城楚丘”、“城缘陵”、“城成周”之属是也。其外城国都，虽非常例，要自数数有经，是以何氏据邑言之。 \\n 　 \\n 取之也。取之则曷为不言取之？据取牟娄。 \\n [疏]注“取牟娄”。○解云：即隐四年“二月，莒人伐杞，取牟娄”是也。 \\n 　 \\n 为中国讳也。曷为为中国讳？○为中，于伪反，下及注并下文“郑为”皆同。讳伐丧也。曷为不系乎郑？为中国讳也。大夫无遂事，此其言遂何？归恶乎大夫也。使若大夫自生事取之者，即实遂，但当言取之。 \\n 楚杀其大夫公子申。 \\n [疏]注“讳伐丧也”。○解云：考诸古本皆无此注，且与下传文烦重。若有注者，是衍字也。○“曷为为中国讳”。○解云：正据莒人取牟娄，不为中国讳矣。而何氏不注之者，以上文已据取牟娄，是以不能重出。曷为不系乎郑者，正据下十年冬戍之时系郑也。为中国讳也者，若系于郑，还有伐丧之义，故云中国讳也。○注“即实”至“取之”。○解云：若实大夫自生事，即非诸侯使之取，是以不劳为诸侯讳，依实书之亦无伤，故言即实遂，但当言取之。 \\n 　 \\n 三年，春，楚公子婴齐帅师伐吴。 \\n 公如晋。 \\n 夏，四月，壬戍，公及晋侯盟于长樗。○樗，敕居反。公至自晋。盟地者，不于都也。以晋致者，上盟不于都，嫌如晋不得入，故以晋致起之。不别盟得意者，成公比失意如晋，公独得容盟，得意亦可知。○别，彼列反。 \\n [疏]注“盟地”至“可知”。○解云：文三年“冬，公如晋。十有二月，已巳，公及晋侯盟”，彼不举地者，以其在国都故也。今此举长樗，故言不于都矣。云以晋至起之者，昭二十八年“春，王三月，公如晋，次于乾侯”，二十九年“春，公至自乾侯，居于运”，何氏云“不致以晋者，不见容于晋，未至晋，然。此经上言“盟于长樗”，今若又言至自长樗，即嫌似次于乾侯然，亦不得入晋都，故以晋致起其文也。云“不别”至“可知”者，公与二国以上出会盟，得意致会，不得意不致。公与一国出会盟，得意致地，不得意不致。然则此襄公得与晋侯盟，宜直致地，不致地者，以其可知也。言成公比失意於晋者，即成公十六年“秋，公会晋侯”以下“于沙随，不见公”，传云“前此者，晋人来乞师而不与，公会晋侯，将执公。季孙行父曰：‘此臣之罪也’。於是执季孙行父”。经又云“公会尹子、晋侯”以下“伐郑”，传云“成公将会晋厉公，会不当期，将执公。季孙行父曰：‘臣有罪，执其君；子有罪，执其父，此听失之大者也。今此臣之罪也，舍臣之身而执臣之君，吾恐听失之为宗庙羞也。’於是执季孙行父”是也。 \\n 　 \\n 六月，公会单子、晋侯、宋公、卫侯、郑伯、莒子、邾娄子、齐世子光。已未，同盟于鸡泽。盟下日者，信在世子光也。 \\n [疏]注“盟下”至“光也”。○解云：言信任在於世子光，若如盟日定否世子光制之然，是以下日以近之，由如文十四年注云“盟下日者，刺诸侯微弱，信在赵盾”之类。何氏何以数言信在？正以下十六年传云“诸侯皆在是，其言大夫盟何？信在大夫也”。旧解云齐光亢诸侯之礼，晋侯贵致大国，众人畏之，故却日以待之，非也。 \\n 　 \\n 陈侯使袁侨如会。其言如会何？据曹伯襄言会诸侯，鄫子言会盟。○侨，其骄反。 \\n [疏]注“据曹伯襄言会诸侯者”。即僖二十八年冬，“曹伯襄复归于曹。遂会诸侯围许”是也。云鄫子言会盟者，即僖十九年“鄫子会盟于邾娄”是也。 \\n 　 \\n 后会也。不直言会盟者，时诸侯不亲与袁侨盟，又下方殊及之。 \\n [疏]注“不直”至“及之”。○解云：若其诸侯亲与之盟，宜云公会单子、晋侯以下盟于鸡泽，陈侯使袁侨来会盟。正由诸侯不新与之盟，故止得言如会矣。云又下方殊及之者，即下云“及诸侯之大夫，及陈袁侨盟”是也。言下方殊文，道及陈袁侨盟，是以此处未劳道会盟。 \\n 　 \\n 戊寅，叔孙豹及诸侯之大夫，及陈袁侨盟。曷为殊及陈袁侨？据俱诸侯之大夫也。言之大夫者，辟诸侯与大夫皆盟。为其与袁侨盟也。陈、郑，楚之与国，陈侯有慕中国之心，有疾，使大夫会，诸侯欲附疏，不复备责，遂与之盟，共结和亲，故殊之，起主为与袁侨盟也。复出陈者，喜得臣国也。不重出地，有诸侯在，臣系君，故因上地。○为其，于伪反，注同。不复，扶又反，下同。重，直用反。 \\n [疏]注“陈郑”至“国也”。○解云：即宣十一年“夏，楚子、陈侯、郑伯盟于辰陵”是也。知有慕中国之心者，正谓使大夫如会是也。且僖八年“郑伯乞盟”之下，注云“时郑伯欲与楚，不肯自来盟，处其国，遣使挹取其血，而请与之约柬，无汲汲慕中国之心，故抑之，使若叩头乞盟者也。不录使者，方抑郑伯，使若自来也”。然则郑伯无慕中国之心，抑言乞盟，又不录其使，则今不言乞盟，又录其使，则有慕中国之心明矣。又知有疾者，非直以其不自来，又见下四年三月，“陈侯午卒”矣。云复出陈者，喜得陈国也者，欲决成二年“及国佐盟于袁娄”之经。彼不重言齐，今重言陈者，喜得陈国故也。孔子曰：“书之重，辞之复，呜呼！不可不察，其中必有美者焉。”是以僖四年传云“曷为再言盟？喜服楚也”，故此注云“复出陈者，喜得陈也”。《春秋》意必如此者，正以楚人强盛，诸夏微弱，陈侯背楚，故喜得之。所以夺夷狄之势，益诸夏之荣也。○注“不重出地”。○解云：正决襄二十七年“夏，叔孙豹会晋赵武、楚屈建”以下“于宋”，“秋，七月，辛巳，豹及诸侯之大夫盟于宋”。彼所以再出地者，正以上无君故也。今诸侯在，臣系於君，故因上地矣。下十六年春，“公会晋侯”以下“于溴梁。戊寅，大夫盟”之下，不重出地者，亦以为诸侯在，臣系于君，得因上地，故彼注云“不重出地者，与三年鸡泽大夫盟同义”是也。 \\n 　 \\n 秋，公至自会。 \\n 冬，晋荀罃帅师伐许。 \\n 四年，春，王三月，已酉，陈侯午卒。 \\n 夏，叔孙豹如晋。 \\n 秋，七月，戊子，夫人弋氏薨。○弋氏，以职反，莒女也，《左氏》作“姒氏”。 \\n [疏]“四年”至“夫人弋氏薨”。○解云：《左氏》经作“姒氏”，字声势与此同。 \\n 　 \\n 葬陈成公。 \\n 八月，辛亥，葬我小君定弋。定弋者？襄公之母也。定弋，莒女也。襄公者，成公之妾子。○定弋，《左氏》作“定姒”。○“定弋者何”。○解云：欲言君母，谥不言成；欲言是妾，卒葬并见，故执不知问。 \\n [疏]注“定弋”至“妾子”。○解云：正以鄫世子巫者，莒之外孙，下五年传意以为与襄公为舅出，故知弋氏为莒女也。 \\n 　 \\n 冬，公如晋。 \\n 陈人围顿。 \\n 五年，春公至自晋。 \\n 夏，郑伯使公子发来聘。 \\n 叔孙豹、鄫世子巫如晋。外相如不书，此何以书？据晋郤克与庄孙许同时而聘于齐，不书。○巫，丘扶反。 \\n [疏]注“据晋”至“不书”。○解云：成二年传云云者是也。然则臧孙许不书者，自是耻之故也。而郤克聘齐不书之者，是外相如例不书故也。是以据之。若然，桓五年“夏，齐侯、郑伯如纪”，传云“外相如不书，此何以书”，何氏云“据蔡侯东国卒于楚不言如也”。何氏彼据蔡侯，此据郤克者，欲逐其相类故也，何者？彼齐侯、郑伯是君，且事不于鲁，故据蔡侯卒于楚不言如矣。此鄫世子巫事非亲，且叔孙豹率之，故据晋大夫与臧孙许俱行者，所引譬连类，得其象也。且其齐、郑如纪，州公如曹，皆得书者，彼文悉有成解。 \\n 　 \\n 为叔孙豹率而与之俱也。以不殊鄫世子，俱言如也。○为，于伪反。 \\n [疏]注“以不”至“如也”。○解云：正以不言及鄫世子，与叔孙共作一文，故知叔孙率之矣。 \\n 　 \\n 叔孙豹则曷为率而与之俱？据非内大夫。盖舅出也。巫者，鄫前夫人、襄公母姊妹之子也，俱莒外孙，故曰舅出。 \\n [疏]“盖舅出也”。○解云：谓巫是襄公舅氏之所出，姊妹之子谓之出也。言盖者，公羊子不受于师，故疑，若下传“盖欲立其出也”之类。或言此盖宜训为皆，若隐三年传云“盖通于下”，似盖云归哉之类。言襄公与巫，皆是一舅姊妹之子也。 \\n 　 \\n 莒将灭之，故相与往殆乎晋也。殆，疑。凝谳于晋，齐人语。○凝谳，鱼竭反。莒将灭之，则曷为相与往殆乎晋？据当以兵救之。取后乎莒也。其取后乎莒奈何？莒女有为鄫夫人者，盖欲立其出也。时莒女嫁为鄫后夫人，夫人无男有女，还嫁之于莒，有外孙。鄫子爱后夫人而无子，欲立其外孙，主书者善之。得为善者，虽扬父之恶救国之灭者可也。 \\n 仲孙蔑、卫孙林父会吴于善稻。不殊卫者，晋侯欲会吴于戚，使鲁卫先通好，见使畀故不殊，盖起所耻。○善稻，《左氏》作“善道”。好，呼报反。 \\n [疏]注“书者善之”。○解云：六年秋，“莒人灭鄫”。然则不能救灭而得善之者，虽不能救，有言之功故也。 \\n 　 \\n 秋，大雩。先是襄公数用兵，围彭城，城虎牢。三年再会，四年如晋，逾年乃反。○又赋敛重，恩泽不施所致。○数，所角反。敛，力验反。 \\n [疏]注“先是”至“所致”。○解云：“围彭城”在元年春，即经云“仲孙蔑会晋栾黡”以下“围彭城”是也。其城虎牢者，在上二年冬，“遂城牢”是也。云“三年再会者，盖为三年“六月，公会单子、晋侯”以下“同盟于鸡泽”，下云“戊寅，叔孙豹及诸侯之大夫，及陈袁侨盟”是也。虽是一出行，频有二事，停车费重而致旱，缘是之故，得作然解。云四年如晋，逾年乃反者，即上四年“冬，公如晋”，五年“春，公至自晋”是也。其元年夏，“仲孙蔑会齐崔杼”以下“次于合”；二年秋，“叔孙豹如宋。冬，仲孙蔑会晋荀罃”以下“于戚”，於此诸事，岂不为费？而注不言之者，正以元年“举围彭城”，二年举“城虎牢”，三年举再会，四年举“如晋”，年举一事，粗而言之，见其致旱之由而已。其馀不足举者，文略不悉耳。其三年再会并举之者，以其皆会事，可以一言而尽故也。 \\n 　 \\n 楚杀其大夫公子壬夫。 \\n 公会晋侯、宋公、陈侯、卫侯、郑伯、曹伯、莒子、邾娄子、媵子、薛伯、齐世子光、吴人、鄫人于戚。吴何以称人？据上善稻之会不称人。 \\n [疏]“楚其大夫公子壬夫”。○解云：《春秋》之内，君杀大夫，皆至葬时别有罪无罪。今吴、楚之君，例不书葬，不作他文以别之者，盖以略夷狄故之也。 \\n 　 \\n 吴鄫人云则不辞。孔子曰：“言不顺，则事不成。”方以吴抑鄫，国列在称人上，不以顺辞，故进吴称人。所以抑鄫者，经书莒人灭鄫，文与巫诉，巫当存，恶鄫文不见，见恶必以吴者，夷狄尚知父死子继，故以甚鄫也。等不使鄫称国者，鄫不如夷狄，故不得与夷狄同文。○恶鄫，乌路反。不见，贤遍反。 \\n [疏]注“所以抑”至“不见”。○解云：经书言莒人灭鄫者，在下六年秋。其经称人，似贬黜之。云文与巫诉者，即上文“世子巫如晋”是也。许之诉，即合存之义。然则上下二经皆非鄫咎，故曰恶鄫文不见也。 \\n 　 \\n 公至自会。 \\n 冬，戍陈。孰戍之？诸侯戍之。曷为不言诸侯戍之？据下救陈言诸侯。 \\n [疏]注“据下救陈言诸侯”。○解云：谓历叙诸侯，即下文云“公会晋侯”以下“救陈”是也。 \\n 　 \\n 离至不可得而序，离至，离别前后至也。陈坐欲与中国，被强楚之害，中国宜杂然同心救之，乃解怠前后至，故不序，以剌中国之无信。○解云：七合反，又如字，十年注同。解，古卖反。 \\n [疏]注“陈坐”至“无信”。○解云：其与中国者，谓欲得与中国，即上三年“陈侯使袁侨如会”是也。其被强楚之害者，正见诸侯戍之故也。 \\n 　 \\n 故言我也。言我者，以鲁至时书，与鲁微者同文。微者同文者，使若城楚丘，辟鲁独戍之。戍例时。 \\n [疏]注“与鲁微者同文”。○解云：以不载名氏及国，直言其事者，若庄公二十八年“冬，筑微”之文，故云与鲁微者同文矣。云微者同文者，使若城楚丘，辟鲁独戍之者，城楚丘在僖二年，彼时亦直言“城楚丘”，作鲁微者之文。鲁之微者，焉能独城乎？明其更有馀国，是以书月，见其非内城。今此戍陈之经，亦作鲁微者之文。鲁之微者，焉能独戍乎？明其更有馀国矣，故曰使若城楚丘辟鲁独戍之。云戍例时者，正以此文直书冬；十年冬，“戍郑虎牢”，故知例时也。 \\n 　 \\n 楚公子贞帅师伐陈。 \\n 公会晋侯、宋公、卫侯、郑伯、曹伯、莒子、邾娄子、滕子、薛伯、齐世子光救陈。十有二月，公至自救陈。 \\n 辛未，季孙行父卒。 \\n [疏]“十有二月，公至自救陈”。○贾氏云“月为下卒起其义也。” \\n 　 \\n 六年，春，王三月，壬午，杞伯姑容卒。始卒，更名、日书葬者，新黜未忍便略也。 \\n [疏]注“始卒”至“略也”。○解云：案僖二十三年“冬，十有一月，杞子卒”。而於此言始者，彼注云“卒者，桓公存王者后，功尤美，故为表异卒录之”。然则传闻之世，小国之卒未合书见，非其常例矣。至所闻之世，始合书卒，是以於此言始矣。文十三年夏五月，“邾娄子籧篨卒”；宣九年秋，“八月，滕子卒”，其名、日与葬皆未书，今此尽录，故解之也。言新黜未忍便略也者，即庄二十七年冬，“杞伯朝”，注云“杞，夏后。不称公者，《春秋》黜杞新周而故宋，以《春秋》当新王”者，以其禀气先王，圣人胤嗣，虽其微弱，未忍便略之。 \\n 　 \\n 夏，宋华弱来奔。 \\n 秋，葬杞桓公。 \\n 滕子来朝。 \\n 莒人灭鄫。莒称人者，莒公子，鄫外孙。称人者，从莒无大夫也。言灭者，以异姓为后，莒人当坐灭也。不月者，取后于莒，非兵灭。 \\n [疏]注“莒称人者”。○解云：从莒无大夫，即庄二十七年传“莒无大夫，此何以书”是也。○注“不月者”。○解云：凡兵灭者例书月，即庄十年“冬，十月，齐师灭谭”，十三年“夏，六月，齐人灭遂”之属是也。今此非兵灭，故书时矣。以此言之，即知僖二年“晋灭下阳”，僖十年“狄灭温”之属，皆蒙上月矣。僖十七年“夏，灭项”，彼注云“不月者，桓公不坐灭，略小国”；僖二十六年“秋，楚人灭夔”，何氏云“不月者，略夷狄灭微国也”。以此言之，则知僖十二年“夏，楚人灭黄”，文五年“秋，楚人灭六”之属，亦是略之故也。其“卫侯毁灭邢”，“楚子灭萧”，“蔡归生灭沈”之属，皆当文自释，不劳备说。 \\n 　 \\n 冬，叔孙豹如邾娄。 \\n 季孙宿如晋。 \\n 十有二月，齐侯灭莱。曷为不言莱君出奔？据谭子言奔。○曷为，于伪反。 \\n [疏]注“据谭子言奔”者。即庄十年“齐师灭谭，谭子奔莒”是也。国灭，君死之，正也。明国当存。不书杀莱君者，举灭国为重。○重，直用反。 \\n 　 \\n [疏]注“不书”至“为重”。○解云：欲决定四年“四月，庚辰，蔡公孙归生帅师灭沈，以沈子嘉归，杀之”文也。彼注云“不举灭为重，书以归杀之者，责不死位也”是也。 \\n 　 \\n 七年，春，郯子来朝。○郯，音谈。 \\n 夏，四月，三卜郊，不从，乃免牲。 \\n 小邾娄子来朝。 \\n 城费。○费，音秘。 \\n 秋，季孙宿如卫。 \\n 八月，〈虫衆〉。先是郯、小邾娄来朝，有宾主之赋，加以城费，季孙宿如卫，烦扰之应。○〈虫衆〉，音终，一音锺。 \\n 冬，十月，卫侯使孙林父来聘。壬戌，及孙林父盟。 \\n 楚公子贞帅师围陈。 \\n 十有二月，公会晋侯、宋公、陈侯、卫侯、曹伯、莒子、邾娄子于鄬。○鄬，于委反，《字林》：凡吹反。郑伯髡原如会，未见诸侯。丙戍，卒于操。操者何？郑之邑也。诸侯卒其封内不地，此何以地？据陈侯鲍卒不地。○髡原，苦门反，《左氏》作“髡顽”。操，七报反，一音七南反，《左氏》作“鄵”。 \\n [疏]“郑伯髡顽如会”者。○解云：正本作“顽”字，亦有一本作“原”字，非也。○“操者何”。○解云：欲言郑邑，封内不地；欲言外邑，文不系外，故执不知问。其“鄵”字者，非正本也。○注“据陈”至“不地”。○解云：即桓五年“正月，甲戍，已丑，陈侯鲍卒”，传曰“曷为二日卒之？怴也。甲戌之日亡，已丑之日死而得，君子疑焉。故以二日卒之”，是封内卒不地者，故据而难之。 \\n 　 \\n 隐之也。何隐尔？弑也。孰弑之，其大夫弑之。曷为不言其大夫弑之？据郑公子归生弑其君夷书。○杀也，音试，下及注皆同。 \\n [疏]注“据郑”至“夷书”。○解云：在宣四年夏六月书者，谓书大夫名氏矣。 \\n 　 \\n 为中国讳也。曷为为中国讳？据归生弑君，不为中国讳。○为中，于伪反，下及注皆同。郑伯将会诸侯于鄬，其大夫谏曰：“中国不足归也，则不若与楚。”郑伯曰：“不可。”其大夫曰：“以中国为义，则伐我丧。”据城虎牢事。 \\n [疏]注“据城虎牢事”者。○解云：上二年经云“遂城虎牢”，传云“虎牢者何？郑之邑也。其言城之何？取之也。取之，曷为不取之？为中国讳也。曷为为中国讳？讳伐　丧也”是也。 \\n 　 \\n 以中国为彊，则不若楚。言楚属围陈，不能救。○属，音烛。 \\n [疏]注“言楚”至“能救”。○解云：即上文云“楚公子贞帅师围陈”，终无救文是也。 \\n 　 \\n 於是弑之。聤由中国无义，故深讳使若自卒。○聤由，音祸。郑伯髡原何以名？据陈侯如会不名。 \\n [疏]注“据陈”至“不名”。○解云：即僖二十八年五月，“公会晋侯”以下“于践土。陈侯如会”是也。 \\n 　 \\n 伤而反，未至乎舍而卒也。舍，昨日所舍止处也。以操定邑，知伤而反也。未见诸侯，尚往辞，知未至舍也。云尔者，古者保辜，诸侯卒名，故於如会名之，明如会时为大夫所伤，以伤辜死也。君亲无将，见辜者，辜内当以弑君论之，辜外当以伤君论之。○处，昌虑反。见辜，贤遍反。 \\n [疏]注“以操定邑知伤而反也”者。○解云：正以操是郑邑，操本去鄬弥远，是以知其见伤而还。○注“未见诸侯”至“舍也”者。○解云：凡言未见者，有欲见之理，知尚往辞，若其迥还至舍，便绝未见之义，经不应得言未见，故如此解。○注“君亲无将”。○解云：庄三十二年传云“君亲无将，将而必诛”，故此注引之。其弑君论之者，其身枭首，其家执之。其伤君论之者，其身斩首而已，罪不累家，汉律有其事。然则知古者保辜者亦依汉律，律文多依古事，故知然也。 \\n 　 \\n 未见诸侯，其言如会何？致其意也。郑伯欲与中国，意未达而见弑，故养逐而致之，所以达贤者之心。 \\n [疏]“未见诸侯，其言会何”。○解云：上“陈侯如会”、“袁侨如会”之辈，皆是至会。今郑伯既言未见诸侯，而言如会，故据未见而难之。 \\n 　 \\n 陈侯逃归。起郑伯欲与中国，卒逢其祸，诸侯莫有恩痛自疾之心，於是惧，然后逃归，故书以剌中国之无义。加逃者，抑陈侯也。孔子曰：“夷狄之有君，不如诸夏之亡。”不当背也。○背，音佩。 \\n 八年，春，王正月，公如晋。月者，起鄬之会，郑伯以弑，陈侯逃归，公独脩礼於大国，得自安之道，故善录之。○以杀，音试。 \\n 夏，葬郑僖公。贼未讨，何以书葬？为中国讳也。探顺事上，使若无贼然。不月者，本实当去葬责臣子，故不足也。○为中，于伪反。去，起吕反。 \\n [疏]“贼未讨，何以书葬”。○解云：正以隐十一年传云“《春秋》弑君贼不讨，不书葬，以为无臣子也”。是以弟子据而难之。○注“不月者”。○解云：本实当去葬，责臣子，故不足也者，正以卒日葬月，达於《春秋》大国之例。今郑为大国，不月，故如此解。 \\n 　 \\n 郑人侵蔡，获蔡公子燮。此侵也，其言获何？据宋师败绩，获宋华元，战乃言获也。○燮，素协反。 \\n [疏]“获蔡公子燮”者。《穀梁》作“公子湿”。○注“据宋”至“获也”。○解曰：即宣二年春，“宋华元帅师，及郑公子归生帅师，战于大棘。宋师败绩，获宋华元”是也。《公羊》之义，以为“觕者曰侵”，故如此解。 \\n 　 \\n 侵而言获者，適得之也。时適遇值其不备获得之，易，不言取之者，封内兵不书，嫌如子纠取一人，故言获，起有兵也。又将兵御难，不明候伺，虽不战斗，当坐获。○易，以豉反。难，乃旦反。伺，音司，又息嗣反。 \\n [疏]注“易，不言取之者”。○解云：《春秋》之义，取为易辞，故隐十年“郑伯伐取之”，传云“其言伐取之何？易也”者，是《春秋》之义。封内之兵，例不书之，故定八年传云“公敛处父帅师而至”，经不书之是也。庄九年“齐人取子纠杀之”者者，是取一人之文。凡言获者，用兵之文，即“获宋华元”、“获陈夏齧”之辈是也。然则此传言“適得之”，即是易之甚者，所以不言取之者，其人是时将兵拒郑，但未至斗战。封内之兵，例所不书。既不得书有蔡师，若言郑人侵蔡取公子燮，则嫌如庄九年“齐人取子纠杀之”然，但取一人而已，故言获起其文，是时亦将兵来。云又将兵御难，不明侯伺，虽不战斗，当坐获者，以谓蔡公子燮，当以被获为坐罪，何者？以其於守御之道不足故也。 \\n 　 \\n 季孙宿会晋侯、郑伯、齐人、宋人、卫人、邾娄人于邢丘。○邢，音刑。 \\n 公至自晋。 \\n 莒人伐我东鄙。 \\n 秋，九月，大雩。由城费，公比出会、如晋，莒人伐我，动扰不恤民之应。 \\n [疏]注“由城”至“之应”。○解云：城费在七年夏也。公比出会者，即五年冬，“公会晋侯”以下“救陈”；七年十二月，“公会晋侯”以下“于鄬”是也。“如晋”者，即今年“正月，公如晋”是也。莒人伐我者，即今年夏，“莒人伐我东鄙”是也。或者公比出会者，即七年“公会晋侯”以下“于鄬”，今年“季孙宿会晋侯”以下“于邢丘”是也。然则季孙宿会而言公比出会者，略举以言之，是以不复别也。 \\n 　 \\n 冬，楚公子贞帅师伐郑。 \\n 晋侯使士匄来聘。 \\n 九年，春，宋火。曷为或言灾？或言火？大者曰灾，小者曰火。大者谓正寝、社稷、宗庙、朝庭也，下此则小矣。灾者，离本辞，故可以见火。○宋火，二传作“宋灾”。离，力智反。见，贤遍反。 \\n [疏]“言火者”。○解云：《左传》、《穀梁》作“宋灾”。“曷为或言灾”者，庄二十年“夏，齐大灾”，襄三十年“宋灾”之类是。○“大者曰灾，小者曰火”。○解云：《五行书》云“害物为灾，不害物为异”者，谓雪霜水旱蠜螽之属，非谓火害与否，与此非妨矣。○注“灾者”至“见火”。○解云：本实是火而谓之灾，离其本体，故曰离本辞。灾者，害物之名，故可以见其大於火也。然则何氏以为《春秋》之义不记人火，火者皆是天害也。但害於大物则言灾，害於小物则言火，且不如《左氏》“人火曰火”，故如此注。所以然者，正以《春秋》之义，重於天道，略於人事，人火之难，何足记也。 \\n 　 \\n 然则内何以不言火？据西宫灾不言火。 \\n [疏]注“据西”至“言火”。○解云：即僖二十年夏，“五月，乙巳，西宫灾”，传云“西宫者何？小寝也”，彼注云“西宫者，小寝内室，楚女所居也”。以其非正寝社稷宗庙朝廷，故谓之小。若然，桓十四年“秋，八月，壬申，御廪灾”，亦应是小，所以不据之者，以其御用於宗庙之物，於小义不强，岂似西宫为小寝内室乎？ \\n 　 \\n 内不言火者，甚之也。《春秋》以内为天下法，动作当先自克责，故小有火，如大有灾。何以书？记灾也。外灾不书，此何以书？为王者之后记灾也。是时周乐已毁，先圣法度浸疏远不用之应。○为王，于伪反。浸，子鸩反。 \\n [疏]“外灾不书”。○解云：庄十二年“秋，宋大水”之下，传云“外灾不书，此何以书”，注云“据漷移不书”是也。○“为王者之后记灾也”。○解云：《春秋》之义，详内而略外，是以外灾例不录，而书皆善文，又皆有传释，不劳备载也。○注“是时”至“之应”。○解云：宣十六年“夏，成周宣谢灾”，传云“成周者何？东周也。宣谢者何？宣宫之谢也”，彼注云“宣宫，周宣王之庙”；传云“何言乎成周宣谢灾？乐器藏焉尔”，注云“宣王中兴所作乐器”，天灾中兴之乐器，示周不复兴是也。然则宣公十六年时，周乐已毁，而宋是王者之后，先圣法度所存，今复灾之，是法度浸疏远不用之应也。 \\n 　 \\n 夏，季孙宿如晋。 \\n 五月，辛酉，夫人姜氏薨。 \\n 秋，八月，癸未，葬我小君缪姜。 \\n 冬，公会晋侯、宋公、卫侯、曹伯、莒子、邾娄子、滕子、薛伯、杞伯、小邾娄子、齐世子光伐郑。十有二月，已亥，同盟于戏。事连上伐，不致者，恶公服缪姜丧未逾年，而亲伐郑，故夺臣子辞。○戏，许宜反，恶，乌路反。 \\n [疏]注“事连”至“子辞”。○解云：庄六年传“得意致会，不得致伐”者，谓公与二国以上会伐并有之时，若公与二国以上出会盟，得意致会，不得意不致也。然则今此若直同盟于戏而已，容或不致。今事连上伐，若其得意，宜致会；若其不得意，宜致伐，无不致之理。而今不致者，恶其母服未期，亲自用兵，不子之甚，故不书致。言夺臣子辞者，正以凡书致者，皆是臣子喜其君父脱危而至。今不书致，似若不脱然，故曰夺臣子辞。 \\n 　 \\n 楚子伐郑。 \\n 十年，春，公会晋侯、宋公、卫侯、曹伯、莒子、邾娄子、滕子、薛伯、杞伯、小邾娄子、齐世子光会吴于柤。○柤，庄加反。 \\n 夏，五月，甲午，遂灭偪阳。○偪，音福，又彼力反。 \\n [疏]“遂灭偪阳”。○解云：《左氏》经作“偪”字，音夫目反，一音逼近之逼，而南州人云道仍有偪阳之类，如逼近之逼矣。 \\n 　 \\n 公至自会灭日者，甚恶诸侯不崇礼义以相安，反遂为不仁，开道彊夷灭中国。中国之祸，连蔓日及，故疾录之。灭止于取邑，例不当书致。书致者，深讳，若公与上会，不与下灭。○恶，乌路反。道，音导。蔓，音万。公与，音预，下同。 \\n [疏]注“灭日”至“下灭”。○解云：凡灭例月，即庄十年“冬，十月，齐师灭谭”，十三年“夏，六月，齐人灭遂”之属是。今乃书日，故如此解也。言反遂为不仁者，则此经“遂灭偪阳”是也。云开道强夷者，昭八年夏，“楚人执陈行人于徵师杀之”，“冬，十月，壬午楚师灭陈。执公子招，放之于越。杀陈孔瑗”；十一年“冬，四月，丁已，楚子虔诱蔡侯般，杀之于申”，“楚公子弃疾帅师围蔡”，“冬，十有一月，丁酉，楚师灭蔡。执蔡世子有以归，用之”；三十年“冬，十有二月，吴灭徐。徐子章禹奔楚”；定十四年“楚公子结帅师灭顿，以顿子跄归”；十五年春，“楚子灭胡。以胡子豹归”之属，皆是强夷迭害诸夏，故言连蔓日及，是以变例书日，疾而录之。云灭比云云者，《春秋》之义，主书致者，正欲别其得意以不，故庄六年传曰“得意致会，不得意致伐”是也。若取邑例不书致，所以然者，取得他邑，得意明矣，何劳书致以见之乎？是以僖三十三年夏，“公伐邾娄，取丛”，何氏云“取邑不致者，得意可知例”是也。然则灭得他国，义如取邑，故曰灭比取邑，亦不当致而致之者，深为内讳，使若公不与灭事故也。 \\n 　 \\n 楚公子贞、郑公孙辄帅师伐宋。 \\n 晋师伐秦。 \\n 秋，莒人伐我东鄙。 \\n 公会晋侯、宋公、卫侯曹伯、莒子、邾娄子、齐世子光、滕子、薛伯、杞伯、小邾娄子伐郑。 \\n 冬，盗杀郑公子斐、公子发、公孙辄。不言其大夫者，降从盗，故与盗同文。○斐，芳尾反，《左氏》作“騑”。 \\n [疏]“冬盗杀”云云。○解云：凡《春秋》之事，君杀大夫称国，即僖七年“郑杀其大夫申侯”之属是也。大夫相杀称人，即文九年“晋人杀其大夫先都”之属是也。今此士杀其大夫，故言盗矣。是以文十六年传云“大夫弑君称名氏，贱者穷诸人”，注云“贱者谓士也，士正自当称人”；“大夫相杀称人，贱者穷诸盗”，注云“降大夫使称人，降士使称盗者，所以别死刑有轻重也”者，是其士杀大夫称盗之义也。○注“不言其”至“同文”。○解云：士正自当称人，宜言郑人杀其大夫某甲，今不言其大夫者，正以士既降从盗，故与盗同文也。其盗杀者，即哀四年春，“盗弑蔡侯申”，传云“弑君贱者穷诸人，此其称盗以弑何？贱乎贱者也。贱乎贱者孰谓？谓罪人也”，彼注云“罪人者，未加刑也。蔡侯近罪人，卒逢其祸，故以为人君深戒。不言其君者，方当刑放之，与刑人义同”。然则盗杀蔡侯申，不言其君，今此士杀大夫，降之言盗，亦不言其大夫，与实盗同。故云降从盗，故与盗同文也。而哀四年注云“当刑放之，与刑人义同”者，襄二十九年夏五月，“阍弑吴子馀祭”，传云“阍者何？门人也”，注云“以刑人为阍，非其人，故变盗言阍”；“君子不近刑人，近刑人则轻死之道也”。注云“不言其君者，公家不畜，士庶不友，放之远地，欲去听所之，故不系国。不系国，故不言其君”。然则刑人所止，不常厥居，若故出奔，任其所愿，由此之故，不合系国。既不系国，则君臣义尽，是以《春秋》去君父以见之。其杀蔡侯者，由未加刑，而亦不言其君者，方当刑放，故与刑人同义也。 \\n 　 \\n 戍郑虎牢。孰戍之？诸侯戍之。曷为不言诸侯戍之？离至不可得而序，故言我也。剌诸侯既取虎牢以为蕃蔽，不能杂然同心安附之。○为蕃，方元反。 \\n [疏]“戍郑虎牢”云云。○解云：五年“陈戍之下已有传，而复发者，盖嫌国邑不同故也。注“既取虎牢”者。即二年冬，“遂城虎牢”，传云“虎牢者何？郑之邑也。其言城之何？取之也。取之曷为不言取之？为中国讳也。曷为为中国讳？讳伐丧也”是也。 \\n 　 \\n 诸侯巳取之矣，曷为系之郑？据莒矣夷以牟娄来奔，本杞之邑，不系于杞。 \\n [疏]注“据莒”至“于杞”。○解云：即昭五年“莒牟夷以牟娄及防兹来奔”是也。云本杞之邑，即隐四年“二月，莒人伐杞，取牟娄”是也。 \\n 　 \\n 诸侯莫之主有，故反系之郑。诸侯本无利虎牢之心，欲共以距楚尔，无主有之者，故不当坐取邑，故反系之郑，见其意也。所以见之者，上讳伐丧不言取，今剌戍之舒缓，嫌於义反，故正之云尔。○诸侯莫之主有，绝句。见其，贤遍反，下同。 \\n [疏]注“所以见之者”。○解云：上讳伐丧不言取者，即二年冬，“遂城虎牢”，传云云是也。不言取，讳之似不合取，既不合取，戍之舒缓即不合剌，而今剌之，义似违，是以《春秋》系之於郑，见无主有，明欲拒楚，实无贪利，即诸侯取之不合罪坐也，故云不当坐取邑耳。 \\n 　 \\n 楚公子贞帅帅救郑。 \\n 公至自伐郑。 \\n 十有一年，春，王正月，作三军。三军者何？三卿也。为军置三卿官也。卿大夫爵号。大同小异。方据上卿道中下，故总言三卿。○为军，于伪反，年末同。 \\n [疏]“作三军”。○解云：《公羊》以为王官之伯，宜半天子，乃有三军。鲁为州牧，但合二军，司徒、司空将之而巳，今更益司马之军，添满三军，是以《春秋》书而讥之，故曰作三军。是以隐五年注“礼，天子六师，方伯二师，诸侯一师”，是其一隅也。何氏之意，以军与师得为通称，而临时名耳。是以或言军，或言师，不必万二千五百人为军也。○“三军者何也”。○解云：欲言先有，不应言作；欲言先无，军是常役，故执不知问。○注“为军”至“官也”。○解云：鲁人前此止置司徒、司空以为将，下各有小卿二人辅助其政。其司马事省，盖总监而已，故但有一小卿辅之。今更置中军司马将之，亦置二小卿辅助其政，故曰为军置三卿官也。然则问者云三军者何，师答之云三卿也者，谓言作三军者，正是致司马之职。三卿之官为军将也。○注“卿大”至“小异”。解云：卿大夫者，皆是爵号，但大同小异而已。若总而言之，皆曰卿大夫；若别而异之，乃贵者曰卿，贱者曰大夫耳。如此注者，欲道一卿二大夫，所以总名三卿之意也。○注“方据”至“三卿”。○解云：言卿与大夫，析而言之其实有异，而皆谓之卿者，方据上卿言其中下者，遂得卿称，故得通言三卿也。其二小卿谓之中下者，盖二者相对有尊卑，若似《大司马》叙官云：大司马卿一人，小司马中大夫，军司马下大夫然。 \\n 　 \\n 作三军，何以书？欲问作多书乎？作少书乎？故复全举句以问之。○复，扶又反。 \\n [疏]注“欲问”至“问之”。○解云：欲道所以不直言何以书而举作三军者，弟子之意，欲问《春秋》之义书其作三军者，为是嫌其作军大多而书乎？为是嫌其大少而书乎？故复全举经文一句军之头数问之。若直言何以书，但问主书，无以见其数，故言此也。 \\n 　 \\n 讥。何讥尔？古者上卿下卿，上士下士，说古制司马官数。古者诸侯有司徒、司空，上卿各一，下卿各二；司马事省，上下卿各一；上士相上卿，下士相下卿，足以为治。襄公委任强臣，国家内乱，兵革四起，军职不共，不推其原，乃益司马作中卿官，逾王制，故讥之。言军者，本以军数置之。月者，重录之。○省，所景反。相上，息亮反，下同。治，直吏反。共，音恭。 \\n [疏]注“说古制”。○解云：言古者司马一官但上卿一人，下卿一人；上士一人，下士一人而巳，无以两者。以其言者，不作军将故也。○注“古者”至“为治”。○解云：何氏之意，知古者但有司徒、司空典事者，正以《诗》云“乃召司徒，乃召司空”，不以司马，故知司马事省，总监而已。然则司徒卿一人，其大夫二人；司空卿一人，其大夫二人；司马卿一人，其大夫一人，所谓诸侯之制，三卿五大夫矣。云襄公委任强臣者，谓三家季孙宿之徒是也。云国家内乱者，谓举事不由君命，即下十二年“遂入运”之属是也。云乃益司马作中卿官，逾王制，故讥之者，言乃益司马，谓添益其职内也；作中卿官者，谓於司马内更作一卿官，尊于小卿，故曰作中卿官也；言逾王制者，谓过于先王旧制。云言军者，本以军数置之，求其实置中卿，而言作三军者，言本所以置此中卿官者，正欲令助司马为军将，将三军，故曰本以军数置之。云月者，重录之者，此事无例，不可相决，但言重失礼，故详言之。 \\n 　 \\n 夏，四月，四卜郊，不从，乃不郊。成公下文不致此致者，襄公但不免牲尔。不怨怼，无所起。○怼，直类反。 \\n [疏]注“成公”至“所起”。○解云：成十年“夏，四月，五卜郊，不从，乃不郊”，传云“其言乃不郊何？不免牲，故言乃不郊也”，下云“五月，公会晋侯”以下“伐郑”，注云“不致者，成公数卜郊不从，怨怼，故不免牲。不但不免牲而巳，故夺臣子辞以起之”者，是其成公下文不致之文也。今何氏难明前义，故令上下相晓也。 \\n 　 \\n 郑公孙舍之帅师侵宋。 \\n 公会晋侯、宋公、卫侯、曹伯、齐世子光、莒子、邾娄子、滕子、薛伯、杞伯、小邾娄子伐郑。 \\n 秋，七月，已未，同盟于京城北。○京城北，《左氏》作“亳城北”。 \\n [疏]“同盟于京城北”。○解云：《穀梁》与此同，《左氏》经作“亳城北”，服氏之经亦作“京城北”，乃与此传同之也。 \\n 　 \\n 公至自伐郑。 \\n 楚子、郑伯伐宋。 \\n 公会晋侯、宋公、卫侯、曹伯、齐世子光、莒子、邾娄子、滕子、薛伯、杞伯、小邾娄子伐郑，会于萧鱼。此伐郑也，其言会于萧鱼何？据伐郑常难，今有详录之文。○难，乃旦反。 \\n [疏]注“据伐”至“之文”。○解云：谓以上伐郑，多以伐致作不得意之文，故曰常难。言今有详录之文者，谓录其会萧鱼，并下文“公至自会”之属是也。与前经异，故难之。 \\n 　 \\n 盖郑与会尔。中国以郑故，三年之中五起兵，至是乃服，其后无干戈之患二十馀年，故喜而详录其会，起得郑为重。○与，音预。 \\n [疏]注“中国”至“为重”。○解云：即上文九年“冬，公会晋侯”以下“伐郑”，“同盟于戏”，一也；十年秋，“公会晋侯”以下“伐郑”，二也；冬，“戍郑虎牢”，三也；今年“公会晋侯”以下“伐郑”，“同盟于京城北”，四也；通此则五矣，故曰三年之中五起兵耳。云至是乃服者，非直郑人与会，下文公以会致，亦是其服文矣。云其后无干戈之患二十馀年者，谓郑之遂服，不复伐之，不谓不伐馀国，即下十四年夏，“叔孙豹会晋荀偃”以下“伐秦”；十八年“公会晋侯”以下“同围齐”之属是。言二十馀年，谓不满得三十年，至昭公之时，属楚灭陕、蔡，蛮夷内侵，乃是诸夏之患，故言此。 \\n 　 \\n 公至自会。 \\n 楚人执郑行人良霄。○霄，音消。 \\n 冬，秦人伐晋。为楚救郑。 \\n [疏]注“为楚救郑”。○解云：为楚救郑之义出《左氏传》矣。　"}
{"章节": "襄公卷二十（起十二年，尽二十四年）", "正文": "襄公卷二十（起十二年，尽二十四年） \\n  \\n  \\n 　 \\n 　   十有二年，春，王三月，莒人伐我东鄙，围台。邑不言围，此其言围何？伐而言围者，取邑之辞也。伐而不言围者，非取邑之辞也。外取邑有嘉恶当书，不直言取邑者，深耻中国之无信也。前九年伐得郑，同盟于戏。楚伐郑不救，卒为郑所背，中国以弱，蛮荆以强，兵革亟作。萧鱼之会，服郑最难，不务长和亲，复相贪犯，故讳而言围以起之。月者，加责之。○台，他来反，又音台。背，音佩。亟，去冀反。难，乃旦反。长，丁丈反。 \\n [疏]“邑不言围”。○解云：隐五年冬，“宋人伐郑，围长葛”，传云“邑不言围”，注云“据伐於馀丘不言围”也。今此不注者，从彼可知矣。○注“外取”至“责之”。○解云：凡外取鲁邑，有所嘉，有所恶，皆当书见。昭二十五年冬，“齐侯取运”，传云“外取邑不书，此何以书？为公之也”，彼注云“为公取运以居公，善其忧内故书”者，是其有嘉而书也。宣元年“六月，齐人取济西田”，传云“外取邑不书，此何以书？所以赂齐也。曷为赂齐？为弑子赤之赂也”，注云“子赤，齐外孙。宣公篡弑之，恐为齐所诛，为是赂之，故讳使若齐自取之者”，“月者，恶内甚於邾娄子益”者，是其有恶书也，故言外取邑有嘉恶当书也。然则外取鲁邑，有所嘉，有所恶，当书取。今亦有所恶，所以不直言取邑而言围者，深耻中国之无信故也。云前九年伐得郑，知九年伐得郑者，以上言“公会晋侯”以下，即言“同盟于戏”，是其伐得之也。言楚伐郑不救者，即下文“楚子伐郑”，经无救郑之文是也。言卒为郑所背者，即十年夏，“楚公子贞、郑公孙辄帅师伐宋”，是其背诸夏之文。云兵革亟作者，即前年注云“三年之中五起兵”是也。云萧鱼之会，服郑最难者，正以三年之中五起兵，然后得之，直会于萧鱼。萧鱼郑人与会而已，经无同盟之文，故知服郑最难矣。云故讳而言围以起之者，不直言取而讳之言围，作无所嘉恶之文者，欲以起祸深，不可言故也。知此“莒人伐我东鄙，围台”之经为文者，正以此传作常文释之云“伐而言围者，取邑之辞也。伐而不言围者，非取邑之辞也”。下十五年“夏，齐侯伐我北鄙，围成”，十七年“秋，齐侯伐我北鄙，围洮。齐高厚帅师伐我北鄙，围防”之属，皆从此文而不释，故知常文明矣。若此是义之经，至齐高厚之下传当解之。云月者，加责之者，欲道下十七年“秋齐侯伐我北鄙，围洮”，及高厚“围防”之属，皆不书月，故知此特月，加而责之故也。而十五年“围成”之下，注云“俱犯萧鱼，此不月，十二年月者，疾始可知”者，正以去此势近，故令从此义。十七年者差远，故不复解之。 \\n 　 \\n 季孙宿帅师救台，遂入运。入运者，讨叛也。封内兵书者，为遂举。讨叛恶遂者，得而不取，与不讨同，故言入起其事。 \\n [疏]注“入运讨叛也”。○解云：昭元年“三月，取运。运者何？内之邑也。其言取之何？不听也”，何氏云“不听者，叛也。不言叛者，为内讳，故书取以起之”。然则运者是内邑，而季孙入之，故知讨叛也。○注“封内兵书者，为遂举”。○解云：《春秋》之义，封内之兵，例所不书，即定八年传云“公敛处父帅师而至”，经不书之是也。今书“救台”与“入运”者，为恶季孙之遂，是以举之。○注“讨叛”至“其事”。○解云：《春秋》之义，大夫出竟，有可以安社稷利国家者，专之可也。然则讨叛之事，可以容其专之，而恶其遂者，正以得而不取，与不讨莫异。知得而不取者，正以经书入故也，是以隐二年夏，“莒人入向”之下，传云“入者何？得而不居也”。案下注云“季孙宿遂取郓以自益其邑”，然则此言“得而不取”者，谓虽得运，不取以入国家，非谓全不取也。言故书入起其事者，以起其不取运以入国家之事也。 \\n 　 \\n 大夫无遂事，此其言遂何？公不得为政尔。时公微弱，政教不行，故季孙宿遂取郓而自益其邑。 \\n [疏]“大夫无遂事云”云。○解云：庄公十九年“公子结”之下已发此传，今此复言之者，嫌讨叛不恶遂，故明之。○注“季孙宿”至“其邑”。○解云：遂者，专事之辞。言季孙自专取郓，故言遂取郓也。知以自益其邑者，正以讨叛邑而不入国家，故知以自益其邑也。 \\n 　 \\n 夏，晋侯使士彭来聘。 \\n 秋，九月，吴子乘卒。至此卒者，与中国会同，本在楚后，贤季子，因始卒其父，是后亦欲见其迭为君。卒皆不日，吴远于楚。○迭，大结反。 \\n [疏]“夏晋侯使士彭来聘”。○解云：考诸正本，皆作“士鲂”字。若作“士彭”者，误矣。○注“至此”至“其父”。○解云：案宣十八年秋，“楚子旅卒”，而吴至是乃书卒者，正以其与中国会同本在楚后，是以《春秋》略之，不书卒，但因季子之贤，乃始卒其父矣。僖十九年冬，“会陈人、蔡人、楚人、郑人盟于齐”；二十一年春，“宋人、齐人、楚人盟于鹿上”，“秋，宋公、楚子、陈侯”以下“会于霍”；成十五年冬，“叔孙侨如会晋士燮”以下，“会吴于锺离”。然则於传闻之世，楚人数与中国会同”至“所闻之世吴人乃会故云“与中国会同本在楚后也。知贤季子乃始卒其父者，正以吴子乘不慕诸夏，会大晚，理宜略之。今得书卒，问其有因，是以二十九年夏，“吴子使札来聘”之下，传云“吴无君，无大夫，此何以有君有大夫？贤季子也。何贤乎季子？让国也”，“贤季子，则吴何以有君有大夫？以季子为臣，则国宜有君者也。札者何？吴季子之名也。《春秋》贤者不名，此何以名？许夷狄者，不壹而足也。季子者，所贤也。曷为不足乎季子？许人臣者必使臣，许人子者，必使子也”，彼注云“缘臣子尊荣，莫不欲与君父共之”，“故不足乎季子，所以隆父子之亲也”。以此言之，则知由贤季子卒其父也。○注“是后”至“为君”。○解云：今书其父卒，亦欲见其四子迭为君之义故也。襄二十九年传云“其让国奈何？谒也、馀祭也、夷昧也，与季子同母者四，季子弱而才，兄弟皆爱之，同欲立之以为君。谒曰：‘今若是迮而与季子国，季子犹不受也。请无与子而与弟，弟兄迭为君，而致国乎季子。’皆曰：‘诺。’故诸为君者，皆轻死为勇，饮食必祝”，是其迭为君之事。○注“卒皆不日吴远於楚”。○解云：言皆不日者，即此文书九月，下二十五年冬十二月，“吴子谒伐楚，门于巢卒”；昭十五年“春，王正月，吴子夷昧卒”之属，故云卒皆不日也。言吴远於楚者，正以宣十八年秋七月，“甲戌，楚子旅卒”；下十三年“秋，九月，庚辰，楚子审卒”之属皆书日，故决之也。凡为人宜道接而生恩，楚迩於诸夏，数会同，亲而迩近之，故书其日；吴侧海隅，而与诸夏罕接，故皆不日，以见其远也。 \\n 　 \\n 冬，楚公子贞帅师侵宋。 \\n 公如晋。 \\n 十有三年，春，公至自晋。 \\n 夏，取诗。诗者何？邾娄之邑也。曷为不系乎邾娄？讳亟也。讳背萧鱼之会亟。取诗，二传作“邿”。亟，去冀反，注同。背，音佩。 \\n [疏]“夏取诗”者。○解云：正本皆作“邿”字。有作“诗”字者，误。○“诗者何”。○解云：欲言其国，曾来未有；欲言其邑，又不系国，故执不知问。○注“讳背”至“会亟”。○解云：正以上十一年萧鱼之会，邾娄在其间，如此解。 \\n 　 \\n 秋，九月，庚辰，楚子审卒。○冬，城防。 \\n 十有四年，春，王正月，季孙宿、叔老会晋士匄、齐人、宋人、卫人、郑公孙囆、曹人、莒人、邾娄人、滕人、薛人、杞人、小邾娄人，会吴于向。月者，危刺诸侯委任大夫交会彊夷，臣日以强，三年之后，君若赘旒然。○囆，敕迈反，二传作“虿”。向，舒亮反。缀流，知锐反，又作丁棁反，一本作“赘旒”。 \\n [疏]注“三年之后，君若赘旒然”○解云：即下十六年春，“三月，公会晋侯”以下“于溴梁。戊寅，大夫盟”，传云“诸侯皆在是，其言大夫盟何？信在大夫也。何言乎信在大夫也。曷为遍剌天下之大夫？君若赘旒然”，彼注云“旒，旂旒。赘，系属之辞”，“以旂旒喻者，为下所执持东西”者也。 \\n 　 \\n 二月，乙未，朔，日有食之。是后卫侯为彊臣所逐出奔。溴梁之盟，信在大夫。 \\n [疏]注“是后卫”至“大夫”。○解云：彊臣，谓孙甯矣。云溴梁之盟，信在大夫者，在下十六年春，乡巳引之讫。 \\n 　 \\n 夏，四月，叔孙豹会晋荀偃、齐人、宋人、卫北宫结、郑公孙囆、曹人、莒人、邾娄人、滕人、薛人、杞人、小邾娄人伐秦。 \\n 已未，卫侯衎出奔齐。日者，为孙氏、甯氏所逐，后甯氏复纳之，出纳之者同，当相起，故独日也。不书孙甯逐君者，举君绝为重，见逐说在二十七年。○复，扶又反。 \\n [疏]“叔孙豹会晋荀者”。○解云：旧本作“荀偃”。若作“荀罃”者，误。○注“日者”至“日也”。○解云：凡诸侯出奔之例，大国书月，重乖离之祸；小国书时，即桓十五年“五月，郑伯罕出奔蔡”；昭三年冬，“北燕伯款出奔齐”之属是也。今此书日，故须解之。为孙氏、甯氏所逐者，下二十七年传云“卫甯殖与孙林父逐卫侯而立公孙剽”是也。知后甯氏复纳者，亦彼传文，甯殖已死，其子甯喜纳之也。云出纳之者同，当相起，故独日也者，欲见其出纳之者同，故出入皆书，见其一家之事。其入书日之经，即下二十六年二月，“甲午，卫侯衎复归于卫”是也。云举君绝为重者，谓书衎之名，见其当绝，不合为诸侯。云见逐说在二十七年者，谓下二十七年夏，“卫侯之弟鱄出奔晋”之下，传具道见逐之由也。 \\n 　 \\n 莒人侵我东鄙。 \\n 秋，楚公子贞帅师伐吴。 \\n 冬，季孙宿会晋士匄、宋华阅、卫孙林父、郑公孙囆、莒人、邾娄人于戚。○阅，音悦。 \\n 十有五年，春，宋公使向戍来聘。○戊，音恤。二月，已亥，及向戍盟于刘。 \\n 刘夏逆王后于齐。刘夏者何？天子之大夫也。刘者何？邑也。其称刘何？据宰渠伯纠系官。○刘夏，户雅反。 \\n [疏]“刘夏者何”。○解云：欲言王臣，文不言爵；欲言诸侯臣，而逆王后，故执不知问。○“刘者何”。○解云：欲言官名，经典未有；欲言非官，与宰咺文相值，故执不知问。○注“据宰渠伯纠系官”者。即桓四年“夏，天王使宰渠伯纠来聘”是也。 \\n 　 \\n 以邑氏也。诸侯入为天子大夫，不得氏国称本爵，故以所受采邑氏，称子。所谓采者，不得有其土地人民，采取其租税尔。《礼记·王制》曰：天子三公之田视公侯，卿视伯，视夫视子男，元士视附庸。称子者，参见义。顾为天子大夫，亦可以见诸侯不生名，亦可以见爵，亦可以见大夫称，传曰“天子大夫”是也。不称刘子而名者，礼，逆王后当使三公，故贬去大夫，明非礼也。○采邑，七代反，下“谓采”同。租税，子奴反；下舒锐反。见义，贤遍反，下同。大夫称，尺证反。去，起吕反。 \\n [疏]注“诸侯”至“称子”。○解云：知刘夏是诸侯，入为天子大夫者，正以卒葬并书，即定四秋七月，“刘卷卒”，“葬刘文公”是也。若直为大夫者，假令书卒，不录其葬，即文三年“夏，五月，王子虎卒”，经无葬文是也。言不得氏国称本爵者，谓不得氏本国，不得称本爵也。其本国本爵，今史文无记，不可以指知也。言故以所受采邑氏，称子者，即刘子、尹子、单子之属是也。言其常文然，不谓此经得称子矣。○注“礼记”至“附庸”。○解云：《公羊》之义，天子圻内不封诸侯，故如此解，即引《王制》以证之，与《左氏》、《穀梁》之义异。若然，案《王制》下文云：“天子之县内，方百里之国九，七十里之国二十有一，五十里之国六十有三，凡九十三国。名山大泽不以朌，其馀以禄士，以为间田。”郑氏云：“大国九者，三公之田三，为有致仕者副之为六也；其馀三，待封王之子弟。次国二十一者，卿之田六，亦为有致仕者副之为十二；又三为三孤之田，其馀六，亦待封王之子弟。小国六十三，大夫之田二十七，亦为有致仕者副之为五十四；其馀九，亦以待封王之子弟。三孤之田不副者，以其无职，佐公论道耳，虽其致仕，犹可即而谋焉。”以此言之，天子圻内九十三国。言天子圻内不封诸侯者，谓采地以为国，比圻外诸侯田，自采取其税租而已，不得取即有其人民，身没之后，子孙不世，不得以诸侯难之。○注“称子”至“是也”。○解云：参读为二三之三也。言凡诸侯入为天子大夫所以称子者，三种见义，何者？正欲顾其为天子大夫。其称子所以得三见义者：一则可以见诸侯不生名，故曰子；一则可以见其本爵，何者？是圻外诸侯，容其称爵，虽不得正称其本爵，亦得称子以见之；一则可以见大夫称，故曰参见义也。言传曰天子大夫是也者，即上传云“刘夏者何？天子之大夫也”是也。○注“不称”至“非礼也”。○解云：桓八年冬十月，“祭公来，遂逆王后于纪”，传云“祭公者何？天子之三公也”，何氏云“婚礼成於伍：先纳采、问名、纳吉、纳徵、请期，然后亲迎。时王者遣祭公来，使鲁为媒，可则因用鲁往迎之。不复成礼，疾王者不重妃匹，逆天下之母，若逆婢妾，将谓海内何哉？故讥之”。其注并引亲迎言之，则知何氏以为天子亲迎，是以《异义》“《公羊》说”云“天子至庶人皆亲迎，所以重婚礼也”者是。何此注云“礼，逆王后当使三公”者，盖谓有故之时，或者何氏此注云“礼，逆王后当使三公”，即知何氏之意，以为不亲迎，与桓八年注云“婚礼成於五”云云，“然后亲迎”者，欲道士婚礼亲迎之前，仍有此五礼，于时王者不行，不谓解天子亲迎也。又言疾王者不重妃匹云云者，正谓疾时王不行五礼，不谓责亲迎。而《异义》“《公羊》说”云“天子亲迎”者，彼是章句家说，非何氏之意也。云故贬去大夫，明非礼也者，谓子是大夫之称。今贬而去之，故曰贬去大夫也。去其大夫正称，非礼明矣，故云贬去大夫，明非礼也。 \\n 　 \\n 外逆女不书，此何以书？过我也。明鲁当共送迎之礼。○过，古禾反。共，音恭。 \\n 夏，齐侯伐我北鄙，围成。俱犯萧鱼。此不月，十二年月者，疾始可知。 \\n [疏]注“俱犯”至“可知”。○解云：即十二年“三月，莒人伐我东鄙，围台”，传云“邑不言围，此其言围何？伐而言围者，取邑之辞也”，彼注云“不直言取邑者，深耻中国之无信也。前九年伐得郑，同盟于戏。楚伐郑不救，卒为郑所背，中国以弱，蛮荆以强，兵革亟作。萧鱼之会，服郑最难，不务长和亲，复相贪犯，故讳而言围以起之。月者，加责之”。然则今“齐侯伐我北鄙，围成”者，亦是取邑之辞，但深耻诸夏之无信，故言围以起之。然则齐侯不务长和亲，复相贪犯，背萧鱼约，而特不月者，疾始可知也。 \\n 　 \\n 公救成，至遇。其言至遇何？据季孙宿救台不言所至。 \\n [疏]注“据季”至“所至”。○解云：即上十二年春，“季孙宿帅师救台，遂入运”是也。 \\n 　 \\n 不敢进也。兵不敌，不敢进也。不言止次，如公次于郎以剌之者，量力不责重民也，故与至携同文。封内兵书者，为不进张本。○携，户圭反，又囚兖反。为，于伪反。 \\n [疏]注“不言”至“民也”云云。○解云：庄三年“公次于郎”，传云“其言次于郎何？剌欲救纪而后不能也”。彼注云“恶公既救人，辟难道还，故书其止次以起之”是也。正以此量力不责之，则知庄公三年者，力能救之而不敢救，故剌之。云故与至巂同文者，僖二十六年春，“公追齐师至巂，弗及”是也。然则彼言至巂，此言至遇，故言与至巂同文。彼下注云“国内兵不书，而举地者，善公齐师去则止，不远劳百姓，过复取胜，得用兵之节，故详录之”，即襄公知力不能敌，不忍战杀其民，至遇则止，亦得用兵之宜，故与之同文。○注“封内”云云。○解云：定八年传云“公敛处父帅师而至”，经不书之，则知封内之兵例不书也。今此公救成，亦是封内之兵，书之者，正为至遇张本也。至遇者，是不进之文，故言此也。 \\n 　 \\n 季孙宿、叔孙豹帅师城成郛。○郛，芳夫反。 \\n 秋，八月，丁巳，日有食之。是后溴梁之盟，信在大夫，齐、蔡、莒、吴、卫之祸，遍满天下。 \\n [疏]注“是后”至“大夫”。○解云：在下十六年春。○注“齐蔡”至“天下”。○解云：下二十五年“夏，五月，乙亥，齐崔杼弑其君光”，冬十二月“吴子谒伐楚，门于巢卒”；二十六年春，“二月，辛卯，卫甯喜弑其君剽”；二十九年夏五月，“阍弑吴子馀祭”；三十年“夏，四月，蔡世子般弑其君固”；三十一年“冬，十有一月，莒人弑其君密州”，事不次者，意及则言，不必见义也。 \\n 　 \\n 邾娄人伐我南鄙。 \\n 冬，十有一月，癸亥，晋侯周卒。○周，一本作“雕”。 \\n 十有六年，春，王正月，葬晋悼公。 \\n 三月，公会晋侯、宋公、卫侯、郑伯、曹伯、莒子、邾娄子、薛伯、杞伯、小邾娄子于湨梁。○湨，本又作“狊”，古阒反。戊寅，大夫盟。诸侯皆在是，其言大夫盟何？据葵丘之盟诸侯皆在，有大夫，不言大夫盟。 \\n [疏]“公会晋侯”以下“于溴梁”者。○解云：《尔雅·释地》云“梁莫大于溴梁”，孙氏曰：“梁，水桥也”，《音义》云“湨水出河内轵县东南，至温入河”是也。○注“据葵丘之盟”者。○解云：在僖九年。其经云“夏，公会宰周公、齐侯、宋子”以下“于葵丘”，”九月，戊辰，诸侯盟于葵丘”，案彼经传云，不见有大夫之盟文，唯有僖十五年“三月，公会齐侯、宋公”以下，“盟于牡丘，遂次于匡。公孙敖率师及诸侯之大夫救徐”。然则牡丘之盟，即有大夫可知。此注云“葵丘之盟”者，误也，宜为“牡丘”字矣。信在大夫也者，言其信任在于大夫。 \\n 　 \\n 信在大夫也。故书大夫盟，不言诸侯之大夫者，起信在大夫。 \\n [疏]注“不言诸侯之大夫者，起信在大夫”。○解云：欲决上三年鸡泽之会，经云及诸侯之大夫也。 \\n 　 \\n 何言乎信在大夫？据上三年戊寅不起 \\n [疏]注“据上”至“不起”。○解云：即上三年鸡泽之会，经云“戊寅，叔孙豹及诸侯之大夫，及陈袁侨盟”，连言诸侯，是其不起之文。而言上戊寅不起者，欲道今此戊寅起之，二经皆言戊寅，故得相对为上下也。 \\n 　 \\n 徧剌天下之大夫也。曷为徧剌天下之大夫？据戊寅不剌之。○徧剌者，音遍，下及下注同。 \\n [疏]注“据戊寅不剌之”。○解云：不复言上戊寅者，上已言之，从可知省文。 \\n 　 \\n 君若赘旒然。旒，旂旒。赘，系属之辞，若今俗名就婿为赘婿矣。以旂旒喻者，为下所执持东西。旒者，其数名。《礼记·玉藻》曰：“天子旂十有二旒，诸侯九，卿大夫七，士五。”不言诸侯之大夫者，明所剌者非但会上大夫，并偏剌天下之大夫。不殊内大夫者，欲一其文，见恶同也。至此所以徧剌之者，萧鱼之会，服郑最难，诸侯劳倦，莫肯复出，而大夫常行，三委于臣而君遂失权，大夫故得信任，在故孔子曰“唯器与名，不可以假人”。不重出地者，与三年鸡泽大夫盟同义。○赘，章锐反，本又作“缀”，丁卫反，又丁劣反，系属也。旒，音留，本又作“流”，旌旗之旒。属，音烛。见恶，贤遍反。难，乃旦反。复，扶又反。重，直用反。 \\n [疏]注“若今俗名就婿为赘婿矣”。○解云：亦是妻所持挈，故名之云尔。○注“礼记玉藻”。○解云：案今《礼记·玉藻》即无此文，唯《礼说稽命徵》及《含文嘉》皆云“天子旗九刃，十二旒，曳地；诸侯七刃，九旒，齐轸；卿大夫五刃，七旒齐较；士三刃，五旒，齐首”，而言《玉藻》，误也。云“不言”至“大夫”者。注己云“不言诸侯之大夫者”，起信在大夫。今又言此者，谓不言诸侯之大夫有两种之义，非但起信在大夫，明徧剌天下之大夫也。云不殊内大夫者，欲一其文，见恶同也者，欲道上三年鸡泽之会，殊叔孙豹不一其文者，非唯彼大夫之过，豹恶亦可见故也。云诸侯劳倦，莫肯复出，而大夫常行，三委于臣而君遂失实权，大夫故得信在者，谓上十一年萧鱼之会以来，十四年春，“季孙宿、叔老会晋士匄”以下“于向”，夏，“叔孙豹会晋荀偃”以下“伐秦”，“冬，季孙宿会晋士匄”以下“于戚”之属，是诸侯不出，大夫常行也。云故孔子曰“唯器与名，不可以假人”者，《家语》文。成二年《左传》亦有此言。云不重出地者，与三年鸡泽大夫盟同义者，即上注云“不重出地，有诸侯在，臣系君，故因上地”是也。 \\n 　 \\n 晋人执莒子、邾娄子以归。录以归者，甚恶晋。有罪无罪，皆当归京师，不得自治之。○恶，乌路反。 \\n [疏]注“录以”至“治之”。○解云：称人以执非伯讨，己是晋之恶也。复言以归，不决於天子，又是其恶，故其录以归者，甚恶晋矣。 \\n 　 \\n 齐侯伐我北鄙。 \\n 夏，公至自会。 \\n 五月，甲子，地震。是时湨梁之盟，政在臣下，其后叛臣二，弑君五，楚灭舒鸠，齐侯袭莒，乖离出奔，兵事最甚。 \\n [疏]注“其后叛臣二者”。○解云：即下二十三年夏，“晋栾盈复入于晋，入于曲沃”；二十六年春，“卫孙林父入于戚以叛”是也。云弑君五者，即下二十五年夏，“齐崔杼弑其君光”；二十六年春，“卫甯喜弑其君剽”；二十九年夏，“阍弑吴子馀祭”；三十年夏，“蔡世子般弑其君固”；三十一年冬，“莒人弑其君密州”之属是也。云楚灭舒鸠者，即下二十五年秋，“楚屈建帅师灭舒鸠”是也。云齐侯袭莒者，在下二十三年冬。云乖离出奔者，即下十七年，“宋华臣出奔陈”；二十年“蔡公子履”、“陈侯之弟光，出奔楚”之属也。 \\n 　 \\n 叔老会郑伯、晋荀偃、卫甯、殖宋人伐许。 \\n [疏]“叔老会郑伯、晋荀偃”。○解云：正本作荀偃，若有作“荀罃”者，误矣。 \\n 　 \\n 秋，齐侯伐我北鄙，围成。 \\n 大雩。先是伐许，齐侯围成，动民之应。 \\n 冬，叔孙豹如晋。 \\n 十有七年，春，王二月，庚午，邾娄子瞷卒。○瞷，音闲，或下奸反，《左氏》作“牼”。。 \\n 宋人伐陈。 \\n 夏，卫石买帅师伐曹。秋，齐侯伐我北鄙，围洮。○洮，他刀反，《左氏》作“桃”。。 \\n 齐高厚帅师伐我北鄙，围防。 \\n 九月，大雩。比年仍见围，不暇恤民之应。宋华臣出奔陈。 \\n 冬，邾娄人伐我南鄙。 \\n 十有八年，春，白狄来。 \\n 白狄者何？夷狄之君也。何以不言朝？不能朝也。○言朝，直遥反，下同。 \\n [疏]“白狄者何”。○解云：欲言其君，经不书朝；欲言其臣，不见名氏，故执不知问。 \\n 　 \\n 夏，晋人执卫行人石买。 \\n 秋，齐师伐我北鄙。 \\n 冬，十月，公会晋侯、宋公、卫侯、郑伯、曹伯、莒子、邾娄子、滕子、薛伯、杞伯、小邾娄子同围齐。曹伯负刍卒于师。 \\n 楚公子午帅师伐郑。 \\n 十有九年，春，王正月，诸侯盟于祝阿。下有执，不日者，善同伐齐，故褒与信辞。○祝阿，二传作“祝柯”。 \\n [疏]“下有”至“信辞”。○解云：《公羊》之义，不信者日。今上文同盟，下即执邾娄子，是为不信，而不日者，褒与信辞故也。 \\n 　 \\n 晋人执邾娄子，公至自伐齐。此同围齐也，何以致伐？据诸侯围许致围。 \\n [疏]注“据诸侯围许致围者”。○解云：即僖二十八年冬，“诸侯遂围许”；二十九年，公至自围许”是也。 \\n 　 \\n 未围齐也。故致伐起。未围齐，则其言围齐何？抑齐也。曷为抑齐？据侵蔡伐楚犹不抑。 \\n [疏]注“据侵”至“不抑”。○解云：即僖四年“春，王正月，公会齐侯”以下“侵蔡，蔡溃”，“遂伐楚”是也。言犹不抑者，正以楚为彊夷，数害诸侯，论深浅，甚於齐矣，犹不抑之，故以为难也。 \\n 　 \\n 为其亟伐也。或曰为其骄蹇，使其世子处乎诸侯之上也。以下葬略，或说是也。亟伐者，并数尔。加围者，明当从灭死二等，夺其爵土。○为其，于伪反，下同。亟，去冀反，注同。骄蹇，纪桥反，本又作“桥”；下纪辇反。并数，必正反；下所主反，下“数年”同。 \\n [疏]“或曰为其”至“上也”。○解云：即上十一年夏，“公会晋侯”以下“伐郑”之时，齐世子光在於莒子之上之属是也。○注“以下”至“是也”。○解云：下葬略者，即下文“冬，葬齐灵公”，注云“不月者，抑其父，嫌子可得无过，故夺臣子恩，明光代父从政，处诸侯之上不孝也”者，是正以葬是生者之事，故略其父葬，得恶其子，则知或说近其义也。云亟伐者，并数尔者，即上“围成”、“围洮”、“围防”之属，故言并数尔。必如此解者，正以宣九年“秋，取根牟”，传云“根牟者何？邾娄之邑也。曷为不系乎邾娄？讳亟也”。注云“亟，疾也。属有小君之丧，邾娄子来加礼，未期而取其邑，故讳不系邾娄也”。然则彼言亟者，谓上有小君薨，邾娄来加礼於鲁，未期而伐取邑，背信大疾，故云亟。今此直是频击伐鲁，故云亟，故须解云亟伐者并数尔，以别彼文。○注“加围者”至“爵土”。○解云：据未围而言围，故谓之加也。庄十年传云“觕者曰侵，精者曰伐，战不言伐，围不言战，入不言围，灭不言入，书其重者”。然则用兵之道，灭为最甚，入次之，围次之。今加言围，轻於灭入二等，明不合死，但合黜爵灭土耳。 \\n 　 \\n 取邾娄田，自漷水。其言自漷水何？据齐人取济西田，不言自济水。○漷，火虢反，徐音郭。取济，子礼反，下同。 \\n [疏]注“据齐人”至“济水”。○解云：即宣元年夏，“六月，齐人取济西田”是也。 \\n 　 \\n 以漷为竟也。何言乎以漷为竟？据取邑未尝道竟界。漷移也。鲁本与邾娄以漷为竟，漷移入邾娄界，鲁随而有之。诸侯土地，本有度数，不得随水。随水有之，当坐取邑，故云尔。 \\n [疏]“漷移也”。○解云：漷移而经不书者，外异故也。然则传每言“外异不书”者，亦据此文也。 \\n 　 \\n 季孙宿如晋。 \\n 葬曹成公。 \\n 夏，卫孙林父帅师伐齐。 \\n 秋，七月，辛卯，齐侯瑗卒。○瑗，于眷反，一音环，二传作“环”。 \\n [疏]“齐侯瑗卒”者。○解云：《左氏》、《穀梁》作“环”字也。 \\n 　 \\n 晋士匄帅师侵齐，至穀，闻齐侯卒，乃还。还者何？善辞也。何善尔？大其不伐丧也。此受命乎君而伐齐，则何大乎其不伐丧？据公子买戍不卒戍，言戍遂公意。 \\n [疏]“还者何”。○解云：欲言其善，而废君命；欲言其恶，还是善辞，故执不知问。○注“据公”至“公意”。○解云：即僖二十八年春，“公子买戍卫，不卒戍，剌之”，传云“不卒戍者何？不卒戍者，内辞也，不可使往也。不可使往，则其言戍卫何？遂公意也”，彼注云“使臣子不可使，耻深，故讳使若往不卒竟事者，明臣不得壅塞君命”是也。然则公子买不可使往，而经书戍卫以遂公意，以明臣子不得壅塞君命。今此士匄不行君命，而经大之，故以为难也。 \\n 　 \\n 大夫以君命出，进退在大夫也。礼，兵不从中御外，临事制宜，当敌为师，唯义所在。士匄闻齐侯卒，引师而去，恩动孝子之心，服诸侯之君，是后兵寝数年，故起时善之。言乃者，士匄有难重废君命之心，故见之。言至穀者，未侵齐也。言闻者，在竟外。举侵者，张本。○难，乃旦反；见，贤遍反。 \\n [疏]注“礼兵”至“张本”。○解云：《司马法》云“阃外之事，将军裁之。”故云礼，用兵之道，不得国中制御于外也。凡为将军之法，必须临事制宜，谓专进退也。当其敌之强弱，而为帅以御之，唯不为非义而己，故言唯义所在。而《老子》云“将军有庙胜之策”者，谓未行之时，先谋於庙，授之斧钺，令有胜功也。既授之斧钺之后，明即自专之义，裁其可否，故是其宜也。云恩动孝子之心，义服诸侯之君者，哀痛其丧，是其恩，故曰恩动孝子之心；依礼而行，是其义，故曰义服诸侯之君也。云是后兵寝数年者，谓自此以后兵事寝伏，数年不起，至二十三年“秋，齐侯伐卫，遂伐晋”，二十四年“冬，楚子、蔡侯、陈侯、许男伐郑”者，始有兵起也。案明年“仲孙遫帅师伐邾娄”，亦是兵，而言数年者，正以鲁与邾娄竟界相近，数相冒犯，非齐、晋之事，故得然解也。云故起时善之者，正以士匄此事实依古礼，但时莫能然，特以为善，故云起时善之。云言乃者，士匄有难重废君命之心，故见之者，正以宣八年传云“乃者何？难也”，今又言乃，故以重难解之。而言重者，正以乃难於而，故彼注云“言乃者，内而深；言而者，外而浅”，故此云重难也。云言至穀者，未侵齐也者，上十五年夏，“公救成，至遇”，传云“其言至遇何？不敢进也”。然则彼言至者不进之文，今至穀即闻其丧，明其未行侵，故云言至穀者，未侵齐也。云言闻者，在竟外者，正以古礼，庶人为君齐衰三月，若其入竟，即举而知之，何道闻乎？故如此解也。云举侵者，张本者，若如上说本未入齐，但在竟外闻丧，而言侵者为下张本耳。 \\n 　 \\n 八月，丙辰，仲孙蔑卒。 \\n 齐杀其大夫高厚。 \\n 郑杀其大夫公子喜。○喜，二传作“嘉”。 \\n [疏]“郑杀”至“子喜”。○解云：《左氏》、《穀梁》作“公子嘉”也。 \\n 　 \\n 冬，葬齐灵公。不月者，抑其父，嫌子可得无过，故夺臣子恩，明光代父从政，处诸侯之上，不孝也。 \\n [疏]注“不月”至“不孝也”。○解云：正以卒日葬月，终于《春秋》，为大国之例，今葬不书月，故须解之。言抑其父者，即上十九年传云“未围齐，则言其围齐何？抑齐也。曷为抑齐？为其亟伐也。或曰为其骄蹇，使其世子处乎诸侯之上也”是也。言嫌子可得无过者，正以明王之制，父子兄弟罪不相兼故也，故夺臣子恩者，正以葬是生者之事，故略其父葬，不书其月，可以夺臣子恩也。言明光代父从政，处诸侯之上，不孝也者，正以孝子之道，见父母不义之事，不合从父之命，处其人君之上，焉得为孝乎？故去其父葬月以见之。 \\n 　 \\n 城西郛。言西郛者，据都城录道东西。 \\n 叔孙豹会晋士匄于柯。○柯，古河反。 \\n 城武城。 \\n 二十年，春，王正月，辛亥，仲孙遫会莒人盟于向。○遫，音逸。夏，六月，庚申，公会晋侯、齐侯、宋公、卫侯、郑伯、曹伯、莒子、邾娄子、滕子、薛伯、杞伯、小邾娄子盟于澶渊。○澶，市然反。 \\n 秋，公至自会。 \\n 仲孙吋帅师伐邾娄。 \\n 蔡杀其大夫公子燮。 \\n 蔡公子履出奔楚。 \\n 陈侯之弟光出奔楚。为二庆所谮，还在二十三年。○弟光，《左氏传》作“弟黄”。 \\n [疏]注“为二庆”至“三年”。○解云：即下二十三年经云“陈杀其大夫庆虎及庆寅。陈侯之弟光，自楚归于陈”，注云“前为二庆所谮出奔楚，楚人治其罪，陈人诛二庆，反光，故言归。宋大夫山谮华元贬之，而今此不贬者，杀二庆而光归，谮光可知”者，即其义也。 \\n 　 \\n 叔老如齐。 \\n 冬，十月，丙辰，朔，日有食之。自溴梁之盟，臣恣日甚，故比年日食。 \\n [疏]注“自溴”至“日食”。○解云：自上十六年溴梁之盟，信在大夫以来，臣之放恣，日日甚矣。言比年日食，即下二十一年秋，“九月，庚戌，朔，日有食之。冬，十月，庚辰，朔，日有食之”，二十三年“春，王二月，癸酉，朔，日有食之”是也。 \\n 　 \\n 季孙宿如宋。 \\n 二十有一年，春，王正月，公如晋。月者，溴梁之盟后，中国方乖离，善公独能与大国。 \\n [疏]注“月者”至“大国”。○解云：正以朝聘例时，故如此解。 \\n 　 \\n 邾娄庶其以漆、闾丘来奔。邾娄庶其者何？邾娄大夫也。邾娄无大夫，此何以书？据快无氏。○漆，音七。闾，力於反。怏，苦夬反。 \\n [疏]“邾娄庶其者何”。○解云：欲言其君，经不书爵；欲言其大夫，邾娄无大夫，故执不知问。○注“据快无氏”。○解云：即昭二十七年冬，“邾娄快来奔”，是其无氏，即不合书见之义。问者，见快不书氏，知邾娄无大夫，既无大夫，何以特书庶其乎？故难之。然案下二十三年“夏，邾娄鼻我来奔”，何故不据鼻我，而要以据快者？正以鼻我以二字为称，嫌鼻我为字，若其据之，於义不明，故知此注也。 \\n 　 \\n 重地也。恶受叛臣邑，故重而书之。不言叛者，举地言奔，则鲁坐受与庶其叛两明，故省文也。○恶，乌路反。 \\n 夏，公至自晋。 \\n 秋，晋栾盈出奔楚。 \\n 九月，庚戌，朔，日有食之。 \\n 冬，十月，庚辰，朔，日有食之。 \\n 曹伯来朝。 \\n 公会晋侯、齐侯、宋公、卫侯、郑伯、曹伯、莒子、邾娄子于商任。○任，音壬。 \\n 十有一月，庚子，孔子生。时岁在已卯。○庚子孔子生，传文上有十月庚辰，此亦十月也；一本作“十一月庚子”，又本无此句。 \\n [疏]“十有一月，庚子，孔子生”。○解云：《左氏》经无此言，则《公羊》师从后记之。○注“时岁在己卯”者。○解云：何氏自有长历，不得以《左氏》难之。 \\n 　 \\n 二十有二年，春，王正月，公至自会。月者，危公。前彊随漷有邾娄地，又受其叛臣邑，而今与会，不於上会月者，与日食同月，不得复见。○与，音预。见，贤遍反。 \\n [疏]注“月者，危公”者。○解云：正以凡致例时，故如此解。云前彊随漷有邾娄地者，即上十九年春，“取邾娄田，自漷水”是也。云又受其叛臣邑者，即上二十一年春，“邾娄庶其以漆闾丘来奔”是也。云不於上会云云者，言所以不於上商任会时书月以见危者，正以与上“冬，十月，庚辰，朔，日有食之”，同在十月，不得见此义，是以於此危。 \\n 　 \\n 夏，四月。 \\n 秋，七月，辛酉，叔老卒。 \\n 冬，公会晋侯、齐侯、宋公、卫侯、郑伯、曹伯、莒子、邾娄子、滕子、薛伯、杞伯、小邾娄子于沙随。公至自会。 \\n 楚杀其大夫公子追舒。 \\n 二十有三年，春，王二月，癸酉，朔，日有食之。 \\n 三月，已巳，杞伯匄卒。○匄，古害反。 \\n 夏，邾娄鼻我来奔。邾娄鼻我者何？邾娄大夫也。邾娄无大夫，此何以书？以近书也。以奔无他义，知以治近升平书也。所传闻世，见治始起，外诸夏，录大略小，大国有大夫，小国略称人；所闻之世，内诸夏，治小如大，廪廪近升平，故小国有大夫，治之渐也。见於邾娄者，自近始也。独举一国者，时乱实未有大夫，治乱不失其实，故取足张法而已。○鼻我，二传作“畀我”。以治，直吏反。下“见治”、“治之渐”同。近升平，附近之近，下“近升”同。传，直专反。见治，贤遍反，下同。 \\n [疏]“邾娄鼻我者何”。○解云：已解於上。○“以近书也”者。○解云：以其治近於升平，故复书之。○注“以奔”至“而已”。○解云：庄二十四年冬，“曹羁出奔”之下，传云“曹无大夫，此何以书？贤也。何贤乎曹羁”，“三谏不从，遂去之，故君子以为得君臣之义也”。然则曹羁得谏义，是以书之。上二十一年，邾庶其之奔，传云“邾娄无大夫，此何以书？重地也”；昭五年“夏，莒牟夷以牟娄及防兹来奔”，传云“此何以书？重地也”，然则庶其、牟夷皆以重地故书，悉非常例。今此鼻我无三谏之善，无盗土之恶，直奔而已，更无它义，而得书见，知以治近升平之故也。云见於邾娄者，自近始也者，正以地接于鲁，故先治之也。云治乱不失其实，故取足张法而已者，言孔子作《春秋》，欲以拨乱世，多举小国悉有大夫，则恐文害其理，故曰治乱不失其实也。今鼻我更无他义而得书见，明其张三世之法，故曰取足张法而已。 \\n 　 \\n 葬杞孝公。 \\n 陈杀其大夫庆虎及庆寅。 \\n 陈侯之弟光，自楚归于陈。前为二庆所谮，出奔楚，楚人治其罪，陈人诛二庆，反光，故言归。宋大夫山谮华元贬，此不贬者，杀二庆而光归，谮光可知。○谮，侧鸠反。 \\n [疏]注“前为”至“言归”。○解云：在上二十年秋。云故言归者，正以归者出入无恶之文故也。云宋大夫山谮华元贬者，即成十五年秋，宋华元出奔晋宋。华元自晋归于宋。宋杀其大夫山”，何氏云“不氏者，见杀在华元归后，嫌直自见杀者，故贬之明以谮华元故”。今此杀二庆之后光乃归，归者出入无恶之文，则知谮光明矣。 \\n 　 \\n 晋栾盈复人于晋，入于曲沃。曲沃者何？晋之邑也。其言入于晋入于曲沃何？据当举重。○复入，扶又反，注同。 \\n [疏]“曲沃者何”。○解云：欲言晋邑，理当举重；欲言非晋邑，系晋言之，故执不知问。 \\n 　 \\n 栾盈将入晋，晋人不纳，由乎曲沃而入也。栾盈本欲入晋絪大夫位，晋人不纳，更入於曲沃，得其士众以入晋国，曲沃大夫当坐，故复言入。篡大夫位例时。 \\n [疏]注“栾盈本”至“例时”。○解云：复入者，出无恶之文，故知其入欲有所篡也。不直言入，又无叛文，故知不篡君位也。其恶之文，不系於篡君，故知止欲篡大夫也。云曲沃大夫当坐，故复言入者。正以入者，出入恶之文，而人于曲沃，故知从晋乡曲沃之时，有罪明矣。曲沃大夫受纳有罪之人，故云当坐。《春秋》欲见此义，故不举重，复书入于曲沃矣。云篡大夫位例时者，正以经书夏，故知例时，昭二十一年夏，“宋华亥、向甯、华定自陈入于宋南里以畔”；定十一年“秋，宋乐世心自曹入于萧”之属皆是也。 \\n 　 \\n 秋，齐侯伐卫，遂伐晋。 \\n 八月，叔孙豹帅师救晋，次于雍渝。曷为先言救而后言次？据次于聂北救邢。○渝，羊朱反，《左氏》作“榆”。聂，女辄反。 \\n [疏]注“据次”至“救邢”。○解云：即僖元年春，“齐师、宋师、曹师次于聂北，救邢”是也。 \\n 　 \\n 先通君命也。恶其不遂君命而专止次，故先通君命言救。○恶，乌路反。 \\n 已卯，仲孙遬卒。 \\n 冬，十月，乙亥，臧孙纥出奔邾娄。○纥，恨发反。 \\n 晋人杀栾盈。曷为不言杀其大夫？据篡得大夫之位。 \\n [疏]注“据篡”至“之位”。○解云：正以夏已入晋，冬乃杀之。传又云“曷为不言杀其大夫”，故知篡得大夫之位矣。 \\n 　 \\n 非其大夫也。明非君所置，不得为大夫。无大夫文而杀之称人者，从讨贼辞，大其除乱也。 \\n [疏]注“明非”至“乱也”。○解云：《公羊》之例，大夫自相杀称人，即文九年“晋人杀其大夫先都”之属是。今无大夫之文称人者，欲从“卫人杀州吁”，“齐人杀无知”之属，是讨贼之辞故也。实非篡而作讨贼之辞者，大其除乱也。 \\n 　 \\n 齐侯袭莒。 \\n 二十有四年，春，叔孙豹如晋。 \\n 仲孙羯帅师侵齐。○仲孙偈，本又作“褐”，亦作“羯”，同，居羯反。 \\n 夏，楚子伐吴。 \\n 秋，七月，甲子，朔，日有食之。既。是后楚灭舒鸠，齐崔杼、卫甯喜弑其君。 \\n [疏]注“是后”至“其君”。○解云：二十五年秋，“楚屈建帅师灭舒鸠”；二十五年夏，“齐崔杼弑其君光”；二十六年春，“卫甯喜弑其君剽”是也。 \\n 　 \\n 齐崔杼帅师伐莒。○大水。前此叔孙豹救晋，仲孙羯侵齐，此兴师众，民怨之所生。 \\n 八月，癸巳，朔，日有食之。与甲子同。 \\n [疏]注“与甲子同”。○解云：在上七月也。 \\n 　 \\n 公会晋侯、宋公、卫侯、郑伯、曹伯、莒子、邾娄子、滕子、薛伯、杞伯、小邾娄子于陈仪。○陈仪，二传作“夷仪”，二十五年同。 \\n 冬，楚子、蔡侯、陈侯、许男伐郑。 \\n 公至自会。 \\n 陈针宜咎出奔楚○咸，本又作“针”，其廉反。咎，其九反。 \\n 叔孙豹如京师。 \\n 大饥。有死伤曰大饥，无死伤曰饥。 \\n [疏]“于陈仪”。《左氏》与《穀梁》作“夷仪”。○注“有死伤曰大饥”。○解云：正以诸经直言饥，此加大故也。　"}
{"章节": "襄公卷二十一（起二十五年，尽三十一年）", "正文": "襄公卷二十一（起二十五年，尽三十一年） \\n  \\n  \\n 　 \\n 　 \\n    二十有五年，春，齐崔杼帅师伐我北鄙。 \\n 夏，五月，乙亥，齐崔杼弑其君光。 \\n 公会晋侯、宋公、卫侯、郑伯、曹伯、莒子、邾娄子、滕子、薛伯、杞伯、小邾娄子于陈仪。 \\n 六月，壬子，郑公孙舍之帅师入陈。日者，陈、郑俱楚之与国，今郑背楚入陈，明中国当忧助郑以离楚弱陈，故为中国忧录之。○背，音佩。为，于伪反。 \\n [疏]注“日者”至“录之”。○解云：正以《公羊》之义，入例书时，伤害多者乃始书月，即成七年秋，“吴入州来”；隐二年“夏，五月，莒人入向”之属是。今此书日，故为忧录之故也。言陈、郑俱楚之与国者，正以宣十一年“夏，楚子、陈侯、郑伯盟于辰陵”之文也。 \\n 　 \\n 秋，八月，已巳，诸侯同盟于重丘。会盟再出，不举重者，起诸侯欲诛崔杼，故详录之。○重，直龙反。 \\n [疏]注“会盟”至“录之”。○解云：正以文十四年夏，“公会宋公”以下，“同盟于新城”，举盟以为重，不言会于某。今会盟并举，故须解之。僖九年“公会宰周公”以下“于葵丘”之下，注云“会盟一事，不举重者，时宰周公不与盟”也；昭十三年“平丘”之下，注云“不举重者，起诸侯欲讨弃疾，故详录之”，与此同。 \\n 　 \\n 公至自会。 \\n 卫侯入于陈仪。陈仪者何？卫之邑也。曷为不言入于卫？据与郑突入栎同。○栎，力狄反。 \\n [疏]“陈仪者何”。解云：欲言是国，卫侯入于；欲言其邑，不系于卫，故执不知问。○注“据与”至“栎同”。○解云：桓十五年“秋，九月，郑伯突入于栎”传云“栎者何？郑之邑。曷为不言入于郑”，注云“据齐阳生立陈乞家，言入于齐”。今此亦据哀公六年齐阳生之事，与之同，故云据与郑突入栎同矣。哀六年传云“景公死而舍立，陈乞使人迎阳生于诸其家”，“诸大夫不得已，皆逡巡北面，再拜稽首而君之尔”。然则阳生实入陈乞家，而言入于齐；今卫侯入于陈仪，不言入于卫，是以据而难之。然则阳生入于陈乞之家，在国都之内，故言入于齐；陈仪非国都，故不得言入于卫。 \\n 　 \\n 谖君以弑也。以先言入，后言弑也。时卫侯为剽所篡逐，不能以义自复，诈原居是邑为剽臣，然后候间伺便，使甯喜弑之。君子耻其所为，故就为臣以谖君恶之。未得国言入者，起诈篡从此始。○谖，况元反。以弑，音试，注同，后年放此。伺便，音司；下婢面反。恶，乌路反。 \\n [疏]注“以先”至“弑也”。○解云：谓今言入，二十六年弑剽是也。云时卫侯为剽所篡逐者，初见篡逐在十四年，今仍未复，故言时也。云然后候间伺便，使甯喜弑之者，在下二十六年春。云故就为臣以谖君恶之者，谓就其君之文以恶之。云未得国，言入者云云，欲言小白、阳生之属，得国乃言入。 \\n 　 \\n 楚屈建帅师灭舒鸠。○屈，居勿反。 \\n 冬，郑公孙囆帅师伐陈。 \\n [疏]公孙囆云云，亦有本作“公孙万”字者。 \\n 　 \\n 十有二月，吴子谒伐楚，门于巢卒。门于巢卒者何？入门乎巢而卒也。入门乎巢而卒者何？入巢之门而卒也。以先言门，后言于巢。吴子欲伐楚过巢，不假涂，卒暴入巢门，门者以为欲犯巢而射杀之。君子不怨所不知，故与巢得杀之，使若吴为自死文，所以彊守御也。书伐者，明持兵入门，乃得杀之。○谒，《左氏》作“遏”。卒暴，七忽反。射，食亦反。 \\n [疏]吴子遏者，亦有一本作“谒”字者。○“门于巢卒者何”。○解云：欲言好者，举门于巢卒；欲言其杀，卒非杀之称，故执不知门。○“入门乎巢而卒者何”。○解云：虽加入者，仍未分明，故更以不知问之。○注“先言门，后言于巢”者。○解云：正以先入其门，巢人乃杀，故言门于巢卒。传云“入巢之门而卒也”者，解入于巢而卒。 \\n 　 \\n 吴子谒何以名？据诸侯伐人不名。伤而反，未至乎舍而卒也。以名卒，间无事，知以伤辜死，还就张本文伐名，知伤而反，卒系巢，知未还至舍。巢不坐杀，复见辜者，辜内当以弑君论之，辜外当以伤君论之。○复，扶又反。 \\n [疏]“吴子谒”至“卒也”。○解云：上七年传云“郑伯髡原何以名？伤而反，未至乎舍而卒也”，已是辜传也。今复发之者，正以彼是臣伤其君，今此异国，因其异，故复发之。○注“以名”至“本文”。○解云：正以伐楚而书名，门于巢而言卒，其间更无事，知以伤之故，伤辜而死，是以迁就于伐而书其名，为卒张本文。云伐名，知伤而反，卒系巢，知未还至舍者，正以名者，卒爵之称，今于伐已名，知其见伤而反也。其卒之时，仍系巢言之，故知於被伤还，未至于舍止之处而卒也。云巢不坐杀，复见辜者，上注云“与巢得杀”，是巢不坐杀也；言复见辜者，对上七年言之，故言复也。云辜内当云云者，上注云“与巢得杀之”，今见辜者，正以过国假涂，宾客之谦谨，重门设守，主人之恒备。今吴人无礼，凌暴巢国，若不与杀，开衰世诸侯得使纵横。巢无御备而杀人之君，若今舍之，又脱漏其罪，是以何氏进退月之。若以杀论，巢君合绝；若以伤论，贬黜而已。云云之说，在上七年。 \\n 　 \\n 二十有六年，春，王二月，辛卯，卫甯喜弑其君剽。甯喜为卫侯衎弑剽。不举衎弑剽者，谖成于喜。○剽，匹妙反。喜为，于伪反，下文“为恶”、“曷为”同。 \\n [疏]注“甯喜”至“剽者”。解云：下二十七年传文。云不举衎弑剽者，谖成于喜者，言喜若为衎弑剽，《春秋》举重，宜书衎弑。今书喜者，正由谖成于喜故也。是以下二十七年传曰：“甯殖死，喜立为大夫，使人谓献公：‘黜公者，非甯氏也，孙氏为之。吾欲纳公，何如？’”是谖诈于成喜之文也。 \\n 　 \\n 卫孙林父入于戚以叛。衎盗国，林父未君事衎。言叛者，林父本逐衎，衎入故叛。衎得诛之，犹定公得诛季氏，故正之云尔。 \\n [疏]注“林父”至“言叛者”。○解云：正以凡言叛者，臣盗土之辞，故如此解。云林父本逐衎者，在十四年也。○注“犹定公”至“云尔”。○解云：昔林父逐衎，衎得诛之；季氏不逐定公，而定公得诛季氏者，正以昭公是父，父子一体，荣辱同之。季氏逐昭公，故与定公得诛之也。知如此者，正以定公元年“霣霜杀菽”，何氏云“周十月，夏八月，微霜用事，未可杀菽。菽者少类，为稼强，季氏象也。是时定公喜於得位，而不念父黜逐之，耻反为淫祀立炀宫，故天示以当早诛季氏”是也。 \\n 　 \\n 甲午？卫侯衎复归于卫。此谖君以弑也，其言复归何？据齐阳生至陈乞家，时书入于齐，不书复归。复归者，入无恶文。 \\n [疏]注“据齐”至“归者”。○解云：即哀六年秋，“齐阳生入于齐”，传云“景公死而舍立，陈乞使人迎阳生于诸其家”，“诸大夫不得已，皆再拜稽首而君之尔”是也。云复归者，入无恶文者，即桓十五年传云“复归者，出恶归无恶”是也。 \\n 　 \\n 恶剽也。主恶剽，卫侯入无恶，则剽恶明矣。○恶剽，乌路反，注及下“恶剽”、“以恶”并上注“故恶”、“反恶”、“恶轻”、“以恶”皆同曷为恶剽？据齐阳生不书归恶舍。剽之立，於是未有说也。凡篡立，皆缘亲亲也。剽以公孙立於是位，尤非其次，故卫人未有说，喜由此得成谖祸，故恶以为戒也。篡重不书，反恶此者，因重不得书，故得恶轻，亦欲以见重。○有说，音悦，注同。以见，贤遍反，下“出见”同。 \\n [疏]注“凡篡”至“亲亲也”者。○解云：正以有继及之道故也。○云“剽以公孙立於是位，尤非其次，故卫人未有说”者。○解云：若以昭穆言之，远於公子，故曰尢非其次也。昭穆既远，复无贤德，是以卫未有说之也。 \\n 　 \\n 然则曷为不言剽之立？据卫人立晋。 \\n [疏]注“据卫人立晋”者。在隐四年。 \\n 　 \\n 不言剽之立者，以恶卫侯也。欲起卫侯失众出奔，故不书剽立。剽立无恶，则卫侯恶明矣。日者，起甯氏复纳之，故出入同文也。甯喜弑君而卫侯归，则甯氏纳之明矣。以归出奔俱日，知出纳之者同。卫侯归而孙氏叛，孙氏本与甯氏共逐之亦可知也。名者，起盗国；盗国明，则复归为恶剽出见矣。○复纳，扶又反。 \\n [疏]注“日者”至“纳之”。解云：正以《春秋》之例，归与复归例皆时，即僖二十八年夏，“六月，卫侯郑自楚复归于卫”，何氏云“复归例皆时，此月者，为下卒出也”是也。今此书日，故须解之。○云“故出入同文也”者。○解云：即十四年夏四月，“己未，卫侯衎出奔齐。今此复日，故曰同文也”。○云“盗国明”至“见矣”者。○解云：正以复归者，出有恶，入无恶，故得为恶剽之文。何者？衎既盗国，宁得无恶而入言复归？知更有所见。 \\n 　 \\n 夏，晋侯使荀吴来聘。 \\n 公会晋人、郑良霄、宋人、曹人于澶渊。秋，宋公杀其世子痤。座有罪，故平公书葬。○痤，在禾反。 \\n [疏]注“痤有罪”至“书葬”。○解云：《春秋》之例，君杀无罪大夫及枉杀世子者，皆不书葬，以明其合绝，是以申生无罪，不书献公之葬，至昭十一年经云“叔弓如宋，葬宋平公”者，正以痤有罪故也。若隐元年“郑伯克段于鄢”，以其有罪，故去弟。痤今若有罪，仍言世子者，正以段有当国之罪重，故如其意贬去其弟，使如国君，氏上郑，所以见段之恶逆矣。今痤之罪微，不足去世子，但是合罪之科，故得存其葬矣。 \\n 　 \\n 晋人执卫甯喜。此执有罪，何以不得为伯讨？据甯喜弑君者，称人而执，非伯讨。 \\n [疏]注“称人而执，非伯讨”者。○解云：僖四年传文也。 \\n 　 \\n 不以其罪执之也。明不得以为功，当坐执人。 \\n 八月，壬午，许男甯卒于楚。○甯，乃定反。 \\n 冬，楚子、蔡侯、陈侯伐郑。 \\n 葬许灵公。 \\n 二十有七年，春，齐侯使庆封来聘。 \\n 夏，叔孙豹会晋赵武、楚屈建、蔡公孙归生、卫石恶、陈孔瑗、郑良霄、许人、曹人于宋。○孔瑗，二传作“孔奂”。 \\n 卫杀其大夫甯喜。卫侯之弟鱄出奔晋。卫杀其大夫甯喜，则卫侯之弟鱄曷为出奔晋。据与射姑同。○鱄，市转反，又音专，一音直转反。射，音亦，又音夜。 \\n [疏]注“据与射姑同”。○解云：即文六年“晋杀其大夫阳处父。狐射姑出奔狄”，传云“晋杀其大夫阳处父，则孤射姑曷为出奔”，彼注云“据蔡杀其大夫公子燮，蔡公子履出奔楚，此非同姓，恐见及”。然则今此亦据公子履出奔之事，与射姑同，故言据与射姑同矣。其公子履之事，在上二十年秋。执铁钅贾者，若似司弓矢，云甲革椹锧之类。 \\n 　 \\n 为杀甯喜出奔也。曷为为杀甯喜出奔？据非同姓。○为杀，于伪反，下“为杀”、“为我”、“为卫”，注“深为”皆同。卫甯殖与孙林父逐卫侯而立公孙剽。甯殖病将死，谓喜曰：“黜公者，非吾意也，孙氏为之。黜，犹出逐。○黜公，敕律反，下文注同。我即死，女能固纳公乎？”固，犹必也。喜者，殖子。殖本与孙氏共立剽，而孙氏独得其权，故有此言。○女，音汝。喜曰：“诺。”甯殖死，喜立为大夫，使人谓献公曰：“黜公者，非甯氏也，孙氏为之。吾欲纳公，何如？”献公曰：“子苟纳我，吾请与子盟。”盟者，欲坚固喜意。喜曰：“无所用盟，时喜见献公多诈，欲使公子鱄保之，故辞不肯盟，曰：‘臣纳君，义也。无用为盟矣。’请使公子鱄约之。”喜素信鱄，以为鱄能保献公。献公谓公子鱄曰：“甯氏将纳我，吾欲与之盟，其言曰：‘无所用盟，请使公子鱄约之’子固为我与之约矣。”公子鱄辞曰：“夫负羁絷，絷，马绊也。○羁絷，本又作“〈马革〉”下陟立反，马绊也。绊，音半。执鈇锧，从君东西南北，则是臣仆庶孽之事也。仆，从者，庶孽，众贱子，犹树之有孽生。○鈇，音甫，又方丁反。锧，之实反。从君，才用反，又如字，注同。孽，鱼列反，又五割反，注及下同。若夫约言为信，则非臣仆庶孽之所敢与也。”鱄见献公多诈不敢保。○与，音预。献公怒曰：“黜我者，非甯氏与孙氏，凡在尔。”欲以此语迫从，令必约之。○令，力呈反。公子鱄不得已而与之约。已约，归至，杀甯喜。献公归至国，背约杀甯喜。○背约，音佩，下同。公子鱄挈其妻子而去之。惭恚不能保献公。○挈，苦结反。恚，一睡反。将济于河，携其妻子。携，犹提也。而与之盟，恐乘舟有风波之害，已意不得展，故将济，豫与之盟。曰：“苟有履卫地，食卫粟者，昧雉彼视。昧，割也。时割雉以为盟。犹曰视彼割雉，负此盟则如彼矣。传极道此者，见献公无信，剌縳兄为彊臣所逐，既不能救，又移心事剽，背为奸约。献公虽复因喜得反，诛之，小负未为大恶，而深以自绝，所谓守小信而忘大义，拘小介而失大忠。不为君漏言者，即漏言，当坐杀大夫，不得以正葬，正葬明喜有罪。○昧，旧音刎，亡粉反，一音未，又音蔑，割也。见献，贤遍反，下“见此”同。复，扶又反。介，音界。 \\n [疏]注“诛之”至“大忠”。○解云：献公之入，甯喜之由，背贤弟之约，杀所恃之人，应为大恶，而言小负者，正以甯氏杀逐两君，累世同恶，虽纳旧君，未足掩其前罪。今献公违约杀之，故谓之小负。何氏必知小负者，正以下二十九年秋，“葬卫献公”。若杀无罪大夫，例不书葬。而献公书葬，甯喜有罪明矣。喜既有罪，则杀之者罪轻。其罪既轻，谓之小负，不亦宜乎？○注“不为”至“有罪”。解云：君漏言者，即文六年传云“射杀，则其称国以杀何？君漏言也”是也。然则君漏言者，即坐杀大夫，故当去其葬。而文六年晋襄公由漏言以杀处父，而经书“公子遂如晋。葬襄公”者，正以彼经杀在葬后，是以不得去其君葬矣。 \\n 　 \\n 秋，七月，辛巳，豹及诸侯之大夫盟于宋。曷为再言豹？据盟于首戴，不再出公。 \\n [疏]注“据盟”至“出公”。○解云：即僖五年夏，“公及齐侯、宋公”以下，“会王世子于首戴”，“秋，八月，诸侯盟于首戴”是也。 \\n 　 \\n 殆诸侯也。殆，危也。危诸侯，故再出豹，惧录之。曷为殆诸侯？据首戴不殆。为卫石恶在是也，曰恶人之徒在是矣。卫侯衎不信，而使恶臣石恶来，故深为诸侯危，惧其将负约为祸原。先见此者，衎负鱄杀喜得书葬，嫌於义绝可，欲起其小负。会盟再出，不举重者，方再出豹也。石恶恶者，下出奔是也。 \\n [疏]注“会盟”至“豹也”。○解云：正以文十四年夏，“公会宋公”以下，“同盟于新城”，举盟以为重，不言会于某。今此会盟并举，故须解之。 \\n 　 \\n 冬，十有二月，乙亥，朔，日有食之。是后阍杀吴子馀祭，蔡世子般弑其君，莒人弑其君之应。○阍杀，音昏；下音弑，二十九年同。祭，侧界反。 \\n [疏]注“是后”至“之应”。○解云：即下二十九年夏五月，“阍弑吴子馀祭”；三十年“夏，四月，蔡世子般弑其君固”；三十一年冬十月，“莒人弑其君密州”是也。 \\n 　 \\n 二十有八年，春，无冰。豹、羯为政之所致。 \\n [疏]注“豹羯”至“所致”。解云：成元年“无冰”之下，注云“《尚书》曰：‘舒，恒燠若。’《易》京房传曰：‘当寒而温，倒赏也。’是时成公幼少，季孙行父专权而委任之所致”，即其义也。而偏指豹、羯者，正以数年以来，专见豹、羯之事，不见季孙见经，明是时豹羯用事故也，即上二十三年，“叔孙豹帅师救晋，次于雍渝”；二十四年，“叔孙豹如晋。仲孙羯帅侵齐”；二十七年“夏，叔孙豹会晋赵武”以下“于宋”；案下文秋，“仲孙羯如晋”；二十九年夏，“仲孙羯会晋荀盈”以下“城杞”之属是也。 \\n 　 \\n 夏，卫石恶出奔晋。 \\n 邾娄子来朝。 \\n 秋，八月，大雩。公方久如楚，先是豫赋于民之所致。 \\n [疏]注“公方久如楚”。○解云：即下十一月“公如楚”，二十九年“夏，五月，公至自楚”是也。 \\n 　 \\n 仲孙羯如晋。 \\n 冬，齐庆封来奔。 \\n 十有一月，公如楚。如楚皆月者，危公朝夷狄也。 \\n [疏]注“如晋皆月者”。○解云：即此及昭七年“三月，公如楚”皆月之属是也。 \\n 　 \\n 十有二月，甲寅，天王崩。灵王。 \\n 乙未，楚子昭卒。乙未与甲寅相去四十二日，盖闰月也。葬以闰数。卒不书闰者，正取期月。明期三月之丧，始死得以闰数，非死月不得数闰。○闰数，所主反，下同。期月，居其反，又作“期”。 \\n [疏]注“葬以闰”至“数闰”。○解云：哀五年“闰月，葬齐景公”，传云“闰不书，此何以书”，注云“据楚子昭卒不书闰”；传云“丧以闰数也”，注云“谓丧服大功以下诸丧，当以闰月为数”；传又云“丧曷为以闰数”，注云“据卒不书闰”；传云“丧数略也”，注云“略，犹杀也。以月数恩杀，故并闰数”。然则大功以下，以月为数，故得数之，故此注云“葬以闰数”。云卒不书闰者，正取期月者，以其取期月，故不得书闰矣，何者？以闰非正月故也。以此言之，明期三年之丧，始死在闰月得数之，何者？正以闰月者，前月之馀，故得继前月言之。若闰不在始死之月，则不得数之，何者？期三年皆以年计，若通闰数之，则不满期三年故也。 \\n 　 \\n 二十有九年，春，王正月，公在楚。何言乎公在楚？据成十一年正月公在晋，不书。 \\n [疏]注“据成”至“不书”。○解云：即成十年“秋，七月。公如晋”，十一年“春，王三月，公至自晋”，则知正月之时，公在晋明矣。 \\n 　 \\n 正月以存君也。正月，岁终而复始，臣子喜其君父，与岁终而复始，执贽存之，故言在。在晋不书在楚书者，恶襄公久在夷狄，为臣子危录之。○而复，扶又反，下皆同。恶襄，乌路反，下“恶以”同。为臣，于伪反，下“故为”、“为季子”、传“凡为”同。 \\n [疏]注“臣子”至“言在”。○解云：公在国时，恒以岁首存之。今君在楚，不得行此事，故书其所在。云在晋不书云云者，即成十一年是也。若然，案昭三十一年、三十二年，皆云“春，王正月，公在乾侯”，何言在晋不书者？昭三十年注云“闵公运溃，无尺土之居，远在乾侯，故以存君书，明臣子当忧纳之”。然则闵公失国，远在晋地，是以书之，仍非常例也。 \\n 　 \\n 夏，五月，公至自楚。 \\n 庚午，卫侯衎卒。 \\n 阍弑吴子馀祭。阍者何？门入也，守门人号。 \\n [疏]“阍者何”。○解云：欲言其臣，阍非臣称；欲言非臣，而得弑吴子，故执不知问。 \\n 　 \\n 刑人也。以刑为阍。古者肉刑：墨、劓、摈、宫，与大辟而五。孔子曰：“三皇设言民不违，五帝画象世顺机，三王肉刑揆渐加，应世黠巧奸伪多。”○劓，鱼器反。膑，毗忍反。辟，婢亦反。画象，音获。应世，应对之应。黠，闲八反。 \\n [疏]注“以刑”至“而五”。○解云：何氏所以必言古者肉刑者，正以汉文帝感女子之诉，恕仓公之罪，除肉刑之制，故指肉刑为古者矣。知五刑为此等者，正以《元命包》云“墨、劓辟之属各千，膑辟之属五百，宫辟之属三百，大辟之属二百，列为五刑，罪次三千”是也。案《周礼·司刑》职云“墨罪五百，劓罪五百，刖罪五百，宫罪五百，大辟五百”，凡二千五百，与此违者，郑《驳异义》云“皋陶改膑为剕”。《吕刑》有剕，周改剕为刖。然则《司刑》职，周刑也。孔子为《春秋》，采摘古制，是以《元命包》之文，与《司刑》名异，条目不同。云孔子曰“三皇设言民不违，五帝画象世顺机，三王肉刑揆渐加，应世黠巧奸伪多”者，《孝经说》文。言三皇之时，天下醇粹，其若设言，民无违者，是以不劳制刑，故曰三皇设言民无违也。其五帝之时，黎庶已薄，故设象刑以示其耻，当世之人，顺而从之，疾之而机矣，故曰五帝画象世顺机也，画犹设也。其象刑者，即《唐传》云“唐、虞之象刑，上刑赭衣不纯”，注云“纯，缘也”，时人尚德义，犯刑者但易之衣服，自为大耻；中刑杂屦，屦，履也。下刑墨幪，幪，巾也，使不得冠饰。周礼罢民亦然。“上刑易三，中刑易二，下刑易一，轻重之差，以居州里而民耻之”是也。三王之时，劣薄已甚，故作肉刑以威恐之。言三王必为重刑者，正揆度其世，以渐欲加而重之，故曰揆渐加也。当时之人，应其时世而为黠巧作奸伪者弥多于本，用此之故，须为重刑也。云云之说，备在《孝经疏》。 \\n 　 \\n 刑人则曷为谓之阍？据非刑人名。刑人非其人也。以刑人为阍，非其人，故变盗言阍。 \\n [疏]注“以刑”至“言阍”。○解云：《曲礼》上篇云“刑人不在君侧。”郑注云“为怨恨为害。”《祭统》云“古者不使刑人守门。”然则刑人不合为阍，故曰以刑人为阍，非其人也。刑人弑君正合书盗，故哀四年“盗弑蔡侯申”之下，传云“弑君贱者穷诸人，此其称盗以弑何？贱乎贱者也。贱乎贱者孰谓？谓罪人也”，是其刑人弑君正合称盗之文，是以此注云“故变盗言阍”。 \\n 　 \\n 君子不近刑人，近刑人则轻死之道也。刑人不自赖，而用作阍，由之出入，卒为所杀，故以为戒。不言其君者，公家不畜，士庶不友，放之远地，欲去听所之，故不系国，不系国，故不言其君。○不近，附近之近，下同。 \\n [疏]注“刑人”至“其君”。○解云：犹言不自重，似若世人名轻贱之物云非可赖也。又云公家不畜，士庶不友，放之远地，欲去听所之者，出《礼记·王制》文。注“故不”至“其君”者。言故不系国者，谓不言吴阍也。既不系国，则绝君臣之义，故不言弑其君矣。 \\n 　 \\n 仲孙羯会晋荀盈、齐高止、宋华定、卫世叔齐、郑公孙段、曹人、莒人、邾娄人、滕人、薛人、小邾娄人城杞。书者，杞时微，善能成王者后。 \\n [疏]“卫世叔齐”。○解云：《左氏》经作“大叔仪”。 \\n 　 \\n 晋侯使士鞅来聘。○鞅，於丈反。 \\n 杞子来盟。贬称子者，微弱不能自城，危社稷宗庙，当坐。善诸侯城之，复贬者，诸侯自闵而城之，非杞能以善道致诸侯。 \\n [疏]注“贬称”至“当坐”。○解云：杞是王者之后，实为公，但《春秋》之义，假鲁为王，新周故宋，黜杞为伯，是以庄二十七年冬，“杞伯来朝”，注云“杞夏后不称公者，《春秋》黜杞，新周而故宋，以《春秋》当新王”。然则杞之常爵，正合称伯，而称子者，微弱不能自城，危社稷宗庙，当坐故也。云云之说，在僖二十三年。 \\n 　 \\n 吴子使札来聘。吴无君，无大夫，此何以有君，有大夫？据向之会称国。○札，侧八反。 \\n [疏]注“据向之会称国”。○解云：即上一四年，“季孙宿、叔老会晋士匄”以下，“会吴于向”是也。 \\n 　 \\n 贤季子也。何贤乎季子？据聘不足贤，而使贤有君有大夫，荆人来聘是也。 \\n [疏]注“荆人来聘是也”。释曰：即庄二十三年夏，“荆人来聘”是也。然则彼亦来聘而但称人，则知来聘之功，不足褒美，今得加文，故怪之。 \\n 　 \\n 让国也。其让国奈何？谒也、馀祭也、夷昧也，与季子同母者四。与，并也，并季子四人。季子弱而才，兄弟皆爱之，同欲立之以为君，谒曰：“今若是迮而与季子国，迮，起也，仓卒意。○迮，子各反，起也。卒，七忽反。季子犹不受也，请无与子而与弟，弟兄迭为君，迭，犹更也。○迭，大结反，更也。更也，音庚。而致国乎季子。”皆曰：“诺。”故诸为君者，皆轻死为勇，饮食必祝，祝，因祭祝也。《论语》曰：“虽疏食、菜羹、瓜，祭是也。○祝，之又反，又之六反，注同。疏食，音嗣。 \\n [疏]“故诸”至“为勇”。○解云：言其或轻其死，或为勇事，即馀祭不远刑人，谒为巢门所杀是也。○注“论语”至“是也”。○释曰：“《论语·乡党》文。言虽疏食、菜羹及瓜质薄之物，亦必祭其所先，君子有事不忘本也。引之者，证饮食有祭之义。吴子因此祭而得自祝也。 \\n 　 \\n 曰：“天苟有吴国，犹曰天诚欲有吴国，当与贤弟。 \\n [疏]注“犹曰”至“贤弟”。○释曰：言天诚有吴而不灭之，我当将国以与贤弟也。 \\n 　 \\n 尚速有悔於予身。”尚，犹努力。速，疾也。悔，咎。予，我也。欲急致国于季子意。 \\n [疏]“尚速”至“予身”。○解云：案成十七年《左氏传》云晋士燮祈死下，何氏作《膏肓》难之曰：休“以为人生有三命，有寿命以保度，有随命以督行，有遭命以摘暴，未闻死可祈也”。昔周公之隆，天不出妖，地不出孽，阴阳和调，灾害不生。武王有疾，周公植璧秉珪，原以身代，武王疾愈，周公不夭。由此言之，死不可请，偶自天禄欲尽矣，非果死。今《左氏》以为果死，因著其事以为信然，於义《左氏》为短。然则今此谒等亦自祈死，而得难《左氏》者，《公羊》此事，直见谒等爱其友弟，致国无由，精诚之至而原早卒，遂忘死不可祈之义矣。犹如周公代死，子路请祷之类，岂言谒等祈得死乎？而谒及馀祭之死，或入巢之门，或阍人所杀，抑亦事非天眷也，岂如《左氏》以果死为信然，故得难之。然则季子仁者，知兄如此，何不早去？而令三君遇咎自悔者，盖谒等但为密谋，季子不知，是以未去耳。 \\n 　 \\n 故谒也死，馀祭也立。故迭为君。 \\n [疏]“故谒也死”。○解云：在上二十五年。馀祭也立，在上二十六年。馀祭也死，在今年夏。夷昧也立。在明年。夷昧也死，在昭十五年春。季子使而反，至而君之尔者，在昭十五年。凡为季子之故也者，三君皆然，故言凡。凡者，非一之辞。 \\n 　 \\n 馀祭也死，夷昧也立。夷昧也死，则国宜之季子者也。季子使而亡焉。僚者，长庶也，即之。缘兄弟相应而即位，所以不书僚篡者，缘季子之心，恶以已之是，扬兄之非，故为之讳，所以起至而君之。○季子使，所吏反，下同。僚者，力雕反。长庶，丁丈反，下注同。 \\n 季子使而反，至而君之尔。不为让国者，僚已得国，无让也。阖庐曰：“先君之所以不与子国，而与弟者，凡为季子故也。将从先君之命与？则国宜之季子者也。如不从先君之命与？则我宜立者也。僚恶得为君乎？”於是使专诸剌僚。阖庐，谒之长子光。专诸，膳宰。僚耆炙鱼，因进鱼而剌之。○阖，户腊反。庐，力居反。命与，音馀，下“命与”同。僚焉，於虔反，本又作“恶”，音乌。剌僚，七赐反，又七亦反，注同。耆，市志反。 \\n [疏]注“阖庐”至“子光”。○解云：正以上云“则我宜立”故也。云“专诸，膳宰。僚耆炙鱼，因进鱼而剌之”者，《吴语》文。自“阖庐”以下，至“去之延陵”，皆在昭二十七年。 \\n 　 \\n 而致国乎季子，季子不受，曰：“尔弑吾君，吾受尔国，是吾与尔为篡也。尔杀吾兄，吾又杀尔，是父子兄弟相杀，终身无已也。”兄弟相杀者，谓阖庐为季子杀僚。○尔杀吾君，申志反，注“杀僚”同。篡，初患反。去之延陵，延陵，吴下邑。礼，公子无去国之义，故不越竟。终身不入吴国。不入吴朝，既不忍讨阖庐，义不可留事。 \\n [疏]注“不入吴朝”。○解云：正以延陵者，竟内之邑，而言不入吴国，故以朝廷解之。 \\n 　 \\n 故君子以其不受为义，以其不杀为仁。故大其能去，以其不以贫贱苟止，故推二事与之。 \\n [疏]注“故大其能去”。○解云：言由其能去之，故君子与之。 \\n 　 \\n 贤季子，则吴何以有君有大夫？据其本不贤其君。以季子为臣，则宜有君者也。方以季子，贤许使有臣有大夫？故宜有君。札者何？吴季子之名也。《春秋》贤者不名，此何以名？许夷狄者，不壹而足也。故降字而名。 \\n [疏]“札者何”。○解云：欲言其名，违贤者例；欲言其字，仍不足其氏，故执不知问。○“许夷狄者，不壹而足也”者。○解云：壹而足者，即庄二十五年“春，陈侯使汝叔来聘”是也。 \\n 　 \\n 季子者，所贤也，曷为不足乎季子？许人臣者必使臣，许人子者必使子也。缘臣子尊荣，莫不欲与君父共之。字季子，则远其君，夷狄常例，离君父辞，故不足以隆父子之亲，厚君臣之义。季子让在杀僚后，豫於此贤之者，移讳于阖庐，不可以见让，故复因聘起其事。○远，于万反。见，贤遍反。 \\n [疏]注“季子”至“见让”。解云：杀僚在昭二十七年夏。言移讳于阖庐者，移却季子让国之文，讳去阖庐之杀，是以不得见其让矣。故彼注云“不书阖庐弑其君者，为季子讳，明季子不忍父子兄弟自相杀，让国阖庐，欲其享之，故为没其罪也”是也。 \\n 　 \\n 秋，九月，葬卫献公。 \\n 齐高止出奔北燕。○燕，音烟。 \\n 冬，仲孙羯如晋。 \\n 三十年，春，王正月，楚子使薳颇来聘。月者，公数如晋，希见答。今见聘，故喜录之。○薳，于委反。颇，音皮，又音彼，一音普何反；一本作“跛”者，音同；二传作“薳罢”。数，所角反。 \\n [疏]注“月者”至“录之”。○解云：文当言如晋是，若有作“如楚”字者，误也。言数如晋者，即上三年春，“公如晋”；四年“冬，公如晋”；八年春，“公如晋”；十二年冬，“公如晋”；二十一年春，“公如晋”之属是也。在位之间，五朝于晋，故言数也。言希见答者，上十二年“夏，晋侯使士彭来聘”；二十九年夏，“晋侯使士鞅来聘”是也。鲁侯五朝，而晋人再答，故谓之希。二十八年公○如楚，楚亦一报，故喜录之也。案上元年“晋侯使荀罃来聘”，而解之言希者，以其公如晋之前，非答公之事故也。 \\n 　 \\n 夏，四月，蔡世子般弑其君固。不日者，深为中国隐痛有子弑父之祸，故不忍言其日。○般，音班。深为，于伪反，下“为伯”、“不为”、“为中国”同。 \\n [疏]注“不日”至“其日”。○解云：欲道文元年“冬，十月，丁未，楚世子商臣弑其君髡”，以其是夷狄，忍言其日也。 \\n 　 \\n 五月，甲午，宋灾。伯姬卒。伯姬守礼，含悲极思之所生。外灾例时，此日者，为伯姬卒日。○思，息吏反。 \\n [疏]“外灾”至“卒日”。○解云：外灾例时，即庄十一年“秋，宋大水”，庄二十年“夏，齐大灾”，上九年“春，宋火”之属是也。而昭九年“夏，四月，陈火”，书月者，正以楚人强暴行诈枉灭，君子闵之，故特月矣。故彼注云“月者，闵之”是也。而昭十八年“夏，五月，壬午，宋、卫、陈、郑灾”，而书日者，正以四国同日而俱灾。四国者，天下象，若曰无天下云尔，故日之。然则此不合日而日，自为伯姬卒故日。若然，即鲁女之卒，例合书日，而庄四年“三月，纪伯姬卒”不日者，彼夏“六月，乙丑，齐侯葬纪伯姬”，何氏云“卒不日，葬日者，鲁本宜葬之，故移恩录文於葬”是也。以此言之，则知庄二十九年“冬，十有二月，纪叔姬卒”，三十年“八月，癸亥，葬纪叔姬”，亦是鲁本宜葬之，故移恩录文於葬也。 \\n 　 \\n 天王杀其弟年夫。王者得专杀。书者，恶失亲亲也。未三年不去王者，方恶不思慕而杀弟，不与子行也。不从直称君者，举重也。莒杀意恢，以失子行录。设但杀弟，不能书是也。不为讳者，年夫有罪。○年夫，音佞，又如字，二传作“佞夫”。恶失，乌路反，下皆同。去，起吕反。子行，下孟反，下“子行其行”同。 \\n [疏]注“王者”至“亲也”。○解云：诸侯之义，不得专杀大夫。若大夫有罪而杀之者，皆恶于专杀，是以书见。今此天王也，自得专杀，若杀大夫，宜不书之，书者，以其未王而杀母弟，失亲亲，故恶而书也。○“未三”至“子行”。○解云：文九年“毛伯来求金”之下，传云“何以不称使？当丧未君也。逾年矣，何以谓之未君？即位矣，而未称王也。未称王，何以知其即位？以诸侯之逾年即位，亦知天子之逾年即位也”，注云“俱继体，其礼不得异”；“以天子三年然后称王，亦知诸侯於其封内三年称子也”。然则灵王之崩，在二十八年十有二月，则於此时未三年也。未合称王，而称王者，责其在父服之内，方当思慕而已，而杀其母弟，非人子之义，是以直称天王，不与其子行也。而昭二十二年夏四月，“天王崩”；至二十三年秋七月，“天王居于狄泉”，亦未三年而称天王者，彼传云“此未三年，其称天王何？著有天子也”，何氏云“时庶孽并篡，天王失位徙居，微弱甚，故急著正其号，明天下当救其难而事之”是也。○注“不从”至“有罪”。○解云：僖五年“春，晋侯杀其世子申生”，传云“曷为直称晋侯以杀？杀世子母弟直称君者，甚之也”，注云“甚之者，甚恶杀亲亲也。《春秋》公子贯於先君，唯世子与母弟以今君录，亲亲也。今舍国体直称君，知以亲亲责之”。然则杀世子母弟者，皆直称君甚之。今经云“天王杀其弟年夫”者，宁知不是直称爵之例，而知天王者乃是不与子行者，正以其在父服之内而不思思慕，反杀先君之子，以此为重，故知义然。云莒杀意恢，以失子行录者，即昭十四年“冬，莒杀其公子意恢”，注云“莒无大夫，书杀公子者，未逾年而杀其君之子，不孝尤甚，故重而录之。称氏者，明君之子”是也。云设但杀弟，不能书是也者，正以莒杀意恢，以其在丧内，故书而责之，则知天王杀弟，若不在丧，不书矣若诸侯之义，不得专杀大夫，而言莒杀意恢，在丧内乃书者，正以意恢直莒子之弟，不为大夫故也。今此王者自得专杀，若不在丧内，何劳书乎？故云设但杀弟，不能书是也。云不为讳者，年夫有罪者，《春秋》之义，虽言黜周而王鲁，乃实天子，服内杀弟，是甚恶。何故不为尊者讳？因年夫有罪，则王者之恶稍轻，是以《春秋》不复讳矣。 \\n 　 \\n 王子瑕奔晋。称王子者，恶天子重失亲亲。○重，直用反，又直勇反。 \\n [疏]注“称王”至“亲亲”。○解云：正以文元年“天王使叔服来会葬”，注云“叔服，王子虎也”，“不系王者，不以亲疏录也”。今此王子瑕言王子者，正恶天王重失亲亲故也。 \\n 　 \\n 秋，七月，叔弓如宋，葬宋共姬。外夫人不书葬，此何以书？隐之也。何隐尔？宋灾，伯姬卒焉。说在下也。○共，音恭。其称谥何？据葬纪伯姬不言谥。 \\n [疏]注“据葬”至“言谥”。○解云：即庄四年“齐侯葬纪伯姬”是也。然则宋伯姬得称谥者，以其贤故也。即纪伯姬不言谥者，不贤明矣。若然案隐七年“春，王三月，叔姬归于纪”，何氏云“叔姬者，伯姬之媵也”，“媵贱书者，后为嫡，终有贤行。纪侯为齐所灭”，“能处隐约，全竟妇道，故重录之”。然则纪叔姬亦有贤行，而庄三十年“葬纪叔姬”之经不云谥者，盖以劣於宋伯姬，故不得与之同文。何者？能处隐约全竟妇道，岂同守节尽诚逮火而死乎？ \\n 　 \\n 贤也。何贤尔？宋灾，伯姬存焉。有司复曰：“火至矣！请出。”伯姬曰：“不可。吾闻之也，妇人夜出，谓有事宗庙。不见傅母不下堂。礼，后夫人必有傅母，所以辅正其行，卫其身也。选老大夫为傅，选老大夫妻为母。○傅母，如字，又武候反，本又作“姆”，同。 \\n [疏]注“选老”至“为母”。○解云：《春秋说》文。作时王之礼。“逮乎火而死”者，为火所逮环而死也。 \\n 　 \\n 傅至矣，母未至也。”逮乎火而死。故贤而录其谥。 \\n 郑良霄出奔许，自许入于郑。郑人杀良霄。 \\n 冬，十月，葬蔡景公。贼未讨，何以书葬？君子辞也。君子为中国讳，使若加弑。月者，弑父比髡原耻尤重，故足讳辞。○加弑，音试，下同。 \\n [疏]注“君子”至“加弑”。○解云：凡君弑者，虽贼未讨亦书其君葬，故昭十九年“夏，五月，戊辰，许世子止弑其君买”，“冬，葬许悼公”，传云“贼未讨，何以书葬？不成于弑也”。○注“月者”至“讳辞”。○解云：即上七年冬十二月，“郑伯髡原如会，未见诸侯。丙戌，卒于操”，传云“诸侯卒其封内不地，此何以地？隐之也。何隐尔？弑也。孰弑之？其大夫弑之。曷为不言其大夫弑之？为中国讳也”；八年“夏，葬郑僖公”，传云“贼未讨，何以书葬？为中国讳也”，何氏云“探顺上事，使若无贼然。不月者，本实当去葬责臣子，故不足也”。然则案彼髡原为大夫所弑，虽为中国讳而书其葬，犹责不足其文。今此蔡侯为子所弑，比於髡原为耻尤重，是以足其讳辞，备书时月也。 \\n 　 \\n 晋人、齐人、宋人、卫人、郑人、曹人、莒人、邾娄人、滕人、薛人、杞人、小邾娄人会于澶渊。宋灾故。宋灾故者何？诸侯会于澶渊，凡为宋灾故也。会未有言其所为者，此言所为何？录伯姬也。重录伯姬之贤，为诸侯所闵忧。○凡为，于伪反，下及注“所为”同。 \\n [疏]“宋灾故者何”。○解云：上下诸会不录所为，唯此特书，故执不知问。 \\n 　 \\n 诸侯相聚，聚，敛也。相聚敛财物。而更宋之所丧，更，复也。如今俗名解浣衣复之为更衣。○更宋，音庚，又古孟反，复也，偿也。所丧，息浪反，下注同。浣，户管反。曰死者不可复生，尔财复矣。复者，如故时。诸侯共偿复其所丧。○复生，扶又反。偿，常亮反。此大事也，曷为使微者？据详录所为故。卿也。卿则其称人何？贬。曷为贬？据善事也。卿不得忧诸侯也。时虽各诸侯使之，恩实从卿发，故贬起其事，明大夫之义，得忧内，不得忧外，所以抑臣道也。宋忧内，并贬者，非救危亡，禁作福也。 \\n [疏]注“时虽”至“其事”。○解云：以此言之，若恩从君发而使大夫行之，虽其非正，罪不至贬也。○注“明大”至“臣道”。○解云：在礼，家施不及国，而言得忧内者，正谓救危亡之时，助君忧内，不谓自专行之。以此言之，若助君忧内，以救危之时，虽恩发大夫，不合讥。○注“宋忧”至“福也”。○解云：言宋虽遭灾，未至於灭，而恩发於大夫，外求邻国，近乎作福，是以禁之。《洪范》云“惟辟作福，惟辟作威。”今乃大夫行之，故云禁作福也。 \\n 　 \\n 三十有一年，春，王正月。 \\n 夏，六月，辛巳，公薨于楚宫。公朝楚，好其宫，归而作之，故名之云尔。作不书者，见者不复见。○好其，呼报反。见者，贤遍反，下同。 \\n [疏]注“公朝”至“云尔”。○解云：正以上言“公如楚”，“公至自楚”，下言“公薨于楚宫”，故云朝楚，好其宫，归而作之，故名楚宫。○注“作不”至“复见”。解云：哀公三年夏，“五月，辛卯，桓宫、僖宫灾”，传云“此皆毁庙也，其言灾何？复立也。曷为不言其复立？《春秋》见者不复见也”，何氏云“谓内所改作也，哀自立之，善恶独在哀，故得省文”。然则言见者不复见，谓《春秋》之义，诸是内所改作者，但随其重处一过见之而已，其馀轻处不复见之。所以然者，正以哀自作之，还於哀上灾之，善恶独在於哀，故得省文矣。今此作楚宫，亦是襄自作之，还复襄自薨之，善恶独在於襄，故得省文，故引彼传云“见者不复见”也。以此言之，则知成六年“立武宫”，昭十五年“有事于武宫”，亦是内所改作而重见者。正以成公立之，至昭乃有事立之祭之者异，故不得省文。 \\n 　 \\n 秋，九月，癸巳，子野卒。 \\n 己亥，仲孙羯卒。 \\n 冬，十月，滕子来会葬。此书者与叔服同义。 \\n [疏]注“此书”至“同义”。解云：文九年春，“天王使叔服来会葬”，传云“其言来会葬何？会葬礼也”，何氏云“常事书者，文公不肖，诸侯莫肯会之，故书天子之厚，以起诸侯之薄”。然则今此会葬亦是常礼，而书之者亦是襄公不肖，诸侯莫肯会之，故书滕子之厚，以起诸侯之薄，故云与叔服同义矣。 \\n 　 \\n 癸酉，葬我君襄公。 \\n 十有一月，莒人弑其君密州。莒子纳去疾，及展立，莒子废之。展因国人攻莒子，杀之。去疾奔齐。称人以弑者，莒无大夫，密州为君，恶民所贱，故称国以弑之。 \\n 　"}
{"章节": "昭公卷二十二（起元年，尽十二年）", "正文": "昭公卷二十二（起元年，尽十二年） \\n  \\n  \\n 　 \\n 　   元年，春，王正月，公即位。 \\n 叔孙豹会晋赵武、楚公子围、齐国酌、宋向戌、卫石恶、陈公子招、蔡公孙归生、郑轩虎、许人、曹人于漷。戍、恶皆与君同名，不正之者，正之当贬，贬之嫌触大恶，方讥二名为讳，义当正亦可知。○国酌，二传作“国弱”。招，上遥反。轩虎，轩依字许言反，旧音罕，二传作“罕虎”。漷，音郭，又音虢，《左氏》作“虢”，《穀梁》作“郭”。 \\n [疏]“齐国酌”。○解云：亦有作“国弱”者。○注“戌恶”至“大恶”。○解云：下七年秋，“卫侯恶卒”；十年冬，“宋公戌卒”，知向戌、齐恶皆与君同名也。然则君臣者，父子之伦，宁有同名之理？今二子与君同名，乃是不可之甚，而《春秋》不正之者，若正之当云其氏，或贬称人。若其去氏，嫌如宋督、宋山，齐无知之属；若其称人，嫌如襄三十年澶渊之大夫，有作福之大恶，由兹进退，不得正之。然则君臣同名，不轨之甚，得不为大恶者，正以名者父之所置，已父未必为今君之臣，已或先世子而生，君子既孤，礼有不更名之义，是以《春秋》谓之小恶。《曲礼》下篇云“不敢与世子同名”，郑注云“其先之生，则亦不改”，义亦通於此。以此言之，则知无骇入极之属，自是大恶，故去其氏；侠卒，翚、溺会齐师之属，未命大夫，正合无氏，须辟嫌故。○注“方讥”至“可知”。解云：定六年“冬，季孙斯、仲孙忌帅师围运”，传云“此仲孙何忌也，曷为谓之仲孙忌？讥二名。二名，非礼也”，何氏云“为其难讳也。一字为名，令难言而易讳，所以长臣子之敬，不逼下也。《春秋》定、哀之间，文致大平，欲见王者治定，无所复为讥，唯有二名，故讥之，此《春秋》之制也”。然则所见之世，文致大平，二名者小过，犹尚讥之，况名不辟君，乃小恶之大者乎？当须正之亦可知矣。总三世言之，昭为大平之首，所以不讥二名，而定、哀之间乃讥之者，盖欲析而言之，未当孔子之身故也。云云之说，在定六年。 \\n 　 \\n 此陈侯之弟招也，何以不称弟？据八年称弟。 \\n [疏]注“据八年称弟”。○解云：即八年经云“春，陈侯之弟招，杀陈世子偃师”是。 \\n 　 \\n 贬。曷为贬？据八年杀偃师犹不贬。为杀世子偃师贬，曰陈侯之弟招杀陈世子偃师。大夫相杀称人，此其称名氏以杀何？难八年事。○为杀，于伪反，下注“为内”、“为仕”皆同。难八，乃旦反，二年注同。 \\n [疏]“曰陈”至“偃师”。○解云：先举八年经文，然后难之。○“大夫相杀称人”。○解云：文十六年“宋人弑其君处白”之下师解，故此弟子取而难之。 \\n 　 \\n 言将自是弑君也。明其欲弑君，故令与弑君而立者同文。孔瑗弑君，本谋在招。○令，力呈反。 \\n [疏]“言将”至“君也”。○解云：世子者，君之副贰，今而杀之，明其从是以后有弑君之心，故称其名氏，不作两下相杀辞矣。○注“明其”至“同文”。○解云：两下相杀，例自称人。今欲明自是弑君，故与文十四年“齐公子商人弑其君舍”文同矣。若然，大夫相杀称人，而宣十五年，“王札子杀召伯、毛伯”，亦是大夫相杀，而不称人杀者，彼注云“大夫相杀不称人者，正之。诸侯大夫顾弑君重，故降称人。王者至尊，不得顾”是也。○注“孔瑗”至“在招”。○解云：案昭八年“春，陈侯之弟招杀陈世子偃师。夏，四月，辛丑，陈侯溺卒”，竟无孔瑗弑君之文。而知孔瑗弑君者，正以八年下文“冬，十月，壬午，楚师灭陈。执陈公子招，放之于越。杀陈孔瑗。葬陈哀公”。当尔之时，楚人讬讨于陈，招杀世子，但適放之而已。孔瑗见杀，明其弑君故也，是以九年“陈火”之下，传云“灭人之国，执人之罪人，杀人之贼，葬人之君”，以此言之，知孔瑗为弑君贼矣。而经不书孔瑗弑君者，本为招弑，当举招为重也，但始有计，不成为弑。陈侯溺卒者，但自卒耳。何氏之意，见招作弑君之文，故知本谋在招也。本谋在招，则招当为首，而楚人所以不杀招，但放之者，盖楚失其意，或陈招归罪於孔瑗，是以但罪於孔瑗，而招但罪其杀世子之愆，遂免弑君之咎，《春秋》体其事，故於杀世子经书其名氏矣。 \\n 　 \\n 今将尔，词曷为与亲弑者同？君亲无将，将而必诛焉。然则曷为不於其弑焉贬？据未弑也。 \\n [疏]“今将”至“者同”。○解云：言招但与孔瑗为谋首，而将欲弑陈侯尔，而经曷为书招名氏，乃与亲弑者同文乎？○注“据未弑也”。○解云：据今仍未弑而已贬去其弟，曷为不於八年杀世子时贬之乎？ \\n 　 \\n 以亲者弑，然后其罪恶甚。《春秋》不待贬绝而罪恶见者，不贬绝以见罪恶也。招杀偃师是也。○见者，贤遍反，下同。 \\n [疏]“以亲”至“恶也”。○解云：传言此者，欲道八年之时，罪恶大甚，不假贬绝也。云《春秋》不待贬绝而罪恶见者云云者，解之而言《春秋》者，欲道上下通例如此，不为此文。 \\n 　 \\n 贬绝然然罪恶见者，贬绝以见罪恶也。招称公子，及楚人讨夏徵舒贬，皆是也。 \\n [疏]注“招称公子”。○解云：此文是也。○注“及楚”至“徵舒”。○解云：即宣十一年“冬，十月，楚人杀陈夏徵舒”，传云“此楚子也，其称人何？贬。曷为贬？不与外讨”是也。 \\n 　 \\n 今招之罪已重矣，曷为复贬乎此？据弃疾不豫贬。○复，扶又反。 \\n [疏]“今招”至“乎此”。○解云：此今谓八年之时，言八年杀世子之时，将有弑君之意，即是其罪已重矣，何不逐其重处而贬之？曷为又复豫贬於此？○注“据弃疾不豫贬”。○解云：下十一年夏，“楚公子弃疾帅师围蔡”，至十三年夏，“楚公子弃疾弑公子比”，与招杀偃师无异。弃疾於围蔡之时不豫贬，此则贬之，故以为难也。 \\n 　 \\n 著招之有罪也。何著乎招之有罪？据弃疾不著。言楚之讬乎讨招以灭陈也。起楚讬讨招以灭陈意也。所以起之者，八年先言灭，后言执，讬讨招不明，故豫则於此，明楚先以正罪讨招，乃灭陈也。 \\n [疏]注“所以”至“陈也”。解云：八年经云“冬，十月，壬午，楚师灭陈。执陈公子招，放之于越。杀陈孔瑗。葬陈哀公”，是其先言灭，后言执之事也。言讬讨招不明者，正以若其讬讨，宜先执后灭。今乃先言灭后言执，是讬讨不明，楚先以正罪讨招，乃灭陈也。而八年经先书灭者，彼注云“托义不先书者，本怀灭心”。然则楚人本怀灭人之心，故先书灭。而宣十一年“冬，十月，楚人杀陈夏徵舒”，“丁亥，楚子入陈”，先书讨贼，乃言入陈者，庄王讨贼之后，始有利陈国之意，故后书入也。 \\n 　 \\n 三月，取运。运者何？内之邑也。其言取之何？据自鲁之有。不听也。不听者，叛也。不言叛者，为内讳，故书取以起之。不先以文德来之，而便以兵取之，当与外取邑同罪，故书取。月者，为内喜得之。 \\n [疏]“运者何”。○解云：欲言内邑，而经书取；欲言外邑，文无所系，故执不知问。○注“月者为内喜得之”。○解云：正以僖三十一年“春，取济西田”，不书月。故知此月者，以其是内之叛邑，喜封得之故也，是以彼注云“以不月，与取运异，知非内叛邑”，故言取是也。 \\n 　 \\n 夏，秦伯之弟针出奔晋。秦无大夫，此何以书？仕诸晋也。为仕之於晋书。○针，其廉反。 \\n [疏]“秦无大夫”者。○解云：正以文十二年秋，“秦伯使遂来聘”，传云“秦无大夫，此何以书？贤缪公也。何贤乎缪公？以为能变”。然则秦处西戎，罕接诸夏，贤于缪公始有大夫，自尔以来，常多格化，《春秋》漏之，无大夫名氏。今得书见，是以据而问之。曷为仕诸晋？据国地足以禄之。有千乘之国，十井为一乘，公侯封方百里，凡千乘；伯四百九十乘；子男二百五十乘。时秦侵伐自广大，故曰千乘。○千乘，绳证反，注同。 \\n 　 \\n [疏]注“公侯”至“千乘”。○解云：《王制》文。连言侯者，据有功者言之。云伯四百九十乘者，正以《王制》云“伯七十里”故也。云时秦侵伐自广大，故曰千乘者，正以此伯故也。 \\n 　 \\n 而不能容其母弟，故君子谓之出奔也。弟贤，当任用之；不肖，当安处之。乃仕之他国，与逐之无异，故云尔。 \\n 六月，丁巳，邾娄子华卒。晋荀吴帅师败狄于大原。此大卤也，曷为谓之大原？据读言大原也。○大原，音泰，下同。卤，力古反。 \\n [疏]“晋荀”至“大原”。○解云：案《左氏》作“大卤”字，《穀梁》与此同。○“此大卤”至“大原”。○解云：案古史文及夷狄之人皆谓之大卤。而今经与师读，皆谓之大原，故难之。○注“据读言大原也”。○解云：时公羊子亦读言大原也。 \\n 　 \\n 地物从中国，以中国形名言之，所以晓中国，教殊俗也。 \\n [疏]“他物从中国”。○解云：言所以今经与师读皆言大原者，正以地与诸物之名，皆须从诸夏名之故也。○注“以中”至“言之”。解云：谓诸夏之称，皆从地之形势为名。此地形势高大而广平，故谓之大原。云所以晓中国，教殊俗也者，本史及夷狄皆谓之大卤，而今经与师读必谓之大原者，正以晓中国之人，教有殊俗之义故也。 \\n 　 \\n 邑人名从主人。邑人名，自夷狄所名也。不若他物有形名可得正，故从夷狄辞言之。 \\n [疏]“邑人名从主人”。○解云：此主人谓夷狄也。言大原人道云之时，从其夷狄，皆谓之大卤，故注云“邑人名，自夷狄所名也”。○注“不若”至“言之”。○解云：诸夏地物有形名言之，夷狄之俗，不如诸夏之地物有形势之名也。可得正者，犹言可能正，是故本史及邑人止从夷狄辞言之，谓之大卤也。 \\n 　 \\n 原者何？上平曰原，下平曰隰。分别之者，地势各有所生，原宜粟，隰宜麦，当教民所宜，因以制贡赋。○隰，音习。别，彼列反。 \\n [疏]“原者何”。○解云：《春秋》之文既同，明是广大之义；原卤名异，未有分别之言，故以不知问之。○“上平曰原”。解云：《释地》云“广平曰原。”李氏云：“广平，谓土地宽博而平正者，名原。”然则此言上平者，盖欲对隰言之，故谓之上平，其实与《尔雅》广平不异。○“下平曰隰”。○解云：《释地》云“下湿曰隰。”李氏云“下湿，谓土地窊下，但当名为隰。”然则此言下平者，正欲对上平言之，仍与湿不异。 \\n 　 \\n 秋，莒去疾自齐入于莒。 \\n 莒展出奔吴。主书去疾者，重篡也。莒无大夫，书展者，起与去疾争篡，当国出奔。言自齐者，当坐有力也。皆不氏者，当国也。不从莒无大夫去氏者，莒杀意恢称公子，篡重，不嫌本不当氏。○去疾，起吕反。 \\n [疏]注“莒无”至“当氏”。○解云：在庄二十七年传文。云当国出奔者，正以襄三十一年冬，“莒人弑其君密州”。今年去疾之入，入者，出入恶之文，而文不氏，故知出时为当国也。既是当国，正合书入。而言自齐者，剌齐有力矣。其出奔不书者，《春秋》之义，微者出入不两书故也。云皆不氏者，当国也者，正以隐元年“郑伯克段于鄢”之下，传云“何以不称弟？当国也”，则此等下言公子者，是当国之文。注不从云云者，下十四年“冬，莒杀莒公子意恢”，何氏云“莒无大夫，书杀公子者，子未逾年而杀其君之子，不孝大甚，故重录之。称氏者，明君之子”也。然则莒为小国，大夫名氏例不录见，假有录者，名氏不具，即莒庆之属无氏是也。今此去疾之徒，宁知不尔，彊云当国故不当氏者，正以莒杀意恢重而录氏。今邪庶并篡，其事非轻，固宜重而录之。但欲当国为君，故如其意，使恶逆见也。然则意恢事重，故称公子，今亦篡重，明其未贬之时，亦合称氏，故云篡重，不嫌本不当氏也。 \\n 　 \\n 叔弓帅师疆运田。疆运田者何？与莒为竟也。疆，竟也。与莒是正竟界，莒言城中丘。○疆运，居良反，下同。 \\n [疏]“疆运田者何”。解云：欲言正界，而经书帅师；欲言侵伐，而道疆运，故执不知问。○“与莒为竟也”。○解云：若言与莒人造作竟界。○注“若言城中丘”。○解云：隐七年“夏，城中丘”，传云“何以书？以重书也”，何氏云“以功重故书，当稍稍补完之，至令大崩弛坏败，然后发众城之，猥若百姓，空虚国家，故言城，明其功重，与始作无异”，则彼若稍稍补完，则轻而不书，至於功重，故书而刺之。今此鲁若往前之时，少侵即正，则轻而不书，至於大损，而兴师发众，乃能正之，明其功重，与始取无异”，故若城中丘。 \\n 　 \\n 与莒为竟，则曷为帅师而往？据非侵伐。畏莒也。畏莒有贼臣乱子，而兴师与之正竟，剌鲁微弱失操，烦扰百姓。 \\n [疏]注“畏莒”至“百姓”。○解云：襄三十一年“莒人弑其君密州”，是为贼臣；而二子争篡，是为乱子。鲁人见其贼乱，恐其转侵，是以兴兵与之正竟，贼乱之人，自救无暇，焉能转侵乎？故云微弱失操，烦扰百姓也。 \\n 　 \\n 葬邾娄悼公。 \\n 冬，十有一月，已酉，楚子卷卒。○卷，音权，《左氏》作“麇”字者。 \\n [疏]“楚子卷卒”。○解云：《左氏》作“麇”字，二小传本亦有作“麇”字者。 \\n 　 \\n 楚公子比出奔晋。辟内难也。 \\n [疏]注“辟内难也”。○解云：正以更无他事，於君薨之际而出奔，故知止应辟内难故也。 \\n 　 \\n 二年，春，晋侯使韩起来聘。 \\n 夏，叔弓如晋。 \\n 秋，郑杀其大夫公孙黑。 \\n 冬，公如晋，至河乃复。其言至河乃复何？据公如晋，次于乾侯，而还言至自乾侯，不言至乾侯乃复。 \\n [疏]注“据公”至“乃复”。○解云：即下二十八年春，“公如晋，次于乾侯”；二十九年“春，公至自乾侯”是也。 \\n 　 \\n 不敢进也。乃，难辞也。时闻晋欲执之，不敢往，君子荣见与，耻见距，故讳使若至河，河水有难而反。○乃难，如旦反，下“有难”同。 \\n [疏]注“乃，难辞也”。○解云：宣八年传文。云故讳使若至河，河水有难而反者，若如川之满，不可游也然。 \\n 　 \\n 季孙宿如晋。 \\n 三年，春，王正月，丁未，滕子泉卒。 \\n [疏]“滕子泉卒”。解云：《左氏》、《穀梁》作“原”字。 \\n 　 \\n 夏，叔弓如滕。 \\n 五月，葬滕成公。月者，襄公上葬，诸侯莫肯加礼，独滕子来会葬，故恩录之，明公当自行，不当遣大夫，失礼尤重，以责内。 \\n [疏]注“月者”至“录之”。○解云：卒月葬时者，小国之常典，下六年夏，“葬杞文公”之属是也。今而书月，故以为恩录之。言襄公上葬者，谓上文葬襄公时也。言诸侯莫肯加礼，独滕子来会葬者，即襄三十一年夏，“公薨于楚宫”，“冬，十月，滕子来会葬。癸酉，葬我君襄公”是也。○注“明公”至“责内”。○解云：《公羊》之义，邻国诸侯，及邻国夫人丧，皆公自会葬，故《异义》“《公羊》说”云“襄公三十年，叔弓如宋葬葬姬，议公不自行”是也。然则凡平诸侯之葬，公犹自行，况其加礼於已者乎？故言失礼尤重，以责内也。 \\n 　 \\n 秋，小邾娄子来朝。 \\n 八月，大雩。先是公季孙宿比如晋。 \\n 冬，大雨雹。为季氏。○雨，于付反。雹，步角反。为，于伪反。 \\n 北燕伯款出奔齐。名者，所见世著治大平，责小国详录，出奔当诛。○治，直吏反。大，音泰。 \\n [疏]注“名者”至“当诛”。解云：《春秋》之义，有三世异辞，入所见之世，小国出奔而书其名，故知义然也，即庄十年“谭子奔莒”，僖五年“弘子奔黄”，十年“温子奔卫”，成十二年“周公出奔晋”之属皆不名。至于此文“北燕伯款”，下三十年冬，“徐子章禹出奔楚”之国，皆书其名是也。言出奔当诛者，谓太平之世，民皆有礼，况於诸侯，不死社稷而弃国出奔，当合诛灭矣。 \\n 　 \\n 四年，春，王正月，大雨雪。为季氏。○大雨雪，于付反，《左氏》作“大雨雹”。为季，于伪反，下文及注“为齐诛”并同。 \\n [疏]“大雨雹”。○解云：案正本皆作“雹”字，《左氏》经亦作“雹”字，故贾氏云“《穀梁》作‘大雨雪’”。今此若有作“雪”字者，误也。 \\n 　 \\n 夏，楚子、蔡侯、陈侯、郑伯、许男、徐子、滕子、顿子、胡子、沈子、小邾娄子、宋世子佐、淮夷会于申。不殊淮夷者，楚子主会行义，故君子不殊其类，所以顺楚而病中国。 \\n [疏]注“不殊”至“中国”。○解云：内诸夏外夷狄者，《春秋》之常典。而不殊淮夷者，正以此会楚子为主会行义。其行义者，即下文“为齐诛”是也。故君子不殊其类者，君子谓孔子。孔子作《春秋》，不殊楚之类。孔子之意所以然者，正欲顺楚之事，而病诸夏之衰微，何者？言楚夷狄，尚能行义以相荣显，况於诸夏，反不能然，故得病之。若然，《春秋》之式，传闻之世，内其国，外诸夏；所闻之世，内诸夏，外夷狄；所见之世，治致太平，录夷狄，则不殊淮夷，固其宜也，何则？此注云“由楚子主会行义，君子不殊其类”者，正以等是大年，亦有粗细，昭当其父，非已时事，定、哀之世，乃醇粹也。是以定六年“仲孙忌”之下，何氏云“《春秋》定、哀之间，文致大平，欲见王者治定，无所复为讥，唯有二名，故讥之”是也。然则淮夷始见，安行无礼？是以此经更无进称，未当定、哀之间，仍合外限，但由楚子主会，故得不殊，是以何氏更为立义矣。 \\n 　 \\n 楚人执徐子。 \\n 秋，七月，楚子、蔡侯、陈侯、许男、顿子、胡子、沈子、淮夷伐吴，执齐庆封，杀之。此伐吴也，其言执齐庆封何？为齐诛也。故系之齐。其为齐诛奈何？庆封走之吴，以襄公二十八年奔鲁，自是走之吴。不书者，以绝于齐，在鲁不复为大夫，贱，故不复录之。○不复，扶又反，下同。 \\n [疏]注“以襄公”至“奔鲁”。○解云：即彼云“冬，齐庆封来奔”是也。○注“不书”至“录之”。○解云：案如此经上言“伐吴”，则犯吴之文巳著，何得注云“使防系吴，嫌犯吴也”，正以庆封往前巳封于防，为小国矣。但诸侯之义不得专封，是以《春秋》夺言伐吴矣，实言之非伐吴矣。今日此经若言入防，则更成上“伐吴”之文，实伐吴则为犯吴。若直言入防执齐庆封杀之，则恐防是齐邑，是以进退不得作文也。 \\n 　 \\n 吴封之於防。不书入防者，使防系吴，嫌犯吴也。去吴，嫌齐邑也。○去，起吕反。然则曷为不言伐防？据防邑为国。不与诸侯专封也。故夺言伐吴。庆封之罪何？胁齐君而乱齐国也。道为齐诛意也。称侯而执者，伯讨也。月者，善录义兵。 \\n [疏]注“称侯”至“讨也”。○解云：僖四年传文。上下更无称爵以执大夫之事，唯此一经，可以当之，故何氏言焉。若然，案如此经不重出楚上，以为伯讨之义。僖二十一年“秋，宋公、楚子、陈侯”以下“会于霍，执宋公以伐宋”，传云“曷为不言楚子执之？不与夷狄之执中国”者，正以此经楚子为会主而序于上，下言执庆封杀之，可以因上文，不劳重出也。既得因上文，即是称爵以执之，故知为伯讨。案霍之经，宋公序上，乃次楚子，下言执宋公，明知不得因上文矣。既不因上文，而不更出楚子，不与夷狄之执诸夏故也。云月者，善义兵也者，正以侵伐例时故也。 \\n 　 \\n 遂灭厉。庄王灭萧日，此不日者，灵王非贤，责之略。○灭厉，如字，又音赖，《左氏》作“赖”。 \\n [疏]“遂灭厉”。○解云：有作“赖”字者。○注“庄王”至“之略”。○解云：宣十二年“冬，十有二月，戊寅，楚子灭萧”，彼注云“日者，属上有王言，今反灭人，故深责之”是也。然则以灵王非贤，故责之略，还依常例书月，若似庄十年“冬，十月，齐师灭谭”之属是。 \\n 　 \\n 九月，取鄫。其言取之何？据国言灭。 \\n [疏]注“据国言灭”。○解云：即灭谭灭遂之属是也。 \\n 　 \\n 灭之也。灭之则其言取之何？内大恶，讳也。因鄫上有灭文，故使若取内邑。 \\n [疏]“内大恶讳也”。○解云：隐二年无骇入极之，下传云“此灭也，其言入何？内大恶，讳也”，今又重发之者，正以入取之文不同故也。○注“因鄫”至“内邑”。○解云：直言取鄫。言上有灭文者，即襄六年秋，“莒人灭鄫”是也。内取邑直言取者，上元年“三月，取运”之属是也。言上有灭鄫之文，鄫不复为国，因此之故，遂直言取，若似内自取邑。然则襄六年之时，鄫巳见灭，今而言取者，彼直取后乎莒，非兵灭，是以鲁人今得取之。以此言之，则无骇入极不言取者，正以极上无灭文故也。 \\n 　 \\n 冬，十有二月，乙卯，叔孙豹卒。 \\n 五年，春，王正月，舍中军。舍中军者何？复古也。善复古也。○舍中，音舍，下及注同。 \\n [疏]“舍中军”。○解云：襄十一年时，於司马之下为之置中卿之官，令助司马为军将，添前司徒司空之属为三军，逾王制，故於彼经云“作三军”以讥之。今还依古礼，舍司马，不复令作将军，故曰舍中军。○“舍中军者何”。○解云：欲言非礼，实如王制；欲言是礼，不应复书之，故执不知问。○“复古也”。○解云：正以鲁为州，故正舍二军。今舍僣从礼，故曰复古，是以隐五年注云“方伯二师”是也。○注“善复古也”。○解云：言舍僣从礼，正是常事，而书之者，正以当时皆僣，独自能抑从礼，善其复古，是以书之，故云善复古也。 \\n 　 \\n 然则曷为不言三卿？据上言作三军，等问不言军云卿者，上师解言三卿，因以为难。○为难，乃旦反，下同。 \\n [疏]注“据上言作三军”。○解云：弟子之意，见上文襄十一年时，云道作三军，今日舍之，应言舍三军，而言舍中军，与上文异，故难之。○注“等问”至“为难”。○解云：襄十一年传云“三军者何？三卿也”，然则今於此问，何故不云曷为不言舍三军，而言卿者？正以上文襄十一年时，师解以为“三军者何？三卿也”，是以弟子因而难之，云曷为不言舍三卿。 \\n 　 \\n 五亦有中，三亦有中。此乃解上作三军时意，作时益中军，不可言中军者，吾亦有中，三亦有中，不知何中也。今此据上作三军，不言中云三，则益三之中，舍三之中，皆可知也。弟子本据上言作三，难下中不言三也。如师解言本益中，故下言舍中，为其将复据下中难上不言中，故解上以解下，如此，则下不言三亦可知也。不言卿者，欲同上下文以相起。传不足以解之者，以上解下，文当同亦可知。月者，善录之。○为，于伪反。复，扶又反。 \\n [疏]“五亦”至“有中”。○解云：襄十一年时益司马之职，更令将军，正是作中，而不言作中军者，正以五亦有中，三亦有中。若言作中军，嫌是五之中，故变言作三军。若欲实而言之，正是作中军，故至舍时云道中军矣。○注“此乃”至“三也”。　解云：上谓襄十一年时也。云作时益中军者，谓於司马之下置中卿，令助司马将军，添前二军为三军，故曰作时益中军也。云今此据上作三军，不言中云三者，今此公羊子，据上作三军时不言中之意，故言五亦有中，三亦有中也。如此则上益三之中，下舍三之中，皆可知矣，何者？上言作三军，下言舍中军，则非五之中亦明矣。云弟子本据上言作三，难下中不言三也者，即此传云“然则曷为不言舍三卿”是也。○注“如师”至“可知也”。○解云：如诂为若。若公羊答之云本益三之中，故言舍中，即恐弟子难之云今舍时言中军，作时曷为不言作中军？若其如此，即是守文不察，疑惑门人，非师训之道，故公羊子解上以解下，何者？解上作时实是中军，但有嫌疑，不得言中，遂变言三军，即是解此下文舍中军不得言三之意，故云解上以解下。如此言之，即下文不言三军昭然可解，故云亦可知。云不言卿者，欲同上下文以相起者，正实而言之，正是舍去司马之职，中卿之官。何以不言舍中卿，而言舍中军者，正以襄十一年时云“作三军”，故欲同其文，相起为一物。○注“传不”至“录之”。○解云：传若足解之，宜云前此作三军之时不言中者，五亦有中，三亦有中。此舍三军不言三者，正以前三非正称，故舍时不得言三。今此传文少，故言传不足解之也。欲以上解下者，以作时文在上，故传特解之。上文既解讫，下文不言三之意当同上义亦可知。云月者，善录之者，谓善其复古而详录之也。 \\n 　 \\n 楚杀其大夫屈申。 \\n 公如晋。 \\n 夏，莒牟夷以牟娄及防兹来奔。莒牟夷者何？莒大夫也。莒无大夫，此何以书？重地也。其言及防兹来奔何？据漆闾丘不言及，高张言及。 \\n [疏]“莒牟夷者何”。○解云：欲言莒君，经不言子；欲言大夫，莒无大夫，故执不知问。○注“据漆”至“言及”。○解云：言漆闾丘不言及者，即襄二十一年春，“邾娄庶其以漆闾丘来奔”是也。高张言及者，即哀六年“夏，齐国夏及高张来奔”是也。正以地邑无及文，上下大夫乃言及，与此防兹之义违，故难之，何者？人之尊卑，自有差等，故可以言及；地邑无尊卑之义，恐其不得言及也。 \\n 　 \\n 不以私邑累公邑也。公邑，君邑也。私邑，臣邑也。累，次也。义不可使臣邑与君邑相次序，故言及以绝之。 \\n 秋，七月，公至自晋。 \\n 戊辰，叔弓帅师败莒师于濆泉。濆泉者何？直泉也。直泉者何？涌泉也。盖战而涌为异也。不传异者，外异不书。此象公在晋，臣下专为莒叛臣地以兴兵战斗，百姓悲怨叹息，气逆之所致，故因以著战处，欲明天之与人相报应之义。○濆泉，扶粉反。濆泉，踊泉也，《左氏》作“蚡泉”，《穀梁》作“贲泉”。处，昌虑反。应，应对之应。 \\n [疏]“于濆泉”。○解云：《左氏》作“蚡”字，《穀梁》作“贲泉”字。○“濆泉者何”。解云：欲言地名，以泉名之；欲言是水，战於其处，故执不知问。○“直泉也”。○解云：谓此泉直上而出。○“直泉者何”。○解云：欲言涌地，不应言直；欲言土地，仍谓之泉，故执不知问。○注“盖战”至“而涌为异也”。○解云：似穀洛斗之事也。○注“不传”至“战斗”。○解云：《春秋》之义，外异不书，即襄十九年不书漷移之属是。今此濆泉为异，故不录。经既不录，传无由发之；经若书之，传宜云何以书？为天下记异，似若僖十四年“沙鹿崩”之传矣。云此象公在晋云云者，公在晋者，即上春“公如晋”是也。臣下专受莒叛臣地者，即经书“夏，莒牟夷”以下云云“来奔”，在“秋，七月，公至自晋”之上是也。以兴兵战斗者，即此战败于濆泉是。正以败者，内战之文故也。○注“百姓”至“所致”。○解云：上注云“外异”，今此云鲁人悲怨致之者，正以濆泉在莒鲁界上，二国结怨，方战於此，应而为异，何以不然？○注“故因”至“之义”。○解云：疏具僖三年。 \\n 　 \\n 秦伯卒。何以不名？据诸侯名。秦者，夷也。匿嫡之名也。嫡子生，不以名令于四竟，择勇猛者而立之。○嫡之，丁历反，注及下同。 \\n [疏]注“嫡子”至“立之”。○解云：即《内则》云“夫告宰名，宰辩告诸男名，书曰某年某月某日某生，而藏之。宰告闾史，书为二；其一藏诸闾府；其一献诸州史，州史献诸州伯，州伯命藏诸州府”，是其以名令於四竟之义也。其择勇猛者而立之者，正以夷狄之人，不尚文德故也。 \\n 　 \\n 其名何？据秦伯婴、稻名。 \\n [疏]注“据秦伯婴、稻名”。○解云：文十八年春，“秦伯罃卒”；宣四年春，“秦伯稻卒”是也。然则文十八年经作“罃”字，今此作“婴”字者，误也。宁知非彼误者，正以文十八年“秦伯罃卒”之下，贾氏云“《穀梁传》云秦伯偃”，不道《公羊》曰“婴”，知《公羊》与《左氏》同，皆作“罃”字矣。注“独婴、稻以嫡得立之”者，“婴”字亦误，宜为“罃”字矣。 \\n 　 \\n 嫡得之也。独婴、稻以嫡得立之。 \\n 冬，楚子、蔡侯、陈侯、许男、顿子、沈子、徐人、越人伐吴。吴未服庆封之罪故也。越称人者，俱助义兵，意进于淮夷，故加人以进之。义兵不月者，进越为义兵明，故省文。 \\n [疏]注“越称”至“省文”。○解云：即上四年“秋，七月，楚子、蔡侯、陈侯、许男、顿子、胡子、沈子、淮夷伐吴”，彼注云“月者，善义兵”。然则上文淮夷唯助义兵，其意不进，故不称淮人。今称人，故以进解之。云义兵不月者，进越为义兵明，故省文者，正以侵伐例时，义兵则详录，故上四年“秋，七月，楚子”以下“伐吴”，注云“月者，善录义兵”是也。今此亦为义兵而不书月，故如此解。 \\n 　 \\n 六年，春，王正月，杞伯益姑卒。不日者，行微弱，故略之。上城杞已贬，复卒略之者，入所见世，责小国详，始录内行也。诸侯内行小失，不可胜书，故於终略责之，见其义。○复，扶又反。内行，下孟反，下同。胜，音升。见其，贤遍反。 \\n [疏]注“不日”至“略之”。○解云：正以襄二十三年春，“三月，己巳，杞伯匄卒”，彼已书日，今而书月，故解之。○注“上城”至“其义”。○解云：上城已贬者，谓襄二十九年“夏，仲孙羯会晋荀盈、齐高止、宋华定”以下“城杞”，“杞子来盟”，注云“贬称子者，微弱不能自城，危社稷宗庙当坐”是也。律云“一人有数罪，则以重者坐之。然则亦不再加，而卒复略之者，正以此是入所见之世，责小国详，始录其内行故也。诸侯内行小失，宁可备书，但当卒时略之而已。言不可胜书者，言小行非一，不可胜负，不可具书，犹如《序》云“不可胜记”之类也。何氏必此解者，正以往前经传，不见杞伯之恶而经略之，知内行有失也。 \\n 　 \\n 葬秦景公。 \\n 夏，季孙宿如晋。 \\n 葬杞文公。 \\n 宋华合比出奔卫。○比，如字，又毗志反。 \\n 秋，九月，大雩。先是季孙宿如晋，是后叔弓与公比如楚，有豫赋之烦也。○赋敛，力验反，或无此字。 \\n [疏]注“先是”至“之烦也”。○解云：文当如是。言先是季孙宿如晋，即上文“夏，季孙宿如晋”是也。言是后叔弓与公比如楚者，即下文“冬，叔弓如楚”，七年“三月，公如楚”，故谓之比也。二年事皆在后，故云有豫赋之烦也。亦有一本云“叔弓如齐”者，误。 \\n 　 \\n 楚薳颇帅师伐吴。 \\n [疏]“楚蒍颇”。○解云：《左氏》、《穀梁》作“薳罢”字。 \\n 　 \\n 冬，叔弓如楚。 \\n 齐侯伐北燕。 \\n 七年，春，王正月，暨齐平。书者，善录内也。不出主名者，君相与平，国中皆安，故以举国体言之。月者，剌内暨暨也。时鲁方结婚于吴，外慕强楚，故不汲汲于齐。○暨，其器反。 \\n [疏]注“书者，善录内也”。○解云：正以平为善事，今而书之，故云善录内也。○注“月者”至“暨也”。○解云：正以定十一年“冬，及郑平”，则知例书时也。今此书月，故如此解也。隐元年传云“及，犹汲汲；暨犹暨暨也。及，我欲之；暨，不得已”。然则暨暨是不获已，然后为之，平是善事而不汲汲，故书月以刺之，故云月者刺内暨暨矣。○注“时鲁”至“于齐”。○解云：下十年冬注云“去冬者，盖昭公娶吴孟子之年，故贬之”。然则十年不书冬者，是其方结缗于吴之事。其外慕强楚者，即上文“叔弓如楚”，下文“公如楚”之属是也。正以文不言及，故云不汲汲于齐矣。 \\n 　 \\n 三月，公如楚。 \\n 叔孙舍如齐莅盟。○叔孙舍，二传作“婼”。夏，四月，甲辰，朔，日有食之。是后楚灭陈蔡，楚弑君虔于乾谿。 \\n [疏]注“是后楚灭陈蔡”。○解云：即八年“冬，十月，壬午，楚师灭陈”是也，及下十一年“十有一月，丁酉，楚师灭蔡”是也。云楚弑其君于乾谿者，即下十三年“夏，四月，楚公子比自晋归于楚，弑其君于乾谿”是也。 \\n 　 \\n 秋，八月，戊辰，卫侯恶卒。 \\n 九月，公至自楚。 \\n 冬，十有一月，癸未，季孙宿卒。 \\n 十有二月，癸亥，葬卫襄公。当时而日者，世子辄有恶疾，不早废之，临死乃命臣下废之。自下废上，鲜不为乱，故危录之。○当，丁浪反，又如字。鲜，息浅反。 \\n [疏]注“当时”至“录之”。○解云：隐三年传云“当时而日，危不得葬也”。今此卫侯八月卒，至此正五月，而经书癸亥，故言危录之。言世子辄有恶疾者，即下二十年“秋，盗杀卫侯之兄辄”，传云“母兄称兄。兄何以不立？有恶疾也”是矣。知其不早废，临死乃命臣下废之者，正以危录其葬故也。其若不然，更无危事，不知使葬何以书日乎？言危录之者，以其有危，故录其日也。 \\n 　 \\n 八年，春，陈侯之弟招杀陈世子偃师。说在元年。变其言陈者，起招致楚灭陈自此始，故重举国。○故重，直用反，年末同。 \\n [疏]注“说在元年”。○解云：即元年传云“大夫相杀称人，此其称名氏以杀何？言将自是弑君也。今将尔，词曷为与亲弑者同？君亲无将，将而必诛”之属是也。○注“变其”至“举国”。解云：《春秋》之义，大夫相杀称人。言其，即庄二十二年春，“陈人杀其公子御寇”；下“陈人杀其大夫公子过”；文九年“晋人杀其大夫先都”之属，今变两下之例，言杀陈世子者，起招致楚灭陈自此始，是以重举陈矣。 \\n 　 \\n 夏，四月，辛丑，陈侯溺卒。○溺，乃狄反。 \\n 叔弓如晋。 \\n 楚人执陈行人于徵师杀之。 \\n 陈公子留出奔郑。 \\n 秋，蒐于红。蒐者何？简车徒也。徒，众○廋，所苗反，本亦作“蒐”。 \\n [疏]“蒐者何”。○解云：正以常事不书，今此见经，故执不知问。 \\n 　 \\n 何以书？盖以罕书也。说在桓六年。 \\n [疏]注“说在桓六年”。○解云：桓六年“秋，八月，壬午，大阅”，传云“大阅者何？简车徒也。何以书？盖以罕书也”，注云“罕，希也。孔子曰：‘以不教民战，是谓弃之。’故比年简徒，谓之蒐；三年简车，谓之大阅；五年大简车徒，谓之大蒐。存不忘亡，安不忘危。不地者，常地也。蒐例时，此日者，桓既无文德，又忽忘武备，故尤危录”。然则为蒐之法，比年作之，今此不然，故云以罕书。 \\n 　 \\n 陈人杀其大夫公子过。○过，音戈。 \\n 大雩。先是公如楚，半年乃归，费多赋重所致。○费，芳味反。 \\n [疏]注“先是”至“乃归”。○解云：即去年“三月，公如楚”，“九月，公至自楚”是也。 \\n 　 \\n 冬，十月，壬午，楚师灭陈。执陈公子招，放之于越。杀陈孔瑗。 \\n [疏]“杀陈孔瑗”。○解云：《左传》、《穀梁》作“奂”。 \\n 　 \\n 葬陈哀公。日者，疾诈谖灭人也。不举灭为重，复书三事言执者，疾谖讬义，故列见之。讬义不先书者，本怀灭心。重举陈者，上已言灭，不复重举无以明。○谖，况元反。复书，扶又反，下同。见，贤遍反。 \\n [疏]注“日者”至“人也”。○解云：《春秋》之义，灭例书月，即庄十年“冬，十月，齐师灭谭”，十三年“夏，六月，齐人灭遂”之属是也。上四年“秋，七月，楚子灭厉”之下，注云“庄王灭萧日，此不日者，灵王非贤，责之略”，是以还依常例书月矣。今而日者，疾诈谖灭人故也。○注“不举”至“见之”。○解云：《春秋》之义，举灭为重，是以襄六年“齐侯灭莱”之下，何氏云“不书杀莱君者，举国灭为重”是也。今不举灭为重，故须辨之。言复书三事言执者，谓复书三事，又言执者，以疾其诈谖讬义，故须列而见之。三事：放招，杀瑗，葬哀公是。○注“讬义”至“灭心”。○解云：宣十一年“冬，十月，楚人杀陈夏徵舒”，“丁亥，楚子入陈”。然则彼乃楚子行义，先书其杀，今此楚子亦是讬义讨贼，书在灭后者，见本怀灭心故也。○注“重举”至“以明”。○解云：成二年“秋，七月，齐侯使国佐如师。已酉，及国佐盟于袁娄”，不重举齐，此重举陈者，上已言楚师灭陈，若不复举陈，无以明其是陈人矣。 \\n 　 \\n 九年，春，叔弓会楚子于陈。陈已灭，复见者，从地名录，犹宋郜以邑录。不举小地者，顾后当存。○复见，扶又反，下同；下贤遍反。 \\n [疏]注“陈已”至“当存”。○解云：郜者，是文王之子，春秋前宋人灭之，至隐十年夏，“六月，壬戌，公败宋师于管。辛未，取郜。辛已，取防”是也。云不举小地，顾后当存者，言陈是总号，当是会时，未必在其国都，所以不举小地而举陈者，正以楚人暴灭，《春秋》欲闵陈而存之，故还举其大号而言也。其存陈者，即下经“夏，四月，陈火”是也。 \\n 　 \\n 许迁于夷。 \\n 夏，四月，陈火。陈已灭矣，其言陈火何？据灾异为有国者戒。○陈火，《左氏》作“灾”。 \\n [疏]“陈火”。○解云：《左氏》作“灾”字，《穀梁》与此同。○“陈已”至“火何”。○解云：所以不言外灾不书，此何以书之义者，正以解言存陈，故书其火，则外灾得书之义亦见矣。 \\n 　 \\n 存陈也。陈已灭，复火者，死灰复燃之象也。此天意欲存之，故从有国记灾。 \\n [疏]注“陈已”至“记灾”。解云：即《考异邮》不“陈火之类，未当诛绝，天晓其君，死灰更燃之意”是也。 \\n 　 \\n 曰存陈，悕矣。书火存陈者，若曰陈为天所存，悲之。○悕，音希，悲也。 \\n [疏]“曰存陈，悕矣”。○解云：悕，谓悲也。公羊子曰陈为天所存者，天悲痛之故也。 \\n 　 \\n 曷为存陈？据灾非一，天意曷为悲陈而存之？ \\n [疏]注“据灾”至“存之”。○解云：弟子之意，以为《春秋》之内，书灾者非止一处而已矣，意曷为正於此灾之上，悲陈而存之乎？ \\n 　 \\n 灭人之国，执人之罪人，罪人，招也。杀人之贼，孔瑗，弑君贼也。葬人之君，若是则陈存悕矣。楚为无道，托讨贼行义，陈臣子辟门虚心待之，而灭其国。若是，则天存之者，悲之也。不书孔瑗弑君者，本为招弑，当举招为重，方不与楚讨贼，於没招正贼文，以将与上贬起之。月者，闵之。○辟，婢亦反，开也。本为，于伪反。 \\n [疏]注“不书”至“闵之”。○解云：案如上文，则孔瑗与招本谋弑君，而责是弑文者，正以君亲无将，将而必诛，故言当举招为重。言故没招正贼文者，谓不於讨处贬招，见其有弑君之罪矣。言以将与上贬起之者，上贬，谓元年称公子，传云“此陈侯之弟招，何以不称弟？贬”是也。云月者，闵之者，正以外灾例时，即襄九年“春，宋火”之属是，今而书月，故言闵之。 \\n 　 \\n 秋，仲孙玃如齐。○玃，具缚反，又居碧反。 \\n 冬筑郎囿。○囿，音又。 \\n 十年，春，王正月。 \\n 夏，晋栾施来奔。○晋栾施，《左氏》作“齐栾施”。 \\n 秋，七月，季孙隐如、叔弓、仲孙玃帅师伐莒。○隐如，《左氏》作“意如”。 \\n 戊子，晋侯彪卒。○彪，彼虬反。 \\n 九月，叔孙舍如晋。 \\n 葬晋平公。 \\n 十有二月，甲子，宋公戍卒。去冬者，盖昭公取吴孟子之年，故贬之。○宋戌，读《左传》者音成，何云“向戌与君同名，则宜音恤”。去，起吕反。 \\n [疏]注“去冬”至“贬之”。○解云：正以《礼记》、《论语》皆有“昭公取于吴，谓之吴孟子”之文，但不指其取之年岁。今无冬者，无佗罪可指，是以何氏以意当之，以无正文，故言盖也。取吴孟子所以不书者，讳取同姓故也。贾、服以为剌不登台视气，范氏以为不书冬，甯所未详。 \\n 　 \\n 十有一年，春，王正月，叔弓如宋。 \\n 葬宋平公。 \\n 夏，四月，丁巳，楚子虔诱蔡侯般，杀之于申。楚子虔何以名？据诱戎曼子不名。○戎曼，音蛮。 \\n [疏]注“据诱”至“不名”。○解云：即昭十六年春，“楚子诱戎曼子杀之”是也。 \\n 　 \\n 绝也。曷为绝之？据俱诱之。为其诱封也。使不自知而死，故加诱。○为，于伪反。 \\n [疏]注“使不”至“加诱”。○解云：即《左氏传》云“醉而杀之”是也。 \\n 　 \\n 此讨贼也。蔡侯般弑父而立 \\n [疏]注“蔡侯”至“而立”。○解云：即襄三十年“夏，四月，蔡世子般弑其君固”是也。 \\n 　 \\n 虽诱之，则曷为绝之？据与庄王外讨，晋文谲尊。○谲，古穴反。 \\n [疏]注“据与”至“谲尊”。○解云：庄王外讨者，即宣十一年“冬，十月，楚人杀陈夏徵舒”，传云“此楚子也，其称人何？贬。曷为贬？不与外讨也”，“曷为不与？实与而文不与。文曷为不与？诸侯之义，不得专讨也。诸侯之义不得专讨，则其曰实与之何？上无天子，下无方伯，天下诸侯有为无道者，臣弑君，子杀父，力能讨之，则讨之可也”者，是其实与庄王外讨之文也。云晋文谲尊者，即僖二十八年“五月，癸丑，公会晋侯”以下“盟于践土”，“公朝于王所”，传云“曷为不言公如京师？天子在是也”，“曷为不言天子在是？不与致天子也”，注云“时晋文公年老，恐霸功不成，故上白天子曰诸侯不可卒致，原王居践土；下谓诸侯曰天子在是，不可不朝，迫使正君臣，明王法，虽非正，起时可与，故书朝，因正其义”，“所以见文公之功”是也。 \\n 　 \\n 怀恶而讨不义，君子不予也。内怀利国之心，而外讬讨贼，故不与其讨贼，而责其诱诈也。地者，起以好会诱之。○好，呼报反。 \\n [疏]注“地者”至“诱之”。○解云：正以昭十六年，“楚子诱戎曼子杀之”，不书地，今言于申，故解之。 \\n 　 \\n 楚公子弃疾帅师围蔡。 \\n 五月，甲申，夫人归氏薨。 \\n 大蒐于比蒲。大蒐者何？简车徒也。何以书？盖以罕书也。说在桓六年。○比，音毗。 \\n [疏]“大蒐者何”。○解云：欲言常事，而经加大欲言非常事，蒐是常猎之名，故执不知问。○注“说在桓六年”。○解云：即桓六年“秋，八月，壬午，大阅”，传云“大阅者何？简车徒。何以书？盖以罕书也”，注云“罕，希也。孔子曰：‘以不教民战，是谓弃之。’故比年简徒谓之蒐，三年简车谓之大阅，五年大简车徒谓之大蒐，存不忘亡，安不忘危”。然则大蒐之法，五年一为，今此不然，故曰以罕书也。上八年“蒐于红”之下，何氏云“说在桓六年”，今复指之者，正以蒐与大蒐希数大异，礼亦不同，是以不得相因，各指其所在。 \\n 　 \\n 仲孙玃会邾娄子盟于侵羊。不日者，盖讳丧盟，使若议结善事。○侵羊，二传作“祲祥”。 \\n [疏]“盟于浸羊”。○解云：《穀梁传》作“侵祥”字，服氏注引者，直作“详”字、无“侵”字，皆是所见异也。○注“不日”至“善事”。○解云：上文五月“夫人归氏薨”，君居丧，居丧而与人盟，至十三年秋平丘之会，邾娄子与晋为议，不容公盟而执季孙，理宜书日，见其不信。而不书日者，正以身居大丧而不以为忧，是内恶可讳之限，其为信辞，使若此盟方欲议论，结其善事然。齐国酌者，贾氏作“酌”字，与此同；服氏及“穀梁”皆作“齐国弱”字也。 \\n 　 \\n 秋，季孙隐如会晋韩起、齐国酌、宋华亥、卫北宫佗、郑轩虎、曹人、杞人于屈银。○佗，大河反。屈银，并如字，二传作“厥慭”。 \\n [疏]“于屈银”。○解云：《左氏》、《穀梁》作“厥慭”字。 \\n 　 \\n 九月，已亥，葬我小君齐归。齐归者何？昭公之母也。归氏，胡女，襄公嫡夫人。○嫡，丁历反。 \\n [疏]“齐归者何”。○解云：欲言夫人，初至不录；欲言其妾，薨葬具书，故执不知问。○注“归氏”至“夫人”。○解云：皆《史记》文。而初至不书者，盖为世子时娶之。然则沙随之会，襄公始生，而成公之世已娶夫人者，案《公羊》上下，竟无幼少之文，则何氏不信《左氏》故也。 \\n 　 \\n 冬，十有一月，丁酉，楚师灭蔡。执蔡世子有以归，用之。此未逾年之君也，其称世子何？据陈子也。 \\n [疏]注“据陈子也”。○解云：即僖二十八年“冬，公会晋侯、齐侯、宋公、蔡侯、郑伯、陈子”以下“于温”是也。 \\n 　 \\n 不君灵公，不成其子也。灵公，即般也。不君，不与灵公，坐弑父诛，不得为君也。不成其子，不成有得称子继父也。上不与楚诱讨，嫌有不当绝，故正之云耳。 \\n [疏]“不君”至“子也”。○解云：灵公弑父而立，弑父之人，人伦所不容，今而见诛，正是其宜，是以《春秋》不与灵公为君也，故曰不君灵公也。庄三十二年传云“君存称世子，君薨称子某，既葬称子，逾年称公”。然则称子者，嗣君之称。《春秋》之义，既不与灵公得为成君，故亦不成其子有得为嗣君，以继其父，故曰不成其子也。云灵公坐弑父诛者，即襄三十年“夏，四月，蔡世子般弑其君固”；上四月，“楚子虔诱蔡侯般，杀之于申”是也。云上不与楚诱讨者，即上传云“曷为绝之？为其诱讨也。此讨贼也，虽诱之，则曷为绝之？怀恶而讨不义，故君子不与”是。 \\n 　 \\n 不君灵公，则曷为不成其子？据恶恶止其身。诛君之子不立。虽不与楚诱讨，其恶坐弑父诛，当以诛君论之，故云尔。言执者，时楚讬义灭之。 \\n [疏]注“当以”至“云尔”。○解云：若不君灵公，而以诛君论之，何故上四年申之会，及伐吴之经，上文楚子诱杀之时，皆称其爵者，凡贬剌之例，正可於一事之上，足见其恶而已，宁可文文皆贬，似若庄四年“冬，公及齐人狩于郜”，传云“前此者有事矣，后此者有事矣，则曷为独於此讥”，“择其重者而讥焉，莫重乎其与雠狩也”，“其馀从同”是也。○注“言执”至“灭之”。○解云：《春秋》之义，举灭国以为重，其馀轻者皆从略，是以襄六年注云“不书杀莱君者，举灭国为重”是。今并书其执者，正以楚人讬义灭之，故见其义也，似若上八年注云“不举灭为重，复书三事言执者，疾谖讬义，故列见之”是也。楚既讬义，执用蔡之世子以灭其国，当先书其馀，似若宣十一年“冬，十月，楚人杀陈夏徵舒”，“丁亥，楚子入陈”然。今乃先书灭蔡者，起其本怀灭心故也。是以八年注云“讬义不先书者，本怀灭心”故是也。 \\n 　 \\n 非怒也，无继也。公诛，子当绝。 \\n [疏]“非怒也，无继也”。○解云：庄四年传云“今纪无罪，此非怒与”，何氏云“怒，迁怒。齐人语。此非怒其先祖，迁之于子孙与”。然则齐人谓迁怒为怒也。言今不成有为子者，非由恶其父，迁怒其子孙，但由灵公大逆，理无继嗣矣，是以注“父诛，子当绝也”。其“非”字有作“悲”字者，误也。 \\n 　 \\n 恶乎用之？用之防也。其用之防奈何？盖以筑防也。持其足，以头筑防，恶不以道。孔子曰：“人而不仁，疾之已甚，乱也”。日者，疾谖灭人。○恶乎，音乌。恶不，乌路反。 \\n [疏]注“日者，疾谖灭人”。○解云：正以凡灭例月，即庄十年“冬，十月，齐师灭谭”；上四年秋七月，“遂灭厉”之属是也。今而书日者，疾诈谖故也。 \\n 　 \\n 十有二年，春，齐高偃帅师，纳北燕伯于阳。伯于阳者何？即纳上伯款，非犯父命，不当言于阳。又微国，出入不两书，伯不当再出，故断三字问之。○断，丁管反，又丁乱反。 \\n [疏]注“即纳”至“问之”。○解云：纳上伯款者，即上三年冬，“北燕伯款出奔齐”是也。其犯父命而见纳言于邑者，即哀二年夏，“晋赵鞅帅师，纳卫世子蒯聩于戚”，传云“戚者何？卫之邑也。曷为不言入于卫？父有子，子不得有父也”，注云“明其父得有子而废之，子不得有父之所有，故夺其国文，正其义也”者是也。然则今此“纳北燕伯于阳”，若是纳上伯款，即非犯父之命者，正以出奔称伯，不似蒯聩称世子故也，是以何氏於款之上连伯言之，见非犯父之命。云又微国，出入不两书者，僖二十五年“秋，楚人围陈，纳顿子于顿”，传云“何以不言遂，两之也”，注云“顿子出奔不书者，小国例也”是也。 \\n 　 \\n 公子阳生也。子曰：“我乃知之矣。”子谓孔子。乃，乃是岁也。时孔子年二十三，具知其事，后作《春秋》，案史记，知“公”误为“伯”，“子”误为“于”，“阳”在，“生”刊灭阙。○刊，苦于反。在侧者曰：“子苟知之，何以不革？”曰：“如尔所不知何？如，犹奈也。犹曰奈女所不知何？宁可强更之乎？此夫子欲为后人法，不欲令人妄亿错。“子绝四：毋意，毋必，毋固，毋我”。○女，音汝。强，其丈反。令，力呈反，下“令楚”同。亿，於力反。错，七故反，或七各反，字或作“措”。 \\n [疏]注“如犹”至“亿措”。○解云：孔子云当是岁时，我已年立，具见其事，奈汝在侧之徒，不见之何？故曰奈汝所不知何也。孔子虽知伯于阳者，是公子阳生，但在侧之徒，皆不委曲，若改之，谓已苟出心肺，故曰宁可彊更之乎。庄七年“星霣如雨”之下，传云“‘不脩春秋’曰‘雨星不及地尺而复’，君子脩之曰‘星霣如雨’”，何氏云“明其状似雨耳，不当言雨星。不言尺者，霣则为异，不以尺寸录之”。然孔子脩《春秋》，大有改之处，而特此文不改之者，欲示后人重其旧事，似刘公即君与为不上礼之类也，故曰夫子欲为后人法，不欲人妄亿措也。亿措者，亿谓有所拟度；措者置也，置意於言也。不欲令人妄拟度，不欲令人妄置意於言矣。若拟度而中之者无伤，即“柴也！其来乎”，“由也！其死矣”之类是也；若亿措而妄者，正得学者不思之义也，则“学而不思，则罔”之类是也。云子绝四者，备於郑注。引之者，欲道无事亿措，乃孔子所绝，是以脩《春秋》，而有其义矣。 \\n 　 \\n 《春秋》之信史也。其序，则齐桓、晋文，唯齐桓、晋文，会能以德优劣、国大小相次序。 \\n [疏]注“唯齐”至“次序”。○解云：谓其盛时事也。及其衰未亦不醇粹，是以僖十三年咸之会，许男序于曹伯之上，而何氏於僖四年“许男辛臣卒”，“葬许穆公”之下，注云“得卒葬於所传闻世者，许大小次曹，故卒少在曹后”者，是咸之会，当桓未年，许在曹上，非其次序之事也。 \\n 　 \\n 其会，则主会者为之也，非齐桓、晋文，则如主会者为之，虽优劣大小相越，不改更，信史也。其词，则丘有罪焉耳。”丘，孔子名。其贬绝讥剌之辞。有所失者，是丘之罪。圣人德盛尚谦，故自名尔。主书者，恶纳篡也。不书所篡出奔者，微国虽未逾年君犹不录。不足阳下言于北燕者，史文也北燕本在上，从史文也。○恶纳，乌路反。 \\n [疏]注“其贬”至“之罪”。○解云：即《春秋说》云“孔子作《春秋》，一万八千字，九月而书成，以授游，夏之徒，游、夏之徒不能改一字”是也。云“主书者，恶纳篡也者，正以《春秋》之义，立、纳、入皆为篡辞，且上有“伯款出奔齐”之文，知今纳，宜是篡人也。○注“不书”至“不录”。○解云：正以上三年之末“伯款出奔”，遥历十许年，计应有君矣。阳生篡之，宜书其出。今不书者，微国之君被篡而出走者，皆略而不书之。假令非被篡，但是微国，未逾年之君，卒犹不书，况乎被篡出奔，宁不略之乎？何氏所以必将未逾年君约之者，正以所见之世，微国成君之出，例皆录之故也，即伯款之徒是也。○注“不足”至“史文也”。○解云：若足其文，宜云齐高偃帅师纳北燕公子阳生于北燕。今“阳生”之下，不言北燕者，正以史之本文，“阳生”之上有“北燕”之字，因而从之，不及改顺文。楚杀其大夫成然者，《左氏》作“成熊”，《穀梁》作“成虎”字。 \\n 　 \\n 三月，壬申，郑伯嘉卒。 \\n 夏，宋公使华定来聘。 \\n 公如晋，至河乃复。 \\n 五月，葬郑简公。 \\n 楚杀其大夫成然。○成然，《左氏》作“成熊”。 \\n 秋，七月。 \\n 冬，十月，公子整出奔齐。○整，之领反，或作“慭”，鱼觐反。 \\n 楚子伐徐。 \\n 晋伐鲜虞。谓之晋者，中国以无义，故为夷狄所强。今楚行诈灭陈、蔡，诸夏惧然去而与晋会于屈银，不因以大绥诸侯，先之以博爱，而先伐同姓，从亲亲起，欲以立威行霸，故狄之。 \\n [疏]注“谓之”至“狄之”。○解云：诸夏之称连国称霸，今单言晋，作夷狄之号，故须解之。言中国无义，故为夷狄所彊者，即襄七年“郑伯髡原”之下，传云“曷为不言其大夫弑之？为中国讳也。曷为为中国讳？郑伯将会诸侯于鄬，其大夫谏曰：‘中国不足归也，则不若与楚。’郑伯不可。其大夫曰：‘以中国为义，即伐我丧。以中国为彊，则不若楚。’於是弑之”，何氏云“祸由中国无义，故深讳使若自卒”之属，是中国无义之文也。言遂为夷狄所彊也者，即四年“夏，楚子”以下“会于申”，“执齐庆封，杀之”之属是也。云令楚行诈，灭陈、蔡者，即昭八年灭陈，十一年灭蔡是也。令楚行诈者，即讬义讨招瑗，讬义讨蔡般是也。言诸夏惧然去而与晋会于屈银者，即上十一年“秋，季孙隐如会晋韩起”以下“于屈银”是也。言先伐同姓者，正以鲜虞姬姓故也。　"}
{"章节": "昭公卷二十三（起十三年，尽二十三年）", "正文": "昭公卷二十三（起十三年，尽二十三年） \\n  \\n  \\n 　 \\n 　   十有三年，春，叔弓帅师围费。○费，音祕。 \\n 夏，四月，楚公子比自晋归于楚，弑其君虔于乾谿。此弑其君，其言归何？据齐阳生入恶不言归。○谿，苦兮反。 \\n [疏]“此弑”至“归何”。○解云：正以归者，出入无恶之文。今君弑而言归，故难之。○注“据齐”至“言归”。○解云：即哀六年秋七月，“齐阳生入于齐”是也。其阳生入恶者，先诈致诸大夫，立於陈乞之家，自是往弑舍是也。 \\n 　 \\n 归无恶於弑立也。归无恶於弑立者何？灵王为无道，作乾谿之台，三年不成，楚公子弃疾胁比而立之。然后令于乾谿之役曰：“比已立矣，后归者不得复其田里。”众罢而去之，灵王经而死。时弃疾诈告比得晋力可以归，至而胁立之。比之义，宜效死不立而立；君因自经，故加弑也。言归者，谓其本无弑君而立之意，加弑，责之尔。不日者，恶灵王无道。封内地者，起祸所由，因以为戒。○罢，音皮。恶灵，乌路反。 \\n [疏]“归无”至“立也”。○解云：弑谓虔也。言所以书其归者，正於弑虔之时，比无恶。○“归无”至“者何”。○解云：正据经书弑其君虔，曷为言无恶？故问之。○“灵王经而死”。○解云：经者，谓悬缢而死也。若申生雉经，及《论语》云“岂若匹夫匹妇之为谅也，自经於沟渎”者是也，故何氏云“君因自经”。○注“时弃”至“为戒”。○解云：正以经书自晋，故得为有力之义，故如此解。○云比之义，宜效死不立者，下传文。云言归者，明其本无弑君而立之意，加弑，责之尔者，桓十五年传曰：“归者，出入无恶”，故云本无弑君而立之意。言加杀，责之者，谓责其不效死而立矣。云不日者，恶灵王无道者，正以宣二年“秋，七月，乙丑，晋赵盾弑其君夷獆”，四年“夏，六月，乙酉，郑公子归生弑其君夷”，则《春秋》之义不问加弑与否，例皆书日。今而不日，故解之。云封内地者，起祸所由，因为戒者，正以下二十五年，“宋公佐卒於曲棘”，传云“曲棘者何？宋之邑。诸侯卒其封内不地，此何以地？忧内也”，注云“时宋公闻昭公见逐，欲忧纳之，至曲棘而卒，故恩录之”。然则诸侯卒其封内例不地，今此灵王见弑乾谿之由，是以书地以起之，故曰起祸所由，因以为戒也。 \\n 　 \\n 楚公子弃疾弑公子比。比已立矣，其称公子何？据齐公子商人弑其君舍。 \\n [疏]注“据齐”至“君舍”。○解云：在文十四年九月。彼传云“此未逾年之君也，其言弑其君舍何？已立之，己杀之，成死者而贱生者也”，注云“恶商人怀诈无道，故成舍之君号，以贱商人之所为”。然则彼未逾年君，而见弑称成君，今比亦为未逾年君，见弑称公子，故据而难之。所以不据僖九年“晋里克弑其君之子奚齐”者，正以取成君之号以难公子，义强于君之子之文故也。 \\n 　 \\n 其意不当也。据上传知其胁。 \\n [疏]注“据上”至“其胁”。解云：即上传云“楚公子弃疾胁比而立之”是也。 \\n 　 \\n 其意不当，则曷为加弑焉尔？据王子朝不贬。○朝，如字。 \\n [疏]注“据王子朝不贬”。○解云：即二十三年秋，“尹氏立王子朝”，注云“贬言尹氏者，著世卿之权。尹氏贬，于朝不贬者，年未满十岁，未知欲富贵，不当坐，明罪在尹氏”。然则子朝之意，与此相似，子朝不贬而比加弑，故难之。 \\n 　 \\n 比之义宜乎效死不立。大夫相杀称人，此其称名氏以弑何？据经言弑公子比也。 \\n [疏]“比之”至“不立”。○解云：即守死善道，若王子闾之类也。○大夫”至“称人”。○解云：即文十六年冬，“宋人弑其君处臼”之下，传云“大夫弑君称名氏，贱者穷诸人”，注云“贱者谓士也，士正自当称人”；“大夫相杀称人，贱者穷诸盗”，注云“降大夫使称人，降士使称盗者，所以别死刑有轻重也”。然则文十六年师有成解，故此弟子取而难之。○注“据经”至“比也”。○解云：经言弑公子比，即是两下相杀之文，而称弃疾名氏，是以据而难之。 \\n 　 \\n 言将自是为君也。故使与弑君而立者同文也。不言其者，比实已立，嫌触实公子，弃疾则楚子居也。 \\n [疏]“言将”至“君也”。○解云：谓弃疾从是杀比之后，遂代比为君矣。○注“故使”至“文也”。○解云：同文也，即文十四年秋九月，“齐公子商人弑其君舍”是也。○注“不言”至“公子”。○解云：庄二十二年春，“陈人杀其公子御寇”，注云“书者，杀君之子，重也”；下十四年“冬，莒杀其公子意恢”。然则彼二公子见杀，言其，今公子比实已立讫，若言杀其公子比，则嫌触彼二公子文，故曰嫌触实公子。云弃疾即楚子居也者，即下二十六年秋，“楚子居卒”是也。 \\n 　 \\n 秋，公会刘子、晋侯、齐侯、宋公、卫侯、郑伯、曹伯、莒子、邾娄子、滕子、薛伯、杞伯、小邾娄子于平丘。八月，甲戌，同盟于平丘。不举重者，起诸侯欲讨弃疾，故详录之。不言刘子及诸侯者，閒无异事可知矣。 \\n [疏]注“不举”至“录之”。○解云：文十四年“六月，公会宋公”以下，“同盟于新城”。然则彼亦是二事，举盟为重，不言会于某，今会盟并举，故须解之，故云诸侯欲讨弃疾。以上有弃疾弑君之事，下传有诸侯遂乱之言，故知於间详录此会，欲讨之矣。○注“不言”至“知矣”。○解云：《春秋》之义，会盟咸有而间隔事者，则重言诸侯，即定公四年“三月，公会刘子、晋侯”以下“于召陵，侵楚”；夏四月，“蔡公孙归姓帅师灭沈，以沈于嘉归，杀之”；“五月，公及诸侯盟于浩油”。然则彼由间有隔事，刘子不与盟，是以重出诸侯。今则间无隔事，刘子复与盟，是以不劳重出刘子及诸侯，见其可知矣。 \\n 　 \\n 公不与盟。○与，音预，注二“不肯与”及下文“不与焉”，注“公不与”、“不宜与”皆同。 \\n [疏]“公不与盟者何”。○解云：正以盟会详录即为善事，而公不与盟，於义似违，故执不知问。 \\n 　 \\n 公不见与盟也。时晋主会，疑公如楚，不肯与公盟，故讳使若公自不肯与盟。 \\n [疏]注“时晋”至“与盟”。○解云：须言时晋主会者，正以此会刘子在其间，故须辨之。知非刘子主会者，正以当时天子微弱故也。知疑公如楚，不肯与公盟者，正以上七年“三月，公如楚”，“九月，公至自楚”之文；十一年“公如晋，至河乃复”，是其见疑，不得入晋故也。 \\n 　 \\n 公不见与盟，大夫执，何以致会？据得意乃致会。 \\n [疏]注“据得意乃致会”。○解云：即庄六年注云“公与二国以上出会盟，得意致会，不得意不致”。今此平丘之经，亦是公与二国以上出会盟之事，故言据得意乃致会也。若欲伯事言之，即哀十三年夏，“公会晋侯乃吴子于黄池”，“公至自会”是也。 \\n 　 \\n 不耻也。曷为不耻？据扈之会公失序耻之。 \\n [疏]注“据扈之会”至“耻之”。○解云：即文七年“秋，八月，公会诸侯、晋大夫盟于扈”，传云“诸侯何以不序？大夫何以不名？公失序也。公失序奈何？诸侯不可使与公盟，眣晋大夫使与公盟也”，何氏云“为诸侯所薄贱不见序，故深讳为不可知之辞”是也。 \\n 　 \\n 诸侯遂乱，反陈、蔡，君子耻不与焉。时诸侯将征弃疾，弃疾乃封陈、蔡之君，使说诸侯，诸侯从陈、蔡之君言还反，不复讨楚，楚乱遂成，故云尔。公不与盟，不书成楚乱者，时不受盟也。诸侯实不与公盟，而言公不与盟者，遂乱，虽见与，公犹不宜与也，故因为公张义。○复，扶又反。为公，于伪反。 \\n [疏]注“弃疾”至“之君”。○解云：即下文是也。○注“公不”至“赂也”。○解云：《春秋》之义，讳内恶，故隐五年“春，公观鱼于棠”，传云“何以书？讥。何讥尔？远也”，何氏云“实讥张鱼而言观，讥远者，耻公去南面之位，下与百姓争利，匹夫无异，故讳使若以远观为讥也”。然则公若与盟，即成楚乱，便是内恶，例讳不书。今公不与盟，不书楚乱者，正以时不受赂，是以不得书其成乱矣。桓二年春，“公会齐侯、陈侯、郑伯于稷，以成宋乱”，“夏，四月，取郜大鼎于宋”，“戊申，纳于太庙”，传云“何以书？讥。何讥尔？遂乱受赂，纳于太庙，非礼也”。然则彼以受赂之故，书其成宋乱，今不受赂，是不以书成楚乱决之。《春秋》之义，为内讳大恶，而桓公受赂而成宋乱，不为之讳者，彼注云“宋公冯与督共弑君而立，诸侯会于稷，欲共诛之，受赂便还，令宋乱遂成。桓公本亦弑隐而立，君子疾同类相养，小人同恶相长，故贱不为讳也”者是也。○注“诸侯”至“张义”。○解云：上注云“故讳使若公自不肯与之盟”，今又言此者，正以诸侯遂乱，是以鲁侯不肯与之盟。然则上下二注，弥缝为义，非别解。云因为公张义者，谓书公不与盟者，非直为国讳，因见诸侯遂乱大恶，公亦不宜与，故言因为公张义也。 \\n 　 \\n 蔡侯庐归于蔡。 \\n 陈侯吴归于陈。此皆灭国也，其言归何？据归者有国辞。○庐，力吴反。 \\n [疏]注“据归者有国辞”。○解云：即僖三十年秋，“卫灭郑归于卫”之属是也。 \\n 　 \\n 不与诸侯专封也。故使若有国自归者。名者，专受其封，当诛。书者，因以起楚封之。所以能起之者，上有存陈文，陈见灭，无君所责。又蔡本以篡见杀，但不成其子，不绝其国，即诸侯存之，当有文实也。 \\n [疏]“不与”至“封也”。○解云：宜言不与楚专封，而云“不与诸侯专封”者，宣十一年传云“此楚子也，其称人何？诸侯之义，不得专讨也”，是楚得言诸侯之义矣。而旧云楚子初无封陈、蔡之意，但畏诸侯之诛，遂许封陈、蔡之子孙，陈、蔡为之请于诸侯，诸侯止不伐楚，楚乃封陈、蔡。然则陈、蔡得封，本由诸侯，故传言诸侯以明之也，无疑焉。○注“名者”至“当诛”。○解云：诸侯之式，不合生名。今陈、蔡之君，既已称爵，而书名者，正以诸侯之封，宜受干天子，而受国于楚，故名之，见当诛讨，不合为诸侯矣。○注“书者”至“实也”。○解云：言主书此事者，非直恶陈、蔡之君，不受天子之命，亦固以起楚封之。所以能起楚之封者，正以上九年“夏，四月，陈火”，传云“陈已灭矣，其言陈火何？存陈也”，注云“陈已灭，复火者，死灰复燃之象也。此天意欲存之，故从有国记灾”，故曰上有存陈文也。言陈见灭，无君无所责者，正以陈国已灭，无君可责。而火之者，天意作死灰复燃之象，见陈国合存之意。言蔡本以篡见杀者，即襄三十年“夏，四月，蔡世子般弑其君固，”至上十一年“夏，四月，丁巳，楚子虔诱蔡侯般，杀之于申”是也。言但不成其子者，即上十一年冬十有一月，“楚师灭蔡。执蔡世子有以归，用之”，传云“未逾年之君，其称世子何？不君灵公，不成其子”是也。子者，嗣君之称，谓不成其子，有得称嗣君以继其父矣。言不绝其国者，正以书灭是也，何者？僖五年“晋人执虞公”之下，传云“虞已灭矣，其言执之何？不与灭也。曷为不与灭？灭者亡国之善辞”，注云“言王者起当存之，故为善辞”也；传云“灭者，上下同力者也”，注云“言灭者，臣子与君戮力一心，其死之辞”是也；然则何氏言此者，欲道陈、蔡皆旧有国，二君之子复先在楚，楚人封之，而遂反国，故得言归，非谓上会诸侯墠地封之。若是上会诸侯墠地封之，当如救邢、城楚丘之属，传亦有文实之文。若作文实之文，宜云城陈、蔡，传云孰城之？诸侯城之。曷为不言诸侯城之？不与诸侯专封。曷为不与？实与而文不与。文曷为不与？诸侯之义，不得专封。诸侯之义不得专封，则其曰实与之者？上无天子，下无方伯，天下诸侯有相灭云者，力能存之，则存之可也。 \\n 　 \\n 冬，十月，葬蔡灵公。书葬者，经不与楚讨，嫌本可责复雠，故书葬，明当从诛君论之，不得责臣子。 \\n [疏]注“书葬”至“臣子”。○解云：隐十一年传云“弑则何以不书葬？《春秋》君弑贼不讨，不书葬，以为无臣子也”。然则灵公上十一年为楚诱杀，未见复雠之文。而书其葬者，正以上十一年经不与楚讨。若不书其葬，即嫌可以责蔡臣子无复雠之义，是以书葬。灵公本者弑父而立，当从诛君论之，不得责臣子复雠於楚矣。言经不与楚讨者，即上十一年传云“楚子虔何以不名？绝也。曷为绝之？为其诱讨也。此讨贼，虽诱之，曷为绝之？怀恶而讨不义，君子不与”是也。 \\n 　 \\n 公如晋，至河乃复。○吴灭州来。不日者，略两夷。 \\n [疏]注“不日者，略两夷”。○解云：上四年秋，七月，“遂灭厉”，注云“庄王灭萧日，此不日者，灵王非贤，责之略”。然则吴子夷昧兄弟立谋让位季子，即为贤者，而反灭人，宜亦书日以责之，而不日者，正以两夷相灭，故略之。考诸旧本，日亦有作“月”字者。若作“月”字，当云《春秋》上下灭例书月，即庄十年“冬，十月，齐师灭谭”，十三年“夏，六月，齐人灭遂”之属是。今此不月，略两夷故也。是以下三十年十二月，“吴灭徐”之下，而注云“至此乃月者，所见世始录夷狄灭小国也。不从上州来、巢见义者，因有奔文可责”是也。以此言之，则知此文无月明矣。文承十月之下，而言无月者，谓不在十月内也。然则为“日”字者，误。云云之说，在三十年。 \\n 　 \\n 十有四年，春，隐如至自晋。 \\n 三月，曹伯滕卒。 \\n 夏，四月。秋，葬曹武公。 \\n 八月，莒子去疾卒。入昭公卒不日。不书葬者，本篡，故因不序。○去，起吕反。 \\n [疏]注“入昭”至“不序”。○解云：《春秋》之义，所传闻之世，略於小国，不书其卒；至所闻之世，乃始书之，即文十三年“邾娄子蘧篨卒”之徒是也；至所见之世，文致大平，书小国而录之，卒月葬时。即下二十八年“秋，七月，癸巳，滕子宁卒。冬，葬滕悼公”之属是也。今此莒君，入昭公所见之世，宜令卒日葬时，而卒不日，复不书其葬者，正由其本是篡人，故因略之，不序其卒日，亦不序其葬矣。其本篡者，即上元年“秋，莒去疾自齐入于莒”是也。然则《春秋》之义，篡明者例书其葬，即卫晋、郑突、齐小白、阳生之徒是。今此去疾於上元年秋亦有“自齐入于莒”之文，即是篡明，例合书葬，但以本篡，故固不序。然则入昭公所见之世，小国之卒，例合书日，而上“三月，曹伯滕卒”亦不日者，庄二十三年冬十一月，“曹伯射始卒”之下，何氏云“曹伯达於《春秋》，当卒月葬时也”，如卒日葬月，嫌与大国同，故复卒不日。入所闻世，可日不复日。然则曹伯终生於桓十年时，以《春秋》敬老重恩之故，而得卒日葬月，以为大平，是以入所见之世，虽例可日亦不复日，是故上文上曹伯不书日矣。 \\n 　 \\n 冬，莒杀其公子意恢。莒无大夫，书杀公子者，未逾年而杀其君之子，不孝尤甚，故重而录之。称氏者，明君之子。○恢，苦回反。 \\n [疏]注“莒无大夫”。○解云：庄二十七年传文。○注“称氏”至“之子”。○解云：小国大夫假令得见，皆不书氏，即莒庆之徒是也。今兼书公子者，欲明其是君之子故也。若言莒杀意恢，无以明嗣子不孝。 \\n 　 \\n 十有五年，春，王正月，吴子夷昧卒。○夷昧，音未，本亦作“末”。 \\n 二月，癸酉，有事于武宫。籥入，叔弓卒，去乐卒事。其言去乐卒事何？据入者言万，去籥言名，不言卒事。○籥，羊略反。去乐，起吕反。注“去籥”及下文“去乐”同。 \\n [疏]注“据入”至“卒事”。○解云：即宣八年夏六月，“辛巳，有事于大庙。仲遂卒于垂”，“壬午，犹释，万入去籥”是也。然则彼乃入者言万，此则入者言籥；彼则去籥言名，此则漫言去乐而已。彼又不言卒事，与此异，是故弟子据而难之。 \\n 　 \\n 礼也。以加录卒事，即非礼，但当言去乐而已，若去籥矣，总言乐者，明悉去也。君有事于庙，闻大夫之丧，去乐，恩痛不忍举。卒事。毕其祭事。大夫闻君之丧，摄主而往。主，谓巳主祭者。臣闻君之丧，义不可以不即行，故使兄弟若宗人，摄行主事而往。不废祭者，古礼也。古有分土无分民，大夫不世，已父未必为今君臣也。《孝经》曰：“资于事父以事君而敬同”。 \\n [疏]注“主谓”至“臣也”。○解云：谓巳於庙内主其祭事者矣。云古有分土无分民，知如此者，正以《诗》云“誓将去汝，適彼乐土”，《论语》云“四方之民襁负其子而至矣”之言故也。云大夫不世者，谓凡平大夫也，不得以有功德大夫难之。○注“孝经”至“敬同”。○解云：何氏之意，以资为取，言取事父之道以事君，所以得然者，而敬同故也。以此言之，则何氏解《孝经》，与郑称同，与康成异矣。云云之说，在《孝经疏》。 \\n 　 \\n 大夫闻大夫之丧，尸事毕而往。宾尸事毕而往也。日者，为卒日。○为，于伪反。 \\n [疏]注“宾尸”至“往也”。○解云：正以礼，大夫祭谓之宾尸故也。云日者，为卒日者，正以《春秋》之义，失礼鬼神例日。今非失礼，知日为卒。 \\n 　 \\n 夏，蔡昭吴奔郑。不言出者，始封名言归，嫌与天子归有罪同，故夺其有国之辞，明专封。○昭吴，《左氏》作“朝吴”。 \\n [疏]“夏，蔡昭吴奔郑”。○解云：《左氏》、《穀梁》皆言“朝吴出奔郑”，今此作“昭吴”字，又不言出者，所见之文异。案《左氏》、《穀梁》皆以朝吴为蔡大夫，则知此昭吴亦为蔡大夫矣。而旧解以昭吴为蔡侯卢之字者，似非何氏之意。○注“不言”至“专封”。○解云：今此昭吴出奔郑，不言出者，正以其君始封之时名书归，即上十三年“蔡侯庐归于蔡”是也。云嫌与天子归有罪同者，谓书名言归者，乃与天子归有罪之文近相似，故以为嫌，何者？僖公二十八年夏，“六月，卫侯郑自楚复归于卫”，注云“言复归者”，“剌天子归有罪矣”；冬，“曹伯襄复归于曹”，而注云“曹伯言复归者，天子归之。名者，与卫侯郑同义”。然则天子归有罪者，书名言归，向上“蔡侯庐归于蔡”，亦有罪归，故言嫌与天子归有罪同，非谓礭然相似。言故夺其有国之辞者，正以君子之归有所嫌，故夺其昭吴有国之辞，不言其出矣。云明专封者，欲明其蔡侯为楚所专封矣。吴既受诸侯之专封，不合有国，故不言大夫之出，夺其国文以见之。 \\n 　 \\n 六月，丁巳，朔，日有食之。并十七年食，盖与孛于大辰同占。 \\n [疏]注“并十”至“同占”。○解云：谓此文“日有食之”，并十七年“夏，六月，甲戌，朔，日有食之”，皆与十七年“有星孛於大辰”同占也。其占者，则“孛大辰”之下，注云“是后周分为二，天下两主，宋南里以亡”是也。 \\n 　 \\n 秋，晋荀吴帅师伐鲜虞。 \\n 冬，公如晋。 \\n 十有六年，春，齐侯伐徐。 \\n 楚子诱戎曼子，杀之。楚子何以不名？据诱蔡侯名。○戎曼，音蛮，又音万，二传作“戎蛮”，哀四年同。 \\n [疏]注“据诱蔡侯名”。○解云：即上十一年夏，“楚子虔诱蔡侯般，杀之于申”是也。 \\n 　 \\n 夷狄相诱，君子不疾也。曷为不疾？据俱诱也。若不疾，乃疾之也。以为固当常然者，乃所以为恶也，顾以无知薄责之。戎曼称子者，入昭公，见王道太平，百蛮贡职，夷狄皆进至其爵。不日者，本不卒。不地者，略也。○见，贤遍反。 \\n [疏]注“戎曼”至“其爵”。○解云：上四年申之会，伐吴再见淮夷，五年冬“越人伐吴”，一见越人。所见之世而不进之者，君子因事见义故也，何者？淮夷与越，盖遣大夫会，此是君因可进而进之。且昭公之时，文致大平，实不治定，但可张法而已，宁可文皆进乎？○注“不日者，本不卒”。○解云：上十一年“夏，四月，丁已，楚子虔诱蔡侯般，杀之于申”，书其丁巳。今亦诱杀而不日者，正以戎曼乃是夷狄之内最为微国，虽於大平之世亦不合卒，是故《春秋》因略之，不书其日矣。云不地者，略也者，正以蔡侯诱杀，经书于申，今此不地，故言略也。 \\n 　 \\n 夏，公至自晋。 \\n 秋，八月，已亥，晋侯夷卒。 \\n 九月，大雩。先是公数如晋。○数如，音朔。 \\n 季孙隐如如晋。 \\n 冬，十月，葬晋昭公。 \\n 十有七年，春，小邾娄子来朝。 \\n 夏，六月，甲戌，朔，日有食之。 \\n 秋，郯子来朝。 \\n 八月，晋荀吴帅师灭贲浑戎。○贲浑，音六；下户门反。 \\n 冬，有星孛于大辰。孛者何？彗星也。三孛皆发问者，或言入，或言于，或言方，嫌为孛异，犹问录之。○星孛，音佩。彗，息遂反，又囚岁反。 \\n [疏]“孛者何”。○解云：欲言星名，星名未有孛；欲言非星，录为星称，故执不知问。○注“三孛”至“录之”。○解云：言三孛皆发问者，即文十四年“秋，七月，有星孛入于北斗”，传云“孛者何？彗星也。其言入于北斗何？北斗有中也。何以书？记异也”；哀十三年“冬，十有一月，有星孛於东方”，传云“孛者何？彗星也。其言于东方何？见于旦也。何以书？记异也”，并此三处皆言“孛者何”，故言三孛皆发问也。所以三处皆问之者，正以文十四年经言“入于北斗”，此经言“于大辰”，哀十三年经言“于东方”，三文甚异，即嫌为孛之不同，是以处处犹发问而详录之，故云或言入，或言于，或言方，嫌为孛异，犹问录之。 \\n 　 \\n 其言于大辰何？据北斗言入于，大辰非常名。 \\n [疏]注“据北斗言入于”。○解云：正以此经不言入，宜言于，北据入而难之。云大辰非常名者，正以东方七宿皆谓之辰，故曰大辰非七宿之常名，而经举之，因以为难也。 \\n 　 \\n 在大辰也。大辰者何？大火也。大火谓心。 \\n [疏]“大辰者何”。解云：正以大辰之名非一而已，不知何者，故执不知问。○注“大火谓心”。解云：《左氏传》“心为大火”是也。而《释天》云“柳，鹑火”者，正以柳在南方，亦可为出火之候故也，不谓心星非大火，然则《尔雅》不言心为大火者，文不备也。 \\n 　 \\n 大火为大辰，伐为大辰，伐，谓参伐也。大火与伐，天所以示民时早晚，天下所取正，故谓之大辰。辰，时也。○参，所林反。 \\n [疏]“大火为大辰”。○解云：即《释天》云“大火谓之大辰”，李氏云“大火，苍龙宿之心，以候四时，故曰大辰”。孙氏、郭氏云“大火，心也。在中最明，故时候主焉”是也。○注“伐，谓参伐也”。○解云：正以伐在参傍，与参连体而六星，故言伐谓参伐，伐与参为一候故也。 \\n 　 \\n 北辰亦为大辰。北辰，北极，天之中也。常居其所，迷惑不知东西者，须视北辰以别心伐所在，故加亦。亦者，两相须之意。○别，彼列反。 \\n [疏]注“北辰，北极”。○解云：即《释天》云“北极谓之北辰”，李氏云“北极，天心，居北方，正四时，谓之北辰”，孙氏、郭氏曰“北极，天之中，以正四时，谓之北辰”是也。云天中也者，以天面言之故也。然则谓之极者，取於居中之义矣。而《春秋说》云“北者，高也。极者，藏也。言大一之星，高居深藏，故名北极也”者，与先儒说违，其何氏两解乎？云常居其所者，谓常居紫微宫所矣。 \\n 　 \\n 何以书？记异也。心者，天子明堂布政之宫，亦为孛。彗者，邪乱之气，扫故置新之象，是后周分为二，天下两主，宋南里以亡。○邪，似嗟反。 \\n [疏]注“心者”至“之宫”。○解云：《春秋说》文。《星经》亦云。云亦为孛者，亦如北斗为彗所孛矣。○注“是后”至“以亡”。○解云：言周分为二，天下两主者，谓敬王在成周，王猛居王城，故下二十二年“秋，刘子、单子以王猛入于王城”，传云“王城者何？西周也”，何氏云“时居王城邑，自号西周王”；经又言“冬，十月，王子猛卒”，二十二年秋，“尹氏立王子朝”。然则王猛卒后，子朝复篡，恒与敬王处据相拒，故云周分为二，天下两主也，是以《运斗枢》云“星孛贼起，守大辰於五堂，乱兵填门，三王争，周以分”是也。然则彼有三王争者，通前后言之。今此云“周分为二，天下两主”者，正以子猛、子朝之篡是一也。言宋南里以亡者，即下二十一年夏，“宋华亥、向宁、华定自陈入于宋南里以畔”是也。 \\n 　 \\n 楚人及吴战于长岸。诈战不言战，此其言战何？据於越败吴于醉李。○槜李，音醉，本或作“醉”。敌也。俱无胜负，不可言败，故言战也。不月者，略两夷。 \\n [疏]“诈战”至“战何”。○解云：经文言战，而传以诈战问之者，正以夷狄质薄，不能结日偏战。今此两夷而言战，故以诈战难之。○注“据於”至“醉李”。○解云：在定十四年夏也。彼此皆是两夷，无言战之经，是以据而难之。○注“不月者，略两夷”。○解云：正以《春秋》之例，偏战者日，诈战者月。今此诈战而不月，故言略两夷。 \\n 　 \\n 十有八年，春，王三月，曹伯须卒。 \\n 夏，五月，壬午，宋、卫、陈、郑灾。何以书？记异也。何异尔？异其同日而俱灾也。外异不书，此何以书？为天下记异也。《诗》云“其仪不忒，正是四国。”四国，天下象也。是后王室乱，诸侯莫肯救，故天应以同日俱灾，若曰无天下云尔。○为，于伪反。忒，官得反。应，应对之应。 \\n [疏]“记异也”。○解云：经言灾者，以其焚宗庙朝廷故也。传云异者，正以四国同日而俱灾。○注“四国，天下象也”。○解云：正以四国得为四方之国，故得谓之天下象。○注“是后王室乱，诸侯莫肯救”。○解云：即下二十二年夏六月，“王室乱”，传云“何言乎王室乱”，注云“据天子之居称京师”；“言不及外也”，注云“宫谓之室。剌周室之微弱，邪庶并篡，无一诸侯之助，匹夫之救，如一家之乱也，故变京师言王室”，“不为天子讳者，方责天下不救之”者，是王室乱，诸侯莫肯救之事也。 \\n 　 \\n 六月，邾娄人入鄅。○鄅，音禹，又音矩。 \\n 秋，葬曹平公。 \\n 冬，许迁于白羽。 \\n 十有九年，春，宋公伐邾娄。 \\n 夏，五月，戊辰，许世子止弑其君买。蔡世子般弑父不忍日，此日者，加弑尔，非实弑也。 \\n [疏]注“蔡世”至“弑也”。○解云：即襄三十年“夏，四月，蔡世子般弑其君固”，何氏云“不日者，深为中国隐痛，有子弑父之祸，故不忍言其日”是也。然则许亦中国而言日者，正以加弑，非实弑故也。知加弑者，下传备文。若夷狄弑父，则忍言其日者，即文元年“冬，十月，丁未，楚世子商臣弑其君髡”，彼注云“日者，夷狄子弑父，忍言其日”是也。 \\n 　 \\n 已卯，地震。季氏稍盛，宋南里以叛，王室大乱，诸侯莫肯救，晋人国郊，吴胜鸡父，尹氏立王子之朝应。 \\n [疏]注“季氏”至“之应”。○解云：谓稍稍盛也。往前时豹、羯为政，自上十一年夏，“公如晋，至河乃复”；十三年平丘之会，“公不与盟”以来，季孙隐如数见经，至二十五年逐出昭公矣。云宋南里以叛者，在二十一年夏。云晋人国郊者，在下二十三年也，彼传云“郊者何？天子之色也。曷为不系于周？不与伐天子也”是也。云吴胜鸡父者，即下二十三年秋七月，“戊辰，吴败顿、胡、沈、蔡、陈、许之师于鸡父”是也。云尹氏立王子朝者，即下二十三年秋，“尹氏立王子朝”是也。 \\n 　 \\n 秋，齐高发帅师伐莒。 \\n 贼未讨，何以书葬？ \\n [疏]“贼未讨，何以书葬”者。○解云：正以隐十一年传云“《春秋》君弑贼不讨，不书葬，以为无臣子也”，然则师有解尔，故此弟子据而难之。不成于弑也。曷为不成于也。时时悼公病，止进药，悼公饮药而死。止进药而药杀，则曷为加弑焉尔？据意善也。讥子道之不尽也。其讥子道之不尽奈何？曰“乐正子春之视疾也，乐正子春，曾子弟子，以孝名闻。 \\n 　 \\n [疏]注“乐正”至“名闻”。○解云：《祭义》云“乐正子春下堂而伤其足，数月不出，犹有忧色。门弟子”云云，子春曰：“吾闻诸曾子，曾子闻诸夫子曰：天之所生，地之所养，无人为大。父母全而生之，子全而归之，可谓孝矣”云云，“今子忘孝之道，子是以有忧色”云云是也。 \\n 　 \\n 复加一饭，则脱然愈；复损一饭，则脱然愈；复加一衣，则脱然愈；复损一衣，则脱然愈。”脱然，疾除貌也。言消息得其节。○复加，扶又反，下同。一饭，扶晚反，下同。 \\n [疏]“复加”至“然愈”。○解云：言子春视疾之时，消息得其节，观其颜色，力少如可时，更加一饭以与之，其病者脱然加愈；若观其颜色，力少如弱时，则复损一饭以与之，则其病者脱然加愈；又观其颜色，力似寒时，则复加一衣以与之，则病者脱然又加愈；又观其颜色，力似如暖，则复损一衣以与之，则病者脱然而愈。 \\n 　 \\n 止进药而药杀，是以君子加弑焉尔。失其消息多少之宜，曰许世子止弑其君买，是君子之听止也。听，治止罪。葬许悼公，是君子之赦止也。原止进药，本欲愈父之病，无害父之意，故赦之。赦止者，免止之罪辞也。明止但得免罪，不得继父后，许男斯代立无恶文是也。 \\n [疏]注“明止”至“是也”。○解云：正以此传但有赦止之文，而无善止之处，故知但得免罪而已，无嗣父之义矣。云许男斯代立无恶文是也者，正以自此以后，不见许男卒葬之文，唯有定六年春，王正月，癸亥，郑游遫帅师灭许，以许男斯归”是也。言无恶文者，正以不见立、入之文故也。若止宜立而斯篡之，《春秋》之义，应作絪文以恶斯矣，似若隐四年卫桓见弑，嗣子宜立而宣篡之，经书立晋，以为恶晋之文也。 \\n 　 \\n 二十年，春，王正月。 \\n 夏，曹公孙会自鄸出奔宋。奔未有言自者，此其言自何？据始出奔未有言此者，与宋华亥入宋南里复出奔异。○鄸，音蒙，又亡忠反，又亡贡反，一音亡增反。者此，旧於“此”下有“比”者，非。复，扶又反。 \\n [疏]注“据始”至“言自者”。解云：谓始发国出未有言自者，故云尔。云与宋华亥入宋南里复出奔异者，即下文“冬，十月，宋华亥、向甯、华定出奔陈”；二十一年夏，“宋华亥、向甯、华定自陈入于宋南里以叛”；二十二年春，“宋华亥、向甯、华定自宋南里出奔楚”是也。而言异者，正以华亥之徒奔而入叛邑之处，乃始出奔，故得言自。今会始出，故云异矣。 \\n 　 \\n 畔也。时会盗鄸以奔宋。畔则曷为不言其畔？言叛者，当言以鄸，如邾娄庶期。 \\n [疏]注“言叛”至“庶期”。○解云：若其作叛文，当言公孙会以鄸出奔宋，如似襄二十一年“邾娄庶其以漆闾丘来奔”之类也。 \\n 　 \\n 为公子喜时之后讳也。《春秋》为贤者讳，讳使若从鄸出奔者，故与自南里同文。○为公子，于伪反，下“为贤”、“为会”、“为之讳”同。何贤乎公子喜时？据喜时不书。 \\n [疏]注“据喜时不书”。○解云：正以曹羁叔肸，《春秋》贤之者，皆书见经，即庄二十四年冬，“曹羁出奔陈”；宣十七年冬，“公弟叔肸卒”之文是也。今此喜时既不书见，非所贤矣，则何贤乎喜时？故难之。 \\n 　 \\n 让国也。其让国奈何？曹伯庐卒于师，在成十三年。则未知公子喜时从与？喜时，曹伯庐弟。○从与，才用反；下音馀，下“从与”同。 \\n [疏]注“喜时，曹伯庐弟”。○解云：而贾、服以为庐之庶子者，盖所见本异也。 \\n 　 \\n 公子负刍从与，负刍，喜时庶兄。或为主于国，或为主于师。古者诸侯师出，世子率与守国。次宜为君者，持棺絮从，所以备不虞，或时疾病相代行，本史文不具，故传疑之。○絮从，女居反。《说文》云：“絮，缊也。一曰敝絮也”。 \\n [疏]注“古者”至“不虞”。○解云：《春秋说》文。言率舆守国者，舆，众也，谓率众以守国也。《左氏春秋传》云“大子之法，君行则守”是也。其次宜为君者，谓若大子母弟也。言持棺絮从者，棺者，椑也，即《礼》云“以椑从”之文是也；絮谓新绵，即《礼记》云“属纊以俟绝气”之文是也。云或时疾病相代行者，正以曹伯无子，喜时其母弟也，当守国。公子负刍者，庶兄也，礼当从君，但或时负刍疾而喜时代之行。今传不言者，正以史文不具故也。 \\n 　 \\n 公子喜时见公子负刍之当主也，逡巡而退。贤公子喜时，则曷为为会讳？君子之善善也长，恶恶也短；恶恶止其身，不迁怒也。○逡，七旬反。恶恶，并如字，一读上乌路反，下同。 \\n [疏]“公子”至“其身”。○解云：当依正礼，喜时守国，则负刍当主者，在薨之处，当主而来。若其疾病求代行，则负刍当主也者，在国而当主矣。 \\n 　 \\n 善善及子孙。贤者子孙，故君子为之讳也。君子不使行善者有后患，故以喜时之让，除会之叛。不通鄸为国，如通滥者，喜时本正当立，有明王兴，当还国，明叔术功恶相除，裁足通滥尔。○滥，力甘反，又力暂反。 \\n [疏]注“不通”至“滥尔”。○解云：昭三十一年“冬，黑弓以滥来奔”，传云“文何以无邾娄”，注云“据读言邾娄”；“通滥也”，注云“通滥为国，故使无所系”；“曷为通滥？贤者子孙宜有地也。贤者孰谓？谓叔术也。何贤乎叔术？让国也”云云。然则今若通鄸为国，宜云夏公孙会以鄸出奔宋，传云文何以无曹？通鄸也。曷为通鄸？贤者子孙宜有地也。贤者孰谓？谓喜时也。何贤乎喜时，让国也云云。今不如此者，正以喜时本正当立，若有明王兴，兴灭国，继绝世之时，当令还其国，则不宜通鄸邑，以为小国而已。以此言之明叔术以让国之功，除其妻嫂杀颜之恶，裁足通滥邑以为小国而已，不足以得邾娄也。 \\n 　 \\n 秋，盗杀卫侯之兄辄。母兄称兄，兄何以不立？据立嫡以长。○辄，《左氏》作“絷”。嫡，丁历反。长，丁丈反。 \\n [疏]注“据立嫡以长”。○解云：即隐元年传曰：“隐长又贤，何以不宜立？立嫡以长不以贤，立子以贵不以长”之文是也。 \\n 　 \\n 有疾也。何疾尔？恶疾也。恶疾，谓瘖、聋、盲、疠、秃、跛、伛，不逮人伦之属也。书者，恶卫侯兄有疾，不怜伤厚遇，营卫不固，至令见杀，失亲亲也。公子不言之，兄弟言之者，敌体辞，嫌於尊卑不明，故加之以绝之，所以正名也。○瘖，於今反。聋，路工反。疠，力世反，又力夫反。秃，吐木反。跛，布可反。伛，於矩反。恶，乌路反。令，力呈反。 \\n [疏]注“失亲亲也”。○解云：失亲亲之道也。 \\n 　 \\n 冬，十月，宋华亥、向甯、华定出奔陈。月者，危三大夫同时出奔，将为国家患，明当防之。○向甯，二传作“向宁”。 \\n [疏]注“月者”至“防之”。○解云：《春秋》之义，大夫出奔，例皆书时，即成七年冬，“卫孙林父出奔晋”；襄二十八年“夏，卫石恶出奔晋”，“冬，齐庆封来奔”之属是也。今此书月，故须解之。言将为国家患者，即下文“入于宋南里以畔”是也。若言三大夫同时出奔，然后乃月，案庄十二年“冬，十月，宋万出奔陈”，一大夫也，亦书月者，使与大国君出奔同，明彊御之甚是也。 \\n 　 \\n 十有一月，辛卯，蔡侯庐卒。 \\n 二十有一年，春，王三月，葬蔡平公。 \\n 夏，晋侯使士鞅来聘。宋华亥、向甯、华定自陈入于宋南里以畔。 \\n 宋南里者何？若曰因诸者然。因诸者，齐故刑人之地。公羊子，齐人，故以齐喻也。宋乐世心自曹入于萧，不言宋。南里者，略。叛臣从刑人，于国家尢危，故重举国。○重，宜用反。 \\n [疏]“入于”至“以畔”。○解云：《左氏》、《穀梁》皆作“南里”字。而贾氏云“《穀梁》曰南鄙”，盖所见异也。○“宋南里者何”。○解云：欲言其邑，而系宋言之，与萧例异；欲言非邑，入之而叛，与萧相似，故执不知问。○注“因诸”至“之地”。○解云：旧说云即《博物志》云“周曰囹圄，齐曰因诸”是也。○注“宋乐”至“言宋”。○解云：即定十一年“秋，宋乐世心自曹入于萧”，注云“不言叛者，从叛臣，叛可知”者是也。何氏特引此事者，正以自外而入，与此相似，而不系宋，故须解之。 \\n 　 \\n 秋，七月，壬午，朔，日有食之。是后周有篡祸。 \\n [疏]注“是后周有篡祸”。○解云：在明年 \\n 　 \\n 八月，乙亥，叔痤卒。○叔痤，在禾反，《左氏》作“叔辄”。 \\n [疏]“叔又卒。○解云：左氏穀梁作叔？ \\n 　 \\n 冬，蔡侯朱出奔楚。出奔者，为东国所篡也。大国奔例月，此时者，意背中国而与楚，故略之。○恶，乌路反；下音佩。 \\n [疏]“冬蔡侯朱”。○解云：《左氏》与此同，《穀梁》作“蔡侯东”。○注“出奔”至“篡也”。○解云：知此者，正以二十三年“夏，六月，蔡侯东国卒于楚”故也。篡不书者，东国之下，自有注说。○注“大国”至“略之”。○解云：大国奔例月者，即桓十六年十一月，“卫侯朔出奔齐”之徒是也。言恶背中国而与楚者，即“奔楚”是也。 \\n 　 \\n 公如晋，至河乃复。 \\n 二十有二年，春，齐侯伐莒。○宋华亥、向甯、华定自宋南里出奔楚。前出奔已绝贱，复录者，以故大夫专势入南里，犯君而出，当诛也。言自者，别从国去。○复，扶又反。别从，彼列反，下同。 \\n [疏]注“前出”至“国去”。○解云：在上二十年冬也。《春秋》之例，大夫奔之后，其位已绝，即襄二十八年“冬，齐庆封来奔”，其后因鲁奔吴，经不书之是也。今此书者，正以专势入南里，犯君而出，起其当诛故也。云言自者，别从国去者，谓言自宋南里者，欲别於宋万出奔陈之文，从国都而去者故也。 \\n 　 \\n 大蒐于昌奸。○大瘦，所求反，本亦作“蒐”。昌奸，二传作“昌间”。 \\n 夏，四月，乙丑，天王崩。 \\n 六月，叔鞅如京师。 \\n 葬景王。王室乱。谓王猛之事。 \\n [疏]注“谓王”至“之事”。○解云：即下文“秋，刘子、单子以王猛入于王城”是也。不言子朝者，子朝于时篡事未成故也。 \\n 　 \\n 何言乎王室乱？据天子之居称京师，天王入于成周，天王出居于郑，不言乱。 \\n [疏]注“据天”至“京师”。○解云：桓九年“纪季姜归于京师”，“京师者何？天子之居也。京者何？大也。师者何？众也。天子之居，必以众大之辞言之”是也。云天王入于成周者，即下二十六年“冬，十月，天王入于成周”是也。以上二事，以解传文“何言乎王室”之意。云天王出居于郑，不言乱者，即僖二十四年“冬，天王出居于郑”是也。 \\n 　 \\n 言不及外也。宫谓之室。剌周室之微，邪庶并篡，无一诸侯之助，匹夫之救，如一家之乱也，故变京师言王室。不言成周，言王室者，正王以责诸侯也。传不事事悉解者，言不及外，外当责之，故正王可知也。不为天子讳者，方责天下不救之。○邪庶，似嗟反。 \\n [疏]注“宫谓之室”。○解云：《尔雅》文。云邪庶并篡者，正以子猛、子朝，皆非正適，故谓之邪庶也；共篡敬王，故谓之并篡。时子朝篡事未成，而言并篡者，欲见尹氏之徒，已有立之之意也。云无一诸侯之助，匹夫之救者，正以变京师言王室，故知如此。云不言成周，言王室者，正王以责诸侯也者。《公羊》之义，以成周是正居，既不言京师乱，何故不言成周乱，而言王室乱者，又欲正其王号，以责诸侯不救之，谓敬王为王矣，其若不然，景王之崩，至今期年，其嗣子在丧，得云王室乎？云传不事事悉解者，传若事悉解，宜云不言京师言王室者，剌周家之微也，如一家之乱而已。责诸侯不救，急著天王之号，今不尔者，正以言不及外之文，足兼此等之意，是故不复费辞尔。云言不及外，即是外边诸侯之当责之可知，由是之故，须著言王，责诸侯之不救也，故曰皆可知。云注不为天子讳者，方责天下不救之者，闵二年传云“曷为外之？《春秋》为尊者讳”。然则《春秋》之义，为尊者讳，今天子微弱，不能讨乱，失国之刑，而不为讳者，方责天下不救之，是以不得不见者矣。 \\n 　 \\n 刘子、单子以王猛居于皇。其称王猛何？据未逾年已葬当称子。 \\n [疏]注“据未”至“称子”。○解云：正以庄三十二年传云“既葬称子，逾年称公”故也。言已葬者，即上文“葬景王”是也。 \\n 　 \\n 当国也。时欲当王者位，故称王猛见当国也。录居者，事所见也。不举猛为重者，时猛尚幼，以二子为计势，故加以。以者，行二子意辞也。二子不举重者，尊同权等。○见当，贤遍反，下同。 \\n [疏]注“时欲”至“国也”。○解云：正以言王，倾国受师，似当国之人，郑段之徒矣。录居者，事所见也者，正以当国之人，未成为王，理宜略之。而录其居者，《春秋》剌其篡逆，若不书云“王猛居于皇”，则其当国之事无由见，故曰录居者，事所见也。云不举猛为重者，《春秋》之徒，悉皆举重，是以下二十三年秋，“天王居于狄泉”之经，不言其大夫以之。今不举重，故如此解也。云以者，行二子意辞也者，正以桓十四年，“宋人以齐人、卫人、蔡人、陈人伐郑。以者何？行其意也”，何氏云“以已从人曰行，言四国行宋意”是也。 \\n 　 \\n 秋，刘子、单子以王猛入于王城。王城者何？西周也。时居王城邑，自号西周主。 \\n [疏]“王城者何”。○解云：欲言正居，文无成周之称；欲言非正居，王猛入之，故执不知问。 \\n 　 \\n 其言入何？据非成周。 \\n [疏]注“据非成周”。○解云：正以《公羊》之义，以成周为正居，故言此矣，是以二十六年“冬，十月，天王入于城周”是也。 \\n 　 \\n 篡辞也。时虽不入成周，已得京师地半，称王置官，自号西周，故从絪辞言入，起其事也。不言西周者，正之无二京师也。不月者，本无此国，无可与别轻重也。 \\n [疏]注“故从篡辞言入”。○解云：正以《春秋》之义，立、纳、入皆为篡辞，故此谓入为絪辞矣。○注“不月”至“重也”。○解云：《春秋》之义，大国之篡，例合书月，即隐四年冬十二月，“卫人立晋”之徒是，何者？以其祸大故也。小国例时，以其祸小矣，即昭元年“秋，莒去疾自齐入于莒”之文是。今此入王城之邑而篡天子，计其祸咎，实如大国之例，而不月者，正以本无可与别轻重之义，是以时之也。 \\n 　 \\n 冬，十月，王子猛卒。此未逾年之君也，其称王子猛卒何？据子卒不言名，外未逾年君不当卒。 \\n [疏]注“据子卒不言名”。○解云：即文十八年“冬，十月，子卒”是也。云外未逾年君不当卒者，正以《春秋》上下无其事故也。而僖九年“冬，晋里克弑其君之子奚齐”，书者，彼乃见杀，非此之类也。而言外者，正以内之子般、子野之徒，皆书之故也。 \\n 　 \\n 不与当也。不与当者，不与当父死子继，兄死弟及之辞也。《春秋》篡成者，皆与使当君之父死子继、兄死弟及者，篡所缘得位成为君辞也。猛未悉得京师，未得成王，又外未逾年君，三者皆不当卒。卒又名者，非与使当成为君也。嫌上入无成周文，非篡辞，故从得位卒，明其为篡也。月者，方以得位明事，故从外未逾年君例。 \\n [疏]注“春秋”至“辞也”。○解云：即“公及齐侯盟于柯”，“齐侯小白卒”之徒是也。○注“猛未”至“当卒”。○解云：猛未悉得京师，即从篡不成，已是不当卒也。假令得作外逾年君，问自不得书其卒，况未成外逾年君，实不得书其卒，言二者不当卒矣。○注“卒又”至“篡”。○解云：既不合卒，今书其名，非欲成其为君，但嫌上经入于王城之时，无成周之文，恐其非篡辞，故从其得位而书其卒，正欲明为篡故也。○注“月者”至“君例”。○解云：絪既不成，理宜略之。而书其月者，《春秋》方书其卒，若得位然，以明其篡事，故曰方以得位明事也。言故从外未逾年君例者，即僖九年“冬，晋里克弑其君之子奚齐”，何氏云“弑未逾年君，例当月。不月者，不正遇祸，终始恶明，故略之”。今此书月，从未逾年君例矣。 \\n 　 \\n 十有二月，癸酉，朔，日有食之。是后晋人围郊，犯天子邑。 \\n 　 \\n  "}
{"章节": "昭公卷二十四（起二十三年，尽三十二年）", "正文": "昭公卷二十四（起二十三年，尽三十二年） \\n  \\n  \\n 　 \\n 　   二十三年，春，王正月，叔孙舍如晋。 \\n 癸丑，叔鞅卒。 \\n 晋人执我行人叔孙舍。 \\n 晋人围郊。郊者何？天子之邑也。天子间田，有大夫主之。○间，音闲。 \\n [疏]“叔孙舍”者。○解：《左氏》、《穀梁》作“婼”字。○“郊者何”。○解云：欲言外邑，文无所系；欲言鲁邑，而不言伐我，故执不知问也。 \\n 　 \\n 曷为不系于周？不与伐天子也。与侵柳同义。 \\n [疏]注“与侵柳同义”。○解云：即宣元年“冬，晋赵穿帅师侵柳”，传曰：“柳者何？天子之邑也”。注云“天子间田也，有大夫守之，晋与大夫忿争侵之”也；“曷为不系乎周”，注云“据王帅败绩于贸戎，系王”；“不与伐天子也”，注云“绝正其义，使若两国自相伐”。今此围郊亦然，故曰与侵柳同义。然则彼已有传，今复发之者，正以侵围异文故也。且若不发传，无以知其伐天子。 \\n 　 \\n 夏，六月，蔡侯东国卒于楚。不日者，恶背中国而与楚，故略之。月者，比肸附父仇，责之浅也。不书葬者，篡也。篡不书者，以恶朱在三年之内，不共悲哀，举错无度，失众见篡。○恶背，乌路反，下同；背，音佩。共，音恭。错，七故反。 \\n [疏]注“不日”至“略之”。○解云：正以大国之卒，例皆书日，今此不日，故解之。言背中国而与楚者，即此文卒於楚是也。○注“月者”至“浅也”。○解云：僖十四年“冬，蔡侯肸卒”，注云“不月者，贱其背中国而附父仇，故略之甚也”。然则彼过深，故不月，此则过浅，但不日而已，云云之说，备於僖十四年。云不书葬者，篡也者，以《春秋》之例，篡不明者，例不书葬。今此东国篡不明，不书其葬，以明篡矣。○注“篡不”至“见篡”。○解云：二十一年“冬，蔡侯朱出奔楚”，何氏云“出奔者，为东国所篡”。然则东国既篡於朱，而无立、入之文者，正欲恶朱故也，何者？东国篡朱，而无文贬，则知《春秋》之义，恶朱明矣。言在三年之内者，即二十年冬，“蔡侯庐卒”，至二十一年冬，朱即出奔，故曰三年之内也。所见之世，始录诸侯内行小失，不可胜书，是以《春秋》但粗而见讥而已，故何氏云“不共悲哀，举错无度”而已矣。凡是为人所篡，皆失众之所由，故何氏云“失众见篡”也。 \\n 　 \\n 秋，七月，莒子庚舆来奔。 \\n 戊辰，吴败顿、胡、沈、蔡、陈、许之师于鸡父。胡子髡、沈子楹灭，获陈夏齧。此偏战也，曷为以诈战之辞言之？据甲戌齐国书及吴战于艾陵，俱与夷狄言战，今此从诈战辞言败。○鸡父，音甫。髡，苦门反。楹，音盈，《左氏》作“逞”，《穀梁》作“盈”。夏，户雅反。齧，五结反。艾，五盖反。 \\n [疏]“此偏战也”。○解云：正以《春秋》之例，偏战者日，诈战者月，今此书日，故言偏战。○注“据甲戌”至“言败”。○解云：即哀十一年夏，“五月，公会吴伐齐。甲戌，齐国书帅师，及吴战于艾陵，齐师败绩，获齐国书”是也。 \\n 　 \\n 不与夷狄之主中国也。序上言战，别客主人直不直也。今吴序上而言战，则主中国辞也。○别客，彼列反，下及传同。 \\n [疏]注“序上言战”。○解云：以庄二十八年，“齐人伐卫。卫人及齐人战，卫人败绩”，传云“《春秋》伐者为客”，注云“伐人者为客”；“伐者为主”，注云“见伐者为主”；“故使卫主之也”，彼注云“战序上言及者为主”；“曷为使卫主之？卫未有罪尔”，注云“盖为幽之会，服父丧未终而不至故”。又僖十八年春，宋公以下伐齐，夏，“宋师及齐师战于甗，齐师败绩”，传云“《春秋》伐者为客，伐者为主。曷为不使齐主之？与襄公之征齐也。曷为与襄公之征齐？桓公死，竖刀、易牙争权不葬，为是故伐之也”。以此言之，若主人直，则主序上；若客直，则客序上，故云序上言战，别客主人直不直。今吴人序其上而言战，则是吴人为主中国之辞，故不得言战，直言败而已，故云不与夷狄之主中国。 \\n 　 \\n 然则曷为不使中国主之？据齐国书主吴。中国亦新夷狄也。中国所以异乎夷狄者，以其能尊尊也。王室乱莫肯救，君臣上下坏败，亦新有夷狄之行，故不使主之。不称国国出师者，贱略之。言之师者，辟许独称师，上五国称国之嫌。○之行，下孟反，下同。 \\n [疏]注“君臣上下坏败”者。○解云：不救天子，有无君臣上下之道，改云君臣上下坏败。○注“不称国国出师者，贱略之”者。○解云：决桓十三年春，“齐师、宋师、卫师、燕师败绩”之文。○注“言之师者”。○解云：若不言之，直言吴败顿、胡、沈、蔡、陈、许师于鸡父，则嫌师文独使许称，自陈以上单称国，是故言之，以散之矣。 \\n 　 \\n 其言灭获何？据蔡公孙归生灭沈，以沈子嘉归杀之。国言灭，君言杀。又获晋侯言获，此陈夏齧亦言获，君大夫无别。 \\n [疏]注“据蔡”至“言杀”。○解云：即定十四年“夏，四月，庚辰，蔡公孙归生帅师灭沈，以沈子嘉归，杀之”。彼国言灭，君言杀，今此君言灭，是以据而难之。云又获晋侯言获者，即僖十五年冬十一月，“壬戌，晋侯及秦伯战于韩，获晋侯”是也。然则国言灭，君言杀，以解传其言灭何之文；又获晋侯言获，以解传其言获何之文。 \\n 　 \\n 别君臣也。君死于位曰灭，生得曰获，大夫生死皆曰获。大夫不世，故不别死位。 \\n [疏]“君死于位曰灭”者。○解云：即此“胡子髡、沈子盈灭”是也。生得曰获者，即“获晋侯”是也。大夫生死皆曰获者：大夫死曰获者，即此“获陈夏齧”，及哀十一年“获齐国书”之徒是也；其大夫生得曰获者，宣二年“获宋华元”是也。○注“大夫不世，故不别死位”。○解云：正谓诸侯世，故别其死社稷与不，若其死社稷者而经书灭，不能者贬之言获也。大夫不世，是以不劳别之，故不问生死，皆谓之获也。 \\n 　 \\n 不与夷狄之主中国，则其言获陈夏齧何？据荆败蔡师于莘，以蔡侯献舞归，不言获。○莘，所巾反。 \\n [疏]注“据荆”至“言获”。○解云：在庄十年秋九月，彼传云“曷为不言其获？不与夷狄之获中国也”。 \\n 　 \\n 吴少进也。能结日偏战，行少进，故从中国辞治之。髡、楹下云灭者，死战当加礼，使若自卒相顺也。经先举败文，嫌败走及杀之，故以自灭为文，明本死位，乃败之尔。名者，从赴辞也。 \\n [疏]注“髡楹”至“顺也”。○解云：获晋侯戕鄫子之徒，皆获戕之文在上，今髡、楹之灭，灭文在下者，以其死战当合加礼，故退灭文於下，使若公子友卒之类，不为人所杀然，故曰使若自卒。一则不言战，不与夷狄之主中国；一则其言灭，不与夷狄之杀诸夏，二理合符，故言相顺也。○注“名者，从赴辞也”。解云：《公羊》之义，合书则书，不待赴告，而言从赴辞者，正以髡、楹既死，故胡、沈之臣赴告邻国，云道寡君某甲，为吴所灭，诸侯之史，悉书其名，孔子案诸国之文而为《春秋》，由是之故，录其名矣，故曰名者，从赴辞。隐公八年“夏，六月，己亥，蔡侯考父卒”，秋，“八月，葬蔡宣公”，传云“卒何以名而葬不名？卒从正”，注云“卒当赴告天子，君前臣名，故从君臣之正义言也”；“而葬从主人”，彼注云“至葬者，有常月可知，不赴告天子，故从蔡臣子辞称公”也。以此言之，则此注云“名者，从赴辞”者，谓其赴告天子之辞是以称人矣。 \\n 　 \\n 天王居于狄泉。此未三年，其称天王何？据毛伯来求金，不称天王。 \\n [疏]注“据毛”至“天王”。解云：即文九年“毛伯来求金”是也。彼云“何以不称使？当丧未君也。逾年矣，何以谓之未君？即位矣，而未称王也。未称王，何以知其即位？以诸侯之逾年即位，亦知天子之逾年即位也”，注云“俱继体，其礼不得异”；“以天子三年然后称王，亦知诸侯於封内三年称子也”。然则天子之法，三年然后方始称王，故此传云“此未三年，其称王何”，据毛伯不称天王以难之。 \\n 　 \\n 著有天子也。时庶孽并篡，天王失位徙居，微弱甚，故急著正其号，明天下当救其难而事之。○孽，鱼列反。难，乃旦反。尹氏立王子朝。贬言尹氏者，著世卿之权。尹氏贬，王子朝不贬者，年未满十岁，未知欲富贵，不当坐，明罪在尹氏。○子朝如字。 \\n [疏]注“贬言尹氏者”。○解云：即隐三年夏“尹氏卒”之下，传云“尹氏者何？天子之大夫也。其称尹氏何？贬。曷为贬？讥世卿”是也。云年未满十岁者，何氏更有所见，或者正以卫人立晋莒展去疾之徒，悉去公子见其当国。今此王子朝经无贬文，乃与楚公子比之经相似。案上十三年“公子比”之下，传云“比巳立矣，其称公子何？其意不当也”。以此言之，明其幼少也；年既幼少，未贪富贵，故以未盈十岁言，以下二十六年出奔之时，年已稍长，而不去王子者，顺上文也。 \\n 　 \\n 八月，乙未，地震。是时猛、朝更起，与王争入，遂至数年。晋陵周竟，吴败六国，季氏逐昭公，吴光弑僚灭徐，故日至三食，地为再动。○更，音庚。数，所主反。为，于伪反。 \\n [疏]“是时”至“数年”。○解云：猛今虽卒，但篡来世近，而子朝复逆，故曰猛、朝更起。上“王猛入于王城”；今言“天王居于狄泉”，“尹氏立王子朝”；二十六年“天王入于成周”，“王子朝奔楚”，故云与王争入也。首尾五载，故曰遂至数年。云晋陵周竟者，即上“围郊”是也。云吴败六国者，上文云“吴败顿、胡、沈、蔡、陈、许之师”云云是也。云季氏逐昭公者，即下二十五年“九月，己亥，公孙于齐”是也。○注“吴光杀僚灭徐”者。○解云：即下二十七年“夏，四月，吴弑其君僚”；灭徐者，即下三十年冬十二月，“吴灭徐，徐子章禹奔楚”是也。云故日至三食，地为再动者，上二十一年“秋，七月，壬午，朔，日有食之”，二十三年十有二月，癸酉，朔，日有食之；二十四年“夏，五月，乙未，朔，日有食之”，故云日至三食也；上十九年夏，“五月，已卯，地震”，今年又震，故曰地为再动。 \\n 　 \\n 冬，公如晋。至河，公有疾，乃复。何言乎公有疾乃复？据上比乃复，不言公，不言有疾。 \\n [疏]注“据上”至“有疾”。○解云：上十三年冬，“公如晋，至河乃复”；又二十一年冬，“公如晋，至河乃复”，皆言公如。而云不言公者，正谓至河之下不言公矣。 \\n 　 \\n 杀耻也。因有疾以杀畏晋之耻。举公者，重疾也。“子之所慎：斋、战、疾”。 \\n 二十有四年，春，王二月，丙戌，仲孙玃卒。 \\n 叔孙舍至自晋。 \\n 夏，五月，乙未，朔，日有食之。是后季氏逐昭公，吴灭巢，弑其君僚，又灭徐。 \\n 秋，八月，大雩。先是公如晋，仲孙玃卒，民被其役，时年叔倪出会，故秋七月复大雩。○被，皮寄反。 \\n 丁酉，杞伯郁釐卒。○郁釐，音来，又力之反，二传作“郁釐”。 \\n 冬，吴灭巢。 \\n 葬杞平公。 \\n [疏]“叔孙舍至自晋”。解云：上十四年“春，隐如至自晋”，以其被执而还，故省去其氏。今此叔孙舍不去氏者，盖以无罪故也，是以文十四年传云“称行人而执者，以其事执也”，注云“以其所衔奉国事执之，晋人执我行人叔孙舍是也”；“不称行人而执者，以已执也”，注云“已者，已大夫，自以大夫之罪执之。分别之者，罪恶当各归其本”。以此言之，则知隐如有罪，故去其氏；叔孙无罪，故无贬文。若然，文十五年夏，“单伯至自齐”，案彼单伯亦以其有罪执，而存其氏者，耻之故也，是以彼注云“不省去氏者，淫当绝，使若他单伯至”是也。注“是后季氏逐昭公”者，在下二十五年九月。云吴灭巢者，在今年冬。云弑其君僚者，在二十七年。云又灭徐者，在三十年冬。先言季氏逐昭公者，正欲决吴事故也。杞伯郁釐卒者，《左氏》、《穀梁》作“郁釐”字，今正本亦有“郁”字者。 \\n 　 \\n 二十有五年，春，叔孙舍如宋。 \\n 夏，叔倪会晋赵鞅、宋乐世心、卫北宫喜、郑游吉、曹人、邾娄人、滕人、薛人、小邾娄人于黄父。○倪，音诣，又五兮反，《左氏》作“诣”。乐世心，世如字，又以制反，《左氏》作“大心”。父，音甫。。 \\n 有鹳鹆来巢。何以书？记异也。何异尔？非中国之禽也，宜穴又巢也。非中国之禽而来居此国，国将危亡之象。鹳鹆，犹权欲。宜穴又巢，此权臣欲国，自下居上之徵也，其后卒为季氏所逐。○鹳，音权，《左氏》作“鸜”，音劬。鹆，音欲。 \\n [疏]“夏叔倪”者。《穀梁》与此同，《左氏》经贾注者作“叔诣”字。○“有鹳鹆来巢”者。○解云：案《运斗枢》云“有鹳鹆来巢于榆”，此经不言于榆者，欲道来巢即为异，不假指其处所，若庄七年传云“‘不修春秋’曰‘雨星不及地尺而复’，君子修之曰‘星霣如雨’”，何氏云“明其状似雨尔，不当言雨星；不言尺者，霣则为异，不可以尺寸录之”。非中国之禽也者，谓是夷狄之鸟，以《异义》“《公羊》说”云“鹳鹆，夷狄之鸟，不当来入中国”，郑君駮之曰：“《春秋》之鸟不言来者，多为夷狄来也”，若鹳鹆乃飞从夷狄而来，则昭将去远域之外。以此言之，则知非中国之禽者，谓是夷狄之鸟，而《冬官》云“鹳鹆不逾济”，郑氏云“无妨於中国有之”者，何氏所不取也。旧解以为中国，国中者，非得注之意。《穀梁》与此同。 \\n 　 \\n 秋，七月，上辛，大雩。季辛，又雩。又雩者何？又雩者，非雩也，聚众以逐季氏也。一月不当再举雩。言又雩者，起非雩也。昭公依托上雩，生事聚众，欲以逐季氏。不书逐季氏者，讳不能逐，反起下孙，及为所败，故因雩起其事也。但举日，不举辰者，辰不同，不可相为上下。又日为君，长为臣，去辰，则逐季氏意明矣。上不当日，言上辛者，为下辛张本。不言下辛，言季辛者，起季氏不执下而逐君。○下孙，音逊，下文同。去，起吕反。为下，于伪反，下“而为”同。 \\n [疏]“又雩者何”。○解云：诸夏雩祭文，悉不言又，异于常例，故执不知问。○注“一月”至“事也”。○解云：僖三年注云“大平一月不雨即书，《春秋》乱世，一月不雨，未害物，未足为异，当满一时乃书”。然则《春秋》之义，一时能害，方始书雩，岂有再举其雩乎？故曰一月不当再举雩矣。既无再举雩之例，而言又雩者何？以起其非实雩，故云言又雩者，起非雩也。○注“但举”至“上下”。○解云：正以去年“夏，五月，乙未，朔，日有食之”，则此月上辛为辛丑，下辛为辛酉，所以直言辛，不兼言丑、酉者。若言辛丑、辛酉，即是参差不同，不可相为上下故也。○注“又日”至“明矣”。○解云：十日为阳为幹，故为君之义；十二辰为阴为枝，故为臣之象，故云日为君，辰为臣。○注“上不”至“张本”。○解云：《春秋》之雩，其例书时，即桓五年秋“大雩”之文是，故云上不当日也。若然，亦不合月。而云七月者，欲见上辛下辛皆七月之日故。○注“不言”至“逐君”。○解云：凡言上者，对下之称。既言上辛而不言下辛者，欲起季氏不执臣下之卑而逐君矣。 \\n 　 \\n 九月，已亥，公孙于齐，次于杨州。地者，臣子痛君失位，详录所舍止。○杨州，《左氏》作“阳州”。 \\n [疏]注“地者”至“舍止”。○解云：地者，即经书次于杨州是也。《春秋》之义，悉皆举重。不举公孙为重，而复书次于杨州者，臣子哀痛公之失位，是以详录公之所舍止之处矣。 \\n 　 \\n 齐侯唁公于野井。唁公者何？昭公将弑季氏，传言弑者，从昭公之辞。○唁，音彦。将杀，音试，下及注同。 \\n [疏]“唁公者何”。○解云：失国见唁，在可讳之限。今而书见，故执不知问。○注“传言”至“之辞”。○解云：君讨臣下，正应言杀。今传云弑，故须解之。而言从昭公之辞者，即下文云“吾欲弑之，如何”是也。季氏为无道者，谓无臣之道。 \\n 　 \\n 告子家驹曰：“季氏为无道，僣於公室久矣。诸侯称公室。吾欲弑之，何如？昭公素畏季氏，意者以为如人君，故言弑。 \\n [疏]注“昭公”至“言弑”。○解云：隐四年传云“与弑公”，何氏云“弑者，杀君之辞”。然则臣下犯於君父，皆谓之弑。今昭公欲讨臣下而言弑，违於常义，故须解之。 \\n 　 \\n 子家驹曰：“诸侯僣於天子，大夫僣於诸侯久矣。”昭公曰：“吾何僣矣哉？”失礼成俗，不自知也。 \\n [疏]注“失礼成”至“知也”。○解云：正以鲁人始僣在春秋前，至昭已久，故不自知。 \\n 　 \\n 子家驹曰：“设两观，礼，天子诸侯台门，天子外阙两观，诸侯内阙一观。○观，工乱反，注同。 \\n [疏]注“礼天子”至“一观”。○解云：在《礼器》文。云天子外阙两观，诸侯内阙一观者，《礼说》文也。 \\n 　 \\n 乘大路，礼，天子大路，诸侯路车，大夫大车，士饰车。 \\n [疏]注“礼天子大”至“饰车”。○解云：《顾命》之文也。云诸侯路车，《诗》云“路车乘马”是也。云大夫大车者，即《诗》云“大车槛槛”是也。云士饰车者，即《书传》云“乘饰车两马，庶人单马木车”是也。 \\n 　 \\n 朱干，干，楯也。以朱饰楯。楯，食允反，又音尹。玉戚，戚，斧也。以玉饰斧。○玉戚，于戚反，以玉饰斧。以舞《大夏》；《大夏》，夏乐也。周所以舞夏乐者，王者始起，未制作之时，取先王之乐与已同者，假以风化天下天下大同乃自作乐取夏乐者，与周俱文也。王者，舞六乐于宗庙之中。舞先王之乐，明有法也；舞已之乐，明有制也；舞四夷之乐，大德广及之也。东夷之乐曰株离，南夷之乐曰任，西夷之乐曰禁，北夷之乐曰昧。○大夏，户雅反，注同。株离，音诛。禁，音金，又居鸩反。 \\n [疏]注“东夷之乐”至“曰昧”。○解云：以下皆《乐说》文。彼注云“阳气始起於怀任之物，名离其株也。南者，任也，盛夏之时，物皆怀任矣。草木毕成，禁如收敛。盛阳消尽，蔽其光景昧然”是也。 \\n 　 \\n 八佾以舞《大武》，此皆天子之礼也。且夫牛马维娄，系马曰维，系牛曰娄。○佾，音逸。且夫，音扶，下“有夫”并注同。娄，力主反。 \\n [疏]“此皆天子之礼也”。○解云：以周公之功，得用四代之乐，而以《大夏》之徒谓之为僣者，剌其群公之庙，若祭周公则备。○“牛马维娄”者。○解云：皆谓系之於厩，不得放逸于郊也。○注“系马曰维”者。即《诗》云“皎皎白驹，絷之维之”是。云系牛曰娄者，正以上言牛马，下言维娄，维既属马，娄属於牛亦可知矣。而文不次者，意到则言矣。旧说云娄者，侣也，谓聚之於厩。 \\n 　 \\n 委已者也，委食已者。○委已，于伪反，注同。已，音纪。委食，音嗣，下同。而柔焉。柔，顺。 \\n [疏]“委已者也，而柔焉”。○解云：言牛马之数，犹顺於已之人，而季氏作赏，有年岁矣，民从之，固是其宜矣。 \\n 　 \\n 季氏得民众久矣，季氏专赏罚，得民众之心久矣，民顺从之，犹牛马之於委食已者。君无多辱焉。”恐民必不从君命，而为季氏用，反逐君，故云尔。子家驹上说正法，下引时事以谏者，欲使昭公先自正，乃正季氏。 \\n [疏]注“子家驹上说正法”者。○解云：即谓上文“朱干，玉戚”之属是也。云“下引时事”者，谓“牛马维娄”是也。 \\n 　 \\n 昭公不从其言，终弑而败焉，果反为季氏所逐。 \\n [疏]“终弑之”者。○解云：谓陈兵欲往攻杀之也。 \\n 　 \\n 走之齐。齐侯唁公于野井，吊亡国曰唁，吊死国曰吊，吊丧主曰伤，吊所执紼曰絻。○紼，音弗。絻，音问。 \\n [疏]注“吊亡国曰唁”者。○解云：此文是也。○注“吊丧”至“曰絻”。○解云：皆当时之制也。 \\n 　 \\n 曰：“奈何君去鲁国之社稷？”昭公曰：“丧人自谓亡人。○丧，息浪反，亡也。不佞，不善。失守鲁国之社稷，执事以羞。”谦自比齐下执事，言以羞及君。 \\n [疏]“执事以羞”。○解云：言已之尊卑，比齐之执事也，而举措不善，失守社稷，由是之故，以羞及君。 \\n 　 \\n 再拜颡，颡者，犹今叩头矣。谢见唁也。○再拜颡，息党反，见而稽颡也。庆子家驹，庆，贺。曰：“庆子免君於大难矣。”子家驹曰：“臣不佞，陷君於大难，君不忍加之以鈇锧，赐之以死。”鈇锧，要斩之罪，即所锡之以死。○大难，乃旦反，下同。鈇，音甫，又方干反。锧，之实反。要，一遥反。再拜颡。谢为齐侯所庆。高子执箪食，箪，苇器也。圆曰箪，方曰笥。食，即下所致糗也。○箪，音丹，苇器。食，音嗣，注同。苇，于鬼反。笥，思嗣反。糗，丘九反，又昌绍反。 \\n [疏]注“箪，苇器也”至“方曰笥”。○解云：《释器》无文，盖以时事言之。云食即下所致糗也者，即下文云“敢致糗於从者”是也。 \\n 　 \\n 与四脡脯，屈曰朐，申曰脡。○脡，他顶反，又大顶反。朐，其俱反。 \\n [疏]注“屈曰朐，申曰脡”者。○解云：正以脡是伸舒之名，则知朐是屈叠之称矣。郑注《曲礼》上篇云“屈中曰朐”，义通於此。 \\n 　 \\n 国子执壶浆，壶，礼器。腹方口圆曰壶，反之曰方壶，有爵饰。 \\n [疏]注“壶，礼器”。○解云：即《燕礼》云“司宫尊于东楹之西，两方壶，左玄酒，南上”是也。云“腹方”至“爵饰者”，《释器》无文，盖用旧说，或以时事知之，言有爵饰者，谓刻画盏爵之形，饰其壶体。 \\n 　 \\n 曰：“吾寡君闻君在外，馂饔未就，馂，熟食。饔，熟肉。未就，未成也。解所以致糗意。○馂，音俊。 \\n [疏]注“馂熟食饔熟肉”。○解云：《聘礼曰》“宰夫朝服设飧，饪一牢，在西鼎九”，是飧为熟食也；又云“归饔饩五牢，饪一牢”云云，上文对饩，下文有“饪一牢”之言，故知熟肉明矣。 \\n 　 \\n 敢致糗于从者。糗，糒也。谦不敢斥鲁侯，故言从者。○于从，才用反，注及下皆同。糒，音备。 \\n [疏]注“糗，糒也”。○解云：言糗糒，若今之糒米也。○糗，姝绍反，又羌九反。糒，平祕反。 \\n 　 \\n 昭公曰：“君不忘吾先君，延及丧人，锡之以大礼。”再拜稽首，以衽受。衽，衣下裳当前者。乏器，谦不敢求索。○衽，而甚反，又而鸠反，掩裳际也。索，所白反。 \\n [疏]“锡之以大礼”，上文糗是也。○注“衽衣”至“乏器”。解云：所以衽受之者，而以行客之人於器物乏故也。 \\n 　 \\n 高子曰：“有夫不祥，犹曰人皆有夫不善。君无所辱大礼。”礼，臣受君锡，答拜，谓之拜命谓之辱。高子见昭公拜辱大卑，故曰君无所辱大礼。○大卑，音泰，下“大学”同。昭公盖祭而不尝。食必祭者，谦不敢便尝，示有所先。不尝者，待礼让也。 \\n [疏]注“祭必”至“让也”。○解云：凡礼，食必先须祭者，正欲作谦，其未祭之时，不敢便即尝之，欲示有所先。今昭公祭讫犹不尝者，正欲待礼让故也。 \\n 　 \\n 景公曰：“寡人有不腆先君之服，未之敢服；腆，厚也。服，谓齐侯所著衣服也。言未敢服者，见鲁侯乃敢服之，谦辞也。礼，天子朝皮弁，夕玄端，朝服以听朝，玄端以燕，皮弁以征不义，取禽兽，行射；诸侯朝朝服，夕深衣，玄端以燕，裨冕以朝。天子以祭其祖祢，卿大夫冕服而助君祭，朝服祭其祖祢；士爵弁黻衣裳以助公祭，玄端以祭其祖祢。○腆，他典反，厚也。著，丁略反。裨，婢支反。黻，音弗。 \\n [疏]注“礼天子朝”。○解云：皆出《礼记》。汉礼亦然。 \\n 　 \\n 有不腆先君之器，器谓上所执箪壶。 \\n [疏]注“器谓上所执箪壶”者。上文“高子执箪食”、“国子执壶浆”是也。然则上言饔飧未熟，今则更以箪壶盛饔飧是。 \\n 　 \\n 未之敢用，敢以请。”请行礼。昭公曰：“丧人不佞，失守鲁国之社稷，执事以羞，敢辱大礼，敢辞。”不敢当大礼，故敢辞。 \\n [疏]“敢辱”至“敢辞”。○解云：亦上有“不”字者，若有“不”字，则辞下读，是以注者以不敢言之。 \\n 　 \\n 景公曰：“寡人有不腆先君之服，未之敢服；有不腆先君之器，未之敢用，敢固以请。”昭公曰：“以吾宗庙之在鲁也，以我守宗庙在鲁时。有先君之服，未之能以服；有先君之器，未之能以出，敢固辞。”已有时未能以事人，今已无有，义不可以受人之礼。 \\n [疏]“未之能以服”者。解云：谓未能服之以事人矣。下文“未之能以出”亦然。○注“今已无有”者。谓已身之已，或解已为、已然之已也。 \\n 　 \\n 景公曰：“寡人有不腆先君之服，未之敢服；有不腆先君之器，未之敢用，请以飨乎从者。”欲今受之，故益谦言从者。○令，力呈反。昭公曰：“丧人其何称？”行礼，宾主当各有所称。时齐侯以诸侯遇礼接昭公，昭公自谦失国，不敢以故称自称，故执谦问之。○故称，尺证反。景公曰：“孰君而无称？”犹曰谁为君者而言无所称乎？昭公非君乎？昭公於是噭然而哭，噭然，哭声貌。感景公言而自伤。○噭，古吊反，一音古狄反。诸大夫皆哭。鲁诸大夫从昭公者。既哭，以人为菑，菑，周埒垣也。所以分别内外，卫威仪，今大学辟雍作“侧”字。○菑，侧其反，又侧吏反。埒垣，力悦反；下音袁。别，彼列反。辟，音壁。 \\n [疏]注“菑周埒垣也”者。○解云：犹言周匝为埒墙。云“今大学辟雍作‘侧’字”者，谓何氏所注者是“菑”字，今汉时大学辟雍所读者，作“侧”字，云既哭以人为侧。 \\n 　 \\n 以幦为席，幦，车覆笭。○幦，亡历反，车覆笭也；一音呼阒反。覆笭，力丁反。 \\n [疏]注“幦车覆笭”。○解云：笭即式也，但车式以笭为之，有竖者，有横者，故《考工记》注云“轛，式之植者横者也”。礼，君羔幦虎犆，大夫、士鹿幦豹犆者是也。 \\n 　 \\n 以鞍为几，以遇礼相见。以诸侯出相遇之礼相见。○鞍，音安。孔子曰：“其礼与其辞足观矣。”言昭公素能若此，祸不至是。主书者，喜为大国所唁。地者，痛录公，明臣子当忧纳公也。 \\n [疏]注“地者痛录”至“公也”。○解云：书其唁公于野井者，正欲痛公而详录之。下二十九年春，“齐侯使高张来唁公”，不复书其地，正以公居于运，与在国同，故与此异；下三十一年“晋侯使荀栎唁公于乾侯”，地者，与此同。 \\n 　 \\n 冬，十月，戊辰，叔孙舍卒。 \\n 十有一月，已亥，宋公佐卒于曲棘。曲棘者何？宋之邑也。诸侯卒其封内不地，此何以地？忧内也。时宋公闻昭公见逐，欲忧纳之，至曲棘而卒，故恩录之。 \\n [疏]“曲棘者何”。○解云：欲言宋邑，例所不书；欲言他邑，文无所系，故执不知问。○“诸侯卒其封内不地，此何以地”者。正以桓五年“陈侯鲍卒”不地，是以弟子据而难之。但宣公九年“晋侯黑臀卒于扈”之下已有成注，故於此省文。 \\n 　 \\n 十有二月，齐侯取运。外取邑不书，此何以书？为公取之也。为公取运以居公，善其忧内，故书。不举伐者，以言语从季氏取之。月者，善录齐侯。○为公，于伪反，注同。 \\n [疏]“外取邑不”至“以书”。○解云：正据襄元年传云“鱼石走之楚，楚为之伐宋，取彭城以封鱼石”，而经不书楚取彭城是也。但隐四年春，“莒人伐杞，取牟娄”之下有注，故此省文。○注“不举伐者”。○解云：正以隐四年春，“莒人伐杞，取牟娄”，举伐言取，故决之。云月者，善录齐侯者，正以哀八年“夏，齐人取讙及僤”，外取邑而书时，今此书月，正以善忧内，详录齐侯矣。 \\n 　 \\n 二十有六年，春，王正月，葬宋元公。 \\n 三月，公至自齐，居于运。月者，闵公失国居运。致者，明臣子当忧纳公，不当使居运。后不复月者，始录可知。○不复，扶又反，下同。 \\n [疏]“三月公”至“于运”。○解云：案上“公逊于齐，次于杨州。齐侯唁公于野井”，似不入齐国都。而得言至自齐者，《穀梁传》云“公次于杨州，其曰至自齐，何也”。注云“据公但至杨州，未至齐”；“以齐侯之见公，可以言至自齐也”，注云“齐侯唁公于野井，以亲见齐侯为重，故可言至自齐”；“居于郓者，公在外也”，注云“若但言公至自齐，而不言居于郓，则嫌公得归国，欲明公实在外，故言居于郓”。○注“月者闵”至“居运”者。正以凡致例时故也。○注“致者”至“可知”。○解云：桓元年“三月，公会郑伯于垂”之下，注云“不致者，为下去王，適足起无王，未足以见无王罪深浅，故复夺臣子辞，成诛文也”。然则昭公失所，为臣所逐，而致之者，正以罪轻於桓公，明其臣子当忧纳公故也。云后不复月者，始录可知，即此秋“公至自会”；二十七年冬，“公至自齐，居于郓”之属是也。 \\n 　 \\n 夏，公围成。书者，恶公失国，幸而得运，不脩文德以来之，复扰其民围成。不从叛书者，本与国俱叛，故不得复以叛为重。不从定公，又以亲围下邑为讥者，昭无臣子，又即如定公当致也。。○恶，乌路反。 \\n [疏]注“不从”至“为重”。○解云：成三年“秋，叔孙侨如率师围棘。棘者何？汶阳之不服邑也。其言围之何？不听也”，注云“不听者，叛也。不言叛者，为内讳，故书围以起之”。然则今此围成是围叛之文，而知为恶公书之者，正以本与国俱叛，理宜不复以叛为重故也。○注“不从”至“臣子”。○解云：定十二年“十有二月，公围成”，注云“天子不亲征下土，诸侯不亲征叛邑，不能围成，不能服，不能以一国为家，甚危，若从他国来，故危录之”是也。然则此经不书月，亦与彼异，而注不决之者，省文从可知。 \\n 　 \\n 秋，公会齐侯、莒子、邾娄子、杞伯盟于剸陵。不月者，时诸侯相与约，欲纳公，故内喜为大信辞。○鄟，音专，本亦作“专”。 \\n [疏]注“不月”至“信辞”。○解云：《春秋》之义，大信者时，小信者月，不信者日。剸陵之会，无相犯，复无大信，止合书月，而书时者，正以约欲纳公，故为大信辞矣。 \\n 　 \\n 公至自会，居于运。致会者，责臣子，明公已得意于诸侯，不忧助纳之，而使居于运。 \\n [疏]注“致会者”至“于运”。○解云：庄六年注云“公与二国以上出会盟，得意致会，不得意不致”，即哀十三年夏，“公会晋侯及吴子於黄池”，“秋，公至自会”；宣七年“冬，公会晋侯”以下于黑壤之属是也。然则公与二国以上出会盟，得意致会，明公已得意於诸侯。 \\n 　 \\n 九月，庚申，楚子居卒。 \\n 冬，十月，天王入于成周。成周者何？东周也。是时王猛自号为西周，天下因谓成周为东周。 \\n [疏]“成周者何”。○解云：欲言正居，经无京师之称；欲言非正居，天王入之，故执不知问。○注“是时王”至“西周”。○解云：谓是上二十二年时。故彼经称“秋，刘子、单子以王猛入於王城”，传云“王城者何？西周也”，注云“时居王城邑，自号西周王”是也。 \\n 　 \\n 其言入何？据入者篡辞。 \\n [疏]注“据入者篡辞”。○解云：即庄六年“卫侯朔入于卫”之下，传文所云“其言入何？篡辞也”是也。 \\n 　 \\n 不嫌也。上言天王，著有天子已明，不嫌为篡，主言入者，起其难也。不言京师者，起正居在成周，实外之。月者，为天下喜录王者反正位。○为天，于伪反。 \\n [疏]注“上言”至“难也”。○解云：谓此经上有天王之文，下虽言入，非篡可知。上二十三年秋“天王居于狄泉”，传云“此未三年，其称天王者何？著有天子”。然则此注云“著有天子已明”者，取上传之文。云主言入者，起其难也者，正以隐八年春“入邴”之下，传云“其言入何？难也”。庄二十四年秋“夫人姜氏入”之下，传云“其言入何？难也”。然则入者，重难之辞，故云主言入者，起其难也。○注“不言”至“外之”。○解云：桓九年“春，纪季姜归于京师”之下，传云“京师者何？天子之居也”，则天子之居，乃京师是也。今言天王入于成周，不言入京师者，正欲起其正居在成周故也。所以能起之者，既为天王所入，正居明矣。言实外之者，正以天子之重，海内瞻望，宜亲九族，以自卫守，而辟庶孽，蒙尘于外，经历数年，方归旧守，是以不言京师，欲以外之。然则不言京师，兼二义矣。初起成周为王居，终实外天子，故云不言京师，起正居在成周，实外之也。注云“月者，为天下喜录王者反正位”者，正以此上二十二年，“秋，刘子、单子以王猛入于成周”，不书月。今此月者，为天下喜录王者反正位故也。 \\n 　 \\n 尹氏、召伯、毛伯以王子朝奔楚。立王子朝独举尹氏，出奔并举召伯、毛伯者，明本在尹氏，当先诛渠帅，后治其党，犹楚婴齐。○渠率，所类反，或作“帅”。 \\n [疏]“尹氏召伯”至“奔楚者”。○解云：《穀梁》与此同，《左氏》“召伯”作“召氏”。○注“云“立王子朝独举尹氏”者。○解云：即上二十三年秋，“尹氏立王子朝”是也。云当先诛渠帅，后治其党者，汉之贼首，皆谓之渠帅，故何氏云焉。云犹楚婴齐者，成二年冬，“十有一月，公会楚公子婴齐于蜀。丙申，公及楚人”以下盟于蜀，彼注云“上会不序诸侯大夫者，婴齐，楚专政骄蹇臣也，数道其君率诸侯侵中国，故独先举于上，乃贬之。明本在婴齐，当先诛其本，乃及其末”是也。 \\n 　 \\n 二十有七年，春，公如齐。公至自齐，居于运。 \\n 夏，四月，吴弑其君僚。不书阖卢弑其君者，为季子讳，明季子不忍父子兄弟自相杀，让国阖庐，欲其享之，故为没其罪也。不举专诸弑者，起阖庐当国，贱者不得贬，无所明文，方见为季子讳，本不出贼，以除阖庐罪，虽可贬，犹不举。月者，非失众见弑，故不略之。○为季，于伪反，下同。见，贤遍反。 \\n [疏]注“不书阖庐弑其君者”。○解云：襄二十九年，“吴子使札来聘”，下传云“阖庐曰：‘先君之所以不与子国，而与弟者，凡为季子故也。将从先君之命与，则国宜之季子者也；如不从先君之命与，则我宜立者也。僚恶得为君乎？’於是使专诸剌僚”者，阖庐弑僚之文也。今不书阖庐弑，为季子讳不讨贼故也。云明季子不忍父兄弟自相杀者，即彼传云“而致国乎季子，季子不受，曰：‘尔弑吾君，吾受尔国，是吾与尔为篡也；尔杀吾兄，吾又杀尔，是父子兄弟相杀，终身无已也。’去之延陵，终身不入吴国”者，是其文也。云不举专诸弑者，桓二年“春，王正月，戊申，宋督弑其君与夷”之下，何氏注云“督不氏者，起冯当国”。然则彼经贬去督之氏者，起其弑君，取国与冯。所以不举专诸弑僚，见取国与阖庐者，正以其贱不得贬之；假令书见，正得称人，文无所明故也。注月者，明失众见弑，故不略之者，文十八年冬，“莒弑其君庶其”，传云“称国以弑何？称国以弑者，众弑君之辞”，何氏云“一人弑君，国中人人尽喜，故举国以明失众，当坐绝也。例皆时者，略之也”。然则称国以弑者，例皆不月以略之。今此月者，直是本不出贼，以除阖庐罪，是以称国，非失众见弑之例，故不略之。 \\n 　 \\n 楚杀其大夫郤宛。○郤宛，去逆反；下纡宛反。。 \\n 秋，晋士鞅、宋乐祁犁、卫北宫喜曹人、邾娄人、媵人会于扈。○犁，力兮反，又力私反。 \\n 冬，十月，曹伯午卒。 \\n 邾娄快来奔。邾娄快者何？邾娄之大夫也。邾娄无大夫，此何以书？以近书也。说与鼻我同义。○邾娄快，本又作“哙”，苦夬反。 \\n [疏]注“说与鼻我同义”。○解云：即襄二十三年“夏，邾娄鼻我来奔”，传云“邾娄鼻我者何？邾娄大夫也。邾娄无大夫，此何以书？以近书也”，大国有大夫，小国略称人；所闻之世，内诸夏，治小如大，廪廪近升平，故小国有大夫，治之渐也。见於邾娄者，以近始也。独举一国者，时乱实未有大夫，治乱不失其实，故取足张法而已”。然则邾娄快，亦以奔，无它义，知以治近太平书也。见於邾娄者，以其近鲁故也。太平世独举一国者，时乱实未有大夫，治乱不失其实，但取足张法而已，故云说与鼻我同义也。云云之说，在襄二十三年。 \\n 　 \\n 公如齐。公至自齐，居于运。 \\n 二十有八年，春，王三月，葬曹悼公。月者，为下出也。○为，于伪反。 \\n [疏]注“月者，为下出也”。○解云：正以上十八年三月，“曹伯须卒”，“秋，葬曹平公”；二十七年“冬，十月，曹伯午卒”。然则曹於所见之世，止自卒月葬时，故知此月宜为其下事出矣。 \\n 　 \\n 公如晋，次于乾侯。乾侯，晋地名。月者，闵公内为强臣所逐，外如晋不见答，次于乾侯。不讳者，忧危不暇杀耻。后不月者，录始可知。 \\n [疏]注“后不月”至“可知”。○解云：即下二十九年春，“公如晋，次于乾侯”是也。 \\n 　 \\n 夏，四月，丙戌，郑伯甯卒。○伯甯，乃定反，下同，《左氏》并下滕子名并作“宁”。 \\n 六月，葬郑定公。 \\n 秋，七月，癸巳，滕子甯卒。 \\n 冬，葬滕悼公。 \\n 二十有九年，春，公至自乾侯，居于运。不致以晋者，不见容于晋，未至晋。 \\n 齐侯使高张来唁公。言来者，居运，从国内辞。书者，如晋不见答，喜见唁也。不月者，例时也。 \\n [疏]注“言来”至“内辞者”。○解云：正以下三十一年，“晋侯使荀栎唁公于乾侯”，不言来故也。云不月者，例时也者，正以经不月，故知例然，则知下文荀栎唁公之徒，虽在日月之下，不蒙日月可知。 \\n 　 \\n 公如晋，次于乾侯。 \\n 夏，四月，庚子，叔倪卒。 \\n 秋，七月。冬，十月，运溃。邑不言溃，此其言溃何？据国曰溃，邑曰叛。 \\n [疏]注“据国曰溃，邑曰叛”。○解云：即僖四年蔡溃，文三年沈溃者，是国曰溃之文。襄二十六年春，“卫孙林父入于戚，以叛”；定十三年“春，宋公之弟辰及仲佗、石彄、公子池，自陈入于萧，以叛”，是邑曰叛之文。 \\n 　 \\n 郛之也。郛，郭。 \\n [疏]注“郛，郭”者。郭之犹云国，之但古今异语也。 \\n 　 \\n 曷为郛之？据成三年棘叛不言溃也。 \\n [疏]注“据成”至“溃也”。○解云：即彼经云“叔孙侨如帅师围棘。棘者何？汶阳之不服邑也。其言围之何？不听也”。彼注云“不听者，叛也”是也。 \\n 　 \\n 君存焉尔。昭公居之，故从国言溃，明罪在公也。不言国之，言郛之者，公失国也。不讳者，责臣子当忧而纳之，杀耻不如救危也。孔子曰“不患寡而患不均，不患贫而患不安”，其本乃由于围成，失大得小而不能节用。 \\n [疏]注“不言国之，言郛之者”。○解云：正以桓七年春，“焚咸丘”之下，传云“咸丘者何？邾娄之邑也。曷为不系乎邾娄？国之也”；庄二年“夏，公子庆父帅师伐於馀丘”之下，传云“於馀丘者何？邾娄之邑也。曷为不系乎邾娄？国之也”。然则彼二文皆言国之，今言郛之者，正以昭公居国，裁得国外土地而已，其国内宗庙，非公之有，故传言郛之，不言国之耳。云孔子曰“不患寡而患不均，不患贫而患不安”者，《论语》文。言为国家者，不患土地人民之寡少，而患政令之不均平；不患国无储积，而患君臣上下之不能相安。而引之者，欲道昭公政令失所，是以出奔。今居小地而复围成，扰乱其民，令之不安，由兹溃散，无寸土可居，久不得国而卒於外者，身自取之者也。云其本乃由于围成者，围成即二十六年“夏，公围成”是也。失鲁之大而得运邑，故曰失大得小，不能自节约而用之，乃复扰乱其民围成也。 \\n 　 \\n 三十年，春，王正月，公在乾侯。月者，闵公运溃，无尺土之居，远在乾侯，故以存君书，明臣子当忧纳之。 \\n [疏]注“故以存君书”者。○解云：即襄二十九年，“春，王正月，公在楚。何言乎公在楚。正月以存君也”，彼注云“正月，岁终而复始，臣子喜其君父与岁终而复始，执贽存之，故言在”。今昭公运溃，无尺十之土可居，远在他邦，故以存君书之，故云公在乾侯。 \\n 　 \\n 夏，六月，庚辰，晋侯去疾卒。○去，起吕反。 \\n 秋，八月，葬晋顷公。○顷，音倾。 \\n 冬，十有二月，吴灭徐。徐子章禹奔楚。至此乃月者，所见世始录夷狄灭小国也。不从上州来、巢见义者，固有出奔可责。○见，贤遍反。 \\n [疏]注“至此”至“国也”。○解云：正以僖二十六年“秋，楚人灭隗，以隗子归”，何氏云“不月者，略夷狄灭微国也”。然则此亦夷狄灭微国，而书月者，所见之世故也。○注“不从”至“可责”。○解云：吴灭州来，在上十三年冬；吴灭巢，在上二十四年冬。然则州来与巢，皆当所见世，而不书月以见之，至此乃月者，正以既灭其国，复奔其君，因责章禹不能死位，是以於二国皆不书月也。於上经既不书月，明其还同所闻之例，故何氏於州来之下注云“不月者，略两夷”是也。 \\n 　 \\n 三十有一年，春，王正月，公在乾侯。 \\n 季孙隐如会晋荀栎于適历。时晋侯使荀栎责季氏不纳昭公，为此会也。季氏负捶谢过，欲纳昭公，昭公创恶季氏不敢入。公出奔在外。无君命，所以书会，以殊外言来者，从王鲁录。讳亟取邑，卒大夫者，盈孙文。○荀栎，本又作“跞”，又作“泺”，示滴泺也。適，丁历反，一音狄。负箠，章蕊反，本又作“捶”。恶，乌路反。亟，去冀反。孙，音逊。 \\n [疏]注“季氏负箠”至“不敢入者”。○解云：《春秋说》文。彼注云“负捶者，听刑之礼也”。昭公创恶季氏不敢入者，《左传》亦有其文也。○注“公出”至“鲁录”。○解云：《春秋》之义，待君命然后卒大夫，明其非君命者，不录之也。今昭公不在，所以书“季孙隐如会晋荀栎于適历”，又书“黑弓以滥来奔”之文，又以殊外者，从王鲁录文，故得然，不为尔时有君命也。云讳亟取邑者，即下三十二年“取阚”，传云“阚者何？邾娄之邑也。曷为不系乎邾娄？讳亟也”，注云“与取滥为亟”是也。云卒大夫者，盈孙文者，即上二十五年“公逊于齐”，后“叔孙舍卒”；二十九年“叔倪卒”之徒是也。然则《春秋》之义，为君父讳恶，《春秋》之义，待君命然后卒大夫，然今君不在国，而书大夫之卒，故须解之。然则取阚不系邾娄，乃书大夫之卒者，正欲盈足讳奔言逊之义，故云盈孙文。 \\n 　 \\n 夏，四月，丁巳，薛伯穀卒。始卒便名日书葬者，薛比滕最小，迫后定、寅皆当略。 \\n [疏]注“始卒便名日书葬者”。○解云：《春秋》之义，小国始卒，名日及葬未能悉具，会二见之后，方始能备，即宣九年秋，“八月，滕子卒”；成十六年“夏，四月，辛未，滕子卒”；昭三年“春，王正月，丁未，滕子泉卒”，“五月，葬滕成公”之徒是也。言薛比滕最小者，正以滕子卒於宣公之篇，薛今始卒，故云比於滕为小国也。而今始卒日，即得名葬具书，正由於后定、寅皆当见略，迫此之故，是以二注备书矣。其定见略者，即定十二年“春，薛伯定卒”，彼注云“不日月者，子无道，当废之，而以为后未至三年，失众见弑，危社稷宗庙，祸端在定，故略之”是也。其寅见略者，即哀十年夏，“薛伯寅卒”，彼注云“卒葬略者，与杞伯益姑同”是也；昭六年“春，王正月，杞伯益姑卒”，彼注云“不日者，行微弱，故略之”，“入所见世，责小国详，始录内行也。诸侯内行也。诸侯内行小失不可胜书，故於略责之，见其义”是也。 \\n 　 \\n 晋侯使荀栎唁公于乾侯。 \\n 秋，葬薛献公。 \\n 冬，黑弓以滥来奔。文何以无邾娄？据读言邾娄。○黑弓，二传作“黑肱”。监，力甘反，又力暂反。 \\n [疏]“冬，黑弓”者。谓当时公羊子口读邾娄黑弓矣。 \\n 　 \\n 通滥也。通滥为国，故使无所系。曷为通滥？据庶其不通也。 \\n [疏]注“据庶其不通也”者，解云：即襄二十一年春，“邾娄庶其以漆闾丘来奔”是也。 \\n 　 \\n 贤者子孙，宜有地也。贤者孰谓，谓叔术也。叔术者，邾娄颜公之弟也，或曰群公子。 \\n [疏]注“叔术者邾娄”至“弟也”。○解云：谓母弟也。或曰群公子，谓庶弟也。 \\n 　 \\n 何贤乎叔术？据叔术不书。让国也。其让国奈何？当邾娄颜之时，颜公时也。邾娄女有为鲁夫人者，则未知其为武公与？懿公与？孝公幼，不知孝公者，邾娄外孙邪？将妾子邪？○武公与，音馀，下及注皆同。颜淫九公子于宫中，所与淫公子凡九人。 \\n [疏]注“所与”至“九人”。○解云：谓颜公一人，不应并淫九人，故以所言之。 \\n 　 \\n 因以纳贼，则未知其为鲁公子与？邾娄公子与？臧氏之母，养公者也。君幼则宜有养者，大夫之妾，士之妻，礼也。则未知臧氏之母者，曷为者也？养公者必以其子入养。不离人母子，因以娱公也。 \\n [疏]“则未知其为鲁公子与”者。○解云：为内通于鲁公子也。○“邾娄之公子与”者。不知为是邾娄公子者与？古者诸侯一娶九女，二国媵之。而邾娄一国，以并有九女於鲁宫内者，盖所取於邾娄相通为九人，不必尽是一人妻矣。大夫之妾，士之妻。○注“礼也”。○解云：大夫之妾，士之妻，《礼记·内则》文，故注云“礼也”。○“则未知臧氏之母者，曷为者也”。○解云：案《内则》，大夫之妾士之妻并陈之，谓士妻不吉，乃取大夫之妾，亦得事不具矣，何者？乳食一男，何假二人乎？则未知臧氏之母，为是大夫之妾，为是士之妻，故曰曷为者。 \\n 　 \\n 臧氏之母闻有贼，以其子易公，抱公以逃。以身死公，则可以其子易公，非事夫之义，然而於王法当赏，以活公为重也。贼至，凑公寝而弑之。弑臧氏子也。不知欲弑孝公者，纳篡邪，将利其国也。○凑，七豆反。臣有鲍广父与梁买子者，闻有贼，趋而至。臧氏之母曰：“公不死也，在是。吾以吾子易公矣。”於是负孝公之周诉天子，天子为之诛颜而立叔术，反孝公于鲁。颜夫人者，妪盈女也，国色也，其言曰：“有能为我杀杀颜者，吾为其妻。”杀颜者，鲍广父、梁买子也。妇人以贞一为行，云尔非也。○愬，音素，本亦作“诉”。为之，于伪反，下“为我”、“为之”、“则为”并同。妪，纡具反，一音纡羽反。为行，下孟反，下“杀颜者之行”亦同。 \\n [疏]“妪盈女也”者。○解云：谓此老妪是盈姓之女。○“国色也”者。解云：谓颜色一国之选。 \\n 　 \\n 叔术为之杀杀颜者，而以为妻。利其色也。有子焉，谓之盱。夏父者，其所为有於颜者也。为颜公夫人时所生也。○盱，许于反，又许孤反；本或作“晇”，一音夸。夏父，户雅反。盱及夏父，邾颜公之二子。 \\n [疏]“谓之盱、夏父者”至“有於颜者也”。○解云：谓为颜公妻时所以有之者。 \\n 　 \\n 盱幼而皆爱之，叔术、妪盈女皆爱盱。食必坐二子於其侧而食之。有珍怪之食，珍怪，犹奇异也。○而食，音嗣。盱必先取足焉。夏父曰：“以来，犹曰以彼物来置我前。人未足，人夏父自谓也。而盱有馀。”言盱所得常多。叔术觉焉，觉，悟也。知小争食，长必争国。《易》曰“君子见几而作”，“知几其神乎”，“几者，动之微，吉事之先见”。○长，丁丈反。先见，贤遍反，下“欲见”、“见王者”同。 \\n [疏]注“易曰”至“先见”。○解云：皆出下《系辞》。彼文云“知几其神乎？君子上交不谄，下交不渎，其知几乎？几者动之微，吉之先见者也。君子见几而作，不俟终日”是也。 \\n 　 \\n 曰：“嘻！此诚尔国也夫！起而致国于夏父，夏父受而中分之。叔术曰：“不可。”三分之，叔术曰：“不可。”四分之，叔术曰：“不可。”五分之，然后受之。五分受其一。○曰嘻，许其反。也夫，音扶。 \\n [疏]注“五分受其一”。○解云：服虔成《长义》云“邾娄本附庸三十里耳，而言五分之，为六里国也”者，彼乃《左氏》之偏辞，未足以夺；《公羊》以为邾娄本大国，但《春秋》之前在名例，隐元年何氏有成解。 \\n 　 \\n 公扈子者，邾娄之父兄也。富夫子作《春秋》时，於邾娄君为父兄之行。公扈者，氏也。○之行，户郎反。习乎邾娄之故，故，事也。道所以言也。 \\n [疏]注“道所”至“言也”。○解云：谓道下传所言矣。 \\n 　 \\n 其言曰：“恶有言人之国贤若此者乎？”恶有，犹何有、宁有此之类也。言贤者，宁有反妻嫂，杀杀颜者之行乎？○恶有，音乌，注同。诛颜之时天子死，叔术起而致国于夏父。言叔术本欲让，迫有诛颜天子在尔，故天子死则让，无妻嫂惑儿争食之事。当此之时，邾娄人常被兵于周，曰：“何故死吾天子？”犹曰何故死畜吾天子，违生时命而立夏父乎？此天子死则让之效也。夫子本所以知上傅，贤者恶少功大也。犹律一人有数罪，以重者论之，《春秋》灭不言入是也。案叔术妻嫂，虽有过恶，当绝身无死刑，当以杀杀颜者为重。宋缪公以反国与与夷，除冯弑君之罪，死乃反国，不如生让之大也。冯杀与夷，亦不轻于杀杀颜者，比其罪不足而功有馀，故得为贤。传复记公扈子言者，欲明夫子本以上传通之，故公扈子有是言。○数，所主反。复，扶又反。 \\n [疏]注“夫子本所以”至“恶少功大也”者。○解云：上传谓“五分之，然后受之”以上矣。○云《春秋》灭不言入是也者，即庄十年传云“战不言伐，围不言战，入不言围，灭不言入，书其重者也”是。云当绝身无死刑者，但当绝其身以为不脩，不合杀之，故曰无死刑。然则外内乱，鸟兽行，则灭之者，谓姑妹之徒，今一则非父子聚麀，二则嫂非姑姊妹故也。○注“当以杀”至“为重”。○解云：谓犯王命杀鲁贤臣，故以为重。○注“宋缪公以反国与”至“冯弑君之罪”。○解云：宋缪公反国之事，在隐三年，彼传文具矣。其除冯弑君之罪者，即桓二年“宋督弑其君”之下，注云“督不氏者，起冯当国。不举冯弑为重者，缪公废子而反国，得正，故为之讳”是也。云死乃反国，不如生让之大也者，言缪公死乃反国，非其全让之意，不如叔术生让，其功大矣。云冯杀与夷，亦不轻於杀杀颜者，谓冯为弑君，叔术为犯王命，皆是恶逆，其罪势等矣。云比其罪不足而功有馀，故得为贤者，上解云其罪势等矣。而言罪不足者，谓犯王命，杀鲁大夫，岂如宋冯弑君乎？故以为罪少于冯矣。其罪既少，其功有馀，故得贤之。 \\n 　 \\n 通滥，则文何以无邾娄？据国未有口系于人。 \\n [疏]注“据国”至“于人”。○解云：言若通滥是国，宜应特达，何故文上无邾娄而已，其口仍系邾娄言之乎？故注云“据国未有口系于人”。 \\n 　 \\n 天下未有滥也。欲见天下实未有滥国，《春秋》新通之尔，故口系于邾娄。天下未有滥，则其言以滥来奔何？据上说天下实未有滥者，言《春秋》新通之也。《春秋》所通之，君文成矣，不言滥黑弓来奔，而反与大夫窃邑来奔同文。 \\n [疏]注“而反与大夫窃邑来奔同文”者。○解云：即襄二十一年春，“邾娄庶其以漆闾丘来奔”之徒是。 \\n 　 \\n 叔术者，贤大夫也。绝之则为叔术不欲绝，不绝则世大夫也。此解不言滥黑弓意。叔术者，贤大夫也。如不口系邾娄，文言滥黑弓来奔，则为叔术贤心，不欲自绝于国，又触天下实有滥，无以起新通之，文不可设也；如口不绝邾娄，文言滥黑弓来奔，则嫌氏邑，起本邾娄世大夫，《春秋》口系通之，文亦不可施。 \\n [疏]注“起本邾娄”至“可施”。○解云：若口云邾娄，文言滥黑弓来奔，即嫌大夫氏邑，欲起黑弓本是邾娄世大夫，口系于邾娄，欲通之为世大夫故也。 \\n 　 \\n 大夫之义不得世，故於是推而通之也。推犹因也，因就大夫窃邑奔文通之，则大夫不世，叔术贤心不欲自绝，两明矣。主书者，在《春秋》前，见王者起，当追有功，显有德，兴灭国，继绝世。 \\n [疏]注“主书者”至“继绝世”。○解云：隐元年注云“诸大夫立隐不起者，在《春秋》前，明王者受命，不追治前事”。今此追之者，《春秋》之义，劝其后功，是以上二十年传曰“君子之善善也长，恶恶也短；恶恶止其身，善善及子孙。贤者子孙，故君子为之讳”是也。 \\n 　 \\n 十有二月，辛亥，朔，日有食之。是后昭公死外，晋大夫专执，楚犯中国围蔡也。 \\n [疏]注“是后昭公死外”者。○解云：即下三十二年冬，“公薨于乾侯”是。云晋大夫专执者，即定元年“三月，晋人执宋仲机于京师”，传云“其称人何？贬。曷为贬？不与大夫专执也”是。云楚犯中国围蔡也者，即定四年秋，“楚人围蔡”是也。直言围蔡足矣，何须言楚犯中国？欲言日食为夷狄强，诸夏微之象故也。 \\n 　 \\n 三十有二年，春，王正月，公在乾侯。 \\n 取阚。阚者何？邾娄之邑也。曷为不系乎邾娄？讳亟也。与取滥为亟。○阚，口暂反。亟，去冀反，注同。 \\n [疏]“阚者何”。○解云：欲言是国，诸典未闻；欲言是邑，文无所系，故执不知问。○注“与取滥为亟”。○解云：取亦作“受”字者。二年之间，比取两邑，故以为亟而讳之矣。 \\n 　 \\n 夏，吴伐越。 \\n 秋，七月。 \\n 冬，仲孙何忌会晋韩不信、齐高张、宋仲几、卫世叔申、郑国参、曹人、莒人、邾娄人、薛人、杞人、小邾娄人城成周。书者，起时善，其脩废职，有尊尊之意也。孔子曰：“谨权量，审法度，脩废官，四方之政行焉。”言成周者，欲起正居，实外之。○量，音亮。 \\n [疏]注“书者”至“意也”。○解云：隐七年“夏，城中丘”，传云“何以书？以重书也”。注云“以功重故书也，当稍稍补完之，至令大崩弛坏败，然后发众城之，猥苦百姓，虚空国家，故言城，明其功重，与始作城无异”。然则天子之城，不时脩理，至令大坏，方始城之。而书者，正欲起其当时之善故也，何者？当是之时，天子陵迟，诸侯奢纵，忽能脩其废职，有尊尊之心，是以书见，故曰起时善。云“孔子曰谨权量”至“行焉”者，《论语》文。云言成周者，欲起正居，实外之，正以不言京师，而言成周者，欲起正居在成周故也。言实外之者，正以王微弱，不能守成周，不是小事，猥苦天下，是以不言京师，实外天子。云云之说，在上二十六年。 \\n 　 \\n 十有二月，已未，公薨于乾侯。 \\n 　"}
{"章节": "定公卷二十五（起元年，尽五年）", "正文": "定公卷二十五（起元年，尽五年） \\n  \\n  \\n 　 \\n 　 \\n    《释文》：何以定公为昭公子，与《左氏》异。 \\n 元年，春，王。定何以无正月？据庄公虽不书即位，犹书正月。 \\n [疏]注“据庄”至“正月”。○解云：即庄元年经云“元年，春，王正月。三月夫人孙于齐”是也。案庄公之经，上有正月，下有三月。今定公亦下有三月，而上无正月，故据之。若然，案隐公之经亦云“元年，春，王正月”，下云“三月，公及邾娄仪父盟于昧”，亦是上有正月，下有三月，而不据之者，正以隐公所承，不薨于外，且欲让桓，位非已有，与定公不类，宁得据之？其闵、僖之属，虽承弑君之后，其所承者，皆在位见弑，元年之下复无三月之文，与定不同，故不据之。然则桓公戕于齐，昭公卒于外，亦是不类而得据之者，正以昭公失道，为臣所逐，终死于外，耻与桓同，故据之耳。 \\n 　 \\n 正月者，正即位也。本有有正月者，正诸侯之即位。 \\n [疏]注“本有”至“即位”。○解云：案隐元年传云“何言乎王正月？大一统也”，何氏云“统者，始也，总系之辞。夫王者始受命改制，布政施教於天下，自公侯至於庶人，自山川至於草木昆蟲，莫不二系於正月，故云政教之始”。以此言之，似书正月者，为大一统也。而言本有正月者，正诸侯即位者，兼二义故也。何氏云自公侯以下皆系正月，即是正月者，正诸侯即位之义。 \\n 　 \\n 定无正月者，即位后也。虽书即位於六月，实当如庄公有正月。今无正月者，昭公出奔，国当绝，定公不得继体奉正，故讳为微辞，使若即位在正月后，故不书正月。 \\n [疏]“定无正月者，即位后也”。○解云：谓定公行即位之礼在正月之后也。○注“虽书”至“正月”。○解云：依经及传，正以定公即位在正月之后，故无正月，何氏更言“昭公出奔，国当绝，定公不得继体奉正”者，正以书正月，大一统也，明不但一即位而巳。且诸侯之法，礼当死位，而昭公不君，弃位出奔，终卒於外，为辱实甚，论其罪恶，君臣共有，故知鲁国之当绝矣，是以何氏消量作如此注。故讳为微辞者，谓经与传直作无即位，故无正月之义。其定公当绝之文没而不见，故谓微辞尔。 \\n 　 \\n 即位何以后？据正月正即位。昭公在外，昭公丧在外。得入不得入，未可知也。为未可知？据巳称元年。 \\n [疏]“得入不得入，未可知也”者。○解云：谓昭公之丧在外，得入不得入未可知，不谓据定公之身也。其实定公先在于内，是以上文巳称元年矣。但以君丧未入，未得正行即位礼，是以即位在正月之后，而《左氏》以为丧及坏隤，公子宋乃先入者，何氏所不取之。○注“据巳称元年”。○解云：谓巳称元年春，似行即位之礼讫，何言昭公之丧得入不得入未可知也？而即位后乎？ \\n 　 \\n 在季氏也。今季氏迎昭公丧而事之，定公得即位；不迎而事之，则不得即位。 \\n [疏]“在季氏也”。○解云：定公是时虽以先君之丧未入，未行即位之礼，其实为君之道巳成，是以上文得称“元年，春”矣。但犹微弱，不敢逆其父丧，故云在季氏也。 \\n 　 \\n 定、哀多微辞。微辞，即下传所言者是也。定公有王无正月，不务公室，丧失国宝；哀公有黄池之会，获麟，故总言多。 \\n [疏]“定哀多微辞”。○解云：定、哀二君，微辞有五，故谓之多，不谓馀处更有所对。若然，昭与定、哀同是太平之世，所以特言定、哀者，昭公之篇无微辞之事，宁可彊言之乎？○注“微辞”至“是也”。○解云：谓主人习其读而问其传，则未知巳之有罪焉尔也。○注“定公”至“正月”。○解云：得为微辞者，实为昭公出奔国当绝，定公不得继体奉正，故无正月。如似即位在正月之后，是以无正月然，故得谓之微辞。○注“不务公室”。○解云：下二年“夏，五月，壬辰，雉门及两观灾”，“冬，十月，新作雉门及两观”，传云“其言新作之何？脩大也”，注云“天灾之，当减损如诸侯制，而复脩大，僣天子之礼，故言新作以见脩大也”；“脩旧不书，此何以书？讥。何讥尔？不务乎公室也”，注云“务，犹勉也。不务公室，亦可施於久不脩，亦可施于不务如公室之礼，微辞也”。然则书其“新作雉门及两观”者，主讥其僣天子之礼，可施於久不脩治而录之，传云“不务公室”，亦得助成微辞之义也。○“丧失国宝”。○解云：下八年冬“盗窃宝玉大弓”，传云“宝者何？璋判白”，注云“不言璋言玉者，起珪、璧、琮、璜、璋五玉尽亡之。传特言璋者，所以郊事天，尤重”也。“书大弓者，使若都以国宝书，微辞也”。谓之宝者，世世宝用之辞也。然则特书大弓者，欲通谓之宝，宝即大弓，是可以世世传保而珠玉之，故谓之宝玉也。○注“哀公”至“言多”。○解云：黄池之会者，即哀十三年夏，“公会晋侯及吴子于黄池”，传云“吴何以称子？吴主会也。吴主会，则曷为先言晋侯，不与夷狄之主中国也。其言及吴子何？会两伯之辞也。不与夷狄之主中国，则曷为以会两伯之辞言之？重吴也。曷为重吴？吴在是，则天下诸侯莫敢不至也”，彼注云“以晋大国，尚犹汲汲於吴，则知诸侯莫敢不至也。不书诸侯者，为微辞，使若天下尽会之，而鲁侯蒙俗会之者恶愈”是也。其获麟者，即哀十四年“春，西狩获麟”是也，实为圣汉将兴之瑞，周家当灭之象。今经直言获麟，不论此事，若以麟来，周王更欲中兴之兆，得谓之微辞矣。 \\n 　 \\n 主人习其读而问其传，读谓经，传谓训诂，主人谓定公。言主人者，能为主人皆当为微辞，非独定公。则未知已之有罪焉尔。此假设而言之，主人谓定、哀也。设使定、哀习其经而读之，问其传解诂，则不知已之有罪。於是此孔子畏时君，上以讳尊隆恩，下以辟害容身，慎之至也。 \\n [疏]“主人”至“焉尔”。○解云：主人习其读，谓习其经而读之也。云而问其传者，谓问其夫子口授之传解诂之义矣。云则未知已之有罪焉尔者，焉尔犹於是，读其微辞，意指难明，虽问解诂，亦未知已之有罪乎《春秋》。假令读定元年经，而问其传之解诂云“定何以无正月？正月者，正即位也。定无正月者，即位后也”，则无以知其国当绝，定公不得继体奉正之义；假令读定公二年经云“新作雉门及两观”，而问其传之解诂云“脩书不书，此何以书？讥。何讥尔？不务乎公室也”，正以久不脩理，不以公室为急务，故书之，无以知其僣天子是也。○注“此假设而言”至“於是”。○解云：当尔之时未有《春秋》。故知主人习其经而读之者，假设而言之也。既未有《春秋》，而彊言主人，故云此假设而言之。云主人谓定、哀者，正以上言“定、哀多微辞”，下文即言“主人习其读”，故知此主人者，宜指定、哀言之也。○注“此孔子”至“之至也”。○解云：此时君者，还指定、哀也。孔子作《春秋》当哀公之世，定没未几，臣子犹存，故亦畏之，为之讳恶恩隆於定、哀，故曰上以讳尊隆恩也；若不回避其害，则身无所容，故曰下以辟害容身也。尊君卑已，故生上下之文耳。其传未行，口授弟子，而作微辞以辟其害，亦是谨慎之甚，故此曰慎之至也。 \\n 　 \\n 三月，晋人执宋仲几于京师。仲几之罪何？据言于京师，成伯讨辞，知有罪。○几，本或作“讥”。 \\n [疏]“仲几之罪何”。○解云：上言晋人似非伯讨言于京师，是伯讨之文，与夺未明，故难之。 \\n 　 \\n 不蓑城也。若今以草衣城是也。礼，诸侯为天子治城，各有分丈尺，宋仲几不治所主。○不蓑，素戈反，一或作“蓑”，一或音初危反。衣，于既反。为天，于伪反，下“善为”同。 \\n [疏]“不蓑城也”。○解云：谓不以蓑苫城也。《公羊》之义，以为昭三十二年“城成周”者，既是城讫，故於此处责其不蓑而巳，不似《左氏》方始欲城耳。○注“蓑若今以草衣城是也”。衣，读如衣轻裘之衣。○注“礼诸”至“主者”。○解云：正以宋人不治所主者，晋人执而归之于京师，得为伯讨之文，故知礼有分丈尺之法，不谓更存礼文。 \\n 　 \\n 其言于京师何？据城言成周，执不地。 \\n [疏]注“据城言成周”。○解云：即昭三十二年“冬，仲孙何忌会晋韩不信”以下，“城成周”是也。○注“执不地”。○解云：谓《春秋》上下，大夫见执，例不举地，即下六年“秋，晋人执宋行人乐祈黎”；七年秋，“齐人执卫行人北宫结”之属是也。若然，成十六年“九月，晋人执季孙行父，舍之于招丘”，彼传自有解；“执未可言舍之者，此其言舍之何？仁之也。曰在招丘，悕矣”，注云“悕，悲也。仁之者，若曰在招丘可悲矣。闵录之辞”；“执未有言仁之者，此其言仁之何？代公执也”是也。 \\n 　 \\n 伯讨也。大夫不得专执，执无称名氏，见伯讨例，故地以京师，明以天子事执之，得伯讨之义。○见，贤遍反。 \\n [疏]注“大夫”至“之义”。○解云：下传云“大夫之义，不得专执也”，故云大夫不得专执。若诸侯执人，即僖四年传云“称侯而执者，伯讨也；称人而执者，非伯讨也”。若其大夫不得专执，故其执人之时，无称名氏，见伯讨例，虽无其例，其执之有理，宁得不作其文，是故地以京师，明以天子事执之，见其得伯讨之义也。 \\n 　 \\n 伯讨则其称人何？据城称名氏，诸侯伯执不称人也。复发此难者，弟子未解，嫌大夫称人相执，与诸侯同例。○复发，扶又反，下皆同。难，乃旦反。解，音蟹。 \\n [疏]注“据城称名氏”云云。○解云：即昭三十二年“冬，仲孙何忌会晋韩不信”以下，“城成周”是也。○注“诸侯伯执不称人也”。○解云：即僖四年传云“称侯而执者，伯讨也；称人而执者，非伯讨也”是也。若欲指经言之，即成十五年春，“晋侯执曹伯归之于京师”是也。 \\n 　 \\n 贬。故称人尔，不以非伯讨故。曷为贬？据晋侯伯执称人，以他罪举。 \\n [疏]注“据晋”至“罪举”。○解云：即僖三十八年冬，“晋人执卫侯归之于京师”，传云“归之于者，罪巳定矣”，“此晋侯也，其称人何？贬，曷为贬？卫之祸，文公为之也。文公为之柰何？文公逐卫侯而立叔武，使其兄弟相疑，放乎杀母弟者，文公为之也”。然则彼乃晋文之执卫侯，实得伯讨之义，而称人者，正由文公恶卫侯太深，爱叔武太甚，故致此祸，是以贬之称人，故曰以佗罪举也。今此晋人执仲几，亦得为伯讨之义，而贬称人，故欲问其称人之状矣。 \\n 　 \\n 不与大夫专执也。曷为不与？据伯讨。实与，言于京师是也。而文不与。文不与者，贬称人是也。文曷为不与？大夫之义，不得专执也。大夫不得专相执，辟诸侯也。不言归者，诸侯当决於天子，犯之恶甚，故录所归。大夫当决主狱尔，犯之罪从外小恶，不复别也。无例不在常书，又月者，善为天子执之。○别，彼列反。 \\n [疏]“文曷为不与”。○解云：据实与，但何氏省文，不复言大夫之义不得专执，则其曰实与之何？上无天子，下无方伯，天下大夫有为无道者，力能执之则执之可也，异僖元年、二年“救邢”“城楚丘”之传者，正以诸侯相执，伯者之常事；大夫相执，例之所略，详尊略卑之义也。○注“不言”至“别也”。○解云：正以僖二十八年冬，“晋人执卫侯归之于京师”；成十五年春，“晋侯执曹伯归之于京师”，襄十六年春，“晋人执莒子、邾娄子以归”者，是诸侯相执，录其所归之文。所以然者，正以诸侯尊贵，当决於天子，若其犯之，其恶深大，故须录其归之所在，即执卫侯、曹伯归于京师，是其得正；执莒子、邾娄子以归其国者，失所明矣。彼注云“录以归者，甚恶晋也。有罪无罪，皆当归京师，不得自治之”是也。若然，案襄十九年春，“晋人执邾娄子”，亦是诸侯相执，而不录其所归者，正以会上执之，即会上释之，实无所归，宁得录之也？若执大夫，当於主狱之人耳。若其犯之，但为小恶，故从外小恶例，不复分别之也。若然，所见之世，录外小恶，而言从外小恶不复别之者，正谓时时录之，以见太平之世，诸夏小恶在治之限，文不尽录，故得然解。○注“无例”至“执之”。○解云：欲道《春秋》上下，更无大夫相执之义，即是无其比例，不在常书之限。今而书之，又书其月详录之，与诸侯相执同例者，善为天子执故也。知诸侯相执例书月者，正以襄十六年三月，“晋人执莒子、邾娄子”；十九年正月，“晋人执邾娄子”之属，皆书月故也。旧云此事所以无归于以归之例，正由大夫相执，不在当书故也。既不在当书而书月以执之者，善为天子执之故也。 \\n 　 \\n 夏，六月，癸亥，公之丧至自乾侯。至自乾侯者，非公事齐不专，中去之晋，竟不见容，死于乾侯。 \\n 戊辰，公即位。癸亥，公之丧至自乾侯，则曷为以戊辰之日然后即位？据癸亥得入巳可知。正棺於两楹之间，然后即位。正棺者，象既小敛夷於堂。昭公死於外，不得以君臣礼治其丧，故示尽始死之礼。礼，始死于北牖下，浴於中霤，饭含於牖下，小敛於户内，夷於两楹之间；大敛於阼阶，殡於西阶之上，祖于庭，葬于墓，夺孝子之恩动以远也。礼，天子五日小敛，七日大敛；诸侯三日小敛，五日大敛；卿大夫二日小敛，三日大敛，夷而绖，殡而成服，故戊辰然后即位。凡丧，三日授子杖，五日授大夫杖，七日授士杖，童子、妇人不杖，不能病故也。○小敛，力验反，下皆同。北墉，音容，本又作“牖”。霤，力又反。饭，扶晚反。含，户暗反。阼，才故反。 \\n [疏]注“正棺”至“故也”。○解云：《丧大记》云“小敛，主人即位于户内，主妇东面，乃敛。卒敛，主人冯之踊，主妇亦如之”，“彻帷，男女奉尸夷于堂，降拜”，郑注“夷之言尸也”，“主人主妇以下从而奉之，孝敬之心。降拜，拜宾也”是也。云故示尽始死之礼者，示字亦有作“不”字者，误也。云礼，始死于北牖下者，即《丧大记》“疾病”，“寝东首於北牖下”是也。云浴於中霤云云者，即《坊记》云“子云‘宾礼每进以让，丧礼每加以远。浴於中霤，饭於牖下，小敛於户内，大敛於阼，殡於客位，祖於庭，葬於墓，所以示远也’”是也。而言夷于两楹之间者，即此传云“正棺于两楹之间”是也。云夺孝子之恩动以远也者，何氏以意言之也；言此者，欲陈始死礼。云天子五日云云者，何氏差约古礼而言之，欲道始死之礼，五日大敛而殡，殡讫成服；今欲示尽始死之礼，故云公之丧癸亥日，至于丁卯，殡而成服，戊辰之日乃即位矣。云凡丧三日云云者，即《丧服四制》云“杖者何也？爵也。三日授子杖，五日授大夫杖，七日授士杖：或曰担主，或曰辅病：妇人、童子不杖，不能病也”是也。郑注《丧大记》云“三日者，死之后三日也。为君杖不同日，人君礼大，可以见亲疏也”，引之者，欲道丧入五日，嗣子、大夫授杖巳讫，可以即位正其臣矣。 \\n 　 \\n 子沈子曰：“定君乎国，定昭公之丧礼於国。然后即位。”即位不日，此何以日？据即位皆不日。录乎内也。内事详录，善得五日变礼，或说危不得以逾年正月即位，故日。主书者，重五始也。 \\n [疏]注“详录”至“始也”。○解云：书日所以得变礼者，癸亥之日公丧，乃至戊辰之日然后君即位，象五日殡讫即位之礼，故录日以明之，言其变而合礼矣。 \\n 　 \\n 秋，七月，癸巳，葬我君昭公。○九月，大雩。定公得立，尢喜而不恤民之应。 \\n 立炀宫。炀宫者何？据十二公无炀公。○炀，馀亮反。 \\n [疏]“炀宫者何”。○解云：正以《春秋》之内，更无炀公之称，而立其宫，故执不知问。 \\n 　 \\n 炀公之宫也。春秋前炀公也。立者何？立者不宜立也。立炀宫，非礼也。不日嫌得礼，故复问立也。不日者，所见之世讳深，使若比武宫恶愈，故不日。 \\n [疏]“立者何”。解云：欲言是礼，不应言立；欲言非礼，复不书日，故执不知问。○“立者何”至“立也”。○解云：隐四年冬“卫人立晋”之下，传云“立者何？立者不宜立也”；成六年春“二月，辛巳，立武宫”之下，传云“立者何？立者不宜立也”。然则《春秋》之内，三发此文者，“公子晋”之下发之，是《春秋》之首；成六年“立武宫”之下发之，嫌立宫与诸侯异例；此复发之者，正以“立武宫”书日，此不书日，故同之。昭二十二年秋，“尹氏立王子朝”，不复发之者，从立晋之传可知。○“不日”至“立也”。○解云：《春秋》之例，失礼於宗庙例书日，故此不日嫌得礼也。注言此者，正以成六年巳有此传，今复发之，故解云耳。○“不日”至“不日”。○解云：例既书日，而不日者，正以当所见之世故也。若然，案庄二十三年“秋，丹桓宫楹”，何氏云“失礼宗庙例时”，与向说违者，盖失礼於鬼神例日，故隐五年“初献六羽”之下，何氏云“失礼鬼神例日”是也。若失礼脩营於宗庙，则例书时，即庄二十三年“秋，丹桓宫楹”，何氏云“失礼宗庙例时”是也。庄二十四年“春，王三月，刻桓宫桷”书月者，何氏云“月者，功重於丹楹”是也。若其失礼始造宗庙者，例书日，即成六年“春，王二月，辛巳，立武宫”是也。所以然者，刻桷功重於丹楹，犹变例以书月，况於始造宗庙，为费实深，宁不日乎？例既宜日而不日者，正以当所见之世，为内讳深，使若恶愈於武宫故也。 \\n 　 \\n 冬，十月，霣霜杀菽。何以书？记异也。菽，大豆。时犹杀菽，不杀他物，故为异。○霣，于敏反。 \\n [疏]注“时杀”至“为异”。○解云：知独杀菽，不杀他物者，正以此经特举杀菽，传云记异故也。若更杀他物，则经直云霣霜，不举穀名。传云“记灾也”，即桓元年“秋，大水”，传云“何以书？记灾也”，彼注云“灾伤二穀以上”是也。此则但伤一穀，既不成灾，故谓之异。 \\n 　 \\n 此灾菽也，曷为以异书？据无麦苗以灾书。 \\n [疏]注“据无”至“灾书”。解云：即庄七年“秋，大水。无麦苗”，传云“何以书？记灾也”是也。然则大水杀麦苗，传云记灾；今此霣霜杀菽，传云记异，故据而难之。若然，向解若更杀他物，则经直言霣霜，不举穀名，何故庄七年经云“秋，大水，无麦苗”者，彼传云“一灾不书，待无麦，然后书无苗”，彼注云“明君子不以一过责人，水、旱、螟、蟲，皆以伤二穀乃书。然不书穀名，至麦苗独书者，民食最重”是也。然则一灾不书，今此书者，示以早当诛季氏，故不得不录也。 \\n 　 \\n 异大乎灾也。异者，所以为人戒也。重异不重灾，君子所以贵教化而贱刑罚也。周十月，夏八月，微霜用事，未可杀菽。菽者，少类，为稼强，季氏象也。是时定公喜於得位，而不念父黜逐之耻，反为淫祀立炀宫，故天示以当早诛季氏。 \\n [疏]“异大乎灾也”。○解云：虽曰但伤一物，若以害物言之，灾而必书者，正以异重于灾故也，何者？隐三年传何注云“异者，非常而可怪，先事而至者”，隐五年作注云“灾者，有害於人物，随事而至者”。然则正由先事而至，可以为戒，若其变改，竟不害人物，若似君父教戒臣子之义，故但谓之异而贵之矣。灾者，随事而至，害於人物，虽言变改，亦无所及，若似刑罚一施，不可追更之义，故谓之灾而不重之，故注云“重异不重灾，君子所以贵教化而贱刑罚也”。然则直是美大此异，故言异大於灾，不论害物与否。《五行传》云“害物为灾，不害物为异”，亦通於此矣。○注“菽者”至“象也”。○解云：菽季不同，而得为其象者，正以菽为第三之称，故为少类。季氏於叔孟为第，亦是少之义，故得为其象。菽虽第三，为稼最强；季氏虽幼，彊於叔孟，故曰菽者，少类，为嫁强，季氏之象也。○注“是时”至“炀宫”。○解云：何氏以为定公者，昭公之子，与贾、服异。既为昭公之子而喜於得位者，正以父见放逐，薨於乾侯，雠人秉政有年岁矣，为道亦何可知，忽然而立，宁不喜乎？是以忘其耻辱，欲求福於淫祀，天怪其所为，故示之戒也。旧云定公为昭公弟，立非其次，是以喜之。而谓昭公为父者，臣子一例故也。云故天示以早当诛季氏也者，天戒若曰，等欲劳心作淫祀之时，不如作意早诛季氏。所以然者，虽作淫祀，终竟无福，早诛季氏，可以复雠去患故也。 \\n 　 \\n 二年，春，王正月。 \\n 夏，五月，壬辰，雉门及两观灾。其言雉门及两观灾何？据桓宫、僖宫灾，不言及。不但问及者，方於下及间其文问之，故先俱张本於上。○两观，工唤反，下及注皆同。 \\n [疏]注“据桓”至“言及”。○解云：即哀三年夏，“五月，辛卯，桓宫、僖宫灾”是也。 \\n 　 \\n 两观微也。雉门两观，皆天子之制，门为其主，观为其饰，故微也。 \\n [疏]注“雉门”至“微也”。○解云：知如此者，正以昭二十五年，传云“子家驹曰‘诸侯僣天子久矣，设两观’”云云者，此皆天子之礼。然则两观既为天子之礼，天恶其僣，故灾之。则知雉门与之同灾者，亦僣明矣，故云雉门及两观，皆天子之训也。若然，昭二十五年子家驹不言雉门为僣者，正以天子诸侯皆有雉门，但形制殊耳。若然，雉门为僣，於辞为负矣。宁知非是主灾两观，因及雉门而巳？故子家驹不数雉门为僣，而何氏必言雉门亦如天子之制者，正以下文“新作雉门及两观”之下，传云“不务公室”，既言不务如公室之礼，则知天子明矣。 \\n 　 \\n 然则曷为不言雉门灾及两观？据下“新作雉门及两观”先言作者。主灾者两观也。时灾从两观起。时灾者两观，则曷为后言之？据欲使言两观灾及雉门，若言宋督弑其君与夷及其大夫孔父。不以微及大也。何以书？不复言雉门及两观灾何以书者，上巳问雉门及两观灾，故但言何以书。○不复，扶又反，下同。 \\n [疏]注“不复”至“以书”。○解云：隐三年“秋，武氏子来求赙传云“武氏子来求赙，何以书”，注云“不但言何以书者，嫌主覆问上所说二事，不问求赙”；又七年“夏，城中丘”，传云“中丘者何？内之邑也。城中丘何以书”，注云“上言中丘者何？指问邑也。欲因言何以书？嫌但问书中丘，欲复言城中丘何以书”；僖二十年传云“西宫灾，何以书”。然则彼三传文，皆举句而问之，今此不嫌不以微及大何以书，而不举句而问之者，正以上传巳云“其言雉门及两观灾何”，不能复重言之，故省文也。 \\n 　 \\n 记灾也。此本子家驹谏昭公所当先去以自正者，昭公不从其言，卒为季氏所逐，定公继其后，宜去其所以失之者，故灾亦云尔。立雉门两观不书者，僣天子不可言，虽在《春秋》中犹不书。○先去，起吕反，下同。 \\n [疏]注“此本”至“云尔”。○解云：在昭二十五年。○注“立雉”至“不书”。○解云：知如此者，正以隐五年秋“初献六羽”，传云“何以书？讥。何讥尔？讥始僣诸公也”，“始僣诸公，昉於此乎？前此矣。前此，则曷为始乎此？僣诸公，犹可言也；僣天子，不可言也”是也。若然，须更脩大还僣天子，而得书之者，但作微辞以讥之，仍自不正言。 \\n 　 \\n 秋，楚人伐吴。 \\n 冬，十月，新作雉门及两观。其言新作之何？据俱一门两观，如故常。 \\n [疏]注“据俱”至“姑常”。○解云：正以所作与旧，俱一门两观，以故常无异，何言新作之乎？ \\n 　 \\n 脩大也。天灾之，当减损如诸侯制，而复脩大，僣天子之礼，故言新作以见脩大也。○见，贤遍反。 \\n [疏]注“故言”至“大也”。○解云：庄二十九年作注云“缮故曰新，有所增益曰作”。然则此言新者，见其料理旧墙；言作者，见其增益新木，皆是还大於诸侯之义，故言新作以见脩大矣。 \\n 　 \\n 脩旧不书，此何以书？据西宫灾复脩不书。 \\n [疏]注“据西”至“不书”。○解云：在僖二十年。 \\n 　 \\n 讥，何讥尔？不务乎公室也。务，勉也。不务公室，亦可施于久不脩，亦可施于不务始公室之礼，微辞也。月者，久也。当即脩之，如诸侯礼。 \\n [疏]注“不务”至“侯礼”。○解云：即文十三年传“世室屋坏何以书？讥。何讥尔？久不脩也”，何氏云“简忽久不以时脩治，至令坏败，故讥之”。然则此文不务公室者，亦可以见鲁人简忽，五月有灾，十月乃作之义，故云亦可施於久不脩也。云月者，久也者，正以庄二十九年“春，新延厩”，僖二十年“春，新作南门”，皆书时，此特月者，讥其久不脩故也。旧云如天子之门，大不可即成，故月以久之。 \\n 　 \\n 三年，春，王正月，公如晋，至河乃复。月者，内有彊臣之雠，外不见答於晋，故危之。 \\n [疏]注“月者”至“危之”。○解云：正以凡朝例时，假有小事，亦不书月，是以昭二年“冬，公如晋，至河乃复”，传云“其言至河乃复何？不敢进也”，注云“乃，难辞也。时闻晋欲执之，不敢往。君子荣见与，耻见距，故讳使若至河，河水有难而反”。然则彼是小故不足以月，今乃内有彊臣之雠，外不见答於晋，故书月以危之，似若襄二十八年十一月“公如楚”，何氏云“如楚书月者，危公朝夷狄”之类也。而僖十年注云“故如京师善则月荣之，如齐、晋善则月安之”者，善恶不嫌，假令同辞，亦何伤也。 \\n 　 \\n 三月，辛卯，邾娄子穿卒。 \\n 夏，四月。 \\n 秋，葬邾娄庄公。冬，仲孙何忌及邾娄子盟于枝。后相犯。时者，讳公使大夫盟，又未逾年君，薄父子之恩，故为易辞，使若义结善事。○枝，二传作“拔”。易，以豉反。 \\n [疏]“三月辛卯”云云。《公羊》、《穀梁》皆作“三月”，《左氏》作“二月”，未知孰正。○注“后相”至“善事”。○解云：其后相犯者，即哀元年“冬，仲孙何忌帅师伐邾娄”之属是也。云故为易辞者，即庄十三年“冬，公会齐侯盟于柯”，传云“何以不日？易也”，何氏云“易，犹佼易也，相亲信，无后患之辞”是也。 \\n 　 \\n 四年，春，王二月，癸巳，陈侯吴卒。 \\n 三月，公会刘子、晋侯、宋公、蔡侯、卫侯、陈子、郑伯、许男、曹伯、莒子、邾娄子、顿子、胡子、滕子、薛伯、杞伯、小邾娄子、齐国夏于召陵，侵楚。月而不举重者，楚以一裘之故，拘蔡昭公数年，然后归之，诸侯杂然侵之，会同最盛，故善录其行义兵也。拘不书者，恶蔡侯吝一裘而见拘执，故匹夫之。执归不书者，从执例。○夏，户雅反。召，上照反。数年，所主反。杂，七合反，又如字。恶蔡，乌路反，年末同。吝一裘，力刃反。 \\n [疏]“陈子”。○解云：上文二月“陈侯吴卒”，下之“六月，葬陈惠公”。然则其父未葬，宜称子某，而言陈子，僖九年“宋子”之下，注云“宋未葬，不称子某者，出会诸侯，非尸柩之前，故不名”。然则今此陈子亦然，但从宋子省文，不复注之。○注“月而”至“兵也”。○解云：《春秋》之义，侵伐例时，即上二年“秋，楚人伐吴”之属是也。善其义兵则书月，即僖十八年“春，王正月，宋公、曹伯”以下伐齐，注云“月者，与襄公之征齐，善录义兵”是也。若其举重，宜云公会刘子、晋侯以下侵楚，不言于召陵也，似若成十六年秋，“公会单子尹子、晋侯、齐国佐、邾娄子伐郑”之属。今而书月，复不举重者，善录其行义兵故也。若然，案僖四年“春，王正月，公会齐侯”以下侵蔡，何氏云“月者，善义兵也”。然则彼亦是义兵而举重者，正以彼下经云“楚屈完来盟于师，盟于召陵”，传云“其言盟于师，盟于召陵何？师在召陵也。师在召陵，则曷为再言盟？喜服楚也”，彼注云“孔子曰‘书之重，辞之复，呜呼！不可不察，其中必有美者焉’”。然则正以下有喜服楚之文，为义兵可知，是以不劳具录也。桓公十五年“冬，十有一月，公会齐侯、宋公”以下“于侈，伐郑”，彼注云“月者，善诸侯征突，善录义兵也。不举伐为重者，用兵重於会，嫌月为桓伐有危举，不为义兵录，故复录会”，注云之属，当文皆有成解，不劳逆说也。言楚以一裘之故，拘蔡昭公数年，然后归之者，即下传云“蔡昭公朝乎楚，有美裘焉，囊瓦求之，昭公不与，为是拘昭公於南郢，数年然后归之”是也。○注“拘不”至“夫之”。○解云：僖二十一年霍之会，“执宋公以伐宋”之属，皆书其执。今此不书，故决之。所以不直言贱之而巳，而言匹夫之者，以楚人执良霄之属，大夫犹书，今反不书，贱於大夫，故言匹夫之。○注“执归”至“执例”。○解云：即僖二十一年注云“凡出奔归书，执获归不书者，出奔巳失国，故录还应盗国，与执获者异，臣下尚随君事之，未失国，不应盗国，无为录也”。是其被执而归不书之义。今此蔡侯之执，经虽不书，其实见执，故得从其例矣。云云之说，备于僖二十一年。 \\n 　 \\n 夏，四月，庚辰，蔡公孙归姓帅师灭沈，以沈子嘉归，杀之。为不会召陵故也。不举灭为重，书以归杀之者，责不死位也。日者，定、哀灭例日。定公承黜君之后，有彊臣之雠，故有灭则危惧之，为定公戒也。○公孙归姓，二传无“归”字。姓，音生，又音姓。为不，于伪反，下“为季”、“为下”、“为治”、“为蔡”同。 \\n [疏]注“为不”至“故也”。解云：正以召陵之会，蔡为谋首，召陵之经不见沈子，而今灭之，故知义然也。○注“不举”至“位也”。○解云：正以襄六年“十有二月，齐侯灭莱”，传云“曷为不言莱君出奔？国灭，君死之，正也”，彼注云“明国当存，不书杀莱君者，举灭国为重”。然则莱君死位，故得举重，今沈子不死位，故不得举灭为重，而书以归杀之也。○“定哀”至“戒也”。○解云：定、哀之时，文致太平，若有相灭，为罪巳重，故皆书日以详其恶，即此经及下六年“春，王正月，癸亥，郑游速帅师灭许，以许男斯归”之属是也。既言定、哀灭例日，乃是灭为例矣。而又言定公承黜君之后，有强臣之雠，故有灭则危惧之，为定公戒者，欲道哀公之篇，若有相灭例合日。欲见他义者，容不书之，即哀公八年“春，王正月，宋公入曹，以曹伯阳归”，实是灭曹，但鲁人讳同姓之灭而不书之，是以亦不书日是也。然则案哀公之篇，更无书灭之经，而知例日者，正以文承定公之下，定公犹日，则哀公明矣。定公承黜君之后，偏有危惧，是以有灭则书日，哀公无此义，故讳其灭，以没不救同姓之罪，但知例合书其日，故何氏云焉。 \\n 　 \\n 五月，公及诸侯盟于浩油。再言公者，昭公数如晋，不见答，卒为季氏所逐。定公初即位，得与诸侯盟，故喜录之。后楚复围蔡不救，不日者，善诸侯能翕然俱有疾楚之心，会同最盛，故褒与信辞。○浩油，户老反，又古老反；下音由，一音羊又反，二传作“皋鼬”。数，所主反。楚复，扶又反，下“而复”、“复讨”同。翕，许及反。 \\n [疏]注“再言”至“录之”。解云：正以僖五年夏，“公及齐侯”以下“会王世子于首戴”，“秋，八月，诸侯盟于首戴”；九年“夏，公会宰周公”以下“于葵丘”，“九月，戊辰，诸侯盟于葵丘”之属，皆不再言公。今此再言公，故於此解之。言昭公数如晋，不见答者，即昭十二年夏，”公如晋，至河乃复”；十三年冬，“公如晋，至河乃复”；十五年“冬，公如晋”；十六年“夏，公至自晋”；二十一年冬，“公如晋，至河乃复”；二十三年“公如晋，至河，公有疾乃复”之属，是数如晋之文也。竟不见晋人来聘之经，故云不见答也。卒为季氏所逐者，即二十五年“九月，已亥，公孙于齐”是也。宁知再言公为喜录之者，正以文承祥录义兵之下而再言公，故知其喜，似若僖四年夏，“楚屈完来盟于师，盟于召陵”，传云“曷为再言盟？喜服楚也”之类，注云“孔子曰‘书之重，辞之复，呜呼！不可不察，其中必有美者焉’”，义亦通於此。 \\n 　 \\n 杞伯戊卒于会。不日，与盟同日。○戊，音茂，又音恤，二传作“成”。 \\n [疏]注“不日，与盟同日”。○解云：考诸古本，日亦有作“月”者，若作“日”字，宜云所见之世，小国之卒例合书日，即上言“三月，辛卯，邾娄子穿卒”之属是也。今不日者，正以与盟同日，文不可施故也，何者？若言五月甲子，公及诸侯盟于浩油，杞伯戊卒于会，则嫌上会非信辞；若言五月公及诸侯盟于浩油，甲子杞伯戊卒于会，则嫌与盟别日，是以进退不得日也。若作“月”字，宜云所见之世，则例书日，若有内行失，亦但月之，即昭六年“春，王正月，杞伯益姑卒”，何氏云“不日者，行微弱，故略之，”“入所见之世，责小国详，始录内行也。诸侯内行小失，不可胜书，故於终略责之，见其义”是也。然则今杞伯亦有内小失，宜合书月而不书月，正以与盟同月故也。 \\n 　 \\n 六月，葬陈惠公。 \\n 许迁于容城。 \\n 秋，七月，公至自会。月者，为下“刘卷卒”。月者，重录恩。○卷，音权。 \\n [疏]注“月者”至“卷卒”。○解云：正以《春秋》之义，致公例时，则桓二年“冬，公至自唐”之属是也。若其有危，乃合书月，即下八年“三月，公至自侵齐”之属是也。今此上会有义兵之录，上盟有信辞之美，又再言公为喜文，则知公於时无危明矣。既无危事而有七月，故知其月为下事尔。若然，案桓公十六年“秋，七月，公至自伐郑”，何氏云“致者，善桓公能疾恶同类，比与诸侯行义伐郑。致例时，此月者，善其比与善行义，故以致复加月也”。似月为善者，正以桓是篡贼，动作有危，而能疾篡脱危而至，故致之。何氏彼注必言此者，欲对桓元年垂会之注云“不致之者，为下去王，適足以起无王未足以见无王罪之深浅，故复夺臣子辞，成诛文也”。以此言之，则桓十六年注云“以致复加月”，仍是危文，但善其比与义，故能脱危而至，与此仍不妨矣。○注“月者，重录恩”。○解云：大夫之卒，宜又降于微国之君，但合书时而巳，而书月者，正以新奉王命，主会于召陵，於鲁有恩，故重而录之，故云月者，重录恩也。 \\n 　 \\n 刘卷卒。刘卷者何？天子之大夫也。外大夫不卒，此何以卒？我主之也。刘卷，即上会刘子。我主之者，因上王鲁文王之，张义也。卒者，明主会者，当有恩礼也。言刘卷者，主起以大夫卒之，屈於天子也。不日者，此尹氏以天子丧为主重也，此卷主会轻，故不日。 \\n [疏]“刘卷者何”。○解云：欲言诸侯，未有刘国；欲言大夫，大夫不卒，故执不知问。○注“刘卷”至“义也”。○解云：正以召陵之经，刘子为首，今而书卒，故知一人也。若不然，大夫之卒，例则不书，刘卷何事独得录见也。今而录见，明有恩於鲁，传曰：“我主之”，亦其一隅矣。刘子者，天子之大夫，奉天子之命，致诸侯於召陵，召陵之经序之于上，此言主之，主会明矣。此传宜云外大夫不卒，此何以卒？主我也。而云我主之者，正以《春秋》王鲁，因鲁之文，故言我主之，不言主我也。言张义者，欲张鲁君为王之义。○注“卒者”至“礼也”。○解云：若主会有恩礼者，即违例书卒，案僖九年“公会宰周公”，成十六年、十七年之时，数有公会单子、尹子之文，而皆不卒。言卒等有恩，当论远近，盖在主会之年卒者，恩而录之。若期外者，当从恩杀略之，是以尹子、单子之徒不见卒文。若奔丧主我使来会葬之属，其恩差重，三年之外方始略之，即隐三年“夏，四月，辛卯，尹氏卒”，传云“外大夫不卒，此何以卒？天王崩，为诸侯之主也”。彼注云“时天王崩，鲁隐往奔丧，尹氏主傧赞诸侯，与隐交接而卒，恩隆於王者，则加礼录之”，“明当有恩礼”；又文三年“夏，五月，王子虎卒”，傅云“外大夫不卒，此何以卒？新使乎我也”，彼注云“王子虎，即叔服也，新为王者使来会葬，在葬后三年中卒，君子恩隆於亲亲，则加报之，故卒，明当有恩礼也”是。○注“言刘”至“天子”。○解云：襄十五年“刘夏”之下，传云“刘夏者何？天子之大夫也。刘者何？邑也。其称刘何？以邑氏也”，彼注云“诸侯入为天子大夫，不得氏国称本爵，故以所受采邑氏称子”，“不称刘子而名者，礼，逆王后当使三公，故贬去大夫，明非礼也”。然则今此刘卷，乃是圻外诸侯，入为天子大夫，所以不言刘子卷卒，从诸侯之例，而言刘卷，其但字者，正欲起大夫卒之，屈於天子故也。○注“不日”至“不日”。○解云：文三年“王子虎”之下，何氏云“尹氏卒日，此不日者，在期外也”。然则尹氏之主诸侯，由其在期内，故日之。今此刘卷之主诸侯，亦在期内而不日者，正以尹氏之主诸侯，乃是天王崩，傧赞隐公，其恩重矣。刘卷之主诸侯，乃在召陵之会，故不书日，见其轻矣，知云不日者，比尹氏以天子丧为主重也。言刘卷卒所以不书日者，若比尹氏之时，尹氏以天子丧为主重，故书日，刘卷但为会主，其恩轻，故不日矣。 \\n 　 \\n 葬杞悼公。 \\n 楚人围蔡。囊瓦称人者，楚为无道，拘蔡昭公数年，而复怒蔡归有言伐之，故贬，明罪重於围。 \\n [疏]注“囊瓦”至“於围”。○解云：正以下传云“为是兴师，使囊瓦将而伐蔡”，故知此文楚人者，是囊瓦矣。言拘蔡昭公数年，而复怒蔡归有言伐之者，皆下传文。云故贬，明罪重於围者，谓由是之故贬之称人，明其罪重，异於凡围矣。其几常之围，罪不至贬，即哀元年“楚子”以下“围蔡”之属是也。 \\n 　 \\n 晋士鞅、卫孔圄帅师伐鲜虞。○圄，鱼吕反，《左氏》作“圉”。“虞”，本或作“吴”，音虞。 \\n 葬刘文公。外大夫不书葬，此何以书？录我主也。其实以主我恩录之，故云尔，举采者，礼，诸侯入为天子大夫，更受采地於京师，天子使大夫为治其国，有功而卒者，当益封其子。时刘卷以功益封，故不以故国而以采地书葬起其事，因恩以广义也。称公者，明本诸侯也。○举采，七代反，下“采地”同。 \\n [疏]注“举采”至“侯也”。○解云：知刘卷本是诸侯者，正以其葬称公故也。知天子使大夫为治其国者，正以此人身在王朝，明其本国须有治之者。云有功而卒者，当益封其子者，正以父子并得之，故谓之益。云不以故国者，经传无文，不知其故国是何。云因恩以广义也者，谓因有主会之恩，遂举采称公，以广见其本是诸侯之义也。云称公者，明本诸侯也者，正以天子大夫，本无称公之义。今言葬刘文公，乃与葬晋文公之属相似故也。 \\n 　 \\n 冬，十有一月，庚午，蔡侯以吴子及楚人战于伯莒，楚师败绩。吴何以称子？据灭徐称国。○伯莒，《左氏》作“柏举”。 \\n [疏]注“据灭徐称国”。○解云：即昭三十年冬十二月，“吴灭徐。徐子章禹奔楚”是也。 \\n 　 \\n 夷狄也，而忧中国。言子，起忧中国，言以明为蔡故也，与桓十四年同。 \\n [疏]注“言以”至“年同”。○解云：桓十四年冬，“宋人以齐人”以下“伐郑”，传云“以者何？行其意也”，彼注云“以已从人曰行，言四国行宋意也”是也。 \\n 　 \\n 其忧中国奈何？伍子胥父诛乎楚，挟弓而去楚，挟弓者，怀格意也。礼，天子雕弓。诸侯彤弓，大夫婴弓，士卢弓。○挟弓，音协，又子协反。雕，下辽反。彤，大冬反。婴弓，於耕反，见《司马法》。卢，力吴反。 \\n [疏]注“挟弓”至“意也”。○解云：格，犹拒也。言所以挟弓者，谓若君使人追之时，巳即怀拒之意，故曰挟弓者，怀格意也。若似今人谓不顺之处为格化之类也。或云格，来也，言所以挟弓者，怀欲到来复雠之意。○注“礼天子”至“卢弓”。○解云：古礼无文也。 \\n 　 \\n 以干阖庐。不待礼见曰干。欲因阖庐以复雠。○礼见，贤遍反，下“不见”同。阖庐曰：“士之甚，言其以贤士之甚。勇之甚！”将为之兴师而复雠于楚。伍子胥复曰：“诸侯不为匹夫兴师，必须因事者，其义可得；因公讬私，而以匹夫兴师讨诸侯，则不免於乱。○将为，于伪反，下“不为也”、“不为匹”、“为是”，注“为子胥”同。且臣闻之，事君犹事父也。亏君之义，复父之雠，臣不为也”。於是止。蔡昭公朝乎楚，有美裘焉，囊瓦求之，昭公不与，为是拘昭公於南郢，数年然后归之。於其归焉，用事乎河，时北如晋请伐楚，因祭河。○囊，乃郎反。郢，以其反，又以政反。 \\n [疏]“为是拘昭公於南郢”。○解云：盖以楚於诸夏差而近南，故谓之南郢。若宣十二年传云“南郢之与郑，相去数千里”，何氏云“南郢，楚都”之类是也。○注“时北”至“祭河”。解云：正以河非楚、蔡之间也。 \\n 　 \\n 曰：“天下诸侯苟有能伐楚者，寡人请为之前列。”楚人闻之，怒。见侵后闻蔡有此言而怒。 \\n [疏]注“见侵”至“而怒”。○解云：正以上文“楚人围蔡”，在侵楚之后故也。而伐蔡者，即下“楚人围蔡”是也。围而言伐者，举总名故也。 \\n 　 \\n 为是兴师，使囊瓦将而伐蔡。蔡请救于吴，伍子胥复曰：“蔡非有罪也，楚人为无道，君如有忧中国之心，则若时可矣。”犹曰，若是时可兴师矣，激发初欲兴师意。○将，子匠反。激，古狄反。於是兴师而救蔡。不书与子胥俱者，举君为重。子胥不见於经，得为善者，以吴义文得成之也。虽不举子胥，为非怀恶而讨不义，君子不得不与也。 \\n [疏]“而救蔡”。解云：不书救蔡者，止以蔡为兵故首也。○注“子胥”至“成之也”。○解云：案此传文，有善子胥之意。子胥不得见於经而得为善之者，正以吴得进而称子，是其义文。以是之故，得成子胥之善，故曰以吴义文得成之也。○注“虽不”至“与也”。○解云：吴子若直救蔡讨楚而败之也，是其忧中国，尊事周室之义，但亲用子胥之谋，兼有为复雠之意，是以传家取而说之，遂举子胥之辞以见之。虽举子胥之辞，但非怀恶而讨不义，是以君子与之。昭十一年楚子诱蔡侯之下，传云“怀恶而讨不义，君子不予也”。故注者取而况之。 \\n 　 \\n 曰：事君犹事父也，此其为可以复雠奈何？曰：父不受诛，不受诛，罪不当诛也。子复雠可也。《孝经》曰：“资於事父以事君而敬同。”本取事父之敬以事君，而父以无罪为君所杀。诸侯之君与王者异，於义得去，君臣巳绝，故可也。《孝经》云“资於事父以事母。”庄公不得报雠文姜者，母所生，虽轻於父，重於君也。《易》曰：“天地之大德曰生。”故得绝，不得杀。 \\n [疏]注“本取事父以事君”。○解云：何氏之意，以资为取，与郑异。郑注云“资者，人之行也”。注《四制》云“资，犹操也”。然则言人之行者，谓人操行也。云云之说，具於《孝经疏》。○注“庄公”至“君也”。○解云：即庄元年注云，言逊者“明但当推逐去之，亦不可诛，诛不加上之义”是也。○注“易曰”至“曰生”。○解云：下《系辞》文也。 \\n 　 \\n 父受诛，子复雠，推刃之道也。子复仇，非当复讨其子，一往一来曰推刃。○当，丁浪反。复雠不除害，取雠身而巳，不得兼雠子，复将恐害已而杀之。时子胥因吴众，堕平王之墓，烧其宗庙而巳。昭王虽可得杀，不除云。○堕，许规反。去，起吕反。 \\n [疏]注“时子胥”至“而巳”。○解云：《春秋说》文也。彼文又云“鞭平王之尸，血流至“踝此注不言之者，省文也。案昭二十六年秋九月楚子居卒”至“今十馀年矣而言血流至踝者，非常之事，宁可常理言之？或者盖以子胥有至孝之至，精诚感天，使血流所以快孝子之心也。 \\n 　 \\n 朋友相卫，同门曰朋，同志曰友。相卫，不使为雠所胜。时子胥因仕於吴为大夫，君臣言朋友者，阖卢本以朋友之道为子胥复雠。孔子曰：“益者三友，损者三友：友直，友谅，友多闻，益矣；友便辟，友善柔，友便佞，损矣。”○辟，婢亦反。辩佞，如字，本亦作“便佞”。 \\n [疏]注“同门”至“损矣”。○解云：出《苍颉篇》。汉主谓司马迁云：李陵非汝同门之朋，同志之友乎？义亦通於此。而书传散宜生等受学於大公，大公除师学之礼，酌酒切肺，约为朋友。然则大公为师而言朋者，盖大公知其非常人，遂除师学之礼，以友朋之道待之也。既除师学之礼，连朋言之亦何伤？云君臣言朋友者云云，即《诗》云“朋友攸摄，摄以威仪”，注云“朋友谓群臣，与成王同志好者”，义亦通於此。云孔子曰益者三友云云，《论语》文。引之者，道阖庐、子胥相与益友：盖以阖庐为谅，何者？谓一许为之兴师，终不变悔是也。盖以子胥为直与多闻，何者？不敢亏君之义复父之雠，是其直也；子胥贤者，博古今之事，是其多闻矣，便辟，谓巧为譬喻。善柔，谓口柔面柔体之属。辩佞，辩为媚矣。案今世间有一《论语》，音便辟为“便僻”者，非郑氏之意，通人所不取矣。 \\n 　 \\n 而不相迿，迿出表辞，犹先也。不当先相击剌，所以伸孝子之恩。○迿，音峻，又音巡，又玄遍反，先也。剌，七亦反。 \\n [疏]注“迿出”至“先也”。○解云：依《大司马》，田猎习战之时，云“为表，百步则一，为三表；又五十步为一表”。然则表者，谓其战时旅进旅退之限约。迿者，谓不顾步伍勉力先往之意，故曰出表辞。若然，所以伐吴之经，不使子胥为兵首者，盖以吴王讨楚，兵为蔡故，且举君为重，是以不得见也。 \\n 　 \\n 古之道也。 \\n 楚囊瓦出奔郑。 \\n 庚辰，吴入楚。吴何以不称子？据狄人盟于邢，有进行称人。○行，下孟反。 \\n [疏]“楚囊瓦出奔郑”。○解云：《左氏》以为战不胜而去。上经称人者，贬。范氏云“知见伐由已，故惧而出奔”，盖何氏与之同。而战时称人者，行不进矣。○注“据狄”至“称人”。○解云：即僖二十年“秋，齐人、狄人盟于邢”，何氏云“狄称人者，能常与中国也”是也。 \\n 　 \\n 反夷狄也。其反夷狄奈何？君舍于君室，大夫舍于大夫室，盖妻楚王之母也。舍其室，因其妇人为妻。日者，恶其无义。 \\n [疏]注“日者，恶其无义”也者。正以《春秋》之义，入例书时，伤害多则月，即定五年夏，“於越入吴”；僖三十三年“春，王二月，秦人入滑”之属是。今而书日，故须解之。 \\n 　 \\n 五年，春，王正月，辛亥，朔，日有食之。是后臣恣日甚，鲁失国宝，宋大夫叛。 \\n [疏]注“是后”至“夫叛”。○解云：盖谓下八年秋，“晋赵鞅帅师侵郑，遂侵卫”之文是也。云鲁失国宝，即下八年冬，“盗窃宝玉大弓”，传云“季氏之宰，则微者也，恶乎得国宝而窃之”是也。云宋五大夫叛，即下十一年“春，宋公之弟辰及仲佗、石彄、公子池自陈入于萧，以叛”，“秋，宋乐世心自曹入于萧”，何氏云“不言叛者，从叛臣，叛可知”是也。 \\n 　 \\n 夏，归粟于蔡。孰归之？诸侯归之。曷为不言诸侯归之？据齐人来归卫宝。 \\n [疏]注“据齐”至“卫宝”。解云：在庄六年。 \\n 　 \\n 离至不可得而序，故言我也。时为蔡新被强楚之兵，故归之粟，与戍陈同义。○为，于伪反。 \\n [疏]注“时为”至“之粟”。○解云：即《老子》云“大兵之后必有凶年”，彼注云“言妨其耕稼”是也。○注“与戍陈同义”。○解云：即襄五年“冬，戍陈”，传云“孰戍之？诸侯戍之。曷为不言诸侯戍之？离至不可得而序”，彼注云“离至，离别前后至也。陈坐欲与中国，被强楚之害，中国宜杂然同心救之，乃解怠前后至，不序以刺中国之无信”，故言我也。注云言我者，以鲁至时书与鲁微者同文。微者同文者，使若城楚丘辟鲁独戍之。今归粟于蔡之义亦然，故云与戍陈同义矣。然则彼已有传，而复发之者，正以归戍之文异，故同之。 \\n 　 \\n 於越入吴。於越者何？越者何？不言或者，嫌两国。 \\n [疏]“於越者何”。○解云：正以越为国名，经典通称，忽加“於”字，故执不知问。○“越者何”。○解云：问昭三十二年“夏，吴伐越”之属矣。正以此文加“於”字，是以单言越者，翻然可怪，故执不知问。○“不言”至“两国”。○解云：隐元年传云“曷为或言会，或言及”之属皆言或，今此何故不云曷为或言於越？或言越者？弟子之意本疑於越与越为两国，是以分别而问之。旧云正以僖四年传云“执者曷为或称侯？或称人？称侯而执者，伯讨也；称人而执者，非伯讨也”。然则彼言或者，乃是两事之辞，今此若云曷为或言越，或言於越，则嫌为两国，是以别之。 \\n 　 \\n 於越者，未能以其名通也。越者，能以其名通也。越人自名於越，君子名之曰越。治国有状，能与中国通者，以中国之辞言之曰越；治国无状，不能与中国通者，以其俗辞言之，因其俗可以见善恶，故云尔。赤狄以赤进者，狄於北方总名，赤者其别，与越异也。吴新忧中国，士卒罢敝而入之，疾罪重，故谓之於越。○见，贤遍反。卒，子忽反。罢弊，音皮，弊亦作“敝”音同。 \\n [疏]注“治国有状”云云，“治国无状”云云。○解云：此状谓模状也，模状犹规矩。若有规矩，是得先生之术，故谓之进；若无规矩，是失治国之法，当获咎祸，故谓之退，是以此注云治国有状云云。治国无状云云，凶仪云“无状招祸义”，亦通於此。亦有一本状皆作“礼”字，但非古本，是以不能得从之也。注“赤狄”至“异也”。○解云：正以宣十一年“秋，晋侯会狄于攒函”之文，直单言狄，不言赤矣；宣十五年夏，“晋师灭赤狄潞氏”，传云“潞子之为善也”，“离于夷狄”，是其加赤为进之事也。但狄者北方之总名，乃是鄙贱之号，赤者是其别称，故得加之为进矣。今越者，乃是其国名，若似齐、晋、鲁、卫之属，诸夏之人有礼仪者，其国名之上，不见加“於”处，唯有越为此文，寻检其事，此时入吴，实合罪贬，故注之。○注“疾罪”至“於越”。○解云：夷狄之称，止有七等之名，州不若国，最其贱者，今乃加於，见其入吴之疾，故以罪重言之。 \\n 　 \\n 六月，丙申，季孙隐如卒。仲遂以贬起弑，是不贬，著其逐君者，举君出为重，故从季辛起之，犹卫孙甯。○弑，音试。 \\n [疏]注“仲遂”至“孙甯”。○解云：宣八年“仲遂卒于垂”，传云“仲遂者何？公子遂也。何以不称公子？贬。曷为贬？为弑子赤贬”，是其以贬起弑也。案公子翚、仲遂之类，而不据之者，以其无卒文故也。今此欲道隐如之卒，经无贬文，故据卒时有贬文者言之也。欲举君出为重者，即昭二十五年“九月，已亥，公孙于齐”是也。言举其君出为重，即隐如之罪巳重，是以於卒不复贬也。言故从季辛起之者，即昭二十五年“秋，七月，上辛，大雩。季辛，又雩”者，彼注云“不言下辛言季辛者，起季氏不执下而逐君”是也。言季辛巳起其逐君之义，是以於卒不劳更贬也。言犹卫孙甯者，即襄十四年夏，“四月，已未，卫侯衎出奔齐”，注云“不书孙甯逐君者，举君绝为重”是也。 \\n 　 \\n 秋，七月，壬子，叔孙不敢卒。 \\n 冬，晋士鞅帅师围鲜虞。 \\n 　"}
{"章节": "定公卷二十六（起六年，尽十五年）", "正文": "定公卷二十六（起六年，尽十五年） \\n  \\n  \\n 　 \\n 　   六年，春，王正月，癸亥，郑游遬帅师灭许，以许男斯归。 \\n 二月，公侵郑。月者，内有彊臣之雠，不能讨，而外结怨，故危之。公至自侵郑。 \\n 夏，季孙斯、仲孙何忌如晋。 \\n 秋，晋人执宋行人乐祁犁。 \\n 冬，城中城。 \\n 季孙斯、仲孙忌帅师围运。此仲孙何忌也，曷为谓之仲孙忌？讥二名。二名非礼也。为其难讳也。一字为名，令难言而易讳，所以长臣子之敬，不逼下也。《春秋》定、哀之间，文致太平，欲见王者治定，无所复为讥，唯有二名，故讥之，此《春秋》之制也。○为其，于伪反。令，力呈反。易，以豉反。长，丁丈反。大，音泰。见，贤遍反。治，直吏反。复，扶又反。 \\n [疏]“冬季孙斯、仲孙忌”。○解云：古本无“何”字有者，误也。《穀梁》及贾经皆无“何”字。又哀公三年经云“晋魏多帅师侵卫”，传云“此晋魏曼多也。曷为谓之晋魏多？讥二名。二名非礼也”。以此言之，则此经无“可”明矣，而贾氏云“《公羊》曰仲孙何忌者，盖误”。○“此仲孙”至“之仲孙忌”。○解云：正决上文夏“仲孙何忌如晋”之文也。○注“一字”至“逼下”。解云：难言者，谓言难著。既不言君父之名，即是臣子之敬，故曰长臣子之敬也；动不违礼，为下之易，故曰不逼下也。云《春秋》定、哀之间，文致太平者，实不太平，但作太平文而巳，故曰文致太平也。案《春秋说》，昭公亦为所见之世，而此注偏指定、哀为太平者，正以昭公之时，未讥二名故也。云唯有二名，故讥之者，文王之臣散宜生，孔子门人宓不齐之属，皆亲事圣人，而以二字为名者，谓依古礼，若似尧名故勋，舜名重华，禹名文命，宣王之兴，名子为宫皇之属是也。但孔子作《春秋》，欲改古礼为后王之法，是以讥其二名，故注即言此《春秋》之制也。然则传云“二名非礼”者，谓非新王礼，不谓非古礼也。 \\n 　 \\n 七年，春，王正月。 \\n 夏，四月。 \\n 秋，齐侯、郑伯盟于咸。○咸，音咸。 \\n 齐人执卫行人北宫结，以侵卫。 \\n 齐侯、卫侯盟于沙泽。大雩。先是公侵郑，城中城，季孙斯、仲孙忌如晋围运，费重不恤民之应。○费重，芳味反，下同。○ \\n [疏]注“先是公侵郑”。○解云：即上六年“二月，公侵郑”是也。云城中城者，即上六年“冬，城中城”是也。云季孙斯、仲孙忌如晋者，在上六年夏，而於“城中城”之下言之者，盖遂重者先言之故也。云围运者，即上六年冬季孙斯、仲孙何忌围运是。 \\n 　 \\n 齐国夏帅师伐我西鄙。 \\n 九月，大雩。承前费重不恤民，又重之以齐师伐我，我自救之役。○重之，直用反。 \\n 冬，十月。 \\n 八年，春，王正月，公侵齐。公至自侵齐。 \\n 二月，公侵齐。三月，公至自侵齐。出入月者，内有彊臣之雠，外犯彊齐再出，尤危於侵郑，故知入亦当蒙上月。 \\n [疏]“春，王正月，公侵齐”。○解云：侵伐例时，而此月者，正以内有强臣之雠，而外犯彊齐，故危之。○“公至自侵齐”。○解云：以例言之，不蒙上月矣。○注“出入”至“上月”。○解云：正以《春秋》之例，有虽在月下而不蒙月者，故贾氏云“还至不月，为曹伯卒月”是也，故何氏分疏之云。此定公侵齐，所以出入月者，正以内有强臣之雠不能讨，而外犯强齐，顿烦再出，尤危於六年侵郑之时，故知其入亦当蒙月也。上六年“二月，公侵郑”，彼注云“月者，内有强臣之雠，不能讨，而外结怨，故危之也”，下经始云“公至自侵郑”，则知何氏以为至不蒙月，故此决云再出尤危於侵郑，则知入亦当蒙月也。 \\n 　 \\n 曹伯露卒。 \\n 夏，齐国夏帅师伐我西鄙。 \\n 公会晋师于瓦。公至自瓦。此晋赵鞅之师也，但言晋师者，君不会大夫之辞也。公会大夫，不别得意，虽得意不致，此致者，讳公为大夫所会，故使若得意者。○别，彼列反。 \\n [疏]注“此晋”至“之辞”。○解云：正以下经云“晋赵鞅帅师侵郑，遂侵卫”，故知此言公会晋师，是赵鞅之师矣。宣元年秋，“赵盾帅师救陈”，宋公以下“会晋师于斐林，伐郑”，传云“此晋赵盾之师，曷为不言赵盾之师？君不会大夫之辞也”。今此文势与彼正同，故此何氏取彼传文以解之。○注“公会”至“不致”。○解云：庄六年作注云“公与二国以上出会盟，得意致地，不得意不致”。公与一国出会盟，得意致地，不得意不致”。然则公与诸侯尊同体敌，莫肯相下，故须别之，见其得意与否；若与大夫盟会之时，尊卑异等，得意可知，何劳别之乎？故僖二十五年冬，“公会卫子、莒庆盟于洮”，何氏云“洮，内地。公与未逾年君、大夫盟，不别得意，虽在外，犹不致也”是。云此致者，讳公为大夫所会，故使若得意者，正以公与一国出会盟，得意致地，不得意不致。今此书致，故云使若得意者。 \\n 　 \\n 秋，七月，戊辰，陈侯柳卒。 \\n 晋赵鞅帅师侵郑，遂侵卫。○葬曹靖公。○曹竫，才井反，本亦作“靖”。 \\n 九月，葬陈怀公。 \\n 季孙斯、仲孙何忌帅师侵卫。 \\n 冬，卫侯、郑伯盟于曲濮。○濮，音卜。 \\n 从祀先公。从祀者何？顺祀也。复文公之逆祀。 \\n [疏]“从祀者何”。○解云：欲言其祭，经无宫庙之文；欲言非祭，谓之从祀，故执不知问。 \\n 　 \\n 文公逆祀，去者三人。谏不从而去之。 \\n [疏]“文公逆祀，去者三人”。○解云：谓文二年“八月，丁卯，大事于大庙，跻僖公”，传云“跻者何？升也。何言乎升僖公？讥。何讥尔？逆祀也。其逆祀奈何？先祢而后祖也”是也。 \\n 　 \\n 定公顺祀，叛者五人。谏不以礼而去曰叛。去与叛皆不书者，微也。不书禘者，后祫亦顺，非独禘也。言祀者，无巳长久之辞。不言僖公者，闵公亦得其顺。 \\n [疏]注“谏不”至“曰叛”。○解云：谓谏君全不以礼，不从之而去者，谓之叛也。○注“不书”至“禘也”。○解云：何氏之意，以为三年一祫，五年一禘，谓诸侯始封之年，禘祫并作之。但夏禘则不礿，秋祫则不尝而巳。一祫一禘，随次而下，其间三五参差，亦有禘祫同年时矣。若其有丧，正可於丧废，其祫禘之年，仍自乘上而数之，即僖八年“禘于大庙”之时，禘祫同年矣。至文二年“大事於大庙”之下，传云“大事者何？大祫也”。何氏云“从僖八年禘数之知为大祫”，是从僖八年禘祫同年数之，即文二年为祫年，文五年为禘祫同年，又随次而数之，至今定八年，亦禘祫同年矣。凡为祭之法，先重而后轻，禘大於祫固当先之，则知此言从祀先公者，是禘明矣，故云不书禘者，后祫亦顺，非独禘也。若然，既言是禘，理宜在夏，而在冬下者，当之矣。○注“言祀”至“之辞”。○解云：桓八年传云“春曰祠”，何氏云“祠，犹食也，犹继嗣也。春物始生，孝子思亲继嗣而食之，故曰祠，因以别死生”。然则此经何以不言从祭先公，或言大事于先公？而言祀者，见其相嗣不巳，长久常然，故云言祀者，无巳长久之辞。○注“不言”至“其顺”。○解云：闵二年“夏，五月，乙酉，吉禘于庄公”，僖八年“秋，七月，禘于大庙”，文二年“八月，丁卯，大事于大庙”之文皆道其人，今此经文所以不言从祀僖公而言先公者，正以闵公亦得其顺，是以不得特指之。 \\n 　 \\n 盗窃宝玉大弓。盗者孰谓？微而窃大，可怪，故问之。 \\n [疏]注“微而”至“问之”。○解云：哀四年传云“弑君贱者穷诸人，此其称盗以弑何？贱乎贱者也”。然则盗是微贱之称，宝玉大弓国之重宝，故云微而窃大也。 \\n 　 \\n 谓阳虎也。阳虎者，曷为者也？季氏之宰也。季氏之陪臣为政者。 \\n [疏]注“季氏”至“政者”。○解云：季氏之宰，於国为陪臣，而为政于鲁，故曰为政也。 \\n 　 \\n 季氏之宰，则微者也，恶乎得国宝而窃之？阳虎专季氏，季氏专鲁国。阳虎拘季孙，季氏逐昭公之后，取其宝玉，藏於其家。阳虎拘季孙，夺其宝玉。季孙取玉不书者，举逐君为重。○恶乎，音乌。 \\n [疏]注“季氏逐昭公”者。○解云：在昭二十五年秋。 \\n 　 \\n 孟氏与叔孙氏迭而食之，睋而鋟其板，以瓜刻其馈敛板。○迭，大结反，注同。食之，音嗣，下注“迭食”同。睋而，五多反，下同。鋟，本又作“鑯”，七廉反，又且审反，以瓜刻馈敛板也；本或作“鈠”，误。 \\n [疏]注“以瓜刻”至“板”。○解云：谓以指瓜刻其馈器之上，敛藏衣物之板，谓盖板也。 \\n 　 \\n 曰：“某月某日，将杀我于蒲圃，力能救我则於是。”於是时。○圃，本又作“甫”，同布古反，又音布。至乎日若时而出。临南者，阳虎之出也，御之。为季孙御。 \\n [疏]“至乎日若时”。○解云：谓至于某日如约之时也。以此言之，则知上文云某月某日，宜亦言其时，但传家省去之，至此乃言若时，以刻日也。○“临南”至“之出”。○解云：姊妹之子谓之出，盖是虎之外生也。或云从其家出而仕于公，亦不妨，下季氏云世世有子是矣。 \\n 　 \\n 於其乘焉，季孙谓临南曰：“以季氏之世世有子，言我季氏累世有女以为臣。○其乘，绳证反，下皆同。女，音汝。 \\n [疏]“于其乘焉”者。○解云：胃于其上车之时矣。子可以不免我死乎？”以义责之。临南曰：“有力不足，臣何敢不勉？”阳越者，阳虎之从弟也，为右。为季孙车右，实卫之。○从弟，才用反，下同。 \\n 　 \\n [疏]注“实卫之”。○解云：谓守卫季孙，不令走。 \\n 　 \\n 诸阳之从者，车数十乘，至于孟衢，孟氏衢四达，可以横去。○数，所主反。 \\n [疏]注“衢四”至“横去”。○解云：即《释宫》“四达谓之衢”，李巡云“四达各有所至曰”，衢孙氏曰“交通四出”是也。 \\n 　 \\n 临南投策而坠之，策，马捶也。见二家迭食之，欲将季孙由孟氏免之，恐阳越不听，故诈投策，欲使下车。○而坠，直类反。捶，章蕊反。阳越下取策，临南駷马，捶马衔走。○駷，本又作“扌敕”，字书无此字，相承用之，素动反。而由乎孟氏，阳虎从而射之，矢著于庄门。庄门，孟氏所入门名。言几中季孙，赖门闭，故著门。○射，食亦反。著，直略反，注同。庄，本或作“严”，亦音庄。几，音祈。中，丁仲反。○然而甲起於琴如，甲，公敛处父所帅也。琴如，地名。二家知出期，故於是时起兵。 \\n [疏]注“甲公”至“地名”。○解云：即下传云“既驾，公敛处父帅师而至”是也。○注“二家”至“起兵”。○解云：即上传云“力能救我则於是”是也。 \\n 　 \\n 弑不成，却反舍于郊，皆说然息。说，解舍。然，犹如。○杀不，音试，下同，郤反，去略反，本又作“却”。说然，本又作“税”，始锐反，又他会反，注同。说，解舍也。然，犹如也。 \\n [疏]“弑不成”。○解云：正以季孙於阳虎为君，故谓之弑也。却反舍于郊者，谓上文阳虎从而射之时，逐之乡孟氏，今而还去舍於郊，故曰却反舍于郊，不谓元从郊来。 \\n 　 \\n 或曰：“弑千乘之主，时季氏邑至於千乘。而不克，舍此可乎？”嫌其近而无所依。阳虎曰：“夫孺子得国而巳，得免专国家而巳。如丈夫何？”如，犹奈也。丈夫，大人称也。○称，尺证反。睋而曰：“彼哉！彼哉！望见公敛处父师，而曰彼哉彼哉。再言之者，切遽意。○遽，其虑反。趣驾。”使疾驾。○趣，七欲反，一音七住反。既驾，公敛处父帅师而至，公敛处父，孟氏、叔孙氏将兵之将。 \\n [疏]注“公敛”至“之将”。解云：《左氏》以为孟氏家臣。 \\n 　 \\n 慬然后得免，自是走之晋。宝者何？璋判白，判，半也。半圭曰璋，白藏天子，青藏诸侯，鲁得郊天，故锡以白。不言璋言玉者，起珪、璧、琮、璜、璋五玉尽亡之也。传独言璋者，所以郊事天，尤重。《诗》云“奉璋峨峨，髦士攸宜”是也。礼，珪以朝，璧以聘，琮以发兵，璜以发众，璋以徵召。○慬，其靳反。璋，音章，琮，在宗反。璜，音黄。峨峨，五多反，本又作“蛾”。髦，音毛。 \\n [疏]“宝者何”。○解云：欲言贵物，微者窃之；欲言贱物，又在弓玉之上，故执不知问。○注“半圭曰璋”。○解云：《释器》无文。云白藏天子，青藏诸侯，《春秋说》文。云不言璋言玉者，起珪、璧、琮、璜、璋五玉尽亡之也者，正以玉为总名故也。○注“诗云“”至“徵召”。○解云：言文王祭皇天上帝时，在助祭者奉此半珪之璋，其仪容峨峨盛庄矣，尽是俊士之所宜利。何氏与郑同。云礼，珪以朝，璧以聘，琮以发兵，璜以发众，璋以徵召者，时王之礼也。 \\n 　 \\n 弓绣质，质，拊也。言大者，力千斤。○拊，芳甫反，又方千反。 \\n [疏]注“言大者，力千斤”。○解云：千斤之文，何氏有所见。《家语》云：“三十斤为钧，四钧谓之石。”然则千斤之弓，其力八石三斗有馀，故《左传》云：“可以威不轨，戒不虞也”。 \\n 　 \\n 龟青纯。纯，缘也。谓缘甲〈再页〉也。千岁之龟青髯，明于吉凶。《易》曰：“定天下之吉凶，成天下之亹亹者，莫善乎蓍龟。”经不言龟者，以先知，从宝省文。谓之宝者，世世保用之辞，此皆鲁始封之锡。不言取而言窃者，正名也。定公从季孙假马，孔子曰“君之於臣，有取无假，而君臣之义立”。主书者，定公失政，权移陪臣，拘其尊卿，丧其五玉，无以合信天子，交质诸侯，当绝之。不书拘季孙者，举五玉为重。书大弓者，使若都以国宝书，微辞也。○青纯，之闰反，注同。纯缘，悦绢反，下同。〈冉页〉，而占反。亹，文匪反。蓍，音尸。丧，息浪反。 \\n [疏]注“千岁之龟青〈冉页〉”。○解云：以时事知之也。○注“易曰”至“著龟也”。○解云：此皆《上系辞》文也。今《易》本善作“大”字为异。彼注云“凡天下之善恶，及没没之众事，皆成定之”，言其广大无不包也。○注“经不言龟”至“微辞也”。○解云：弓绣质，龟青纯”，然则此等皆丧之，而经言大弓，特不言龟者，正以《礼器》、《郊特牲》陈币之时，云龟为前列先知也，以其先知，故得从宝省文。然则龟非珠玉而得从宝省文者，以其能定吉凶，可以世世保而用之，故注云“谓之宝者，世世保用之辞”。云此皆鲁始封之锡者，《左传》定四年具有其文也。云不言取而言窃者，正名也者，正所以不言盗取而言窃者，盗是卑贱之称，是以不得言取也。窃者，是其正名，是以即引《家语》以证之。定公从季孙假马，孔子曰“君之於臣有取无假，而君臣之义立”者，《家语》文。云无以合信天子，交质诸侯，当绝之者，即上注云“珪以朝，璧以聘”，今珪璧尽亡，故言此也。云书大弓者，使若都以国宝书，微辞也者，言大弓与龟皆可保用，所以龟得从宝省文，而特书大弓不省文，使若都以国宝书，作微辞之义，何者？经言盗窃宝玉大弓，若似所谓宝玉者，即大弓是，言可世世传保而金玉之然，故得为微辞也。 \\n 　 \\n 九年，春，王正月。 \\n 夏，四月，戊申，郑伯囆卒。○囆，敕迈反，《左氏》作“虿”。 \\n 得宝玉大弓。何以书？国宝也。丧之书，得之书。微辞也，使若都以重国宝故书。不以罪定公者，其宝失之，当坐；得之，当除。以窃宝不月，知得例不蒙上月。○丧，息浪反。 \\n [疏]注“微辞”至“故书”。○解云：宝玉大弓者，乃是周公初封之时受赐于周之物，而必藏之鲁者，欲使世世子孙无忘於周，而定公失之，季氏夺之，皆当合绝。而上文直言“盗窃宝玉大弓”，此文直云“得宝玉大弓”，传云“何以书？国宝也。丧之书，得之书”，不见贬之者，正言作微辞，使若都以重国宝之故而书之，文更无刺讥之义也。然则此言微辞者，仍与上文共为一事，以上元年“定、哀多微辞”之下，何氏首数丧失国宝而巳。○注“不巳”至“当除”。○解云：上文之下有注云“无以合信天子，交质诸侯，当绝”，今此宁知不复阙绝之者，正以得之当除故也。杜氏云“弓、玉，鲁之分器，得之足以为荣，失之足以为辱，故重而书之”，义亦通於此。云以窃宝不月云云者，即上八年经云“冬，卫侯、郑伯盟於曲濮，从祀先公，盗窃宝玉大弓”是也，则知今虽文承四月之下，不蒙上月明矣。 \\n 　 \\n 六月，葬郑献公。 \\n 秋，齐侯、卫侯次于五氏。欲伐鲁也。善鲁能却难早，故书次而去。○卻难，起略反；下乃旦反。卻，亦作“却”。 \\n [疏]注“欲伐”至“而去”。○解云：知欲伐鲁者，正以直书其次，上下更无起文，乃与庄十年“夏，六月，齐师、宋师次于郎。公败宋师于乘丘”之文同。故知正欲伐鲁也。故彼传云“其言次于郎何？伐也”，“我能败之，故言次也”是也，彼注云“此解本所以不言伐言次意也，二国才止次未成於伐，鲁即能败宋师，齐师罢而去，故不言伐言次也。明国君当强，折冲当远，鲁微弱，深见犯，至於近邑，赖能速胜之，故云尔”。所以强内者，是其书次云“欲伐鲁，善其却难早之文，其馀见言次不欲伐鲁者，皆自有起文，即次聂北救邢，伐楚次于陉之属是也。 \\n 　 \\n 秦伯卒。 \\n 冬，葬秦哀公。 \\n 十年，春，王三月，及齐平。月者，颊谷之会，齐侯欲执定公，故不易。○不易，以豉反，下同。 \\n [疏]注“月者”至“不易”。○解云：下十一年“冬，及郑平”，“叔还如郑莅盟”，则知平例书时，而有月者，皆见义矣。而言不易者，即庄十三年“冬，公会齐侯盟于柯”，传云“何以不日？易也”，何氏云“易，犹佼易也，相亲信无后患之辞”。然则此书“月者，颊谷之会，齐侯欲执定公，故不易”；宣十五年“夏，五月，宋人及楚人平”之下，何氏云“月者，专平不易”；昭七年“春，王正月，暨齐平”，何氏云“月者，剌内暨暨也”者，皆与乡解合。 \\n 　 \\n 夏，公会齐侯于颊谷。公至自颊谷。上平为颊谷之会不易，故月。致地者，颊谷之会，齐侯作侏儒之乐，欲以执定公。孔子曰：“匹夫而荧惑於诸侯者诛”，於是诛侏儒，首足异处，齐侯大惧，曲节从教，得意故致也。○颊谷，古协反，《左氏》作“夹谷”。荧惑，音萤，一音干琼反。处，昌虑反。 \\n [疏]注“上平”至“致地”。○解云：庄六年何注云“公与一国出会盟得意致地，不得意不致”，即桓二年秋，“公及戎盟于唐”，“冬，公至自唐”；隐二年“秋，八月，庚辰，公及戎盟于唐”之属是也。今此上平为颊谷之会不易，故月，即此平不得意也。而致地者，正以初虽见胁，终竟得意故也。云颊谷之会至“曲节从教”，《家语》及《晏子春秋》文也。 \\n 　 \\n 晋赵鞅帅师围卫。 \\n 齐人来归运、讙、龟、阴田。齐人曷为来归运、讙、龟、阴田？据齐尝取鲁邑。 \\n [疏]注“据齐”至“鲁邑”。解云：即宣元年“六月，齐人取济西田”，哀八年“夏，齐人取讙及僤”之文是也。 \\n 　 \\n 孔子行乎季孙，三月不违，孔子仕鲁，政事行乎季孙，三月之中不见违，过是违之也。不言政行乎定公者，政在季氏之家。 \\n [疏]“孔子”至“不违”。○解云：《孔子家语》亦有此言。若以《家语》言之，孔子今年从邑宰为司空，既为大夫，故有行於季孙之义。 \\n 　 \\n 齐人为是来归之。齐侯自颊谷会归，谓晏子曰：“寡人或过於鲁侯，如之何？”晏子曰：“君子谢过以质，小人谢过以文。齐尝侵鲁四邑，请皆还之。”归济西田不言来，此其言来者，巳绝，鲁不应复得，故从外来常文，与齐人来归卫宝同，夫子虽欲不受，定公贪而受之，此违之验。○为，于伪反。复得，扶又反，年末及十一年同。 \\n [疏]注“齐侯自颊谷”至“还之”。○解云：皆《晏子春秋》及《家语》、《孔子世家》之文。其四邑者，盖运也、讙也、龟也、阴也。邑而言田者，桓元年传云“田多邑少称田”，然则此等皆是土地顷亩多，邑内人民少，故称田。龟亦是邑，非山名，贾、服异。若欲同於贾、服，即云上二邑，邑内人民多，故举邑名。龟阴言田者，龟是山名，直得田而不得邑，而言侵鲁四邑，请皆归之者，谓虽有此请，齐君不全许，是以但得三邑而巳，盖非何氏之意。○注“归济”至“宝同”。○解云：宣十年“齐人归我济西田”者，是其不言来之文也。言已绝，鲁不应复得者，即彼传云“齐巳取之矣，其言我何？未绝于我也。曷为未绝於我？齐巳言取之矣”，注云“齐巳言语许取之”；“其实未之齐也”，注云“其人民贡赋尚属於鲁，实未归於齐。不言来者，明不从齐来，不当取邑”。然则彼以未绝於鲁，鲁犹合得之，明其不从齐来，齐人不当坐取邑，故不言来。此言来者，入齐巳久，绝于鲁，不应复得之，故言来，从外来常文也。言鲁不应复得者，止以不能保守先君世邑而失之故也。言与齐人来归卫宝同者，即庄六年“冬，齐人来归卫宝”是也。○注“夫子”至“之验”。解云：知夫子虽欲不受者，正以四邑属齐，年岁淹久，巳绝于鲁，鲁不应得，颊谷之会，讨杀侏儒，威劫齐侯，方始归之，虽日获田，君子不贵，故知孔子之意不欲受也。若然，庄十三年曹子手剑而劫桓公，是以齐人归我汶阳之田，何氏云“劫桓公取汶阳田不书者，讳行诈劫人也”。然则此亦威劫齐侯而得田邑，与彼不异，而书不讳者，正以曹子本意行劫以求汶阳之田，君子耻其所为，故不书也。今在颊谷之会，孔子相仪，正欲两君揖让行盟会之礼，阻齐为不道，荧惑鲁侯而欲执之，孔子诛之，手足异处，齐侯内惧，归其四邑以谢焉，於其本情，实非劫诈，书而不讳，不亦宜乎？言此违之验者，欲对上传云“孔子行乎季孙，三月不违”文也。 \\n 　 \\n 叔孙州仇、仲孙何忌帅师围郈。○郈，音后。 \\n 秋，叔孙州仇、仲孙何忌帅师围费。 \\n 宋乐世心出奔曹。 \\n 宋公子池出奔陈。○池，《左氏》作“地”。 \\n [疏]“帅师围费”者。○解云：《左氏》、《穀梁》此费字皆为“郈”，但《公羊》正本作“费”字，与二家异；贾氏不云《公羊》曰费者，盖文不备，或所见异也。“宋乐世心”者，世字亦作“泄”字者，故贾氏言焉，《左氏》、《穀梁》作“大”字。 \\n 　 \\n 冬，齐侯、卫侯、郑游遬会于鞍。○于鞍，《左氏》作“安甫”。“会于鞍”者。○解云：《左氏》、《穀梁》作“安甫”；贾氏不云《公羊》曰鞍者，亦是文不备。《穀梁》经甫亦有作“浦”字者。 \\n 叔孙州仇如齐。 \\n 齐公之弟辰，暨宋仲佗、石彄出奔陈。复出宋者，恶仲佗悉欲帅国人去，故举国言之，公子池、乐世心、石彄从之皆是也。辰言暨者，明仲佗强与俱出也。三大夫出不月者，举国，危亦见矣。○暨，其器反。佗，大多反。彄，古侯反。恶，乌路反。强，其丈反。见，贤遍反。 \\n [疏]注“复出宋”至“出也”。○解云：如此注者，正决昭二十年“冬，十月，宋华亥、向甯、华定出奔陈”，不重言宋向甯也。云公子池、乐世心、石彄从之皆是也者，下十一年经文也。云辰言暨者，明仲佗强与俱出也者，正以隐元年传云“暨，犹暨暨也。及，我欲之。暨，不得巳也”。然则弟辰是时事不获已而从去，故曰明仲佗强与俱出也。知非辰强之者，正以庄三十二年公子牙，昭元年招之属，以其有罪，皆去弟以贬之，今不去弟，故知仲佗强之矣。○注“三大”至“见矣”。解云：《春秋》之例，外大夫出奔悉书时，即襄三十一年“秋，晋栾盈出奔楚”，二十八年“冬，齐庆封来奔”之属是也。其众出奔者，於国尢危，故书月，即昭二十年“冬，十月，宋华亥、向甯、华定出奔陈”，何氏云“月者，危三大大同时出奔，将为国家患，明当防之”是也。然则彼以三大夫同出奔，是以书月以见危；此亦三大夫同出，不月者，正以举国，见其欲率国人去，其危亦见矣，是以不劳书月以见危也。 \\n 　 \\n 十有一年，春，宋公之弟辰，及仲佗、石彄、公子池自陈入于萧，以叛。不复言宋仲佗者，本举国巳明矣。辰言及者，后汲汲，当坐重。○复，扶又反。 \\n [疏]注“本举”至“坐重”。○解云：谓奔时举言宋仲佗，是其欲率国人去巳明矣，是以此经不复言宋也。云辰言及者，后汲汲，当坐重者，正以隐元年传云“及，犹汲汲，及我欲之”，故知辰言及者，是其汲汲也。而言后汲汲者，欲言初出之时，事不获巳，未及汲也。言当重者，恶其母弟之亲而汲汲於叛，故当合坐，重於疏者。 \\n 　 \\n 夏，四月。 \\n 秋，宋乐世心自曹入于萧。不言叛者，从叛臣，叛可知。 \\n [疏]注“不言”至“可知”。○解云：决上经“自陈入于萧，以叛”文也。 \\n 　 \\n 冬，及郑平。 \\n 叔还如郑莅盟。 \\n 十有二年，春，薛伯定卒。不日月者，子无道，当废之而以为后，未至三年，失众见弑，危社稷宗庙，祸端在定，故略之。○见杀，音弑。 \\n [疏]注“不日”至“略之”。○解云：今责日月者，正以所见之世，小国之卒例书日月，即昭三十一年“夏，四月，丁巳，薛伯穀卒”之属是也。今不具日月，故解之。言子未三年失众见弑者，即下十三年冬，“薛弑其君比”是也。《春秋》之例，称国以弑者，失众见弑之辞”，故文十八年冬，“莒弑其君庶其”，传云“称国以弑者，众弑君之辞”，何氏云“一人弑君，国中人人尽喜，故举国以明失众，当坐绝也。例皆时者，略之也”，故此作注云“未至三年，失众见弑”也。云祸端在定，定字亦有作“在是”字者，今解从定也。 \\n 　 \\n 夏，葬薛襄公。 \\n 叔孙州仇帅师堕郈。○堕，许规反，下同。卫公孟彄帅师伐曹。 \\n 季孙斯、仲孙何忌帅师堕费。曷为帅师堕郈？帅师堕费？据城费。 \\n [疏]注“据城费”。○解云：即襄七年“城费”是也。然则彼时城费，今乃堕之，似於义反，故以为难。 \\n 　 \\n 孔子行乎季孙，三月不违，曰：“家不藏甲，邑无百雉之城”。於是帅师堕郈，帅师堕费。郈，叔孙氏所食邑。费，季氏所食邑。二大夫宰吏数叛，患之，以问孔子，孔子曰：“陪臣执国命，采长数叛者，坐邑有城池之固，家有甲兵之藏故也”。季氏说其言而堕之。故君子时然后言，人不厌其言，书者，善定公任大圣，复古制，弱臣势也。不书去甲者，举堕城为重。○吏数，所角反。采长，七伐反；下丁丈反。说，音悦。厌，於艳反。去，起吕反。 \\n [疏]“孔子行”至“三月不违”。○解云：案上十年齐人来归邑之下，传云“孔子行乎季孙，三月不违”，以此言之，三月之外，违之明矣，故上有注云“定公贪而受之”，此违之验。然则三月之后，必似违之，今此传文复言之者，盖不违有二，何者？案如《家语》定十年之时，孔子从邑宰为司空，十一年又从司空为司寇。然则为司空之时，能别五土之宜，咸得其所，为季孙所重，是以三月不违也，齐人遂惧，来归四邑矣；及作司寇之时，摄行相事，设法而用之，国无奸民，在朝七日，诛乱政大夫少正卯，戮于两观之下，尸诸朝三日，政化大行，季孙重之，复不违三月，是以此传文言其事矣。○“家不”至“之城”。○解云：同之《左氏》，则邑无百雉之城者，亦据侯伯大都巳言之，若与之异，则鲁凡邑皆然也。○注“二大夫宰吏数叛，患之”者。○解云：即上十年夏，“叔孙州仇、仲孙何忌帅师围郈”，“秋，叔孙州仇、仲孙何忌帅师围费”之属是也。郈、费二邑，相因言之，故谓之数耳。○注“以问”至“堕之”。○解云：《春秋说》及《史记》皆有此言。云故君子时然后言，人不厌其言者，《论语》文也。云不书去甲者，举堕城为重者，正以传云“家不藏甲，邑无百雉之城”，明其并从二事，而特举堕城，不书去家之甲者，举重故也。必知去甲亦合书者，正以成元年“三月，作丘甲”，书之於经，明知去甲亦合书矣。 \\n 　 \\n 雉者何？五板而堵，八尺曰板，堵凡四十尺。○堵，丁古反。 \\n [疏]“雉者何”。○解云：正以传言“邑无百雉之城”，经典未有其事，须知雉之度数，故执不知问。○注“八尺曰板”者。解云：《韩诗外传》文。 \\n 　 \\n 五堵而雉，二百尺。百雉而城。二万尺，凡周十一里三十三步二尺，公侯之制也。礼，天子千雉，盖受百雉之城十，伯七十雉，子男五十雉；天子周城，诸侯轩城。轩城者，缺南面以受过也。 \\n [疏]注“二万”至“制也”。○解云：公侯方百雉，《春秋说》文也。古者六尺为步，三百步为里，计一里有千八百尺，十里即有万八千尺，更以一里三十三步二尺，为二千尺，通前为二万尺也，故云二万尺，凡周十一里三十二步二尺也。云礼，天子千雉者，《春秋说》文也。云盖受百雉之城十者，谓公侯於天子，十取一之义，似若《孟子》与《司马法》云“天子囿方百里公侯十里，是十取一之文也。云“伯七十雉子男五十雉者，《春秋说》文。○注“天子”至“过也”。○解云：天子周城，诸侯轩城者，《春秋说》文。云缺其南面，以受过也者，正以诸侯轩县阙南方，则雉轩城亦宜然。案旧古城无如此者，盖但孔子设法如是，后代之人不能尽用故也。或者但不设射垣以备守，故曰缺其南面以受过，不妨仍有城。 \\n 　 \\n 秋，大雩。不能事事信用孔子，圣泽废。 \\n [疏]注“不能”至“泽废”。○解云：并谓三月之后违之。 \\n 　 \\n 冬，十月，癸亥，公会晋侯盟于黄。○十有一月，丙寅，朔，日有食之。是后薛弑其君比，晋荀寅、士吉射入于朝歌以叛。○射，食亦反，又食夜反。朝歌，如字。 \\n [疏]注“是后”至“以叛”。○解云：在十三年冬。云晋荀寅、士吉射入于朝歌以叛者，亦在十三年冬。案晋荀寅、士吉射叛，在弑比之前，而后言之者，正以弑君之变重，故先取以应之。 \\n 　 \\n 公至自黄。 \\n 十有二月，公围成。公至自围成。成，仲孙氏邑。围成月又致者，天子不亲征下土，诸侯不亲征叛邑。公亲围成不能服，不能以一国为家，甚危，若从他国来，故危录之。 \\n [疏]注“围城”至“录之”。○解云：《春秋》义围例书时，即宣十二年春，“楚子围郑”之文是，今此书月，故解之。庄二十七年注云“凡公出在外致，在内不致”，今此在内而致，故须解之。云天子不亲征下土者，即《公羊说》云一国叛，王自征之，君四国皆叛，安得四王而征也者？是其义也。若然，桓五年“秋，蔡人、卫人、陈人从王伐郑”，传云“其言从王伐郑何？从王正也”，彼注云“美其得正义也，故以从王征伐录之”。然则天子不亲征下土而美之者，直是美诸侯之得正，犹自不言桓王伐郑之善，故彼注又云“盖起时天子微弱，诸侯背叛，莫肯从王者征伐，以善三国之君，独能尊天子死节。称人者，剌王者也。天下之君，海内之主，当秉纲撮要，而亲自用兵，故见其微弱，仅能从微者，不能从诸侯，犹莒称人则从不疑也”是。《书序》曰“启与有扈战于甘之野，作《甘誓》”，其经曰：“大战于甘，乃召六卿”者，何氏以为启非至德之主，是以亲征有扈，非《春秋》所美，岂害其义也？云诸侯不亲征叛邑者，正以诸侯於天子，亦宜以国为家，犹如天子之有天下也，而不能全服，亲自征之，故为非礼，而为《春秋》所刺也。 \\n 　 \\n 十有三年，春，齐侯、卫侯次于垂瑕。○垂瑕，如字，又音加，二传作“垂葭”。。 \\n 夏，筑蛇渊囿。 \\n 大蒐于比蒲。○大廋，所求反，本又作“蒐”。比，音毗。 \\n [疏]“夏筑渊囿”。○解云：成十八年秋，“筑鹿囿”，传云“何以书？讥。何讥尔？有囿矣，又为也”。彼注云“刺奢泰妨民”也。然则彼有成说，故此处不复解之。○“大蒐于比蒲”。○解云：桓六年注云“五年大简车徒，谓之大蒐”是也。所以书者，即昭八年“秋，蒐于红”之下，传云“蒐者何，简车徒也。何以书？盖以罕书也”，但彼巳解讫，故此处不复论之。 \\n 　 \\n 卫公孟彄帅师伐曹。 \\n 秋，晋赵鞅入于晋阳以叛。 \\n 冬，晋荀寅及士吉射入于朝歌以叛。 \\n 晋赵鞅归于晋。此叛也，其言归何？据叛与出入恶同。 \\n [疏]注“据叛”至“恶同”。○解云：桓十五年传例云“复归者，出恶，归无恶；复入者，出无恶，入有恶。入者，出入有恶；归者，出入无恶”。然则书叛者，出入恶同，不宜书归，作出入无恶之文，故难之。 \\n 　 \\n 以地正国也。军以井田立数，故言以地。 \\n [疏]注“军以”至“以地”。○解云：假令天子六军，方伯二军之属，皆以井田多少计出其数，故曰军以井田立数也。今赵鞅以此井田之兵，逐君侧之恶人，故云以地正国也。 \\n 　 \\n 其以地正国奈何？晋赵鞅取晋阳之甲，以逐荀寅与士吉射。荀寅与士吉射者曷为者也？君侧之恶人也。此逐君侧之恶人，曷为以叛言之？无君命也。无君命者，操兵乡国，故初谓之叛，后知其意欲逐君侧之恶人，故录其释兵，书归赦之，君子诛意不诛事。晋阳之甲者，赵简子之邑，以邑中甲逐之。○操，七曹反。乡，许亮反。 \\n [疏]注“君子”至“诛事”。○解云：君子之人，探端知绪，但诛其意，若轻而难原；不诛其事，若重而可恕，以赵鞅意实非逆，但以持兵乡国为罪，是以《春秋》书归以舍之，故曰诛意不诛事也。 \\n 　 \\n 薛弑其君比。 \\n 十有四年，春，卫公叔戍来奔。 \\n 晋赵阳出奔宋。○晋赵阳，《左氏》作“卫赵阳”。 \\n [疏]“晋赵阳出奔宋”。○解云：《穀梁》与此同，《左氏》作“卫赵阳”字也。 \\n 　 \\n 三月，辛巳，楚公子结、陈公子佗人帅师灭顿，以顿子牄归。不别以归何国者，明楚、陈以灭人为重，顿子以不死位为重。○公子佗人，大河反，二传作“公孙佗人”。牄，七良反，二传作“牂”。别，彼列反。 \\n [疏]“以顿子牄归”。○解云：《左氏》、《穀梁》皆作“顿子牂”字，贾氏不注，文不备。○注“不别”至“之重”。○解云：正以上四年“灭沈，以沈子嘉归”，六年“以许男斯归”之属，其上文皆直一国大夫而巳，是以其经宜言以归，不假分别。今此经上载二国，其下直言以归而巳，似非详备之义，是以解之。云明楚、陈以灭人为重者，正以二国之卿，擅相灭获，其过巳深，假言归楚，不足轻陈之罪；假言归陈，不足减楚之恶，故曰明楚、陈以灭人为重。云顿子以不死位为重者，诸侯之礼，当合死位，顿子不死，其过巳深，何假书言归于某乎？故云顿子以不死位为重也。 \\n 　 \\n 夏，卫北宫结来奔。 \\n 五月，於越败吴于醉李。月者，为下卒出。○醉李，本又作“隽”，音同。为，于伪反。 \\n [疏]注“月者，为下卒出”。○解云：隐六年有注云“战例时，偏战日，诈战月。不日者，郑诈之”。然则诸侯之例，诈战者月，今此两夷相败，文宜略於诸夏，而经书月，故知为下卒文出矣。 \\n 　 \\n 吴子光卒。 \\n 公会齐侯、卫侯于坚。○坚，如字，本又作“掔”，音牵，《左氏》作“牵”。公至自会。 \\n 秋，齐侯、宋公会于洮。○洮，他切反。 \\n 天王使石尚来归脤。石尚者何？天子之士也。天子上士，以名氏通。○脤，市轸反。 \\n [疏]“石尚者何”。○解云：欲言大夫，单名无字；欲言微者，名氏俱见，故执不知问。○注“天子”至“氏通”。○解云：传直云天子之士，而知上士者，何氏以为《春秋》之例，天子上士以名氏通，中士以官录，下士略称人。今此经书其名氏，故知之。何氏意必知例然者，正以传云“石尚者何？天子之士”，隐元年传云“宰者何？官也。咺者何？名也。曷为以官氏？宰，士也”，僖八年传云“王人者何？微者也。曷为序乎诸侯之上？先王命也”。然则以此三处之传言之，则知单名继官，不以名氏通；单称王人云者，不以名见，故隐元年注云“天子之上士以名氏通，中士以官录，下士略称人”是也。 \\n 　 \\n 脤者何？俎实也。实俎肉也。 \\n [疏]“脤者何”。○解云：欲言天子赐之祭肉，不见鲁侯助祭之文；欲言脤非祭肉，不应远来归之，故执不知问。○“俎实也”者。○解云：谓以肉填实於俎上，故注云实俎肉也，德言实俎之肉也。 \\n 　 \\n 腥曰脤，熟曰燔。礼，诸侯朝天子，助祭於宗庙，然后受俎实。时鲁不助祭而归之，故书以讥之。○燔，本亦作“膰”，又作“繙”，音烦。 \\n [疏]注“礼诸侯”至“讥之”。○解云：正以鲁无朝聘天子之处，而书归脤以讥之，则知助祭於宗庙者，有受俎实之礼矣。《论语》云“祭於公，不宿肉”者，义亦通於此。宗伯以脤膰之礼，亲兄弟之国，似不通於异姓者，何氏所不取。 \\n 　 \\n 卫世子蒯聩出奔宋。主书者，子虽见逐，无去父之义。○蒯聩，苦怪反；下五怪反。 \\n [疏]注“主书”至“之义”。○解云：父子天伦，无相去之义，子若大为恶逆，人伦之所不容，乃可窜之深宫，阍人固守；若小小无道，当安处之，随宜罪谴，令其克改，宁有逐之佗国，为宗庙羞？且子之事父，虽其见逐，止可起敬起孝，号泣而谏之，谏若不入，悦则复谏，自不避杀，如舜与宜咎之徒，宁有去父之义乎？今大子以小小无道，卫侯恶而逐之；父无杀巳之意，大子怼而去之，论其二三，上下俱失：卫侯逐子，非为父之道；大子去父，失为子之义。今主书此经者，一则讥卫侯之无恩，一则甚大子之不孝，故曰子虽见逐，无去父之义。若其父大为无道，如献公、幽王之类，若不回避，必当杀己，如此之时，宁得陷父於恶？是以申生不去，失至孝之名；宜咎奔申，无刺讥之典，但卫侯尔时无杀子之意，是以蒯聩出奔，书氏讥之耳。 \\n 　 \\n 卫公孟彄出奔郑。 \\n 宋公之弟辰自萧来奔。 \\n 大蒐于比蒲。讥亟也。○亟，去冀反。 \\n [疏]“宋公”至“来奔”。解云：上十年“出奔陈”，十一年春“自陈入于萧，以叛”，至此乃“自萧来奔”矣。○注“讥亟也”。○解云：大蒐之礼，五年一为，若数于此，则书而讥亟也；若缓於此，则书而讥罕，上十三年夏巳“大蒐于比蒲”，今始一年，复行此礼，故曰讥亟也。 \\n 　 \\n 邾娄子来会公。书者，非邾娄子会人於都也。如入人都，当脩朝礼。古者诸侯将朝天子，必先会间隙之地，考德行，一刑法，讲礼义，正文章，习事天子之仪，尊京师，重法度，恐过误。言公者，不受于庙。○间隙，音闲；下去逆反。 \\n [疏]注“书者”至“于庙”。○解云：《曲礼》下篇云“诸侯相见於隙地曰会”，今乃会人于都，故书而非之。云如入人都，当脩朝礼者，即桓六年注云“诸侯相过，至竟必假涂，入都必朝，所以崇礼让，绝慢易，戒不虞也”，是其义也。云古者诸侯将朝天子，必先会于间隙之地者，出《曲礼》也。云考德行，一刑法者，谓考校其德行，齐一其刑法也。云讲礼义者，谓习其礼仪也。云言公者，不受于庙者，隐七年夏，“齐侯使其弟年来聘”之下，注云“不言聘公者，礼，聘受之於庙，孝子谦不敢以巳当之，归美於先君，且重宾也”；隐十一年“春，滕侯、薛侯来朝”之下，注云“不言朝公者，礼，朝受之於大庙，与聘同义”；庄二十三年夏，“公及齐侯遇於穀”，“萧叔朝公”，传云“其言朝公何？公在外也”，彼注云“时公受朝於外，故言朝公，恶公不受於庙”。然则受朝之礼，礼当在庙，孝子归美于先君，不敢以巳当之；若不於庙，则言公，即“萧叔朝公”是也。今此会礼不在庙，鲁侯受之於外，故言来会公矣。言公者，不受于朝也。 \\n 　 \\n 城莒父及霄。去冬者，是岁盖孔子由大司寇摄相事，政化大行，粥羔豚者不饰，男女异路，道无拾遗，齐惧北面事鲁，馈女乐以间之。定公听季桓子受之，三日不朝。当坐淫，故贬之。归女乐不书者，本以淫受之，故深讳其本，文三日不朝，孔子行。鲁人皆知孔子所以去。附嫌近害，虽可书犹不书。或说无冬者，坐受女乐，令圣人去。冬，阴臣之象也。○父，音甫。去，起吕反。相，息亮反。粥羔，羊六反。间，间厕之间。近，附近之近。 \\n [疏]注“去冬”至“不书”。○解云：隐六年传云“《春秋》编年，四时具然后为年”，今此无冬，四时不具，故须解之。云是岁盖孔子由大司寇摄相事者，即《家语·始诛》编云“孔子为鲁大司寇，摄行相事，有喜色”是也。鲁之司寇云大者，盖以无司寇之卿，是以大夫亦名大也。鲁有司空卿，孔子为司空不言大者，是其一隅也。若以《家语》言之，即定九年始为邑宰，十年为司空，十一年为大司寇，从大司寇摄行相事之时，年月不明，故此注云盖也。云政化大行，粥羔豚者不饰，男女异路，道无拾遗者，皆是《家语·相鲁》篇文也。言不饰者，旧说云鲁前之时，粥羔豚者，皆以彩物饰之，自孔子为相，此事乃正，故曰粥羔豚者不饰也。云齐惧北面事鲁，馈女乐以间之，定公听季桓子受之，三日不朝者，出《孔子世家》。案彼云“定公十四年，孔子年五十六，由大司寇行摄相事”云云，“齐人闻而惧曰：‘孔子为政必霸，霸则吾地近焉，我之为先并矣，盍致地焉？’犁锄曰：‘请先尝沮之，沮之而不可，则致地，庸迟乎？於是选齐国中女子好者八十人，皆衣文衣而舞康乐，文马三十驷，遗鲁君，陈女乐、马於鲁城南高门外，季桓子微服往观再三，将受，乃语鲁侯为周道游，往观终日，怠於政事。子路曰：‘夫子可以行矣！’孔子曰：‘鲁今且郊，如致膰乎大夫，则吾犹可以止。’桓子卒受齐女乐，三日不听政，郊又不致膰〈月且〉於大夫，孔子遂行，宿乎屯，而师巳送曰：‘夫子则非罪。’孔子曰：‘吾歌，可夫？’歌曰：‘彼妇人之口，可以出走’”云云是也。云当坐淫，故贬之者，推寻古礼，无女乐之文，鲁人受之，故当坐淫泆之恶；既有淫泆之恶，去冬以见之。其晋悼公受女乐二八而为霸者，《左氏》之事，何氏所不取，不得难此矣。云鲁人皆知孔子所以去者，谓皆知鲁公受女乐有淫泆之恶，所以孔子去之。云附嫌近害，虽可书犹不书者，正以其获麟之后，得端门之命而制《春秋》，乃自因之，即云已之本出，由馈女乐之故，鲁国之人，悉知所由，若其书之，即是附於嫌疑，近於祸患，是以虽非国家之讳，依例可书于经，孔子亦不书之，故曰附嫌近害，虽可书犹不书。○注“或说”至“象也”。○解云：孔子自书《春秋》而贬去冬，失谦逊之心，违辟害之义，盖“不脩春秋”巳无无“冬”字，孔子因之，遂存不改，以为王者之法，宜用圣臣，故曰“如有用我者，期月则可，三年乃有成”是也。又《春秋》之说，口授相传，达於汉时，乃著竹帛，去一“冬”字，何伤之有？ \\n 　 \\n 十有五年，春，王正月，邾娄子来朝。 \\n 鼷鼠食郊牛，牛死，改卜牛。曷为不言其所食？据食角。○鼷，音兮。 \\n [疏]注“据食角”。○解云：即成七年“春，王正月，鼷鼠食郊牛角，改卜牛，鼷鼠又食其角，乃免牛”是也。 \\n 　 \\n 漫也。漫者，徧食其身，灾不敬也。不举牛死为重，复举食者，内灾甚矣，录内不言火是也。○漫，亡半反，犹徧也。徧，音遍。复举，扶又反，下同。 \\n [疏]注“灾不敬”至“是也”。○解云：言所以灾其郊牛者，正以鲁人不敬故也。云不举牛死为重云云者，《春秋》之义，悉皆举重，食死并书，故解之。食在死前而言复者，正以食轻於死，故对重以为复矣。云内录不言火是也者，即襄九年“春，宋火”，传云“大者曰灾，小者曰火。然则内可以不言火？内不言火者，甚之也”，何氏云“《春秋》以内为天下法，动作当先自克责，故小有火，如大有灾”也。 \\n 　 \\n 二月，辛丑，楚子灭胡，以胡子豹归。 \\n 夏，五月，辛亥，郊。曷为以夏五月郊？据鲁郊正当卜春三正也，又养牲不过三月。 \\n [疏]“二月辛”至“豹归”。○解云：僖二十六年“秋，楚人灭隗”，何氏云“不月者，略夷狄灭微国也”；昭三十年冬十二月，“吴灭徐”，何氏云“至此乃月者，所见世始录夷狄灭小国也”。然则此亦所见世夷狄灭小国而书日者，上四年“夏，四月，庚辰，蔡公孙归生”灭沈之下，注云“日者，定、哀灭例日。定公承黜君之后，有灭强臣之雠，故有灭则危惧之，为定公戒”是也。○注“据鲁”至“正也”。○解云：即成十七年传云“然则郊曷用？郊用正月上辛”，何氏云“鲁郊传卜春三月，言正月者，因见百王正所当用也”；僖三十一年注云“武王既没，成王幼小，周公居摄，行天子事，制礼作乐，致太平，有王功。周公薨，成王以王礼葬之，命鲁使郊以彰周公之德，非正，故上三卜，吉则用之，不吉则免牲”者，是其鲁郊传卜春三正之之义也。何氏必知然者，正以哀元年《穀梁传》云“郊自正月至于三月，郊之，时；夏四月郊，不时；五月郊，不时”之文也。○注“养牲不过三月”。○解云：宣二年传云“帝牲在于涤三月”，彼注云“涤，宫名，养帝牲三牢之处也。谓之涤者，取其荡涤洁清。三牢者各主一月，取三月一时，足以充其天牲”是也。 \\n 　 \\n 三卜之运也。运，转也。已卜春三正不吉，复转卜夏三月，周五月，得二吉，故五月郊也。《易》曰：“再三渎，渎则不告。”不得其事，虽吉犹不当为也。不举卜者，从何知。 \\n [疏]注“复转卜夏三月”。○解云：犹言转卜夏之正也。○注“得二”至“可知”。解云：必知得吉者，正以经有郊文故也。若其不吉，宜言乃免牲，或言乃免牛，乃不郊矣。知其二吉者，正以僖三十一年传云“三卜礼也”，“三卜何以礼”，“求吉之道三”，彼注云“三卜，吉凶必有相奇者，可以决疑，故求吉必三卜”也，是其得二吉乃可为事之义。今此五月而郊，故知得二吉也。云《易》曰“再三渎，渎则不告”者，《蒙卦·象辞》云“蒙，亨。匪我求童蒙，童蒙求我，初筮告，再三渎，渎则不告。利贞。”郑氏云“蒙者，蒙蒙物初生形，是其未开著之名也。人幼稚曰童。亨者，阳也。互体震而得中，嘉会礼通，阳自动其中，德於地道之上，万物应之而萌牙生，教授之师取象焉，脩道艺於其室，而童蒙者求为之弟子，非己乎求之也。弟子初问则告之以事义，不思其三隅相况以反解而筮者，此勤师而功寡，学者之灾也。渎筮则不复告，欲令思而得之，亦所以利义而幹事”是也。引之者，欲道鲁人渎卜，故五月非郊之月而得吉，非是龟灵厌之，不复告其所图之吉凶故也。然则卦象之义，乃是弟子请问师之事义，故言筮以况之。今此乃卜也，而引者，龟筮道同，亦何伤乎？云不得其事者，谓不得其事之宜，即五月郊天是也。云虽吉犹不当为也者，谓吉凶会以事之善恶为本，郊非其月，虽吉亦不得为，何者？正以灵龟厌之，不复告其吉凶故也。云不举卜者，从可知者，正以僖三十一年“夏，四月，四卜郊不从”云云，举卜。今此直言五月辛亥郊，不举卜者，正以言郊则知卜吉明矣，故曰从可知。 \\n 　 \\n 壬申，公薨于高寝。 \\n 郑轩达帅师伐宋。○轩达，《左氏》作“罕达”。 \\n [疏]“壬申”至“高寝”。○解云：说在庄三十二年。 \\n 　 \\n 齐侯、卫侯次于籧篨。○籧篨，其居反；下直居反。 \\n [疏]“齐侯”至“籧篨”。○解云：《左氏》作“籧挐”字，贾氏无说，文不备也。上九年“齐侯、卫侯次于五氏”，注云“欲伐鲁也。善鲁能却难早，故书次而去”。然则今此亦然，故省文不注，而贾氏云“欲救宋，善恤邻也”者，盖与何氏异，或者九年之次以其无起文，故解为欲伐鲁。今此上有轩达伐宋之文，下即云“齐侯、卫侯次于籧篨”，此则知欲救宋明矣。不注之者，从可知省文。 \\n 　 \\n 邾娄子来奔丧。其言来奔丧何？据会葬以礼书，归含且赗不言来。○含，户暗反。赗，劳凤反。 \\n [疏]注“据会葬以礼书”。解云：即文元年“天王使叔服来会葬”，传云“其言来会葬何？会葬礼也”。云归含且赗不言来者，即文五年“王正月，王使荣叔归含且赗”是也。 \\n 　 \\n 奔丧，非礼也。但解奔丧者，明言来者常文，不为早晚施也。礼，天子崩，诸侯奔丧会葬；诸侯薨，有服者奔丧，无服者会葬，邾娄与鲁无服，故以非礼书。礼有不吊者三：兵死，压死，溺死。○为，于伪反。厌死，於甲反。 \\n [疏]注“但解奔”至“晚施也”。○解云：在隐元年。○注“礼天子”至“溺死”。解云：正以诸侯体敌而有会葬之礼，则天子之尊，两有可知。《礼记·文王世子》曰：“丧纪以服之轻重为序，不夺人亲也”。故知有服无服，有差降明矣。既有差降，奔丧近於会葬，故知但以奔与不奔为异也。云礼有不吊者三：兵死，压死，溺死者，《春秋说》文。案邾娄子来奔丧，鲁人无此三事，而引之者，以明不吊之类，非谓礼实同也。 \\n 　 \\n 秋，七月，壬申，姒氏卒。姒氏者何？哀公之母也。姒氏，杞女。哀公者，即定公之妾子。 \\n [疏]“姒氏卒”。○解云：《穀梁》作“弋氏”字。○“姒氏者何”。○解云：欲言夫人，经不书薨；欲言其妾，谥同於夫，故执不知问。○注“姒氏杞女者”。○解云：正以杞女为姒姓，故知之。 \\n 　 \\n 何以不称夫人？据母以子贵 \\n [疏]注“据母以子贵”。○解云：隐元年传文。彼注云“礼，妾子立则母得为夫人。夫人成风是也”。 \\n 　 \\n 哀未君也。未逾年不称公。 \\n 八月，庚辰，朔，日有食之。是后卫蒯聩犯父命，盗杀蔡侯申，齐陈乞弑其君舍。 \\n [疏]注“是后”至“君舍”。○解云：即哀二年夏，“晋赵鞅帅师，纳卫世子蒯聩于戚”是也。云盗杀蔡侯申者，在哀四年春。云齐陈乞弑其君舍者，在哀六年秋。 \\n 　 \\n 九月，滕子来会葬。 \\n 丁巳，葬我君定公。雨不克葬。戊午，日下昃，乃克葬。昃，日西也。《易》曰“日中则昃”是也。下昃，盖晡时。○昃，音侧。晡，布昃反。 \\n [疏]注“《易》曰‘日中则昃’”。○解云：《丰卦》彖辞也。彼云“日中则昃，月盈则食”云云，郑注云“言皆有休巳，无常盛”是也。 \\n 　 \\n 辛巳，葬定姒。定姒何以书葬？据不称小君，子般不书葬。 \\n [疏]注“据不称小君”。○解云：正以夫人书葬我小君，此不言小君，故难之。○注“子般不书葬”。○解云：子般不书葬之事，在庄三十二年。子般未逾年，是以不书葬。今定姒之子亦未逾年，与子般义同，故乃据而难之。然则子般终不成君，故略之。定姒之子终为君，有即尊之渐，母以子贵，故书其葬，但以今未逾年，故其母不称小君。未逾年之君，有子则庙，庙则书葬者，但当连作一势读之，乃可解。 \\n 　 \\n 未逾年之君也。哀未逾年也。母以子贵，故以子正之。有子则庙，庙则书葬。如未逾年君之礼，称谥者，方当逾年称夫人。曾子问曰：并有丧，则如之何？何先何后？孔子曰：葬，先轻而后重；其奠也，其虞也，先重而后轻，礼也。 \\n [疏]注“如未”至“夫人”。○解云：未逾年之君，礼则无谥。今此定姒如未逾年君之礼，而称谥者，正以方当逾年称夫人故也。○注“曾子”至“礼也”。○解云：案《礼》“曾子问曰‘并有丧如之何？何先何后？’”注云“并谓父母若亲同者同月死”；“孔子曰：‘葬，先轻而后重；其奠也，先重而后轻’”云云，“其虞也，先重而后轻，礼也”。今此何氏总而引之，是以直云其奠也，其虞也而巳。引之者，欲道定公五月薨，定姒七月卒，非其并有丧礼，是以先葬定公，后葬定姒。若其同月，当定姒先葬矣。 \\n 　 \\n 冬，城漆。○漆，音七。 \\n 　"}
{"章节": "哀公卷二十七（起元年，尽十年）", "正文": "哀公卷二十七（起元年，尽十年） \\n  \\n  \\n 　 \\n 　 \\n  \\n 哀公卷二十七（起元年，尽十年）   元年，春，王正月，公即位。 \\n 楚子、陈侯、随侯、许男围蔡。随，微国。称侯者，本爵俱侯，土地见侵削，故微尔。许男者，戍也。前许男斯见灭以归，今戍复见者，自复。斯不死位，自复无恶文者，从灭以归可知。○复见，扶又反；下贤遍反。 \\n [疏]注“随微国”至“自复”。○解云：正以入《春秋》以来不称爵，大夫名氏不得见经，故知其微。隐五年传云“大国称侯，小国称伯、子、男”，此微国而称侯，故须解之也。言本爵俱侯者，谓其初封之时，与齐、晋之属俱称侯，故曰本爵俱侯也；今为小国者，但以土地见侵削故也，知非得褒乃得称侯，如滕侯、薛侯之类。而云本爵为侯者，正以滕、薛入桓篇之后，或称滕子，或称薛伯，故知隐篇称侯，由朝新王得褒明矣。今此随侯一无善行可褒，二无称伯、子之处，故知本爵为侯也。云许男者，戍也，正以下十三年“夏，许男戍卒”，故知之。云前许男斯见灭者，即定六年“春，王正月，癸亥，郑游速帅师灭许男斯归”是也；昭十三年秋，“蔡侯庐归于蔡，陈侯吴归于陈”，为楚所归，皆书之；戍归不书，故知自复也。○注“斯不”至“可知”。○解云：诸侯之礼，固当死位，斯不死位，其国合绝。今而自复，不为恶文以见之者，正以定六年之时，书灭以归，其恶已著，是以此处不劳见之。 \\n 　 \\n 鼷鼠食郊牛。灾不敬故。改卜牛。 \\n 夏，四月，辛巳，郊。 \\n 秋，齐侯、卫侯伐晋。 \\n 冬，仲孙何忌帅师伐邾娄。邾娄子新来奔丧，伐之不讳者，期外恩杀恶轻，明当与根牟有差。○杀，所戒反。 \\n [疏]注“邾娄”至“有差”。○解云：邾娄子来奔丧，在十五年夏也。既来奔丧，於鲁有恩而鲁伐之，为恶明矣。内之有恶而不讳者，既在期外，恩杀恶轻故也。奔丧於去年之夏，伐在今年冬，故曰期外矣。宣九年秋取根牟，传曰“曷为不系乎邾娄，讳亟也”，注云“亟，疾也。属有小君之丧，邾娄子来加礼，未期而取其邑，故讳不系邾娄也”。然则彼以加礼未期，其恩犹重，伐之取邑，其恶深矣，是以讳之。今乃期外，恩杀恶轻，由是不讳，故曰当与根牟有差。 \\n 　 \\n 二年，春，王二月，季孙斯、叔孙州仇、仲孙何忌帅师伐邾娄，取漷东田及沂西田。漷、沂，皆水名。邾娄子来奔丧，取其地不讳者，义与上同。○郭，火虢反，徐音郭。沂，鱼依反。 \\n [疏]“取漷东田及沂西田”。○解云：《公羊》之义，言田者，田多邑少故也。而《穀梁传》云“取漷东田，漷东未尽也；及沂西田，沂西未尽也”，范氏云“以其言东西，则知其未尽也”，与此别。《左氏》以“漷东”、“沂西”为邑名。 \\n 　 \\n 癸巳，叔孙州仇、仲孙何忌及邾娄子盟于句绎。所以再出大夫名氏者，季孙斯不与盟。○句绎，古侯反；下音亦。与，音预。 \\n [疏]注“所以”至“与盟”。○解云：正以宣元年“公子遂如齐逆女。三月，遂以夫人妇姜至自齐”，传云“遂何以不称公子？一事而再见者卒名”，何氏云“卒竟但举名，省文”。然则今此伐邾娄，及邾娄子盟于句绎之经，亦是一事，而再举大夫名氏者，正由季孙斯不与盟故也。若此注内直云所以再出大夫名者，无氏字，即决昭十三年“秋，公会刘子、晋侯”以下“于平丘。八月，甲戍，同盟于平丘”，据彼注云“不言刘子及诸侯者，间无异事可知矣”。今此二经亦间无异事，而再出大夫之名，故解之也。此注“氏”字，或有或无，故如此解。季孙斯所以不与盟者，服氏云“季孙斯尊卿，与仲孙氏伐敌，服而使二子盟”也者，即其义矣。而《穀梁传》云“三人伐而二人盟何？各盟其得”。范氏云：“季孙斯不得田，故不盟”，与何氏不合。 \\n 　 \\n 夏，四月，丙子，卫侯元卒。 \\n 滕子来朝。 \\n 晋赵鞅帅师，纳卫世子蒯聩于戚。戚者何？卫之邑也。曷为不言入于卫？据弗克纳未入国文，言纳于邾娄，纳者入辞，故传言曷为不言入于卫。 \\n [疏]“戚者何”。○解云：欲言其国，经典未有；欲言其邑，文无所系，故执不知问。○注“据弗”至“于卫”。○解云：《公羊》之意，以为戚与帝丘道涂非远，但大同小异而已。今言于戚者，实是入于卫都，是以传云“曷为不言入于卫”矣。言据弗克纳未入国文，言纳于邾娄，纳者入辞者，即文十四年秋，“晋人纳接菑于邾娄，弗克纳”，当尔之时，接菑实不入国，故曰不克纳；未入国之辞，故曰未入国文。言纳于邾娄，与纳顿子於顿文同，是其已入国之辞，故曰纳于邾娄，纳者入辞也。今此上言纳卫世子蒯聩，下无不克纳之文，则是入国之辞矣。而言于戚，不言于卫，是以据而难之，故注者叠之曰“故传言曷为不言入于卫”。 \\n 　 \\n 父有子，子不得有父也。明父得有子而废之，子不得有父之所有，故夺其国文，正其义也。不贬蒯聩者，下曼姑围戚无恶文，嫌曼姑可为辄诛其父，故明不得也。不去国见挈者，不言入于卫，不可醇无国文。辄出奔不书者，不责拒父也。主书者，与顿子同。○为，于伪反。去，起吕反。见挈，贤遍反；下去结反。 \\n [疏]注“不贬”至“子同”。解云：正以犯父之命，理宜贬之，不谓更有经文可决也。然则文十四年郤缺纳不正，贬之称人，今赵鞅亦是纳不当得位之人，而不贬者，正以纳父罪不至贬也，彼传云“此晋郤缺也，其称人何？贬。曷为贬？不与大夫专废置君也”，是其讥之义矣。云故明不得也者，正蒯聩无恶文，则知曼姑不得诛之明矣。云不去国见挈者云云，正以文十四年“晋人纳接菑”，注云“接菑不系邾娄者，见挈于郤缺也”，今此不见挈者，不可醇无国文故也。云“辄出奔不书云云，知辄出奔者，正以蒯聩之入故也。诸侯之礼，礼当死位，若其出奔者，皆书而责之。今不书者，正欲不责辄之拒父故也。云主书者，与顿子同者，即僖二十五年“秋，楚人围陈，纳顿子于顿”，彼注云“纳顿子书者，前出奔当绝，还入为盗国当诛，书楚纳之，与之同罪也。主书者，从楚纳之”。然则定十四年秋，“蒯聩出奔宋”之时，子无去父之义，巳当合绝；今还入为盗国，复当合诛，晋纳之与同罪。主书者，从晋纳，故曰与顿子同义。然则蒯聩犯父之命，其恶明矣，但晋为霸主，法度所在，而纳逆命之子，夺巳立之侯，故去主书者，从晋纳矣。 \\n 　 \\n 秋，八月，甲戌，晋赵鞅帅师，及郑轩达帅师，战于栗，郑师败缋。○栗，一本作“秩”，二传作“铁”。 \\n [疏]“及郑轩达战于铁”者。解云：诸家之经，轩达之下皆有“帅师”，唯服引经者无，与诸家异。於铁者，三家同，有作“栗”字者，误也。今定本作“栗”字。 \\n 　 \\n 冬，十月，葬卫灵公。 \\n 十有一月，蔡迁于州来。畏楚也。州来，吴所灭。 \\n [疏]注“畏楚也”。○解云：正以上文为楚所围，今迁而近吴，故知然也。云州来，吴所灭者，即昭十三年冬，“吴灭州来”是也。 \\n 　 \\n 蔡杀其大夫公子驷。称国以杀者，君杀大夫之辞。称公子者，恶失亲也。○恶，乌路反。 \\n [疏]注“称国以杀者，君杀大夫之辞”者。○解云：僖七年传文。彼注云“诸侯国为体，以大夫为股肱，士民为肌肤，故以国体录”是也。 \\n 　 \\n 三年，春，齐国夏、卫石曼姑帅师围戚。齐国夏曷为与卫石曼姑帅师围戚？据晋赵鞅以地正国，加叛文。今此无加文，故问之。 \\n [疏]“齐国”至“围戚”。○解云：《公羊》之义，辄巳出奔，曼姑禀谁之命而得围戚者，下传云“曼姑受命于灵公而立辄”，蒯聩夺辄，是以《春秋》与得围之矣。○注“据晋”至“问之”。○解云：定十三年“秋，晋赵鞅入于晋阳以叛”；冬，“晋赵鞅归于晋”，传云“此叛也，其言归何？以地正国也。其以地正国奈何？晋赵鞅取晋阳之甲以逐荀寅与士吉射。荀寅与士吉射者，曷为者也？君侧之恶人也。此逐君侧之恶人，曷为以叛言之？无君命也”，彼注云“无君命者，操兵乡国，故初谓之叛，后知其意欲逐君侧之恶人，故录其释兵，书归而赦之”是也。然则赵鞅操兵乡国加叛文，曼姑亦操兵乡国，而使国夏首兵，不加叛文，是以弟子据而问之。云齐国夏曷为与曼姑首兵而围戚乎？ \\n 　 \\n 伯讨也。方伯所当讨，故使国夏首兵。此其为伯讨奈何？曼姑受命乎灵公而立辄。灵公者，蒯聩之父。以曼姑之义，为固可以距之也。曼姑无恶文者，起曼姑得拒之。曼姑臣也，距之者，上为灵公命，下为辄故，义不可以子诛父，故但得拒之而巳。传所以曼姑解伯讨者，推曼姑得距之，则国夏得讨之明矣。不言围卫者，顺上文辟围辄。○上为，于伪反，下“为辄”、“为卫”、“不为”同。 \\n [疏]注“曼姑臣也”。○解云：注言臣也者，欲道曼姑者，乃是灵公之臣也，受命于灵公，当立辄，宁得违之乎？故得拒蒯聩矣。似若僖十年传云“君尝讯臣矣，臣对曰使死者反生，生者不愧乎其言，则可谓信矣”，彼注云“上问下曰讯”。言臣者，明君臣相与言，不可负是。○注“不言”至“围辄”。○解云：蒯聩去年入卫，今而围者，止应围卫，而言围戚者，顺上经文。且辄上出奔不见于经，若言围卫则恐去年蒯聩入于戚，今年围卫者是围辄矣，故言围戚以辟之。灵公逐蒯聩在定十四年，立辄盖在上二年将薨之时也。 \\n 　 \\n 辄者曷为者也？蒯聩之子也。然则曷为不立蒯聩而立辄？据《春秋》有父死子继。蒯聩为无道，行不中善道。○中，丁仲反。灵公逐蒯聩而立辄，然则辄之义可以立乎？辄之义不可以拒父，故但问可立与不。曰可。其可奈何？不以父命辞王父命，不以蒯聩命辞灵公命。以王父命辞父命，辞，犹不从。是父之行乎子也。是灵公命行乎蒯聩，重本尊统之义。 \\n [疏]注“是灵”至“之义”。○解云：即庄元年注云“念母则忘父，背本之道也，故绝文姜不为不孝，拒蒯聩不为不顺，胁灵社不为不敬，盖重本尊统，使尊行於里，上行於下”是也。 \\n 　 \\n 不以家事辞王事，以父见废故，辞让不立，是家私事以王事辞家事，听灵公命立者，是王事公法也。是上之行乎下也。是王法行於诸侯，虽得正，非义之高者也，故“冉有曰：‘夫子为卫君乎？’子贡曰：‘诺吾将问之。’入曰：‘伯夷、叔齐何人也？’曰：‘古之贤人也。’曰：‘怨乎？’‘求仁而得仁，又何怨？’出曰：‘夫子不为也。’”主书者，善伯讨。 \\n [疏]注“是王法行於诸侯，虽得正，非义之高者也”。○解云：正以上传云“不以父命辞王父命，以王父命辞父命，是父之命行乎子也”，彼注云“是灵公命行乎蒯聩，重本尊统之义也”；传又云“不以家事辞王事，以王事辞家事，是上之行乎下也”，故知宜是王法行於诸侯矣，唯受灵公之命而拒蒯聩，而引王法行于诸侯者，正以灵公於蒯聩，若似天子於诸侯，故取以况之。○注“故冉有曰”至“伯讨”。○解云：此《论语》文也。冉有所以疑之者，正以辄之立也，虽得公义，失於父子之恩矣。云入曰伯夷、叔齐何人也者，正以辄之拒父，非义之高不敢正言，故问古贤以测之。云子曰古之贤人也者，言古之贤士，且有仁行。若作“仁”字如此解之，若作“人”字不劳解也。云曰怨乎者，谓谏而不用，死于首阳，然则怨周王乎？云求仁而得仁，又何怨者，言其兄弟相让而来，正以求为仁道，卒得成让，仁道遂成，不欲汲汲乎求仁，有何孜孜而怨周王乎？云出曰夫子不为也者，正以伯夷、叔齐兄弟让国，夫子以为贤，而知辄与蒯聩父子争国者，夫子不助明矣。云主书者，善伯讨者，一则见辄之得正，二则见曼姑可距，但主书善其伯讨，故曰主书者，善伯讨。 \\n 　 \\n 夏，四月，甲午，地震。此象季氏专政，蒯聩犯父命，是后蔡大夫专相放，盗杀蔡侯申，辟伯晋而京师楚，黄池之会，吴大为主。 \\n [疏]注“是后”至“相放”。○解云：即下文“蔡人放其大夫公孙猎于吴”是也。○注“盗杀蔡侯申者”。○解云：在四年。云辟伯晋而京师楚者，即下四年夏，“晋人执戎曼子赤归于楚”，传云“辟伯晋而京师楚”是也。云黄池之会，吴大为主者，即下十三年夏，“公会晋侯及吴子于黄池”，传云“吴何以称子？吴主会也。吴在是则天下诸侯莫敢不至也”是也。 \\n 　 \\n 五月，辛卯，柏宫僖宫灾。此皆毁庙也，其言灾何？据礼，亲过高祖，则毁其庙。 \\n [疏]注“据礼”至“其庙”。解云：出《礼记·祭法》文。 \\n 　 \\n 复立也。曷为不言其复立？据立武宫言立。○复立，扶又反，下及注同。 \\n [疏]注“据立武宫”者。○解云：在成六年二月，所以不据定元年“立炀宫者”，盖从始据之，或科取一文亦何伤。 \\n 　 \\n 《春秋》见者不复见也。谓内所改作也，哀自立之，善恶独在哀，故得省文。○见者，贤遍反，下同。 \\n [疏]注“谓内”至“省文”。○解云：《春秋》逸义，诸是内所改作者，但遂其重处一过见之而已，故馀轻处不复见之。所以然者，正以哀自立之，还於哀世灾之，善恶独在于哀，故得省文矣；似若襄三十一年“公薨于楚宫”，不言作楚宫者，正以襄自作之，还复襄自薨之，善恶独在于襄，故得省文之类，云云之说，在襄三十一年。 \\n 　 \\n 何以不言及？据雉门及两观。○观，工唤反。 \\n [疏]注“据雉门及两观”。○解云：即定二年“五月，壬辰，雉门及两观灾”是也。 \\n 　 \\n 敌也。亲过高祖，亲疏適等。何以书？上已问此皆毁庙，其言灾何？故不复连柏宫僖宫。 \\n [疏]“何以书”。○注“上巳”至“僖宫”。○解云：正以隐三年“秋，武氏子来求赙”，传云“其称武氏子何？父卒，子未命也。何以不称使？当丧未君也。武氏子来求赙何以书”，据彼注云“不但言何以书者，嫌主覆问上所以说二事，不问求赙”。然则今此上文亦有二事之嫌，主《春秋》见者不复见也，何以不言及敌也？何以书而不复为嫌者，正以上传已云“此皆毁庙也，其言灾何？复立也”。分疏巳讫，是以不复言柏宫僖宫灾何以书矣。 \\n 　 \\n 记灾也。灾不宜立。 \\n [疏]注“灾不宜立”。○解云：谓其宫不宜立，若曰以其不宜立，故灾之然。 \\n 　 \\n 季孙斯、叔孙州仇帅师城开阳。○开阳，《左氏》作“启阳”。开者，为汉景帝讳也。 \\n 宋乐髡帅师伐曹。○髡，苦昆反。 \\n 秋，七月，丙子，季孙斯卒。 \\n 蔡人放其大夫公孙猎于吴。称人者，恶大夫骄蹇，作威相放，当诛，故贬。○恶，乌路反。 \\n [疏]注“称人”至“故贬”。○解云：知是大夫者，正以《春秋》之例，君杀大夫称国，即僖七年“郑杀其大夫申侯”之属是；大夫自相杀称人，即文九年“晋人杀其大夫先都”之属是；则知称国以放者，君自放之，即宣元年“晋放其大夫胥甲父丁卫”是也，则称人以放，乃是大夫自相放，即此文是矣。而言作威者，即《洪范》云“唯辟作威”是也，今此大夫作威，故贬之。言当诛者，谓於王法当诛也。言故贬之者，正以大夫之贵，平常之时合称名氏，故称人为贬之。 \\n 　 \\n 冬，十月，癸卯，秦伯卒。哀公著治大平之终，小国卒葬，极於哀公者，皆卒日葬月。○治，直吏反。大，音泰。 \\n [疏]注“哀公”至“葬月”。○解云：即此“癸卯，秦伯卒”，明年三月“葬秦惠公”是也。案昭元年“夏，秦伯之弟针出奔晋”，传曰“秦无大夫，此何以书？仕诸晋也。曷为仕诸晋？有千乘之国而不能容其母弟，故君子谓之出奔也”，何氏云“时秦侵伐自广大，故曰千乘”。然则秦伯是西方之伯，国至千乘，此注谓之小国者，正以辟陋在夷，罕与诸夏交接，至於《春秋》，大夫名氏不见於经，是以比之小国，其实非小者也。旧说云地之张翕，彼此异时，蹙辟之数，不可同日而语。昭元年之时，自以千乘为大国，至此还小，亦何伤也？而有疑焉！ \\n 　 \\n 叔孙州仇、仲孙何忌帅师围邾娄。 \\n 四年，春，王三月，庚戌，盗杀蔡侯申。弑君贱者穷诸人，此其称盗以弑何？据宋人弑其君处臼称人。○盗杀，音弑，下同。 \\n [疏]“弑君”至“弑何”。○解云：文十六年冬，“宋人弑其君处臼”之下，传云“大夫弑君称名氏，贱者穷诸人”。然则师彼解尔，故此弟子据而难之。 \\n 　 \\n 贱乎贱者也。贱於称人者。 \\n [疏]“贱乎贱者也”。○解云：彼注云“贱者谓士也。士正自当称人”。然则今此非士，故言贱乎贱者也。 \\n 　 \\n 贱乎贱者孰谓？据无主名。谓罪人也。罪人者，未加刑也。蔡侯近罪人，卒逢其祸，故以为人君深戒，不言其君者，方当刑放之，与刑人义同。○近，附近之近。 \\n [疏]注“罪人”至“刑也”。○解云：若其刑讫，当有刑称，即襄二十九年夏，“阍弑吴于馀祭”是也。今此言盗，又谓之罪人，故知未加刑也。云蔡侯近罪人，卒逢其祸，故以为人君深戒者，卒诂为终也。○注“不言”至“义同”。○解云：即襄二十九年阍弑其君下，注云“不言其君者，公家不畜，士庶不友，放之远地，欲去听所之，故不系国，故不言其君也”。然则此处之盗，仍未加刑，而亦不言其君者，正以方当刑放之，故与刑人义同也。 \\n 　 \\n 蔡公孙辰出奔吴。 \\n 葬秦惠公。 \\n 宋人执小邾娄子。 \\n 夏，蔡杀其大夫公孙归姓、公孙霍。 \\n 晋人执戎曼子赤归于楚。赤者何？欲以为戎曼子名，则晋人执曹伯言畀宋人，不言名归。欲言微者，则不当书，故以不知问也。○曼，音蛮。畀宋，必利反，下同。 \\n [疏]“晋人”至“子赤”。○解云：《左氏》作“戎蛮子”也。○注“则晋”至“名归”。解云：即僖二十八年“三月，丙午，晋侯入曹，执曹伯畀宋人”，彼则曹伯不言名，畀宋人不言归，与此异，故执不知问。○注“欲言”至“当书”。○解云：欲言赤是楚之微者，自归于楚，非戎子之名，则微者之例，不当书见，故以不知问之。 \\n 　 \\n 戎曼子之名也。其言归于楚何？据执曹伯畀宋人，不言归于宋。子北宫子曰：“辟伯晋而京师楚也”。此解名此言归意也。前此楚比灭顿、胡，诸侯由是畏其威，从而围蔡，蔡迁于州来，遂张中国，京师自置，晋人执戎曼子，不归天子而归于楚，而不名而言归于楚，则与伯执归京师同文，故辟其文而名之，使若晋非伯执，而赤微者自归于楚。言归于楚者，起伯晋京师楚。主书者，恶晋背叛，当诛之。 \\n [疏]“辟伯”至“楚也”。○解云：成十五年春，“晋侯执曹伯归于京师”，是伯执人归于京师之文。今戎曼子不言名，直言“晋侯执戎曼子归于楚”，即是伯者执人归京师无异，故名戎子以辟之。言赤归于楚者，似楚之微者自归，不于戎子然，故曰“辟伯晋而京师楚也”。○注“此解”至“诛之”。○解云：言赤归于楚之意也。云前此楚比灭顿、胡者，即定十四年春，楚公子结“帅师灭顿，以顿子牄归”，十五年春，“楚子灭胡、以胡子豹归”是也。云从而围蔡者，即上元年春，“楚子、陈侯、随侯、许男围蔡”是。云蔡迁于州来者，在二年冬。云遂张中国者，犹言自盛大于中国也。云京师自置者，谓作天子自处置也。云晋人执戎曼子，不归天子而归于楚者，谓晋人畏其彊御之势，若京师矣。云而不名而言归于楚，则与伯执归京师同文者，若言执戎曼子归于楚，则与成十五年“晋侯执曹伯归于京师”同文。云故辟其文而名之者，为辟伯执归京师之文，而名戎曼子也。云使若晋非伯执者，僖四年传云“称侯而执者，伯讨也；称人而执者，非伯讨也”，今此经云“晋人执戎曼子”，故云使若晋非伯执也。云而赤微者自归于楚者，若似楚之微者名赤，自归于楚然，犹庄二十四年冬，“赤归于曹”之类。云言归于楚者，起伯晋京师楚者，正以僖二十八年，晋侯“执曹伯以畀宋人”。然则诸侯自相执不言归，公言归者，欲起晋人以楚为京师故也。云主书者，恶晋背叛，当诛之者，言主书此事者，正欲恶晋以楚为京师，背叛天子，当命诛绝也。若然，楚人是时京师自置，宁知不恶之者，正以宣十八年秋七月，“甲戌，楚子旅卒”，传云“何以不书葬？吴、楚之君不书葬，辟其号也”，然则吴、楚僣号非一朝一夕，已不书葬，一讥而已，自馀京师自置之事，理应不讥，故以此。 \\n 　 \\n 城西郛。○郛，芳夫反。 \\n 六月，辛丑，蒲社灾。蒲社者何？据鼓用牲于社，不言蒲。○蒲社，《左氏》作“亳社”。 \\n [疏]“蒲社者何”。○解云：正以社为积土，非火烧之物，而反书灾，故执不知问。 \\n 　 \\n 亡国之社也。蒲社者，先世之亡国，在鲁竟。 \\n [疏]注“蒲社”至“鲁竟”。○解云：《公羊》解以为蒲者，古国之名，天子灭之，以封伯禽，取其社以戒诸侯，使事上。今灾之者，若曰王教绝云尔。《左氏》、《穀梁》以为亳社者，殷社也，武王灭殷，遂取其社赐诸侯，以为有国之戒。然则传说不同，不可为难。案今《穀梁》经传皆作“亳”社，范氏云“殷都于亳，武王克纣，而班列其社于诸侯，以为亡国之戒”；而贾氏云“《公羊》曰薄社也者，盖所见异”。 \\n 　 \\n 社者，封也。封土为社。其言灾何？据封土非火所能烧。亡国之社盖揜之，揜其上而柴其下。故火得烧之。揜柴之者，绝不得使通天地四方，以为有国者戒。○揜，意冉反。 \\n [疏]“亡国”至“其下”。○解云：公羊子不受于师，故言盖也。○注“揜柴”至“四方”。○解云：即《郊特牲》云“天子之大社，必受霜露风雨，以达天地之气也，是故丧国之社屋之，不受天阳也。薄社北牖使阴明也”是也。然《礼记》作“薄社”，何氏所见与郑氏异。云以为有国者戒者，言若不事上，当如此。 \\n 　 \\n 蒲社灾，何以书？记灾也。戒社者，先王所以威示教戒诸侯，使事上也。灾者，象诸侯背天子，是后宋事疆吴，齐、晋前驱，滕，薛侠毂，鲁、卫骖乘，故天去戒社，若曰王教灭绝云尔。○背，音佩。侠毂，古洽反；下古木反，十三年同。乘，绳证反，十三年同。去，起吕反。 \\n [疏]“蒲社灾何以书”。○解云：不直言何以书者，嫌覆问柴其下何以书，故复举句而问之。○注“是后”至“骖乘”。○解云：《春秋说》文，谓下十三年黄池之会时也。 \\n 　 \\n 秋，八月，甲寅，滕子结卒。 \\n 冬，十有二月，葬蔡昭公。贼已讨，故书葬也。不书讨贼者，明诸侯得专讨士以下也。 \\n [疏]注“贼已讨，故书葬也”。解云：此蔡昭公即上“盗杀蔡侯申”者是；隐十一年传云“弑则何以不书葬？《春秋》君弑贼不讨，不书葬以为无臣子也”。然则今此蔡侯亦弑而书其葬，故知贼已讨也。○注“不书”至“以下也”。○解云：孟子曰：“诸侯不得专杀大夫。”是以《春秋》之内，杀大夫不问有罪无罪，皆书而讥之。若杀微者，例所不录，今蔡侯之贼乃微者，嗣子杀之，故不书见，故云明诸侯得专讨士以下也。考诸正本，何氏之注尽於此，若更有注者，衍字矣。 \\n 　 \\n 葬滕顷公。○顷，音倾。 \\n 五年，春，城比。○比，本又作“芘”，亦作“庇”，同音毗。《左氏》作“毗”。 \\n 夏，齐侯伐宋。 \\n 晋赵鞅帅师伐卫。 \\n 秋，九月，癸酉，齐侯处臼卒。 \\n 冬，叔还如齐。 \\n 闰月，葬齐景公。闰不书，此何以书？据楚子昭卒不书闰。 \\n [疏]注“据楚”至“书闰”。○解云：即襄二十八年冬十二月，“甲寅，天王崩。乙未，楚子昭卒”是也，彼注云“乙未甲寅，相去四十二日，盖闰月也”。然则相去四十二日，明其不得同在二月，故以闰月言之。 \\n 　 \\n 丧以闰数也。谓丧服大功以下诸丧，当以闰月为数。○闰数，所主反，下及外“月数”、“闰数”同。 \\n [疏]“丧以闰数也”。○解云：此丧谓丧服也，谓为之服大功以下丧服者，皆以闰数之。此数读如“加我数年”之数，非头数之数也。○注“谓丧服”至“为数”。○解云：此数乃为头数之数，谓九月、五月、三月之丧，既是数月之物，故得数闰以充之，是以葬亦书闰矣，何者？葬亦数月之物故也。 \\n 　 \\n 丧曷为以闰数？据卒不书闰。 \\n [疏]“丧曷为以闰数”。○解云：此丧亦丧服大功以下者。 \\n 　 \\n 丧数略也。略犹杀也。以月数，恩杀，故并闰数。 \\n [疏]注“略犹”至“闰数”。○解云：此数亦如“加我以数年”之数也。言大功以下之丧，所以得数闰月者，正以恩杀故也。《郑志》：赵商问曰：经曰：“闰月不告朔，犹朝于庙。《穀梁传》云‘闰月，附月之馀日，丧事不数’。又哀五年‘闰月，葬齐景公’，《公羊传》云‘闰月不书，此何以书？丧以闰数，丧数略也’，此二传义反，於礼断之何就？”答曰：“居丧之礼，以月数者，数闰；以年数者，虽有闰无与于数也。”然则郑氏之意，以为彼云丧事不数者，谓期与三年也。此云丧以闰数者，谓大功以下也。若《穀梁》之意，以为大功以下及葬，皆不数闰，云云之说，在襄二十八年。 \\n 　 \\n 六年，春，城邾娄葭。城者，取之也。不言取者，鲁数围取邾娄邑，邾娄未曾加非於鲁，而侮夺之不知足，有夷狄之行，故讳之，明恶甚。○邾娄葭，音加，又音遐，《左氏》作“邾瑕”。数，所角反。曾，才能反。行，下孟反。 \\n [疏]注“城者”至“恶甚”。○解云：正以襄二年“遂城虎牢”，传云“虎牢者何？郑之邑也。其言城之何？取之也”，今言“城邾娄葭”，文与彼同，故知取之。云不言取之者，鲁数围取邾娄邑者，即上三年冬，“叔孙州仇、仲孙何忌帅师围邾娄”，又上二年春“伐邾娄，取漷东田及沂西田”之属是也。先言围者，便文故也。云有夷狄行者，正以贪而无亲故也。 \\n 　 \\n 晋赵鞅帅师伐鲜虞。 \\n 吴伐陈。 \\n 夏，齐国夏及高张来奔。 \\n 叔还会吴于相。○相，庄加反。 \\n 秋，七月，庚寅楚子轸卒。 \\n 齐阳生入于齐。 \\n 齐陈乞弑其君舍。弑而立者，不以当国之辞言之，此其以当国之辞言之何？据齐公子商人弑其君舍而立，氏公子。○君舍，二传作“荼”，音舒。 \\n [疏]注“据齐”至“公子”。○解云：即文十四年秋，“齐公子商人弑其君舍”是也。 \\n 　 \\n 为谖也。此其为谖奈何？问其义。○谖，况元反。景公谓陈乞曰：“吾欲立舍，何如？”陈乞曰：“所乐乎为君者，欲立之则立之，不欲立则不立，贵自专也。 \\n [疏]“所乐”至“不立”。○解云：言人之所以爱乐乎其为君者，贵慕其自专故也。然则此公乃有为而言，非王道也。 \\n 　 \\n 君如欲立之，则臣请立之。”陈乞欲拒言不可，恐景公杀阳生。阳生谓陈乞曰：“吾闻子盖将不欲立我也。”陈乞曰：“夫千乘之主，将废正而立不正，必杀正者。晋世子申生是也。○乘，绳证反。 \\n [疏]注“晋世子申生是也”。○解云：即僖五年“春，晋侯杀其世子申生”是也。 \\n 　 \\n 吾不立子者，所以生子者也，走矣！”教阳生走。与之玉节而走之。节，信也。析玉与阳生，留其半，为后当迎之，合以为信，防称矫也。奔不书者，未命为嗣。○析，思历反。为后，于伪反，下“乞为”同。矫，居兆反。 \\n [疏]注“节信”至“为嗣”。○解云：言与之为断玉之信而令之走也。云奔不书者，未命为嗣者，案定十四年秋，“卫世子蒯聩出奔宋”，书见於经，故知阳生出奔不书者，未命为嗣故也。然则公子阳生，但是母贵宜立，实非世子，而上传云“废正而立不正，必杀正者”，虽非夫人所生，但秩次宜立，谓之废正亦何伤？而旧云阳生实是正世子，但未命为嗣，故出入不两书；若命为嗣，即是大国之君，出入合两书也者，非。 \\n 　 \\n 景公死而舍立，陈乞使人迎阳生于诸其家。于诸，置也，齐人语也。除景公之丧，期而小祥，服期者除。○期而，音基，下同。 \\n [疏]注“期而”至“者除”。解云：期而小祥者，《士虞记》文。言服期者除者，谓从服之徒矣。若其正服，臣为君斩衰三年，宁得期而除乎？案景公之卒，在去年九月，至今七月，其实未期，而言服期者除者，盖阳生之入，实亦九月，但事不宜月，故直时，是以传云除景公之丧也。若然，案隐四年冬十二月，“卫人立晋”，彼注云“月者，大国篡例月，小国时，立、纳、入皆为篡”。然则大国之篡，例合书月，齐为大国，而言事不宜月者，正以阳生之篡，陈乞为之，故阳生之人欲移恶於陈乞故也，似若庄九年夏，“齐小白入于齐”，何氏云“不月者，移恶于鲁也”之类也。然则大国之篡，所以月者，以其祸大故也。既移恶于陈乞，是以不月，正得述事之宜矣。 \\n 　 \\n 诸大夫皆在朝，陈乞曰：“常之母，常，陈乞子。重难言其妻，故云尔。○难，乃旦反。 \\n [疏]注“常”至“云尔”。○解云：正以妻者已之私，故难言之，似若今人谓妻为儿母之类是也。 \\n 　 \\n 有鱼菽之祭，齐俗妇人首祭事。言鱼豆者，示薄陋无所有。 \\n [疏]注“齐俗”至“祭事”。○解云：主妇设祭，礼则有之，何言齐俗者？正以主妇设祭之时，助设而已，其实男子为首，即君牵牲，夫人奠酒；君亲献，夫人荐豆之类是也。若其齐俗，则令使妇人为首，故此传云“常之母，有鱼菽之祭”，即其文是矣。○注“言鱼”至“所有”。○解云：定元年“冬，十月，霣霜杀菽”，彼注云“菽，大豆”。然则彼已训解，故此何氏直以豆言之。若依正礼，水陆佥陈，而止言鱼与豆者，示薄陋无所有故也。 \\n 　 \\n 愿诸大夫之化我也。”言欲以薄陋馀福共宴饮。 \\n [疏]“原诸”至“我也”。○解云：桓六年传云“曷为谓之实来？慢之也。曷为慢之？化我也？”彼注云“行过无礼谓之化，齐人语也。诸侯相过，至竟必假涂，入都必朝，所以崇礼让，绝慢易。今州公过鲁都不朝鲁，是慢之为恶，故书实来”，见其义也。然则彼以州公过鲁而无礼，故传谓之化我也。今此陈乞亦以鱼菽之薄物，枉屈诸大夫之贵重，亦是无礼相过之义，故谓之化我也。 \\n 　 \\n 诸大夫皆曰：“诺。”於是皆之陈乞之家坐。陈乞曰：“吾有所为甲，甲，铠。○铠，苦代反。 \\n [疏]“吾有所为甲”。○解云：犹言我有所作得若干甲也。 \\n 　 \\n 请以示焉”。诸大夫皆曰：“诺。”於是使力士举巨囊而至于中霤，巨囊，大囊。中央曰中霤。○囊，乃郎反，又音讬。霤，力又反。 \\n [疏]注“中央曰中霤”。○解云：案《月令》“中央土”云“其祀中霤”，郑注云“中霤，犹中室也”。“古者复穴，是以名室为霤云”。庾蔚云“复，地上累土，穴则穿地也。复穴皆开其上取明，故雨霤之，是以因名中室为中霤也。”故此传云中霤，注云中央，谓室之中央也。 \\n 　 \\n 诸大夫见之，皆色然而骇，色然，惊骇貌。○色然，如字，本又作“垝”，居委反，惊骇貌；又或作“危”。开之则闯然，闯，出头貌。○闯，丑鸩反，又丑甚反，一音丑今反，见貌。《字林》云“马出门貌，丑衽反。”公子阳生也。陈乞曰：“此君也已。”诸大夫不得已，皆逡巡北面，再拜稽首而君之尔。时舍未能得众，而阳生今正当立，诸大夫又见力士，知陈乞有备，故不得已，遂君之。○逡，七旬反。自是往弑舍。阳生先诈致诸大夫，立於陈乞家，然后往弑舍，故先书当国，起其事也。乞为阳生弑舍，不举阳生弑者，谖成于乞也。不日者，与卓子同。 \\n [疏]注“故先书当国，起其事也”者。谓书阳生入齐，乃在弑舍之前，所以起其先入后弑也。云乞为阳生弑舍，不举阳生弑者，谖成于乞也者，正以举重略轻，《春秋》之常事，今而不书者，谖成于乞故也。○注“不日”至“子同”。○解云：僖十年“春，王正月”，“晋里克弑其君卓子”，何氏云“不日者，不正遇祸，终始恶明，故略之”。然则今此陈乞弑舍，所以不日者，亦是不正遇祸，终始恶明，故略之，故曰与卓子同。若然，乡解云阳生之入，实在九月，但事不宜月，故不书月。然则陈乞之事，宜云不月而云不日者，正以卓子之弑实书月，若言不月，则与卓子同，文不可设，故云不日也。案陈乞弑舍，实不书日，谓之不日亦何伤？然则陈乞弑舍之事，与里克弑卓子相类，而不月者，正以文承阳生入于齐之下。阳生之事既不宜月，是以陈乞之事不得月也。若然，案僖九年“冬，晋里克弑其君之子奚齐”，注“不月者，不正遇祸，终始恶明，故略之”。然则此亦不月，何氏不云不月者，与奚齐同义者，正以奚齐未逾年之君，与舍不类，宁得同之乎？ \\n 　 \\n 冬，仲孙何忌帅师伐邾娄。 \\n 宋向巢帅师伐曹。 \\n 七年，春，宋皇瑗帅师侵郑。○瑗，于眷反。 \\n 晋魏曼多帅师侵卫。 \\n 夏公会吴于鄫。○鄫，似陵反。 \\n 秋，公伐邾娄。八月，已酉，入邾娄，以邾娄子益来。入不言伐，此其言伐何？据当举入为重。 \\n [疏]“入不”至“伐何”。○解云：庄十年传例云“觕者曰侵，精者曰伐，战不言伐，围不言战，入不言围，灭不言入，书其重者也”。然则传例云战不言伐，入不言围，此云入不言伐者，正以此经举伐言入，亦违举重之例，是以据经以释之。传例云者，序用兵之次第，轻重备言，不足怪也。 \\n 　 \\n 内辞也，若使他人然。讳获诸侯，故不举重而两书，使若鲁公伐而去，他人入之以来者，醇顺他人来文。 \\n [疏]注“讳获”至“来文”。○解云：若其不讳，宜举重云公入邾娄，今不举重而伐入两书，故知讳获诸侯也。云使若鲁公伐而去，佗人入之以来者，以来是诣鲁之常文，故何氏言来者常文，不为早晚施是也。今始若不讳，宜云以邾娄子益至自某，而经言来，故如此解。云醇顺佗人来文者，以上讳获诸侯，故不举重，使若鲁人伐而去，佗人自入之；今文言来，作外来诣鲁之常文，故曰醇顺佗人来文也。 \\n 　 \\n 邾娄子益何以名？据以隗子归不名。○隗，五罪反。 \\n [疏]注“据以”至“不名”。○解云：即僖二十六年“秋，楚人灭隗，以隗子归”是也。 \\n 　 \\n 绝之。曷为绝之？据俱以归。获也。曷为不言其获？据获晋侯言获。 \\n [疏]注“据获晋侯言获”。○解云：即僖十五年冬“晋侯及秦伯战于韩，获晋侯”是也。 \\n 　 \\n 内大恶讳也。故名以起之也。日者，恶鲁侮夺邾娄无已，复入获之。入不致者，得意可知例。○恶鲁，乌路反。复，扶又反。 \\n [疏]注“故名以起之”。○解云：擅获诸侯乃为大恶，是以讳之，不言其获，既不言获，故云言其名以起其见获也。所以能起之者，诸侯之礼当死位，今不能死位而生见获，书其名，起其绝也。案隐二年无骇“入极”之下，传云“此灭也，其言入何？内大恶讳也”；昭四年“取鄫”之下，传云“灭之则其言取之何？内大恶讳也”，今此又言“内大恶讳也”，重发传者，正以往前二处入取文异，今此上经虽亦言入，但书名之由，事须备释，是以又言。○注“日者”至“获之”。○解云：隐二年注云“入例时，伤害多则月”，此书日，故须解之。言恶鲁侮夺邾娄无已，即上六年“城葭”之下，注云“鲁数围取邾娄邑，邾娄未曾加非於鲁，而侮夺之不知足”，今复入其国，获其君，故书日以恶内也。○注“入不”至“知例”。○解云：庄六年注“公与一国及独出用兵，得意不致，不得意致伐”，即僖六年“公至自伐郑”，二十九年“公至自围许”之属是。至於入佗国，例不书致者，正以既能入国，得意可知，似若僖三十三年“公伐邾娄，取丛”之下，注云“取邑不致者，得意可知例”。 \\n 　 \\n 宋人围曹。 \\n 冬，郑驷弘帅师救曹。 \\n 八年，春，王正月，宋公入曹，以曹伯阳归。曹伯阳何以名？据以隗子归不名。 \\n [疏]注“据以”至“不名”。○解云：即僖二十六年“秋，楚人灭隗，以隗子归”是也。 \\n 　 \\n 绝。曷为绝之。据俱以归。灭也。曷为不言其灭？据灭隗也。讳同姓之灭也。故名以起之。 \\n [疏]注“故名以起之”。○解云：讳不得书其灭，故书其名，所以起其灭矣。所以能起之者，正以失地之君，例合书名，即桓七年穀伯绥、邓吾离之下，传云“皆何以名？失地之君”是，今曹伯阳亦书其名，故可起其灭。 \\n 　 \\n 何讳乎同姓之灭？据卫侯毁灭邢不讳。○毁，况委反。 \\n [疏]注“据卫”至“不讳”。○解云：即僖二十五年“春，王正月，丙午，卫侯毁灭邢”是也。 \\n 　 \\n 力能救之而不救也。以属上力能获邾娄而不救曹，故责之。不日者，深讳之。定、哀灭例日。此不日者，讳使若不灭，故不日。 \\n [疏]注“不日”至“故不日”。○解云：既书入以讳同姓见灭，而又日，故曰深讳也。云定、哀灭例日，此不日者，讳使若不灭，故不日，云云之说，在定四年。 \\n 　 \\n 吴伐我。不言鄙者，起围鲁也。不言围者，讳使若伐而去。 \\n [疏]注“不言”至“鲁也”。○解云：正以庄十九年“冬，齐人、宋人、陈人伐我西鄙”，注云“鄙者，边垂之辞，荣见远也”。然则鄙者边垂之名，今不言鄙，直言伐我，故得起其围鲁矣。○注“不言”至“而去”。○解云：国君当彊，折冲当远，鲁微弱，深见犯，至于围国，故讳之，但言伐者，差轻也。 \\n 　 \\n 夏，齐人取讙及僤。外取邑不书，此何以书？所以赂齐也。曷为赂齐？据上无战伐之文。○僤，昌善反，一音昌然反，《字林》作“〈阝单〉”，《左氏》作“阐”。 \\n [疏]“取讙及僤”。○解云：《左氏》、《穀梁》作“讙阐”字。○外取”至“以书”。○解云：宣元年“六月，齐人取济西田”之下，传云“外取邑不书，此何以书”注云“据曹取之不书”，然则此传云“外取邑不书，此何以书”者，亦据曹取济西田不书，但从彼省文，是以不复注解。○注“据上”至“之文”。○解云：谓此上经无鲁与齐战伐之文，计无所谢，无事而赂，故难之。 \\n 　 \\n 为以邾娄子益来也。邾娄，齐与国，畏为齐所怒而赂之，耻甚，故讳使若齐自取。○为以，于伪反。 \\n [疏]“为以”至“来也”。○解云：正为七年“以邾娄子益来”，是以赂齐二邑也。○注“邾娄齐与国”。○解云：正以鲁获邾娄之君而赂二邑，若非齐之与国，理不应赂，云云之说，备于宣元年疏。 \\n 　 \\n 归邾娄子益于邾娄。获归不书，此书者，善鲁能悔过归之，嫌解邾娄子益无罪，书故复名之。○复，扶又反。 \\n [疏]注“获归”至“归之”。○解云：正以僖十五年秦获晋侯，后归不书，故曰获归不书，今此书者，善鲁能悔过归之，故录见之。○注“嫌解”至“名之”。○解云：桓十五年传例云“归者，出入无恶”，今此言归，是以嫌其无罪也。经既书归，作无罪之文，则嫌鲁人解释邾娄子，其罪令除，是以书见，故复名之，见其不善。所以书益之名，得见鲁之有罪者，正以上七年以益来之时，传云“内大恶讳”，注云“故名以起之”。然则初书名，起见鲁罪，则今知复名者，其不善明矣。 \\n 　 \\n 秋，七月。 \\n 冬，十有二月，癸亥，杞伯过卒。○过，古禾反。齐人归讙及僤。书者，善鲁能悔过，归邾娄子益，所丧之邑，不求自得，故不言来，使若不从齐来，与归我济西田同文。○丧，自浪反。 \\n [疏]注“书者”至“同文”。○解云：言所丧之邑，不求自得者，正以言归也。何者？归者，自与之故也，若求乃得之者，当言取，即僖三十一年“春，取济西田”，成二年秋，“取汶阳之田”之属是也。故不言来，使若不从齐来者，谓若此邑元不入齐，但以此来欲叛于鲁，齐人取而归之然。言与归我济西田邑同文者，即宣十年春，“齐人归我济西田”，传云“齐已取之矣，其言我何？言我者，未绝于我也。曷为未绝于我？齐已言取之矣，其实未之齐也”，注云“不言来者，明不从齐来，不当坐取邑”是也。然则彼以未之齐，故不言来，今此使若不从齐来，是以谓之同文矣。然则彼言我者，以其未绝于我，此不言我者，正以讙、僤实绝于我故也。济西田未绝，齐人不当坐取邑；讙、僤实绝，齐人当坐取邑明矣。然则我与不，即是不同，而言同文者，正谓皆不言来以为同文，何妨言我与不仍为异乎？ \\n 　 \\n 九年，春，王二月，葬杞僖公。 \\n 宋皇瑗帅师，取郑师于雍丘。其言取之何？据诈战言败也。○雍，於用反。 \\n [疏]注“据诈战言败也”。○解云：即庄十年秋，“荆败蔡师于莘”，昭二十三年秋，“吴败顿、胡、沈、蔡、陈、许之师于鸡父”，传云“此偏战也，曷为以诈战之辞言之，不与夷狄之主中国也”是也。 \\n 　 \\n 易也。其易奈何？诈之也。诈谓陷阱奇伏之类。兵者，为征不义，不为苟胜而已。十三年诈反不月，知此不蒙上月，疾略之尔。○易也，以豉反，下同。阱，才性反。为征，于伪反。 \\n [疏]注“诈谓”至“之类”。○解云：何氏盖取《礼记·中庸》云“人皆曰予知，驱而纳诸擭掐阱之中而莫之知辟也”；又言奇伏者，奇兵伏兵之谓也。○注“兵者”至“之尔”。○解云：下十三年“春，郑轩达帅师取宋师于嵒”，传云“其言取之何？易也。其易奈何？诈反也”；注云“前宋行诈取郑师，今郑复行诈取之，苟相报偿，不以君子正道，故传言诈反。反，犹报也”。然则兵之设也，为欲征不义，岂欲苟胜而为诈，故知《春秋》疾而略之，皆不书月矣，何者？《春秋》之义，偏战者日，诈战者月，所以然者，正疾其行诈，略之故也。今此二经，乃设陷阱奇伏，又为诈之甚者，是以《春秋》复深略之。 \\n 　 \\n 夏，楚人伐陈。 \\n 秋，宋公伐郑。 \\n 冬，十月。 \\n 十年，春，王二月，邾娄子益来奔。月者，鲁前获而归之，今来奔，明当尤加礼厚遇之。 \\n [疏]注“月者”至“遇之”。○解云：正以上六年“夏，齐国夏高张来奔”，襄二十八年“冬，齐庆封来奔”之属，则知来奔鲁者例合书时，今此书月，故如此解。文十二年“春，正正月，盛伯来奔”，注云“月者，前为鲁所灭，今来见归，尤当如意厚遇之”也者，义亦通於此。以此言之，则知昭二十三年“秋，七月，莒子庚舆来奔”，月者，为下“戊辰，吴败顿、胡、沈、蔡、陈、许之师”书，莒子之奔虽在月下，不蒙月。何氏所以不注之者，正以隐元年冬十二月，“祭伯来奔”之下，注云“月者，为下卒也，出奔例时也”。然则上已有注，故至庚舆之下，省文从可知。 \\n 　 \\n 公会吴伐齐。 \\n 三月，戊戌，齐侯阳生卒。 \\n 夏，宋人伐郑。晋赵鞅帅师侵齐。 \\n 五月，公至自伐齐。 \\n 葬齐悼公。 \\n 卫公孟彄自齐归于卫。 \\n 薛伯寅卒。卒、葬略者，与杞伯益姑同。○伯寅，二传作“伯夷”，同音以尼反。 \\n [疏]注“卒葬”至“姑同”。○解云：正以所见之世，详录小国，卒日葬月，是其常文，即上四年“秋，八月，甲寅，滕子结卒”；冬，十二月，“葬滕昭公”是也，今乃卒月葬时，故解矣。言与杞伯益姑同者，即昭六年“春，王正月，杞伯益姑卒”，注云“不日者，行微弱，故略之。上城杞已贬，复卒略之者，入所见世，责小国详，始录内行也。诸侯内行小夫不可胜书，故於终略责之，见其义”。然则今比略之者，亦为内行小失，故曰与杞伯益姑同。 \\n 　 \\n 秋，葬薛惠公。 \\n 冬，楚公子结帅师伐陈，吴救陈。救中国不进者，陈，吴与国，救陈欲以备中国，故不进。 \\n [疏]注“救中”至“不进”。○解云：正以僖十八年夏，“狄救齐”；“冬，邢人、狄人伐卫”，注云“狄称人者，善救齐，虽拒义兵，犹有忧中国之心，故进之。不於救时进之者，辟襄公，不使义兵壅塞也”。定四年冬，“蔡侯以吴子及楚人战于柏举”，传云“吴何以称子，夷狄也，而忧中国”，注云“言子起忧中国。然则夷狄之人，能忧中国也皆进之”。今此称国不进者，正以救陈欲以备中国，故不进也。知陈是吴之与国者，正以吴人救之故也。必知欲以备中国者，非直见其不进，亦以陈於诸夏之时，乃是吴之属故也。　"}
{"章节": "哀公卷二十八（起十一年，尽十四年）", "正文": "哀公卷二十八（起十一年，尽十四年） \\n  \\n  \\n 　 \\n 　 \\n    十有一年，春，齐国书帅师伐我。 \\n 夏，陈袁颇出奔郑。○颇，破多反。 \\n 五月，公会吴伐齐。 \\n 甲戌，齐国书帅师及吴战于艾陵。○艾，五盖反。齐师败绩，获齐国书。战不言伐，举伐者，鲁与伐而不与战。不从内与伐，使吴为主者，吴主会，故不与夷狄主中国也。言获者，能结日偏战，少进也。○与伐，音预，下“不与伐”同。. \\n [疏]“获齐国书”。○解云：宣二年春“获宋华元”之下，何氏云“复出宋者，非独恶华元，明耻辱及宋国”。然则今此复出齐者，亦然，但省文从可知，故不注。○注“战不”至“与战”。○解云：战不言伐者，庄十年传文。而此举伐者，当尔之时，鲁但与其伐而不与其战，故得两举之矣。○注“不从”至“国也”。○解云：成二年“六月，癸酉，季孙行父”云云，“会晋郤克”云云，“及齐侯战于鞍，齐师败绩”，注云“大夫敌君不贬者，随从王者大夫，得敌诸侯也”。然则郤克之徒得敌齐侯者，正以鲁人与在，随从王者大夫，是以得序于上而王齐侯，今亦云鲁公与伐，而不使吴为主，序齐下者，正以吴是时为主会，若其与之，而序于齐上，即是夷狄之主中国，是以退之矣。若然，案宣十二年，“晋荀林父帅师及楚子战于邲”，林父序于楚子之上，亦应是不与夷狄之主中国。而注云“不与晋而反与楚子为君臣之礼，以恶晋”者，正以楚庄王称子，据彼君文成矣。有王伯之事，虽以臣及君，不嫌晋直。今吴称国，君文不成，而序国书之下，宁得类乎？○注“言获”至“进也”。○解云：庄十年秋，“荆败蔡师于莘，以蔡侯献舞归”，传云“曷为不言其获，不与夷狄之获中国也”；又昭二十三年秋，“吴败顿、胡、沈、蔡、陈、许之师于鸡父”，“获陈夏齧”，传云“不与夷狄之主中国，则其言获陈夏齧何？吴少进也”，注云“能结日偏战，行少进，故从中国辞治之”，今经亦然，故以言此。 \\n 　 \\n 秋，七月，辛酉，滕子虞母卒。 \\n 冬，十有一月，葬滕隐公。 \\n 卫世叔齐出奔宋。 \\n 十有二年，春，用田赋。何以书？据当赋税，为何书。○为何，于伪反，下“为同宗”同。讥，何讥尔？讥始用田赋也。田，谓一井之田。赋者，敛取其财物也。言用田赋者，若今汉家敛民钱，以田为率矣。不言井者，城郭里若亦有井，嫌悉赋之。礼，税民公田，不过什一，军赋十井不过一乘。哀公外慕彊吴，空尽国储，故复用田赋，过什一。○为率，音律，又音类。乘，绳证反。复，扶又反。 \\n [疏]注“田，谓一井之田”。○解云：知如此者，正以《家语·政论》篇云“季康子欲以一井田出赋法焉”，又《鲁语下》篇云“孔子谓冉求曰：田一井，出稯禾秉刍，缶米不是过也”。案彼二文，皆论此经用田赋之事，而言一井，故知然也。○注“不言井”至“赋之”。○解云：凡言田者，指垦土之处，言井者，但是方里之名。若言用井赋，则嫌城郭里巷之内，但有一井之处，悉皆赋之，故云不言井者，城郭里巷亦有井，嫌悉赋之。○注“礼税”至“什一”。○解云：即宣十五年传云“什一者，天下之中正也。什一行而颂声作矣”是也。云“军赋十井不过一乘者，何氏以为公侯方百里，案诸典籍，每有千乘之义，若不十井为一乘，则不合，郑氏云“公侯方百里，井十则赋出革车一乘”者，义亦通于此。云哀公外慕彊吴者，即上十年春，“公会吴伐齐”；十一年夏，“公会吴伐齐”；此年夏“公会吴于橐皋”之属是也。云故复用田赋，过什一者，对常赋以为复矣。 \\n 　 \\n 夏，五月，甲辰，孟子卒。孟子者何？据鲁大夫无孟子。 \\n [疏]“孟子者何”。○解云：欲言鲁女，不言孟姬；欲言夫人，经不书葬，故执不知问。 \\n 　 \\n 昭公之夫人也。其称孟子何？据不称夫人某氏。 \\n [疏]注“据不”至“某氏”。○解云：即隐二年冬，“十有二月，乙卯，夫人子氏薨”之属是也。 \\n 　 \\n 讳娶同姓，盖吴女也。礼，不娶同姓，买妾不知其姓，则卜之。为同宗共祖，乱人伦，与禽兽无别。昭公既娶，讳而谓之吴孟子。《春秋》不系吴者，礼，妇人系姓不系国，虽不讳，犹不系国也。不称夫人不言薨，不书葬者，深讳之。 \\n [疏]“盖吴女也”。○解云：公羊子不受于师，故疑之。○注“礼不”至“无别”。○解云：上《曲礼》云“取妻不取同姓，故买妾不知其姓则卜之”，郑氏注云“为其近禽兽也。妾贱，或时非媵，取之於贱者，世无本系者”是也。云为同宗共祖，乱人伦，与禽兽无别者，欲取《曲礼上》云“夫唯禽兽无礼，故父子聚麀，是故圣人作，为礼以教人，欲人以有礼，知自别於禽兽之文乎”。○注“昭公”至“孟子”。○解云：昭十年注云“去冬者，盖昭公娶吴孟子之年，故贬之”。然则此言昭公既娶者，谓从昭十年以来也，而讳之吴孟子者，即《论语》云“君娶于吴为同姓，谓之吴孟子”，《坊记》云“《鲁春秋》犹去夫人之姓曰吴，其死曰孟子卒”是也。○注“春秋”至“国也”。○解云：言妇人系姓不系国者，即隐元年“仲子”下，注云“仲字子姓，妇人以姓配字，不忘本也，因示不適同姓也”；二年“夫人子氏”之下，注云“子者，姓也。夫人以姓配号，义与仲子同”是。言昭公之时，讳之不谓之吴姬，谓之吴孟子，而《春秋》直谓之孟子，不系吴者，正以妇人不系国故也。言虽不讳，犹不系国者，正以文姜、穆姜之属，亦不系国言之故也。○注“不称”至“讳之”。解云：若言夫人，又若言薨，当言夫人姬氏薨；若葬，当言葬我小君昭姬，皆为大恶，大恶不可言，故曰深讳之也。而云孟子卒者，若言宋之长女，为鲁侯之妾而卒之，犹如定十五年秋“姒氏卒”之类。 \\n 　 \\n 公会吴于橐皋。○橐，章夜反，一音讬。 \\n 秋，公会卫侯、宋皇瑗于运。○运，《左氏》作“郧”。 \\n 宋向巢帅师伐郑。 \\n 冬，十有二月，〈虫衆〉。何以书？记异也。何异尔？不时也。〈虫衆〉者，与阴杀俱藏。周十二月，夏之十月，不当见，故为异。比年再〈虫衆〉者，天不能杀，地不能埋，自是之后，天下大乱，莫能相禁，宋国以亡，齐并於陈氏，晋分为六卿。○〈虫衆〉，音终，本亦作“螽”，注同。见，贤遍反。 \\n [疏]注“比年再螽”。○解云：即下十三年冬十二月螽是也。○注“宋国”至“六卿”。○解云：皆在春秋后。考诸旧本，宋是“宗”字，然则宗国犹大国。言天不能杀，地不能埋，天下大乱，莫能相禁，是其纪纲之国，灭亡之象，是故齐并于陈氏，晋分为六卿。若作“宋”字，何氏更有所见。《春秋说》云“陈氏篡齐三年，千人合葬，故螽蟲冬踊者，是其螽为齐亡之一隅也”。案《左氏》及《史记》，皆云晋亡分为魏、赵、韩，今云晋分为六卿者，盖其初时，晋君失政，六卿用事，不妨其下灭时但三家分之矣。 \\n 　 \\n 十有三年，春，郑轩达帅师取宋师于嵒。其言取之何？易也。其易奈何？诈反也。前宋行诈取郑师，今郑复行诈取之，苟相报偿，不以君子正道，故传言诈反。反，犹报也。○嵒，五咸反，一音鱼及反。易，以豉反，下同。郑复，扶又反，秋以下注同。偿，时亮反。 \\n [疏]“其言取之何”。解云：上九年注云“据诈战言败也，故此省文，不复言之也”。○注“前宋”至“郑师”。○解云：即上九年春，“宋皇瑗帅，师取郑师于雍丘”，传云“其言取之何？易也。其易奈何？诈之也”是也。 \\n 　 \\n 夏，许男戌卒。比陈、蔡不当复卒，故卒葬略。○男戌，本亦作“成”。 \\n [疏]注“比陈”至“葬略”。○解云：昭八年冬“楚师灭陈”，十一年“楚师灭蔡”，至十三年秋“蔡侯庐归于蔡。陈侯吴归于陈”，二十年冬“十有一月，辛卯，蔡侯庐卒”，二十一年“春，王三月，葬蔡平公”；定四年“春，王二月，癸巳，陈侯吴卒”，夏“六月，葬陈惠公”，定六年“郑游速灭许，以许男斯归”；今年“夏，许男戌卒”，秋“葬许元公”。然则陈、蔡之灭，非吴、庐之罪，及其存时，乃为大国所复，但以不受封於天子，故书君以见之，仍以前君死位，非其自复，其国合存，故许录其卒葬也。而许男斯者，为郑所灭，不能死位，许国合绝，不足存之，而戌自复，罪恶深矣。若比之陈、蔡，不当合录，而录之者，正欲见其前君不死位，后君自复之恶深，是以书其卒葬，而去其日月以见矣，故曰此陈、蔡不当复卒，故卒葬略之也。 \\n 　 \\n 公会晋侯及吴子于黄池。吴何以称子？据救陈称国。 \\n [疏]注“据救陈称国”。○解云：十年冬，“吴救陈”是也。 \\n 　 \\n 吴主会也。以言及也。时吴彊而无道，败齐临菑，乘胜大会中国。齐、晋前驱，鲁、卫骖乘，滕、薛侠毂而趋，以诸夏之众，冠带之国，反背天子而事夷狄，耻甚不可忍言，故深为讳辞，使若吴大以礼义会天下诸侯，以尊事天子，故进称子。○背，音佩。 \\n [疏]注“以言”至“而趋”。○解云：以经言及吴，即知吴主会，何者，正及者汲汲之辞，即僖五年夏，“公及齐侯、宋公”以下，“会王世子于首戴”，注云“言及者，因其文可得见汲汲也”。然则彼云及齐侯，齐侯主会，则知此言及吴子，吴子主会明矣，故云以言及也。云时吴强而无道，败齐临菑，乘胜大会中国者，即上十一年“五月，公会吴伐齐。甲戌，齐国书帅师，及吴战于艾陵，齐师败绩”者，是败齐师于临菑之事。正以吴为夷狄，数伐中国而败之，故谓之无道。菑字然有作“晋”字，若作“晋”字，以黄池为近晋，晋人畏而会之，故曰临晋。云齐、晋前驱，鲁、卫骖乘，滕、薛侠毂而趋者，《春秋说》文也。以下传及注云，则天下尽会，而《春秋说》特举此六国，时为之役，故遍举之，或言不尽意故也。○注“以诸”至“称子”。○解云：诸夏众强，不复如礼，反弃君父而事夷狄，耻辱之甚，不忍言，故深为讳，进吴称子矣。而言冠带之国者，正以夷狄之人，不知冠带故也，是以《穀梁传》云“吴王夫差曰‘好冠来’，孔子曰‘大矣哉，夫差未能言冠而欲冠也’”，范氏云“不知冠有等差，唯欲好冠”是也。 \\n 　 \\n 吴主会，则曷为先言晋侯？据申之会，楚子主会序上。 \\n [疏]注“据申”至“序上”。○解云：即昭四年“夏，楚子、蔡侯”以下“会于申”是。 \\n 　 \\n 不与夷狄之主中国也。明其实自以夷狄之彊会诸侯尔，不行礼义，故序晋於上。其言及吴子何？据锺离之会殊会吴，不言及。僖五年公及齐侯，齐侯主会益明矣。 \\n [疏]注“据锺”至“言及”。○解云：即成十五年冬，“叔孙侨如会晋士燮、齐高无咎”以下，“会吴于锺离”是也。○注“僖五”至“明矣”。○解云：即僖五年“公及齐侯、宋公”以下，“会王世子于首戴”。然则案如彼经，书公及齐侯，齐侯主会，此云及吴，则是吴子主会益明矣，何言不与夷狄之主中国乎？是以据而难之。 \\n 　 \\n 会两伯之辞也。晋序上者，主会文也。吴言及者，亦人往为主之文也。方不与夷狄主中国，而又事实当见，不可醇夺，故张两伯辞。先晋，言及吴子，使若晋主会为伯，吴亦主会为伯，半抑半起，以夺见其事也。语在下。○当见，贤遍反，年内皆同。 \\n [疏]注“吴言”至“文也”。○解云：凡言及者，汲汲之辞。今言及吴子，则似吴子先在是，天下之人，慕而往事之然，故曰人往为主之文。○注“半抑”至“在下”。○解云：序晋于上，是其抑之。言及吴子，起其为伯也，故曰半抑半起矣。序晋于上，是其夺，言及吴子，亦见其为伯之事，故曰夺见其事。 \\n 　 \\n 不与夷狄之主中国，则曷为以会两伯之辞言之？据伯主人。 \\n [疏]注“据伯主人”。○解云：谓为伯者，主领会上之人矣。 \\n 　 \\n 重吴也。其实重在吴，故言及。举晋者，讳而不盈。 \\n [疏]注“其实”至“不盈”。○解云：谓其实处权重在于吴，故言及吴子，作汲汲之文矣。经言公会晋侯，是其讳为吴所主也。晋侯之下，即言及吴子，是其不盈满其讳文也，何者？晋是大国而汲汲子吴，还是吴为会主之义也。僖二十三年夏，“宋公慈父卒”，传云“何以不书葬？盈乎讳也”，注云“盈，满也，相接足之辞也”。然则此言讳而不盈者，意欲取彼传文矣。 \\n 　 \\n 曷为重吴？据常殊吴。 \\n [疏]注“据常殊吴”。解云：即成十五年冬，“叔孙侨如会晋士燮”以下，“会吴于锺离”；襄十年“春，公会晋侯”以下，“会吴于相”之属是也。 \\n 　 \\n 吴在是，则天下诸侯莫敢不至也。以晋大国，尚犹汲汲於吴，则知诸侯莫敢不至也。不书诸侯者，为微辞，使若天下尽会之，而鲁侯蒙俗会之者，恶愈也。齐桓兼举远明近，此但举大者，非尊天子，故不得褒也。主书者，恶诸侯君事夷狄。○恶诸，乌路反。 \\n [疏]注“不书”至“恶愈”。○解云：若欲实而言之，天下诸侯宁可悉至，但欲见其重在吴偏至之辞而巳。其历言某侯某侯，则实不至者不可空言，是以举其最大之国，作天下尽会之义矣。○注“齐桓”至“褒也”。○解云：僖二年“秋，九月，齐侯、宋公、江人、黄人会于贯，传云“江人、黄人者何？远国之辞也。远国至矣，则中国曷为独齐、宋至尔？大国言齐、宋，远国言江、黄，则以其馀为莫敢不至也”。然则齐桓之时，非独举大以明小，亦兼举远以明近。今此但举晋者，非尊天子，不得褒为远夷皆至之辞，则传云“天下诸侯莫敢不至”者，据九州之内言之，亦得谓之天下矣。○注“主书”至“夷狄”。○解云：《春秋》见义，非唯一种，一则见吴之强暴，一则见晋之衰微，但主书之情，本恶诸侯君事夷狄，馀者兼见之矣。 \\n 　 \\n 楚公子申帅师伐陈。 \\n 於越入吴。 \\n 秋，公至自会。有耻致者，顺讳文也。 \\n [疏]注“有耻”至“文也”。○解云：庄六年注云“公与二国以上出会盟，得意致会，不得意不致”。然则今此冠带之国，敛手从夷，乃是可耻之次，而致之者，正欲顺其讳文，使若吴尊事天子以会诸侯，诸侯得意，以会致之然，故曰顺讳文也。 \\n 　 \\n 晋魏多帅师侵卫。此晋魏曼多也，曷为谓之晋魏多？据上七年言曼多。○魏多，《左氏》作“魏曼多”。 \\n [疏]注“据上”至“曼多”。○解云：即上七年春，“魏曼多帅师侵卫”是也。 \\n 　 \\n 讥二名。二名非礼也。复就晋见者，明先自正而后正人。正人当先正大以帅小。 \\n [疏]注“复就”至“帅小”。○解云：定六年冬，“仲孙忌帅师围运”，传云“此仲孙何忌也，曷为谓之仲孙忌？讥二名。二名非礼也”，注云“为其难讳也。一字为名，令难言而易讳，所以长臣子之敬，不逼下也。《春秋》定、哀之间，文致大平，欲见王者治定，无所复为讥，唯有二名故讥之”。然则彼已於鲁见讫，今复就晋见之者，明先自正而后正人也。等是正人而於晋者，见当先正大国以帅于小国故也。 \\n 　 \\n 葬许元公。 \\n 九月，〈虫衆〉。先是用田赋，又有会吴之费。○之费，芳味反，下同。 \\n [疏]注“先是用田赋”。○解云：在十二年春。 \\n 　 \\n 冬，十有一月，有星孛于东方。孛者何？彗星也。其言于东方何？据北斗言星名。○孛，音佩。彗星，囚岁反，又息遂反。 \\n [疏]“孛者何”。○解云：欲言是星，星名未有；欲言非星，录为星称，故执不知问。○注“据北”至“星名”。○解云：即文十四年“秋，七月，有星孛入于北斗”是也。然则彼入于北斗，言其所孛之星名，今言于东方，故难之。 \\n 　 \\n 见于旦也。旦者，日方出。时宿不复见，故言东方，知为旦。 \\n [疏]“见于旦也”。○解云：于字亦有作“平”字者，误也。○注“旦者”至“为旦”。○解云：旦者，日方出地，未相去离之辞，故曰旦者，日方出。当尔之时，宿皆不见，故曰时宿不复见也。星孛仍见，馀宿已没，是以不复指其孛之星，漫道其方而已，故言东方，知为旦也。 \\n 　 \\n 何以书？记异也。周十一月，夏九月，日在房心。房心，天子明堂布政之庭，於此旦见，与日争明者，诸侯代王治，典法灭绝之象，是后周室遂微，诸侯相兼，为秦所灭，燔书道绝。○治，直吏反。燔，扶元反。 \\n [疏]注“周十一月，夏九月，日在房心”。○解云：《堪舆》云“九月日体在大火”，故曰日在房心也。云房心，天子明堂布政之庭，出《堪舆》，《星经》亦云也。○注“是后”至“道绝”。○解云：《春秋说》云“趋作法，孔圣没，周姬亡，彗东出，秦正起，胡破术，书记散乱，孔子不绝也”。既言周姬亡，彗东出，故知由此孛星周室遂微也。言秦正起，亦由此孛星。《秦本纪》云“始皇名正，以二十六年灭周，而并天下”，故云诸侯相兼，为秦所灭也。始皇、胡亥，并悉焚书，圣人之道，于斯绝矣，故曰燔书道绝。 \\n 　 \\n 盗杀陈夏彄夫。○陈夏，户雅反，一本作“廉”。彄夫，苦侯反，又古侯反，一本作“妪”，音同，二传作“夏区夫”。 \\n 十有二月，〈虫衆〉。黄池之会，费重烦之所致。 \\n 十有四年，春，西狩获麟。何以书？记异也。何异尔？非中国之兽也。然则孰狩之？称西言狩，尊卑未分，据无王名。○狩，手又反。麟，力人反。 \\n [疏]“何以书？记异也”。○解云：麟者仁兽，大平之嘉瑞。而言记异者，当尔之时，周室大衰，为天下所厌，汉高方起，尧祚将复。兴者谓之瑞，亡者谓之异，然则何吉凶不并，瑞灾不兼之有乎？义亦通於此。○“非中国之兽也”。○解云：谓有圣帝明王，然后乃来，则知不应华夏无矣。然则以其非中国之常物，故曰非中国之兽，不谓中国不合有，若似昭二十五年“有鹳鹆来巢”之下，传云“何以书？记异也。何异尔？非中国之禽也”之类是也。若然，皆非中国之物，鹳鹆言有来，而麟不言有来者，正以麟是善物，《春秋》慕之，欲其常於中国，非今始有，非今始来之义，是以《穀梁传》云“其不言来，不外麟于中国也；其不言有，不使麟不恒於中国也”是也。○注“称西”至“未分”。○解云：西者，四时之叔，是为卑称。狩者，天子诸侯之事，乃是尊名，故曰称西言狩，尊卑未分也。必知狩是天子诸侯之事者，正以僖二十八年冬“天王狩于河阳”，桓四年春“公狩于郎”之属故也。 \\n 　 \\n 薪采者也。西者，据狩言方地，类贱人象也。金主芟艾，而正以春尽，木火当燃之际，举此为文，知庶人采樵薪者。○薪，音新。芟，所衔反。艾，鱼废反。樵，在焦反。 \\n [疏]“薪采者也”。○解云：薪采，犹言采薪也。言是庶人采薪者矣。○注“西者”至“方地”。○解云：谓据其处，道其方地，曰西狩也。○注“类贱人象也”。○解云：正以西方为兑，少女之位，女子之卑，草木衰落，亦非可贵之义，故曰类贱人象也。○注“金主”至“薪者”。○解云：经言西者，贱人象。金主芟艾，持斧之义，而文正以春尽，是火当绝木之时，今乃举此为文，即知庶人持斧，破木燃火之意，故曰知庶人采樵薪者，似若汉高祖起于布衣之内，持三尺之剑而以火应之，君临四海，从东乡西，以应周家木德之象也。 \\n 　 \\n 薪采者，则微者也。曷为以狩言之？据天子诸侯乃言狩，天王狩于河阳，公狩于郎是也。河阳冬言狩，获麟春言狩者，盖据鲁变周之春以为冬，去周之正而行夏之时。○去周，起吕反。行夏，户雅反，下“于夏”同。 \\n [疏]注“天王狩于河阳”。○解云：在僖二十八年云“公狩于郎者，在桓四年春。○注“河阳”至“之时。○解云：若使周之正月，乃夏之仲冬，得冬猎田狩之时，即《大司马》职云“仲冬教大阅，遂以狩田”是也，但孔子作《春秋》，欲改周公之旧礼，正朔三而反，当欲行夏之时，取夏之孟冬以为狩时，夏之仲冬，不是田狩之月，是以桓四年春正月，“公狩于郎”，何氏云“狩例时，此月者，讥不时。周之正月，夏十一月也，阳气始施，鸟兽怀任，草木萌牙，非所以养微者”是也。然则河阳言狩者，周之季冬，当夏之十月，故得言狩矣。案僖二十八年冬，“天王狩于河阳”之时，乃冬言狩。今获麟之经春言狩者，盖据鲁为王而改正朔，方欲改周之春以为冬，去其周之正月而行夏之时，由此之故春而言狩矣。 \\n 　 \\n 大之也。使若天子诸侯。曷为大之？据略微。 \\n [疏]注“据略微”。○解云：隐元年“九月，及宋人盟于宿”，传云“孰及之？内之微者也”，注云“内者，谓鲁也。微者，谓士也。不名者，略微也”是。然则《春秋》之道略於微者，今而大之，故以为难矣。 \\n 　 \\n 为获麟大之也。曷为为获麟大之？据鹳鹆俱非中国之禽，无加文。○为获，于伪反，下“为获”、“孰为”，注“为谁”、“知为”皆同。鹳，音权。鹆，音欲。 \\n [疏]注“据鹳”至“加文”。○解云：即昭二十五年夏，“有鹳鹆来巢”是也。 \\n 　 \\n 麟者，仁兽也。状如麕，一角而戴肉，设武备而不为害，所以为仁也。《诗》云“麟之角，振振公族”是也。○振，之人反。 \\n [疏]“麟者，仁兽也”。○解云：《五行传》云“东方谓之仁”，又云“视明礼脩而麟至”，言人君但当其视能明，其礼又脩，而麟至也，是以《春秋说》云“麟生於火，游於中土，轩辕大角之兽”。然则麟为土蓄而言仁兽者，正以设武备而不害物，所以为仁。而《异义》“《公羊》说”云“麟者，木精，一角，赤目，为火候”，下注亦云“麟者，木精”者，正以设武备而不害物，有仁之物，属东方，赤目为火候火，乃木之子，谓之木精亦何伤。又《鹖冠子》云“麟者，北方玄枵之兽，阴之精”者，正以五行相配言之，水为土妃，水土构精而生麟，得土气者性似父，得水气者性似母，盖以麟得水气，故云玄枵之兽，阴之精也。○注“状如”至“是也”。○解云：《释兽》云“麟，麕身牛尾，一角”，郭氏曰“角头有肉”，故此云状如麕一角也。《广雅》云“麟，狼额肉角”，故此注云而戴肉。云设武备而不为害，所以为仁也者，欲道中央之畜，而传得谓之仁兽之义，云《诗》云“麟之角，振振公族”是也者，在《麟趾》之篇也。引之者，欲道麟角末有肉，示有武而不用，故得谓之仁，当时公族，皆振振然而信厚，亦为仁之义，故得并引之。 \\n 　 \\n 有王者则至，上有圣帝明王，天下大平，然后乃至。《尚书》曰：“箫韶九成，凤皇来仪。击石拊石，百兽率舞。”《援神契》曰：“德至鸟兽，则凤皇翔，麒麟臻。”○大平，音泰，下“大平”皆同。拊，芳甫反。援，音袁。麒，音其。 \\n [疏]注“上有”至“乃至”。○解云：若今未大平而麟至者，非直为圣汉将兴之瑞，亦为孔子制作之象，故先至。故《孝经说》云“丘以匹夫徒步，以制正法”，是其贱者获麟，兼为庶人作法之义也。○注“尚书”至“率舞”。○解云：《咎繇谟》之文也，彼郑注云“箫韶，舜所制乐”，宋均注《乐说》云“箫之言肃，舜时民乐其肃敬，而纪尧道，故谓之箫韶。或云韶，舜乐名。舜乐者，其秉箫乎”。郑氏又云“乐备作谓之成，箫韶作，九备而凤皇乃来仪，止巢乘匹。击石拊石，百兽，率舞者，石，磬也。百兽，服不氏所养者，谓音声之道与政通焉”。引之者，欲道上有圣帝明王，天下大平，瑞物乃来之义。○注“援神”至“麟臻”。○解云：《释兽》云“驨，如马一角，不角者骐”，舍人云“驨如马而有一角，不有角者名骐”。然则麒麟非直雄雌之异，其体亦别。 \\n 　 \\n 无王者则不至。辟害远也。当春秋时，天下散乱，不当至而至，故为异。 \\n [疏]注“辟害远也”。○解云：谓无道之世，刳胎杀夭，是以瑞物亦不来游也，即《家语》云“孔子曰：刳胎杀夭，则麒麟不至：擿巢毁卵，则凤皇不翔”是也，故云辟害远也。 \\n 　 \\n 有以告者曰：“有麕而角者。”孔子曰：“孰为来哉！孰为来哉！”见时无圣帝明王，怪为谁来。○有麏，本又作“麇”，亦作“麕”，皆九伦反，獐也。 \\n [疏]“有以”至“角者”。○解云：即《孔丛》云“叔孙氏之车子曰鉏商，樵于野而获麟焉，众莫之识，以为不祥，弃之五父之衢。冉有告孔子曰：‘有麏肉角，岂天下之妖乎？’夫子曰：‘今何在？吾将观焉。’遂往。谓其御高柴曰：‘若求之言，其必麟乎？’到，视之曰：‘今宗周将灭，无主，孰为来哉！兹日麟出而死，吾道穷矣。’乃作歌曰‘唐虞之世麟凤游，今非其时来何由？麟兮麟兮我心忧’”是也。然则此告者，其冉求也。若以《孔丛》合之此传，则乡云薪采者，还是鉏商也。而《春秋》不言之者，略微故也。不言为汉获之者，微辞也。故《春秋说》云“不言姓名为虚主”，宋氏云“刘帝未至，故云虚主。若书姓名，时王恶之”，是其义也。○注“见时”至“谁来”。○解云：下注云“夫子素案图录，知庶姓刘季当代周，见采薪获麟，知为其出”。然则夫子素知此事，而云“孰为来哉”以怪之者，盖畏时远害，假为微辞，非其本心，注解其语，故见时无圣帝明王，怪为谁来矣。或者素案图录，知刘季当代周，但初见之时，未知薪采获麟为之出，仍自未明，故作此言也，乃后详审，方知为薪采者所获，於是焕然而寤，是以泣之亦何伤乎？ \\n 　 \\n 反袂拭面，涕沾袍。袍，衣前襟也。夫子素案图录，知庶姓刘季当代周，见薪采者获麟，知为其出，何者？麟者，木精。薪采者，庶人燃火之意，此赤帝将代周居其位，故麟为薪采者所执。西狩获之者，从东方王於西也，东卯西金象也；言获者，兵戈文也：言汉姓卯金刀，以兵得天下。不地者，天下异也。又先是〈虫衆〉蟲冬踊，彗金精扫旦置新之象。夫子知其将有六国争彊，从横相灭之败，秦项驱除，积骨流血之虐，然后刘氏乃帝，深闵民之离害甚久，故豫泣也。○袂，弥世反，衣袖也。涕，他礼反。袍，步刀反，又步报反，衣前襟也。襟，音金。王於，于况反。下“火王”、“而王”、“之王”同。从横，子容反。驱除，并如字，又上丘具反；下直据反。 \\n [疏]“反袂拭目”。○解云：目亦有作“面”字者。云涕沾袍者，袍亦有作“衿”字者，以衣前襟言之，袍似得之。○注“夫子”至“代周”。○解云：盖见《中候》云：卯金刀帝出，复尧之常，是其案图录，从亭长之任而为天子，故谓之庶姓矣。○注“何者”至“之意”。○解云：《春秋说》云“麟生於火，游於中土，轩辕大角之兽”。然则麟为土畜而言木精者，正以《公羊说》云“麟者，木精，一角赤目，为火候”。既为火候，是木之子，谓之木精亦何伤？旧云木生火，火生土，麟为土畜，亦受气于祖，性合人仁，故为木精也。庶人采薪，本供庖爨，意欲燃之，故曰采薪，庶人燃火之意也。木虽生火，火复烧木，即汉以火德承周之后而能灭之，故曰此赤帝将代周居其位也。云故麟为薪采者所执，其若不然，麟为异物，体形不小，薪采只夫，宁能轻获之乎？○注“西狩”至“天下”。○解云：言西狩获之者，即是从东方而王於西方之象，卯在东方，金在西方，故曰东卯西金象也。言获者，兵戈之文，是其有刀之义也，故曰言姓卯金刀，以兵得天下，言刘季起於丰沛之间，提三尺之剑而入秦宫，是其卯金刀从东王於西，以兵得天下之事也。○注“不地”至“异也”。○解云：所以不言西狩于某获麟者，正以讥见于鲁，乃为周王将亡之异，是以不举小地之名，亦得为王鲁之义，故曰不地者，天下异也。云又先是螽蟲冬踊者，即上十二年“冬，十有二月，螽”，十三年冬“十有一月，螽”是也。云彗金精归旦置新之象者，即上十三年“冬，十有二月，有星孛于东方”，传云“孛者何？彗星也”者是；孛从西方乡东，故曰金精；彗者，埽除之象，乡晨而见，故曰埽旦也。然则螽蟲冬踊者，乃是天不能杀，地不能理，故为六国争强，天下大乱之象也。金精埽旦，乃是秦项驱除，刘氏乃帝之义，故何氏云焉。○注“夫子”至“之败”。○解云：六国者，即燕、齐、楚、韩、魏、赵也。当尔之时，齐据东蕃，燕、楚强于南北，韩、魏、赵居於晋洛之间，各自保险，迭相征伐，故曰六国争强也。《战国策》云“秦横有周，故谓之横；燕、楚南北而远，故谓之从。苏秦在东而相六国，谓之合从；张仪在西而相秦以成，谓之连横”，故彼下文“从成则楚王，横成则秦帝。苏公居赵，秦兵不敢东伐；张仪在秦，楚兵绝于西”是也。苏公既死，张仪以横灭从，是从横相灭之败也。○“秦项驱除”。○解云：始皇据秦，藉灭周之资而殄六国，项羽因胡亥之虐而笼括天下，皆非受命之帝，但为刘氏驱其狐貍，除其銶狼而已，故曰秦项驱除。○注“积骨”至“泣也”。○解云：虐亦有作“害”者。尔时天下土崩，英雄鹊起，秦项之君，视人如芥，殽函之处，积骨成山；平原之地，血流如海，故曰积骨流血之虐也。自此以后，高祖乃兴，故曰然后刘氏乃帝。 \\n 　 \\n 颜渊死，子曰：“噫！噫，咄嗟貌。○噫，於其反。咄，丁忽反。 \\n [疏]注“噫，咄嗟貌”。○解云：咄嗟，犹叹息，即里语曰咄嗟之间也。《弟子传》云“颜渊少孔子三十岁，三十二而卒。”以此言之，则颜渊之生，昭十九年矣；及其卒时，当哀三年，而至此乃言之者，传家追言之。亦何伤？ \\n 　 \\n 天丧予！”予，我。○丧，息浪反。予，羊汝反，我也。 \\n [疏]“天丧予”。○解云：圣人之道，当须辅佐而成，是以《家语》及《殷传》云“自予得回也，门人加亲也”，今而遭命，故曰天丧予；而《论语》云“非助我者”，谓非师徒弟子共相发起之义，盖欲显聪敏，非是不助也。 \\n 　 \\n 子路死，子曰：“噫！天祝予！”祝，断也。天生颜渊、子路，为夫子辅佐，皆死者，天将亡夫子之证。○断，丁管反。 \\n [疏]“子路死”至“祝予”。○解云：若依《左氏》，则获麟之后，当哀十五年，卫大子蒯聩入国之时，子路乃死，卫人醢之。孔子闻之，为之覆醢。今已言死者，公羊子於后言之，未足为妨也。“自予得由也，恶言不至於耳”，是其为辅佐之义也。注“祝，断也”者。言天祝恶已之道德，亦是断绝之义也。○注“天生”至“之证”。○解云：若欲以理言之，则四科十人，游、夏之徒，皆为夫子之辅佐，故《孝经说》云“《春秋》属商，《孝经》属参”是也。今特言二人者，以其先卒故也。良辅之内，二人先死，亦非祐助之义，故曰将亡夫子之证。 \\n 　 \\n 西狩获麟，孔子曰：“吾道穷矣。”加姓者，重终也。麟者，大平之符，圣人之类，时得麟而死，此亦天告夫子将没之徵，故云尔。 \\n [疏]“西狩”至“穷矣”。○解云：麟之来也，应於三义：一为周亡之徵，即上传云“何以书？记异也”是也；二为汉兴之瑞，即上传云“孰为来哉！孰为来哉”，虽在指斥，意在於汉也；三则见孔子将没之徵，故此孔子曰“吾道穷矣”是也。○注“加姓”至“云尔”。○解云：正以上文再发子曰，皆不加姓故也。云麟者，大平之符，圣人之类者，以皆有圣帝明王，然后乃见，故谓之类也。注又云时得麟而死者，即《孔丛子》云“麟出而死，言道穷矣”是也。 \\n 　 \\n 《春秋》何以始乎隐？据得麟乃作。 \\n [疏]注“据得麟乃作”。○解云：正以《演孔图》云“获麟而作《春秋》，九月书成”是也。而《揆命》篇云“孔子年七十岁，知图书，作《春秋》”者，何氏以为年七十岁者，大判言之，不妨尔时七十二矣，犹如卜世三十，卜年七百之类也。 \\n 　 \\n 祖之所逮闻也。讬记高祖以来事，可及问闻知者，犹曰我但记先人所闻，辟制作之害。 \\n [疏]“祖之所逮闻也”。○解云：何氏以为公取十二，则天之数，故隐元年“益师卒”之下，注云“所以二百四十二年者，取法十二公，天数备足”是也。今此传云“祖之所逮闻”者，谓兼有天数之义，亦讬问闻而知，亦取制服三等之义，故隐元年注云“所以三世者，礼，为父母斩衰三年，为祖父母期，为曾祖高祖父母齐衰三月”是也。○注“讬记”至“之害”。○解云：假讬云道，我记高祖以来事者，谓因已问父得闻昭、定、哀之事，因父问祖得闻文、宣、成、襄之事，因祖问高祖得闻隐、桓、庄、闵、僖之事，故曰讬记高祖以来事，可及问闻知者。以此言之，则无制作之义，故曰我但记先人所闻，辟制作之害也。 \\n 　 \\n 所见异辞，所闻异辞，所传闻异辞。所以复发传者，益师以臣见恩，此以君见恩，嫌义异：於所见之世，臣子恩其君父尤厚，故多微辞也；所闻之世，恩王父少杀，故立炀宫不日，武宫日是也；所传闻之世，恩高祖曾祖又杀，故子赤卒不日，子般卒日是也。○传，直专反，注“传闻”同。复，扶又反。臣见，贤遍反，下“欲见”同。少杀，所戒反，下同。般，音班。 \\n [疏]注“所以复发”至“义异”。○解云：隐元年“冬，十有二月”，“公子益师卒”，传云“何以不日？远也。所见异辞，所闻异辞，所传闻异辞”。然则彼已有传，今复发之者，正以益师之卒所以不日者，以其恩远，孔子所不见，欲道当时之君无恩于其臣，是以大夫之卒，不问有罪与不，例皆不日以见之，是以须发三代异辞之言。今此西狩获麟当所见之世，已与父时之事，欲道当时之臣有恩于其君，故为微辞，不忍正言其恶，是以复须发传，道其三代异辞之意。然则言益师以臣见恩者，言益师之经，以臣之故见君恩之薄厚也。云此以君见恩者，今此获麟之经以君之故，见臣恩之厚薄，其义实异，故重发。案桓二年“成宋乱”之下，传云“内大恶讳，此其自言之何？远也。所见异辞，所闻异辞，所传闻异辞”，何氏云“所以复发传者，益师以臣见恩，此以君见恩，嫌义异也”。然则桓公之时，已发见君恩之传，今复发之者，正以桓公之时，欲见其臣无恩於其君，是以不为之讳大恶；今时有恩于其君，为之讳而作微辞也。彼注云“嫌义异也”，此复注云“义异”，是其一隅，何氏不决之者，从可知省文也。云故多微辞也者，即定元年传云“定、哀多微辞”，注云“定公有王无正月，不务公室，丧失国宝；哀公有黄池之会，获麟，故总言多”是也。云故立炀宫不日者，即定元年秋九月，“立炀宫”是也。云武宫日者，即成六年“二月，辛巳，立武宫”是也。正以《公羊》之义，失礼鬼神例日，故如此解之也。云子赤卒不日者，即文十八年“冬，十月，子赤卒”是也。云子般卒日是也者，即庄三十二年“冬，十月，乙未，子般卒”是也；文十八年“子卒”之下，传云“子卒者孰谓？谓子赤也。何以不日？隐之也。何隐尔？弑也。弑则何以不日？不忍言也”，注云“所闻世，臣子恩痛王父深厚，故不忍言其日，与子般异”是也。 \\n 　 \\n 何以终乎哀十四年？据哀公未终也。 \\n [疏]注“据哀公未终也”。○解云：正以未见公薨之文故也，且以《左氏》言之，即哀二十七年，公逊於越而因卒，则知今未终。 \\n 　 \\n 曰：“备矣！”人道浃，王道备，必止於麟者，欲见拨乱功成於麟，犹尧、舜之隆，凤皇来仪，故麟於周为异，《春秋》记以为瑞，明大平以瑞应为效也。绝笔於春，不书下三时者，起木绝火王，制作道备，当授汉也。又春者岁之始，能常法其始则无不终竟。○道浃，子协反，一本作“币”。拨，卜末反，理也。应，应对之应。 \\n [疏]注“人道”至“效也”。○解云：浃亦有作“币”字者，正以三代异辞，因父以亲祖，以亲曾祖，以曾祖亲高祖，骨肉相亲极于此，故云人之道浃也。云王道备者，正以拨乱于隐公，功成于获麟，懔懔治之，至于大平，故曰王道备也。云必止至於麟者，正以获麟之后，得端门之命，乃作《春秋》，但孔子欲道从隐拨乱，功成于麟，是以终于获麟以示义，似若尧、舜之隆，制礼作乐之后，箫韶九成，凤皇乃来止，巢而乘匹之类也。云故麟于周为异者，即上传云“何以书？记异也。何异尔？非中国之兽也”是也。云《春秋》记以为瑞者，记亦有作“讬”者，今解彼记也。云明大平以瑞应为效也者，言若不致瑞，即大平无验，故《春秋》记麟为大平之效也。○注“绝笔”至“汉也”。○解云：四时具，然后为年，此乃《春秋》之常，今不书下三时者，欲起木应之君将亡，欲别起为王，是以此处不得记之。且获麟既记，制作之道已备，当欲以之授于汉帝，使为治国之法，是以不得录于三时矣。○注“又春”至“终竟”。○解云：所以然者，始正则僖十六年传云“朔有事则书，晦有事不书也”者，义亦通此。 \\n 　 \\n 君子曷为为《春秋》？据以定作五经。 \\n [疏]“君子曷为为《春秋》”。○解云：君子，谓孔子。曷为今日始为《春秋》乎？嫌其大晚於诸典之后。○注“据以定作五经”。○解云：何氏以为孔子领缘五经，皆在获麟之前故，故言此。何氏知然者，正以《论语》云“孔子曰：吾自卫反鲁，然后乐正，《雅》、《颂》各得其所”。案孔子自卫反鲁，在哀十一年冬，则知料理旧经，不待天命者，皆在获麟之前明矣。而《论语》直言乐正《雅》、《颂》，文不备矣。言料理五经在获麟之前，何故作《春秋》独在获麟之后乎？故据五经以难之。 \\n 　 \\n 拨乱世，拨，犹治也。反诸正，莫近诸《春秋》，得麟之后，天下血书鲁端门曰：“趍作法，孔圣没，周姬亡，彗东出，秦政起，胡破术，书记散，孔不绝。子夏明日往视之，血书飞为赤乌，化为白书，署曰《演孔图》，中有作图制法之状。孔子仰推天命，俯察时变，却观未来，豫解无穷，知汉当继大乱之后，故作拨乱之法以授之。○近，附近之近，又如字。演，以善反。 \\n [疏]“拨乱”至“《春秋》”。○解云：孔子未得天命之时，未有制作之意，故但领缘旧经，以济当时而已。既获麟之后，见端门之书，知天命已制作，以俟后王，于是选理典籍，欲为拨乱之道，以为《春秋》者，赏善罚恶之书，若欲治世，反归于正，道莫近于《春秋》之义，是以得天命之后，乃作《春秋》矣，即上云治世之要务，义亦通於此。○注“得麟”至“之状”。○解云：《演孔图》文也。疾作王者之法，孔氏圣人将欲没矣，周王姬氏将亡，是以十三年冬彗星出于东方矣。秦始皇名正，方欲起为天子，其子胡亥破先王之术，当尔之时，书契纪纲尽皆散乱，唯有孔氏《春秋》口相传者，独存而不绝。孔子闻之，使子夏往视其血书，其血乃飞为赤乌，其书乃化为白书，署之曰：此是《演孔图》中义理，乃有训作之象，制法之形状矣。案《秦本纪》云“秦皇为无道，周人以旧典非之，乃用李斯之谋，欲以愚黔首，於是燔《诗》、《书》”云。然则始皇燔《诗》、《书》，而言胡破术者，谓始皇燔之不尽，胡亥亦燔之，科举之亦何伤？云孔子仰推天命者，谓仰推寻天命，即端门之命是也。云俯察时变者，即螽蟲冬踊，彗星埽旦之象是也，欲尊天命，故以俯仰言之。云却观未来，豫解无穷，知汉当继大乱之后，故作拨乱之法以授之者，谓知其承大乱之后，天下未醇，故作治乱之法以授之矣。若欲讬之《春秋》，即所传闻之世是也，故桓三年“夏，齐侯、卫侯胥命于蒲”，传云“胥命者何？相命也。何言乎相命？近正也。此其为近正奈何？古者不盟，结言而退”，彼注云“善其近正，似於古而不相背，故书以拨乱也”是也。 \\n 　 \\n 则未知其为是与？其诸君子乐道尧、舜之道与？作传者谦不敢斥夫子所为作意也。尧、舜当古历象日月星辰，百兽率舞，凤皇来仪，《春秋》亦以王次春，上法天文，四时具然后为年，以敬授民时，崇德致麟，乃得称大平，道同者相称，德合者相友，故曰乐道尧、舜之道。○其为，于伪反，注“所为”同。是与，音馀，下及注同。 \\n [疏]“则未”至“是与”。○解云：为音于伪反。公羊子谦不敢斥言孔子作《春秋》，故依违云，则未知其为此《春秋》，可以拨乱世而作之与？○其诸”至“道与”。○解云：其诸，辞也，即桓六年“子公羊子曰‘其诸以病桓与’”，注云“其诸，辞也”是也。君子，谓孔子。不知为是孔子而乐尧、舜之道，是以述而道之与？○注“尧舜”至“之道”。○解云：言尧舜当古历象日月星辰者，《尧典》文也。云“百兽率舞者，《舜典》、《咎繇谟》皆有其文也。云凤皇来仪者，《咎繇谟》文也。云《春秋》亦以王次春，上法天文，四时具然后为年，以敬授人时者，欲似尧、舜当古历象日月星辰以敬授人时也。云崇德致麟，乃得称大平者，欲似尧、舜百兽率舞凤皇来仪是也。云道同者相称者，谓孔子之道同于尧、舜，故作《春秋》以称述尧、舜是也。云德合者相友者，友者，同志之名。言孔子之德合於尧、舜，是以爱而慕之，乃作《春秋》，与其志相似也。 \\n 　 \\n 末不亦乐乎尧、舜之知君子也？末不亦乐后有圣汉，受命而王，德如尧、舜之知孔子为制作。 \\n [疏]“末不”至“子也”。○解云：孔子之道，既与尧、舜雅合，故得与尧、舜相对为首末，然则指孔子言不亦也。尧、舜之时，预知有己而制道术，预知有己而为君子而慕之，巳亦预制《春秋》授刘帝，是孔子亦爱慕尧、舜之知君子而效之。 \\n 　 \\n 制《春秋》之义以俟后圣，待圣汉之王以为法。 \\n [疏]“制春”至“后圣”。○解云：制作《春秋》之义，谓制《春秋》之中赏善罚恶之义也。 \\n 　 \\n 以君子之为，亦有乐乎此也。乐其贯於百王而不灭，名与日月并行而不息。 \\n [疏]“以君”至“此也”。解云：君子，谓孔子。所以作《春秋》者，亦乐此《春秋》之道，可以永法故也。○注“乐”至“不息”。○解云：《春秋》者，赏善罚恶之书，有国家者最所急务，是以贯通于百王而不灭绝矣，故孔子为后王作之。云名与日月并行而不息者，谓名之曰《春秋》，其合于天地之利，生成万物之义，凡为君者不得不尔，故曰名与日月并行而不息也。　"}
