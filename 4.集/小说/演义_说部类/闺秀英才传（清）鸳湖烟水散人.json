{"章节": "卷一 小青", "正文": "  \\n 卷一　小青 \\n 　 \\n 引 \\n 雪庐主人曰：千百年来，艳女、才女、怨女，未有一人如小青者。临邛、章台，艳矣才矣，而不怨。绿珠、小玉，亦艳矣才矣，而欢极憾终，要亦怨其所不必怨。孰与姬之托根失所，阒寂自如，或讽之去终不去，竟以怨死乎！ \\n 姬之前身似屈平，冯生之前身似楚怀王，妒妇之前身似上官大夫、令尹子兰。楚怀之莽也，上官、令尹之阴贼也，桂中之蠹，生则俱生。姬病益苦，益明妆靓衣，又似当年汩罗将沉，犹餐英而纫蕙也。 \\n 太史公曰：“以彼才游诸国，何国不容，而自令若是。”噫，斯三闾之为三闾，亦小青之为小青欤！三闾求知己於世人，不得，而索之云中之湘君。湘君女子也，因想轮结，还现女子身而为小青。 \\n 小青求知己于世人，不得，而问之水中之影。夫太白举杯邀月，对影三人，惟太白之影可与太白对，小青之影可与小青语耶！读其诗，至“瘦影自临春水照，卿须怜我我怜卿”，泪亦不能为之堕，心亦不能为之哀也。 \\n 烟水散人曰：红颜薄命，自古皆然。环佩空归，留青莎于绝塞；阳台擅嬖，织锦字於回文。其怨可谓深矣！然予谓小青之怨更有甚焉。盖狂童匪匹不亚□□，狮子扬威岂同黄里，而能寂处孤山，托芳怀于素萼，怨固堪怜，贞尤可取。此艳质香魂，羞见坠楼之句，不得为非烟而宽咏也。予尝于雨窗灯下读其诗，而为之抚掌称幸。夫史迁不被腐刑，则《史记》可以不作。姬若得其所归，则已合欢金屋，调笑鸳房，又何能苦思抒怨，而有零珠残玉，如十二章之诗，至今历历，犹在人口耳间耶！美人兮美人，不知为暮雨兮为朝云。芳徽莫忘，彤管无愧。 \\n 集小青为第一。 \\n 明朝历昌（万历、泰昌）间，杭州有一冯生者，豪公子也。尝慕扬州为天下第一名郡，泛棹往游。遂托媒妪，买一小青为妾。 \\n 青与生同姓，名唤玄玄。夙根颖异，姣美绝伦。当十岁时，遇一老尼，授以《心经》一卷。小青才读数遍，即能了了，复之不失一字。 \\n 老尼曰：“此儿虽然敏慧，但惜福薄。愿乞与我作为弟子。设或不肯，切不可令其识字，方有三十年之寿。” \\n 家人以为妄，怒而叱之。其母本系女塾师，故小青得以相随就学。 \\n 所往之家，都是名闺宦室，遂能工习诗词，妙解音律。且江都故佳丽地也，每当诸闺秀云集之时，茗战手语，谈笑纷然。小青偏能随机酬答，出人意表，因此人人喜爱，惟恐小青不肯少留。虽则素闲仪范，而风情逸绝，绰约自好，其天性也。 \\n 及年十六，其母贪得金帛，遂不及详访清浊，即以小青许嫁冯生。 \\n 小青一见冯生之状，嘈唼戚施，憨跳不韵，不觉泪如雨下，惨然叹息曰：“我命休矣！”小青之怨自此始。 \\n 及随生至杭，其妇更加妒悍，一闻娶妾，吼声如雷，含怒而出。只见小青黛眉不展，容光黯淡，袅袅然恰似迎烟芍药。妇自上至下把小青仔细看了一会，但冷笑曰：“标致！标致！” \\n 小青回鬟掩泪，愈加愤懑，然已是笼中鹦鹉，只得曲意承顺，而妇妒嫉之念不能少解。 \\n 妇有戚属杨夫人者，才而贤淑，尝就小青学棋，绝怜爱之。偶谈及妇之奇妒处，不觉叹息曰：“我观汝女工诸技，色色皆精，奈何堕落在罗刹国内。我思欲脱子火坑，子能从我作笔砚友乎？” \\n 小青敛容起谢曰：“多蒙夫人爱同亲女，贱妾岂不知感，所恨命如一叶，与死为邻，只怕此生无由侍奉！”语未毕，忽值妇至，遂各散去。 \\n 一日，春光明媚，杨夫人邀妇泛湖，并拉小青随往。船到断桥，俱登岸闲步，妇与夫人携手立于垂杨之下。 \\n 小青独至苏小墓边，取酒浇奠，低低口占一诗曰： \\n 西陵芳草骑辚辚，内信传来唤踏春。 \\n 杯酒自浇苏小墓，可知妾是意中人。 \\n 时小青出居湖上未归，故有“内信传来”之句。当下徘徊，闲看了一会，即命肩舆由岳坟而行，及至天竺，小青拜祝已毕，又默占一绝云： \\n 稽首慈云大士前，莫生西土莫生天。 \\n 愿为一滴杨枝水，洒作人间并蒂莲。 \\n 妇向前礼毕，顾谓夫人曰：“我闻西方佛无量，而世多专礼大士，这是何故？” \\n 杨夫人未及答，小青应曰：“只为菩萨能慈悲耳。”妇知讽己，便笑曰：“是了，是了，我当慈悲汝。” \\n 既而舍舆登舫，荡桨中流。只见两堤间花柔草嫩，有许多艳服少年，挟弹驰骑，往来游冶。同船诸女伴，卷帘凭槛，笑语喧哗，倏东倏西，指点谑跃。而小青淡然凝坐，绝无轻佻之容。 \\n 既而饮至半酣，杨夫人数取巨觞觞妇，妇已醉，徐语小青曰：“船有楼，汝可伴我一登。” \\n 比及登楼远眺，久之，抚小青之背，而附耳低言曰：“你看远山横黛，烟水空蒙，好光景可惜，汝何自苦。岂不闻章台柳，亦尝倚红楼，而盼韩郎走马，汝乃作蒲团空观耶！” \\n 小青曰：“贾平章剑锋可畏也！”夫人笑曰：“汝误矣，平章剑钝，女平章乃利害耳。” \\n 居顷之，顾左右寂无人，杨夫人又从容讽曰：“观子丰神绝世，才韵无双，我虽非女侠，力能为汝定筹。适间所言章台柳故事，汝乃会心人，岂不领悟。今世岂少一韩君平，汝何为缄愁含怨，自苦如此。且彼视汝之去，如拔一眼中钉耳。纵能容妆，汝遂向党将军帐下作羔酒侍儿乎？” \\n 小青谢曰：“夫人休矣！吾幼时曾梦手折一花，随风片片着水，命止此矣！夙业未了，又生他想，彼冥曹姻缘簿，非吾如意珠，徒供群口画描耳。” \\n 夫人叹曰：“子言亦是，吾不子强。虽然，好自爱，彼或好言语，或以饮食啖汝，汝乃更可虑。即旦夕所需，应用物件，只需告我。” \\n 遂相顾泣下沾衣，惟恐他婢窃听，徐拭泪还坐，寻别去。杨夫人每向宗戚语之，闻者莫不酸鼻云。 \\n 居无何，妇妒益深，乃徙小青于孤山别业告诫曰：“非我命而郎至，不得入。非我命而郎之手札至，亦不得入。” \\n 小青既到孤山，暗自念，彼置我于闲僻之地，必然密伺短长，借莫须有事鱼肉我。以故深自敛戢。 \\n 山在苏公堤畔，乃林和靖之故址。梅畦竹径，一水千峰，虽幸狺语得离，耳目清逸，然当梦回孤枕，听野寺之钟声；烟染长堤，望疏林之夕照，又未尝不黯然下泪也。因书一绝，以寄其幽怨云： \\n 春衫血泪点轻纱，吹入林逋处士家。 \\n 岭上梅花三百树，一时应变杜鹃花。 \\n 小青之怨自此益深，而其幽愤之怀俱托之诗。或作小词，又好与影语。或斜阳花际，烟空水清，辄临池自照，对影絮絮如问答，婢辈窥视则不复尔，但微见眉痕惨然，似有泣意。 \\n 一日，早起梳妆毕后，独自步至池边，临波照影。徙倚之间，忽又呼影而言曰：“汝亦是薄命小青乎？我虽知汝，汝岂相怜，假使我赍恨而死，汝岂能因我而现形耶！” \\n 喃喃了一会，复又笑曰：“狂且浊妪，无辱知我，若得与汝作水中清友，我来汝现，我去汝隐，汝非我不亲，我寻汝而至，洵足以相数晨夕，而可以无愁岑寂矣。” \\n 正在踌躇之际，忽闻婢女寻唤，遂回至卧内，即事题诗一章曰： \\n 新妆竟与画图争，知在昭阳第几名。 \\n 瘦影自临春水照，卿须怜我我怜卿。 \\n 又一夕，风雨潇潇，梵钟初动，四顾悄然，乃于书卷中捡出一帙《牡丹亭》，挑灯细玩。 \\n 及读至“寻梦”、“冥会”诸出，不觉低首沉吟，废卷而叹曰：“我只道感春兴怨，只一小青。岂知痴情绮债，先有一个丽娘。然梦而死，死而生，一意缠绵，三年冰骨，而竟得梦中之人作偶。梅耶柳耶，岂今世果有其人耶！我徒问水中之影，汝真得梦里之人，是则薄命，良缘相去殊远。” \\n 言讫泫然泣下。回顾侍婢俱已熟寝，遂援笔赋成一绝云： \\n 冷雨幽窗不可聆，挑灯闲看牡丹亭。 \\n 人间亦有痴于我，岂独伤心是小青。 \\n 时已夜半，但闻雨声淅淅，乱洒芭蕉；风响萧疏，斜敲窗纸；孤灯明灭，香冷云屏。而愁心耿耿，至晓不能成寐。 \\n 于时，杨夫人之女小六娘，染病而殁，夫人又欲从宦远方，小青遂因吊奠，即与夫人言别。一叩灵车，泪如泉涌，遂以卮酒奠毕，与夫人握手绸缪，备叙别后衷曲。 \\n 夫人因女夭亡，见了小青，倍加怜爱。小青又以夫人远去，转觉唏嘘。盘桓数日，遂与妇一同送出北关，洒泪而别。 \\n 自从夫人去后，无与同调，遂郁郁成疾，岁余益深。其妇每命医来看视，仍遣女婢以药送至。小青佯为感谢，俟婢退出，将药倾掷床头，笑曰：“吾固不愿生，亦当以净体皈依，作刘安鸡犬，岂汝一杯鸩所能断送乎！” \\n 然病益沉重，水粒俱绝，每日只饮梨汁一小盅许。然益明妆冶服，未尝草草梳裹，或拥襆欹坐，或呼琵琶妇唱肓词消遣。虽数晕数醒，终不蓬首偃卧也。 \\n 忽一日，语老妪曰：“可为我传语冤业郎，觅一良画师来。” \\n 有顷，师至，即命写照。写毕，揽镜细视曰：“得吾形似矣，犹未尽我神也，姑置之。” \\n 画师遂又凝神极巧，重写一图。小青又注目熟视曰：“神是矣，而丰态未流动也，得非见我目端手庄故尔。”矜持如此，乃令置之。 \\n 复命捉笔于旁，而自与老妪指顾语笑，或扇茶铛，或检书帙，或自整衣褶，或代调丹碧诸色，纵其想会。须臾图成，果极妖纤之致，笑曰：“可矣！” \\n 画师去后，取图张供榻前，焚香设梨酒而奠之，曰：“小青，小青，此中岂有汝缘分耶！”遂命侍婢捧过笔砚，为书以寄杨夫人，其书曰： \\n 玄玄头沥血，致启于夫人台座下：关头祖帐，迥隔人天；官舍良辰，当非寂度，驰情感往，瞻睇慈云；分燠嘘寒，如依膝下。糜身百体，未足云酬。姊姊姨姨，别来无恙。 \\n 犹忆元夜南楼，看灯谐谑，姨指画屏中一凭栏女曰：“是妖娆儿，倚风独盼，恍惚有思，当是阿青。”妾亦笑指一姬曰：“此执拂狡鬟，偷近郎侧，将无似姊？”于时角彩寻欢，缠绵彻曙，宁复知风流云散，遂有今日乎？ \\n 往者仙槎北渡，断梗南楼，狺语哮声，日焉三至。渐乃微辞含吐，亦如尊旨云云。窃揆鄙衷，未见其可。 \\n 夫屠肆菩心，饿狸悲鼠，此直供其换马，不敢辱以当垆。去则弱絮风中，住则幽兰霜里，兰因絮果，现业谁深，若便祝发空门，洗妆浣虑，而艳思绮语，触绪纷来，正恐莲性虽胎，荷丝难杀，又未易言此也。 \\n 乃至远笛哀秋，孤灯听雨，雨残笛歇，谡谡松声。罗衣压肌，镜无乾影，朝泪镜潮，夕泪镜汐。今兹鸡骨，殆复难支，痰灼肺然，见粒而呕。错情易意，悦憎不驯，老母娣弟，天涯问绝。嗟乎！未知生乐，焉知死悲，憾促欢淹，无乃非达。 \\n 妾少受天颖，机警灵速，丰兹啬彼，理讵能双！然而神爽有期，故未应寂寂也。至其沦忽，亦匪自今。结缡以来，有宵靡旦，夜台滋味，谅不殊斯。何必“紫玉成烟，白花飞蝶”，乃谓之死哉！ \\n 或轩车南返，驻节维扬，老母惠存，如妾之受。阿秦可念，幸终垂悯。 \\n 畴昔珍赠，悉令见殉，宝钿绣衣，福星所赐，可以超轮消劫耳。然小六娘先期相俟，不忧无伴。附呈一绝，亦是鸟死鸣哀。其诗集小像，托陈媪好藏，觅使驰寄。身不自保，何有于零膏冷翠乎！他时放船堤畔，探梅山中，开我西阁门，坐我绿荫床，仿生平于响像，见空帏之寂□，是耶非耶！其人斯在！ \\n 嗟乎夫人，明冥异路，永从此辞；玉腕珠颜，行就尘土。兴思及此，恸也何如？玄玄叩首，叩首，上楮。末又有绝句一首曰： \\n 百结回肠写泪痕，重来惟有旧朱门。 \\n 夕阳一片桃花影，知是亭亭倩女魂。 \\n 写毕，掷笔于地，抚几泪下，潸潸如雨，一恸而绝，年仅十八耳。 \\n 直至傍晚，冯生始踉跄而来，披帷一视，只见容光藻逸，衣态鲜好，如生前无病时。不觉长号顿足，呕血升余。 \\n 徐捡得诗稿一卷，遗像一幅，并寄杨夫人一缄。启视之，叙致惋痛，冯生哀呼曰：“吾负汝，吾负汝。” \\n 妇闻，怒甚，趋索图。乃匿过第三幅，而伪以第一图进，立焚之。又索诗卷，亦焚之。及再捡草稿，业已散失无存。 \\n 惟小青临卒时，尝取花钿数件赠妪之小女，衬以二纸，正其诗稿，并前所载，得十绝句、一词、一古诗，共十二篇耳。 \\n 时有刘无梦者，素滑稽，与冯生相狎甚厚。尝过别业，于小青卧处拾得残笺数寸，乃《南乡子》词而不全，仅得三句云：“数尽恹恹深夜雨，无多，也只得一半功夫。”李易安集中无此情语也。其诗虽极凄惋，不失气骨，使与杨太史夫人唱和，殆难伯仲。虽全稿不传，要之径寸珊瑚，更自怜惜耳！ \\n 刘无梦又尝获见第二图，娟娟楚楚，如秋海棠花。其衣里朱外翠，秀艳有文士韵，然犹是副本，即青所谓“神已是，而丰态未流动”者。但不知第三幅更复何如。 \\n 妪亦尝言，小青最喜看书，悉从杨夫人借读。间作小画，画一扇，甚自爱，冯生苦索之，坚执不与。及殁后，即浮厝于孤山之侧，其诗有未载入传中者，备录于左： \\n 古诗一首 \\n 雪意阁云云不流，旧云正压新云头。 \\n 米癫癫笔落窗外，松岚秀处当我楼。 \\n 垂帘只愁好景少，卷帘又怕风缭绕。 \\n 帘卷帘垂底事难，不情不绪谁能晓。 \\n 妒烟渐瘦剪声小，又是孤鸿泪悄悄。 \\n 又绝句四首 \\n 何处双禽集画栏，朱朱翠翠似青鸾。 \\n 如今几个怜文彩，也向秋风斗羽翰。 \\n 其二 \\n 脉脉溶溶滟滟波，芙蓉睡醒欲如何。 \\n 妾映镜中花映水，不知秋思落谁多。 \\n 其三 \\n 盈盈金谷女班头，一曲骊珠众伎收。 \\n 直得楼前身一死，季伦原是解风流。 \\n 其四 \\n 乡心不畏两峰高，昨夜慈亲入梦遥。 \\n 见说浙江潮有信，浙潮争似广陵潮。 \\n 《天仙子》词一阕 \\n 文姬远嫁昭君塞，小青又续风流债。也亏一阵黑罡风，火轮下，抽身快。单单别却清凉界。原不是鸳鸯一派，休算做相思一概。自思自解自商量，心可在，魂可在。着衫又捻双裙带。 \\n 云间有一煮鹤生者，落魄不羁，颇工吟咏，尝于春日薄游武林，泊舟于孤山石畔。寻至小青葬处，但见一冢草土，四壁烟萝，徘徊感怆，立赋二绝以吊之，其诗云： \\n 罗衫点点泪痕鲜，照水徒看影自怜。 \\n 不逐求凰来月下，冰心急似步飞烟。 \\n 其二 \\n 哮声狺语不堪聆，竟使红颜冢中青。 \\n 可惜幽窗寒雨夜，更无人读牡丹亭。 \\n 是夜月明如昼，烟景空蒙，煮鹤生小饮数杯，即命舣舟登岸，只检林木幽胜之处，纵步而行。 \\n 忽远远望见梅花底下，有一女子，丰神绝俗，绰约如仙。其衣外□翠袖，内衬朱襦，若往若来，徜徉于花畔。 \\n 煮鹤生缓缓迹之，恍惚闻其叹息声。 \\n 及近前数武，只见清风骤起，吹下一地梅花香雪，而美人已不知所适矣。 \\n 煮鹤生不胜诧异曰：“斯岂小青娘之艳魄也耶。”遂回至船中，又续二章云： \\n 梅花尝伴月徘徊，月泣花啼千载哀。 \\n 夜半岩前风动竹，分明空里佩环来。 \\n 其二 \\n 不须惆怅恨东风，玉折兰摧自古同。 \\n 昨夜西冷看明月，香魂犹在乱梅中。 \\n 自后名流韵士，纷纷吊挽。无非怜其才，而伤其命薄。篇什颇多，不能备录。 \\n 呜呼！世之负才零落，踯躅泥犁中，顾影自怜，若忽若失，如小青者，可胜道哉！ \\n 予故以戋戋居士所作原传，稍加编述，以为名媛传中添一段佳话云。 \\n  \\n   \\n  "}
{"章节": "卷二 杨碧秋", "正文": "  \\n 卷二　杨碧秋 \\n 　 \\n 引 \\n 烟水散人曰：予闻关睢之咏，独取幽闲；传记所褒，惟推贞静，岂不以妇人之义节操为重？而曹娥虽死，其名皎皎，至今犹与江水并清也。 \\n 自世道式微，而竞以淫风相煽。桑濮订欢，桃李互答，甚而有以红叶为美事、西厢为佳话者矣！故世之论者，仅以云鬓花容当美人之目，而但取其色，不较其行。珠不知美人云者，以其有幽闲贞静之德，而不独在乎螓首蛾眉。此风人思慕盛，王亦有西方美人之咏。 \\n 然则，予之有取乎杨碧秋者，以其节也。虽然，抑更有说焉。假使桃夭早赋，凤偶和鸣，白头咏不必摛毫，远山眉无忧翠淡，则其含贞成璞，亦未足为难。即使弦断瑟琴，梦寒翡翠，而深扃闺阁之中，不致侵凌之暴，则其守身以全操，亦未足为难。 \\n 惟是错配匪人，早年处寡，心匪席而难转，志如霜而莫污。江水可投，白刃可蹈，此心耿耿，百挫不回，惟欲从我夫子于地下耳。如此方可谓之至难，故曰“凌寒然后知松柏之后凋也。” \\n 或谓其事也周羽妻相仿，然处碧秋之地为尤难，自非王姥之力护，则已捐躯立尽，旦暮死矣！又安能享荣晚节，复上故夫人之墓耶！则其色固无双，操亦绝世，而诗与画犹属余技，目以美人之名，洵无愧也。我仪图之，爰述其详，白骨贞名，炳洁千古。 \\n 集杨碧秋为第二。 \\n 相传会稽有一女郎，名唤李秀者，随父流寓豫章。适为燕客所见，倩媒纳聘，遂成花月期。岂知怜香护玉，北人终非当行。致秀郁郁烦懑，遂有绿绮白头之感。 \\n 一日，随行诣北，路经新嘉驿亭，和泪题诗，并书小引于前，备述其事云： \\n 予生长会稽，幼攻书史。年方及笄，适于燕客。慨林下之风致，事负腹之将军，加以河东狮子，日吼数声，薄言往诉，逢彼之怒，嗟嗟！予笼中人耳，死何足惜。但计委身草莽，湮没无闻，故复忍死须臾，俟同伴睡熟，潜至后亭，以泪和墨书三诗于壁。庶知音见之，伤予生之不辰，则予死且不朽。 \\n 其一 \\n 银红衫子半蒙尘，一盏孤灯伴此身。 \\n 愉似梨花经雨后，可怜零落不成春。 \\n 其二 \\n 终日如同虎豹游，含情默坐思悠悠。 \\n 老天生我非无意，留与风流作话头。 \\n 其三 \\n 万种忧愁诉阿谁，对人欢笑背人悲。 \\n 此诗莫把寻常看，一句诗成千泪垂。 \\n 一句诗成千泪垂。自三诗题壁后，又有山阴女子见而读之，亦依韵和吟曰：“予山阴女也，吴将军予父也。予鲜兄弟，父多蓄侍妾，终日嬉游，未有悲而怨者。题壁女子何寄怨之深乎！”因用韵各赋一绝。 \\n 其一云： \\n 婷婷弱质恨风尘，既许他人非我身。 \\n 百年苦乐宜相守，何必哓哓自怨春。 \\n 其二 \\n 嫁鸡且自逐鸡游，便嫁虎狼也罢休。 \\n 妾妇不知顺夫子，喃喃何事寄墙头。 \\n 其三 \\n 试问题诗是阿谁，何因题壁令人悲。 \\n 诗中尽是嫌夫句，遄死他乡空泪垂。 \\n 山阴女子和后，又有刘夫人者，亦武韵和吟曰：“会稽女，题怨也。山阴女，嘲正也。余淮女也，过而读之，有感另书己意。” \\n 其一云： \\n 骏马村骑逐路尘，从来薄命不由身。 \\n 罗敷有配调如瑟，怎肯临歧怨艳春。 \\n 其二 \\n 鱼水千年几共游，忠臣板荡肯悠悠。 \\n 是狮是豹无难事，一瓮清冷息焰头。 \\n 其三 \\n 雉颈痴妮是阿谁，鸡飞守正亦堪悲。 \\n 人生须向难中做，巾帼无筹笑泪垂。 \\n 据我看来，山阴女之诗，立见甚高；刘夫人之咏，颇多感讽。虽然，树高于林，风必摧之。女以才色遇人，为天所忌。血泪墨痕，淋漓馆壁，苟属有情，能不为之于邑！然自三诗传，而此郎几与江妃、汉女并流声于竹素间，即复沦落以怨死，胜彼涂脂抹粉，擅宠昭阳者万万矣！因杨碧秋亦系会稽人，故以李秀载于卷首，亦以见越地之多美色也。 \\n 按碧秋讳涓。其父杨仲素，为邑庠生。母沈氏，颇工吟咏。故碧秋得以五岁授书，七岁能摹二王帖，十岁善作五七言近体诗。 \\n 及年十六，深谙音律，能谱新声。又尝泼墨为米家云气。至其妖纤之态，柔洁之容，譬如淡月迎烟，秋蓉出水，故沈氏尝曰：“吾儿亭亭玉立，姿态幽妍，却并无脂粉气，他日必作一端贞妇也。”遂赋诗夸，拟有“如临洛水为神女，若到蟾宫即素蛾”之句。 \\n 然碧秋有此艳色，而性颇凝重，足迹不出中门，故外人罕见其面。 \\n 于时适值仲素之弟季宣五旬初度，沈氏亲临翰墨，画下四景寿图，乃令碧秋题诗帧首。 \\n 碧秋看那第一幅春景，是画桃花临水，松顶鹤飞，高岭嵯峨，成霞浮彩。遂题绝句一首云： \\n 凡霞碧水迥尘寰，惟见松阴鹤往还。 \\n 不学人间春易去，桃花日日映南山。 \\n 又观第二幅夏景，是画莲花满池，傍有靠崖红楼，一人黄冠白袷，凭栏而望。 \\n 其诗云： \\n 太液池中千叶莲，晓濡清露夕含烟。 \\n 自从凭赏来仙驭，长映云屏绛色鲜。 \\n 第三幅秋景，是画桂花数树，桂边有楼，一人倚楼看月，举杯独酌。其诗云： \\n 樽前酒美足婆娑，面似夭桃鬓未皤。 \\n 明月正圆花正发，秋光独在画楼多。 \\n 第四幅冬景，是画江天雪月，梅树临窗。其诗云： \\n 横斜梅影拂窗纱，云去峰头露月华。 \\n 不是群真遥献瑞，碧天岂肯散琼花。 \\n 沈氏看了四诗，欣然笑曰：“不惟敏捷，更能洗脱时俗祝庆套语，据尔这般才思，在今闺阃中，洵可独步一时也。” \\n 无何，已是季宣寿辰，即以四画并贺礼等物，着人送去。季宣大喜，即令张挂中堂，以夸示宾客。 \\n 时有谢二玄者，与仲素同庠友善，是日亦以造贺在座。询知画上之诗为碧秋所题，便以次子茂才求婚于仲素，而浼季宣作伐。仲素以通家情厚，更见茂才秀雅能文，立时许诺。 \\n 原来谢有二子，长曰孟文，已经分爨，弃儒业贾，家累千金，只是吝啬异常，锱铢不舍。次郎茂才，长于碧秋一岁，雅善属文，性颇佻挞。谢二玄既得季宣议允，择日行聘，即拟冬间伉俪。 \\n 忽值本城有一乡绅，以恩荫作刺滇南，特具币帛聘谢为记室。二玄即与仲素作别，曰：“此行多则三载，且俟小弟回来，另行择吉。”仲素唯唯。 \\n 岂料二玄一去，迟留六年不返。仲素、季宣相继物故，而碧秋已年二十三矣。沈氏哀怆过情，时时卧榻不起。且家事向系清寒，自经殡厝之后，愈觉消乏。 \\n 碧秋既抱失怙之痛，血泪几枯；更值母氏多病，每每倩人典卖簪钗，以供药饵。虽则性秉幽贞，志甘澹泊。然春风杨柳，秋月芙蓉，盼佳信之无传，伤良时之易迈。而玉箫声冷，彩笔兴疏，绿惨红愁，眉妩间常有黯淡色。又恐侍婢窃见，时时偷向花边拭泪。 \\n 是年冬，二玄始归，因见仲素已殁，即草草完娶。结缡之后，亦颇瑟琴静好。 \\n 但茂才自父久出，其母溺爱，不行拘检。托言寓寺读书，日与市井无赖呼卢博彩，以赌为事。及成亲月余，依旧出去。 \\n 那些无赖，贪着茂才钱钞尽多，惟恐新婚婉娈，不入其套，遂又诱入娼妓家，拴同局赌。 \\n 虽以碧秋姿色无双，毕竟是良闺风范，而合欢之际，不过婉转绸缪，微微调笑而已，岂如妓女风骚淫荡，曲意趋承。所以茂才迷恋日深，或三五日一归，或半月一月方回一次。 \\n 二玄诘究时，其母更为支吾抵塞。惟碧秋心下了然，每每从容泣谏曰：“妾之先人特以弱质字郎者，以郎为诗礼之裔，必为良儒，不作荡子。岂今弃家室而入狎邪，堕本业而事赌博。固知秦楼风月，远胜荆钗，所恐设堑陷人，莫逃奸局。异时床头金尽，生计艰难，必为亲朋讥笑，而悔将无及矣！妾之薄命，但期速死。而以夫妇情谊，岂忍缄口不言。然妾亦遑惜，其如二白何！” \\n 言讫，悲啼宛转，罗袖尽湿。茂才亦为感动，沉思良久曰：“卿言殊是，吾将谢绝此辈矣！” \\n 岂期数日之后，复为邀去。初时亦颇峻拒，及罗裾飘曳，进酒于前；象板轻摇，娇音绕屋，则又心惑意迷，而流连莫返矣。 \\n 初时渐运橐金，金尽，即将负郭腴田，央人弃卖。又尝侦俟碧秋下楼，抻开笥箧，罄卷绮□环瑱而去。 \\n 碧秋含愁抱楚，时刻泪零。然绝无怨容，亦并无一言抵触。惟时时托之吟咏以自遣。姑录其七言近体二章云： \\n 老天生妾亦何为，不怨春风只自悲。 \\n 明月向来邀独梦，菱花久已别双眉。 \\n 愿将冰萼同心事，岂逐啼莺出绣帏。 \\n 无限幽怀谁可诉，背人惟有泪偷垂。 \\n 其二 \\n 不能承顺事良人，薄命还须恨自身。 \\n 苦乐均宜操井臼，归宁何日见慈亲。 \\n 泣残杜宇休题怨，落尽烟花岂惜春。 \\n 若得郎心怜妾意，此时方扫翠蛾颦。 \\n 其诗连篇累帙，无非自怨之语，故不备录。 \\n 时有蒋云甫者，家富而行薄，好色尤甚，与茂才少同笔砚，结为弟兄。一日赌输，事极诣蒋称贷。 \\n 蒋云甫向慕碧秋之美，思欲一见而无由。忽值茂才借银，心下暗喜，便应允曰：“今日偶因未便，容俟明晨措处持奉。兄只在家相等，不必更来。” \\n 茂才犹虑不稳，又再四订约。 \\n 次日饭后，蒋云甫盛服而至，笑容可掬。茂才迎进坐定，即问所恳之事。 \\n 云甫曰：“昨蒙兄命，欲得一二十金。弟思一二十金，何足应兄之急？故特凑下五十两，不拘时月，随便付还，不必言利，亦不消立券。便尊嫂处尚未见礼，故特竭诚奉拜，乞兄请出一见。” \\n 茂才听说肯借五十金，欣喜过望。即忙进内以告碧秋。碧秋怅然曰：“非亲非族，岂有相见之礼！况闻此生做人轻薄，今无故而欲令我出见，其心莫测，君何不即时回绝，而反问我，殊觉可笑。” \\n 茂才便以尚未梳妆为辞。怎当云甫坚执要见，那五十两又放在袖中，不肯递过。 \\n 茂才急于得银，连次进内催逼，愠见于色。碧秋无奈，只得毁妆易服而出，然妖艳之态终不可掩。 \\n 云甫向前揖毕，方欲启问，而碧秋已转身进内矣。便将银交付，茂才亦于几上取过借契，云甫假意推却，即袖券而去。 \\n 无何，二玄下乡取租，至一佃户家，其人骇然曰：“宅上贵产，已经令郎于某月间，弃卖于某处为业。某已向彼认租，何得复来相索耶！” \\n 又至一家，其人亦照前回答。共有三十余亩，典卖殆尽。 \\n 二玄星夜趋回，觅见茂才，以檀木棍乱击数十下，碧秋为之哀泣，跪恳得免。然已遍体重伤，血溅满地。 \\n 自此时时呕血，遂成不起之疾。将及半载而病革，临死，执碧秋之手而哭曰：“我以不听汝言，致有今日，然以负卿罪重，死有余辜。所可恨者，又累汝怀孕数月，但自分娩之后，无论是女是男，即宜弃掷，另行择嫁。则我虽在九泉，亦得瞑目矣！”言讫而逝，年仅二十六岁。 \\n 碧秋双手抑项，疾呼数声，遂一恸仆地，半日方苏。自此五六日，晓夜悲号，水粒俱绝。 \\n 及终七之后，二玄心下甚觉怜悯碧秋，即俗央媒出嫁。 \\n 碧秋微闻其事，步出堂前，裣衽再拜而泣曰：“媳妇虽极愚陋，颇知礼义廉耻，岂有贞女而事二夫！故自谢郎去世，即拟相从于地下。然所以迟留暂缓者，因有腹中之孕耳。若不蒙恩见察，而必欲夺其志焉，有死而已，决难从命。” \\n 二玄亦为之改容起敬，其议遂寝。数月之后，方获临蓐，而举一男，试其啼声，宁馨可卜。 \\n 忽值蒋云甫遣人催索，连本利算，该九十余两。 \\n 二玄愕然曰：“既有此项交易，何小儿在日，并不取讨。”其人曰：“现有二大官临终回札，即家主吊奠之日，亦尝微及此事。所以迟缓不即取索者，以通家之谊故也，何乃以贵冗而竟相忘耶？” \\n 二玄默然久之，乃属其婉言致意，以俟迟迟奉楚。自后或十日，或半月，即遣人坐逼，絮聒不休。 \\n 延及半载，蒋云甫往告孟文曰：“有借有还，交易之常。乃尊公迁延时日，毫厘不吐，岂有负而不偿之理！比闻令弟妇守寡未嫁，小弟亦缘丧偶，若或借重兄命，而获谐姻好，愿以此项抵作聘资，未识尊意以为可否？” \\n 孟文欣然首肯，驰告二玄。二玄许可，乃嘱侍婢乘间以语碧秋。碧秋即时哭仆于地，呜咽不能出声。二玄再三解谕，而碧秋坚执不允曰：“生为谢家妇，死作谢家鬼。我心匪石，不可转也。” \\n 蒋云甫知事不谐，即令数人坐定催逼，又欲具词鸣控当道。 \\n 二玄事急，呼出碧秋，含泪而告曰：“吾意欲令汝伯代偿，则冤业儿悭吝至极，一毛莫拔。若欲典卖衣饰，则囊橐已尽。汝但知节操为重，而不知孝顺舅姑为尤重。若肯见依，犹可延我数日之命。如果执意不从，我于今夕当自缢而死矣。” \\n 碧秋踌躇半晌，慨然曰：“媳妇一身不足惜，所怜怀中血胤，何以处置？” \\n 二玄曰：“邻西宋翁年晚无儿，其妾生子，甫一月而死，曷若承继于彼，可以无忧矣！” \\n 即令侍婢请过宋妾以实告之，宋妾惊喜曰：“果获如此，若儿即吾儿也。” \\n 碧秋取出金钗一只，罗衫二领，赠与宋妾，号哭而送曰：“儿生吾不能再见，儿死或与我魂魄相依。哀哉谢郎，相见在迩，无相尤也。” \\n 遂将衫袄裙裤紧绾带结，复以双线密密纫缀。拆开花剪，而以半股缚臂。于是明妆艳服，以俟肩舆之至。 \\n 及抵蒋室，即有掌礼者请同拜堂，碧秋厉声曰：“吾已有誓在先，必俟三日之后，方可成礼。” \\n 蒋云甫见事已谐，遂不相强，而唯唯依允。 \\n 原来蒋素富饶，已蓄四妾，一曰邓氏，一曰楚娥，一曰玉秀，一曰绯桃，年俱二十许，近前施礼，邀请赴席。碧秋曰：“食不下咽，但与我杯水可矣。”是夜，蒋生虑有不测，乃令邓氏、绯桃伴睡。 \\n 至次日，复嘱四姬委曲劝慰，碧秋垂首长叹，寂无一言。至第三日，蒋生乃大设供具，珍错杂陈，器皿精异，列四姬于两侧，置二席于正南。自坐于左，而虚其右位。 \\n 乃着群婢扶拥碧秋至前，笑而谓之曰：“卿以绝世之容，误为谢家儿所苦。我今以百金为聘，家颇小康，亦何辱于卿，而卿乃执迷如是乎？今特虚其右席以候。卿若肯允就，宠必专房。设或拗执，可为我站于阶下。” \\n 碧秋即至前庑，盘膝而坐。蒋生微微冷笑曰：“薄命妮子，不足抬举！” \\n 遂与四姬嬉笑谐谑。或吹玉萧，或歌雅曲，遍唤诸婢轮次递酒。 \\n 俄而斜阳西坠，放下珠帘，银烛荧煌于绮席，明月掩映于纱窗，而蒋生已颓然醉矣！乃拂衣而起，指挥众姬，意欲用强奸染。 \\n 斯时碧秋已于臂上解下利刃，挥袖近前，怒声叱曰：“人各有志，汝何用强凌逼，若要胡行，即以颈血溅尔之衣矣！”言讫举刃一抹，鲜血横飞，登时仆于阶侧。 \\n 蒋生骇惧，疾令诸姬扶上卧榻，连夜延医看视。喉管未伤，犹可疗救，但饮以薄糜，旋即喷出。 \\n 诸姬再四劝解曰：“娘若得愈，悉听尊志，当即以肩舆送归尊堂处矣！慎毋自苦。” \\n 将及旬余，稍有起色。蒋云甫虽不敢再犯，而切齿怀恨。 \\n 忽值闽县县丞康尔吉，任满回去，与会稽邑尊俱系南直金坛人。以桑梓旧谊，便路过访。新值断弦，拟欲谋置一妾，久而未谐，已雇舟将去矣。 \\n 蒋生探知其事，即挽县吏为媒。而伪托送归，以诒碧秋，贿嘱舆夫，径往江口船上。 \\n 比及碧秋揣知中计，而船已离岸丈许。回顾江流，情危事急，将身一跳，窜入波心。 \\n 康县丞急得汗流浃背，疾呼救起，扶进后舱。 \\n 其母王氏，亲为解换湿衣。岂知衣带自里自外，累累盘结。碧秋双手推住，泫然泣下曰：“慎毋解我衣，我头可断，我身难辱，决无再生之理。” \\n 王氏亦叹息曰：“我已知汝必有冤抑之情，但与我子无涉，何得相累。愿闻其故，仍以娘子送归可也。” \\n 碧秋遂以前事略抒颠末。王氏惊叹曰：“原来却是一位贞烈娘子，可敬可羡。何物蒋生，毒心短行，一至于此。但欲将子送归，则既出谢门，儿已他继，断无复归之礼。即欲归傍尊堂，以子艳色，恐仍不免多露之染。据我倒有一条妙策，子肯听否？” \\n 碧秋曰：“千思万想，未亡人所欠，只有一死，不知所谕何事？” \\n 王氏曰：“我以娘子今日事势揆之，保身完操，亦以赴死为上。但幸获遇我，可以保全。我已茹斋奉佛二十余载，此去金坛，路亦不远，离城数里，有一尼庵。乃我预为修造，以作暮年皈依之所。今此一归，即于庵中栖住。子既无所依傍，不若随我而去，避迹玄门，忏悔从前业障。茅屋藤床，足以相伴为娱。又何必捐躯轻殉者哉？” \\n 先是碧秋曾梦观音大士嘱咐云：“子有灾厄当死，若遇黄衣人，方能救免。即或相随远去，以俟他年子母重遇。”及是日，王氏身果衣黄，故碧秋依允曰：“既蒙恩慈超度，愿即拜为母氏，方敢相依。”盖犹未测康尔吉之心，故认为母女，以绝其念。 \\n 及抵金坛，即与王氏同归尼刹。其地亦颇幽邃，终日闭关参究释典。讵惟西子镜奁，洗空粉黛，并那谢家柳絮，抛弃琼瑶。 \\n 而流光如电，自向庵寄迹，不觉已又是二十余年，王氏已经去世，碧秋抚今感昔，尝赋七言二绝云： \\n 云掩松扉花气清，六时功课一函经。 \\n 啼莺也解耽幽寂，偏向窗前巧弄声。 \\n 其二 \\n 山色钟声共悄然，从来不为俗情牵。 \\n 花开花谢浑闲事，月照禅心二十年。 \\n 忽一日，有一少年扣扉避雨。碧秋遥从窗内望见，手把金钗，向佛祈褥。而其状貌酷肖茂才，乃属老尼出见，探其居址。 \\n 少年答曰：“我会稽人也。此间有一康县丞家，不知离庵几许，望乞姑姑指示。” \\n 碧秋便从帘内问曰：“郎君既系会稽，何姓何名？远寻康某为着何事？” \\n 少年曰：“小生谢蓼莪，生母杨氏，为因康尔吉强劫而来，故特远寻至此。” \\n 碧秋疾忙步出，又问曰：“汝父何名？今可在否？”少年曰：“亡父茂才，去世已久，我乃遗腹子也。” \\n 碧秋不待话毕，即抱住大哭曰：“我儿不消远访，我即尔母杨碧秋也。抚汝半岁，强逼分离。今以何人指点，特来寻觅？” \\n 谢蓼莪唏嘘半晌，方拭泪而对曰：“儿于今科已中第七十三名进士，除授吉安府推官。幸蒙宋母备说前事，并以金钗为验。故儿止带一仆，星夜前来。今既幸遇，望即速行。外大母春秋虽高，犹幸无恙。俟母抵家一会，即同之任矣！” \\n 碧秋曰：“我自到此二十一年，曾无一日散心。亦并不拈弄翰墨，然非此地栖迹，亦安得尚在！今兹一别，重至无期。当以数言留壁，少纪幽怀。”遂援笔书云： \\n 予自幼有诗癖、画癖、山水癖。窃谓此生，纵不获骑秦家彩凤，而苟得所归，亦可以诗囊画卷，徜徉于山水间。讵期蝶梦成愁，旋又鸳行中断。一束兰心，虽则凌冰透雪；数声鸦噪，其如夕逼晨催。遂以颈试青锋，誓欲捐生于豪室；身投碧水，还期觅伴于江妃。乃梦感慈云，恩邀王母。遂使越中弱质，远托禅宫；薄命余生，长依绣佛。千里乡关，惟见碧天无际；万株桃杏，凭教玉洞长扃。只望净土埋魂，化作杜鹃归泣；岂知宁馨孤嗣，已从雁塔题名。故虽莱彩飞欢，将泛西归之棹；而烟霞久伴，反萦独去之悲。用志芜怀于殿壁，并纪往来之岁月。使后之探奇闺史，随喜云车，得以怜其幸存，而鉴其磊落之苦志焉。予谓谁？会稽杨涓，字碧秋，今法号雪照者是也。 \\n 题毕，即命取酒浇奠，拜别王氏之墓。哀恸移时，方与众尼谢别，回至会稽。其年沈氏已有八十七岁，母获重会，子掇巍科，合邑称羡，咸以为贞节之报云。 \\n  \\n   \\n  "}
{"章节": "卷三 张小莲", "正文": "  \\n 卷三　张小莲 \\n 　 \\n 引 \\n 烟水散人曰：人皆逐艳，予独重情。自非情深千古，岂能事艳一时。如萧寺月下之逢，赵郎锦笺之寄，长生殿里私誓金钗，蝴蝶梦中巧偷香粉，事固艳矣，而情犹未挚。故其始也，盟山誓海，原如菡萏蒂联；及其终也，抱恨衔愁，已逐燕劳影散。岂能作同心松柏，亦安问去岁桃花。 \\n 又如借歌纨扇，倩赋长门，情既中乖，呜呼云绝。此予不能忘情于白下之小莲。既怜同调，窃酣红梦绿之娱；必协于飞，得弄粉画眉之趣。意绸缪而莫忘，不致为郎憔悴；心宛转而熟计，无烦与我周旋。遂使依桐作语，空解相思，而托叶为媒，不能专美。事固艳矣，情亦深矣。而风流蕴藉，调绝千秋，不几于此。又起多情之痴梦，迷雅士之芳心者哉！ \\n 谁云蹇修未倩，美璧生疵。岂知伉俪仍谐，明珠自洁。遂使我兴酣落笔之际，恍惚杏脸流光，芳徽入握。若非黄鹂声在我窗畔，则幽魂栩栩欲逐南华而化矣！乃为之歌曰： \\n 牡丹开兮月流光，怀美人兮莫能忘，舒我毫兮垂尔芳。 \\n 集张小莲为第三。 \\n 万历丙辰岁，吴江有张丽贞者，一名德贞，有美色，工诗词，年方及笄。尝随父之田翏城，寓居掾舍，为婢女所诱，误奔匪人。事觉，其父执送有司。既陷狱，深自怨悔，乃叙其悲思云： \\n 悔此宵一念之差，呕心有血；致今日终身之误，剥面无皮。还顾影以自怜，更书空而独语。妾本吴江望族，曾解披章。闺阁幽姿，未闲窥户。北堂恩重，琅函深贮掌中珠；南浦春明，金屋周遮机上锦。况值髫年二八，忍忘律戒三千。夫何随父田翏城，寄居掾舍。溺女奴之长舌，来奸套之笼头。谩夸国士之才，计谐占风；忘数家严之慝，悔拟乘龙。伊既曲叙其悲思，侬亦顿深其怨慕。自谓知书识礼，不妨反经为权。掩张倩之红颜，重门夜出；携卓文之绿绮，永巷宵征。天明而至荒郊，日暮而栖别馆。一朝消息漏，道傍笑破朱唇；三尺典章严，堂上嗔生铁面。雷霆劈开鬼胆，冰鉴照出妖形。为访婚姻，并非媒妁；所图燕婉，竟是人奴。方知假假真真，神呆半晌；已悟生生世世，罪大弥天。延息以入囹圄，抚心而伤尘土。凄凉夜析坐来，墙角鬼燐寒；憔悴春华睡起，梦中乡路杳。青草黄泥，毕冤魂于今日；白云红树，见慈母以何年。感衷衣之已旧，哭手线之犹新。呜呼！硕鼠拖肠，蜣螂化羽。倘青苹之得蔫，尚白圭之可磨。已决策于外黄，世无张耳；谁录瑕于上蔡，人是季心。已矣！蛾眉淹然蚁命，图再新而不得，伏九死以何辞？温诉衷肠，十首怨题留客邸；可怜骨肉，一缄情泪寄吾家。 \\n 其一从贼 \\n 开尽莺花燕亦愁，可怜百舌恼枝头。 \\n 春魂自是随风散，乱逐流红出御沟。 \\n 其二东门道上 \\n 红幕遮栏几许年，避人不省出门前。 \\n 双鸳一夜银塘路，兰路生秋复自怜。 \\n 其三自悔 \\n 为燕钗头钿子黄，翠翘斜护晚来妆。 \\n 桃源路曲花阴黑，错道渔郎是阮郎。 \\n 其四人幽怨王满 \\n 粉香无复渗梨腮，破屋阴阴锁不开。 \\n 姊自作愁愁缚住，儿家却为阿谁来。 \\n 其五自怨 \\n 红死灯花睡亦苏，却羞残梦到冰壶。 \\n 百年身世成何事，夜夜城头哭鹧鸪。 \\n 寄大父书 \\n 阿父嗔儿，定杀儿矣。夫私奔，丑行也，为门户羞，死何辞哉！父耶母耶，杀之良是。恨儿年少，巧言之徒，煽人从贼，情更可悲耳！啜其泣矣，噬脐何及。倘得归死先人墓，百年后魂傍阿翁，实罪人之大幸也。山川渺隔，阿翁乎来何时！ \\n 予谓丽贞，固深于情者也。惜其识见不及卓氏，以致误奔匪人。今观其狱中自叙，并怨题五首，故饶文人之致，且其言曰：“反经为权”，亦岂漫无卓识？若谓忠臣不事二君，而管仲何以见收于夫子。昔蔡文姬初适卫仲道，中辱于沙漠，购归而嫁董祀，律之以节，不几遗臭哉。乃范蔚宗传列女，津津称述。夫亦惜其才，而深悲其遇。有心人另具一识赏，第难与道学言耳！ \\n 然则而贞事，亦未免伤于不幸，而其才固不容泯没矣！周礼中春之月令，会男女于是时也，奔者不禁。先王制礼，缘乎人情。予是以深原其误，而悯其痴。但其始末，传闻各异。故不及备次其事，而姑挂漏书之。 \\n 自丽贞后十余年，而复有金陵张小莲，其情其才，与贞相似。而其卓识，则不在文君下。裔出簪缨，其父张某，亦居显僚。当丁巳岁，小莲已年十八。容色倩丽，则有远山眉；诗词隽逸，则有柳絮句。加以钟情特至，素性怜才，故张公爱同掌珠。而雀屏久设，罕有中其选者。然年已及时，未免因花惹恨，为柳牵愁，而眉际间时时锁绿。尝于春暮，赋得《如梦令》一词云： \\n 莺啭欲留春住，侬意只催春去。何事为春来，添得许多 \\n 愁句。无绪。无绪。又是扑帘飞絮。 \\n 小莲性爱妆饰，每自云鬟梳就，而以双镜细照，稍有一丝乱发，必呼侍婢分理刷光。最厌脂粉，尝谓诸婢曰：“大凡妇人家容色，以生成为妙，洁净为雅。若必待浓涂淡抹，而后见美，其与市肆中泥美人何异？” \\n 又极爱黄鹂声，每自晓起，一闻间关巧啭，即青丝未理，宝鸭香寒，亦必潜往伫听。尝作《听莺》诗十首，姑摘其二于左。其一云： \\n 欲把莺声觅，莺声何处啼。 \\n 乍来杨柳上，转到杏花西。 \\n 觅友含情重，抛梭向晚低。 \\n 翻萦春思切，几度为君迷。 \\n 其二 \\n 欲把莺声觅，莺声何处娇。 \\n 弄红香影散，翻绿晓烟销。 \\n 宛宛如调徵，嘤嘤欲徙乔。 \\n 梦回春院静，赖尔伴无卿。 \\n 其所居宅后，构一小园。颇有莲池、菊径、月榭、药栏之胜。又有一楼，名曰“倚云”，其邻左高楼相接。自楼侧廊下，转出小轩。轩外环绕翠竹，由竹径而至北垣，即后扉也。 \\n 其邻左高楼者，系朱氏之宅。朱亦宦族，其子名正色，表字匪紫，年将弱冠矣。聘妻韩氏，未婚而韩亡。其父尝倩媒妁，求亲于张公。公以朱生援例入监，素无文誉，意甚轻薄之，故却而不允。 \\n 忽一日，朱生晋谒，以《溪上落花诗》请教。公留坐，细谈，观其所作，颇觉新丽可爱。遂称羡曰：“忝在壁邻，岂知吾兄却有如此妙手，老夫向有《文君濯锦》一题，拟咏未就，辄欲相烦珠玉，尚肯赐教否？” \\n 朱生索取笔砚，不假思忖，立时挥就，公益器重之。 \\n 方生之入谒也，适值小莲立于屏后。窥见生之姿宇如玉，谈吐从容，退谓爱婢云娥曰：“孰谓朱郎年少无文？吾观其风流韵度，诗思泉涌，真才子也。” \\n 自此小莲属意于生。而以一垣暌隔，难通悃幅。 \\n 于时三月下旬，楼前牡丹比往年倍加艳发。小莲素有花癖，而于牡丹尤甚。遂移卧榻于楼，止令乳妪并云娥为伴。 \\n 一夜，溶溶月色，花雾空蒙，将及二鼓，小莲犹倚画栏，拟作《牡丹诗》。忽闻隔楼朱生朗咏云： \\n 艳夺天姿洵有情，红阑深护粉痕轻。 \\n 三千汉媛谁如尔，九十春光独擅名。 \\n 朱生甫吟四句，欲续后联，而苦思未得，只管吟哦不已。小莲味其所咏，亦为牡丹而赋，不胜技痒，乃低声续和云： \\n 霞脸最宜明月衬，霓裳应挹露华清。 \\n 从来京洛多佳种，莫与寻常一例评。 \\n 原来朱生亦酷慕小莲之美，知其连夕在楼，故特借牡丹为题，而实欲以诗挑动。小莲亦解其意，而注念已久，故即续和完篇。虽以粉垣高隔，不能窥视，而吟咏之声，亦颇听得仔细。 \\n 次日晓妆初罢，云娥自线铺中买线而回，袖中取出一缄，曰：“隔壁赵婆适于门口遇见，特以此缄央我送与小姐。”及转身时，又云：“内有机密事情，必须悄递为妙。” \\n 小莲已喻其意，即拆而视之，乃是空笺一幅。细观笺后，另有寸楮楷书细字一行，云： \\n 偶咏名花愧未工，忽闻佳句和墙东。 \\n 匆匆特托青鸾谢，一幅空笺意万重。 \\n 小莲虽有婢，而所喜惟一云娥。每令其买取针线簪珥之物，不时出到门首。朱生询知其详，故嘱管门媪赵婆以缄传递。小莲哦咏数四，恻然动念，将欲以诗为报，而犹豫未果。 \\n 一日早起，方欲临镜靓妆，忽见云娥以目偷送，小莲会意，呼与登楼而问之，又出一笺，曰：“此亦赵妪所寄也。”展开一看，仍是七言绝名，其待曰： \\n 重门消息杳无传，惆怅莺啼日暮天。 \\n 幽思难凭鹦鹉说，满怀春怨在花笺。 \\n 小莲看毕，徐谓云娥曰：“朱郎才貌，我固怜之。然堂有严亲，身无彩翼，何得屡以淫词传寄，设有漏泄，能无惧乎！今后汝见赵妪，当力为拒绝，而不可更受其嘱也。” \\n 云娥曰：“彼系公子腹心，妾为小姐手足，两相谨慎，奚防漏泄之虞？然欲回绝那生，必得小姐数字，不然妾虽推拒，恐未能断绝其意也。”小莲沉吟半晌曰：“汝言良是。”遂书绝句一章云： \\n 珠履曾无草色侵，春风长闭绣帘深。 \\n 刘郎何事频传怨，错认无心作有心。 \\n 诗去数日，朱生复以珠玉厚赂云娥，乃赋《浪淘沙》一词，托今持送小莲云： \\n 凝想画楼中，人倚东风。尽传娇小胜芙蓉。梦里无凭空绕遍，十二巫峰。花落晚烟空，无日相逢。再烦青羽诉愁衷。莫把相思孤负我，满简啼红。 \\n 小莲怅然叹息曰：“古为遴美相从，怜才订偶，前以私期，后成正匹者，亦往往有之。顾今重门杳隔，耳目众多，设或一涉莠言，身名交败。何朱郎不能相谅，而乃寄怨之深也！”遂以白绫帕绣诗一绝，以答朱生曰： \\n 欲图相见浑难见，欲罢相思却又思。 \\n 只恐相思无了日，特拈愁句倩郎知。 \\n 自后怨词恨什，不时传寄，两下相思愈炽，虽则鱼雁时通，只恨佳期无日耳！ \\n 无何，又是牛织相逢之夕，小莲临风长叹曰：“嗟乎！天上双星，犹有一年一会。而何人间之寂寞，长如此也。”既而群婢催唤曰：“夫人命请小姐，巧筵完备，已设在中庭矣。” \\n 小莲愀然曰：“汝等既知我病体缠绵，不胜风露，即应回复夫人，何必又来相唤。” \\n 及群婢退去，四顾寂然，遂又叹曰：“巧不如拙，我既命薄如斯，又何必更向天孙乞耶！但不知朱郎此时意况何如，可能为我而有银河路隔之悲乎？” \\n 正在踌躇叹息，云娥悄然潜步而至，曰：“早间赵妪又以一礼付来，因值小姐熟睡未起，锁在镜箱之内。试于灯下取出一看，以便回复那生。” \\n 小莲即时开箱取简，展而视之，其书曰： \\n 今夕何夕，又是灵鹊填桥，天孙欢会时也。何独卿与鄙人，盈盈一水间，脉脉不得语。孤窗抱影，伤如之何！日来病体愈深，人事俱废。不知卿可见怜，而能设计，使侬得一亲近仙容否？不然，秋风一起，白云红叶，更是销魂时也。特烦毛颖代叩妆台，拳切拳切。 \\n 小莲览毕，怃然泣下曰：“朱郎，朱郎，何犹未谅妾心？”阖户挑灯，以草回启云： \\n 天上相逢，人间寂寞。此心耿耿，唯有泪沾衣耳。妾性最喜妆裹，虽在病中，未尝草草。今自数月以来，首如飞蓬。岂无膏沐，谁适为容哉？乃来札云云，似未深谅。家严闺范，君所知也。世无古押衙，使妾何以为计？若获天从人愿，则机会自生；设有不然，子但索我于冥漠间耳！扶病挑灯，匆匆草复。惟希清照。不一。 \\n 是夕之后，小莲即卧榻不起。其体似热非热，稍进饮食，即时呕吐。每每延医看治，猜拟不一。及以汤药进，辄倾掷于地曰：“我病岂药石所能愈乎！” \\n 亲戚中有来问者，即瞋目怒叱诸婢曰：“我头目烦眩，恶闻人声。汝等疾去辞谢，不必进房也。”惟云娥至，则与抱头密语，或时叹息不已，泪如雨下。 \\n 其时新到府尹与张公同年至契，公乃择日具宴相款，云娥即为小莲设策曰：“是夜男妇俱有执事，则后房必然空寂，可于早间约定那生。将至更阑时候，妾与乳妪只推伴侍小姐，妾守中门，乳妪疾往后扉，把那生引入，藏匿内房。小姐又推以厌闻嘈杂，驱出群婢。日间饮食，妾与乳妪多取分啖，则好事可谐。而经旬累夕，亦可以无患矣！” \\n 小莲点首曰：“此事犹恐不稳。若或可为，汝其慎之。” \\n 及备宴之夕，合家男妇果在厅前灶下，纷纭往来，而朱生遂得以乘间窃入。 \\n 云娥乃驰告夫人曰：“小姐今夜觉暂安稳，即令云等掩帏寝息，以图一晌安眠。唯恐夫人处有甚使唤，所以特来禀复。” \\n 夫人喜曰：“若思静卧，疾便可愈。此间支应有人，妆与乳妪自行伴睡可也。” \\n 是夕乃中秋前三日，明月溶溶，幽辉满榻。朱生喜若遇仙，小莲疾已全去，而绸缪彻夜，其欢恋可知也。因值房帏深邃，又与夫人卧榻前后各别，所以一住旬余。日则掩帏潜迹，夕则并枕同衾。娇含豆蔻，已为浪蝶偷香；艳绽樱桃，悉任狂蜂采蕊。而洞房之雅趣，人间之乐事，无逾此矣！ \\n 一夕，欢狎之后，小莲泣谓朱生曰：“妾以重郎才貌，遂涉私期。然此身一失，断无别归之理，必须谋划成姻，以完妾行。毋使蒲东有抱恨之莺，琴台起白头之叹可也。” \\n 朱生曰：“蒙卿厚爱，没齿难忘。设有负心，死于非命。” \\n 小莲曰：“子今回去，事当若何？”朱生曰：“即托媒氏，再以姻事力恳于尊君。设或仍前不许，又当勉力图谋。成则并首百年，不成则付之以死。”小莲谢曰：“君能如此，妾可以无憾矣。” \\n 自此又经信宿，始得乘便，仍于后扉送出。朱生既回，感忆幽欢，痴迷竟日。乃赋诗托谢曰： \\n 梦入神仙境，纱窗月色凉。 \\n 娟娟殊粉黛，款款效鸳鸯。 \\n 嫩质疑无骨，柔肌信有香。 \\n 还怜欢易散，何日更徊翔。 \\n 小莲见诗，微微含笑，亦酬以绝句一章云： \\n 郎心妾意两相坚，誓作鸳鸯交颈眠。 \\n 若得西风怜锦翼，一双飞去渚兰边。 \\n 朱生乃觅张之至戚，许以厚赂，而托其力恳于公。公性素耿介，每事坚持初意，而莫能挽回。 \\n 无何，公以前任事发，有旨逮问。而南都冢宰某公者，公之座师也，熟知公以非罪被诬，乃为具疏辩解，始蒙优诏获免。 \\n 小莲疾令云娥以寸楮密报朱生，曰：“君但恳得冢宰某公，转致家严，则姻事立妥。因家严感激其恩，方欲图报耳？”朱生大喜曰：“冢宰公，予祖之相厚同年也，与吾父亦最契密。有此机会，事必谐矣！” \\n 及公以币帛往谢某公，某公笑曰：“盛惠决不敢领，惟年侄朱匪紫年将弱冠，尚未议姻，若肯以令爱字彼，愿执斧柯。” \\n 公唯唯曰：“若他人言，决难听从，今辱恩师鼎谕，敢不遵命。” \\n 然公虽允，心实怏怏，归而叹息不已。呼谓小莲曰：“吾以年及耳顺，止汝一人，思欲得一佳士以配汝。岂料朱生又托某公作伐，使我谊不可辞，业已许彼矣！由汝命薄，毋咎吾之孟浪也。” \\n 小莲喜极，即归卧内，作书以报朱生曰： \\n 下妾齿在笄年，性耽柔翰。所以兰膏继晷，觅五宇以凝思；鸳锦停梭，揽一编而沉诵。虽南陌有花，恒绝踏青之躅；西楼见月，长慵弄酒之觞。而心匪怀春，志存梅素也。夫何君以诗投，妾从屏觇。牡丹月下，欣闻白雪之哦；宋玉楼东，惭次锦貂之续。遂致郎有绿绮之挑，妾无白水之拒。而为婢媵所诱，顿涉私期。心实惭惶，颜多腼腆。虽辱誓盟缱绻，安知严命从违。而静言思之，未尝不流汗浃背也。 \\n 兹幸冰方鼎重，仰沾少傅之休；椿诺恩深，俯惬桃夭之愿。遂获明侍巾栉，掩护私愆。而了却相思，莫寄青鸾之帛；永谐好合，奚牵绣幕之丝。所以遄报佳音，顒俟早输白璧。惟郎垂鉴，慰我斯心。临楮不胜欣庆之至。 \\n 朱生得书，即时择吉，整备纳聘。而婚期即订于明岁仲春，公已允议矣。 \\n 未几，公获迁，除按察司廉使，出镇建南。敕命严速，拟于春初莅任。公以去家迢远，而膝前只有一女，若于归后，岂能携往任所？况朱生亦不能远出，遂议停止，且俟任满而归，另行选吉。 \\n 朱生闻而骇然，莫知为计。仍欲恳于某公，某公方值抱病。守候旬余，始获一书，而公已启行二日矣。 \\n 朱生惘惘如丧魂魄，至晚忽闻报曰：“公以风阻，犹未起程。”生乃遣使星夜到船投递。 \\n 公接书启，视书内备云：“女大须嫁，既已订期，何必更议”等语。公犹豫未决，以问夫人。 \\n 夫人曰：“某公既尔力恳，女儿亦以路远不服水土为忧，况届吉期止差二日，何不令彼即于舟中娶去，亦省却尔我暮年一事。” \\n 公不得已，乃令人到家送过奁具，至期迎娶合卺毕，即买舟同送，直至百里之外而归。 \\n 彼此柳眉晨画，玉盏宵斟。或以新咏联裁，或以凤箫吹和。虽鸳鸯之在兰浦，翡翠之在云衢，无以喻其婉娈相洽之意也。尝以闺中即物为艳体诗，各赋五绝。先是小莲诗云： \\n 纤影差差挂夕阳，美人欲卷恨偏长。 \\n 瑶阶莫道春风隔，时透寒梅一缕香。 \\n 上珠帘 \\n 新裁绡觳覆牙床，几度停针未敢忙。 \\n 若爱鸳鸯奴自绣，要描梅蕊只凭郎。 \\n 上纱帐 \\n 清光圆满似蟾蜍，日照云鬟仔细梳。 \\n 妾面何如郎面白，更烦分辨莫模糊。 \\n 上菱花 \\n 拂拭香奁绝点尘，调脂扫黛日相亲。 \\n 妾家夫婿同张敞，玉镜常羞说太真。 \\n 上镜台 \\n 皎洁新裁似月圆，时因扑蝶向花边。 \\n 郎怀出入恩长在，岂逐秋风叹弃捐。 \\n 上纨扇 \\n 朱生亦分赋五绝云： \\n 欲从绣榻效鸳鸯，翠幌先焚百和香。 \\n 侬不放卿卿恋我，日高犹懒着衣裳。 \\n 上合欢床 \\n 孔雀双栖软玉屏，避风岂止护银灯。 \\n 只愁醉舞娇无力，留待佳人倦后凭。 \\n 上玉屏 \\n 啼莺催唤踏青忙，亲剪红罗向绮窗。 \\n 凤头不满三分阔，犹把鸳鸯绣一双。 \\n 上红绣鞋 \\n 杜若青青花遍开，寻芳拟欲到楼台。 \\n 却嫌女伴皆罗绮，翠袖须从新样裁。 \\n 上春衫 \\n 两幅鲛鮹剪顶圆，横长三尺白绫鲜。 \\n 并头只把莲花绣，为怕郎从足后眠。 \\n 上绣枕 \\n 更有宫词一百首，备极新艳，而原稿散失，无从传录。先是朱生家亦有牡丹一本，其色浅红，即今所谓“玉楼春”也。每岁吐花不满百朵，至是一枝抽出数茎，其花繁衍，遂有数百，而大如盂盏，色变深红。 \\n 每至秾艳之际，生与小莲设茵席于傍，赏玩竟日，至夜亦留连不忍去。尝以紫锦作幔，以五色绡为球，系于枝上。又觅松萝及阳羡茶，煮以清泉，时时设供，及花谢则叹惋累日。 \\n 朱生又有山水癖，每欲出游，则与小莲偕往。所到之处，必缀题咏。而小莲年将三十，其美艳绰约，犹似十六七岁时。其肌体凝香，时作兰花气。生家故多美婢，若在莲傍，便觉形秽，故生终身不置一妾。 \\n 忽一夕，小莲梦一仙女珠冠霞帔，乘彩凤而下，笑谓莲曰：“天下将乱，子何尚留尘世。明日中午，吾在海山候子，无相忘也。” \\n 及晓述以告生，生愕然曰：“吾梦亦如是，岂尔我命该绝于今日耶！” \\n 遂呼侍婢具汤沐浴，将至中午，果同时无疾而卒。生年四十，小莲仅三十九耳。遗命葬於牡丹花下，家人不敢违，遂为营葬。 \\n 自后每岁牡丹开时，明月之下，家人往往窥见生与小莲携手立于花底。或微闻笑咏之声，至晓则见苍苔上一巨一小足迹宛然，而花色则又繁艳无比。至五年后，遂有鼎革之变，而牡丹忽即枯死，生与小莲亦无复现形矣。　 \\n  \\n   \\n  "}
{"章节": "卷四 崔淑", "正文": "  \\n 卷四　崔淑 \\n 　 \\n 引 \\n 烟水散人曰：“予闻海外有国，以昼之所见为虚，夕之所梦为实。然则梦亦可凭，而非尽属虚幻也。昔者楚襄王昼寝于高唐，而梦神女曰：“妾朝为行云，暮为行雨。朝朝暮暮，阳台之下。”此一证也。杜丽娘梦感柳梦梅而死，二三年而复得柳梦梅以生，又一证也。 \\n 乃说者以为巫山妖梦，宋大夫之寓言；牡丹传奇，汤临川之臆说。则其事之不足据，固可信矣。乃以予所闻崔淑事，甚奇而相传确实。即淑自叙，亦备著其灵异，岂亦谬而不足凭欤？ \\n 嗟乎！世之熙熙攘攘，劳形毕虑于功名富贵之间者，何一非梦？而独疑于梦之不足信，又安知天壤间果无神女、丽娘之事，而疑其谬诞耶？ \\n 虽然，予之传崔淑者，又非特以其梦奇而已。夫以淑之才情双丽，举世罕俦，而委身于卖菜佣，岂不可悼！自非觉以奇梦，而使之更缔良缘，将不贲恨，郁郁而死，又安得文彩陆离，显暴于斯世耶！ \\n 然则人苟有才，必为造物所忌，而亦终为造物所怜。世之负才零落者，当守其忌而翼其怜可也。故吾于崔淑之事而重有感焉。亦于淑事而信其为美人有足传者。 \\n 集崔淑为第四。 \\n 明成化年间，有崔淑者，吴县崔永龄之女也。永龄嗜酒，性极豪放，而不修小节。所以困踬于廛间，莫能振拔。 \\n 淑生四岁，即颖慧异常，其祖崔浚，尝教之读诗，一过目即了了成诵。及年十七，姿色姣艳，其妙尤在双目，黑白炯炯，神气湛如秋水。每一回眸转盼，则百媚皆生。故当时每以莺莺为比，无不羡慕。然因永龄不事生产，踯躅市井，所以名士旧家，耻与联婚。 \\n 有一刘子重者，家居负郭，祖遗隙地数亩，以种蔬果为业。闻淑之美，而思欲谋以为偶。细访永龄踪迹，高阳徒也。遂乘间邀入酒肆，并拉龄之好友郑玉峰。 \\n 酒既酣，永龄掀髯而笑曰：“刘兄年虽少，而兴致最佳。向来景慕，未获一会。今忽叨领盛设，使我何以为报？” \\n 玉峰曰：“刘君少年朴茂，异时发迹可期。今闻令爱犹未纳聘，若肯许配子重，可称快婿。” \\n 永龄又笑曰：“原来刘兄尚未受室，小女虽丑，愿配君子，郑三哥即月下翁也。” \\n 玉峰犹恐醉后所许，醒或变易，复与坚订而别。即于数日之内，行过聘仪。 \\n 淑微询其人、其家何如？永龄极口赞誉曰：“家颇温饱，所居近城，而有园圃花果之胜。至其人之温茂、美丽，诚一可意儿也。”淑亦私喜。 \\n 无何，将及于归，淑忽夜梦一绿衣女，近前邀请曰：“天妃娘娘与夫人有旧，今特邀往一会，幸祈速行。” \\n 朦胧之间，淑已升车揽辔，绿衣女引导前往。须臾，至一城郭，将入门，有绛帻吏呵止曰：“尘凡浊质，何得冲犯仙界！”绿衣女亦低声喝曰：“奉有懿旨，尔曹不得擅阻。” \\n 及入城里许，但见宫殿巍峨，金碧焕映。遂舍舆步行至内，两旁执事员役俱是年少女子，其妆饰绝似内苑宫娥。将及殿阶，即闻紫衣女扬言曰：“二品夫人晋谒。” \\n 只见珠帘一卷，殿内有人高声传敕：“娘娘有旨，请速相见。”淑即历阶而上，行拜跪礼毕，命取绣墩坐於西首。偷眼看那天妃，金冠绯袍，乃一十六七岁美貌女子也。 \\n 天妃笑问曰：“昔在圆峤相会之事，今尚记忆否？”淑茫然不知，但唯唯而已。 \\n 既而有一士人，白面修躯，衣冠甚伟，自东而进，其参见拜跪之礼如淑，即命东首坐定。 \\n 天妃指淑而谓士人曰：“我以此子托为汝室，汝宜善视之。”遂命左右捧出袍笏为赠，士人再拜领谢而去。 \\n 天妃又谓淑曰：“我以与子旧交，怜尔命薄，今已托于杨藩司，无忧不富贵矣！”即宣近侍：“可陪夫人进内吃茶。” \\n 淑至殿后一室，器皿精洁，房拢宽敞，当庭玉兰一株，花正艳发。逡巡间，复为绿衣女引出前庑。 \\n 忽见一男子手中执刃，从后遥呼，将欲刺淑。淑惶骇趋避，遽然而醒，但见月转西轩，夜将半矣。 \\n 次日以告其母，其母喜曰：“此是好梦，儿必贵显无疑。” \\n 俄而成姻后，但觉子重鄙陋之状，如许如许。加以室如悬罄，瓶无储粟。唯有青藜绿苋，荡摇于春风中耳。淑暗暗唏嘘，深恨为父所误。尝作诗以自悼其命薄云： \\n 妾家茅屋大如斗，绕屋萧萧唯碧柳。 \\n 柳上啼乌到晓闻，室中烟火午时有。 \\n 紫燕嗟呀空绕梁，黄鹂惆怅飞去久。 \\n 东邻桃花艳艳开，西邻少妇红粉腮。 \\n 两家富贵相仿佛，时时斗草赌金钗。 \\n 妾惭荆布岂堪伍，在家出嫁同一苦。 \\n 妾心岂怨夫婿贫，妾心自恨薄命身。 \\n 愁来唯有泪盈把，雨打残花空梦春。 \\n 又有绝句三首云： \\n 桃花开日草初肥，门掩东风泪满衣。 \\n 几度自怜还自慰，嫁鸡只合逐鸡飞。 \\n 其二 \\n 晓窗睡起独凄然，黄鸟声中倍可怜。 \\n 莫道妾家空过节，未逢寒食已除烟。 \\n 其三 \\n 春来亢旱更堪忧，草亦枯黄菜岂留。 \\n 麻苧裙衫俱卖尽，幸存青镜照梳头。 \\n 自此郁郁不快，时托吟咏以自遣。忽一日，刘子重有事入城，淑独自持罂灌圃。既而夕阳在山，倚扉闲望。见一秀才自船登岸，趋步近前。淑将掩扉而退，忽见其衣巾面貌似曾会过。心下恍惚寻思，秀才已近身相唤曰：“小生舟行偶泊，闻说此间蔬圃有菜可卖，即是宅上否？” \\n 淑转身进内，徐徐应曰：“即是妾家。”秀才亦便随后步入，徘徊四望，微笑曰：“花径萧疏，茅檐潇洒，乃有此位娘子，莫非是桃源中人耶？” \\n 淑摘蔬一把，置于地上，低声唤曰：“蔬已摘下，君自取去。”秀才曰：“不知该钱几枚，容当奉纳。” \\n 淑回鬟偷眼觑那秀才，温雅不俗。便推辞不受曰：“值得几许，何必赐钱。”那秀才携蔬作谢而出，淑亦步至扉边。 \\n 不料刘子重已回，在对岸远远望见，疑有私奸情弊，不胜愤怒。一入门，即厉声诘问。 \\n 淑正色曰：“那生系远方人，素昧平生，偶尔泊舟买菜，君何多疑耶！”子重曰：“汝无巧辩，吾已熟窥久矣。既系无私，那人临行为何几次回盼，汝亦何消送出？况菜既卖去，得钱几枚，其钱安在？”淑无钱将出，一时语塞。 \\n 子重大怒曰：“怪道每日间颦眉长叹，原来自有心上人。罢罢罢，从此各散，我岂为汝被人唤作龟子耶！”遂写休书一纸。 \\n 明日清早，催淑起身。淑大哭曰：“妾虽愚昧，颇谙闺范，岂不知以礼自持，乃肯做此丑事。况与君已三载夫妻，未尝反目，今何忍以杯影致疑。一旦即欲弃妾，使妾归身何处？亦安忍弃君而去。”子重曰：“我既体汝，听汝另嫁。” \\n 淑揣意不可回，只得含泪而行，作《弃妇吟》一章。其诗曰： \\n 可怜妾薄命，十七归良人。 \\n 三载操井臼，晨昏同苦辛。 \\n 嗟彼远方士，乍见岂与亲。 \\n 君乃妄疑妾，割绝夫妇恩。 \\n 妾既被弃逐，何敢向君论。 \\n 所悲名枉陷，父母必怒嗔。 \\n 寸心已摧绝，流泪满路尘。 \\n 一别难再返，叩首重自陈。 \\n 如蒙剖妾意，感恩千载春。 \\n 淑既被弃，崔永龄留归家内。虽则溺爱，却因体面不雅，每每诘究事之虚实，淑辄唏嘘不止。 \\n 永龄叹息曰：“因我酒后轻诺，误汝终身。今又无端污蔑，汝且耐性暂留，我将央出原媒，与之辩理。设或仍前坚执，以汝才貌，怕没有好人家求娶耶？”淑低首默然，唯堕泪而已。 \\n 瞬息年余，永龄已托郑玉峰分解至再，而刘子重执意休绝。 \\n 原来子重邻家有女，小字媚姑，与刘私染情密。且多厚赠，而嘱刘休崔娶己。故子重坚执为辞，而乐于淑之另嫁也。 \\n 一日，淑在厨下，忽闻门上有剥啄声，悄从门隙一看，其人非别，即是去年泊舟买菜之秀才也。淑奔告永龄，永龄整衣出见，询其来意。 \\n 秀才曰：“小生杨汝元，浙江山阴县人氏。曾于去春路经贵邑，偶以泊舟买菜，获遇令爱，不过邂逅相逢，实无他意。岂料令婿刘子重，隔堤窃视，疑属奸情，立将令爱休退。今某叨中乡闱，公车北上。念及今爱剪蔬相赠，乘便诣谢，乃忽询闻此事，使某中心抱歉。虽则行止无亏，其祸却因某起，但不知令爱可曾改嫁否？若犹未也，只恐被诬名辱，人以为嫌。小生新值丧偶，愿续此姻，所以特来造渎耳！” \\n 永龄笑谢曰：“若蒙雅爱，不弃寒陋，岂惟表白小女名行，便得以了却终身。”当即唤出面谢。 \\n 须臾淑出，翠减遥山，红含玉颊，向前敛衽，细述其被弃之由。 \\n 杨生曰：“顷已询子邻妇，备知其详。奈因试期已迫，不能暂留。权以金簪一枝，聊表鄙意。容俟试后，即图归就姻盟。子宜保贵，毋使花容憔悴也。” \\n 淑曰：“妾乃弃逐陋容，岂堪奉事君子？感蒙厚爱，愧无为报，口占一绝，以既君诚。”遂吟曰： \\n 被逐含污泪满襟，何缘今日再逢君。 \\n 襄王纵觅高唐梦，羞向巫阳化彩云。 \\n 杨生笑曰：“鄙人只知重貌，岂意卿更能诗，敢不和咏一章，以酬白雪。”即吟云： \\n 当时相见原无意，今日重来洵有情。 \\n 莫说侬家西子艳，还夸萧寺遇崔莺。 \\n 淑曰：“君乃青云伟器，妾实蒲柳陋颜。拜领佳什，唯有感愧而已。”时已日暮，杨生重为订约而去。 \\n 俄而春试过后，三月初旬，即见纷纷报捷。淑买试录一看，则杨汝元已中八十四名进士。 \\n 永龄喜曰：“术士每言儿命主有贵，夫今果验矣。”淑独愀然曰：“杨郎若未获中，或有来期。今既奏捷，岂无阀阅名姿，而肯念及灌浣之贱乎！” \\n 无何，已是季夏，而音问杳然。淑每叹息曰：“噫！杨郎之约果谬矣。”乃占绝句以述其愁思云： \\n 悲悲喜喜半年余，悲是真情喜是虚。 \\n 日日南楼重怅望，错将薄幸认相如。 \\n 一日傍晚，忽闻扣门甚急。启而问之，其人向淑声喏曰：“莫非就是新夫人否？特奏杨爷之命，寄书报喜。”淑接书进内，急忙拆视，乃是七言古体一章。其诗云： \\n 观光偶向长安里，凤阙龙楼连汉起。 \\n 一朝看遍曲江花，复以微名附骥尾。 \\n 忆昔苏台泛棹过，晚烟斜照映青莎。 \\n 匆匆获遇倾城美，错认家乡旧苧萝。 \\n 宁知一见翻成怨，拾得相思难再见。 \\n 春来重访昔时居，一篱寒雨零花片。 \\n 花落无人野鸟鸣，遍寻消息遇娉婷。 \\n 殷勤为说相思苦，临别叮咛伉俪盟。 \\n 最怜一别三千里，相思相望情何已。 \\n 花冠端拟为卿留，南归指日谐连理。 \\n 恐将芳草怨王孙，特遣青鸾先报喜。 \\n 淑看毕，连声叹息不已。其母惊问曰：“既云离京已久，则指日可来。凭你仕宦门楣，也难得一进士为婿。儿今平空享受五花冠浩，乃莫大之喜，而反为慨叹何也？” \\n 淑曰：“只为偷颜别嫁，已失婚姻之正。况以清洁之志，蒙失节之诬，追感前由，不无惆怅耳。” \\n 又将半月，而杨生始到。仍托郑玉峰为媒，择吉成礼。因已选授吴县知县，即日带领永龄夫妇，一同归到山阴，措理家务，而后之任。 \\n 生尝笑问淑曰：“当日偶尔上崖，见卿立傍柴扉，将欲退避。及予步近，而卿反立住，不时回波流盼，旋又摘蔬相赠，岂即有意于予乎？” \\n 淑黯然叹息曰：“妾虽误配匪人，颇能以礼自处。彼时见君而踌躇不避者，以君面熟，恍若曾经会过。而摘蔬为赠，亦特重君之斯文温雅耳。若谓斯时妾即有意，非也。” \\n 生又问曰：“越水吴山，与卿相隔迢元，而云面熟，则又何也？” \\n 淑曰：“妾亦展转寻思，而莫得其故。顷自数日以来，方能省起。盖缘妾将适刘生之前夕，梦至一处，乃是琼楼玉宇，中有女子，称曰天妃。妾方进见坐定，值一秀才入谒，衣冠楚楚，妾颇注目。其后见君，则衣巾面貌，悉若梦中所见，致妾一时间猜疑不定耳。然与君今日之缘，已兆于数年前之梦。信乎事由前定，非人谋所能及也。” \\n 生又曰：“所可笑者，刘子重以市井鄙夫，岂堪与卿作配。天幸其吹疵弃绝，得归于我。卿亦感我觅娶厚情，而有欣幸之意乎？” \\n 淑曰：“若以刘之鄙陋，妾实厌憎。然嫁鸡逐鸡，亦惟自恨其命薄耳。至以见疑遭弃，乃得托身于君，以沾恩诰之荣，固亦欣幸。然非妾之素怀也，出于事势之变耳。”生欣然点首曰：“卿真肺腑之言也。” \\n 忽一日，地方公呈有以奸情事来告者。生观奸犯姓讳，则刘子重。而奸染之女，则媚姑也。心下暗暗窃笑，即刻拘审。地方人备诉云：“子重原系有妻崔氏，性最贞淑，而忽诬奸弃逐。乃与媚姑通奸，已非一日。昨晚亲在门首侦获，风化攸关，某等合行首控。” \\n 生令媚姑抬头，凝视良久，微笑曰：“貌亦平平，固是村姬俗女，亦解风月事乎。”即将男妇各责二十。又唤地方人，亦各责十板，曰：“汝等非为公举，必以奸情为奇货，而谋诈不遂，致来控我耳。” \\n 是晚退堂，述以语淑，淑喟然曰：“皆因与媚有染，所以弃我如仇。今地方人亦知我以被诬见弃，则心迹已明，我又何所憾哉。” \\n 自后杨生迁转甚速，历官至闽中布政。到任之日，淑进私衙，其房帏宽敞，器皿精雅，当窗有大玉兰一株，花正艳吐，与昔时梦中所见一一无异。始知“二品夫人”之称，而天妃所云“已托杨藩司”等语，无不符验。噫！婚姻虽由前定，而梦亦奇矣哉。 \\n 淑诗有未载入传中者，备附于左： \\n 夕阳楼上望，烟柳欲归鸦。 \\n 春色来千里，城阴列万家。 \\n 含情芳草外，系恨在天涯。 \\n 此日长安客，应看御苑花。 \\n 上《南楼春望》 \\n 一缄瑶草惠佳音，始信多才必有情。 \\n 拂拭双蛾重点黛，倚门遥听马嘶声。 \\n 上《得长安寄诗喜而拈咏》 \\n 淑自作《梦诗》序云： \\n 夫事因奇著，情以言宣，此予梦诗所由作也。忆予二八之龄，获梦天妃，遂窥吉士。而啜我以琼浆，延我于绣闼，异哉斯梦，耿耿莫忘。自梦后三载而获遇我夫子。又二十年之后，随任闽司，进观衙宇，木兰当窗，玉英初吐，无不宛符昔梦。嗟乎！虽缘出自天，事由宿世，而偶然一梦，了我生平。不知天妃何仙？予与天妃何旧？用缀近体十章，以标灵异。若负能诗，而欲以此扬厉风雅，则予乌乎敢！ \\n  \\n   \\n  "}
{"章节": "卷五 张畹香", "正文": "  \\n 卷五　张畹香 \\n 　 \\n 引 \\n 烟水散人曰：天下女子，贤贞才智有如张畹香者乎？余闻之鹿车共挽，少君之贤；庑下与案，德耀之淑。而千载之下，追踪并秀者，孰能有如畹香？ \\n 余闻之“绿肥红瘦”，易安之词也；“东风柳眼”，静庵之诗也。而诗词兼美，足以伯仲于朱李之间者，孰能有如畹香？ \\n 余闻之，楚战将危，其女望云而知其克捷；越人航海，其妻占风而悼其必亡。而相夫起家，保贞乱世，其智不在二妇之下者，孰能有如畹香？ \\n 然以少君之贤，而未闻有易安之词。易安娴于词句，而乏楚越二妇之智。其兼备诸美，而卓绝千古者，又孰能有如畹香？ \\n 或曰：“畹香一女子耳，岂能贤贞才智炳炳若是！”噫！使畹香不女子者，无其诗，无其智，无其淡泊之高致矣！一片巾帼世界，反视夫畹香哉！ \\n 予于丁酉岁，尝偕月邻诸子，望月虎丘，酒阑秉烛，各抒异闻。客有备述畹香事者，诸子抚掌称异，皆以为美人之尤。而属余为传，以补《世说》所未载。 \\n 集张畹香为第五。 \\n 张畹香者，讳兰，维扬富户张玉楼之女也。天性颖慧，自七岁即工诗词。尤喜妆饰，尝画修眉，宛然新月形，诸姊莫能仿其妩。而每日只穿红衫，故玉楼珍爱异于诸女，尝呼为“红衫儿”。 \\n 一日，庭前兰花初绽，玉楼指花而笑曰：“汝名兰，何不咏兰以见志。”畹香时方九岁，即应声而吟曰： \\n 托质宜幽谷，含馨并绿荪。 \\n 悔因原佩后，移赏入朱门。 \\n 五楼素昧文理，但见矢口成章，夸其敏捷，而不知诗内含蓄何意。乃命录出，以示其女塾师。 \\n 师曰：“观其诗，即知其志。令爱异日必甘淡素，而恪守闺范者也。” \\n 玉楼喜曰：“女以节操为本，若能恪守闺仪，则为好女子矣。” \\n 及年十七，本城乡绅有赵宦者，闻其才美，而倩媒求聘。玉楼意将许之，畹香坚执不允，私谓其母曰：“儿闻‘贫难婚富，富难婚贵’，故必家计相仿，气谊相洽，方可联姻。况既贵显，必当报效朝廷，施德泽于乡里，方能长享。今赵宦倚势凌人，骄横极矣，其危若朝露，安可与议婚姻，以被其祸乎？”于是力阻玉楼，其事遂寝。 \\n 未几，赵宦果以论罪系狱，坐赃十万，戚族中无不被其株累。玉楼闻而惊叹曰：“吾儿机智，远胜于我，所惜非男子耳！” \\n 自此每事必与畹香计议而行，无不揣度如见。并一应往来书札，俱属畹香代笔，无不俄顷立办，文彩烨如。 \\n 是时广陵诸彦，自文社外，更立诗社，分题唱和，竞吐菁英。有以《春日细雨》为题，拈一东韵，各成一律，凡十有四篇，惟子拱娄生一首，最为畹香得意。其诗云： \\n 微雨如丝向晓蒙，斜侵萝薛任轻风。 \\n 当阶不损苔痕绿，着树轻濡花片红。 \\n 乳燕乍飞堪润翼，湿云弄色欲漫空。 \\n 数声啼鸟知何处，只在模糊柳浪中。 \\n 畹香每于吟残绣倦，必哦咏是诗。闻其未娶，每有托字之意，而难于启口。 \\n 忽值娄生以事干于玉楼，玉楼为设供馔，坚留小饮。酒阑将夕，娄生窃慕畹香之美，时时回觇珠帘。忽见帘内云鬟横绿，或现或隐，意必畹香。思欲以词挑动，遂索笔砚，以庭前石榴花为题，书《菩萨蛮》一阕云： \\n 绛英似火枝头拥，无言有意含情重。相妒是红裙，还怜照眼明。轻盈宜带雨，繁艳能禁暑。若隔珠帘猜，依稀似杏腮。 \\n 于是畹香果在帘内。窥见娄生貌既风流，词复含情婉切，遂归绣房，赋词一首，以寓其思羡之意。其词曰： \\n 晚色横空，凉风初起，摇曳茶烟一缕。徒倚闲阶，满怀心事、向谁堪语。最愁杀、困人炎暑，惹得眉间绿皱，更添几许。但见容与清佳，榴词隽婉，真个轩轩霞举。欲托幽衷，那知自有东君作主。忽又值、潇潇夜雨，遥想酒阑读罢，那人何处。 \\n 畹香之意，已属娄生。而其美艳之名，倾动一邑，所以士绅央媒求聘者纷纷不绝，畹香执意不允曰：“必得贤如娄子拱者方可。” \\n 其母揣识其意，遂以告玉楼。玉楼叹息曰：“娄生才貌，我亦爱之。所惜其一贫如洗耳！然婚姻事亦岂我尔所能强，且再少缓，当从其意可也。” \\n 二人方商议时，婢有轻鸿者，伏在屏后窃听，遂以一楼之语，趋告畹香。畹香喜而作词曰： \\n 脉脉幽怀只自筹，几回无语独凭楼。 \\n 断肠时节是深秋。风漏雁鸿情似实， \\n 月沉杨柳意还浮。是真是假暂纾愁。 \\n 娄生向来文战不利，是岁宗师科试，拔居优等，玉楼之意遂决。乃择日设宴，以请娄生，遍延名士数十，并其戚属钟士谦。士谦已年七十余，遂居首席，其余依齿而坐。 \\n 须臾，酒将半酣，钟士谦曰：“诸兄亦知敝亲今日此酒为何而设？”众曰：“正欲请问玉翁见邀之意。” \\n 士谦曰：“只为敝亲有女，小字畹香，年方及笄，尚无快婿。所以薄设蔬觞，单为议配耳。” \\n 请名士中有年少而未娶者，意必玉楼所属，皆欣然色喜而问曰：“向闻玉翁令媛才貌无双，允称闺秀。所愧座无佳士，谁任东床。” \\n 士谦曰：“敝亲所属，乃子拱娄兄也。”一座皆惊，无不相顾窃笑。 \\n 娄生亦避席而谢曰：“不肖何人，斯敢望乔门坦腹。”遂尽欢而去。即请士谦为媒，择吉亲迎过门。虽则陋巷萧然，室无长物，而左琴右书，亦颇潇洒有致。 \\n 娄生尝问曰：“卿生于殷富之家，享用华美。今乃归我贫士，尘甑荒凉，将无郁郁而非意之所乐乎？” \\n 畹香曰：“子能慕伯鸾之风，妾愿举孟光之案；子能如相如着犊鼻，妾亦何难当垆涤器。夫家君之以贱妾相托者，特以子之才德可重耳。若或轻贫贱而慕富贵，不惟违妾之意，亦岂所望于君者哉！” \\n 娄生改容而谢曰：“愧我德乏庞公，卿真今日之桓少君也。” \\n 因畹香讳兰，即以“兰”字为韵，尝赋诗相戏曰： \\n 轻风剪剪拂栏干，春色偏宜向晓看。 \\n 只羡海棠娇欲语，争知林下有芳兰。 \\n 其二 \\n 傍水幽居石径宽，画眉终日并相欢。 \\n 漫随蛱蝶寻娇杏，独剪蓬蒿护弱兰。 \\n 其三 \\n 晓窗梳罢绿云鬟，欲下庭除露尚寒。 \\n 脱换绣鞋何处去，笑从深径摘幽兰。 \\n 其四 \\n 倾国从来羡牡丹，春风拂槛一枝寒。 \\n 为夸锦字机中织，错向人前唤若兰。 \\n 畹香亦以娄生之讳“星”字为韵，戏答四绝云： \\n 一方明月到幽亭，花影胧胧露细零。 \\n 良夜莫教贪睡早，从君索酒看文星。 \\n 其二 \\n 联罢新诗学弄笙，双双时倚百花屏。 \\n 必须七夕方相会，长笑牵牛织女星。 \\n 其三 \\n 东风吹绽柳梢青，门绕梨花夜未扃。 \\n 对月不妨重觅句，欲将诗思动春星。 \\n 其四 \\n 步檐徙倚佩丁丁，柳带栖鸦暮霭青。 \\n 何处玉箫声似咽，半轮新月傍三星。 \\n 自此花晨月夕，唯以诗咏唱酬。虽或簟瓢屡空，而米薪酒果，自有玉楼不时送至。所以啸歌无废，绮梦情酣。 \\n 其壁邻是一富家，主人吝而且刻。畹香每欲迁徙另居，娄生曰：“只此数椽，亦足以容膝而蔽风雨，何用迁为！” \\n 畹香曰：“不然，君若不去，主有奇祸。妾父有一别业，离城咫尺，颇有花亭月榭，足以栖迟。妾已先期禀请，无俟君之考盘也。” \\n 娄生不得已，遂唤扁舟，挈其琴书，即日徙去。 \\n 去不半月，而富翁家起火，延烧其邻五十余家。娄生愕然惊异曰：“若不听卿，则青毡已付回禄。不知卿操何术，而能预料若此！” \\n 畹香笑曰：“妾亦不过据理揣摩，岂操术数而能先见哉！盖居必择邻，不可不慎。其人既富而吝刻至极，则上悖天心，下招人怨，非遇火盗，即遭横事。此理之常，无足怪者。若不迁而远之，安免波累乎！” \\n 忽一日，其邻胡月郎同一人以金饼来卖，其金重三两，赤色如火。计其价，应值三十余金。而偿以半价，其人已允。娄生贪其贱，而倾囊以市之。 \\n 畹香从内遥呼曰：“催徵之吏日迫于门，安得余资而换若金乎！”遂立逼吐还，而出酒食以食之，其人感谢而去。 \\n 又一日，有以金簪来卖者，其人破巾敝屦，貌甚憔悴。及观其簪，则镶以猫儿眼。问价几何，伸二指曰：“实要二两。” \\n 畹香甚喜，疾令娄生如其数以畀之。即转售于宦室，得价二百余两。 \\n 而前此胡月郎之金，因娄生退还，遂鬻于本村富户邵某。而其同来之人，实系江中之巨盗也，与胡月郎亦非相识，盖贪其厚谢而为居间兑卖耳。未几事败，供出月郎，并及邵某。月郎一闻其事，即时远窜。邵某罄其资产，方出囹圄。 \\n 娄生始为骇然曰：“胡月郎，邻居识熟，吾故信托。至卖金簪者，不知其所从来，实觉面生可疑。乃彼此相反，而卿之揆量如神，其故何也？” \\n 畹香曰：“君知其一，未知其二。夫金之为物，人所易识，无愚者亦知其价之轻重也。乃偿以半值而即见允，彼非昧于价也，特速于售耳。即其速售已有可疑，而况月郎无妻小，乃游手游食之辈，岂以邻居而可轻信乎？若夫猫儿眼者，人所罕见。观其人则又容色困悴，似有羞涩之态，此必宦室之裔，贫乏无聊，故出其先世所遗，而孟浪行鬻，以为糊口计耳。所以令君速付其值，不然必为识者所得矣！” \\n 娄生听毕，欣然鼓掌而笑曰：“贤卿料事甚明，果有过人之智。但彼已去，而复呼转，啖以酒食者，则又何也？” \\n 畹香曰：“业已交易，而我立沮退出，岂不怀愠。况其状狰狞可惧，故不惜食而以酒食者，冀其欢也。” \\n 于是娄生事无大小，必咨于畹香而后行。数年之间，竟成富室。 \\n 是岁春，闯□犯阙，遂有彰义门之变。而江淮诸郡，靡不骚然震动。在城士庶，移徙纷纷，畹香独曰：“事尚无虞，未可轻动。” \\n 及弘光帝正位南都，在廷权贵有与娄生相厚者，遣人致书曰：“天下方危，主上新立，正吾党建功树业之秋。子能主我，则富贵可得也。” \\n 娄生欣然欲行，畹香力谏曰：“今闯□倡乱，中原糜沸。新主虽立，仍有奸佞擅权，窃恐天下事，尚未可料也！乃子冀图幸进，若以富贵为乐，则尔与我抱瓮灌花，逍遥蓬径，宴眠早息，足以自娱。又何必趋事权门，鞅掌簿籍，而以国事经心乎！设或志在立功，则吾相君之面，贵乏封侯，而况胸无经济，将谓寻章摘句可以退贼乎！盖无道则隐，乃古圣之格言。妾与子方惧寇乱将及，避迹不深耳！乃欲昧时希用，被锦绣而为享祀之牺牲，窃虑祸患一至，悔无及矣！同林栖鸟，休戚相关，不得不以正言告君，惟熟念之！” \\n 娄生曰：“诺，吾已绝意功名，前言戏之耳！” \\n 未几，忽值高杰内变，畹香曰：“妾闻大乱归乡，小乱归城。今天下必至大乱，若不远避，祸将及矣！”遂挈资徙居城外四十余里。 \\n 有乱兵张、郝二将者，系本地人，熟知乡路。佩刀负矢，直逼娄生所居。其邻近避难之家，忽闻乱兵卒至，无不扶老携幼，纷纷远窜。畹香将欲出扉，二贼足已跨进，即欲逼住行淫。 \\n 畹香面不改容，欣然笑曰：“妾闻二将军之名久矣。今天下扰攘，尚武而不尚文，正二将军立功之日，异时金印如斗，佩诸肘后，二将军功名赫赫，谁堪相比！妾恨失身腐儒，偃蹇荆布。今以天假奇缘，幸蒙二将军赐顾。妾藏有豚蹄斗酒，愿为二将军把盏称喜，即望少留数夕，相共盘桓。但异日富贵时，愿祈携妾同享，无忘妾也。” \\n 遂呼娄生出拜曰：“今日尚为尔妻，明日妾身即为二将军所有矣！”乃以酒肉整理捧出，又诒二贼曰：“诸勇士荷戈持戟，环列于门，使妾惊悸不安，望乞敕令散去，当与二将军从容闲话耳！” \\n 二贼料无他虞，即令暂退。畹香殷勤斟酒递劝，二贼坦然不疑，举杯立尽。 \\n 岂知酒内已下砒霜，须臾毒发，二贼俱毙。其时众＜散行村落，各自掳掠，遂唤婢仆扛出尸骸投水。搬携细软，棹舟远渡而避。直至次日，乱兵方去。其为乡民击死者，亦有二十余。而沿村抄劫，妇女被污者，不计其数。 \\n 独畹香保全，不失一物。乃告娄生曰：“此地亦非安土，宜更择居。”遂又远徙二十里之外。不料贼寇蜂起，在在窃发。畹香时刻筹谋，或令娄生与贼佯为结纳，而阴实图之；或以金帛纳饷；或潜匿以避其锋。所以间关二载，得免于祸。至顺治三年，始还故址。 \\n 而兵燹之后，残毁无遗。加以大兵不时经临骚扰，畹香复与娄生计议曰：“若使天下即日平定，则桑梓之地不可弃也。设或闽广未下，吾恐大兵往来频繁，必无宁息之日。曷若徙居金陵，方保无事。” \\n 娄生唯唯，即又往省买宅。留仆王忠等管守田房，便同畹香移居白下。其后大兵养马广陵，士庶展转播迁，靡不荡其资业。而娄生安居无事，优游卒岁者，皆畹香之力也。 \\n 时畹香已年四十余，容色愈艳。但以子嗣尚艰，乃为谋置一妾。即邻居郑氏之女，名唤玉姬，年才十七，性极敏淑，粗工吟咏，尝作《美人对镜》诗曰： \\n 拂尘开玉匣，照影即生怜。 \\n 恍惚疑为我，依稀认作仙。 \\n 新妆同艳冶，巧笑各嫣然。 \\n 莫讶时疏隔，绸缪不计年。 \\n 畹香爱其能诗而娟秀，尝赠以绝句二章云： \\n 玉润盈盈二八余，中庭雪后放梅初。 \\n 檀郎慎莫私寻约，好把新诗倡和予。 \\n 其二 \\n 窗前初办晓妆成，新试春衫媚自生。 \\n 为见艳姿因感昔，感予年少更怜卿。 \\n 娄生亦以畹香贤淑，作诗以美之曰： \\n 感谢芳卿贞且贤，任予寻梦楚峰边。 \\n 漫夸三月桃花美，却羡芙蓉秋更鲜。 \\n 自娶玉姬一载，即获举男。畹香喜极，抚爱如同己出。其后庚寅岁，复归维扬故居。至八年辛卯，又徙秣陵。尝有《此君轩诗集》梓行于世，故不备载，唯录其轶诗焉。 \\n  \\n   \\n  "}
{"章节": "卷六 陈霞如", "正文": "  \\n 卷六　陈霞如 \\n 　 \\n 引 \\n 烟水散人曰：予尝读三奇传，为之击节赏慕。及友人为予述陈玄洲三女丽情艳事，则又非三奇可得而班也。夫螓首蛾眉，杏唇桃脸，女容也；然色庄语寡，笑乏倾城，则亦未足为艳。刺绣织纺，女红也；然不读书、不谙吟咏，则无温雅之致。守芬含美，贞静自持，行坐不离绣床，遇春曾无怨慕，女德也；然当花香月丽而不知游赏，形如木偶，踽踽凉凉，则失风流之韵。必也丰神流动，韵致飘扬，备此数者而后谓之美人，则霞如是矣。 \\n 然以玉娟之尖，小莺之秀，虽其芳洁少逊于姊，而情韵有余，亦难律以失身之玷，当夫！莺声织锦，宁无匹偶之思；春气熏怀，奚免吉士之诱。而况时同言笑，赓和珠玑，有不神驰魂荡而能己于情哉！予窃羡夫锦帐欢浓，二姨梦合，不知何福修来，乃有如此享用。乐哉崔生！花源月窟，只在寻常闺阃间也。 \\n 浥予尝以花徵品，则霞如者，凌水烘霞，既美且艳，乃春之牡丹、秋之芙蓉也；玉娟者，流影迷莺，含芳待月，乃碧桃、红杏也；若小莺者，披轻风而荡漾生姿，芳露而托情自远，则月底海棠耳。 \\n 昔江东以二乔并著，后人遂有观书之绘，而文词不少见，则有色而无才。可知岂能才情并丽，丰韵兼优，有若霞如之姊妹耶？然白璧微瑕，终难为娟、莺而曲护。则吾所取，不无轩轾于其间。 \\n 集陈霞如为第六。 \\n 楚有陈翁者，失其讳，而仅以玄洲字传，与妻屠氏，俱善诗。年将五十，止生三女，季曰小莺，年甫十三；仲名玉娟，长莺二岁；而霞如为长，已年十八。虽均有倾城之艳，亦惟霞如为最美。玄洲尝为《三女诗》曰： \\n 玉娟娇小十四余，小莺绰约似秋蕖。 \\n 二女盈盈已并秀，更有长女名霞如。 \\n 霞如十岁能织绮，十三工赋诗。 \\n 只今已二九，姣好有殊姿。 \\n 屠氏亦作《三女吟》曰： \\n 余家有三女，均抱瑰丽姿。 \\n 长女尤秀异，搦管解赋诗。 \\n 二女及三女，虽小无娇痴。 \\n 才能织流黄，刺绣已自知。 \\n 画屏开孔雀，锦幕施红丝。 \\n 谁言生男好，生女亦门楣。 \\n 犹胜东家翁，暮年孤自悲。 \\n 细观二诗之意，则霞如之美更胜于娟、莺可见矣。忽一日，仲春时候，有崔生者，讳襄，字季文，小字寿哥，年甫弱冠，秀韶有文，乃屠氏嫡妹之子，幼时曾与霞如同学。其后崔生之父以令史选余杭县县丞。丞满即迁本府经历，崔生随任读书六载，至是始归，即来省候。 \\n 屠氏惊喜曰：“记得吾甥去时，发尚复眉。不料一别六年，忽尔长成如许，想甥学业必有进益。今闻县试已近，甥当努力着鞭，不得再为蹉跎矣！” \\n 崔生曰：“荷蒙姨母垂爱，愚甥敢不勉力，以副尊望。但今三位贤妹，想亦长成，愿请一见。” \\n 屠氏笑曰：“莫说霞如，只玉娟、小莺，与我已是齐肩。今方垂帷刺绣，故未令出见。况甥乍至，必当从容少留几日，何必如此匆匆耶！” \\n 既而茶罢，霞如步到帘边，一见崔生，便已两脸涨红，羞涩欲避。 \\n 屠氏曰：“寿哥兄与汝自幼相见，何生腼腆耶？”玉娟随步于后，亦微笑曰：“闻说寿哥与姊曾经伴读，既为兄妹，岂同外客。”遂与小莺从后一推，而霞如之金莲已拽出帘外。 \\n 及相见毕，崔生屡屡回盼霞如，霞如亦不时偷觑。 \\n 玉娟笑曰：“闻得武林山水最佳，哥哥在被多年，想必游览已遍。”崔生曰：“山有鹫岭之奇，水有西湖之胜，寺刹则有三竺之烟霞，苏堤则有六桥之花柳。至其歌楼舞榭，胜概无穷，亦非游履所能尽也。” \\n 霞如亦低鬟悄语曰：“哥哥自幼即耽吟咏，既遇名山胜水，则奚囊中诗草必与蘼芜并深。愚妹虽非知音，何不见示一二。”崔生曰：“昨已检点拙草付梓，容俟刻成请正。” \\n 少顷，玄洲自外归，欣然相见，备问寒温。是晚设宴内斋，留卧于厅侧之小楼。崔生为忆霞如之美，展转不能就寝。遂挑灯握笔，向粉壁上题七言一律云： \\n 一别乡关已数年，归来风景更堪怜。 \\n 争知杨柳丝初长，却羡桃花色正妍。 \\n 帘外幽篁仍滞月，庭前芳草自含烟。 \\n 今宵重向东楼宿，几度挑灯思黯然。 \\n 玄洲见诗，连赞其妙，而不知崔生之意别有所托也。盘桓数日，将欲辞归。玄洲收拾书斋，坚留肄业。自此出入中堂，虽与霞如姊妹不时相见，而以耳目众多，无由密傍，崔生心下怏怏，吟诗以自遣云： \\n 落霞绚彩映西楼，白玉花开满树头。 \\n 无限幽思禁不住，那堪莺语更催愁。 \\n 诗内盖暗藏着三姊妹之名。 \\n 一日饭后，崔生以进见屠氏而出，转过西轩，适值霞如晓妆初毕，独自靠在雕栏。崔生徐步至侧，低声问曰：“颦蛾独立，倚槛沉吟。妹亦有所思耶！” \\n 霞如回首，见是崔生，敛容而答曰：“非也。特为海棠初吐，艳冶堪怜，故偶尔偷闲一看耳。” \\n 崔生笑曰：“海棠虽艳，何如一妹。向闻妹善吟咏，未尝获见珠玉。今既为花徙倚，曷不缀诗以贶芜怀。” \\n 霞如曰：“吾闻良璧置前，则珷王夫失色；大巫在侧，则小巫索然。岂敢班门弄斧，以贻寿兄之笑哉！” \\n 崔生稍以微词挑之，霞唯俯首不答，遂即趋出。将欲掩扉展卷，忽见双鬟蕙香，疾步而至，袖中取出片纸曰：“此小大小姐命以送郎者也。”崔生展而视之，上书一绝云： \\n 海棠合把仙妃唤，不遇知音岂解怜。 \\n 为是深闺诸姊妹，朝朝梳洗向花边。 \\n 崔生读至次句，认作霞如以知音属已，喜而欲狂，遂立缀一绝，以付蕙香。 \\n 蕙香持进中屏，将欲转过回廊，忽值玉娟独自内出，乃从旁而趋。玉娟牵裾诘问曰：“观汝汲汲而行，得非自崔季文书室中来耶？” \\n 蕙香笑曰：“可知崔生轻薄郎也，安可以无事而造其馆舍！”玉娟亦笑曰：“既不尔，汝只以两袖任我搜检。”蕙香度不能隐，遂以实吐。娟乃索诗而读之，其诗曰： \\n 不为寻春却遇春，海棠红映石榴裙。 \\n 于今欲觅巫山梦，只向花边望彩云。 \\n 玉娟看毕，心下想曰：“原来霞姊先已托意寿哥，故其回诗订约如此，吾且匿下，以阻其会。” \\n 乃谓蕙香曰：“此淫词也，幸而遇我得见，不然汝若递与大小姐，必被重责。今后再有柬帖往来，汝宜悄悄先付我一看，我当以簪簪与汝，不汝诒也。” \\n 蕙香信以为实，遂不索诗，而谬为他语以复霞如。 \\n 原来玉娟年既破瓜，又因爱羡崔生貌美，所以春情澹骀，属意颇浓。既得崔咏，即仿霞如笔迹，代作情词一律，仍令蕙香持出，以赚崔生。其诗云： \\n 少小相将并长成，海棠花底两含情。 \\n 莫教静夜空迟月，已向轻风待啭莺。 \\n 密约最宜防弱妹，佳章频愿和新声。 \\n 西厢红树今仍在，早晚应朝弄玉笙。 \\n 崔生得诗，欣然喜跃，不觉手舞足蹈。宛转自思曰：“谁想美满姻情，竟在此处。既云早晚，则其所约决不荒唐。若到阳台之上，其趣当何如也。” \\n 是日，展卷数四，而以心绪摇摇，莫能成诵。惟侧耳而听，并窥其日影之斜。及候至夜静，杳无蕙香消息。 \\n 次日午后，探知玄洲赴饮于外，屠氏昼寝于房，乃悄悄信步而入。欲寻蕙香以询其事，不觉闯至霞如绣闺。笼有鸲鹆，见生突至，连声唤曰：“大小姐，有一面生郎进来也。” \\n 霞如方在倚镜整妆，忽闻鸟唤，始知崔生闯入，惊讶曰：“寿兄误矣！此乃妹之卧房，何得至此！” \\n 崔生笑曰：“西厢红树，妹所约也，故自昨暮盼至今晨，满望佳期允就。今以觅问青鸾，幸窥仙榻，洵乃天作之合，何言误耶！” \\n 霞如愕然曰：“兄何出言悖礼，谬诞若是。夫西厢红树，崔莺之丑行也。妾虽愚昧，颇能以礼自娴。因属兄妹之称，故尔相见不避，何乃拟人以匪类，诱惑以淫亵耶！” \\n 崔生亦嗟讶曰：“奇哉！奇哉！若非贤妹之命，则襄何敢唐突？况‘莫教静夜空迟月，已向轻风待啭莺’。之句，现在笥箧，亦得讳言非妹所赠者乎？” \\n 霞如愤然曰：“子岂梦耶！痴耶！何忽将人凿空诬诋，名行攸关，岂堪作耍！不意兄方少年，短行乃尔。” \\n 崔生再欲辩论，忽值玉娟、小莺俱至，遂咨嗟而出。 \\n 玉娟佯问曰：“适间从外而去者，莫非是寿歌乎？彼何由擅入姊姊卧室？” \\n 霞如余怒未息，即为备诉其事。玉娟曰：“我以彼为兄，彼乃狂悖非礼。人之无良，洵可畏也！然姊姑忍之，若一扬言，外人不察，将谓吾姊妹有私行矣。” \\n 既而将晚，密谓蕙香曰：“我有数字，烦汝悄然递与崔郎。彼如问汝短长，汝但含糊以应之。” \\n 蕙香即乘间至外，出简以授崔生。生以霞如变约，方郁郁闷坐。乃见字即拆而视之，其上书云： \\n 投桃报李，儿女之私；纳履整冠，嫌疑所避。奈何当昼而突至卧内，虽在鹦鹉能传，何况林林耳目，岂无惧乎！故以诗为约者，私情也；严词峻拒者，避嫌也。虽贞女无自媒之礼，而怜才有吉士之求。拟于明夕，晤订百年。先托鱼笺，附呈四绝，兄但可留明月于纱窗，慎勿燃银灯于玉几，一嘱。其诗首章云： \\n 轻风剪剪拂罗帏，赢得新愁压黛眉。 \\n 蝴蝶不归芳草暮，断肠春色在深闺。 \\n 其二 \\n 陌头杨柳乍垂丝，忽被春风仔细吹。 \\n 岂为妾心方似结，只缘君太负情痴。 \\n 其三 \\n 绿锁蕤晓院深，桃花虽艳未关情。 \\n 阿谁唤起相思梦，只为流莺巧弄声。 \\n 其四 \\n 阴阴幽径遍苍苔，有约黄昏户半开。 \\n 寄语东君休怨寂，夜深应与月同来。 \\n 崔生叹曰：“原来霞妹有此识见，我所不及也！”是夜喜而不寐，次晓方酣寝未起。 \\n 其父以县试期迩，遣人立逼回家。崔生意犹迟疑未决，玄洲曰：“试事难缓，郎君速宜回去料理，待进学之后，不妨再来肄业。” \\n 生乃快怏而行，及见霞如送出，几欲泪下，而玉娟亦叹恨不已。 \\n 生虽无意应试，而文字自佳，竟以优等入泮。其父喜甚，即央媒氏，以秦晋恳于玄洲。玄洲许可，立拟赘生为婿。 \\n 虽婚期尚远，而崔生已选吉过门，仍下榻于堂侧之小斋。其时以甥兼婿，玄洲夫妇款待之殷，比前倍加亲密。霞如亦即深居绣帏，潜避不出。 \\n 独玉娟心下不悦，而羡慕之意莫忘也。乃制小词，仍冒托霞如，密令蕙香持出。其词云： \\n 喜杀功名成就。准备玉箫双奏。拟定夜深时，相与从容话旧。非谬，非谬。月在柳梢时候。上调《如梦令》 \\n 崔生连咏数过，欣然而笑曰：“屡蒙小姐厚忱，而以缘悭未就，使我相思无限。今日秦晋已谐，不复再萌无聊之念矣！烦卿致意，慎勿爽约，而冷落窗前风月也。” \\n 蕙香莫喻其旨，但唯唯而已。是夜玉娟候至更阑，霞、莺睡熟，果与爱婢采芳逸出书斋。 \\n 恰值浓云蔽月，对面模糊。崔生认定霞如，娟亦朦胧不发一语。而香披豆蔻，露滴芙蓉，两情缱绻，喜可知也。次日崔生裁诗为谢曰： \\n 嫩质棱棱怯绛纱，天然容与自清嘉。 \\n 轻拖玉佩裙裁雾，斜压金钗鬓嚲鸦。 \\n 深幸云车临午夜，漫教桃洞觅胡麻。 \\n 若裁绮彀缝鸳枕，为绣双双并蒂花。 \\n 自后玉娟乘间即出，与生同宿于东楼者，将及月余。蕙香以下诸婢，悉知其事，独霞、莺犹未觉耳。 \\n 无何，已届吉期，当合卺之夕，崔生为催妆诗，乃赋一绝云： \\n 仙人楼上试新妆，此夕吹箫凤自双。 \\n 月色已高银烛烂，漫将明镜更凭窗。 \\n 玉娟虽怀妒意，亦作五言诗为贺曰： \\n 乌鹊桥成渡，凤凰楼乍新。 \\n 月光辉不夜，梅蕊露芳春。 \\n 艳玉方为佩，明珠自出尘。 \\n 载符琴瑟调，桃叶正蓁蓁。 \\n 小莺诗曰： \\n 丽质疑天上，良缘岂易逑。 \\n 一双仙作侣，十二玉为楼。 \\n 色夺芙蓉艳，香从珠翠浮。 \\n 明星将烂矣，临镜莫迟留。 \\n 既而合卺毕而众宾散，诸婢各秉巨烛，簇拥进房。及合欢之际，畏掩退避，犹然处子也。 \\n 崔生心下狐疑，乃低声问曰：“曩者予自内出，值卿倚栏看花，索卿为诗，而卿不允。其后蕙香以诗付我，有‘深闺姊妹，梳洗向花’之句，果是佳作乎！” \\n 霞如曰：“彼时君固索吟，妾以羞涩不果。及君退出，而率尔成章，即令蕙香投递请正，信有之也。”崔生又问曰：“我即以诗为报，蒙卿复惠，琼瑶相约，及潜觅至房，卿又严词峻拒。而是晚蕙香复出，投我以芳翰，要我以四诗，情词娓娓，订谕恳恳，亦有之乎？” \\n 霞如笑曰：“君乃读书之士，偏解说谎。当日突至卧室，妾以正言斥君者，礼也。岂复有淫词私订，以蹈非礼之衍乎！” \\n 崔生亦笑曰：“我倒非谎，只怕卿太弄乖，只今诗翰珍之笥箧。况自抵卿家以来，每夜会于东斋者，已屡屡矣，亦可讳言不是卿耶！” \\n 霞如听至会于东斋之语，即怫然怒曰：“子何谬妄不稽，以此诨话将人坑陷。夫既姻期已订，安有不顾廉耻，而潜出书斋，暮夜苟合，其淫荡如此，尚得谓之闺女哉！” \\n 崔生曰：“子亦不消发怒，使我愈想愈疑，那几夜同床共枕，调笑欢噱，岂是花妖月怪，冒卿之名乎？然要知其详，须问蕙香，便见明白。” \\n 时已黎明，即唤至床前，诘问其由。蕙香不能隐匿，微吐其事。 \\n 霞如叹息曰：“既已失己之行，复又污人之名，娟乎！娟乎！何不肖至此。” \\n 乃赋诗一绝，暗藏讥讽，即令蕙香持付玉娟，曰： \\n 莺莺燕燕自为群，岂许阳台浪窃云。 \\n 惭愧夜深明月下，隔窗私语被人闻。 \\n 玉娟一看，即知讽刺之意，仍以绝句答云： \\n 春来那个不情痴，此事还须姊独知。 \\n 蛱蝶爱香原惜伴，蜘蛛因巧故含丝。 \\n 霞如微微哂曰：“情固可痴，名节亦可坏乎！” \\n 大抵姊妹中，惟玉娟韵致逸宕，而深于情者，故爱崔生之貌，顿涉私期。至其临风踯躅，无故颦蛾，对月徘徊，忽生浩叹。又若褰帷含笑，转灯下之娇眸；伏枕邀欢，蹴被底之莲足，飘扬流荡，最得美人之情。 \\n 小莺年既娇小，性亦幽妍，赋诗极纤巧之思，纵谈含诙谐之意，而爱花早起，惜月眠迟，最得美人之态。 \\n 霞如性极清贞，韵偏飘逸，虽陋崔莺私谐月夜之期，却怜飞燕独擅昭阳之宠，而不肯轻笑，笑必嫣然；不喜多言，言必有致，最得美人之韵。然自闻玉娟之事，深含醋意，尝作古体一章，以讽崔生曰： \\n 洛阳有女名莫愁，嫁与卢生贵封侯。 \\n 珊瑚挂镜钗十二，双坐双眠向玉楼。 \\n 卢家富贵孰可敌，岂乏倾城与倾国。 \\n 夫妻恋慕在有情，肯因失爱为颜色。 \\n 君不见茂林薄幸司马卿，文君感咏白头吟。 \\n 又不见洛阳轻薄子，鸣珂娼院抛瑟琴。 \\n 从来一瓜只一蒂，岂许移恩别有嬖。 \\n 请君三复宋弘言，下堂莫把糟糠弃。 \\n 崔生莞然笑曰：“我非相如，子岂卓氏。古云：‘生则同衾，死则共穴’，子虽不敏，已从事于斯语矣！但观诗意，不无有因。自家姊妹，何独不能相容耶。” \\n 霞如正色曰：“别事可以相容，此乃名节所系，使异时伉俪之夜，何以为元！设或子妻亦被人窃，子意甘否？” \\n 崔生又笑曰：“在他人妻，愿其与我私；若在我妻，则又不乐如是。此乃人之恒情，何相诘难耶！” \\n 一日午后，霞如绣倦而寝，生方倚栏觅句，玉娟悄然潜至。 \\n 崔生戏曰：“草柔花美，愿沾玉露之恩。”玉娟应声曰：“雨散云空，岂入襄王之梦。”生即近前搂抱，玉亦半就半推，遂入阁中，解衣卸带，略尽绸缪之意。 \\n 及事毕而出，则见小莺潜立於扉外，崔生迎住而问曰：“姨姨刺绣功忙，那得闲步至此？” \\n 小莺曰：“最怪那蛱蝶偷花，所以寻探消息。敢问哥哥，碧桃与兰孰胜？” \\n 崔生曰：“兰得其香，桃得其艳，则兰为尤，桃差逊耳。”曰：“世有贪花者，得兰不足，而又窃桃，子以为何如？”生知讽己，乃答曰：“此情种也。” \\n 及莺去后，玉娟曰：“不料仓卒间，竟为狡鬟所知。观其意，似非无情于君者，君当乘间试以亵语挑之，不然必致漏泄矣！” \\n 原来小莺已知玉娟前后之事，而感春怀偶，亦颇属念于生。生亦自此或谑、或嘲、或以情词挑引，遂乘晨夕之间，竟成花月期。玉娟知之，潜赋一章，以谑小莺曰： \\n 姨姨妹妹不争差，也为春风向碧纱。 \\n 何事无香只有艳，看来妹亦是桃花。 \\n 盖即用兰香桃艳之语为戏。小莺笑曰：“姊先作俑，何独嗤予！”即以绝句答嘲曰： \\n 莺声百啭柳丝柔，谁见春光不系愁。 \\n 小妹效颦体作诮，风流原让姊先偷。 \\n 霞如虽极防闲，而娟、莺意合，每涉私期，则彼此递相守望。崔生一朝而有三美，偷寒送暖，互缔鸳鸯。盖因霞如有诗癖、棋癖，若使黑白阵围，则子声丁丁，竟日不倦；或以新题限韵，则徘徊月底，彻夜凝思。故生得以乘间寻欢，偷闲赴约。其后小莺每以细故挞其女奴，女奴含愤，遂以其事密告屠氏。 \\n 屠氏惟恐事泄，罪必及己，乃日促玄洲曰：“霞儿既已赘婿，不患膝下无人。娟、莺俱在笄年，应宜嫁出，岂不闻桃夭之咏，婚姻以时。况值尔我年暮，亦可速了向平之债。” \\n 玄洲怃然曰：“我亦顷刻在心，所患者一时间难得可意郎耳！” \\n 未几，值以媒氏说合，而玉娟、小莺先后于归，其人并系儒家，而蠢庸不韵，故娟、莺郁郁不得意。玉娟尝以诗报霞如云： \\n 学舞斑衣事两亲，妆台日日画眉新。 \\n 分明圆峤神仙侣，岂想无聊薄命人。 \\n 小莺亦有诗寄霞如曰： \\n 烟摇平楚暮云空，燕语如悲花影红。 \\n 安得嬉吟重似昔，空将珠泪托春风。 \\n 玉娟又有绝句一首，私寄崔生曰： \\n 燕并雕梁偶，花飞绮陌尘。 \\n 思君空在念，流泪满罗巾。 \\n 霞如即武原韵回答，其诗不及备录。 \\n 忽一日，有一道人，皂衣竹冠，丰神秀异，踵门请见曰：“天下将乱，预宜择地安身，吾子夫妇，须至东南千里之外，方免于祸。”崔生异其言，正欲具斋相款，顷望间便失道人所在。 \\n 其后年余，果有靳、黄兵起，而崔生挈家远徙，去已久矣。唯玉娟为□所掳，强逼淫污，娟怒骂不允，遂被乱剑搠死于城下。 \\n 数日贼去，其夫晓起出门，忽有乌鸦百数，噪舞于前。其夫异之，随鸦而往，将近城濠，鸦即绕聚不散，其下有尸横仆水畔，细视之，即玉娟也。 \\n 已隔数日，面色如生，其夫方号哭不已。忽见丈许之外，鸦又群绕乱噪，趋往一看，却是小莺，亦为乱兵所杀。遂雇人舆至空地，一同埋厝，而崔生夫妇竟不知所往。全屏半屏　短信推荐转移打包发贴　回复　精品收藏删除修改置顶申请BBS《美人书》（下）[清]鸳湖烟水散人著　作者:l4z5(xxx.xxx.xxx.xxx)2004/05/2908:00　字节:78K点击:157次帖号:7853当前论坛:古典小说之家[wave99.xilubbs.com]添加论坛互换联接　点击此处去除该广告　 \\n  \\n   \\n  "}
{"章节": "卷七 卢云卿", "正文": "  \\n 卷七　卢云卿 \\n 　 \\n 引 \\n 花茵上人曰：情之一字，能使人死。即不死，亦使人痴，大都闺阁尤甚。如文君私奔长卿，红拂妓之奔李卫公，则不可谓痴也。何也？彼盖以丈夫之眼，识豪杰于风尘。双瞳不瞽，臭味自投。不奔，直令英雄气短耳；奔之，初不以儿女情多也。以故其奔也，非情也，识也。 \\n 然自红拂以后，千载寥寥，痴者居多，识未之见。唯虎林卢氏，能于尘埃中，物色未第之刘生，其卓识慧眼，不在文君、红拂之下。余故举以似散人，使点次其事，以继琴台之雅躅。 \\n 武昌山长曰：文君之从相如，为千古私奔之祖。才色竞美，文词匹丽，是真千古对手。使当日不会意于琴心，则□然一婺妇终耳！由来不失节之妇人，与草木同朽腐者，指宁胜屈哉！文君附相如而名始传，不可谓非幸也。 \\n 数百年后，复有杨家执拂伎，一双慧眼，高出须眉丈夫，无俟琴心之挑，不嫌多露之诮。以卫公之勋业，岂乏娇艳，而他年不闻有《白头吟》者，亦不可谓非幸也！ \\n 临安卢云卿，钟情所至，私奔月嵋，才貌双艳，足称佳偶。而其痴情敏识，真堪与二美伯仲。然彼则流声竹简，兹独湮没不称者何也？盖因月嵋贵后，讳言其事，故家乘阙而不载，史氏闻而不详。即弇山人《艳异》一编，未经搜入。 \\n 嗟乎！千百载而下，未闻有以文君玷及相如者，风流艳事，传之何伤！然则云卿虽不幸而泯没，今得秋涛子津津称述，列之美人传中，使天下有心人另具识赏，必当与文君、红拂并垂不朽，亦不可谓非幸也。 \\n 烟水散人曰：世之论者，咸以文君、红拂并论，而不知为文君易，为红拂难。当夫卫公被褐晋谒，立辩阶前，杨素踞坐胡床，曾不以礼延纳。孰与相如之衣服丽都，琴声清婉，而邑令且为致敬乎！自非另具只眼，识鉴英雄本色，孰肯奔而从之，此红拂之所以难于卓氏也。 \\n 乃论者又谓钱塘卢氏，足与二美颉颃。予则谓云卿之奔月嵋，其敏识异见，较之文君、红拂，更有难者焉。其事详载传中，有心人当不以余言为谬，不复具论。 \\n 但在风流之士，则羡其事而幸其奔；其为学究之见，则丑鄙而不欲置之唇吻。夫以行权私匹，固难与道学言。即歆慕之者，亦不过重其情而已矣，而不知其奔也，以才识而佐其情也。 \\n 呜呼！抱衾私逸，逾墙相从，世之溺于情者，不可胜数，莫不被辱公庭，遗臭乡时，亦安在其以情乎！夫惟有云卿之才之识，而后可以奔，而后足以垂艳千古。 \\n 集卢云卿为第七。 \\n 卢云卿者，临安卢讷斋之女也。其母梦吞赤云而孕，故以梦云为讳，而字曰云卿。年将及笄，妖艳绝世，性极嗜诗，尤精音律，尝从王子旷学琴。 \\n 子旷者，王促襄之妻，双目俱瞽，其琴最得稽中散之遗响，为当世第一名手。 \\n 云卿学甫半载，尽得其奥。便能自谱新声，其名品甚异，有《双雁飞》、《红窗静》数曲，宫商稳叶，词意清妍。每一操弄，其声杳渺凄婉，真有太古遗音。 \\n 子旷尝叹曰：“既敏且慧，技已入神。子乃仙台谪下，岂复人间所有。夫琴而入神，至矣！虽有伯牙，蔑以加矣！” \\n 时有金陵女子唤谢湘兰者，寓招庆寺外，能以悬笔请仙，往往神异。云卿乃令人延请至室，焚香暗祝。 \\n 须臾，其笔疾书云：“子所问者，乃终身事也。”云卿竦然称异。俄又笔动如飞，写出一词曰： \\n 可知是暂离瑶岛，可知是梨花梦杳，可知是一片巫云袅袅。可知是玉容儿人间绝少。可知是曲乍弹，昆鸟弦断了。可知是月傍琴台悄悄行，可知是鸳鸯偷续姻缘好。云卿看毕，怫然不悦曰：“某虽女子，秉志清贞，大仙乃凌虚绝俗之俦，何所言皆风流淫艳之事？得非谓某心犹未虔，故而风谑？然特斋戒而后敢请，意非不诚也。未知大仙姓讳，愿得闻之。” \\n 俄而又见书下六字云：“余乃鱼玄机也。” \\n 云卿笑曰：“我以为真有仙驭下临，岂知尔是‘易求无价宝，难得有心郎’之痴女冠也，夫既离垢归冥，何犹未离色相。”言未既，又见书成一律云： \\n 儿女情多未可嗔，坐谈岂比事临身。 \\n 春风会把痴根种，花月难将绮思驯。 \\n 偶寓人间皆幻态，能游世外即仙真。 \\n 何须笑我当年事，看妆琴台逐后尘。 \\n 写讫复书一“完”字而去。云卿叹息曰：“谁言果有仙降，以我观之，都是胡诌鬼诨，哄人之法耳！安有淫秽如玄机，而能为仙鬼之理。” \\n 无何，有张氏子者，讳汝佳，年甫弱冠，颇有文誉，偶与讷斋宴会，讷斋爱其隽逸，遂以云卿许字焉。 \\n 明年春，云卿已年十七，姻期奖迩，携琴坐于月下，向空私祷曰：“若与张郎偕老和洽，则琴声情郎，异于恒时；设有乖离，则琴弦中断。” \\n 遂凝神默虑，静思一曲。弹弄移时，将到商调入破，铿然一声，而第三弦已断为两截，遂怅然掷琴而起。 \\n 及于归之后，汝佳为人，虽极儒雅，但酒有刘伶癖，豪有剧孟风，好客又如孔北海，座友如云，酣歌卜夜。而闺帷情好，则澹如也。以是云卿怏怏不得志，尝作绝句二章云： \\n 杨柳风多夜色凉，挑灯独坐更添香。 \\n 最怜月转西廊下，有客高歌曲未央。 \\n 其二 \\n 才看墙角柳垂丝，又是青钱叠满池。 \\n 春色去来多少恨，画眉夫婿几曾知。 \\n 一日盛排筵席，遍延同社，俱是宦家贵裔，貂裘珠履，烂然满座。 \\n 云卿悄悄立于屏后窥之，诸婢历指座客，而语云卿曰：某某乃新举人，某某俱是某宦之子。及数至末座一少年，巾破折角，衣敝如鹑，不觉惊笑曰：“此乃穷乞儿，安得在席？” \\n 云卿独叹曰：“尔辈毋得轻忽此人，试观其姿貌非常，丰神绝俗。异时贵显，恐非座中诸子所及，岂长于贫贱者乎！” \\n 遂呼僮而讯之，曰：“刘新，字月嵋，家极贫，乃钱塘县特拔之士。” \\n 云卿惊叹曰：“原来即是刘月嵋，向闻其名，今又获睹其貌，信佳士也。” \\n 时新年才十九，贫而未娶，所居即在汝佳宅后里许，乃同庠友也。 \\n 汝佳嗜酒日甚，云卿每每谏曰：“酒乃狂药，过饮必致成疾。子方壮年，正直努力功名，何乃以沉湎为乐，甘于自弃乎！” \\n 汝佳笑曰：“一壶自随，刘伶也；举杯邀月，太白也。吾将践二子之迹，而老于醉乡矣！且吾之嗜酒，亦犹卿之嗜琴，各从所好，何相阻耶！” \\n 时有李君来者，亦豪于酒，一石不醉，与汝佳为酒友，每日纵饮，必至酩酊而后已。而汝佳果以此获疾，日渐襬羸，其酒渐至顷刻不可缺。 \\n 一夕吐血数升而死，年才二十三。云卿抚棺而泣曰：“曩时鼓琴自卜，而断第三弦，吾以为不祥，岂知夫妻果止于三载乎！哀哉！夫子不纳我言，而竟以贪饮夭折，祸实自贻。”乃作二绝以挽之曰： \\n 烟花三载负春风，终日醺醺似梦中。 \\n 只恐夜台浑未醒，却教哀鸟唤晴空。 \\n 其二 \\n 文章枉得一时名，明镜那知忽地分。 \\n 君不自珍天岂惜，可怜鸳冢独招魂。 \\n 自冬间殡厝于祖茔之侧，忽尔又届清明。其墓背山面湖，靠近岳庙。张翁即于节前，整备纸钱、酒榼，带领云卿姑媳并僮婢数人，上坟祭扫。 \\n 云卿遍身缟素，愈觉芳妍。滴酒长号，泪下潸潸如雨。及祭扫已毕，即于墓前芳草之上，布席团坐而饮。 \\n 于时正值二月中旬，艳桃嫩柳，掩映湖山。杭人以扫墓而游于湖上者，纷纷如蚁。 \\n 忽有一生，自墓侧经过，远远觑见云卿，潜身偷视。婢有芳苹者，指谓云卿曰：“娘亦认得此生否？即曩夜席上之刘月嵋也。” \\n 云卿低低笑曰：“面貌虽似，怎知果是那生。” \\n 刘月嵋亦素慕云卿之美，而以张翁在座，唯恐望见不雅，遂由岳墓而去。 \\n 既而云卿肩舆，亦从孤山转至断桥。在桥畔柳荫之下，刚值月嵋步至，打个照面。云卿急以罗扇半遮，月嵋闪避堤边，佯作看花，而徐吟《蔓草》之章曰： \\n 有美一人，清杨婉兮， \\n 邂逅相遇，适我愿兮。 \\n 歌之数四，遂缓缓尾在云卿舆后。将抵钱塘门，忽见一婢，迟后数步，以白汗巾一幅，掷于月嵋足边。 \\n 月嵋欣然拾置袖内，遂自间道趋归。出而视之，芳香袭人，中绾一结。解结着时，内裹发三茎、珠五粒、钱一枚。绸绎至晚，而莫测其故。将至夜分，犹徘徊于步檐。 \\n 有一老苍头，唤为丘润三者，双目虽瞽，而性极聪敏。闻嵋踌躇咄咄之声，遂问曰：“郎君有何心事不决，何不问于老奴？” \\n 月嵋叹息曰：“此事恐非汝能解测。”曰：“郎第言之。”月嵋遂以实告，润三抵掌而笑曰：“郎君枉读书了。如此极明极易之谜，为何解喻不出！夫发三茎而珠五粒者，三五十五，珠乃月圆之象，是约郎在十五夜相会。又以钱一枚者，欲郎在前门等候耳。”月嵋惊悟，点首曰：“是矣！是矣！” \\n 原来次日即为望夕。当夜淡云笼汉，星月微明。月嵋悄然步出前街，向扉而徒倚久之。 \\n 俄闻门内有咳嗽声，月嵋亦微微咳嗽。须臾门启，云卿在前，一婢背负包裹，随后而出，即芳苹也。 \\n 月嵋且惊且喜，急挽云卿之袂而至其居，掩扉低语曰：“蒙卿不以鄙人寒陋，而肯相随，感且不朽。但虞事泄而被辱，某固甘忍，其如芳卿何？” \\n 云卿曰：“君且无恐，妾已虑之审矣。妾事舅姑，颇能孝敬。而张翁为人，仁慈宽厚，矧与君累世通家也，即使事泄，必不忍显暴而构鼠牙。若在予父，爱妾尤甚。君但于湖上觅一戚属，暂时避迹，以觇其动静何如，然后妾自另为之计，必不贻害于郎也。” \\n 月嵋喜甚，亦无暇细语，即时解带下帷，曲尽其缱绻之意焉。 \\n 有顷鸡鸣，揽衣而起，遂自涌金门至湖，潜避于嵋之舅氏崔凤家。 \\n 是日将晓，张翁犹在酣寝，婢女惊报其故，翁喟然曰：“是予之过也，若为早嫁，安有此事。”即遣人密报讷斋。 \\n 讷斋方食早膳，不觉惊愧失箸，奔驰告翁曰：“弱息有此丑行，辱及尔我，罪不容诛。窃料其去，踪迹不远，兄宜立刻遣人四处缉访，擒控置法。毋使为门户羞，弟实快甚。” \\n 翁摇首曰：“不可，夫以令爱之敏慧，岂不知淫奔为非。其如青年守寡，实是难事，此系弟不能早为出嫁之过，于彼何尤。所虑者，唯恐失身于匪类耳！设或得其所从，亦免尔我心上一事。岂不闻文君之奔相如乎，未闻后世有讥及王孙者。兄何所见之浅耶！”讷斋默然不语，遂起身作别而去。 \\n 月嵋、云卿既避居湖上，日令崔凤入城，密询消息。数日之后，寂无动静，遂得安心出游。于时正值暮春天气，花柳争妍。自晨至夕，画艇兰桡，满湖歌吹相接，云卿尝赋诗一律云： \\n 春日偏宜西子湖，晓风处处唤提壶。 \\n 漫芳杜甫寻诗句，堪倩王维入画图。 \\n 烟霭遥连山外寺，笙歌时闹水边凫。 \\n 一樽欲贳看花醉，笑拔金钗付酒垆。 \\n 月嵋亦武韵和吟云： \\n 六桥烟柳映西湖，画舫争看载玉壶。 \\n 流水似鸣高氏筑，层峦如展米家图。 \\n 于今几日寻芳草，只合双栖伴野凫。 \\n 若仿文君沽酒肆，依堪涤器子当垆。 \\n 自留湖上，又将旬日，度已无事，遂返故居。云卿曰：“妾虽不及文君，子真今日之相如也。故妾所以从君者，岂不闻相如以《凌云赋》授知武帝，适因邛笮之君长，请为内臣，乃拜相如为中郎将。驰传至蜀，太守以下郊迎，县令负弩矢先驱，蜀人至今以为宠。今子果能努力功名，得如相如之荣显，使妾附名不朽，庶不负曩夜相随之意，而亦足以蔽护私愆矣！”月嵋笑曰：“侬虽不才，青云事业，诚易于拾芥耳。” \\n 其后张翁侦知归刘，欣然喜曰：“此儿异日必贵，诚得其所从矣。”乃以当日嫁奁及钱米布帛之物，遣人送与云卿。 \\n 云卿感愧泣下，遂同月嵋悄悄过谢，认翁为父，自此往来不绝。讷斋亦遣人以寸楮备责云卿云： \\n 逾墙穴隙，父母增羞；待月临风，国人所贱。不谓汝素娴仪则，而遂有莺卓之事也。汝若不死，予何以见人！ \\n 云卿看毕，即为书以答之曰： \\n 儿自幼识诗书之训，讵不知私奔为丑事。然守寡终身者，礼也；怜才私偶者，权也。人非土块，孰能无情。唯以一时之误，遂罹莫大之罪。幸惟阿翁怜而察之，意者亦欲如王孙之赦文君耳！设或阿父必欲见死，儿安敢不死。只在早暮，即拟归死阿翁旁，儿之愿也。父子天性，阿翁乎，何独忍于儿！ \\n 书去，拟欲与月嵋偕往。月嵋踌躇，若有难色。云卿笑曰：“妾父亦愿朴人也，若见尔我，决无他语。” \\n 遂择期往见讷斋。初时果盛怒不出，及云卿悲啼宛转，跪于膝前，讷斋便亦唏嘘泪下，而欢爱如初。 \\n 是年秋试，刘获中式，至冬将上公车，云卿勉之曰：“愿子勿以一第为足。此行更须努力，早赐捷音，以慰倚闾之望，子其勉之。”临行，又赠一章曰： \\n 为献凌云赴玉京，春风拂路马蹄轻。 \\n 长安莫道花如绮，知是琼林第一名。 \\n 明春试后，月嵋甚觉文字得意。及揭晓，果成进士，乃寄书归报曰： \\n 忆自去冬别卿，挂帆甫抵无锡，即遇六花飞坠。斯时也，睹江干之过雁，闻笛里之梅花，萧萧孤旅，能不黯然魂销者哉！及入春三日，始达都门。因辱曩谕云云，敢不埋头苦志，以期一捷。何幸点头撮合，遂获滥竽春宫。虽不能如茂陵生，乘传归蜀，使邑令负弩先驱，以为乡邦拭目；而卸荷换绿，锦里荣旋，亦不负卿曩昔眷爱之情矣。更俟廷对策后，即整归鞭。家事烦卿料理，并祈加飧保爱，自珍如玉，此则鄙人之深幸也。书不尽言，惟卿崇炤。不一。 \\n 云卿见书，微微含笑，其缄报之词，亦备载于左： \\n 记得去年君别时，朔风凛冽，冰雪载途。妾心耿耿，无时不神驰于左右也。自入春以来，翘首捷音，每日凝妆上楼，遥望陌头柳色。讵幸青鸟忽至，获见双鱼。情词娓娓，旷若面晤。曩妾赠言，琼林第一名之句，洵不诬矣。缅想马疾春风，莺闻御苑，身荣名贵，又奚羡于相如哉。家事妾能料理，无烦挂念。所恐凤城胜地，有女如云，慎勿轻践绮陌，而使妾有白头之叹也。廷试更祈高跻，即望早整归鞭。妾唯办妆倚门，伫听马嘶声耳。但不知今夜，醉眠何处楼？念切，念切。 \\n 及殿试后，列在三甲，选授四川司李。至七月尽，始获荣旋。抵家之日，馈贺填门，一时赫奕无比。有知其事者，莫不交口赞誉。以为云卿独具慧眼，可并卓氏，又咸推重张翁之厚德云。 \\n 俄而届冬，携领云卿，并延张翁夫妇一同之任，舟次姑苏，月嵋曰：“此去川中，四千余里，未知一路安否何如。闻说此间有一金陵女子，唤谢湘兰者，能以符咒请仙，凡有祈祷，靡不应验如响，意欲延至一问，贤卿以为可否？” \\n 云卿忽省着曩年之事，便笑曰：“请仙乃方士诱人之法，诚不足信。若在湘兰，果然灵验不谬。”月嵋诘问云：“卿何自而知之？” \\n 云卿曰：“昔年湘兰至杭，妾曾延请，以下终身。讵料所请非仙，乃唐时女冠鱼玄机也。蒙降笔一词，妾嗤其妄。岂知后来，句句灵验，以是知其不谬也。” \\n 乃令人入城邀请，直至午后而至，焚香祷毕，只见写出四句云： \\n 一代伟人，何问凶吉。 \\n 遇崖则迁，遇山则息。 \\n 月嵋曰：“感蒙大仙指谕，更乞留下姓氏。”遂见又书八旬云： \\n 浪迹江湖数百年，可知非鬼亦非仙。 \\n 逍遥不出清虚境，来往唯游自在天。 \\n 昔日琴台言岂谬，今朝云驾更相牵。 \\n 知君自是良家子，何事无媒过别船。 \\n 末又书云“予即痴女冠鱼玄机也。”云卿默然有羞愧之意。 \\n 其后月嵋以黄玉崖之荐，超迁御史，历官至山东左布政而归。所谓“遇崖则迁，遇山则息”，一一俱验。噫！湘兰之术，亦异矣哉！ \\n  \\n   \\n  "}
{"章节": "卷八 郝湘娥", "正文": "  \\n 卷八　郝湘娥 \\n 　 \\n 引 \\n 烟水散人曰：昔石季伦尝以沉香为末，铺于床榻，令爱姬践之而无迹，则以珍珠赐之。故婢妾中互相语曰：“尔非细骨轻躯，那得珍珠百粒。”其后获一睘风于胡中，身轻飞燕，绰约如仙，真能践于香末之上而无迹者，故季伦特加锺爱，异于诸妾。 \\n 然余读其传而犹疑之，夫娇歌艳舞，唯闻越国佳人；杏脸蛾眉，止有东方独立。岂于胡地而得绝色，有如睘风者！或曰：“胡壤近燕，从来燕赵多丽人，子独未之闻耶？” \\n 至丙申岁，余于金阊旅次，有燕客为余言保定郝湘娥事甚悉，不觉为之击节叹慕。夫保定属燕，而湘娥之美，当世罕匹，则燕赵间洵多丽人也。 \\n 嗟乎！余生于吴，长于吴，足迹不越于吴，则北地虽有姝丽，亦安得而见之，又安得而闻之。于是知睘风为胡女不谬，而自笑其曩言之陋也。但欲为湘娥立传，以附女史之末，而以碌碌器尘，至今三载，徒盘结于胸，未能点次其事。 \\n 及余为美人书，欲足十二媛之数，而缺其一，始慨然而叹曰：“若郝湘娥者，不可谓之美人乎哉！其纤肌嫩质，则白家之小蛮也；以死殉节，则季伦之绿珠也。而况加以性资敏巧，诗句清新，虽求之古来名媛，亦不可多见，乌得以婢妾之微而弃其贞烈之行耶！则余所取重，又不徒以其艳丽而已。世之君子，毋踵余之陋，而疑北地必无美如睘风也。 \\n 集郝湘娥为第八。 \\n 保定府有巨族窦眉生者，豪富甲于一郡，其子曰鸿，年甫十七。女名珍姑，少鸿三岁。鸿自幼负侠任气，好驰马，嗜音乐，志慕请缨，不屑为章句儒。珍姑性虽颖敏，而躯极修伟，貌颇不扬。窦翁尝延其舅氏陈甫教之学书，又倩女师张姥指习刺绣。 \\n 忽一日，有媒妇沈氏者，携一幼女来鬻。讯其姓氏，曰郝姓湘娥，年才十一，修眉秀发，容色丽娟，翁乃厚其价以卑之。盖因翁家故多婢媵，而皆粗陋庸劣，故翁绝喜湘娥，即令为珍姑伴读。 \\n 湘娥貌既楚楚，性复敏绝。及年十六，能诗能奕，又善绘花草人物。珍姑尝读诗，至朱静庵《咏虞美人》，草一绝云： \\n 力尽重瞳霸气消，楚歌声里恨迢迢。 \\n 贞魂化作原头草，不逐东风入汉郊。 \\n 又黄媛介亦有一章曰： \\n 深惭长剑事无成，恨托东风寄此生。 \\n 昔日美人今日草，销魂犹唤旧时名。 \\n 珍姑笑谓湘娥曰：“汝尝自负能诗，何不亦咏一绝，以与二美争雄？”湘娥不假思索，应声吟曰： \\n 莫笑重瞳霸业湮，汉家遗迹已无存。 \\n 宁知不及原头草，直到于今唤美人。 \\n 又尝效古体作《江南采莲子》四绝云： \\n 绿鬓红裙映水鲜，荷香十里荡轻船。 \\n 背姑撑入花深处，暗自抛莲约少年。 \\n 其二 \\n 采莲小妇乳花香，罗袖新裁半臂长。 \\n 为羡滩头交颈睡，戏将荷叶罩鸳鸯。 \\n 其三 \\n 十五吴娃惯弄潮，隔花回首向郎招。 \\n 来时不用撑船访，门对垂杨靠小桥。 \\n 其四 \\n 荷花如脸叶如裳，日向南湖棹小航。 \\n 梳得云窝光似镜，更将绿水照新妆。 \\n 珍姑自逊才不能及，最相爱重，呼以湘妹而不名。 \\n 其后眉生欲招同郡黄异为婿。异亦保定巨族，少年风雅，酷慕娇姿，密语媒妪曰：“某与窦翁通家至契，愿结朱陈。但我所慕者，美色也。不知窦氏子，果有所谓羞花闭月之容乎？” \\n 媒妪冀得厚谢，遂极口赞誉其美，异犹未信曰：“必须遣一仆妇，亲往一看，方可纳采。”媒妪勉强应诺，即日告窦翁曰：“须得湘娥权时代作小姐，则姻事可谐。”窦翁欣然首肯，疾令湘娥妆饰以俟。 \\n 未几，黄生遣妇与媒妪偕至。时湘娥浓妆艳束，方搦管吟哦，目间妇窥己，乃整衣而起，佯作下阶，而露其盈盈罗袜；徐复临镜，以显其扰扰云鬟。复又垂袖徘徊，嫣然微笑。妇熟睇良久，疾趋而去。 \\n 黄生迎问曰：“貌果若何？汝得亲见否？”妇以手摹其丰态，而连声赞誉曰：“窦小姐岂是人间衤念色，乃天仙也。”黄生喜极，即准聘期。 \\n 及亲迎之夜，卸妆一看，何云倾国倾城，乃无盐丑妇也。黄生大怒，呼妇辱詈欲笞之，妇力辩曰：“彼时所见，貌极妖纤，何尝肥伟而黑，迥异若此！其间情弊，只宜问于新娘，安得笞我！” \\n 既而夜阑，另于枕上再四诘问，珍姑不能隐匿，即实吐曰：“家君重郎才望，唯恐姻事不谐，故以侍儿湘娥代认作妾耳。” \\n 异喟然曰：“姻缘前定，余之命也，亦复何憾？但汝必须归语尔翁，若肯以湘娥作媵，我方与汝和合无间。” \\n 岂知窦鸿亦素爱湘娥之美，因以妹所宠用，不能即列小星。及珍姑出嫁，始遂其愿，定情之夕，授以金凤钗一双，玉环一枚，并珠衫绣裙数事。又为修造曲房画闼以居之。其中兰楣桂柱，丹垩一新，因名其所居曰“留春院”。 \\n 盖鸿遍求美丽，以为姬妾，而其最宠爱者已有三姬，曰郢雪、曰玉香、曰李翠。即以三姬分列三院，郢雪所居曰“望春”，玉香曰“藏春”，李翠曰“长春”。其三姬之下，又每一院分属数妾。每自夜阑客散，鸿将进房，则群婢纷纷各秉巨烛，在前导引，而院前俱悬绛纱灯，自内至外，火光照耀如日。诸姬或扇茶铛，或备佳酿，或焚异香，或整昆鸟弦，莫不明妆炫服，引领遥瞩，以伺鸿之临幸，直至归于别院，而后寝息焉。故当时为之语曰：“富倾三辅，豪压五陵。昔闻金谷，今见蜚卿。”蜚卿者，鸿之字也，其为人羡慕如此。 \\n 及得湘娥，即居以“留春院”，而珍宝器玩，皆属湘娥掌管，恩宠之降，更非三姬可及。盖湘娥两脸红晕如海棠花，细腰楚楚，虽极轻盈柔媚，而不伤于瘦。其肌肤嫩滑如脂，洁白如雪。虽以三姬之美，号称绝色，亦莫能及也。昔白乐天尝咏玉环云：“回眸一笑百媚生，六宫粉黛无颜色。”其亦湘娥之谓欤！ \\n 黄生既为窦翁所诒，而湘娥又不可得，心极恨恨。既而与珍姑一同归宁，有婢秋蟾者，亦颇妖媚有姿色。黄生一见，即惊问珍姑曰“顷我于回廊之侧，遇见一姬，身衣淡红衫，而发垂眉际者，其即湘娥耶？” \\n 珍姑笑曰：“此乃郢娘之婢秋蟾也。若湘娥岂得易见，而其美艳，亦岂蟾貌所及。郎若渴欲见时，少顷妾当邀彼对局于房，郎乃卒从外至，则可见矣。” \\n 黄生大喜，趋外潜迹以伺。俄而湘娥果来，方欲整局下子，而异不能忍耐，旋从外入。但见月丽花娟，胡然若帝。湘娥撇下揪枰，惊起窜避而逝。 \\n 异目断神迷，如丧魂魄，忽忽自叹曰：“天下女子，果有美艳至此乎！”自后思慕不已，寝食俱忘，竟成癫疾，不及半年而殁。 \\n 鸿尝得异香而不识，以问湘娥，湘娥曰：“妾闻汉武帝时，有浮忻国遣使贡兰金之泥、瑞雀之香。其金百铸，色变为白，而有光如银，唐人诗所谓‘银烛’是也。其香燃以熏衣，经年不散，若炼药水，涵浸百日，则焚之能致群雀飞舞而下。今观此香，形如雀脑，气过沉檀，殆即瑞雀之香也。” \\n 鸿犹未信，及观《汉武外传》，果有是香。而其所载，与湘娥所说无异。 \\n 又有人以瓦垆来鬻者，索价至三百金。鸿以示湘娥，湘娥双手捧玩，啧啧赞叹曰：“美哉是垆，其殆唐末高季昌之物乎！按昌本传，尝得瓦垆甚美，一大一小，色若鸦青，其后以一赠于罗隐，留一自用。今观此垆，形色相似，殆真数百年物也。” \\n 及观垆底，果有六字云：“乾化三年重制”，乃梁祖朱温年号也。 \\n 娥又能辨识金玉，尝从容讽鸿曰：“金性贵重，而以滇南为佳，玉质取温，而以于阗为上。然金玉亦弗足为异，昔石崇有八尺高之珊瑚，冯云有榴花色之玛瑙，美逾白璧，价值连城。然而珊瑚、玛瑙亦未足贵也。妾闻神骏志在千里，鲲鱼徙必南溟。今郎以过人之材，负英雄之略。既慕仲升投笔，宜学终军请缨。何不乘时自奋，以图功业，而乃株守丘园，徒为程卓乎？” \\n 鸿喟然曰：“非卿爱我，言不及此，然予亦岂甘老于牖下者。”遂长吟一律，以赋其志云： \\n 无限幽思独倚楼，那堪时物更生愁。 \\n 塞云野草连千里，落木凄风并一秋。 \\n 献赋无才徒企仰，请缨有志尚淹留。 \\n 最夸剑气双星近，岂让当年定远侯。 \\n 湘娥亦和韵一章云： \\n 欲舒远目向南楼，岂为西风起暮愁。 \\n 万里白云横绝塞，一声紫雁唳清秋。 \\n 书传圯上休违约，剑啸床头好自留。 \\n 直斩楼兰酬壮志，期君谈笑获封侯。 \\n 鸿又尝命湘娥作四季闺词，湘娥援笔立挥云： \\n 鹅黄柳色，一抹烟如织。倚遍南楼莺语寂，又是暮山横碧。忽闻女伴相邀，踏青准拟明朝。单少绣花鞋子，呼鬟连夜同挑。 \\n 其二 \\n 帘钩双控，时有熏风送。恼杀禽声宛转哢。惊起午窗残梦。分明薄幸回家。醒来依旧天涯。且莫浮瓜沉李。再从梦里寻他。 \\n 其三 \\n 晚风清切，远笛声如咽。坐久莫嫌灯影减，自有半窗明月。欲眠更自迟留，难禁蛩韵啁啾。漫道士悲秋色，深闺岂独无愁。 \\n 其四 \\n 彤云密销，帘外梨花舞。手自煎茶频拨火，其味党家知么。南枝传送幽芬，费人几度清吟。那怕寒威如剪。还须扫雪遥寻。上调《清平乐》 \\n 于是中秋节近，鸿乃设宴南楼。句联五字之奇，肴极八珍之美。自郢雪、玉香、李翠而外，更有二十余姬，态貌争妍，绮罗云绕，皆所谓天姿国色也。然自湘娥一至，亭亭独立，更压群芳。 \\n 于是环绕杂坐，杯觥再传，便各自寻技角饮。或歌或弹，或以彩色争呼，或以投壶竞中。 \\n 喧哗之际，鸿乃欣然笑谓湘娥曰：“明月在窗，清风入座。若无新咏，如此良夜何！”湘娥微微含笑，即席度曲三阕，以述其欢噱之意云： \\n 《黄莺儿》 \\n 今夕是何年，向南楼月正圆。相看总是婵娟面，霞觞竞传。阳春共联，盈盈笑语皆生艳。且调弦，莫教沉醉，争倚玉郎肩。 \\n 前腔 \\n 玉宇迥无烟，到更深兴益添。瘐楼乐事还应浅，人圆月圆。歌喧笑喧，石家金谷何须羡。漫留连，平分秋色，狡兔乍离弦。 \\n 前腔 \\n 桂魄自娟娟，笑嫦娥镇独眠。何如一队同心，串冷冷管弦。霏霏篆烟，金杯竟把檀郎劝。更堪怜，今宵情梦，知向阿谁边。 \\n 鸿朗诵一遍，抚掌而笑曰：“字字珠玑，卿真锦心绣口。但阳台之梦，已属芳卿，何必生怜耶！”乃以玻璃盏斟葡萄酒，以酬湘娥。 \\n 又令郢雪按板，玉香吹笛，鸿乃自唱前曲。清音绕梁，每一字几尽一刻。湘娥亦故作媚态，以承恩宠。是夕纵饮尽欢，直至丙夜而息。 \\n 时有名妓自维扬流寓在郡，唤刘倩倩者，以吹笛擅名，一时推重。鸿乃设宴内楼，单延倩倩，欲使诸姬得窥其奥。及倩倩一至，谈笑风生，果觉韵致潇洒。遂令侍儿捧过玉笛，徐徐吹弄一曲，其声凄婉嘹亮，如怨如慕，真能舞鸾凤而泣鬼神。诸姬列坐两旁，侧耳静听。须臾曲终，皆为之神爽气怡，莫不连声共赞其妙，唯湘娥寂无一言。 \\n 倩倩自以擅名已久，而湘娥独不赞誉，疑为轻己，便有愠容曰：“鄙人斯技，曾得名师指授。故自南省至都，靡不见赏于名流。乃子独无一语，将谓未尽其妙耶？” \\n 湘娥笑曰：“君之妙音，似得杨美之派，在今日厥技中，不得不推为第一手。但声音之道，蕴藉无穷。自昔以来，唯唐之李摹、宋之王淑，以笛擅名，此外寥寥罕继。必使高下疾徐，声韵稳协，五音六律，正变无乖。然后发之于喉、应之于手，而和平清正，自无轻重舛戾之讹。今君于第七调，本系正宫，而混入商声。及至入破第三字，又平仄失叶。似于至美中，不无少损，此我所以不敢谬为赏叹也。” \\n 倩倩惊起，再拜而谢曰：“某在金陵，果系授自杨美，不揆疏浅，以致贻笑大方。幸君指示其讹，毋吝赐教。” \\n 娥乃按笛轻吹，徐至第七调，指明舛错之处，倩倩不胜感愧曰：“君真我之师也。” \\n 时有知其事者，为之语曰：“未得周郎正，从教误曲多。宁知刘倩倩不及郝湘娥。” \\n 自此湘娥之名振播一时，而宠夺专房，独得鸿之嬖幸。 \\n 忽一日，有崔平仲者，浙之山阴人也，与京中一显僚年家契厚。而保定刺史郑公为崔戚属，故平仲以贡候选，将诣长安，而路经保定。谒郑之后，闻鸿富甲闾里，颇有园亭之胜，遂假寓焉。鸿以郡守至戚，即日置酒款待，而令数婢歌以侑觞。 \\n 平仲曰：“崔某一抵贵郡，即闻尊宠有郝姬者，国色无双，妙解音律。未审足下肯令出见，而使东海鄙人获闻名都之雅曲否？” \\n 鸿素性豪侠，兼欲夸示宾客，欣然首肯，疾唤湘娥出拜。虽则常服淡妆，而娇冶天然，恍似仙姝谪下。向前礼毕，徐徐退入屏后，垂帘而坐，按笛发声，为《折柳》、《落梅》之曲。 \\n 平仲连酌数卮，带醉而笑曰：“正所谓司空见惯浑闲事，恼乱苏州刺史肠矣！”既而作别入都，谒见显僚。偶谈及古今美色，平仲备述湘娥之貌，显僚抚髀而叹曰：“枉作司空，不及窦鸿！” \\n 平仲即献计曰：“窦鸿仅一富民，而蓄内宠数十。现今敝戚作刺在郡，公既有歆羡之意，何不修一尺素，整理币帛，某当奉命而去，宛转恳于敝戚，若压以郡守之命，则鸿不敢不从。而十日之内，湘娥必为公有矣。”显僚喜曰：“若得湘娥，当以苏州通判为报。” \\n 是夕平仲起身，复诣保定，先往见鸿，而稍露其意，鸿大怒曰：“假使汝妾，亦肯赠我否？虽以天子至尊，不能诛无罪之民。何况权贵，岂能压我！常言浙人奸巧不义，以汝观之，信不谬矣！ \\n 平仲不胜愧愤，急往见郑而告其故。 \\n 郑公不得已，差役唤鸿，密谕之曰：“某公炎炎之势，尔所知也，何吝一女子，以贻不测之祸！独不闻石季伦之事乎？” \\n 鸿对曰：“天台素以礼义教民，亦当曲谅下情。彼虽权势可畏，亦安有无故夺人爱妾之理？在昔晋季中衰，变生宗室，故季伦不免于祸耳！今在堂堂圣朝，岂容权佞横行。虽有赵王之势，不能夺罗敷之节，矧鸿乃男子乎！” \\n 郑公喟然曰：“汝言最是，我岂能强尔哉。” \\n 平仲见事不谐，即日回报显僚。显僚大怒，思欲寻计杀鸿。适值山西巡抚剿灭反寇，擒获余党解京，内有张秀者，系保定人氏。显僚乃遣人嘱秀招鸿同谋判逆，遂奉部文捕鸿下狱。 \\n 平仲又诣狱谓鸿曰：“足下此冤，非恳某公，莫能伸救。若肯予以湘娥，则身家可保矣！” \\n 鸿瞋目怒视，不措一语。至晚密草数字，遣人持归，以付湘娥。湘娥拆而视之，其内写云： \\n 我以无辜下狱，展转思维，莫解其故。及平仲复来说诱，始知张秀诬指，乃受逆贼之命也。与其典刑西市，曷若速毙囹圄，但不知卿亦痛我而肯作坠楼人乎？不然，幸即善事新人，毋以鸿为念。 \\n 湘娥读毕，泪如泉涌，哭仆于地。既而咏诗十首，以述其诀绝之恨焉。其诗曰： \\n 石家金谷重当时，无限恩情妾自知。 \\n 犹记玉钗私赠约，还怜月夜共衔卮。 \\n 其二 \\n 翩翩侠气似平原，食客三千誓报恩。 \\n 讵料一朝撄祸患，门庭萧索忽无人。 \\n 其三 \\n 芙蓉三尺吼床头，何事蹉跎误壮猷。 \\n 今日奇冤谁为雪，千秋遗恨永悠悠。 \\n 其四 \\n 无端一见作君灾，任侠谁知是祸胎。 \\n 哭读鱼笺惊仆地，暗风吹雨入窗来。 \\n 其五 \\n 君真怜妾妾怜君，恩爱原期共死生。 \\n 阊阖欲呼天路杳，红罗三尺是归程。 \\n 其六 \\n 一看罗裙并绣襦，可知恩宠与人殊。 \\n 季伦自是多情种，直得楼前坠绿珠。 \\n 其七 \\n 花晨月夕共徘徊，时刻相亲倒玉杯。 \\n 誓作青松千岁古，宁知红粉一朝灰。 \\n 其八 \\n 自悲自叹忽成痴，哭叫皇天总不知。 \\n 欲借龙泉诛国贼，可怜妾不是男儿。 \\n 其九 \\n 日落黄昏意转迷，黑云惨淡压城低。 \\n 夜台若肯容相见，仍作鸳鸯一处栖。 \\n 其十一 \\n 妇何曾事二夫，今朝遄死赴黄泉。 \\n 愿为厉鬼将冤报，岂向人间化杜鹃。 \\n 是夜，五香睡在隔房，遥闻湘娥哭声哀惨，直至更余未息。不觉朦胧睡去，梦见鸿与湘娥携手至前，含笑而言曰：“我二人相隔两地，幸于今夕二更同时而死，行将诉冤冥主，汝等无烦相念也。”俄而惊醒，残灯未灭，漏下已是五鼓。遂披衣起身，呼醒郢雪而告之。 \\n 忽见婢女惶骇趋报曰：“娘子昨夜哭至二更时候，独自点灯，步到层翠楼上，直至鸡啼不见下来。适间往上一看，已是悬梁而死矣。” \\n 及至数日后，京中有人回报云：“鸿于某夕二更缢于狱中。”按其时，果系湘娥投缳之夜也。 \\n 当道旋亦悟鸿冤屈，得令归骸与娥合葬。而郢雪诸姬，相继别嫁矣。 \\n 是年秋选，崔平仲得除闽中一县，归由保定，辞别郑公，路经鸿宅，忽以双手自批其颊云：“我当日留汝下榻，出妾侑觞，何负于汝？而下此毒手，使我死于非命。今已控准冥司，速去对理。”言讫，登时仆地而死。时人惊叹，咸以为报应之速焉。 \\n  \\n   \\n  "}
{"章节": "卷九 王琰", "正文": "  \\n 卷九　王琰 \\n 　 \\n 引 \\n 烟水散人曰：予闻女无美恶，入宫见妒。尝读汉史至戚夫人、班婕妤之事，每为之掩卷三叹。彼吕雉之恶，固不足论。至若飞燕姊娣，犹不能容一班姬。嗟乎！秋扇被捐，绿满长门之草；解肢为彘，血成永巷之磷。嫉妒之于人，亦甚矣哉！ \\n 然则妇德之难，惟在不妒；事夫之义，贵乎有容。此周南之咏，每以樛木、小星而兴颂也。 \\n 余尝流览古今名媛，美色易得，而不妒罕闻。及观王琰诗集，秀丽不减庾鲍，何物女子诗句中乃有神耶！自非梦生彩凤，安能仿白雪以为章；良由口吐灵珠，所以组七襄而成锦。犹恨苏水迢隔，莫能询探芳踪。讽览之余，居常怏怏。 \\n 忽有松溪王子，以苏人而侨寓武塘。值予逆旅途穷，借彼居亭作主，剪烛谈诗，首言王媛，松溪莞然而笑曰：“此乃予之姑也，君之所知，徒以诗而已矣，安知其贤而不妒，节行双美乎？” \\n 遂为予详述其由，余不觉连举大白。时已夜分，研墨濡毫，疾草成传，而予之美人书始成。或曰：女以不妒为贤，固矣。然其美趣，全在妻含醋意。而欲近不得近，移夜半鹭鸶之步，偶窃幽欢；效花间蛱蝶之飞，暂偷香粉。较之绝无拘束，其趣弥佳。虽然长柄麈尾，岂能预备；河东狮子，吼实堪憎。亦未有妒悍之妇，可称为美人者。 \\n 集王琰为第九。 \\n 苏敏，字颖生，苏人也。十二游庠，十八中丙子副榜，即以是冬，娶同邑王长卿之女为妻。 \\n 长卿文行兼优，颇为诸生推重。其女讳琰，字炳文，少敏二岁，容色艳丽，性格温柔。 \\n 时有法僧，自北至苏，聚徒数百，讲经于虎丘寺。府县各官，以至阖郡缙绅，无不往寺拜谒，事以师礼。于是苏人竟传活佛下临，上自衣冠士女，下至茅屋裙钗，莫不趋闻妙谛，乞求法号，惟以得见为幸。 \\n 琰亦为戚族中姊妹邀往，及至虎丘，琰以人众，不欲登岸，诸女窃笑曰：“父为腐儒，以致女亦腐气。” \\n 既而人益满集，恶少年目间妇之少而艳者，于人队中争为轻薄。而同船诸女或失簪珥，或卸其履，更有裙幅扯碎，含愧下船，琰始笑曰：“顷间姊姊嗔我，今果何如？夫听经非闺女之事，而游僧岂西土金仙，何况男女混杂，不无少损风范，终不若愚妹在船之为妙也。” \\n 其后法僧果以奸淫妇女，事泄而逃。戚属中有知其事者，无不重琰之智识。 \\n 及归颖生，婉娈相得，调和瑟琴。有自闽中宦归者，送至白鸟一双，琰极怜爱。尝赋诗四律，而为小引以述其所产云： \\n 余从堂兄虎茵，以建宁刺史任满而归。赠余以白鸟一对，出自岭南，皎素如雪，宿必交颈，余甚爱之，而呼以雪儿。花边月底，亦余闲中一雅伴也。漫缀俚言四首，非谓文墨，聊以志其堪爱之意焉。 \\n 其一 \\n 禽谱无情不为传，一双忽向画栏翩。 \\n 娇音只合临窗唤，素影偏宜伴月眠。 \\n 岭外蛮花应怨别，吴中绣羽莫争妍。 \\n 性驯最解红闺意，鼓翼迎人似乞怜。 \\n 其二 \\n 猜作鸳鸯色又非，徘徊双影却依依。 \\n 绕帘疑是梨花褪，舞月难分皓魄辉。 \\n 似忆故乡频对语，为怜弱羽只同飞。 \\n 荔枝香冷丛兰远，惆怅春风梦不归。 \\n 其三 \\n 羽衣如雪惜无名，幸到吴中锦绣城。 \\n 紫燕莫教嗔比翼，黄鹂岂许妒和鸣。 \\n 难从云母屏前索，合入鸳鸯谱上争。 \\n 描向红缣重搁笔，徊翔岂尽态轻盈。 \\n 其四 \\n 交颈情深只自知，凌风轻唤并差池。 \\n 为夸玉影宜清洁，岂逐文鸾斗陆离。 \\n 香魄似从庾岭化，云容添助绣闺奇。 \\n 殷勤倩作闲中伴，应赐佳名唤雪儿。 \\n 颖生亦拟赋诗，及见琰作，叹息曰：“好句被卿说尽矣。” \\n 琰尝晓妆初毕，思得名花插缀。忽见颖生手擎海棠一枝，含笑而来，即为琰簪在鬓傍曰：“侬爱卿，所以知卿所爱，然不过以此点缀绿云。海棠虽艳，岂能解语，而怕虎乃谓‘不如花窈窕’，诚谬谈也。” \\n 琰笑曰：“珍赠已出至情，谬誉岂能无愧。第有此名花而无佳句，君若赐以珠玉，妾当图报琼瑶。”颖生立赋一绝云： \\n 倒群葩迥出尘， \\n 檀心红影露芳春。 \\n 只须一笑能倾国， \\n 岂羡昭阳殿里人。 \\n 琰复笑曰：“妾实薄柳陋质，岂敢妄拟名葩。讽君佳咏，唯有感愧而已。” \\n 又一日，有以鹤馈颖生者，属琰赋之，琰乃吟曰： \\n 舞消闲梦，长鸣惜羽衣。 \\n 暂为池畔物，终向九霄飞。 \\n 颖生亦大笑曰：“卿岂为海棠代赠耶！” \\n 琰极好诗，每得一题，虽凝思竟日不倦，必至工丽而后已。颖生敏于作文，而诗颇平淡。故每有所作，属琰裁削。 \\n 因以琰性爱花，即于宅后开筑小圃，到处访寻名种，不惜重价购求。而春风桃杏，秋日芙蓉，艳绯娇白，相继不绝。 \\n 琰若稍有闷色，颖生多方解慰，以博其欢。颖生每于夜静读书，琰必亲自在旁，焚香煎茗，虽极冱寒，相候同睡。所以芙蓉帐内，每多调笑之娱；而玉镜台前，曾无反目之怨。 \\n 其年秋试赴省，偶值居亭沈氏，有女碧桃，艳丽能文，笄年未嫁，颖生乃以六十金聘娶为妾。既而下第将归，惟恐到家，琰或妒忌不容，心下反觉踌躇自悔，乃遣人先以诗寄琰曰： \\n 空将裘马逐轻尘，仍作金陵下第人。 \\n 误入桃源今已悔，归心唯忆故园春。 \\n 琰得诗笑曰：“细观诗意，薄幸郎已娶妾矣。惟虑不容，故先以诗探我，我自佯作妒意以戏之。”即日遣人亦报以一绝云： \\n 点额归来无限羞，还将闲绪觅风流。 \\n 妾今无面重相见，不若金陵且暂留。 \\n 颖生看毕，面有忧色。碧桃揣知其意，乃谓颖生曰：“妾观君自数日以来，时刻咨嗟，忧现于容，岂谓功名未遂，抑别有他故耶！”颖生遂以实告。 \\n 碧桃曰：“君且勿为迢虑，妾到家自能婉转侍奉，娘或妒嫉，亦何难曲意下之。”颖生喜曰：“卿能如此，我复何忧。” \\n 无何抵苏，颖生先入门，琰笑迎曰：“人言君在白下，已赘入丽人家，何不在彼同欢，而亦归耶？” \\n 颖生曰：“偶为媒氏所误，心殊怅悔，惟望贤卿有以恕之耳。”是夕，琰先进房，疾呼侍女扃扉。 \\n 而颖生、碧桃立于门外，候至更阑，始见一鬟启扉而出，手持笔砚，笑向生、桃曰：“娘特传命，欲令郎与新娘各赋一诗，若能中式，即许进房。”遂以题目分授曰：“郎是‘粉蝶偷花’，新娘是‘霸桥柳色’。”于是生先桃继，各赋绝句一章曰： \\n 玉剪迎风舞影徐，为寻花信日遽遽。 \\n 小桃纵有娇红色，一采芳兰笑不如。 \\n 上《粉蝶偷花》颖生 \\n 销魂总赠别离悲，移到江南为阿谁。 \\n 若得东风抬举力，抽丝永拟挂恩晖。 \\n 上《霸桥柳色》碧桃 \\n 小鬟将诗进房，琰朗咏一过，欣然笑曰：“诗意妙绝，尚可恕也。”疾呼启户，亲自秉烛而迎。 \\n 颖生跨进门限，不觉双膝跪下。而碧桃亦跪于足后，琰双手扶起曰：“聊相戏耳，何作此态，况以闺中寂寞，得一雅伴相与，嘲风弄月，足为以娱，予岂妒妇哉！顷已命婢暖酒作贺，无相疑也。” \\n 遂斟酒劝进数爵，琰复笑曰：“试看三星在隅，铜壶中漏声将半矣！速整鸳被，毋虚良夜。” \\n 颖生坚执不从，琰复低声笑曰：“旧人岂比新欢，子何谬逊。”生亦低低答曰：“新娶不如远归，是以不胜恋恋耳。”遂同琰榻，而绸缪彻曙，绝无醋意。 \\n 琰有表妹张氏、郑氏者，性俱妒悍。尝以吉席会饮，张氏密谓琰曰：“姊与苏郎结缡未几，何乃绝无主意，即许娶妾。殊不知娶妾之后，其害有不可胜言者。盖男子之心，恒慕新而厌旧。彼即容色不如我，犹有可虞。而况我长彼少，既膺新进之宠，复挟窈窕之姿，是我之恩日疏，而彼之恩日密矣！蚓我以一人耳目，岂能时刻防闲，在彼两意相投，何难欺弄。必致偷欢月下，调笑风前，是我之情日去，而彼之情日专矣！甚且彼或生子，必倚胤嗣以为重，而饮食之美与我相若也，衣服之丽与我相敌也。我负虚名，彼专恩好。是我之爱日衰，而彼之爱日笃矣！姊之聪明远胜于我，何乃计不出此，若不早图，噬脐何及！” \\n 琰笑谢曰：“谨谢妹，姊与苏郎，恩爱至深。虽置一妾，决不负我。” \\n 张氏喟然曰：“有是哉，姊之不智也。夫以夫妇之情，其始谁无恩爱。至以婢妾谗间，而反目于室者，比比然矣。姊乃恃此而不恐，设或相负，将若之何？” \\n 郑氏亦说琰曰：“吾闻貌言华也，正言实也，甘言疾也，苦言药也。今张妹以正言进姊，姊之药也。若不早虑，必有后忧。独不诵‘宠移新爱夺，泪落故情留’之句乎？” \\n 戚属中有沈媛者，亦从容讽琰曰：“非是妾辈，乐居嫉妒之名。而防微杜渐，决宜预计。盖希宠进谗，巧妇之舌；因新疏旧，男子之心。故往往恩深于未娶妾之先，而情乖于既娶妾之后。其始也，虽极抗拒不容，订誓款款，尚难保其情无变更，至老不娶。及至娶矣，虽极严声厉色，防范甚密，犹未免有宠夺恩移之虑。故饮食不容共桌，同寝不许竟夕。任爱婢以为心腹，谨门户以绝暗偷。夫岂乐于用心哉，特防患于未然耳！今吾姨乃待姊妹之情，任其专房之宠，是何异太阿倒授，而绿衣黄里之咏，必难免矣！然不惟是也，甫至金陵即置一妾，将来再往应试，保不致继碧桃而更娶者乎！此卓文君之白头咏，不得不作；而苏若兰之回文锦，不得不织也。辱居至爱，辄敢正言，唯姨念之。” \\n 琰皆不听，乃反赵夫人之意，而戏作一词，以付碧桃曰： \\n 莫要心怀嫉妒，妻与妾休分尔我。譬如一块泥，塑出人两个，哪里论情深情浅。总之不在尔，即在我。我若情浓尔亦欢，尔若恩深我岂醋。再将泥打碎，调和塑一个你，捏一个我，虽则别形躯，心肠总一副。郎索欢时，尔也可，我也可，我只带挈你，任你念着我。恩爱和同，方是个不淫不妒的贤哲妇。 \\n 碧桃感叹不已，亦赋五言古体为谢曰： \\n 梁燕欣有托，涸鳞羡在池。 \\n 美哉千尺松，女萝附其枝。 \\n 惟兹贤与德，允作闺媛师。 \\n 得托衾帐惠，只怜庸陋姿。 \\n 报德良有口，感恩心自知。 \\n 永宜福履绥，为歌樛木诗。 \\n 无何，又当秋试，临行之日，琰赋诗为送曰： \\n 秋风江上正槐黄，为唱骊歌一送郎。 \\n 云路已通鹏举翩，月轮有意桂输香。 \\n 才高自合朱衣点，名重应从紫禁扬。 \\n 今夜兰桡何处泊，莫将离别怨凄凉。 \\n 碧桃诗曰： \\n 直上青云在此行，芙蓉夹岸晓江清。 \\n 凤毛共羡承先泽，虎榜谁言属老成。 \\n 二水遥从帆影合，六街应骤马蹄轻。 \\n 须知温饱非君志，岂止文章重一生。 \\n 颖生临别，琰复握手叮咛曰：“君已三冬足用，奚患功名不遂。唯是桃叶之下，慎勿再致淹留。” \\n 颖生笑曰：“一之为甚，其可再乎！但渠临蓐在迩，卿直善视之。”遂于是早与社友黄洵，买舟偕往。及试后，仍又下第。 \\n 颖生自以久负盛名，而屡试坎坷，心殊怏怏，将欲束装。忽见苍头以琰手书带至，拆而视之，其书云： \\n 一别兼旬，相思若岁，犹幸碧梧未老，红藕余香。虽则冷澹秋容，不废临风笑语。而婵娟三五，正子文战时也。想已藻夺烟云，词流三峡，锦标在望，鹗荐堪期。妾心缕缕，时逐梦中，绕遍凤凰山下月矣！兹于既望之夕，妹已获举一男。虽非天上麒麟，试啼已知英物，专使报喜，用慰幽怀。并候捷音，以舒遐瞩。 \\n 颖生看毕，抚髀而叹曰：“岂所谓下第一身轻，有子万事足耶！”即与黄洵相约同归。 \\n 自此颖生志益磊落，日与二姝分题课咏。凡遇牢骚不平之气，靡不托之于诗。 \\n 捻指间，其子已年六岁。即延黄洵为西席，名曰小眉。其年秋试，颖生复遭摈斥。及检落卷，头场、二场，具已批取中式，惟第三策中错写二字，不觉捧卷号泣，郁郁成病，至家三日而殂。琰与碧桃守丧成服，哀毁骨立，为辞以哭之曰： \\n 嗟嗟夫子兮工文章，睥睨一世兮孰可方。 \\n 胡为偃蹇兮志不就，岁在龙蛇兮竟夭亡！ \\n 寿不及回兮天茫茫，想音容兮空轩昂。 \\n 招尔魂兮奠一觞，猿啼鹤唳兮凄我肠。 \\n 魂归来兮何处？徒掩泪兮彷徨！ \\n 颖生殁时，年甫三十一岁，故云寿不及回。碧桃亦挽以绝句二章曰： \\n 纵横诗酒十余年，文似相如气浩然。 \\n 未得成名身便死，令人不敢怨薽天。 \\n 其二 \\n 菊老桐枯值暮秋，人间夜室两悠悠。 \\n 最怜野鸟知人意，也向西风叫不休。 \\n 一夕疏雨敲窗，凄风剪竹，琰与碧桃挑灯对坐，含泣而言曰：“苏郎既没，犹幸尔我相依。但守制存孤，我宜尽节，尔虽有子，岂可耽误青年！所虑尔去之后，使我益增凄楚矣！是以展转思维，莫知为计。未卜子心，可能与我相依为命否？” \\n 碧桃掩面唏嘘，垂泪而对曰：“妾虽侧室之微，颇知事夫之义。况蒙垂恩抬举，没齿难忘，而效节终身，妾之分也。若以郎死而弃孤再嫁，是乃禽兽不如，岂复有人心者乎！”琰拭泪而抚其背曰：“我固知汝无异心也。” \\n 又一日，延僧超荐，启建水陆道场。将至亭午，琰与碧桃步出中堂礼佛，而为黄洵窃见。 \\n 洵乃短行少年也，向慕二姝之美。至是始获窥视，果是倾城绝色。惊喜欲狂，将谓寡居可以情诱。每遇婢妇，必为延伫，殷勤细问起居。婢妇怪而告琰，琰曰：“孤寡之家，嫌疑须避。今后汝等出入，切勿可再与交语也。” \\n 又一夕，琰令小眉读书，小眉随口而诵曰：“两主独居，郁郁不乐。愿以所有，易其所无。” \\n 琰惊问曰：“是谁教汝诵此数语？”曰：“先生口授也。”琰大怒曰：“我以苏郎同社至交，故尔留居西席。岂知轻薄无礼，狂妄若此。明日即须遣行，另图外傅外傅。” \\n 碧桃曰：“且姑含忍，以俟新岁，更延老成之士可也。”琰遂寝止。 \\n 碧桃尝为小眉制一团扇，属琰写画于上，琰乃仿云林笔意，写作片石孤松，并题五言绝句曰： \\n 凌寒松不改，终古石难摇。 \\n 若识临毫意，清风扑面飘。 \\n 画傍犹空半截白面，黄洵思欲挑动二姝，乃戏题一绝云： \\n 松色青青似翠裙，一拳美石更含情。 \\n 何缘得化为团扇，传入佳人手内擎。 \\n 后书有“情痴黄洵漫题”，写得字字苍劲，势欲凌霞。小眉喜极，即时持进以示二母。 \\n 琰不胜愤怒曰：“无耻狂生，辄敢以淫词相诱，岂谓我二人无玉洁冰清之操耶！” \\n 遂将修金算足，当晚遣婢持告黄生曰：“家主母治家凛肃，乱言邪语，不入于耳。岂谓先生空事诗书，言非礼义，诚于孀居不便，请从此辞！”黄生洵自觉羞惭，遂携书笈怏怏而去。 \\n 嗟乎！琰之不妒，既已度越寻常。闺媛而凛矢幽洁，逐黄洵而不留，其贞白之操，又岂易觏者哉！ \\n 其后小眉年甫弱冠，即以文章显名于世，岂非琰之慈教所致！故至今苏人谈及贤德之妇，必曰王琰云。 \\n  \\n   \\n  "}
{"章节": "卷十 谢彩", "正文": "  \\n 卷十　谢彩 \\n 　 \\n 引 \\n 烟水散人曰：今之论美人者，但取其情之丽，事之艳而已。而不知欺花夺月之姿，自有遗世凌云之想。故瑶圃仙妃，偶染凡心而下谪；兰闺玉媛，必全净体以遐飞。在秦则有弄珠乘鸾，在汉则有云姬尸解，在唐则有萧玉梅之飞升、宋春英之却偶。传记所载，班班可考，其非谬诞可知也。 \\n 盖均为女子，而彼则咳唾珠玑，心肠锦绣，自非丹书案畔，吹落步虚之声，安得碧玉楼中，秀夺飞琼之貌。是以西施既倾吴国，而五湖一棹，竟飞云而逝，至今浣纱石上，响廊边，使人睹遗迹而恋恋也。 \\n 余又尝读长恨歌及陈鸿所作外史，杨玉环既罹马嵬之难，而上皇思之不置，而托术士，觅扣仙扃，亲谒玉妃于海山瑶阙，得钿合、金钗，以为报。始知美人之生，必非凡质；而美人之去，仍返丹丘，非臆说也。 \\n 吾郡有谢五云者，秉姿灵秀，托想幽玄，遵有飧霞仙去之迹。惜乎未及百年，而世无知者；余虽闻其事，而未详端末；考之郡志，则郡志不载；讯诸故老，则故老失传。嗟乎，岂徒付之源水落花，雪鸿爪指而已耶！ \\n 忽有以残编求售者，余检阅其内，则有载及谢姬遗事，仅五叶，共得诗十有五章。余遂有所据，而为点次成传。 \\n 或曰：“仙史下谪，方为美人，信如子说矣！但既有仙都羽化之灵姿，何必谐风尘伉俪之俗偶！而谢姬所配丁生，不能如萧史共骑彩凤，则又何也？”余曰：“不然，天上既无不识字之神仙，人间安有不配偶之美女。而况身无灵骨，岂得高翔；夙业未完，必须偿满。此天台失路，刘晨赴七载之盟；蓝桥捣药，裴航得玉杵之合。子又何疑于五云耶？” \\n 集谢彩为第十。 \\n 谢彩者，字五云，秀州谢彬吾之女也。彬吾年四十而无子，乃与妻朱氏往祷于曹王庙。暮归，而朱氏梦一神人，授以白兔，柔洁如雪，兔旁渐有五色云起，冉冉四合，竟围绕于朱氏之怀，遂觉而有娠。及临产之夕，云霞拂户，香气氤氲，直至昧爽，方闻啼响。 \\n 无何，彩年十岁，教之书，即能书，教之奕，即善奕。随所指授，靡不工巧。 \\n 忽有化斋老妪，见而惊叹曰：“此子乃璇妃之第三女，何忽谪凡耶？”彩亦顾妪而笑。彬吾将欲延而问之，旋失老妪所在，因以问彩，彩曰：“此乃东海姚姥也。” \\n 其后彩年十四，柔肌纤质，不胜绮罗，而妖冶之态，使见者惊讶失色，以为神人。 \\n 时有吕生者，父为显僚，佳公子也。闻彩之美，拟欲纳为继室。彬吾意将许之，而彩坚执不从。 \\n 朱氏力劝曰：“吕郎贵显，既已甲于一郡，矧又名士风流，不失为郄家书婿。汝乃执迷不允，何也？”彩对曰：“儿虽女子，非贪赫赫之势，而深厌夫室家之情Q欲Y也。盖赤城霞起，原萦出俗之心；青鸟音来，即促凌虚之躅。而况斑衣缺舞，难以暌违；梅实未三，岂堪宜室。愿怜鄙志，请免慈怀。” \\n 朱氏曰：“儿虽秉志幽芳，亦须体怜白发，从来无不嫁之女子，亦未闻凡质可以成仙。汝何习荒唐之谬说，而弃父母之恩命乎！” \\n 彩曰：“儿蒙抚鞠，岂敢忘恩，但母亦未知儿之素心也。儿盖从玉女弹九气、受八素诀。行将筑室空山，而以文杏为梁，云母为幄，规连珠树，矩泄瑶泉。然后取琼籍万卷，熏以龙脑，袭以法锦，碧珧截砚，琉璃贮匣，儿乃逍遥徙倚于其间。则又仰掷云轮，手携霄辔，守胎灵而思录气，逐毛女而追飞猿。渴饮琼浆，饥餐硕果，鹤司丹灶，兔捣玄霜，不亦仙居之逸趣，物外之幽娱，又何羡乎人间夫妇之情乎！虽然宿缘未了，春债应偿，尚须迟之数载间也。虽欲曲从恩命，其如天曹姻薄，未曾注定何！” \\n 朱氏虽嗤其妄，不能强抑而止。 \\n 彩尝拟《仙游诗》十绝，备附于左，其一云： \\n 足底云轮指上莲，幻踪偶尔寄风烟。 \\n 晚来归就壶中卧，谁识壶中更有天。 \\n 其二 \\n 十二峰头岚气青，霓裳摇曳佩丁丁。 \\n 葫芦收括乾坤物，云雨风雷日月星。 \\n 其三 \\n 结个幽庐在石尖，悬崖瀑布挂珠帘。 \\n 谁人识得仙家意，八卦炉中火自添。 \\n 其四 \\n 麻姑七日下经家，长爪翻思背可爬。 \\n 一念才萌姑已悉，银鞭忽自暗中挝。 \\n 其五 \\n 雾幌霞屏接紫虚，为缘修道好楼居。 \\n 近逢七七时经过，传得瑶池宝篆书。 \\n 其六 \\n 源水桃花历乱开，神仙有窟在天台。 \\n 若非流出胡麻引，刘阮那能入洞来。 \\n 其七 \\n 自吸流霞上碧霄，海山万里任逍遥。 \\n 青鸟遣为传信使，白云收在担头挑。 \\n 其八 \\n 香风吹下蕊珠宫，路遇巴园对奕翁。 \\n 笑问先生何处去，揪枰移在玉莲峰。 \\n 其九 \\n 千年灵芝似野蔬，万余年鹤豢如鹅。 \\n 洞门不闭丹炉静，唯有松花绕涧多。 \\n 其十 \\n 洞庭遥接海波平，夜集灵山讲内经。 \\n 客到却惭无供设，特将人液醉先生。 \\n 一日，彩谓其母曰：“昨有蓬莱使者，约儿于今夜二更同到海东一往，至第三日午夜始归。愿母早晚看护，每夕必须燃灯至晓，勿使猫鼠惊扰儿体。更有一事，明日午后，有云间丁七郎者，必来谒见阿父，愿为留住，以俟儿归。” \\n 朱氏莫测其意，但唯唯而已。是夜更余，彩即上床，以被覆面而卧，既而沉沉睡去，四肢俱冷，唯胸腹微有温气。 \\n 次日傍晚，果闻有客，称自松江来访，朱氏急问：“是丁七官否？”僮曰：“非也，止有一张秀才耳。” \\n 既而客去，朱氏出问翁曰：“适来何客也？”彬吾曰：“乃表兄丁仲可之子，自幼继与松江张翁为嗣，今以入泮，暂归一望耳。” \\n 朱氏即以彩言为嘱，彬吾曰：“我约以明日设款相邀，俟来赴酌，当即留住也。” \\n 及至第三日夜分，彩果徐徐苏醒，披衣起坐。朱氏问以所之之处，彩曰：“儿于前日卯时即至海东，谒见玉城仙史，展礼方毕，遂有九天诸母、青城、圆峤各洞真人，靡不驾云跨鹤而至，互相讲晰太上神咒、玉虚清净道德真经。及讲论既讫，仙乐竞宣，弹云璈而击玉磐；天厨荐馔，斟琼液而进玄芝。既经信宿，儿即辞谢而出，归憩于灵鹫峰巅。邂逅玉女，赠儿以火梨二枚，儿啖其一，置一于袖。” \\n 计其所往，凡三昼夜，而停留在彼，已有两日两夕，其间往返不过一昼夜间耳，乃行三万六千七百余里，虽御风奔骏，无以比其疾也。 \\n 即于袖中取梨，以奉朱氏。朱氏以为仙果，呼起彬吾，将欲分而食之。岂知梨才入口，味极苦涩，更有一种秽恶之气，不觉呕吐狼藉。彩乃叹曰：“此梨食之，后天不老，乃以甘香鲜脆之味，忽尔变为苦恶，岂非仙不易几乎！” \\n 因问丁生已至，可曾留住否，彬吾曰：“彼欲去甚亟，特以汝嘱，勉强馆留于后园，未知儿意何若？” \\n 彩曰：“儿与此生宿缘未绝，应为夫妇。明日且以兄妹之礼出与见后，父可从容婉导其情，谅彼继父已殂，必肯入赘。况以青青子衿，亦足为门楣增重矣。” \\n 彬吾欣然笑曰：“我亦绝爱丁郎才貌兼美，若得为婿，我所愿也。” \\n 即于次早日出见丁生曰：“弱息与侄乃嫡表兄妹，容当唤出相见。” \\n 丁生含笑而起，未及措辞，而罗裙袅袅，玉佩珊珊，彩已明妆丽服而出。 \\n 但觉回眸转盼，光彩射人，丁生暗暗惊异曰：“谁意吾妹有此绝色，岂非仙姝下谪耶！”既而从容向翁曰：“小侄年逾弱冠，室乏齐眉。虽获游庠，家无担石。况自禾郡至松，仅仅带水之隔，即觉于老叔处音问时疏，今于临别之际，不无浩叹耳。” \\n 彬吾曰：“张翁既已去世，吾侄理合归宗。若未聘妻，我以彩儿字汝，意下如何？” \\n 丁生慌忙离席而拜曰：“既蒙恩眷，敢不拜从。”是夜彩赋绝句二章遣鬟持赠丁生曰： \\n 三生一笑旧姻盟，石畔桃花月下笙。 \\n 惆怅沧桑经几变，于今才了昔年情。 \\n 其二 \\n 银汉昭回月在天，香风吹散碧纱烟。 \\n 玉京何必崎岖觅，咫尺云屏证宿缘。 \\n 丁生即裁一律，托鬟回报云： \\n 蕊珠宫里玉婵娟，谪下人间岂偶然。 \\n 秋浦芙蓉初映水，晓栏芍药乍凝烟。 \\n 避风已把瑶台筑，伴月时将柏子燃。 \\n 见说姻盟原宿世，惭非萧史荷君怜。 \\n 有丁仲文者，生之族叔也，即日倩仲为媒，择期纳币。及成姻三日，彩谓丁生曰：“今夕偶有二三女伴，远来相候，茗果之物，烦子预备。”丁生曰：“当具酒肴，岂持茗果已乎！”彩笑曰：“非子所知，彼乃不食烟火者也。” \\n 既而更阑月上，则有美婢数十，各持锦衾绣褥、玉壶金炉、茗盏纱灯，连袂杂沓而至，顷刻间，铺满一室。但见绮锦宝玩，金碧相映，光彩陆离。须臾更有三姝，霓裳绡衣，乘风冉冉而下，皆有凌霞闭月，遗世独立之容。彩含笑出迎，即与三姝见毕。 \\n 三姝笑曰：“妾辈今夕特为贺喜而来，敢问新郎何在？”彩急令生出拜，呼其衣绯者曰“玉城仙史”，衣白者曰“苕上君”，衣紫者曰：“少室灵妃”，次第见毕。 \\n 玉城仙史曰：“妾辈无以为贺，敬具千岁苓一茎，玉芝、交枣、桃脯各一篚，上清玉液一瓿，聊与佳夫妇作一宵清话耳。” \\n 于是布席环坐，诸侍女选为行酒，其味清香甘冽，诸果亦极鲜美异常，信非人世所能尝者。 \\n 其始彩与三姝俱话昔时瑶岛相会之事，苕上君曰：“自从谢妹临凡，妾等蟠桃大会，已经三度。每每想及当时，未尝不临风而忉但也。” \\n 少室灵妃曰：“别后至今，居诸几何，不觉时衰物变，海中行复扬波矣。”既而叹曰：“月白风清，际此良夜，洵可谓‘四美具，二难并’矣，可无佳句赋以见志乎！”遂互相推逊，玉城仙史朗声吟曰： \\n 风飘飘兮云悠悠，云收风息兮，挂新月而如钩。感当时之旧事兮，欣今夕之良会。酌以玉液兮荐以桃修，想彼瑶台寂兮云幌幽。夜鹤怨兮晓鸾愁，何我姝之花不返，以尘绊而迟留。空丹灶于祖洲兮，祖凤驾于三秋。谅尘缘之易尽兮，终当与子会笙鹤于群玉之山头。嗟斯晤兮旋别，述鄙愫兮绸缪。 \\n 玉城仙史吟讫，次至苕上君，以玉如意击案而歌曰： \\n 吞吐日月兮啜其英，浩气磅礴兮得长生。糠秕浊世兮，高蹑乎太清。虽天上之无愁兮，羡人间之有情。溯清风于子夜兮，乐故人之瑟琴。白鹤舞兮丹凤鸣，会看迎子之驭，而复上乎瑶京！ \\n 歌竟，酒至少室灵妃，扬袂起舞，再拜而歌曰：悠悠浩劫兮逐逝波，茫茫大地兮，崇者山而卑者河。何世人之迷昧兮，骛于名利而纷拿！岂知太清之上，更有神凝无谧，超出乎尘劫之外，终乾坤而不磨。只俄顷兮可以遍游于九有，笑尘世之百龄兮仅刹那。子不见夫樵者观奕兮烂其柯，是知清虚之理莫测，神仙之乐居多。抽子之佩兮慨且歌，于焉不醉兮如此良夜何！ \\n 少室灵妃歌竟，彩以瑶簪击玉缶而歌曰： \\n 金乌既坠漏箭频，城头月挂银粼粼。 \\n 流光照我四座宾，赠我以酒歌阳春。 \\n 忆昔瑶台会群真，云璈玉磐俱杂陈。 \\n 既讽丹□复清论，天花四散萦我身。 \\n 于此一别沧海滨，宿缘未断旋谪尘。 \\n 厄满二九始缔姻，桃花绕洞空白云。 \\n 白鹤怨我未返轮，灵台郁结思莫伸。 \\n 庸知鸾驭俄相亲，际此良夜逢故人。 \\n 留连莫惜倾玉樽，须臾展我眉上颦。 \\n 从兹碧落与清津，时修尺一通雁鳞。 \\n 何当解缚重作邻，淡扫双蛾朝紫宸。 \\n 彩既吟讫，三姝复命斟酒以送丁生。丁生方欲逊谢，忽闻异香飘动，旋有白鹤蹁跹鸣于松顶。玉城仙史笑曰：“此来者得非是湘君乎？” \\n 言未既，即有一姝从鹤背而下，笑向三姝曰：“若等既访谢妹，曷不遣使相邀，岂以予非知己而见却耶！”苕上君戏曰：“但恐为着虞天子，不肯暂离，故不敢相屈偕行，何得以此见责乎！” \\n 湘妃亦戏曰：“汝若不为文大夫留恋，亦何至坐卧苕宫！”苕上君曰：“终不若湘江之浒，竹上泪痕斑斑，至今尚在也。” \\n 玉城仙史含笑而起，疾取琼卮，斟酒以劝湘妃。湘妃乃吟曰： \\n 吴水迢遥接楚云，瑶台清露滴黄昏。 \\n 当时虽向苍梧望，休信斑斑竹上痕。 \\n 俄又酒至丁生，亦朗吟一绝云： \\n 云车鹤驭下瑶空，拜谒群仙愧莫同。 \\n 他日蓬壶重聚会，愿为鸡犬托玄风。 \\n 丁生吟毕，时已城头坎坎，鼓声欲曙。湘妃起身先别，随后三姝与彩握手立谈片晌，腾云冉冉而去。 \\n 丁生笑曰：“我于前日一见芳姿，亭亭玉立，殊有林下凤，窃自疑讶，恐非人间丽色。岂知仙卿果系玉女临凡，但不知与某有何宿缘，幸蒙错爱至此！” \\n 彩曰：“妾乃蓬莱第一峰璇妃幼女，与君原有未了之缘，应堕尘寰，结为夫妇。但须秘密，慎勿扬与外人知也。” \\n 丁生自此精神秀发，亦觉大异于人。及视人间美色，恍若尘土。 \\n 郡城府付有一巨浸，名曰南湖。因以两湖相并，亦名鸳鸯湖。湖心有一烟雨楼，为一郡之胜。每于春日，宿雨初销，淡烟轻锁，桃花夹岸，水光潋滟之际，彩与丁生时以小艇出游，留连尽兴。一日午余人散，彩独自登楼，凭栏凝眺者久之，乃长吟一律云： \\n 春风迟我一登楼，红染夭桃绿未稠。 \\n 百里练光烟细衬，四周晓色雨初收。 \\n 渔歌每自芦中起，画舫还从霁后游。 \\n 我欲骑鲸从此去，须知直北是瀛洲。 \\n 丁生虽善属文，而自恨诗不如彩，每每辍翰。自后恩好日笃，晨夕无间，如此者六年。 \\n 忽一日，彩谓生曰：“今夕玉城仙史又来相望，将欲授子以炼神养气之诀，子可暂辍牙签，以作竟夕之话。” \\n 俄而玉城仙史止从一小鬟而至，彩已步出中庭迎候。玉城曰：“自别之后，倏忽已逾六载。所恨者，天各一方；所喜者，子之尘限将满。然予今夕之来，不独订子以升举之期，实欲指悟丁郎，早割痴迷之性，得与故人联床话旧，庶不负此良夜矣。” \\n 彩欣然笑曰：“予已摘下松花酿酒，剪芝作饼，候驾之来，盱衡已久。”遂携胡床，相对坐于月下。 \\n 丁生问曰：“某乃浊质愚资，未识仙机三昧，但以尘凡迥隔，偶尔获配夫妻。夫既有所始，亦必有所以终。愿乞阐示迷津，获登觉路。” \\n 玉城曰：“阴阳配合，乃造化生生之理。子尚未知所以始，安能究其所以终！故欲以道诏子，恐有未喻，不若先以人事诏子，子必了然。今夫人者，参天地而并立，超万物而独灵，故能保性全真，除邪去欲。上则可以飞升白日，下则可以却病延年。夫既人而可以为仙，则知仙亦可以下谪，而况姻缘已定于五百年之前，即在造化，莫能转夺。此五云所以投凡，而吾子得以配偶，皆一定之数，而不必疑者也。然既有所自而来，亦必有所自而去。子不见夫朱颜绿鬓，有能至老而不变者欤！夫妇好合，有能至百年之外，双全不失，而恋慕如初者欤！然而讵独夫妇，凡在世之贵贱相循，盛衰移易，木遇春而荣，水至冬而涸，升沉递降，靡不皆然。则知其始也，既已忽然而合；其终也，亦必忽然而散。子又何疑而始问之耶！故达者，不以得失为欣戚，不以去就系思维。而割断藕丝，铲除痴爱，可以益寿，可以完真。” \\n 丁生曰：“蒙恩剖示，使其已豁然领悟矣！但不知某亦得为刘安鸡犬，而蒙提挈，共臻仙境否？” \\n 玉城曰：“六年之偶，止有未了尘缘；五浊之躯，岂能攀髯附上？盖蝶乡梦觉，始悟三生；鸳谱名消，方超八界。而神仙亦岂易几者哉！古来证道虽多，全真不一。有以凡胎而上升者，有以五兵而尸解者，有以脱骸全性而为仙者，皆因功力有浅深，故造就有高下，然未有不具夙根而为仙者也。子固未能一蹴而至，然苟循道而行，孜孜不息，他日或有所获，亦未可知耳。” \\n 丁生曰：“愿闻致道工夫何由而始？”玉城曰：“我留一诗，子宜牢记。”遂朗诵云： \\n 求厥道初，端倪莫测。 \\n 杳杳冥冥，以诚为宅。 \\n 玄之又玄，呼吸之间。 \\n 不矫不疾，无倚无偏。 \\n 变化反复，玄牝之谷。 \\n 以实为虚。静而匪独。 \\n 戒之慎之，毖尔玉烛。 \\n 丁生俯首跪听毕，玉城曰：“子宜诵熟是诗，他日遇见一耳道人，必能为汝解释，求道之功尽于此矣。” \\n 言讫，漏下已将四鼓，复悄然密谓彩曰：“丹灶寂寥，玉扃久闭。子宜速办工夫，以俟限满之日，即至海东相会，毋得久滞人间也。”遂凌风作别而去。 \\n 自此彩即绝除粒食，每日止啜茗果，掩扉静息，而颜愈红嫩。 \\n 忽一日，将及傍晚，呼生入告曰：“妾之谪限已满，与郎恩好止于今夕矣！” \\n 丁生听罢，不觉唏嘘哭仆于地。 \\n 彩扶起而笑曰：“有合必离，世之常事。独不记玉城仙史所嘱，而乃为无益之悲乎！唯至三年之后，君如遇厄，只须呼我三声，即当为尔解救。”乃徐徐朗咏一绝云： \\n 幻身虽则堕春风，不入轮回业障中。 \\n 二十四年浑一梦，去来无迹彩云空。 \\n 吟讫，复与丁生备叙十洲胜境及仙游之事。从容谈笑，无异恒时。 \\n 俄闻仙乐铿锵，异香拂郁，而彩即端坐而逝矣！遗命以《黄庭经》并已诗集为殉。 \\n 及举殡之日，轻若空棺。丁生惊异，疾开柩而视之，止遗钗钿衣履、乱发数茎而已。丁生嗟惋累日，绝意功名，挈携囊箧，将欲遍游湖海。 \\n 一日附舟之楚，同载数人，皆胡僧也。见生行李沉重，候至险癖之处，将生缚而投水。 \\n 生乃连呼五云者三，俄有巨龟浮起，负而至岸。丁生既得上崖，其缚不解自脱。 \\n 及仰首一看，见彩身被五色霞衣，手挥麈尾，立于云端，数以麈柄东指，生即向东而往，不及里许，果遇友人商于楚者，乃与贷金而返。 \\n 但游历之处，缁遇缁流道侣，无不询求物色，而并无所谓一耳者。 \\n 忽一晚，投寓云门佛寺。 \\n 见一道人，趺坐于蒲团之上，双瞳炯炯如星。 \\n 丁生异之，讯其姓号，道人怒曰：“谁不知我冀州耳大道，汝独未之识耶！ \\n 丁生暗思：“耳乃番姓，若将大字一画移上，而以人字改下，得非即是一耳道人乎？” \\n 遂示以玉城之诗，求其解晰。 \\n 耳大道捧玩惊叹曰：“此乃玉城仙史法语，今我诠解，无不可者。”遂逐一反复指喻，约有数千言。于时释道共听者有三十余人，皆欢喜作礼去。 \\n 其后丁生游于少室，竟不知所终。 \\n  \\n   \\n  "}
{"章节": "卷十一 郑玉姬", "正文": "  \\n 卷十一　郑玉姬 \\n 　 \\n 引 \\n 烟水散人曰：余情痴人也，然于桃叶之下，未尝涉迹。盖自锦江秀色，独闻幻出涛情；西子湖头，未见再绳小武。而烟花到处，谁擅蛾眉；歌舞纷纭，孰堪倾国。绕地罗裳脂粉，妆成傀儡；满床明月笑啼，总属虚脾。 \\n 嗟乎，青楼寂寥，久已才色无闻矣！虽然江都名胜，秀毓琼花。彤管纱窗，绮罗绣闼，亦有人焉。艳夺朝云，名魁江左。三年蝶梦，暂扃杨柳楼中；一点冰心，偶住枇杷花下。余固知其为女郎也。然以曹大家之续史，文藻堪班；卫夫人之善书，楷草并绝，则又疑其为文雅士也。云轩夜出，空留明月之辉；玉洞时扃，怅返王孙之驾，则又疑其为高隐流也。日宴而起，竟夕而谈，片尘只事，不挂胸中，则又疑其为闲人也。语带烟霞，长斋绣佛，则又疑其为禅悟人也。不须驴背，句满奚囊，偶获新题，口霏珠玉，则又疑其为诗人也。然而一饮裴浆，遂骑秦凤，素琴在御，高髻新加，慎勿猜章台折后之柳，已匪是春风墙外之枝，则又仍谓之闺秀而已矣。是则校书足与并芳，而苏小岂能独步。至其删去尘心，譬若青莲出淖；亟循闺范，岂同柳絮随风，则又非二姬所能及也。 \\n 孔雀自怜其翠，每欲山栖，必先择置尾之地而后止焉。然禁中缀之以为帚，蛮中采之以为扇，甚有烹而为脯为腊。假使伊人迷而不悟，欲以才色情怜，奚免于妒雨摧残，狂风欺损，而异时车马冷落，悔将靡及。今已却秦楼月为并蒂莲，岂复有为帚、为扇、为脯、为腊之虞哉！故平康中粉黛，子所弗取也。而独采录以为美人者，亦匪特以其才其色而已。 \\n 集郑玉姬为第十一。 \\n 玉姬郑氏，江都良家女也，年甫十一，父母双亡。其叔郑洪四，市井无赖，假以殡厝为由，将姬买与妓女薛媚卿家。媚卿时已三十余，而以秀艳擅名，非数十金，罕得见其一面。及获玉姬，媚卿喜曰：“此儿异时才貌双艳，决不出我之下。”遂教以诗画琴奕，玉姬辄能领略。及年十六，名重一时，虽以江凤之善诗，沈娟之丽色，仲爱儿之画兰，皆自逊以为弗如也。矧维扬为南北往来来之冲藩，所以王孙公子络绎不绝。而娼妓之盛，亦未有过于此者。 \\n 然玉姬虽堕烟花，性极端重，尝于春日赋诗二绝云： \\n 开尽棠梨三月中，牡丹芍药竞东风。 \\n 欲寻佳句酬春色，又被啼莺絮落红。 \\n 其二 \\n 静掩重门昼不开，落花如雪缀花苔。 \\n 几回羞向东风立，蛱蝶何缘又入来。 \\n 南溟江司马尝访姬于舟中，赋诗为赠曰： \\n 白云飞不去，为尔作衣裳。 \\n 艳质羞芳杏，纤腰拟绿杨。 \\n 似从天上谪，宛在水中央。 \\n 此别何时见，临歧欲断肠。 \\n 王百谷先生亦慕玉姬才色双美，特命楫师泛棹维扬，与姬盘桓数日。临别，赠以绝句二章云： \\n 新月如眉雪作肌，澹妆浓束总相宜。 \\n 扬州向号胭脂窟，迥出胭脂是玉姬。 \\n 其二 \\n 自怜娇小会吹箫，花比丰姿柳比腰。 \\n 二十四桥春独艳，何人不觅郑妖娆。 \\n 玉姬笑曰：“妾愧无羞花之貌，有辱君白雪之章。愿以红绡什袭，永作箧中珍玩也。” \\n 百谷曰：“子尝为白门客，获交于马湘兰，其才足以及子，其貌平平，远出子下。夫以希世之容，年才二八，宜于此时，觅一有情郎，以为归足之地。岂可留连旦暮，作风中柳絮乎！” \\n 玉姬听毕，唏嘘泣对曰：“儿命薄，不幸早失怙恃，以致堕落火坑。愚鄙之私，窃欲如君所谕，其如笼中鹦鹉，莫能遂愿何。” \\n 百谷复慰之曰：“此地乃人文渊薮，子苟有心，何患无一佳士。况媚姬虽悍，岂能锢子终身。子且自爱，予之此归，游踪未决。倘遇其人，愿当为子作黄衫客也。”玉姬送至江头，口占五言一绝云： \\n 有会终当别，何须为别愁。 \\n 所嗟君去日，摇落暮云秋。 \\n 百谷既别玉姬，扁舟回渡，遇风即泊，遇山即游，探访名胜，纵其所如。一日舟次阳羡，游览之际，忽见诸少年席地环坐而饮。内有一生，身衣白袷，丰神超俗，谈笑纵横，既而朗声吟曰： \\n 春草春花处处多，无缘岂得遇青娥。 \\n 东西南北何曾定，只检名山一啸歌。 \\n 百谷暗暗嗟异曰：“此君潇洒出俗，想亦吴中名士也。”乃觅幽胜之处，徘徊半晌。俄又夕阳西下，徐步归舟，则见衣白少年，亦踉跄醉归，宿于隔舫。 \\n 次日早起，肃衣冠而谒之，因问其姓氏，其人曰：“某乃吴江吕隽生也。兄长想亦吴门，扁舟同泊，获晤为快。” \\n 百谷曰：“观兄一舟一仆，所载唯有笔砚琴樽，既挟此济胜具，必非风尘中人物，岂亦探奇觅胜而至者耶！” \\n 隽生笑曰：“仆年才弱冠，夙负情痴，曾经设誓，不遇佳人，终身不娶。故虽放浪于山水之间，而其意实不在于山水，特借山水为媒，欲与我意中人相遇耳！岂料三年浪迹，游遍秦淮，而其所闻所见，徒作楮墨姻缘。彼所谓浣纱邂逅，执拂奇逢，嗟嗟吕生，岂能有此缘分耶！” \\n 百谷曰：“吾闻风流佳遇，惟在乎橐中金、胸中墨，更得出群之貌。今兄于三者之间，固已兼而有之。夫天下岂患无丽人者哉！所患足迹未到，闻见未及。而或阻于关河，缘有未至。虽然，人苟有情，虽以仙姝神女，亦作梦中之偶，而况斯世真有是人耶！然吾子所谓楮墨姻缘，曾得之闻见者，可能为我述其梗概乎！” \\n 隽生曰：“恐有遗忘，特于暇时录成一帙，而定为甲乙，各赠以诗。每于风之晨，月之夕，落寞无聊之际，则按谱可得。而有女如云，恍然在我几席间也。” \\n 遂于笥中取谱，以付百谷。观其简首，题曰“美人定案”，及展而视之，其上书云： \\n 一等一名，刘仲娟。吴县刘芝山之女，年方十七，许字蒋生，予于虎丘寺亲获一见。身衣淡红衫，梳妆不近时俗。娟娟楚楚，如秋浦芙蓉，随风轻扬，更有一种绰约之致。心可得而想，笔不可得而描也。三吴固多美色，恐无能出其右者，用标批首，以冠群芳。 \\n 淡红衫子绣罗裙，月貌仙标迥出尘。 \\n 岂是人间容易见，瑶池分下一枝春。 \\n 一等二名，史秋兰。予寓句容，获窥其貌，真国色也。因访其姓氏，知为史氏秋兰，即于旧岁季冬，嫁归同邑许仲梅矣！可惜，可恨。淡烟无迹，彩云无痕。我窥其貌，烟袅云轻。古所谓西子之态，文君之眉，潘氏之步步莲，都聚于史娥之一身。美既无双，允宜优等。 \\n 一见娇容意欲痴，浣纱何必羡西施。 \\n 几回自悔寻春晚，恨不相逢未嫁时。 \\n 二等一名，张媛。客有自虎林来者，备称其美。余犹未信，及读媛所作《秋闺咏》八绝，清新藻丽，格调不凡。虽未睹其貌，而已知其为美人无疑矣。惜乎桃洞花迷，徒成梦想。闻其美而求读其诗，读其诗而益信其美。天上碧桃，原非凡种；日边红杏，别长仙枝。岂风尘下士，所可得而见耶。空怀武陵之源，未泛渔郎之棹。特为拔录，以赏幽姿。 \\n 句琢琼瑶字字奇，美人心事在新诗。 \\n 独怜惊散相思梦，月在纱窗夜半时。 \\n 二等二名，贾邻秋。华亭富民贾云岩之女。余寓于白石山茶馆，值邻秋亦以游山而至。偶然一面，永作相思。美人妙处，不在姿态，而在丰韵。必如嫩柳摇烟，牡丹迎露。又如蜚鸿下翔，而有翩然逸宕之势。故窈窕之姝，见亦多矣，而丰韵绰约，实唯邻秋。所惜者，单无三寸莲耳。屈居张次，犹属苟评。 \\n 袅袅婷婷貌似仙，回鬟一笑更嫣然。 \\n 云间别后浑难遇，空抱相思向夕烟。 \\n 三等一名，杜芳。金陵女子，予友梅尔芬亲见其貌。而白门人士，亦无不共慕其美。杜姬性爱衣白，柔肤媚态，绰约自好，而绝无脂粉气。洵可谓雪里幽梅，月中芳桂也。拔居三等之首，犹觉未称厥美。 \\n 宝鸭时时热异香，淡妆因爱白罗裳。 \\n 临川未解倾城色，只把痴情说丽娘。 \\n 百谷看罢，鼓掌而笑曰：“天下之大，美色之多，岂尽于斯乎！子但知下里巴人，而未闻白雪幽兰之曲；但识蹇驽下乘，而未睹飞兔腰袅，绝足奔放之骑也。夫所谓美人者，有情，有才，有韵，三者缺一不可。而岂一端之美，足称绝色。吾尝渡江游越，遍觅芳踪。有能如昔浣纱之艳者乎？则已苧萝寂寥，香销红谢。及又命驾江汉而问，其时果有阳阿、激楚，至妙之容？而高唐之上，更有神女者乎？则已渚宫云散，遗址荒芜。于是回棹维扬，逗遛绮陌，而向之所询楚娃越艳，竟得之于青楼之内。舞侔飞燕，歌赛秦青。问其年，齿才二八；试其才，搦管能诗。虽与柳絮同飞，原逐幽兰拟洁。子如无意于美色则已，设欲得其人以谐伉俪，岂能舍彼而更问耶。” \\n 隽生欣然而笑曰：“与君顷刻一谈，胜抵十年之读。自惭向在醉梦，今得兄长而觉。但不知女郎是何姓氏？愿速指教，即时挂帆而去矣。” \\n 百谷曰：“此女姓郑名唤玉姬，君但至曲巷第三家红楼之下，问薛媚卿，即可见矣。” \\n 言讫，遂修寸楮，以付隽生。隽生临行，复问曰：“愿闻兄长尊姓贵名，容当志之不朽。”百谷笑曰：“子亦知吴中有一王百谷者乎？即余是也。” \\n 隽生惊起，再拜而谢曰：“原来就是百谷先生，久欲识荆而未果。幸于此处获晤，岂非至幸。” \\n 遂于是日挂帆，信宿而抵广陵。问至薛媚卿家，须臾有一艳姬出见，方辞婉洽，态极温柔。隽生认为玉姬，而讶其容色欠嫩，遂从容细问。 \\n 艳姬笑曰：“妾唤媚卿。玉姬，妾之小女也。今日偶为李水部邀看牡丹，郎若要见，且俟异日。” \\n 隽生遂与订期而别。媚卿送出前扉，屡屡回眸斜盼，而隽生心在玉姬，并不属念。翌日再往，媚卿仍以外出为辞，乃约以远期，必图一会。 \\n 及如期往叩，伫立于扉外者之久。俄见一姬，年可二十许，花妍月莹，绡衣素裳，送客及门，一拱而退。 \\n 隽生惊叹而念旧诗曰：“‘从来未睹仙姝貌，今日方知天上人’，岂意往返数次，始获侥幸一见。百谷之言信不吾诒矣。” \\n 遂又剥啄数声，媚卿慌忙延入。不待启问，即叹息曰：“郎君直恁无缘。今早小女又被沈公子再三邀请而去。如果欲见，必须再停一晚。” \\n 隽生愠现于容，厉声诘问曰：“卿何欺人而谬妄若此，适见送客而出者，非玉姬也耶？”媚卿笑曰：“郎误矣！此乃小女琼芳也。”隽生遂怏怏而返。 \\n 私念妓家所欲，惟在货利。遂又盛其服饰，带领仆从，鸣鞭挟骑而往。又值沈宦留宿未回，隽生不胜惆怅。留诗一绝云： \\n 备得雕鞍向锦城，鸣鞭几度听啼莺。 \\n 玉钗信杳云何处，不住思卿更恨卿。 \\n 是日傍晚，玉姬始回。正欲呼婢煮茶，忽见案头留简，哦吟至再，不觉叹曰：“此生笔无烟火，足徵佳士风流。明日若来，岂可再却。”至晨焚香设茗以待，将及亭午，隽生始至。 \\n 相见之际，玉姬佯作含羞，而迟留转盼，旖旎动人。隽生喜若遇仙，即唤从者捧过彩缯四端、玉钗一对、金簪一枝、席金十两。媚卿推辞数四，而隽生坚奉不已，方肯收受。 \\n 遂又延入内房，但见雕床绣帐，玉管金萧，供设之盛，无异宦室。隽生坐定，从容笑曰：“鄙人才无半斗，而夙负情痴。所恨馆娃宫畔，空存响□之名；杨柳台边，难觅若耶之笑。于是浪迹秦淮，泛舟桃渡，忽闻芳誉，远胜善和。遂挂峭帆，期窥玉貌。岂意渴想三秋，望云容于空谷；到门五次，携落照而回车。岂卿果尔梦留楚岫，抑以俗士而见逐乎？” \\n 玉姬低鬟微笑曰：“妾以鄙陋之姿，偶窃一时之誉。虽在寻常俗客，犹尔难违。况君佳士，岂敢谬辞耶！” \\n 隽生曰：“既获展觌花容，已解满怀郁结。但鄙人之意，愿作轻罗以着细腰，愿为明镜而分娇面。窃不自揣，欲效蛱蝶鸳鸯之耦，未识卿卿亦肯见许乎？” \\n 玉姬低首不答，但微微含笑而已。既而邀至中堂，就席斟玉液于琼卮，焚异香于宝鼎。八珍毕具，筝管横陈。玉姬娇喉婉转，徐徐低唱。媚卿按板，时以玉萧和曲。 \\n 将到半酣，复以果榼设于卧房，使与玉姬对酌。隽生乃抱置膝上，止以一杯合饮，而腻亲云鬓，香接唇脂。俄而月上半窗，银烛再换。则已兰汤具沐，绣被熏香，而侍婢连催，即赴行云之梦矣。 \\n 次日晓妆毕后，拂拭罗襦，先向佛前展礼，则见正南庑下，供奉大士像一幅，而左右粉壁粘贴诗笺，乃玉姬所作《咏怀》并《秋恨诗》。一律楷书端劲，亦即玉姬亲笔也。其《咏怀》云： \\n 悔杀当年误落尘，近来清梦佛为亲。 \\n 药王有意偏怜我，神女无心惜晓春。 \\n 云散珠帘聊伴月，花窥绮席倦依人。 \\n 舞衣纨扇多抛却，欲侣山头姑射神。 \\n 又观其《秋恨》云： \\n 晚妆初理鬓蓬松，徙倚瑶阶迟便鸿。 \\n 幽怨直随云雾合，泪珠时逐露华蒙。 \\n 孤身欲避将圆月，病骨难禁落叶风。 \\n 此夜凄凉人不见，倚栏吹入笛声中。 \\n 隽生曰：“细观佳什，卿卿将欲参景中之禅，而以香台作伴耶。窃恐才貌两艳，人间所膻。风流绮障，岂能解脱。” \\n 玉姬曰：“妾因命薄，堕落风尘。虽以金缕为衣，玉浆作馔，而非性之所乐也。故特乞怜于大士慈悲，速为超拔耳。” \\n 隽生揣其意诚，乃于箧中取出百谷寸楮以付。玉姬启而视之，其书曰： \\n 江头别后，便作山水间人。峭帆挂风，随流而去。但遇幽邃之处，即命暂憩，忽不觉其身在杨羡之张公洞边也。于时明月在窗，苹末风起。而江畔李花清淡，仿佛如见玉卿面孔。恨无长房缩地法，即接幽谈，徒令王生扣舷长息耳。 \\n 临别云云，时刻在念。岂料于无意中，邂逅隽生吕子，才情双丽，诚佳公子也。即以卿卿为托，渠便首肯，不日渡江相访。谅卿胸藏犀火，自能识鉴，毋俟予之谆谆细赘也。但事关终身，亟宜斟酌，若使异时‘门前冷落车马稀’，则王生虽有茅山道王药，亦无能为尔再驻朱颜。唯卿念之，一笑。” \\n 玉姬看毕，连声叹息曰：“王君用情若此，真侠丈夫也。但郎来时，何不即以此书付过，而迟至今日耶？” \\n 隽生曰：“药师既负奇姿，红拂岂无慧眼，又何俟王生一函哉。但侬非荡子，岂恋青楼；卿若能如沾泥柳絮，不复随风。我便以金屋藏娇，愿言偕老，未识卿卿亦肯属意于斯乎？” \\n 玉姬泣下沾衣，低低对曰：“朝歌夜舞，送故迎新，岂妾之意哉！妾之矢志从良，已非一日。顾有情者，未必有才；有才者，未必有貌。所以蹉跎岁月，莫既斯怀。今郎以艺苑名儒，吴江望族，既不惜青云之步，下践平康；岂独无爱才之心，托侍巾栉。唯郎一决，即赐幽盟。” \\n 遂携手步出阶除，叩苍设誓，引喻山河，指诚日月。 \\n 岂料婉娈相得，荏苒半年，媚卿之意渐衰，橐中之金已尽。 \\n 一夕灯下，玉姬泣谓隽生曰：“郎之家事果系温饱，何不亟为裁决，谋妾而归。奚乃逗遛于此，迟迟不果，致使囊囊垂空，吾母渐生厌薄，事或不谐，为之奈何？” \\n 隽生笑曰：“吾意岂不如此，但甫至汝家，即发此举，讵惟尔母不肯允服，我亦难于启齿。今既迟留数月，箧中三百余金业已费尽矣。然后徐以此事恳之，纵使尔母万分不允，谅亦无辞可以拒我。况尔母之有卿，犹至宝也。我若挥金骤举，彼必索至千万，使我何以应之。今既见我囊箧萧然，家远途穷，莫能措贷，则心轻索而谬相侮弄。我乃就其意以图成，将不易于反掌耶。” \\n 于是微露其款曲，媚卿绝无允意。及言之至再，始曰：“若欲玉儿，必以三百金偿我，然须五日之内，否则决不谐也。” \\n 盖媚卿果以隽生资斧已竭，谅五日间决难措备，故以此言戏之。 \\n 玉姬亦踌躇叹息曰：“事不谐矣！”隽生笑曰：“畴昔曾对卿言，果尔不出所料。岂知本郡刺史李公，予叔中石公之同年也。余幼时曾获一面，今当投刺往谒，而托以他事告贷。料公谊难却，我则指日可以妥就，卿何虑焉。” \\n 遂持柬往拜，李公欣然留入内衙。隽生曰：“侄以家叔宦晋，往候而归。岂意中途被寇，仆马丧尽，故虽毕诚晋谒，实欲称贷于年伯。俟抵舍之后，即当璧上。” \\n 公笑曰：“郎君心事，老夫知之已久。何必谬言省叔被难，将无闻萧于二十四桥，而为五人作缠头之费耶！” \\n 隽生赧然曰：“年伯何自而知之？”公曰：“昨王百谷先生曾有书来，备云贤侄有此佳遇，嘱托老夫相助，但不知应费几何？”曰：“三百足矣。”公即移徼江都县，支取俸银，以贷隽生。 \\n 媚卿哭曰：“妾以一生心力，教会玉儿歌舞。虽三千金，我亦不允，况此三百乎？” \\n 正在推阻未决，忽值李公回拜，媚卿伏地恳求，公叱曰：“三百之数，出自尔口，何得悔赖？况才子佳人，正应作配，汝岂能挽冰质而就之泥途耶！” \\n 既而玉姬将别，媚卿复牵衣而哭曰：“汝何忍心即去，独不念我数载之情乎？” \\n 玉姬曰：“蒙尔抚诲之恩，岂不知感。但自三年以来，所得已有二千余金，亦足以偿汝之德矣！况汝尚有琼姊作伴，又何必絮絮为？”遂不顾而行。 \\n 至苏，往谢百谷，百谷笑曰：“我当日许子必作黄衫客，今果如何？异日贤夫妇唱和佳章，幸勿吝时时惠我。” \\n 玉姬亦笑曰：“感诵明德，尚当焚香虔祝，奚啻笔墨可以裁谢耶！” \\n 其后隽生以拔贡进京，选授教谕，历仕至潮阳通判，与玉姬同卒于官署。 \\n  \\n   \\n  "}
{"章节": "卷十二 宋琬", "正文": "  \\n 卷十二　宋琬 \\n 　 \\n 引 \\n 烟水散人曰：余谓天下事奇奇怪怪，颠倒莫测，皆生于慧心之女、弄文之士。假使男愚妇劣，彼此痴痴，聋瞽相向，何至酿出许多异祸奇缘，流播宇内，以作风流公案。 \\n 然而文士之胆，不如女子更险；文士之心，不如女子更巧。唯其心巧，所以有玉燕钗之遗，是亦韩夫人御沟题叶之余意也。唯其胆险，所以黑夜私奔，是即卓氏琴台之故步也。 \\n 然则琬亦失节女耳，何足取重，而列诸美人之内耶！虽然楼畔投桃，不失香闺之范；汉皋解佩，奚伤窈窕之姿。而况标梅已七，必至怀春；彼美宜怜，岂难炫玉。此巨斧所以敛芒，神灯且为引照。而梅花一画，终续良缘。然则天亦怜之矣，子独吝于寸颖耶。矧其诗画兼工，色艳一世，虽欲弗载，乌能已已。 \\n 集宋琬为第十二。 \\n 明天顺间，临安有宋琬者，字玉馨，潮州刺史宋长吉之女也。年甫十六，有姿色，工诗画，与谢生为嫡表兄妹。 \\n 谢生者，亦簪缨之裔也，讳骐，字天骏。弱冠游庠，一时颇有文誉，虽为长吉之内侄，而彼此各宦远方，音问久隔。与琬自七岁时见后，不复再会。 \\n 一日，杭人以箫鼓楼船游于湖上者，纷纷不绝。谢生亦欲偷闲作半日游，乃唤小奚，自钱塘门雇舟，渡至岳庙。 \\n 时方停午，士女以进香而回者，莫不停舆入庙游衍。罗绮之多，多于湖畔之柳，然皆恒脂俗粉，无一可称国色。谢生乃念旧诗曰： \\n 无缘不必思奇遇，恼杀春风闭阿娇。 \\n 既而步出湖边，将次登舫，忽见女轿十余，向西杂沓而去。意其必诣上竺，而轿内或有佳丽。亟欲舍舟雇马，尾往一游，适与同社生相遇，立谈久之，遂托以他事，加鞭骤马而进。 \\n 及至天竺，则诸女焚祷已毕，纷纷登轿矣。但闻兰麝之香，袭人衣袂而不散。生以不获一见，深自悔恨。 \\n 及步入殿中，忽见佛座之侧，遗下玉燕钗一只。拾而视之，其钗玉色温润，雕琢精工，又拈纸作条系于燕翼。展纸一看，上有细楷数行云： \\n 良工爱奇玉，镂作双燕子。 \\n 婉媚似有情，朝暮并栖止。 \\n 所嗟妆台畔，寂寞不如尔。 \\n 为寄相思心，暂拆双飞翅。 \\n 愿遇多情者，令彼销魂死。 \\n 尔若再相逢，良缘亦在此。 \\n 诗后复书十八字云：“若问妾居，只在吴山左侧，子字之上，日杲之下。” \\n 谢生看毕，欣然笑曰：“不知谁家闺媛，有此巧思妙句。余果痴情士也，玉燕有灵，自应遇我。” \\n 遂疾忙趋归，闭户把玩，不觉叹曰：“燕钗巧绝人工，诗句尽传春恨。使我寂寞书窗，几欲销魂死矣。然既有此美意，何不明书居址姓氏，以便我托燕为媒，璧归妆右。” \\n 沉吟半晌，复将前诗哦咏数四，忽又笑曰：“细观诗后，明写吴山左侧，则其所居只在吴山之畔矣！但不知子字之上，日杲之下，暗寓何意。”遂又凝思至暮，忽然醒悟曰：“字去子，杲去日，合而言之，得非姓宋乎？” \\n 是夜挑灯独坐，朗声再诵前诗。诵华又将玉钗仔细玩弄，直至鸡鸣，犹展转不寐。及梳洗后，忽闻其父唤云：“昨闻长吉自潮州罢归，汝宜亟去问候姑娘起居。并为我致意，俟病愈之日，便当趋晤。” \\n 谢生唯唯，即时整理衣巾，挟骑而往。原来宋之第宅，在云居山上。庭栽修竹，窗瞰清漪。将次及扉，恰值郡守来拜。乃徙倚于门外者久之，即事口占一词云： \\n 城外湖光，岩边乔木，环映旧家门第。问韶华、二月中旬。靠青山、云居胜地。漫想象、昔年风物，只今郁郁葱葱，更添着许多佳气。五马临门，高谈未竟，会向花间暂避。倚修篁、翠色差差。爱啼莺、娇音细细。从此后、时图候省。分明太傅东山，休认做柴桑风味。 \\n 候至郡守去后，生始入谒。宋翁一见，欣然携手进内，命与夫人见毕。 \\n 谢生从容细问起居，翁叹息曰：“我以直道被参，奉旨放归田里。抵家之后，即欲与尔翁一会，奈缘诸务种种，未及过谈。岂料郎君长成至此，英秀可喜。我两人白发皤然，宜乎龙钟极矣。” \\n 生复备述老父患恙未痊，亦已衰迈之极。既而茶罢，谢生索取笔砚，录出前词，向翁请正。 \\n 翁喜曰：“词旨隽逸，虽使耆卿草创，少游润色，亦不过如此。但嫌奖誉太甚耳。”既而谓生曰：“诘朝节届清明，欲诣西湖扫墓，郎且往下，偕往一游。自家至戚，毋得匆匆然欲去甚亟。”是夜宿生于堂之西轩。 \\n 将及黎明，即有婢女红英催唤梳洗。俄而肩舆在门，夫人出至中常，琬亦明妆冶服，随后徐步而出。 \\n 生以幼时会后，隔别十有余年，忽得相见，但觉琬之姿容如玉，绝世无双。向前揖毕，恍惚莫措一辞。盖琬修短适宜，两肩垂垂，备极妖娜之致。加以纤眉秀目，面如梨花淡白，两颐清媚，时带笑容，故生一见，愕然惊喜，不自禁其魂之销而意之荡矣。 \\n 及至墓上，扫奠毕后，琬方倚松独立。谢生悄悄从后细窥，但见鬓傍斜插玉燕钗一只，其形式与天竺殿中所拾酷肖无二。始骇然曰：“满腹相思，正虑无从消解，岂知玉燕抛情，字谜藏宋，即琬妹也。风流放诞，竟至此乎！然吾闻燕者，匹鸟也；钗者，谐也。姻缘岂在妹乎！” \\n 正在踌躇之际，琬已回首见生，低声笑曰：“隔岸桃花深红可爱。烦兄检其半吐而未全放者，折取数枝，以作瞻瓶清玩。” \\n 生亦笑曰：“含蕊固佳，愚兄独不忍骤为攀折耳。” \\n 是晚归后，不复谢别，仍宿于西轩之内。少顷，红英以茶送至，生授以绝句一章，托令持报琬曰： \\n 拾得玄禽玉琢奇，一回相看即魂迷。 \\n 谁知拆散春风侣，愿赠香鬟一处栖。 \\n 琬得诗微微笑曰：“原来玉燕竟落于寿哥之手。”寿哥者，生之乳名也。次早，琬亦以绝句答生云： \\n 莫道有心抛玉燕，宁烦拾句寄幽思。 \\n 成双拆散皆天意，脉脉春情只自知。 \\n 琬一见谢生，即爱其美貌。及闻燕钗拾自生手，思欲密图一会，以订良缘，而以林林耳目，久而未果。 \\n 逾数日，生以父命促归，入谢夫人。夫人曰：“郎且回去，俟数日之后，当再遣人相邀也。” \\n 时琬侍侧，遂与红英送出中扉。生回首以目送琬，而低声叹曰： \\n 无奈子规催别泪，断肠春色在深闺。 \\n 琬亦意极凄怆，吟朱淑真诗以答生曰： \\n 强欲留春留不住，晓风吹恨压眉尖。 \\n 自生去后，琬遂刺绣无心，时时思忆。一日午睡未醒，红英疾步进房，连声唤曰：“小姐，小姐，谢家郎顷已至矣，睡何为哉！” \\n 琬自梦中惊起，一闻生至，即向菱花刷理云鬓，整衣易履而出。与生见毕，因以夫人在座，略叙寒温而已。 \\n 是夜更余，生犹咿唔未寝。微闻门上指声弹响，启而视之，乃红英也。不胜惊喜曰：“夜阑岑寂，卿特赐临，岂非空谷足音乎！倘有所命，幸即见谕。” \\n 红英微微含笑，袖出寸楮以付生曰：“深闺无限意，全在数行中。”生展而读之，其书曰： \\n 琬闻风生虎啸，秋至虫鸣。故两情缱绻，虽远必孚；一意缠绵，惟才是慕。而怀春来吉士之怜，投桃获琼玖之报。诗传所载，信不诬也。 \\n 唯是琬以笄年二八，随宦初归，问白璧未受隙家之聘，向慈云暗卜玉燕之缘。岂料此钗，竟落君手，怜才重貌，妾实依依。虽有中表之嫌，奚碍朱陈之缔。君何不亟倩蹇修，以姻事恳于家君，则玉镜台将不为温郎所有耶！专此密嘱，君其图之。 \\n 生看毕，欣然而笑曰：“我固知玉妹待我情厚，但自旦夕以来，春魂荡漾，几不自持。若待倩媒纳采，将不索我于枯鱼之肆乎！”乃裁诗以复琬云： \\n 自向花前见玉容，神魂一半逗墙东。 \\n 牡丹梦断西楼月，杨柳声沉五夜风。 \\n 好信忽从青鸟至，高情岂逐晓云空。 \\n 叩头寄复馨卿道，早赐佳期慰病中。 \\n 诗去数日，一夕，红英又以小笺密报云： \\n 日来偶染小恙，欲作一诗走报，意不能就。昨闻王姓求姻，家君将有允意。郎宜速去遣媒婉恳，若稍迟一日，事即不谐矣。至嘱，至嘱。 \\n 生接报，展转反侧，一夜不睡。晓起辞归，婉转恳母以白于父，父首肯曰：“可即日遣媒致意。”而翁终以兄妹为嫌，坚却不允。 \\n 翌日生至，夫人慰之曰：“因亲结亲，吾所至愿。但缘尔妹，昨已许归王司业之子。今后郎须不时顾我，毋得以姻事不谐而致疏阔。然郎但肯着力攻书，奚患无千金佳偶耶！” \\n 是夜红英又潜出，告生曰：“小姐以亲事不就，时刻堕泪。顷已命妾收拾金珠，约于次夜随郎逸去，不识郎能买舟作远遁计乎？” \\n 生沉吟良久曰：“事亟矣，若非此计，何以得全。我有舅氏苏暗仲，迁居吉水，不若到彼暂依，以俟更图良策。”红英喜曰：“此计最可。” \\n 次日中午，生即雇舟，舣候于涌金门内。将及更余，遂从后扉逸出，相扶下船，和衣假寐。俟至水关一启，即促出城。 \\n 风帆迅速，只两日间，已抵吴江。俄而烟雾漫空，晚风骤起，遥望城市，犹有五六里之隔。舟人相顾失色曰：“旋风甚紧，若再进前，必致覆没。曷若傍崖炊饭，以俟风息之后，方可到城停泊。” \\n 时生、琬深以远离杭省，可保无虞，呼酒一醉，相拥而卧。 \\n 俄闻红英大呼曰：“有贼，有贼！”生惊起一看，乃舟人父子曹春、曹亥，持刀明火，抢入舱门。生惊唤曰：“汝等意欲何为？”曹亥亦大喝曰：“汝奸拐妇女，而利其金帛。我父子殊抱不平，直欲斩汝之首耳。”生乃跪恳曰：“所有金珠衣饰，尽凭取去，但乞全我三人之命。” \\n 言未绝，曹春已将巨斧照头一劈，岂料斧才及项，铿然一声，即见火星迸起，而若有物隔住。春亦失惊曰：“汝岂不应死于刀斧之下耶！”乃揪生衣领，双手一掇，投入江中，遂转身持斧杀琬及英。 \\n 其子曹亥，色鬼也，爱琬姿艾，以身遮救曰：“儿将三十，尚未有子，此女娇小堪怜，愿乞留之。”春亦见琬貌美，犹豫未决。 \\n 琬、英即跪请曰：“妾本良家之子，蹇因狂童引诱，遂致私奔，贤父子杀之良是。倘蒙矜怜愚弱，宥妾二命，愿图厚报。” \\n 亥又力为劝解，春意乃止。及启观囊箧，金珠累累，约值千余金。春、亥喜甚，呼酒对酌，不觉过饮尽量。亥伏于几，春亦斜靠蓬窗，颓然而醉。 \\n 亥妻田氏，性极妒悍，惟恐亥欲留琬为妾，乃谓琬曰：“尔虽暂免一死，日后终被戕害。吾实怜汝二人，乘其醉卧，意欲纵汝上崖，汝等亦感德否？”琬、英泣下如雨，为之跪谢曰：“果蒙恩释，死且不朽。”田氏挥手曰：“汝但速去，迟则祸及矣。” \\n 时船尚去崖尺许，琬与红素性娇怯，而以心慌意急，只奋勇一跨，已上芦汀，遂一步步相扶至岸。 \\n 是夜云遮月黑，陌路崎岖。正在慌急之际，忽见红灯一碗，远远火光相烛。琬遂趁光检路而走，约行数里，其灯不远不近，仍又在前。 \\n 琬已不胜倦惫，呼谓红英曰：“离船既远，二贼料难追至。遥望树林茂蔚之处，必有人家，我欲向彼茅檐暂时存憩，汝意可否？” \\n 红英叹息曰：“我亦十分疲困，莫能前进矣。”遂相扶而往，挨近茅庐，忽见红灯悬在树杪。仰首一看，门上有一匾曰“怡老庵”，又见左壁粘一乡宦示谕云：“照得本刹乃女僧空照焚修之所。” \\n 琬大喜曰：“既系尼庵，我等就在此寄迹。”向扉敲唤久之，始有一尼披衣启问，即空照也。琬稽首作礼，备述被难之由。 \\n 尼亦黯然变色曰：“原来是一宦家小姐，乃遭此危辱，可惜、可恨。但荒山虽可暂避，而以僻处旷野，时有棍徒骚扰，只恐小姐如此容色，不能免祸，奈何！” \\n 琬曰：“妾闻大士慈悲，唯欲救人苦厄，姑姑既皈莲座，岂无慈悯之心？况妾闭户潜踪，谅亦不致惹祸。”尼遂首肯。 \\n 自后琬在庵中，时写小画，托尼出卖，以作香烛之资。而春去夏来，每一思念谢生，不觉涕泗交下，肚肠寸寸裂矣。 \\n 生以是夕撺入江心，随波荡漾，自谓必死。飘至数里之外，忽遇浮木，得以凭附至岸。沿途抄化，抵吉水时，已旬余矣。 \\n 苏暗仲见生褴褛之状，惊询其故。生不以实告，托言游学被劫，暗仲急命更衣，再三抚慰曰：“贤甥既至，此地亦文学之薮，不妨久住肄业，毋得望云增感，即作返棹计也。” \\n 无何，有水部胡逊公者，将赴金陵，阻风暂泊，生以年谊投刺往谒。忽见舱屏悬画梅花一幅，上题七言绝句二章云： \\n 雪谷冰崖质自幽，不关渔笛亦生愁。 \\n 春风何事先吹绽，消息曾无到陇头。 \\n 其二 \\n 小窗春信不曾差，昨夜东风透碧纱。 \\n 笔底欲传乡国恨，南枝为写两三花。 \\n 花朝后三日，古杭兰斋女史题 \\n 生朗咏一过，掩面唏嘘，几欲泪下。逊公怪而问之，生对曰：“此画乃小侄亡妻之真迹也。” \\n 盖兰斋女史者，琬之别号，先时以诗赠生，尝用此印，故生志而不忘。因详询其何自而得，逊公曰：“乃姑苏钱惠卿所售也。” \\n 生即连夜至苏，以问惠卿，惠卿曰：“君但至吴江十里，访问怡老庵尼空照，即可知矣。” \\n 生又附舟至县，沿村访觅，始抵尼庵。时已昏暮，向扉轻扣数下，寂无应者。遂大声疾呼，始有人在内遥问曰：“来者为谁，莫非是钱塘谢天骏否？”生连声应曰：“然，然。” \\n 俄有老尼，启送延入，生慌忙问曰：“小生果系钱塘谢七，不知姑姑何以预知其来？” \\n 老尼笑曰：“某虽山野朽姿，久与玉仙为伴，君欲晤一心上人否？”言未既，琬亦趋步而出，与生抱颈大哭，备叙神灯指路，得至尼庵始末。复蒙观大士托梦云：“‘尔夫幸遇浮木，得以不死，只在某月某日，当至庵中相会。’以是预知郎之来也。但郎得何消息，辄肯踪迹至此？”生亦备述遇画相寻之故。 \\n 自此便在庵中肄业，改名入泮。旋逢大比，既中乡闱，复获南宫奏捷。锦归之日，遣人持书报父。 \\n 父即驰白宋翁，翁叹曰：“此皆不肖女之愆，岂能独罪七儿。今既获第，便当相好如初，不复更记前事矣。” \\n 遂遣人至苏，接生到家完聚。其后生以兵部主事，历官至太常寺卿，告乞终养至家。 \\n 尝以扁舟过禾，登烟雨楼赋诗吊古，俄见一人方巾华服，从者数辈，亦至楼上闲眺。时生葛巾便衣，止一书僮步随，其人略不相顾，凭栏踞坐，旁若无人。 \\n 生意不堪，询其姓字，其人应声曰：“子敬姓曹，敝居即在南岸。”还以问生，生未之答，书僮曰：“家主是太常寺谢爷，尔亦知之否。” \\n 其人踌躇不安，起身逊坐，因谓生曰：“敝居咫尺，颇有园亭花木之胜，如不见弃，愿乞枉驾一观。” \\n 生亦游兴勃勃，遂渡过南岸，步入其园。竹栏潇洒，花径逶迤，果人间别一洞天也。其人慌忙备茶，茶罢随又备酒。 \\n 数杯之后，生欲起身作别。复以金莲杯送过。生爱其精妙，复转杯底细看，上镌五字云“兰斋女史制”。不觉暗暗惊异，立唤书僮取银三十两，以绐之曰：“我爱此杯形式精雅，欲令匠工照样制造，特以此银暂押杯去，君意允否？”其人欣然曰：“持去可也，何用押为。” \\n 生复遣僮细细诘问，始知其人即舟子曹春也。因以所劫之姿，起家巨万。又值族孙某获领南都乡荐，故尔改换巾服，而生亦不复识认矣。 \\n 既归武林，即以金莲杯白于臬司，立提二凶拷讯定罪。其后曹春得释，曹亥竟死获中。计其享受仅十年耳。 \\n 嗟乎，贫富命也，世之横得而荣者，未尝不以横废而死。财利之不可幸求也，亦既彰明较著，而贪得徇利之夫，比比皆是，直至樱祸而不知悔，亦愚矣哉！ \\n 后有山阴徐渭，为赋宋琬诗曰： \\n 黄莺啼时芳草暮，春深难把兰心固。 \\n 一见潘郎即有情，涌金便是琴台路。 \\n 从来才色自相怜，失行何须低尔愆。 \\n 三载禅关缘已证，至今松月尚娟娟。 \\n  \\n   \\n  "}
