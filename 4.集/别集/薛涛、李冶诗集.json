{"章节": "薛涛、李冶诗集", "正文": "　 \\n  \\n 　 \\n 　 \\n 薛涛、李冶诗集 \\n  \\n  \\n 薛涛，字洪度。本长安良家女，随父宦，流落蜀中，遂入乐籍。辨慧工诗，有林下风致。韦皋镇蜀，召令侍酒赋诗，称为女校书。出入幕府，历事十一镇，皆以诗受知，暮年屏居浣花溪。著女冠服。好制松花小笺，时号薛涛笺。有《洪度集》一卷，今编诗一卷。 \\n  \\n ————————————————————————————————（全唐诗卷次） \\n  \\n 卷803_1「酬人雨后玩竹」薛涛 \\n  \\n 南天春雨时，那鉴雪霜姿。众类亦云茂，虚心能自持。 \\n  \\n 多留晋贤醉，早伴舜妃悲。晚岁君能赏，苍苍劲节奇。 \\n  \\n 卷803_2「春望词四首」薛涛 \\n  \\n 花开不同赏，花落不同悲。欲问相思处，花开花落时。 \\n  \\n 揽草结同心，将以遗知音。春愁正断绝，春鸟复哀吟。 \\n  \\n 风花日将老，佳期犹渺渺。不结同心人，空结同心草。 \\n  \\n 那堪花满枝，翻作两相思。玉箸垂朝镜，春风知不知。 \\n  \\n 卷803_3「宣上人见示与诸公唱和」薛涛 \\n  \\n 许厕高斋唱，涓泉定不如。可怜谯记室，流水满禅居。 \\n  \\n 卷803_4「风」薛涛 \\n  \\n 猎蕙微风远，飘弦唳一声。林梢鸣淅沥，松径夜凄清。 \\n  \\n 卷803_5「月」薛涛 \\n  \\n 魄依钩样小，扇逐汉机团。细影将圆质，人间几处看。 \\n  \\n 卷803_6「蝉」薛涛 \\n  \\n 露涤清音远，风吹数叶齐。声声似相接，各在一枝栖。 \\n  \\n 卷803_7「池上双鸟」薛涛 \\n  \\n 双栖绿池上，朝暮共飞还。更忆将雏日，同心莲叶间。 \\n  \\n 卷803_8「鸳鸯草」薛涛 \\n  \\n 绿英满香砌，两两鸳鸯小。但娱春日长，不管秋风早。 \\n  \\n 卷803_9「罚赴边有怀上韦令公二首（一作陈情上韦令公）」薛涛 \\n  \\n 闻道边城苦，今来到始知。羞将门下曲，唱与陇头儿。 \\n  \\n 黠虏犹违命，烽烟直北愁。却教严谴妾，不敢向松州。 \\n  \\n 卷803_10「咏八十一颗」薛涛 \\n  \\n 色比丹霞朝日，形如合浦筼筜。 \\n  \\n 开时九九如数，见处双双颉颃。 \\n  \\n 卷803_11「谒巫山庙」薛涛 \\n  \\n 乱猿啼处访高唐，路入烟霞草木香。山色未能忘宋玉，水声犹是哭襄王。朝朝夜夜阳台下，为雨为云楚国亡。 \\n  \\n 惆怅庙前多少柳，春来空斗画眉长。 \\n  \\n 卷803_12「牡丹」薛涛 \\n  \\n 去春零落暮春时，泪湿红笺怨别离。常恐便同巫峡散，因何重有武陵期。传情每向馨香得，不语还应彼此知。 \\n  \\n 只欲栏边安枕席，夜深闲共说相思。 \\n  \\n 卷803_13「贼平后上高相公」薛涛 \\n  \\n 惊看天地白荒荒，瞥见青山旧夕阳。 \\n  \\n 始信大威能照映，由来日月借生光。 \\n  \\n 卷803_14「送友人」薛涛 \\n  \\n 水国蒹葭夜有霜，月寒山色共苍苍。 \\n  \\n 谁言千里自今夕，离梦杳如关塞长。 \\n  \\n 卷803_15「听僧吹芦管」薛涛 \\n  \\n 晓蝉呜咽暮莺愁，言语殷勤十指头。 \\n  \\n 罢阅梵书聊一弄，散随金磬泥清秋。 \\n  \\n 卷803_16「酬郭简州寄柑子」薛涛 \\n  \\n 霜规不让黄金色，圆质仍含御史香。 \\n  \\n 何处同声情最异，临川太守谢家郎。 \\n  \\n 卷803_17「上川主武元衡相国二首」薛涛 \\n  \\n 落日重城夕雾收，玳筵雕俎荐诸侯。 \\n  \\n 因令朗月当庭燎，不使珠帘下玉钩。 \\n  \\n 东阁移尊绮席陈，貂簪龙节更宜春。 \\n  \\n 军城画角三声歇，云幕初垂红烛新。 \\n  \\n 卷803_18「忆荔枝」薛涛 \\n  \\n 传闻象郡隔南荒，绛实丰肌不可忘。 \\n  \\n 近有青衣连楚水，素浆还得类琼浆。 \\n  \\n 卷803_19「斛石山晓望寄吕侍御」薛涛 \\n  \\n 曦轮初转照仙扃，旋擘烟岚上窅冥。 \\n  \\n 不得玄晖同指点，天涯苍翠漫青青。 \\n  \\n 卷803_20「寄词」薛涛 \\n  \\n 菌阁芝楼杳霭中，霞开深见玉皇宫。 \\n  \\n 紫阳天上神仙客，称在人间立世功。 \\n  \\n 卷803_21「斛石山书事」薛涛 \\n  \\n 王家山水画图中，意思都卢粉墨容。 \\n  \\n 今日忽登虚境望，步摇冠翠一千峰。 \\n  \\n 卷803_22「送姚员外」薛涛 \\n  \\n 万条江柳早秋枝，袅地翻风色未衰。 \\n  \\n 欲折尔来将赠别，莫教烟月两乡悲。 \\n  \\n 卷803_23「酬祝十三秀才」薛涛 \\n  \\n 浩思蓝山玉彩寒，冰囊敲碎楚金盘。 \\n  \\n 诗家利器驰声久，何用春闱榜下看。 \\n  \\n 卷803_24「别李郎中」薛涛 \\n  \\n 花落梧桐凤别凰，想登秦岭更凄凉。 \\n  \\n 安仁纵有诗将赋，一半音词杂悼亡。 \\n  \\n 卷803_25「送扶炼师」薛涛 \\n  \\n 锦浦归舟巫峡云，绿波迢递雨纷纷。 \\n  \\n 山阴妙术人传久，也说将鹅与右军。 \\n  \\n 卷803_26「摩诃池赠萧中丞」薛涛 \\n  \\n 昔以多能佐碧油，今朝同泛旧仙舟。 \\n  \\n 凄凉逝水颓波远，惟有碑泉咽不流。 \\n  \\n 卷803_27「乡思（用前韵）」薛涛 \\n  \\n 峨嵋山下水如油，怜我心同不系舟。 \\n  \\n 何日片帆离锦浦，棹声齐唱发中流。 \\n  \\n 卷803_28「和李书记席上见赠」薛涛 \\n  \\n 翩翩射策东堂秀，岂复相逢豁寸心。 \\n  \\n 借问风光为谁丽，万条丝柳翠烟深。 \\n  \\n 卷803_29「棠梨花和李太尉」薛涛 \\n  \\n 吴均蕙圃移嘉木，正及东溪春雨时。 \\n  \\n 日晚莺啼何所为，浅深红腻压繁枝。 \\n  \\n 卷803_30「酬文使君」薛涛 \\n  \\n 延英晓拜汉恩新，五马腾骧九陌尘。 \\n  \\n 今日谢庭飞白雪，巴歌不复旧阳春。 \\n  \\n 卷803_31「酬吴随君」薛涛 \\n  \\n 支公别墅接花扃，买得前山总未经。 \\n  \\n 入户剡溪云水满，高斋咫尺蹑青冥。 \\n  \\n 卷803_32「酬李校书」薛涛 \\n  \\n 才游象外身虽远，学茂区中事易闻。 \\n  \\n 自顾漳滨多病后，空瞻逸翮舞青云。 \\n  \\n 卷803_33「赋凌云寺二首」薛涛 \\n  \\n 闻说凌云寺里苔，风高日近绝纤埃。 \\n  \\n 横云点染芙蓉壁，似待诗人宝月来。 \\n  \\n 闻说凌云寺里花，飞空绕磴逐江斜。 \\n  \\n 有时锁得嫦娥镜，镂出瑶台五色霞。 \\n  \\n 卷803_34「九日遇雨二首」薛涛 \\n  \\n 万里惊飙朔气深，江城萧索昼阴阴。 \\n  \\n 谁怜不得登山去，可惜寒芳色似金。 \\n  \\n 茱萸秋节佳期阻，金菊寒花满院香。 \\n  \\n 神女欲来知有意，先令云雨暗池塘。 \\n  \\n 卷803_35「酬雍秀才贻巴峡图」薛涛 \\n  \\n 千叠云峰万顷湖，白波分去绕荆吴。 \\n  \\n 感君识我枕流意，重示瞿塘峡口图。 \\n  \\n 卷803_36「上王尚书」薛涛 \\n  \\n 碧玉双幢白玉郎，初辞天帝下扶桑。 \\n  \\n 手持云篆题新榜，十万人家春日长。 \\n  \\n 卷803_37「和刘宾客玉蕣」薛涛 \\n  \\n 琼枝的皪露珊珊，欲折如披玉彩寒。 \\n  \\n 闲拂朱房何所似，缘山偏映月轮残。 \\n  \\n 卷803_38「江边」薛涛 \\n  \\n 西风忽报雁双双，人世心形两自降。 \\n  \\n 不为鱼肠有真诀，谁能梦梦立清江。 \\n  \\n 卷803_39「送卢员外」薛涛 \\n  \\n 玉垒山前风雪夜，锦官城外别离魂。 \\n  \\n 信陵公子如相问，长向夷门感旧恩。 \\n  \\n 卷803_40「题竹郎庙」薛涛 \\n  \\n 竹郎庙前多古木，夕阳沈沈山更绿。 \\n  \\n 何处江村有笛声，声声尽是迎郎曲。 \\n  \\n 卷803_41「赠苏十三中丞」薛涛 \\n  \\n 洛阳陌上埋轮气，欲逐秋空击隼飞。 \\n  \\n 今日芝泥检征诏，别须台外振霜威。 \\n  \\n 卷803_42「和郭员外题万里桥」薛涛 \\n  \\n 万里桥头独越吟，知凭文字写愁心。 \\n  \\n 细侯风韵兼前事，不止为舟也作霖。 \\n  \\n 卷803_43「送郑眉州」薛涛 \\n  \\n 雨暗眉山江水流，离人掩袂立高楼。 \\n  \\n 双旌千骑骈东陌，独有罗敷望上头。 \\n  \\n 卷803_44「江亭饯别（一作宴饯，一作江亭宴）」薛涛 \\n  \\n 绿沼红泥物象幽，范汪兼倅李并州。 \\n  \\n 离亭急管四更后，不见公车心独愁。 \\n  \\n 卷803_45「海棠溪」薛涛 \\n  \\n 春教风景驻仙霞，水面鱼身总带花。 \\n  \\n 人世不思灵卉异，竞将红缬染轻沙。 \\n  \\n 卷803_46「采莲舟」薛涛 \\n  \\n 风前一叶压荷蕖，解报新秋又得鱼。 \\n  \\n 兔走乌驰人语静，满溪红袂棹歌初。 \\n  \\n 卷803_47「菱荇沼」薛涛 \\n  \\n 水荇斜牵绿藻浮，柳丝和叶卧清流。 \\n  \\n 何时得向溪头赏，旋摘菱花旋泛舟。 \\n  \\n 卷803_48「金灯花」薛涛 \\n  \\n 阑边不见蘘蘘叶，砌下惟翻艳艳丛。 \\n  \\n 细视欲将何物比，晓霞初叠赤城宫。 \\n  \\n 卷803_49「春郊游眺寄孙处士二首」薛涛 \\n  \\n 低头久立向蔷薇，爱似零陵香惹衣。 \\n  \\n 何事碧溪孙处士，百劳东去燕西飞。 \\n  \\n 今朝纵目玩芳菲，夹缬笼裙绣地衣。 \\n  \\n 满袖满头兼手把，教人识是看花归。 \\n  \\n 卷803_50「酬杨供奉法师见招」薛涛 \\n  \\n 远水长流洁复清，雪窗高卧与云平。 \\n  \\n 不嫌袁室无烟火，惟笑商山有姓名。 \\n  \\n 卷803_51「试新服裁制初成三首」薛涛 \\n  \\n 紫阳宫里赐红绡，仙雾朦胧隔海遥。 \\n  \\n 霜兔毳寒冰茧净，嫦娥笑指织星桥。 \\n  \\n 九气分为九色霞，五灵仙驭五云车。 \\n  \\n 春风因过东君舍，偷样人间染百花。 \\n  \\n 长裾本是上清仪，曾逐群仙把玉芝。 \\n  \\n 每到宫中歌舞会，折腰齐唱步虚词。 \\n  \\n 卷803_52「寄张元夫」薛涛 \\n  \\n 前溪独立后溪行，鹭识朱衣自不惊。 \\n  \\n 借问人间愁寂意，伯牙弦绝已无声。 \\n  \\n 卷803_53「酬辛员外折花见遗」薛涛 \\n  \\n 青鸟东飞正落梅，衔花满口下瑶台。 \\n  \\n 一枝为授殷勤意，把向风前旋旋开。 \\n  \\n 卷803_54「赠远二首」薛涛 \\n  \\n 芙蓉新落蜀山秋，锦字开缄到是愁。 \\n  \\n 闺阁不知戎马事，月高还上望夫楼。 \\n  \\n 扰弱新蒲叶又齐，春深花落塞前溪。 \\n  \\n 知君未转秦关骑，月照千门掩袖啼。 \\n  \\n 卷803_55「秋泉」薛涛 \\n  \\n 冷色初澄一带烟，幽声遥泻十丝弦。 \\n  \\n 长来枕上牵情思，不使愁人半夜眠。 \\n  \\n 卷803_56「柳絮」薛涛 \\n  \\n 二月杨花轻复微，春风摇荡惹人衣。 \\n  \\n 他家本是无情物，一任南飞又北飞。 \\n  \\n 卷803_57「续嘉陵驿诗献武相国」薛涛 \\n  \\n 蜀门西更上青天，强为公歌蜀国弦。 \\n  \\n 卓氏长卿称士女，锦江玉垒献山川。 \\n  \\n 卷803_58「段相国游武担寺，病不能从题寄」薛涛 \\n  \\n 消瘦翻堪见令公，落花无那恨东风。 \\n  \\n 侬心犹道青春在，羞看飞蓬石镜中。 \\n  \\n 卷803_59「赠段校书」薛涛 \\n  \\n 公子翩翩说校书，玉弓金勒紫绡裾。 \\n  \\n 玄成莫便骄名誉，文采风流定不如。 \\n  \\n 卷803_60「十离诗。犬离主」薛涛 \\n  \\n 驯扰朱门四五年，毛香足净主人怜。 \\n  \\n 无端咬著亲情客，不得红丝毯上眠。 \\n  \\n 卷803_61「十离诗。笔离手」薛涛 \\n  \\n 越管宣毫始称情，红笺纸上撒花琼。 \\n  \\n 都缘用久锋头尽，不得羲之手里擎。 \\n  \\n 卷803_62「十离诗。马离厩」薛涛 \\n  \\n 雪耳红毛浅碧蹄，追风曾到日东西。 \\n  \\n 为惊玉貌郎君坠，不得华轩更一嘶。 \\n  \\n 卷803_63「十离诗。鹦鹉离笼」薛涛 \\n  \\n 陇西独自一孤身，飞去飞来上锦茵。 \\n  \\n 都缘出语无方便，不得笼中再唤人。 \\n  \\n 卷803_64「十离诗。燕离巢」薛涛 \\n  \\n 出入朱门未忍抛，主人常爱语交交。 \\n  \\n 衔泥秽污珊瑚枕，不得梁间更垒巢。 \\n  \\n 卷803_65「十离诗。珠离掌」薛涛 \\n  \\n 皎洁圆明内外通，清光似照水晶宫。 \\n  \\n 只缘一点玷相秽，不得终宵在掌中。 \\n  \\n 卷803_66「十离诗。鱼离池」薛涛 \\n  \\n 跳跃深池四五秋，常摇朱尾弄纶钩。 \\n  \\n 无端摆断芙蓉朵，不得清波更一游。 \\n  \\n 卷803_67「十离诗。鹰离鞲」薛涛 \\n  \\n 爪利如锋眼似铃，平原捉兔称高情。 \\n  \\n 无端窜向青云外，不得君王臂上擎。 \\n  \\n 卷803_68「十离诗。竹离亭」薛涛 \\n  \\n 蓊郁新栽四五行，常将劲节负秋霜。 \\n  \\n 为缘春笋钻墙破，不得垂阴覆玉堂。 \\n  \\n 卷803_69「十离诗。镜离台」薛涛 \\n  \\n 铸泻黄金镜始开，初生三五月裴回。 \\n  \\n 为遭无限尘蒙蔽，不得华堂上玉台。 \\n  \\n 卷803_70「酬杜舍人」薛涛 \\n  \\n 双鱼底事到侬家，扑手新诗片片霞。 \\n  \\n 唱到白蘋洲畔曲，芙蓉空老蜀江花。 \\n  \\n 卷803_71「筹边楼」薛涛 \\n  \\n 平临云鸟八窗秋，壮压西川四十州。 \\n  \\n 诸将莫贪羌族马，最高层处见边头。 \\n  \\n 卷803_72「赠韦校书」薛涛 \\n  \\n 芸香误比荆山玉，那似登科甲乙年。 \\n  \\n 澹地鲜风将绮思，飘花散蕊媚青天。 \\n  \\n 卷803_73「江月楼」薛涛 \\n  \\n 秋风仿佛吴江冷，鸥路参差夕阳影。垂虹纳纳卧谯门，雉堞眈眈俯渔艇。阳安小儿拍手笑，使君幻出江南景。 \\n  \\n 卷803_74「西岩」薛涛 \\n  \\n 凭阑却忆骑鲸客，把酒临风手自招。 \\n  \\n 细雨声中停去马，夕阳影里乱鸣蜩。 \\n  \\n 卷803_75「罚赴边上武相公二首」薛涛 \\n  \\n 萤在荒芜月在天，萤飞岂到月轮边。 \\n  \\n 重光万里应相照，目断云霄信不传。 \\n  \\n 按辔岭头寒复寒，微风细雨彻心肝。 \\n  \\n 但得放儿归舍去，山水屏风永不看。 \\n  \\n 卷803_76「寄旧诗与元微之」薛涛 \\n  \\n 诗篇调态人皆有，细腻风光我独知。月下咏花怜暗澹，雨朝题柳为欹垂。长教碧玉藏深处，总向红笺写自随。 \\n  \\n 老大不能收拾得，与君开似教男儿。 \\n  \\n 卷803_77「句」薛涛 \\n  \\n 枝迎南北鸟，叶送往来风。（涛八九岁知声律。一日，其父郧指井梧曰：“庭除一古桐，耸干入云中。”涛应声云云，父愀然久之。后果入乐籍。别本载田洙遇薛涛，有落花联句、夜月联句、四时回文折齿曲，皆后人附会，兹概不录） \\n  \\n 卷866_45「赠杨蕴中」薛涛 \\n  \\n 玉漏声长灯耿耿，东墙西墙时见影。 \\n  \\n 月明窗外子规啼，忍使孤魂愁夜永。 \\n  \\n ————————————————————————————————李冶（一作裕），字季兰，女冠也，吴兴人。存诗十六首。 \\n  \\n ————————————————————————————————（全唐诗卷次） \\n  \\n 卷888_17「蔷薇花」李冶 \\n  \\n 翠融红绽浑无力，斜倚栏干似诧人。深处最宜香惹蝶，摘时兼恐焰烧春。当空巧结玲珑帐，著地能铺锦绣裀。 \\n  \\n 最好凌晨和露看，碧纱窗外一枝新。 \\n  \\n 卷888_18「柳」李冶 \\n  \\n 最爱纤纤曲水滨，夕阳移影过青蘋。东风又染一年绿，楚客更伤千里春。低叶已藏依岸棹，高枝应闭上楼人。 \\n  \\n 舞腰渐重烟光老，散作飞绵惹翠裀。 \\n  \\n 卷805_1「湖上卧病喜陆鸿渐至」李冶 \\n  \\n 昔去繁霜月，今来苦雾时。相逢仍卧病，欲语泪先垂。 \\n  \\n 强劝陶家酒，还吟谢客诗。偶然成一醉，此外更何之。 \\n  \\n 卷805_2「寄校书七兄（一作送韩校书）」李冶 \\n  \\n 无事乌程县，蹉跎岁月馀。不知芸阁吏，寂寞竟何如。 \\n  \\n 远水浮仙棹，寒星伴使车。因过大雷岸，莫忘八行书。 \\n  \\n 卷805_3「寄朱放（一作昉）」李冶 \\n  \\n 望水试登山，山高湖又阔。相思无晓夕，相望经年月。 \\n  \\n 郁郁山木荣，绵绵野花发。别后无限情，相逢一时说。 \\n  \\n 卷805_4「送韩揆之江西（一作送阎伯钧往江州）」李冶 \\n  \\n 相看指杨柳，别恨转依依。万里江西水，孤舟何处归。 \\n  \\n 湓城潮不到，夏口信应稀。唯有衡阳雁，年年来去飞。 \\n  \\n 卷805_5「道意寄崔侍郎」李冶 \\n  \\n 莫漫恋浮名，应须薄宦情。百年齐旦暮，前事尽虚盈。 \\n  \\n 愁鬓行看白，童颜学未成。无过天竺国，依止古先生。 \\n  \\n 卷805_6「从萧叔子听弹琴，赋得三峡流泉歌」李冶 \\n  \\n 妾家本住巫山云，巫山流泉常自闻。玉琴弹出转寥夐，直是当时梦里听。三峡迢迢几千里，一时流入幽闺里。 \\n  \\n 巨石崩崖指下生，飞泉走浪弦中起。初疑愤怒含雷风，又似呜咽流不通。回湍曲濑势将尽，时复滴沥平沙中。 \\n  \\n 忆昔阮公为此曲，能令仲容听不足。一弹既罢复一弹，愿作流泉镇相续。 \\n  \\n 卷805_7「相思怨」李冶 \\n  \\n 人道海水深，不抵相思半。海水尚有涯，相思渺无畔。 \\n  \\n 携琴上高楼，楼虚月华满。弹著相思曲，弦肠一时断。 \\n  \\n 卷805_8「感兴」李冶 \\n  \\n 朝云暮雨镇相随，去雁来人有返期。玉枕只知长下泪，银灯空照不眠时。仰看明月翻含意，俯眄流波欲寄词。 \\n  \\n 却忆初闻凤楼曲，教人寂寞复相思。 \\n  \\n 卷805_9「恩命追入，留别广陵故人」李冶 \\n  \\n 无才多病分龙钟，不料虚名达九重。仰愧弹冠上华发，多惭拂镜理衰容。驰心北阙随芳草，极目南山望旧峰。 \\n  \\n 桂树不能留野客，沙鸥出浦谩相逢。 \\n  \\n 卷805_10「八至」李冶 \\n  \\n 至近至远东西，至深至浅清溪。 \\n  \\n 至高至明日月，至亲至疏夫妻。 \\n  \\n 卷805_11「送阎二十六赴剡县」李冶 \\n  \\n 流水阊门外，孤舟日复西。离情遍芳草，无处不萋萋。 \\n  \\n 妾梦经吴苑，君行到剡溪。归来重相访，莫学阮郎迷。 \\n  \\n 卷805_12「得阎伯钧书」李冶 \\n  \\n 情来对镜懒梳头，暮雨萧萧庭树秋。 \\n  \\n 莫怪阑干垂玉箸，只缘惆怅对银钩。 \\n  \\n 卷805_13「结素鱼贻友人」李冶 \\n  \\n 尺素如残雪，结为双鲤鱼。欲知心里事，看取腹中书。 \\n  \\n 卷805_14「偶居」李冶 \\n  \\n 心远浮云知不还，心云并在有无间。 \\n  \\n 狂风何事相摇荡，吹向南山复北山。 \\n  \\n 卷805_15「明月夜留别」李冶 \\n  \\n 离人无语月无声，明月有光人有情。 \\n  \\n 别后相思人似月，云间水上到层城。 \\n  \\n 卷805_16「春闺怨」李冶 \\n  \\n 百尺井栏上，数株桃已红。念君辽海北，抛妾宋家东。 \\n  \\n 卷805_17「句」李冶 \\n  \\n 经时未架却，心绪乱纵横。（季兰五六岁时，其父抱于庭，令咏蔷薇云云。父恚曰：“必失行妇也。”后竟如其言） \\n  \\n 已看云鬟散，更念木枯荣。（《卧病》） \\n  \\n 鞞鼓喧行选，旌旗拂座隅。（《陷贼寄故人》） \\n  \\n 不睹河阳一县花，空见青山三两点。（《寄房明府》，以上俱见《吟窗杂录》） \\n  \\n  \\n 　"}
