{"章节": "\t\t楚辭卷第一", "正文": "　 \\n 楚辭卷第一 \\n 　 \\n  \\n 離騷經 \\n (屈原) \\n 離騷經者。屈原之所作也。屈原與楚同姓。仕於懷王。為三閭大夫。三閭之職。掌王族三姓。曰昭屈原景。屈原序其譜屬。率其賢良以厲國士。入則與王圖議政事。決定嫌疑。出則監察群下。應對諸侯。謀行職修。王甚珍之。同列大夫上官靳尚。妒害其能。共譖毀之。 \\n 王乃疏屈原。屈原執履忠貞。而被讒邪。憂心煩亂。不知所愬。乃作離騷經。離。別也。騷。愁也。經。徑也。言已放逐離別。中心愁思。猶依道徑以風諫君也。故上述唐虞三後之制。下序乘紂羿澆之敗。冀君覺悟。 \\n 反於正道而還已也。是時秦昭王使張儀譎詐懷王。令絕齊交。又使誘楚。請與俱會武關。逐脅與俱歸。拘留不遣。卒客死於秦。其子襄王。復用讒言。遷屈原於江南。原放在草野。復作九章。援天引聖。以自證明。終不見省。不忍以清白久居濁世。逐赴汩淵。自沉而死。離騷之文。依詩取興。引類譬諭。故善鳥香草。以配忠貞。惡禽臭物。以比讒佞。靈脩美人。以媲於君。宓妃佚女。以譬賢臣。虯龍鸞鳳。以託君子。飄風雲霓。以為小人。其詞溫而雅。其義皎而朗。凡百君子。莫不慕其清高。嘉其文采。哀其不遇。而湣其志焉。 \\n 帝高陽之苗裔兮。朕皇考曰伯庸。 \\n 攝提貞于孟陬兮。惟庚寅吾以降。 \\n 皇覽揆余初度兮。肇錫餘以嘉名。 \\n 名餘曰正則兮。字餘曰靈均。 \\n 紛吾既有此內美兮。又重之以脩能。 \\n 扈江離與辟芷兮。紉秋蘭以為佩。 \\n 汩餘若將不及兮。恐年歲之不吾與。 \\n 朝搴阰之木蘭兮。夕攬洲之宿莽。 \\n 日月忽其不淹兮。春與秋其代序。 \\n 惟草木之零落兮。恐美人之遲暮。 \\n 不撫壯而棄穢兮。何不改此度。 \\n 乘騏驥以馳騁兮。來吾道夫先路。 \\n 昔三後之純粹兮。固眾芳之所在。 \\n 雜申椒與菌桂兮。豈維紉夫蕙茞。 \\n 彼堯舜之耿介兮。既遵道而得路。 \\n 何桀紂之猖披兮。夫唯捷徑以窘步。 \\n 惟夫黨人之偷樂兮。路幽昧以險隘。 \\n 豈餘身之憚殃兮。恐皇輿之敗績。 \\n 忽奔走以先後兮。及前王之踵武。 \\n 荃不察餘之中情兮。反信讒而幾齌怒。 \\n 餘固知謇謇之為患兮。忍而不能舍也。 \\n 指九天以為正兮。夫唯靈脩之故也。 \\n 曰黃昏以為期兮。羌中道而改路。 \\n 初既與余成言兮。後悔遁而有他。 \\n 餘既不難夫離別兮。傷靈脩之數化。 \\n 餘既滋蘭之九畹兮。又樹蕙之百畝。 \\n 畦留夷與揭車兮。雜杜衡與芳芷。 \\n 冀枝葉之峻茂兮。願俟時乎吾將刈。 \\n 雖萎絕其亦何傷兮。哀眾芳之蕪穢。 \\n 眾皆競進以貪婪兮。憑不猒乎求索。 \\n 羌內恕己以量人兮。各興心而嫉妒。 \\n 忽馳騖以追逐兮。非餘心之所急。 \\n 老冉冉其將至兮。恐脩名之不立。 \\n 朝飲木蘭之墜露兮。夕餐秋菊之落英。 \\n 苟餘情其信姱以練要兮。長顑頷亦何傷。 \\n 攬木根以結茞兮。貫薜荔之落蕊。 \\n 矯菌桂以紉蕙兮。索胡繩之纚纚。 \\n 謇吾法夫前脩兮。非世俗之所服。 \\n 雖不周於今之人兮。願依彭鹹之遺則。 \\n 長太息以掩涕兮。哀民生之多艱。 \\n 餘雖好脩姱以鞿羈兮。謇朝誶而夕替。 \\n 既替餘以蕙纕兮。又申之以攬茞。 \\n 亦餘心之所善兮。雖九死其猶未悔。 \\n 怨靈脩之浩蕩兮。終不察夫民心。 \\n 眾女嫉餘之蛾眉兮。謠諑謂餘以善淫。 \\n 固時俗之工巧兮。偭規矩而改錯。 \\n 背繩墨以追曲兮。競周容以為度。 \\n 忳鬱邑餘侘傺兮。吾獨窮困乎此時也。 \\n 寧溘死以流亡兮。餘不忍為此態也。 \\n 鷙烏之不群兮。自前世而固然。 \\n 何方圜之能周兮。夫孰異道而相安。 \\n 屈心而抑志兮。忍尤而攘詬。 \\n 伏清白以死直兮。固前聖之所厚。 \\n 悔相道之不察兮。延佇乎吾將反。 \\n 回朕車以復路兮。及行迷之未遠。 \\n 步餘馬於蘭皋兮。馳椒丘且焉止息。 \\n 進不入以離尤兮。退將復脩吾初服。 \\n 製芰荷以為衣兮。集芙蓉以為裳。 \\n 不吾知其亦已兮。苟餘情其信芳。 \\n 高餘冠之岌岌兮。長餘佩之陸離。 \\n 芳與澤其雜糅兮。唯昭質其猶未虧。 \\n 忽反顧以遊目兮。將往觀乎四荒。 \\n 佩繽紛其繁飾兮。芳菲菲其彌章。 \\n 民生各有所樂兮。余獨好脩以為常。 \\n 雖體解吾猶未變兮。豈餘心之可懲。 \\n 女嬃之嬋媛兮。申申其詈予。 \\n 曰鯀婞直以亡身兮。終然殀乎羽之野。 \\n 汝何博謇而好脩兮。紛獨有此姱節。 \\n 薋菉葹以盈室兮。判獨離而不服。 \\n 眾不可戶說兮。孰雲察餘之中情。 \\n 世並舉而好朋兮。夫何煢獨而不予聽。 \\n 依前聖以節中兮。喟憑心而歷茲。 \\n 濟沅湘以南征兮。就重華而敶詞。 \\n 啟九辯與九歌兮。夏康娛以自縱。 \\n 不顧難以圖後兮。五子用失乎家巷。 \\n 羿淫遊以佚畋兮。又好射夫封狐。 \\n 固亂流其鮮終兮。浞又貪夫厥家。 \\n 澆身被服強圉兮。縱欲而不忍。 \\n 日康娛而自忘兮。厥首用夫顛隕。 \\n 夏桀之常違兮。乃遂焉而逢殃。 \\n 後辛之菹醢兮。殷宗用而不長。 \\n 湯禹儼而祇敬兮。周論道而莫差。 \\n 舉賢而授能兮。循繩墨而不頗。 \\n 皇天無私阿兮。覽民德焉錯輔。 \\n 夫維聖哲以茂行兮。苟得用此下土。 \\n 瞻前而顧後兮。相觀民之計極。 \\n 夫孰非義而可用兮。孰非善而可服。 \\n 阽余身而危死兮。覽余初其猶未悔。 \\n 不量鑿而正枘兮。固前脩以菹醢。 \\n 曾歔欷餘鬱邑兮。哀朕時之不當。 \\n 攬茹蕙以掩涕兮。霑餘襟之浪浪。 \\n 跪敷衽以陳辭兮。耿吾既得此中正。 \\n 駟玉虯以乘鷖兮。溘埃風餘上征。 \\n 朝發軔於蒼梧兮。夕餘至乎縣圃。 \\n 欲少留此靈瑣兮。日忽忽其將暮。 \\n 吾令義和弭節兮。望崦嵫而勿迫。 \\n 路曼曼其脩遠兮。吾將上下而求索。 \\n 飲余馬於咸池兮。總餘轡乎扶桑。 \\n 折若木以拂日兮。聊逍遙以相羊。 \\n 前望舒使先驅兮。後飛廉使奔屬。 \\n 鸞皇為餘先戒兮。雷師告餘以未具。 \\n 吾令鳳鳥飛騰兮。繼之以日夜。 \\n 飄風屯其相離兮。帥雲霓而來禦。 \\n 紛總總其離合兮。斑陸離其上下。 \\n 吾令帝閽開關兮。倚閶闔而望予。 \\n 時曖曖其將罷兮。結幽蘭而延佇。 \\n 世溷濁而不分兮。好蔽美而嫉妒。 \\n 朝吾將濟於白水兮。登閬風而紲馬。 \\n 忽反顧以流涕兮。哀高丘之無女。 \\n 溘吾遊此春宮兮。折瓊枝以繼佩。 \\n 及榮華之未落兮。相下女之可詒。 \\n 吾令豐隆乘雲兮。求宓妃之所在。 \\n 解佩纕以結言兮。吾令蹇脩以為理。 \\n 紛總總其離合兮。忽緯繣其難遷。 \\n 夕歸次於窮石兮。朝濯髮乎洧盤。 \\n 保厥美以驕傲兮。日康娛以淫遊。 \\n 雖信美而無禮兮。來違棄而改求。 \\n 覽相觀於四極兮。周流乎天餘乃下。 \\n 望瑤臺之偃蹇兮。見有娀之佚女。 \\n 吾令鴆為媒兮。鴆告餘以不好。 \\n 雄鳩之鳴逝兮。餘猶惡其佻巧。 \\n 心猶豫而狐疑兮。欲自適而不可。 \\n 鳳皇既受詒兮。恐高辛之先我。 \\n 欲遠集而無所止兮。聊浮遊以逍遙。 \\n 及少康之未家兮。留有虞之二姚。 \\n 理弱而媒拙兮。恐導言之不固。 \\n 世溷濁而嫉賢兮。好蔽美而稱惡。 \\n 閨中既以邃遠兮。哲王又不寤。 \\n 懷朕情而不發兮。餘焉能忍與此終古。 \\n 索藑茅以筳篿兮。命靈氛為餘占之。 \\n 曰兩美其必合兮。孰信脩而慕之。 \\n 思九州之博大兮。豈唯是其有女。 \\n 曰勉遠逝而無狐疑兮。孰求美而釋女。 \\n 何所獨無芳草兮。爾何懷乎故宇。 \\n 世幽昧以昡曜兮。孰雲察餘之善惡。 \\n 民好惡其不同兮。惟此黨人其獨異。 \\n 戶服艾以盈要兮。謂幽蘭其不可佩。 \\n 覽察草木其猶未得兮。豈珵美之能當。 \\n 蘇糞壤以充幃兮。謂申椒其不芳。 \\n 欲從靈氛之吉占兮。心猶豫而狐疑。 \\n 巫鹹將夕降兮。懷椒糈而要之。 \\n 百神翳其備降兮。九疑繽其並迎。 \\n 皇剡剡其揚靈兮。告余以吉故。 \\n 日勉陞降以上下兮。求矩矱之所同。 \\n 湯禹嚴而求合兮。摯咎繇而能調。 \\n 苟中情其好脩兮。又何必用夫行媒。 \\n 說操築於傳巖兮。武丁用而不疑。 \\n 呂望之鼓刀兮。遭周文而得舉。 \\n 甯戚之謳歌兮。齊桓聞以該輔。 \\n 及年歲之未宴兮。時亦猶其未央。 \\n 恐鵜鴃之先鳴兮。使夫百草為之不芳。 \\n 何瓊佩之偃蹇兮。眾薆然而蔽之。 \\n 帷此黨人之不諒兮。恐嫉妒而折之。 \\n 時繽紛其變易兮。又何可以淹留。 \\n 蘭芷變而不芳兮。荃蕙化而為茅。 \\n 何昔日之芳草兮。今直為此蕭艾也。 \\n 豈其有他故兮。莫好脩之害也。 \\n 余以蘭為何恃兮。羌無實而容長。 \\n 委厥美以從俗兮。苟得列乎眾芳。 \\n 椒專佞以慢慆兮。樧又欲充夫佩幃。 \\n 既幹進而務入兮。又何芳之能祇。 \\n 固時俗之流從兮。又孰能無變化。 \\n 覽椒蘭其若茲兮。又況揭車與江離。 \\n 惟茲佩之可貴兮。委厥美而歷茲。 \\n 芳菲菲而難虧兮。芬至今猶未沫。 \\n 和調度以自娛兮。聊浮游而求女。 \\n 及余飾之方壯兮。周流觀乎上下。 \\n 靈氛既告余以吉占兮。歷吉日乎吾將行。 \\n 折瓊枝以為羞兮。精瓊爢以為粻。 \\n 為餘駕飛龍兮。雜瑤象以為車。 \\n 何離心之可同兮。吾將遠逝以自疏。 \\n 邅吾道夫崑崙兮。路脩遠以周流。 \\n 揚雲霓之晻藹兮。鳴玉鸞之啾啾。 \\n 朝發軔於天津兮。夕餘至乎西極。 \\n 鳳皇翼其承旂兮。高翱翔之翼翼。 \\n 忽吾行此流沙兮。遵赤水而容與。 \\n 麾蛟龍使梁津兮。詔西皇使涉予。 \\n 路脩遠以多艱兮。騰眾車使徑待。 \\n 路不周以左轉兮。指西海以為期。 \\n 屯餘車其千乘兮。齊玉軑而並馳。 \\n 駕八龍之婉婉兮。載雲旗之委蛇。 \\n 抑志而弭節兮。神高馳之邈邈。 \\n 奏九歌而舞韶兮。聊假日以媮樂。 \\n 陟陞皇之赫戲兮。忽臨睨夫舊鄉。 \\n 僕夫悲餘馬懷兮。蜷扃顧而不行。 \\n 亂曰。已矣哉。 \\n 國無人莫我知兮。又何懷乎故都。 \\n 既莫足與為美政兮。吾將從彭咸之所居。 \\n  \\n 　"}
{"章节": "楚辭卷第二", "正文": "　 \\n 楚辭卷第二 \\n 　 \\n  \\n 九歌 \\n （屈原） \\n 九歌者。屈原之作也。昔楚國南郢之邑。沅湘之間。其俗信鬼而好祠。其祠必作歌樂鼓舞以樂諸神。屈原放逐。竄伏其域。懷憂苦毒﹐愁思沸鬱。出見俗人祭祀之禮。歌舞之樂。其詞鄙陋。因為作九歌之曲。上陳事神之敬。下見已之冤結。託之以風諫。故其文意不同。章句雜錯。而廣異義焉。 \\n 東皇太一 \\n 吉日兮辰良。穆將愉兮上皇。 \\n 撫長劍兮玉珥。璆鏘鳴兮琳琅。 \\n 瑤席兮玉瑱。盍將把兮瓊芳。 \\n 蕙肴蒸兮蘭藉。奠桂酒兮椒漿。 \\n 揚枹兮拊鼓。疏緩節兮安歌。 \\n 陳竽瑟兮浩倡。靈偃蹇兮姣服。 \\n 芳菲菲兮滿堂。五音紛兮繁會。 \\n 君欣欣兮樂康。 \\n 雲中君 \\n 浴蘭湯兮沐芳。華采衣兮若英。 \\n 靈連蜷兮既留。爛昭昭兮未央。 \\n 蹇將憺兮壽宮。與日月兮齊光。 \\n 龍駕兮帝服。聊翱遊兮周章。 \\n 靈皇皇兮既降。猋遠舉兮雲中。 \\n 覽冀州兮有餘。橫四海兮焉窮。 \\n 思夫君兮太息。極勞心兮忡忡。 \\n 湘君 \\n 君不行兮夷猶。蹇誰留兮中洲。 \\n 美要眇兮宜修。沛吾乘兮桂舟。 \\n 令沅湘兮無波。使江水兮安流。 \\n 望夫君兮未來。吹參差兮誰思。 \\n 駕飛龍兮北征。邅吾道兮洞庭。 \\n 薜荔柏兮蕙綢。蓀橈兮蘭旌。 \\n 望涔陽兮極浦。橫大江兮揚靈。 \\n 揚靈兮未極。女嬋媛兮為餘太息。 \\n 橫流涕兮潺湲。隱思君兮陫側。 \\n 桂櫂兮蘭枻。斲冰兮積雪。 \\n 采薜荔兮水中。搴芙蓉兮木末。 \\n 心不同兮媒勞。恩不甚兮輕絕。 \\n 石瀨兮淺淺。飛龍兮翩翩。 \\n 交不忠兮怨長。期不信兮告餘以不閒。 \\n 晁騁騖兮江皋。夕弭節兮北渚。 \\n 鳥次兮屋上。水周兮堂下。 \\n 捐余玦兮江中。遺餘佩兮醴浦。 \\n 采芳洲兮杜若。將以遺兮下女。 \\n 時不可兮再得。聊逍遙兮容與。 \\n 湘夫人 \\n 帝子降兮北渚。目眇眇兮愁予。 \\n 嫋嫋兮秋風。洞庭波兮木葉下。 \\n 白薠兮騁望。與佳期兮夕張。 \\n 鳥萃兮蘋中。罾何為兮木上。 \\n 沅有茞兮醴有蘭。思公子兮未敢言。 \\n 荒忽兮遠望。觀流水兮潺湲。 \\n 麋何食兮庭中。蛟何為兮水裔。 \\n 朝馳余馬兮江皋。夕濟兮西澨。 \\n 聞佳人兮召予。將騰駕兮偕逝。 \\n 築室兮水中。葺之兮荷蓋。 \\n 蓀壁兮紫壇。播芳椒兮成堂。 \\n 桂棟兮蘭橑。辛夷楣兮葯房。 \\n 罔薜荔兮為帷。擗蕙櫋兮既張。 \\n 白玉兮為鎮。疏石蘭兮為芳。 \\n 芷葺兮荷屋。繚之兮杜衡。 \\n 合百草兮實庭。建芳馨兮廡門。 \\n 九嶷繽兮並迎。靈之來兮如雲。 \\n 捐余袂兮江中。遺餘褋兮醴浦。 \\n 搴汀洲兮杜若。將以遺兮遠者。 \\n 時不可兮驟得。聊逍遙兮容與。 \\n 大司命 \\n 廣開兮天門。紛吾乘兮玄雲。 \\n 令飄風兮先驅。使涷雨兮灑塵。 \\n 君迴翔兮以下。踰空桑兮從女。 \\n 紛總總兮九州。何壽夭兮在予。 \\n 高飛兮安翔。乘清氣兮禦陰陽。 \\n 吾與君兮齋速。導帝之兮九坑。 \\n 靈衣兮被被。玉佩兮陸離。 \\n 壹陰兮壹陽。眾莫知兮餘所為。 \\n 折疏麻兮瑤華。將以遺兮離居。 \\n 老冉冉兮既極。不寖近兮愈疏。 \\n 乘龍兮轔轔。高駝兮沖天。 \\n 結桂枝兮延佇。羌愈思兮愁人。 \\n 愁人兮奈何。願若今兮無虧。 \\n 固人命兮有當。孰離合兮可為。 \\n 少司命 \\n 秋蘭兮麋蕪。羅生兮堂下。 \\n 綠葉兮素枝。芳菲菲兮襲予。 \\n 夫人自有兮美子。蓀何以兮愁苦。 \\n 秋蘭兮青青。綠葉兮紫莖。 \\n 滿堂兮美人。忽獨與余兮目成。 \\n 入不言兮出不辭。乘回風兮載雲旗。 \\n 悲莫悲兮生別離。樂莫樂兮新相知。 \\n 荷衣兮蕙帶。儵而來兮忽而逝。 \\n 夕宿兮帝郊。君誰須兮雲之際。 \\n 與女遊兮九河。衝風至兮水揚波。 \\n 與女沐兮咸池。晞女髮兮陽之阿。 \\n 望美人兮未來。臨風怳兮浩歌。 \\n 孔蓋兮翠旍。登九天兮撫慧星。 \\n 竦長劍兮擁幼艾。蓀獨宜兮為民正。 \\n 東君 \\n 暾將出兮東方。照吾檻兮扶桑。 \\n 撫余馬兮安驅。夜皎皎兮既明。 \\n 駕龍輈兮乘雷。載雲旗兮委蛇。 \\n 長太息兮將上。心低佪兮顧懷。 \\n 羌聲色兮娛人。觀者憺兮忘歸。 \\n 緪瑟兮交鼓。簫鍾兮瑤虡。 \\n 鳴箎兮吹竽。思靈保兮賢姱。 \\n 翾飛兮翠曾。展詩兮會舜。 \\n 應律兮合節。靈之來兮蔽日。 \\n 青雲衣兮白霓裳。舉長夭兮射天狼。 \\n 操餘弧兮反淪降。援北斗兮酌桂漿。 \\n 撰余轡兮高駝翔。杳冥冥兮以東行。 \\n 河伯 \\n 與女遊兮九河。衝風起兮橫波。 \\n 乘水車兮荷蓋。駕兩龍兮驂螭。 \\n 登崑崙兮四望。心飛揚兮浩蕩。 \\n 日將暮兮悵望歸。惟極浦兮寤懷。 \\n 魚鱗屋兮龍堂。紫貝闕兮朱宮。 \\n 靈何為兮水中。乘白黿兮逐文魚。 \\n 與女遊兮河之渚。流澌紛兮將來下。 \\n 子交手兮東行。送美人兮南浦。 \\n 波滔滔兮來迎。魚鄰鄰兮媵予。 \\n 山鬼 \\n 若有人兮山之阿。被薜荔兮帶女羅。 \\n 既含睇兮又宜笑。子慕予兮善窈窕。 \\n 乘赤豹兮從文狸。辛夷車兮結桂旗。 \\n 被石蘭兮帶杜衡。折芳馨兮遺所思。 \\n 餘處篁幽兮。終不見天。 \\n 路險難兮獨後來。表獨立兮山之上。 \\n 雲容容兮而在下。杳冥冥兮羌晝晦。 \\n 東風飄兮神靈雨。留靈脩兮憺忘歸。 \\n 歲既宴兮孰華予。采三秀兮於山間。 \\n 石磊磊兮葛蔓蔓。怨公子兮悵忘歸。 \\n 君思我兮不得閒。山中人兮芳杜若。 \\n 飲石泉兮蔭松柏。君思我兮然疑作。 \\n 雷填填兮雨冥冥。猿啾啾兮又夜鳴。 \\n 風颯颯兮木蕭蕭。思公子兮徒離憂。 \\n 國殤 \\n 操吳戈兮被犀甲。車錯轂兮短兵接。 \\n 旌蔽日兮敵若雲。矢交墜兮士爭先。 \\n 淩余陣兮躐餘行。左驂殪兮右刃傷。 \\n 霾兩輪兮縶四馬。援玉枹兮擊鳴鼓。 \\n 天時墜兮威靈怒。嚴殺盡兮棄原野。 \\n 出不入兮往不反。平原忽兮路超遠。 \\n 帶長劍兮挾秦弓。首身離兮心不懲。 \\n 誠既勇兮又以武。終強兮不可淩。 \\n 身既死兮神以靈。子魂魄兮為鬼雄。 \\n 禮魂 \\n 成禮兮會鼓。傳芭兮代舞。 \\n 姱女倡兮容與。春蘭兮秋菊。 \\n 長無絕兮終古。 \\n  \\n 　"}
{"章节": "楚辭卷第三", "正文": "　 \\n 楚辭卷第三 \\n 　 \\n  \\n 天問 \\n （屈原） \\n 天問者。屈原之作也。何不言問天。天尊不可問。故曰天問也。屈原放逐。憂心愁悴。彷徨山澤。經歷陵陸。嗟號昊旻。仰天歎息。見楚有先王之廟。及公卿祠堂。圖畫天地山川神靈。琦瑋僪佹。及古賢聖怪物行事。周流罷倦。休息其下。仰見圖畫。因書其壁。何而問之。以渫憤懣。舒瀉愁思。楚人哀惜屈原。因共論述。故其文義不次序雲爾。 \\n 日遂古之初。誰傳道之。 \\n 上下未形。何由考之。 \\n 冥昭瞢闇。誰能極之。 \\n 馮翼惟像。何以識之。 \\n 明明闇闇。惟時何為。 \\n 陰陽三合。何本何化。 \\n 圜則九重。孰營度之。 \\n 惟茲何功。孰初作之。 \\n 斡維焉繫。天極焉加。 \\n 八柱何當。東南何虧。 \\n 九天之際。安放安屬。 \\n 隅隈多有。誰知其數。 \\n 天何所遝。十二焉分。 \\n 日月安屬。列星安陳。 \\n 出自湯穀。次於蒙汜。 \\n 自明及晦。所行幾裏。 \\n 夜光何德。死則又育。 \\n 厥利維何。而顧菟在腹。 \\n 女岐無合。夫焉取九子。 \\n 伯強何處。惠氣安在。 \\n 何闔而晦。何開而明。 \\n 角宿未旦。曜靈安藏。 \\n 不任汨鴻。師何以尚之。 \\n 僉曰何憂。何不課而行之。 \\n 鴟龜曳銜。鯀何聽焉。 \\n 順欲成功。帝何刑焉。 \\n 永遏在羽山。夫何三年不施。 \\n 伯禹愎鯀。夫何以變化。 \\n 纂就前緒。遂成考功。 \\n 何續初繼業。而厥謀不同。 \\n 洪泉極深。何以窴之。 \\n 地方九則。何以墳之。 \\n 河海應龍。何盡何歷。 \\n 鯀何所營。禹何所成。 \\n 康回馮怒。墜何故以東南傾。 \\n 九州安錯。川谷何洿。 \\n 東流不溢。孰知其故。 \\n 東西南北。其修孰多。 \\n 南北順橢。其衍幾何。 \\n 崑崙縣圃。其居安在。 \\n 增城九重。其高幾裏。 \\n 四方之門。其誰從焉。 \\n 西北辟啟。何氣通焉。 \\n 日安不到。燭龍何照。 \\n 義和之未揚。若華何光。 \\n 何所冬暖。何所夏寒。 \\n 焉有石林。何獸能言。 \\n 焉有虯龍。負熊以遊。 \\n 雄虺九首。儵忽焉在。 \\n 何所不死。長人何守。 \\n 靡蓱九衢。枲華安居。 \\n 一蛇吞象。厥大何如。 \\n 黑水玄趾。三危安在。 \\n 延年不死。壽何所止。 \\n 鯪魚何所。鬿堆焉處。 \\n 羿焉彃日。烏焉解羽。 \\n 禹之力獻功。降省下土四方。 \\n 焉得彼嵞山女。而通之於台桑。 \\n 閔妃匹合。厥身是繼。 \\n 胡維嗜不同味。而快晁飽。 \\n 啟代益作後。卒然離蠥。 \\n 何啟惟憂。而能拘是達。 \\n 皆歸射鞫。而無害厥躬。 \\n 何後益作革。而禹播降。 \\n 啟棘賓商。九辯九歌。 \\n 何勤子屠母。而死分竟地。 \\n 帝降夷羿。革孽夏民。 \\n 胡射夫河伯。而妻彼雒嬪。 \\n 馮珧利決。封狶是射。 \\n 何獻蒸肉之膏。而後帝不若。 \\n 浞娶純狐。眩妻爰謀。 \\n 何羿之射革。而交吞揆之。 \\n 阻窮西征。巖何越焉。 \\n 化為黃熊。巫何活焉。 \\n 鹹播秬黍。莆雚是營。 \\n 何由並投。而鯀疾脩盈。 \\n 白蜺嬰茀。胡為此堂。 \\n 安得夫良藥。不能固臧。 \\n 天式從橫。陽離爰死。 \\n 大鳥何鳴。夫焉喪厥體。 \\n 蓱號起雨。何以興之。 \\n 撰體協脅。鹿何膺之。 \\n 鼇戴山抃。何以安之。 \\n 釋舟陵行。何以遷之。 \\n 惟澆在戶。何求于嫂。 \\n 何少康逐。犬而顛隕厥首。 \\n 女歧縫裳。而館同爰止。 \\n 何顛易厥首。而親以逢殆。 \\n 湯謀易旅。何以厚之。 \\n 覆舟斟尋。何道取之。 \\n 桀伐蒙山。何所得焉。 \\n 妹嬉何肆。湯何殛焉。 \\n 舜閔在家。父何以鱞。 \\n 堯不姚告。二女何親。 \\n 厥萌在初。何所億焉。 \\n 璜壹十成。誰所極焉。 \\n 登立為帝。孰道尚之。 \\n 女媧有體。孰制匠之。 \\n 舜服厥弟。終然為害。 \\n 何肆犬體。而厥身不危敗。 \\n 吳獲迄古。南嶽是止。 \\n 孰期去斯。得兩男子。 \\n 緣鵠飾玉。後帝是饗。 \\n 何承謀夏桀。終以滅喪。 \\n 帝乃降觀。下逢伊摯。 \\n 何條放致罰。而黎服大說。 \\n 簡狄在臺嚳何宜。玄鳥致貽女何喜。 \\n 該秉季德。厥父是臧。 \\n 胡終弊于有扈。牧夫牛羊。 \\n 幹協時舞。何以懷之。 \\n 平脅曼膚。何以肥之。 \\n 有扈牧豎。雲何而逢。 \\n 擊床先出。其命何從。 \\n 恆秉季德。焉得夫朴牛。 \\n 何往營班祿。不但還來。 \\n 昏微遵跡。有狄不寧。 \\n 何繁鳥萃棘。負子肆情。 \\n 眩弟並淫。危害厥兄。 \\n 何變化以作詐。後嗣而逢長。 \\n 成湯東巡。有莘爰極。 \\n 何乞彼小臣。而吉妃是得。 \\n 水濱之木。得彼小子。 \\n 夫何惡之媵。有莘之婦。 \\n 湯出重泉。夫何罪尤。 \\n 不勝心伐帝。夫誰使挑之。 \\n 會晁爭盟。何踐吾期。 \\n 蒼鳥群飛。孰使萃之。 \\n 到擊紂躬。叔旦不嘉。 \\n 何親揆發足。周之命以咨嗟。 \\n 授殷天下。其位安施。 \\n 反成乃亡。其罪伊何。 \\n 爭遣伐器。何以行之。 \\n 並驅擊翼。何以將之。 \\n 昭後成遊。南土爰底。 \\n 利惟何。逢彼白雉。 \\n 穆王巧梅。夫何為周流。 \\n 環理天下。夫何索求。 \\n 妖夫曳衒。何號於市。 \\n 周幽誰誅。焉得夫褎姒。 \\n 天命反側。何罰何佑。 \\n 齊桓九會。卒然身殺。 \\n 彼王紂之躬。孰使亂惑。 \\n 何惡輔弼。讒諂是服。 \\n 比干何逆。而抑沈之。 \\n 雷開阿順。而賜封之。 \\n 何聖人之一德。卒其異方。 \\n 梅伯受醢。箕子詳狂。 \\n 稷維元子。帝何竺之。 \\n 投之於冰上。鳥何燠之。 \\n 何馮弓挾矢。殊能將之。 \\n 既驚帝切激。何逢長之。 \\n 伯昌號衰。秉鞭作牧。 \\n 何令徹彼歧社。命有殷國。 \\n 遷藏就歧何能依。殷有惑婦何所譏。 \\n 受賜茲醢。西伯上告。 \\n 何親就上帝。罰殷之命以不救。 \\n 師望在肆昌何識。鼓刀揚聲後何喜。 \\n 武發殺殷何所悒。載屍集戰何所急。 \\n 伯林雉經。維其何故。 \\n 何感天抑墜。夫誰畏懼。 \\n 皇天集命。惟何戒之。 \\n 受禮天下。又使至代之。 \\n 初湯臣摯。後茲承輔。 \\n 何卒官湯。尊食宗緒。 \\n 勳闔夢生。少離散亡。 \\n 何壯武厲。能流厥嚴。 \\n 彭鏗斟雉帝何饗。受壽永多。 \\n 夫何久長。中央共牧後何怒。 \\n 螽蛾微命力何固。驚女采薇鹿何祐。 \\n 北至回水萃何喜。兄有噬犬弟何欲。 \\n 易之以百兩。卒無祿。 \\n 薄暮雷電歸何憂。厥嚴不奉帝何求。 \\n 伏匿穴處爰何雲。荊勳作師夫何長。 \\n 悟過改更。我又何言。 \\n 吳光爭國。久餘是勝。 \\n 何環穿自閭社丘陵。爰出子文。 \\n 吾告堵敖以不長。何試上自予。 \\n 忠名彌彰。 \\n 下一卷目　錄上一卷 \\n  \\n 　"}
{"章节": "楚辭卷第四", "正文": "　 \\n 楚辭卷第四 \\n 　 \\n  \\n 九章 \\n （屈原） \\n 九章者。屈原之作也。屈原放於江南之野。思君念國。懮心罔極。故復作九章。章者。著也。明也。言已所陳忠信之道。甚著明也。卒不見納。委命自沉。委命自沉。楚人惜而哀之。世論其詞。以相傳焉。 \\n 惜誦 \\n 惜誦以致湣兮，發憤以抒情。 \\n 所作忠而言之兮，指蒼天以為正。 \\n 令五帝以折中兮，戒六神與嚮服。 \\n 俾山川以備禦兮，命咎繇使聽直。 \\n 竭忠誠以事君兮，反離群而贅尤。 \\n 忘儇媚以背眾兮，待明君其知之。 \\n 言與行其可跡兮，情與貌其不變。 \\n 故相臣莫若君兮，所以證之不遠。 \\n 吾誼先君而後身兮，羌眾人之所仇也。 \\n 專惟君而無他兮，又眾兆之所讎也。 \\n 壹心而不豫兮，羌不可保也。 \\n 疾親君而無他兮，有招禍之道也。 \\n 思君其莫我忠兮，忽忘身之賤貧。 \\n 事君而不貳兮，迷不知寵之門。 \\n 忠何罪以遇罰兮，亦非餘心之所志。 \\n 行不群以巔越兮，又眾兆之所咍。 \\n 紛逢尤以離謗兮，謇不可釋也。 \\n 情沈抑而不達兮，又蔽而莫之白也。 \\n 心鬱邑餘侘傺兮，又莫察餘之中情。 \\n 固煩言不可結詒兮，願陳志而無路。 \\n 退靜默而莫餘知兮，進號呼又莫吾聞。 \\n 申侘傺之煩惑兮，中悶瞀之忳忳。 \\n 昔餘夢登天兮，魂中道而無杭。 \\n 吾使厲神占之兮，曰：「有志極而無旁。」 \\n 終危獨以離異兮，曰君可思而不可恃。 \\n 故眾口其鑠金兮，初若是而逢殆。 \\n 懲於羹者而吹齏兮，何不變此志也？ \\n 欲釋階而登天兮，猶有曩之態也。 \\n 眾駭遽以離心兮，又何以為此伴也？ \\n 同極而異路兮，又何以為此援也？ \\n 晉申生之孝子兮，父信讒而不好。 \\n 行婞直而不豫兮，鯀功用而不就。 \\n 吾聞作忠以造怨兮，忽謂之過言。 \\n 九折臂而成醫兮，吾至今而知其信然。 \\n 矰弋機而在上兮，罻羅張而在下。 \\n 設張辟以娛君兮，願側身而無所。 \\n 欲儃佪以幹傺兮，恐重患而離尤。 \\n 欲高飛而遠集兮，君罔謂女何之？ \\n 欲橫奔而失路兮，堅志而不忍。 \\n 背膺牉以交痛兮，心鬱結而紆軫。 \\n 檮木蘭以矯蕙兮，鑿申椒以為糧。 \\n 播江離與滋菊兮，願春日以為糗芳。 \\n 恐情質之不信兮，故重著以自明。 \\n 矯茲媚以私處兮，願曾思而遠身。 \\n 涉江 \\n 餘幼好此奇服兮，年既老而不衰。 \\n 帶長鋏之陸離兮，冠切雲之崔嵬。 \\n 被明月兮珮寶璐，世溷濁而莫餘知兮。 \\n 吾方高馳而不顧，駕青虯兮驂白螭。 \\n 吾與重華遊兮瑤之圃，登崑崙兮食玉英。 \\n 與天地兮同壽，與日月兮齊光。 \\n 哀南夷之莫吾知兮，旦余濟乎江、湘。 \\n 乘鄂渚而反顧兮，欸秋冬之緒風。 \\n 步餘馬兮山皋，邸余車兮方林。 \\n 乘舲船餘上沅兮，齊吳榜以擊汰。 \\n 船容與而不進兮，淹回水而凝滯。 \\n 朝發枉陼兮，夕宿辰陽。 \\n 苟餘心其端直兮，雖僻遠之何傷！ \\n 入漵浦餘儃佪兮，迷不知吾所如。 \\n 深林杳以冥冥兮，乃猿狖之所居。 \\n 山峻高以蔽日兮，下幽晦以多雨。 \\n 霰雪紛其無垠兮，雲霏霏而承宇。 \\n 哀吾生之無樂兮，幽獨處乎山中。 \\n 吾不能變心而從俗兮，固將愁苦而終窮。 \\n 接輿髡首兮，桑扈臝行。 \\n 忠不必用兮，賢不必以。 \\n 伍子逢殃兮，比干菹醢。 \\n 與前世而皆然兮，吾又何怨乎今之人！ \\n 余將董道而不豫兮，固將重昏而終身。 \\n 亂曰： \\n 鸞鳥鳳皇，日以遠兮。 \\n 燕雀烏鵲，巢堂壇兮。 \\n 露申辛夷，死林薄兮。 \\n 腥臊並禦，芳不得薄兮。 \\n 陰陽易位，時不當兮。 \\n 懷信侘傺，忽乎吾將行兮。 \\n 哀郢 \\n 皇天之不純命兮，何百姓之震愆？ \\n 民離散而相失兮，方仲春而東遷。 \\n 去故鄉而就遠兮，遵江、夏以流亡。 \\n 出國門而軫懷兮，甲之晁吾以行。 \\n 發郢都而去閭兮，怊荒忽其焉極？ \\n 楫齊揚以容與兮，哀見君而不再得。 \\n 望長楸而太息兮，涕淫淫其若霰。 \\n 過夏首而西浮兮，顧龍門而不見。 \\n 心嬋媛而傷懷兮，眇不知其所蹠。 \\n 順風波以從流兮，焉洋洋而為客。 \\n 淩陽侯之氾濫兮，忽翱翔之焉薄？ \\n 心絓結而不解兮，思蹇產而不釋。 \\n 將運舟而下浮兮，上洞庭而下江。 \\n 去終古之所居兮，今逍遙而來東。 \\n 羌靈魂之欲歸兮，何須臾而忘反！ \\n 背夏浦而西思兮，哀故都之日遠。 \\n 登大墳以遠望兮，聊以舒吾憂心。 \\n 哀州土之平樂兮，悲江介之遺風。 \\n 當陵陽之焉至兮，淼南渡之焉如？ \\n 曾不知夏之為丘兮，孰兩東門之可蕪？ \\n 心不怡之長久兮，憂與愁其相接。 \\n 惟郢路之遙遠兮，江與夏之不可涉。 \\n 忽若去不信兮，至今九年而不復。 \\n 慘鬱鬱而不通兮，蹇侘傺而含慼。 \\n 外承歡之汋約兮，諶荏弱而難持。 \\n 忠湛湛而願進兮，妒被離而鄣之。 \\n 堯、舜之抗行兮，瞭杳杳而薄天。 \\n 眾讒人之嫉妒兮，被以不慈之偽名。 \\n 憎慍惀之修美兮，好夫人之慷慨。 \\n 眾踥蹀而日進兮，美超遠而踰邁。 \\n 亂曰： \\n 曼餘自以流觀兮，冀壹反之何時？ \\n 鳥飛反故鄉兮，狐死必首丘。 \\n 信非吾罪而棄逐兮，何日夜而忘之？ \\n 抽思 \\n 心鬱鬱之憂思兮，獨永歎乎增傷。 \\n 思蹇產之不釋兮，曼遭夜之方長。 \\n 悲秋風之動容兮，何回極之浮浮！ \\n 數惟蓀之多怒兮，傷餘心之懮懮。 \\n 願搖起而橫奔兮，覽民尤以自鎮。 \\n 結微情以陳辭兮，矯以遺夫美人。 \\n 昔君與我成言兮，曰：「黃昏以為期。」 \\n 羌中道而回畔兮，反既有此他志。 \\n 憍吾以其美好兮，覽余以其修姱。 \\n 與餘言而不信兮，蓋為餘而造怒。 \\n 願承閒而自察兮，心震悼而不敢。 \\n 悲夷猶而冀進兮，心怛傷之憺憺。 \\n 茲歷情以陳辭兮，蓀詳聾而不聞。 \\n 固切人之不媚兮，眾果以我為患。 \\n 初吾所陳之耿著兮，豈不至今其庸止？ \\n 何獨樂斯之蹇蹇兮？願蓀美之可完。 \\n 望三五以為像兮，指彭鹹以為儀。 \\n 夫何極而不至兮，故遠聞而難虧。 \\n 善不由外來兮，名不可以虛作。 \\n 孰無施而有報兮，孰不實而有穫？ \\n 少歌曰： \\n 與美人抽怨兮，並日夜而無正。 \\n 憍吾以其美好兮，敖朕辭而不聽。 \\n 倡曰： \\n 有鳥自南兮，來集漢北。 \\n 好姱佳麗兮，牉獨處此異域。 \\n 既惸獨而不群兮，又無良媒在其側。 \\n 道卓遠而日忘兮，願自申而不得。 \\n 望北山而流涕兮，臨流水而太息。 \\n 望孟夏之短夜兮，何晦明之若歲！ \\n 惟郢路之遼遠兮，魂一夕而九逝。 \\n 曾不知路之曲直兮，南指月與列星。 \\n 願徑逝而不得兮，魂識路之營營。 \\n 何靈魂之信直兮，人之心不與吾心同！ \\n 理弱而媒不通兮，尚不知余之從容。 \\n 亂曰： \\n 長瀨湍流，泝江潭兮。 \\n 狂顧南行，聊以娛心兮。 \\n 軫石崴嵬，蹇吾願兮。 \\n 超回志度，行隱進兮。 \\n 低徊夷猶，宿北姑兮。 \\n 煩冤瞀容，實沛徂兮。 \\n 愁嘆苦神，靈遙思兮。 \\n 路遠處幽，又無行媒兮。 \\n 道思作頌，聊以自救兮。 \\n 憂心不遂，斯言誰告兮！ \\n 懷沙 \\n 滔滔孟夏兮，草木莽莽。 \\n 傷懷永哀兮，汩沮南土。 \\n 眴兮杳杳，孔靜幽默。 \\n 鬱結紆軫兮，離湣而長鞠。 \\n 撫情效志兮，冤屈而自抑。 \\n 刓方以為圜兮，常度未替。 \\n 易初本迪兮，君子所鄙。 \\n 章畫志墨兮，前圖未改。 \\n 內厚質正兮，大人所晟。 \\n 巧陲不斲兮，孰察其揆正。 \\n 玄文處幽兮，矇瞍謂之不章。 \\n 離婁微睇兮，瞽謂之不明。 \\n 變白以為黑兮，倒上以為下。 \\n 鳳皇在笯兮，雞鶩翔舞。 \\n 同糅玉石兮，一概而相量。 \\n 夫惟黨人鄙固兮，羌不知余之所臧。 \\n 任重載盛兮，陷滯而不濟。 \\n 懷瑾握瑜兮，窮不知所示。 \\n 邑犬群吠兮，吠所怪也。 \\n 非俊疑傑兮，固庸態也。 \\n 文質疏內兮，眾不知餘之異采。 \\n 材朴委積兮，莫知餘之所有。 \\n 重仁襲義兮，謹厚以為豐。 \\n 重華不可遻兮，孰知余之從容！ \\n 古固有不並兮，豈知何其故！ \\n 湯、禹久遠兮，邈而不可慕。 \\n 懲連改忿兮，抑心而自強。 \\n 離閔而不遷兮，願志之有像。 \\n 進路北次兮，日昧昧其將暮。 \\n 舒憂娛哀兮，限之以大故。 \\n 亂曰： \\n 浩浩沅、湘，分流汨兮。 \\n 修路幽蓛，道遠忽兮。 \\n 懷質抱青，獨無匹兮。 \\n 伯樂既沒，驥焉程兮。 \\n 民生稟命，各有所錯兮。 \\n 定心廣志，余何畏懼兮！ \\n 曾傷爰哀，永歎喟兮。 \\n 世溷濁莫吾知，人心不可謂兮。 \\n 知死不可讓，願勿愛兮。 \\n 明告君子，吾將以為類兮。 \\n 思美人 \\n 思美人兮，攬涕而佇眙。 \\n 媒絕路阻兮，言不可結而詒。 \\n 蹇蹇之煩冤兮，陷滯而不發。 \\n 申旦以舒中情兮，志沉菀而莫達。 \\n 願寄言於浮雲兮，遇豐隆而不將。 \\n 因歸鳥而致辭兮，羌迅高而難當。 \\n 高辛之靈晟兮，遭玄鳥而致詒。 \\n 欲變節以從俗兮，媿易初而屈志。 \\n 獨歷年而離湣兮，羌馮心猶未化。 \\n 寧隱閔而壽考兮，何變易之可為。 \\n 知前轍之不遂兮，未改此度。 \\n 車既覆而馬顛兮，蹇獨懷此異路。 \\n 勒騏驥而更駕兮，造父為我操之。 \\n 遷逡次而勿驅兮，聊假日以須時。 \\n 指嶓塚之西隈兮，與纁黃以為期。 \\n 開春發歲兮，白日出之悠悠。 \\n 吾將蕩志而愉樂兮，遵江、夏以娛憂。 \\n 攬大薄之芳茞兮，搴長洲之宿莽。 \\n 惜吾不及古人兮，吾誰與玩此芳草。 \\n 解萹薄與雜菜兮，備以為交佩。 \\n 佩繽紛以繚轉兮，遂萎絕而離異。 \\n 吾且儃佪以娛憂兮，觀南人之變態。 \\n 竊快在其中心兮，揚厥憑而不俟。 \\n 芳與澤其雜糅兮，羌芳華自中出。 \\n 紛鬱鬱其遠蒸兮，滿內而外揚。 \\n 情與質信可保兮，羌居蔽而聞章。 \\n 令薜荔以為理兮，憚舉趾而緣木。 \\n 因芙蓉而為媒兮，憚褰裳而濡足。 \\n 登高吾不說兮，入下吾不能。 \\n 固朕形之不服兮，然容與而狐疑。 \\n 廣遂前畫兮，未改此度也。 \\n 命則處幽吾將罷兮，願及白日之未暮也。 \\n 獨煢煢而南行兮，思彭鹹之故也。 \\n 惜往日 \\n 惜往日之曾信兮，受命詔以昭詩。 \\n 奉先功以照下兮，明法度之嫌疑。 \\n 國富強而法立兮，屬貞臣而日娭。 \\n 秘密事之載心兮，雖過失猶弗治。 \\n 心純厖而不泄兮，遭讒人而嫉之。 \\n 君含怒而待臣兮，不清澈其然否。 \\n 蔽晦君之聰明兮，虛惑誤又以欺。 \\n 弗參驗以考實兮，遠遷臣而弗思。 \\n 信讒諛之溷濁兮，晟氣志而過之。 \\n 何貞臣之無罪兮，被離謗而見尤！ \\n 慚光景之誠信兮，身幽隱而備之。 \\n 臨沅、湘之玄淵兮，遂自忍而沈流。 \\n 卒沒身而絕名兮，惜廱君之不昭。 \\n 君無度而弗察兮，使芳草為藪幽。 \\n 焉舒情而抽信兮，恬死亡而不聊。 \\n 獨鄣廱而蔽隱兮，使貞臣為無由。 \\n 聞百里之為虜兮，伊尹烹於庖廚。 \\n 呂望屠於朝歌兮，甯戚歌而飯牛。 \\n 不逢湯、武與桓、繆兮，世孰雲而知之！ \\n 吳信讒而弗味兮，子胥死而後憂。 \\n 介子忠而立枯兮，文君寤而追求； \\n 封介山而為之禁兮，報大德之優遊。 \\n 思久故之親身兮，因縞素而哭之。 \\n 或忠信而死節兮，或訑謾而不疑。 \\n 弗省察而按實兮，聽讒人之虛辭。 \\n 芳與澤其雜糅兮，孰申旦而別之？ \\n 何芳草之早殀兮，微霜降而下戒。 \\n 諒聰不明而蔽廱兮，使讒諛而日得。 \\n 自前世之嫉賢兮，謂蕙若其不可佩。 \\n 妒佳冶之芬芳兮，嫫母姣而自好。 \\n 雖有西施之美容兮，讒妒入以自代。 \\n 願陳情以白行兮，得罪過之不意。 \\n 情冤見之日明兮，如列宿之錯置。 \\n 乘騏驥而馳騁兮，無轡銜而自載。 \\n 乘氾泭以下流兮，無舟楫而自備。 \\n 背法度而心治兮，辟與此其無異。 \\n 寧溘死而流亡兮，恐禍殃之有再。 \\n 不畢辭而赴淵兮，惜廱君之不識。 \\n 橘頌 \\n 後皇嘉樹，橘徠服兮。 \\n 受命不遷，生南國兮。 \\n 深固難徙，更壹志兮。 \\n 綠葉素榮，紛其可喜兮。 \\n 曾枝剡棘，圓果摶兮。 \\n 青黃雜糅，文章爛兮。 \\n 精色內白，類任道兮。 \\n 紛縕宜修，姱而不醜兮。 \\n 嗟爾幼志，有以異兮。 \\n 獨立不遷，豈不可喜兮。 \\n 深固難徙，廓其無求兮。 \\n 蘇世獨立，橫而不流兮。 \\n 閉心自慎，不終失過兮。 \\n 秉德無私，參天地兮。 \\n 願歲並謝，與長友兮。 \\n 淑離不淫，梗其有理兮。 \\n 年歲雖少，可師長兮。 \\n 行比伯夷，置以為像兮。 \\n 悲回風 \\n 悲回風之搖蕙兮，心冤結而內傷。 \\n 物有微而隕性兮，聲有隱而先倡。 \\n 夫何彭鹹之造思兮，暨志介而不忘！ \\n 萬變其情豈可蓋兮，孰虛偽之可長！ \\n 鳥獸鳴以號群兮，草苴比而不芳。 \\n 魚葺鱗以自別兮，蛟龍隱其文章。 \\n 故荼薺不同畝兮，蘭茞幽而獨芳。 \\n 惟佳人之永都兮，更統世而自貺。 \\n 眇遠志之所及兮，憐浮雲之相羊。 \\n 介眇志之所惑兮，竊賦詩之所明。 \\n 惟佳人之獨懷兮，折若椒以自處。 \\n 曾歔欷之嗟嗟兮，獨隱伏而思慮。 \\n 涕泣交而淒淒兮，思不眠以至曙。 \\n 終長夜之曼曼兮，掩此哀而不去。 \\n 寤從容以周流兮，聊逍遙以自恃。 \\n 傷太息之湣憐兮，氣於邑而不可止。 \\n 糾思心以為纕兮，編愁苦以為膺。 \\n 折若木以蔽光兮，隨飄風之所仍。 \\n 存髣佛而不見兮，心踴躍其若湯。 \\n 撫珮衽以案志兮，超惘惘而遂行。 \\n 歲曶曶其若頹兮，時亦冉冉而將至。 \\n 薠蘅槁而節離兮，芳以歇而不比。 \\n 憐思心之不可懲兮，證此言之不可聊。 \\n 寧溘死而流亡兮，不忍此心之常愁。 \\n 孤子吟而抆淚兮，放子出而不還。 \\n 孰能思而不隱兮，照彭鹹之所聞。 \\n 登石巒以遠望兮，路眇眇之默默。 \\n 入景響之無應兮，聞省想而不可得。 \\n 愁鬱鬱之無快兮，居戚戚而不可解。 \\n 心鞿羈而不開兮，氣繚轉而自締。 \\n 穆眇眇之無垠兮，莽芒芒之無儀。 \\n 聲有隱而相感兮，物有純而不可為。 \\n 邈蔓蔓之不可量兮，縹綿綿之不可紆。 \\n 愁悄悄之常悲兮，翩冥冥之不可娛。 \\n 淩大波而流風兮，託彭咸之所居。 \\n 上高巖之峭岸兮，處雌蜺之標顛。 \\n 據青冥而攄虹兮，遂儵忽而捫天。 \\n 吸湛露之浮涼兮，漱凝霜之雰雰。 \\n 依風穴以自息兮，忽傾寤以嬋媛。 \\n 馮崑崙以瞰霧兮，隱岷山以清江。 \\n 憚湧湍之磕磕兮，聽波聲之洶洶。 \\n 紛容容之無經兮，罔芒芒之無紀。 \\n 軋洋洋之無從兮，馳委移之焉止。 \\n 漂翻翻其上下兮，翼遙遙其左右。 \\n 氾潏潏其前後兮，伴張弛之信期。 \\n 觀炎氣之相仍兮，窺煙液之所積。 \\n 悲霜雪之俱下兮，聽潮水之相擊。 \\n 借光景以往來兮，施黃棘之枉策。 \\n 求介子之所存兮，見伯夷之放跡。 \\n 心調度而弗去兮，刻著志之無適。 \\n 曰： \\n 吾怨往昔之所冀兮，悼來者之悐悐。 \\n 浮江、淮而入海兮，從子胥而自適。 \\n 望大河之洲渚兮，悲申徒之抗跡。 \\n 驟諫君而不聽兮，重任石之何益！ \\n 心絓結而不解兮，思蹇產而不釋。 \\n  \\n 　"}
{"章节": "楚辭卷第五", "正文": "　 \\n 楚辭卷第五 \\n 　 \\n  \\n 遠遊 \\n （屈原？） \\n 遠遊者。屈原之所作也。屈原履方直之行。不容於世。上為讒佞所譖毀。下為俗人所困極。章皇山澤。無所告訴。乃深惟元一。修執恬漠。思欲濟世。則意中憤然。文采鋪發。逐敘妙思。託配仙人。與俱遊戲。周歷天地。無所不到。然猶懷念楚國。思慕舊故。忠信之篤。仁義之厚也。是以君子珍重其志。而瑋其辭焉。 \\n 悲時俗之迫阨兮，願輕舉而遠遊。 \\n 質菲薄而無因兮，焉託乘而上浮？ \\n 遭沉濁而汙穢兮，獨鬱結其誰語！ \\n 夜耿耿而不寐兮，魂營營而至曙。 \\n 惟天地之無窮兮，哀人生之長勤。 \\n 往者餘弗及兮，來者吾不聞。 \\n 步徒倚而遙思兮，怊惝怳而乖懷。 \\n 意荒忽而流蕩兮，心愁悽而增悲。 \\n 神儵忽而不反兮，形枯槁而獨留。 \\n 內惟省以操端兮，求正氣之所由。 \\n 漠虛靜以恬愉兮，澹無為而自得。 \\n 聞赤松之清塵兮，願承風乎遺則。 \\n 貴真人之休德兮，美往世之登仙。 \\n 與化去而不見兮，名聲著而日延。 \\n 奇傅說之託辰星兮，羨韓眾之得一。 \\n 形穆穆以浸遠兮，離人群而遁逸。 \\n 因氣變而遂曾舉兮，忽神奔而鬼怪。 \\n 時髣佛以遙見兮，精皎皎以往來。 \\n 超氛埃而淑郵兮，終不反其故都。 \\n 免眾患而不懼兮，世莫知其所如。 \\n 恐天時之代序兮，耀靈曄而西征。 \\n 微霜降而下淪兮，悼芳草之先蘦。 \\n 聊仿佯而逍遙兮，永歷年而無成！ \\n 誰可與玩斯遺芳兮？長鄉風而舒情。 \\n 高陽邈以遠兮，餘將焉所程？ \\n 重曰： \\n 春秋忽其不淹兮，奚久留此故居？ \\n 軒轅不可攀援兮，吾將從王喬而娛戲！ \\n 餐六氣而飲沆瀣兮，漱正陽而含朝霞。 \\n 保神明之清澄兮，精氣入而麤穢除。 \\n 順凱風以從遊兮，至南巢而壹息。 \\n 見王子而宿之兮，審壹氣之和德。 \\n 曰： \\n 「道可受兮，不可傳； \\n 其小無內兮，其大無垠； \\n 毋滑而魂兮，彼將自然； \\n 壹氣孔神兮，於中夜存； \\n 虛以待之兮，無為之先； \\n 庶類以成兮，此德之門。」 \\n 聞至貴而遂徂兮，忽乎吾將行。 \\n 仍羽人於丹丘兮，留不死之舊鄉。 \\n 朝濯髮於湯穀兮，夕晞餘身兮九陽。 \\n 吸飛泉之微液兮，懷琬琰之華英。 \\n 玉色頩以脕顏兮，精醇粹而始壯。 \\n 質銷鑠以汋約兮，神要眇以淫放。 \\n 嘉南州之炎德兮，麗桂樹之冬榮。 \\n 山蕭條而無獸兮，野寂漠而無人。 \\n 載營魄而登霞兮，掩浮雲而上征。 \\n 命天閽其開關兮，排閶闔而望予。 \\n 召豐隆使先導兮，問大微之所居。 \\n 集重陽入帝宮兮，造旬始而觀清都。 \\n 朝發軔於太儀兮，夕始臨乎於微閭。 \\n 屯餘車之萬乘兮，紛溶與而並馳。 \\n 駕八龍之婉婉兮，載雲旗之逶蛇。 \\n 建雄虹之采旄兮，五色雜而炫燿。 \\n 服偃蹇以低昂兮，驂連蜷以驕驁。 \\n 騎膠葛以雜亂兮，斑漫衍而方行； \\n 撰餘轡而正策兮，吾將過乎句芒。 \\n 歷太皓以右轉兮，前飛廉以啟路。 \\n 陽杲杲其未光兮，淩天地以徑度。 \\n 風伯為余先驅兮，氛埃辟而清涼。 \\n 鳳凰翼其承旂兮，遇蓐收乎西皇。 \\n 攬彗星以為旍兮，舉鬥柄以為麾。 \\n 叛陸離其上下兮，遊驚霧之流波。 \\n 時晻曀其曭莽兮，召玄武而奔屬。 \\n 後文昌使掌行兮，選署眾神以並轂。 \\n 路曼曼其修遠兮，徐弭節而高厲。 \\n 左雨師使徑待兮，右雷公以為衛。 \\n 欲度世以忘歸兮，意恣睢以抯撟。 \\n 內欣欣而自美兮，聊媮娛以淫樂。 \\n 涉青雲以汎濫遊兮，忽臨睨夫舊鄉。 \\n 僕夫懷餘心悲兮，邊馬顧而不行。 \\n 思舊故以想像兮，長太息而掩涕。 \\n 汜容與而遐舉兮，聊抑志而自弭。 \\n 指炎神而直馳兮，吾將往乎南疑。 \\n 覽方外之荒忽兮，沛罔瀁而自浮。 \\n 祝融戒而蹕禦兮，騰告鸞鳥迎宓妃。 \\n 張《咸池》奏《承雲》兮，二女禦《九韶》歌。 \\n 使湘靈鼓瑟兮，令海若舞馮夷。 \\n 玄螭蟲象並出進兮，形蟉虯而蜲蛇。 \\n 雌蜺便娟以增撓兮，鸞鳥軒翥而翔飛。 \\n 音樂博衍無終極兮，焉乃逝以徘徊。 \\n 舒並節以馳騖兮，逴絕垠乎寒門。 \\n 軼迅風於清源兮，從顓頊乎增冰。 \\n 歷玄冥以邪徑兮，乘閒維以反顧。 \\n 召黔嬴而見之兮，為余先乎平路。 \\n 經營四荒兮，周流六漠： \\n 上至列缺兮，降望大壑。 \\n 下崢嶸而無地兮，上寥廓而無天。 \\n 視儵忽而無見兮，聽惝怳而無聞。 \\n 超無為以至清兮，與泰初而為鄰。 \\n  \\n 　"}
{"章节": "楚辭卷第六", "正文": "　 \\n 楚辭卷第六 \\n 　 \\n  \\n 卜居 \\n （佚名） \\n 卜居者。屈原之作也。屈原體忠貞之性。而見嫉妒。念讒佞之臣。承君順非。而蒙富貴。已執忠直。而身放棄。心迷意惑。不知所為。乃往至太蔔之家。稽問神明。決之蓍龜。卜已居世。何所宜行。冀聞異策。以定嫌疑。故曰卜居也。 \\n 屈原既放，三年不得復見， \\n 竭知盡忠，而蔽鄣於讒， \\n 心煩慮亂，不知所從。 \\n 乃往見太卜鄭詹尹曰： \\n 「餘有所疑，願因先生決之。」 \\n 詹尹乃端策拂龜曰：「君將何以教之？」 \\n 屈原曰： \\n 「吾寧悃悃款款，樸以忠乎？ \\n 將送往勞來，斯無窮乎？ \\n 寧誅鋤草茅，以力耕乎？ \\n 將游大人，以成名乎？ \\n 寧正言不諱，以危身乎？ \\n 將從俗富貴，以媮生乎？ \\n 寧超然高舉，以保真乎？ \\n 將哫訾栗斯，喔咿嚅兒，以事婦人乎？ \\n 寧廉潔正直，以自清乎？ \\n 將突梯滑稽，如脂如韋，以潔楹乎？ \\n 寧昂昂若千里之駒乎？ \\n 將氾氾若水中之鳧乎？ \\n 與波上下，偷以全吾軀乎？ \\n 寧與騏驥亢軛乎？將隨駑馬之跡乎？ \\n 寧與黃鵠比翼乎？將與雞鶩爭食乎？ \\n 此孰吉孰凶？何去何從？ \\n 世溷濁而不清： \\n 蟬翼為重，千鈞為輕； \\n 黃鐘毀棄，瓦釜雷鳴； \\n 讒人高張，賢士無名。 \\n 籲嗟默默兮，誰知吾之廉貞？」 \\n 詹尹乃釋策而謝曰： \\n 「夫尺有所短，寸有所長， \\n 物有所不足，智有所不明， \\n 數有所不逮，神有所不通， \\n 用君之心，行君之意。 \\n 龜策誠不能知事。」 \\n  \\n 　"}
{"章节": "楚辭卷第七", "正文": "　 \\n 楚辭卷第七 \\n 　 \\n  \\n 漁父 \\n （佚名） \\n 漁父者。屈原之所作也。屈原放逐。在江湘之閒。憂愁歎吟。儀容變易。而漁父避世隱身。釣魚江濱。欣然自樂。時遇屈原川澤之域。怪而問之。逐相應答。楚人思念屈原。因敘其辭以相傳焉。 \\n 屈原既放，游於江潭，行吟澤畔， \\n 顏色憔悴，形容枯槁。 \\n 漁父見而問之曰： \\n 「子非三閭大夫與？何故至於斯！」 \\n 屈原曰： \\n 「舉世皆濁我獨清， \\n 眾人皆醉我獨醒，是以見放！」 \\n 漁父曰： \\n 「聖人不凝滯於物，而能與世推移。 \\n 世人皆濁，何不淈其泥而揚其波？ \\n 眾人皆醉，何不餔其糟而歠其釃？ \\n 何故深思高舉，自令放為？」 \\n 屈原曰： \\n 「吾聞之，新沐者必彈冠，新浴者必振衣； \\n 安能以身之察察，受物之汶汶者乎！ \\n 寧赴湘流，葬於江魚之腹中。 \\n 安能以皓皓之白，而蒙世俗之塵埃乎！」 \\n 漁父莞爾而笑，鼓枻而去，乃歌曰： \\n 「滄浪之水清兮，可以濯吾纓。 \\n 滄浪之水濁兮，可以濯吾足。」 \\n 遂去不復與言。 \\n  \\n 　"}
{"章节": "楚辭卷第八", "正文": "　 \\n 楚辭卷第八 \\n 　 \\n  \\n 九辯 \\n （宋玉） \\n 九辯者。楚大夫宋玉之所作也。辯者。變也。謂敶道德以變說君也。九者。陽之數。道之綱紀也。故天有九星以正機衡。地有九州以成萬邦。人有九竅以通精明。屈原懷忠貞之性。而被讒邪。傷君闇蔽。國將危亡。乃援天地之數。列人形之要。而作九歌九章之頌。以諷諫懷王。明已所言與天地合度。可履而行也。 \\n 宋玉者。屈原弟子也。閔惜其師忠而放逐。故作九辯以述其志。至於漢興。劉向王袖之徒。咸悲其文。依而作詞。故號為楚詞。亦采其九以立義焉。 \\n 悲哉！秋之為氣也。 \\n 蕭瑟兮，草木搖落而變衰。 \\n 憭慄兮，若在遠行。 \\n 登山臨水兮，送將歸。 \\n 泬寥兮，天高而氣清； \\n 寂寥兮，收潦而水清。 \\n 憯悽增欷兮，薄寒之中人； \\n 愴怳懭悢兮，去故而就新； \\n 坎廩兮，貧士失職而志不平； \\n 廓落兮，羈旅而無友生； \\n 惆悵兮，而私自憐。 \\n 燕翩翩其辭歸兮，蟬寂漠而無聲。 \\n 鴈廱廱而南遊兮，鶤雞啁哳而悲鳴。 \\n 獨申旦而不寐兮，哀蟋蟀之宵征。 \\n 時亹亹而過中兮，蹇淹留而無成。 \\n 悲憂窮戚兮獨處廓，有美一人兮心不繹； \\n 去鄉離家兮徠遠客，超逍遙兮今焉薄！ \\n 專思君兮不可化，君不知兮可柰何！ \\n 蓄怨兮積思，心煩憺兮忘食事。 \\n 願一見兮道餘意，君之心兮與餘異。 \\n 車既駕兮朅而歸，不得見兮心傷悲。 \\n 倚結軨兮長太息，涕潺湲兮下霑軾。 \\n 慷慨絕兮不得，中瞀亂兮迷惑。 \\n 私自憐兮何極？心怦怦兮諒直。 \\n 皇天平分四時兮，竊獨悲此廩秋。 \\n 白露既下百草兮，奄離披此梧楸。 \\n 去白日之昭昭兮，襲長夜之悠悠。 \\n 離芳藹之方壯兮，餘萎約而悲愁。 \\n 秋既先戒以白露兮，冬又申之以嚴霜。 \\n 收恢台之孟夏兮，然欿傺而沈藏。 \\n 葉菸邑而無色兮，枝煩挐而交橫。 \\n 顏淫溢而將罷兮，柯彷彿而萎黃。 \\n 萷櫹槮之可哀兮，形銷鑠而瘀傷。 \\n 惟其紛糅而將落兮，恨其失時而無當。 \\n 攬騑轡而下節兮，聊逍遙以相佯。 \\n 歲忽忽而遒盡兮，恐餘壽之弗將。 \\n 悼餘生之不時兮，逢此世之俇攘。 \\n 澹容與而獨倚兮，蟋蟀鳴此西堂。 \\n 心怵惕而震盪兮，何所憂之多方。 \\n 卬明月而太息兮，步列星而極明。 \\n 竊悲夫蕙華之曾敷兮，紛旖旎乎都房。 \\n 何曾華之無實兮，從風雨而飛颺！ \\n 以為君獨服此蕙兮，羌無以異於眾芳。 \\n 閔奇思之不通兮，將去君而高翔。 \\n 心閔憐之慘悽兮，願一見而有明。 \\n 重無怨而生離兮，中結軫而增傷。 \\n 豈不鬱陶而思君兮？君之門以九重！ \\n 猛犬狺狺而迎吠兮，關梁閉而不通。 \\n 皇天淫溢而秋霖兮，後土何時而得漧？ \\n 塊獨守此無澤兮，仰浮雲而永歎！ \\n 何時俗之工巧兮？背繩墨而改錯！ \\n 卻騏驥而不乘兮，策駑駘而取路。 \\n 當世豈無騏驥兮，誠莫之能善禦。 \\n 見執轡者非其人兮，故駒跳而遠去。 \\n 鳧鴈皆唼夫梁藻兮，鳳愈飄翔而高舉。 \\n 圜鑿而方枘兮，吾固知其鉏鋙而難入。 \\n 眾鳥皆有所登棲兮，鳳獨遑遑而無所集。 \\n 願銜枚而無言兮，嘗被君之渥洽。 \\n 太公九十乃顯榮兮，誠未遇其匹合。 \\n 謂騏驥兮安歸？謂鳳皇兮安棲？ \\n 變古易俗兮世衰，今之相者兮舉肥。 \\n 騏驥伏匿而不見兮，鳳皇高飛而不下。 \\n 鳥獸猶知褱德兮，何雲賢士之不處？ \\n 驥不驟進而求服兮，鳳亦不貪餧而妄食。 \\n 君棄遠而不察兮，雖願忠其焉得？ \\n 欲寂漠而絕端兮，竊不敢忘初之厚德。 \\n 獨悲愁其傷人兮，馮鬱鬱其何極？ \\n 霜露慘悽而交下兮，心尚幸其弗濟。 \\n 霰雪雰糅其增加兮，乃知遭命之將至。 \\n 願徼幸而有待兮，泊莽莽與野草同死。 \\n 願自往而徑游兮，路壅絕而不通。 \\n 欲循道而平驅兮，又未知其所從。 \\n 然中路而迷惑兮，自厭按而學誦。 \\n 性愚陋以褊淺兮，信未達乎從容。 \\n 竊美申包胥之氣晟兮，恐時世之不固。 \\n 何時俗之工巧兮？滅規矩而改鑿！ \\n 獨耿介而不隨兮，願慕先聖之遺教。 \\n 處濁世而顯榮兮，非餘心之所樂。 \\n 與其無義而有名兮，寧窮處而守高。 \\n 食不媮而為飽兮，衣不苟而為溫。 \\n 竊慕詩人之遺風兮，願託志乎素餐。 \\n 蹇充倔而無端兮，泊莽莽而無垠。 \\n 無衣裘以禦冬兮，恐溘死不得見乎陽春。 \\n 靚杪秋之遙夜兮，心繚悷而有哀。 \\n 春秋逴逴而日高兮，然惆悵而自悲。 \\n 四時遞來而卒歲兮，陰陽不可與儷偕。 \\n 白日晼晚其將入兮，明月銷鑠而減毀。 \\n 歲忽忽而遒盡兮，老冉冉而愈弛。 \\n 心搖悅而日幸兮，然怊悵而無冀。 \\n 中憯惻之悽愴兮，長太息而增欷。 \\n 年洋洋以日往兮，老嵺廓而無處。 \\n 事亹亹而覬進兮，蹇淹留而躊躇。 \\n 何氾濫之浮雲兮？猋廱蔽此明月。 \\n 忠昭昭而願見兮，然霠曀而莫達。 \\n 願皓日之顯行兮，雲濛濛而蔽之。 \\n 竊不自料而願忠兮，或黕點而汙之。 \\n 堯舜之抗行兮，瞭冥冥而薄天。 \\n 何險巇之嫉妒兮？被以不慈之偽名。 \\n 彼日月之照明兮，尚黯黮而有瑕。 \\n 何況一國之事兮，亦多端而膠加。 \\n 被荷裯之晏晏兮，然潢洋而不可帶。 \\n 既驕美而伐武兮，負左右之耿介。 \\n 憎慍惀之修美兮，好夫人之慷慨。 \\n 眾踥蹀而日進兮，美超遠而逾邁。 \\n 農夫輟耕而容與兮，恐田野之蕪穢。 \\n 事綿綿而多私兮，竊悼後之危敗。 \\n 世雷同而炫曜兮，何毀譽之昧昧！ \\n 今修飾而窺鏡兮，後尚可以竄藏。 \\n 願寄言夫流星兮，羌儵忽而難當。 \\n 卒廱蔽此浮雲，下暗漠而無光。 \\n 堯舜皆有所舉任兮，故高枕而自適。 \\n 諒無怨於天下兮，心焉取此怵惕？ \\n 乘騏驥之瀏瀏兮，馭安用夫強策？ \\n 諒城郭之不足恃兮，雖重介之何益？ \\n 邅翼翼而無終兮，忳惛惛而愁約。 \\n 生天地之若過兮，功不成而無嶜。 \\n 願沈滯而不見兮，尚欲布名乎天下。 \\n 然潢洋而不遇兮，直怐瞀而自苦。 \\n 莽洋洋而無極兮，忽翱翔之焉薄？ \\n 國有驥而不知乘兮，焉皇皇而更索？ \\n 甯戚謳於車下兮，桓公聞而知之。 \\n 無伯樂之相善兮，今誰使乎譽之？ \\n 罔流涕以聊慮兮，惟著意而得之。 \\n 紛純純之願忠兮，妒被離而鄣之。 \\n 願賜不肖之軀而別離兮，放遊志乎雲中。 \\n 乘精氣之摶摶兮，騖諸神之湛湛。 \\n 驂白霓之習習兮，歷群靈之豐豐。 \\n 左朱雀之苃苃兮，右蒼龍之躣躣。 \\n 屬雷師之闐闐兮，通飛廉之衙衙。 \\n 前輕輬之鏘鏘兮，後輜乘之從從。 \\n 載雲旗之委蛇兮，扈屯騎之容容。 \\n 計專專之不可化兮，願遂推而為臧。 \\n 賴皇天之厚德兮，還及君之無恙。 \\n  \\n 　"}
{"章节": "楚辭卷第九", "正文": "　 \\n 楚辭卷第九 \\n 　 \\n  \\n 招　魂 \\n （宋玉） \\n 招魂者。宋玉之所作也。招者。召也。以手曰招。以言曰召。魂者。身之精也。宋玉憐哀屈原。忠而斥棄。愁懣山澤。魂魂放佚。厥命將落。故作招魂。欲以復其精神。延其年壽。外陳四方之惡。內崇楚國之美。以諷諫懷王。冀其覺悟而還之也。 \\n 朕幼清以廉潔兮，身服義而未沬。 \\n 主此盛德兮，牽於俗而蕪穢。 \\n 上無所考此盛德兮，長離殃而愁苦。 \\n 帝告巫陽曰： \\n 「有人在下，我欲輔之。 \\n 魂魂離散，汝筮予之」 \\n 巫陽對曰： \\n 「掌夢上帝其難從。 \\n 若必筮予之，恐後之謝，不能復用巫陽焉。」 \\n 乃下招曰：魂兮歸來！ \\n 去君之恆幹，何為乎四方些？ \\n 舍君之樂處，而離彼不祥些。 \\n 魂兮歸來！東方不可以託些。 \\n 長人千仞，惟魂是索些。 \\n 十日代出，流金鑠石些。 \\n 彼皆習之，魂往必釋些。 \\n 歸來歸來！不可以託些。 \\n 魂兮歸來！南方不可以止些。 \\n 雕題黑齒，得人肉以祀，以其骨為醢些。 \\n 蝮蛇蓁蓁，封狐千里些。 \\n 雄虺九首，往來鯈忽，吞人以益其心些。 \\n 歸來歸來！不可以久淫些。 \\n 魂兮歸來！西方之害，流沙千里些。 \\n 旋入雷淵，麋散而不可止些。 \\n 幸而得脫，其外曠宇些。 \\n 赤蟻若象，玄蜂若壼些。 \\n 五榖不生，藂菅是食些。 \\n 其土爛人，求水無所得些。 \\n 彷徉無所倚，廣大無所極些。 \\n 歸來歸來！恐自遺賊些。 \\n 魂兮歸來！北方不可以止些。 \\n 增冰峨峨，飛雪千里些。 \\n 歸來歸來！不可以久些。 \\n 魂兮歸來！君無上天些。 \\n 虎豹九關，啄害下人些。 \\n 一夫九首，拔木九千些。 \\n 熽狼從目，往來侁侁些。 \\n 懸人以娭，投之深淵些。 \\n 致命於帝，然後得瞑些。 \\n 歸來歸來！往恐危身些。 \\n 魂兮歸來！君無下此幽都些。 \\n 土伯九約，其角觺觺些。 \\n 敦脢血拇，逐人駓駓些。 \\n 參目虎首，其身若牛些。 \\n 此皆甘人，歸來歸來！恐自遺災些。 \\n 魂兮歸來！入修門些。 \\n 工祝招君，背行先些。 \\n 秦篝齊縷，鄭綿絡些。 \\n 招具該備，永嘯呼些。 \\n 魂兮歸來！反故居些。 \\n 天地四方，多賊姦些。 \\n 像設君室，靜閒安些。 \\n 高堂邃宇，檻層軒些。 \\n 層臺累榭，臨高山些。 \\n 網戶朱綴，刻方連些。 \\n 冬有穾廈，夏室寒些。 \\n 川穀徑復，流潺湲些。 \\n 光風轉蕙，汜崇蘭些。 \\n 經堂入奧，朱塵筵些。 \\n 砥室翠翹，掛曲瓊些。 \\n 翡翠珠被，爛齊光些。 \\n 蒻阿拂壁，羅幬張些。 \\n 纂組綺縞，結琦璜些。 \\n 室中之觀，多珍怪些。 \\n 蘭膏明燭，華容備些。 \\n 二八侍宿，射遞代些。 \\n 九侯淑女，多迅眾些。 \\n 盛鬋不同制，實滿宮些。 \\n 容態好比，順彌代些。 \\n 弱顏固植，謇其有意些。 \\n 姱容脩態，緪洞房些。 \\n 蛾眉曼睩，目騰光些。 \\n 靡顏膩理，遺視矊些。 \\n 離榭脩幕，侍君之閒些。 \\n 翡帷翠帳，飾高堂些。 \\n 紅壁沙版，玄玉之梁些。 \\n 仰觀刻桷，畫龍蛇些。 \\n 坐堂伏檻，臨曲池些。 \\n 芙蓉始發，雜芰荷些。 \\n 紫莖屏風，文緣波些。 \\n 文異豹飾，侍陂陛些。 \\n 軒輬既低，步騎羅些。 \\n 蘭薄戶樹，瓊木籬些。 \\n 魂兮歸來！何遠為些？ \\n 室家遂宗，食多方些。 \\n 稻粢穱麥，挐黃梁些。 \\n 大苦鹹酸，辛甘行些。 \\n 肥牛之腱，臑若芳些。 \\n 和酸若苦，陳吳羹些。 \\n 胹鄨炮羔，有柘漿些。 \\n 鵠酸臇鳧，煎鴻鶬些。 \\n 露雞臛蠵，厲而不爽些。 \\n 粔籹蜜餌，有張餭些。 \\n 瑤漿蜜勺，實羽觴些。 \\n 挫糟凍飲，酎清涼些。 \\n 華酌既陳，有瓊漿些。 \\n 歸反故室，敬而無妨些。 \\n 肴羞未通，女樂羅些。 \\n 敶鍾按鼓，造新歌些。 \\n 《涉江》、《采菱》，發揚《荷些》。 \\n 美人既醉，朱顏酡些。 \\n 娭光眇視，目曾波些。 \\n 被文服纖，麗而不奇些。 \\n 長髮曼鬋，豔陸離些。 \\n 二八齊容，起鄭舞些。 \\n 衽若交竿，撫案下些。 \\n 竽瑟狂會，搷鳴鼓些。 \\n 宮庭震驚，發《激楚》些。 \\n 吳歈蔡謳，奏大呂些。 \\n 士女雜坐，亂而不分些。 \\n 放敶組纓，班其相紛些。 \\n 鄭、衛妖玩，來雜陳些。 \\n 《激楚》之結，獨秀先些。 \\n 菎蔽象棋，有六簙些。 \\n 分曹並進，遒相迫些。 \\n 成梟而牟，呼五白些。 \\n 晉制犀比，費白日些。 \\n 鏗鍾搖虡，揳梓瑟些。 \\n 娛酒不廢，沈日月些。 \\n 蘭膏明燭，華鐙錯些。 \\n 結撰至思，蘭芳假些。 \\n 人有所極，同心賦些。 \\n 酎飲盡歡，樂先故些。 \\n 魂兮歸來！反故居些。 \\n 亂曰： \\n 獻歲發春兮，汨吾南征。 \\n 菉蘋齊華兮，白芷生。 \\n 路貫廬江兮，左長薄。 \\n 倚沼畦瀛兮，遙望博。 \\n 青驪結駟兮，齊千乘， \\n 懸火延起兮，玄顏烝。 \\n 步及驟處兮，誘騁先， \\n 抑騖若通兮，引車右還。 \\n 與王趨夢兮，課後先。 \\n 君王親發兮，憚青兕。 \\n 朱明承夜兮，時不可淹。 \\n 皋蘭被徑兮，斯路漸。 \\n 湛湛江水兮，上有楓。 \\n 目極千里兮，傷心悲。 \\n 魂兮歸來，哀江南。 \\n  \\n 　"}
{"章节": "楚辭卷第十", "正文": "　 \\n 楚辭卷第十 \\n 　 \\n  \\n 大招 \\n （屈原?） \\n 大招者。屈原之所作也。或曰景差。疑不能明也。屈原放流九年。憂思煩亂。精神越散。與形離別。恐命將終。所行不逐。故憤然大招其魂。盛稱楚國之樂。崇懷襄之德。以比三王。能任用賢。公卿明察。能薦舉人。宜輔佐之。以興至治。因以風諫。達已之志也。 \\n 青春受謝，白日昭只。 \\n 春氣奮發，萬物遽只。 \\n 冥淩浹行，魂無逃只。 \\n 魂魄歸徠！無遠遙只。 \\n 魂乎歸徠！無東無西，無南無北只。 \\n 東有大海，溺水浟浟只。 \\n 螭龍並流，上下悠悠只。 \\n 霧雨淫淫，白皓膠只。 \\n 魂乎無東！湯穀寂只。 \\n 魂乎無南！南有炎火千里，蝮蛇蜒只。 \\n 山林險隘，虎豹蜿只。 \\n 鰅鰫短狐，王虺騫只。 \\n 魂乎無南！蜮傷躬只。 \\n 魂乎無西！西方流沙，漭洋洋只。 \\n 豕首縱目，被髮鬤只。 \\n 長爪踞牙，誒笑狂只。 \\n 魂乎無西！多害傷只。 \\n 魂乎無北！北有寒山，逴龍赩只。 \\n 代水不可涉，深不可測只。 \\n 天白顥顥，寒凝凝只。 \\n 魂乎無往！盈北極只。 \\n 魂魄歸徠！閒以靜只。 \\n 自恣荊楚，安以定只。 \\n 逞志究欲，心意安只。 \\n 窮身永樂，年壽延只。 \\n 魂乎歸徠！樂不可言只。 \\n 五榖六仞，設菰粱只。 \\n 鼎臑盈望，和致芳只。 \\n 內鶬鴿鵠，味豺羹只。 \\n 魂乎歸徠！恣所嘗只。 \\n 鮮蠵甘雞，和楚酪只。 \\n 醢豕苦狗，膾苴蓴只。 \\n 吳酸蒿蔞，不沾薄只。 \\n 魂兮歸徠！恣所擇只。 \\n 炙鴰烝鳧，煔鶉敶只。 \\n 煎鰿膗雀，遽爽存只。 \\n 魂乎歸徠！麗以先只。 \\n 四酎並孰，不澀嗌只。 \\n 清馨凍飲，不歠役只。 \\n 吳醴白蘗，和楚瀝只。 \\n 魂乎歸徠！不遽惕只。 \\n 代、秦、鄭、衛，鳴竿張只。 \\n 伏戲《駕辯》，《楚勞》商只。 \\n 謳和揚阿，趙簫倡只。 \\n 魂乎歸徠！定空桑只。 \\n 二八接舞，投詩賦只。 \\n 叩鍾調磬，娛人亂只。 \\n 四上競氣，極聲變只。 \\n 魂乎歸徠！聽歌譔只。 \\n 朱脣皓齒，嫭以姱只。 \\n 比德好閒，習以都只。 \\n 豐肉微骨，調以娛只。 \\n 魂乎歸徠！安以舒只。 \\n 嫮目宜笑，蛾眉曼只。 \\n 容則秀雅，稚朱顏只。 \\n 魂乎歸徠！靜以安只。 \\n 姱脩滂浩，麗以佳只。 \\n 曾頰倚耳，曲眉規只。 \\n 滂心綽態，姣麗施只。 \\n 小腰秀頸，若鮮卑只。 \\n 魂乎歸徠！思怨移只。 \\n 易中利心，以動作只。 \\n 粉白黛黑，施芳澤只。 \\n 長袂拂面，善留客只。 \\n 魂乎歸徠！以娛昔只。 \\n 青色直眉，美目媔只。 \\n 靨輔奇牙，宜笑嘕只。 \\n 豐肉微骨，體便娟只。 \\n 魂乎歸徠！恣所便只。 \\n 夏屋廣大，沙堂秀只。 \\n 南房小壇，觀絕霤只。 \\n 曲屋步壛，宜擾畜只。 \\n 騰駕步遊，獵春囿只。 \\n 瓊轂錯衡，英華假只。 \\n 茞蘭桂樹，鬱彌路只。 \\n 魂乎歸徠！恣志慮只。 \\n 孔雀盈園，畜鸞皇只。 \\n 鶤鴻群晨，雜鶖鶬只。 \\n 鴻鵠代遊，曼鷫鷞只。 \\n 魂乎歸徠！鳳皇翔只。 \\n 曼澤怡面，血氣盛只。 \\n 永宜厥身，保壽命只。 \\n 室家盈廷，爵祿盛只。 \\n 魂乎歸徠！居室定只。 \\n 接徑千里，出若雲只。 \\n 三圭重侯，聽類神只。 \\n 察篤夭隱，孤寡存只。 \\n 魂乎歸徠！正始昆只。 \\n 田邑千畛，人阜昌只。 \\n 美冒眾流，德澤章只。 \\n 先威後文，善美明只。 \\n 魂乎歸徠！賞罰當只。 \\n 名聲若日，照四海只。 \\n 德譽配天，萬民理只。 \\n 北至幽陵，南交阯只。 \\n 西薄羊腸，東窮海只。 \\n 魂乎歸徠！尚賢士只。 \\n 發政獻行，禁苛暴只。 \\n 舉傑壓陛，誅譏罷只。 \\n 直贏在位，近禹麾只。 \\n 豪傑執政，流澤施只。 \\n 魂乎歸徠，國家為只。 \\n 雄雄赫赫，天德明只。 \\n 三公穆穆，登降堂只。 \\n 諸侯畢極，立九卿只。 \\n 昭質既設，大侯張只。 \\n 執弓挾矢，揖辭讓只。 \\n 魂乎徠歸！尚三王只。 \\n  \\n 　"}
{"章节": "楚辭卷第十一", "正文": "　 \\n 楚辭卷第十一 \\n 　 \\n  \\n 惜　誓 \\n （賈誼） \\n 惜誓者。不知誰所作他也。或曰賈誼。疑不能明也。惜者。哀也。誓者。信也。約也。言哀惜懷王。與己信約而復背之也。古者君臣將共為治。必以信誓相約。然後言乃從。而身以親也。蓋剌懷王有始而無終也。 \\n 惜餘年老而日衰兮，歲忽忽而不反。 \\n 登蒼天而高舉兮，歷眾山而日遠。 \\n 觀江河之紆曲兮，離四海之霑濡。 \\n 攀北極而一息兮，吸沆瀣以充虛。 \\n 飛朱鳥使先驅兮，駕太一之象輿。 \\n 蒼龍蚴虯於左驂兮，白虎騁而為右騑。 \\n 建日月以為蓋兮，載玉女於後車。 \\n 馳騖於杳冥之中兮，休息虖崑崙之墟。 \\n 樂窮極而不厭兮，願從容虖神明。 \\n 涉丹水而駝騁兮，右大夏之遺風。 \\n 黃鵠之一舉兮，知山川之紆曲。 \\n 再舉兮，睹天地之圜方。 \\n 臨中國之眾人兮，託回飆乎尚羊。 \\n 乃至少原之野兮，赤松、王喬皆在旁。 \\n 二子擁瑟而調均兮，餘因稱乎清商。 \\n 澹然而自樂兮，吸眾氣而翱翔。 \\n 念我長生而久僊兮，不如反餘之故鄉。 \\n 黃鵠後時而寄處兮，鴟梟群而制之。 \\n 神龍失水而陸居兮，為螻蟻之所裁。 \\n 夫黃鵠神龍猶如此兮，況賢者之逢亂世哉。 \\n 壽冉冉而日衰兮，固儃回而不息。 \\n 俗流從而不止兮，眾枉聚而矯直。 \\n 或偷合而苟進兮，或隱居而深藏。 \\n 苦稱量之不審兮，同權概而就衡。 \\n 或推迻而苟容兮，或直言之諤諤。 \\n 傷誠是之不察兮，並紉茅絲以為索。 \\n 方世俗之幽昏兮，眩白黑之美惡。 \\n 放山淵之龜玉兮，相與貴夫礫石。 \\n 梅伯數諫而至醢兮，來革順志而用國。 \\n 悲仁人之盡節兮，反為小人之所賊。 \\n 比干忠諫而剖心兮，箕子被髮而佯狂。 \\n 水背流而源竭兮，木去根而不長。 \\n 非重軀以慮難兮，惜傷身之無功。 \\n 已矣哉！ \\n 獨不見夫鸞鳳之高翔兮，乃集大皇之野。 \\n 循四極而回周兮，見盛德而後下。 \\n 彼聖人之神德兮，遠濁世而自藏。 \\n 使麒麟可得羈而係兮，又何以異虖犬羊？ \\n  \\n 　"}
{"章节": "楚辭卷第十二", "正文": "　 \\n 楚辭卷第十二 \\n 　 \\n  \\n 招隱士 \\n （淮南小山） \\n 招隱士者。淮南小山之作也。昔淮南王安。博雅好古。招懷天下俊偉之士。自八公之徒。鹹慕其德而歸其仁。各竭才智。著作篇章。分造辭賦。以類相從。故或稱小山。或稱大山。其義猶詩有小雅大雅也。小山之徒。閔傷屈原。又怪其文昇天乘雲。役使百神。似若仙者。雖身沉沒。名德顯聞。與隱處山澤無異。故作招隱士之賦以章其志也。 \\n 桂樹叢生兮山之幽，偃蹇連蜷兮枝相繚。 \\n 山氣巃嵷兮石嵯峨，谿穀嶄巖兮水曾波。 \\n 猿狖群嘯兮虎豹原，攀援桂枝兮聊淹留。 \\n 王孫遊兮不歸，春草生兮萋萋。 \\n 歲暮兮不自聊，蟪蛄鳴兮啾啾。 \\n 坱兮軋，山曲岪，心淹留兮恫慌忽。 \\n 罔兮沕，憭兮慄，虎豹穴。 \\n 叢薄深林兮，人上慄。 \\n 嶔岑碕礒兮碅磳磈硊，樹輪相糾兮林木茷骫。 \\n 青莎雜樹兮薠草靃靡，白鹿麔麚兮或騰或倚。 \\n 狀兒崟崟兮峨峨，淒淒兮漇漇。 \\n 獼猴兮熊羆，慕類兮以悲。 \\n 攀援桂枝兮聊淹留。 \\n 虎豹鬥兮熊羆咆，禽獸駭兮亡其曹。 \\n 王孫兮歸來，山中兮不可以久留。 \\n 下一卷目　錄上一卷 \\n  \\n 　"}
{"章节": "楚辭卷第十三", "正文": "　 \\n 楚辭卷第十三 \\n 　 \\n  \\n 七諫 \\n （東方朔） \\n 七諫者。東方朔之所作也。諫者。正也。謂陳法度以諫正君也。古者人臣三諫不從。退而待放。屈原與楚同姓。無相去之義。故加為七諫。慇懃之意。忠厚之節也。或曰七諫者。法天子有爭臣七人也。東方朔追憫屈原。故作此辭以述其志。所以昭忠信矯曲朝也。 \\n 初放 \\n 平生於國兮，長於原野。 \\n 言語訥譅兮，又無彊輔。 \\n 淺智褊能兮，聞見又寡。 \\n 數言便事兮，見怨門下。 \\n 王不察其長利兮，卒見棄乎原野。 \\n 伏念思過兮，無可改者。 \\n 群眾成朋兮，上浸以惑。 \\n 巧佞在前兮，賢者滅息。 \\n 堯、舜聖已沒兮，孰為忠直？ \\n 高山崔巍兮，水流湯湯。 \\n 死日將至兮，與麋鹿同坑。 \\n 塊兮鞠，當道宿，舉世皆然兮，餘將誰告？ \\n 斥逐鴻鵠兮，近習鴟梟，斬伐橘柚兮，列樹苦桃。 \\n 便娟之修竹兮，寄生乎江潭。 \\n 上葳蕤而防露兮，下泠泠而來風。 \\n 孰知其不合兮？若竹柏之異心。 \\n 往者不可及兮，來者不可待。 \\n 悠悠蒼天兮，莫我振理。 \\n 竊怨君之不寤兮，吾獨死而後已。 \\n 沈江 \\n 惟往古之得失兮，覽私微之所傷。 \\n 堯、舜聖而慈仁兮，後世稱而弗忘。 \\n 齊桓失於專任兮，夷吾忠而名彰。 \\n 晉獻惑於孋姬兮，申生孝而被殃。 \\n 偃王行其仁義兮，荊文寤而徐亡。 \\n 紂暴虐以失位兮，周得佐乎呂望。 \\n 修往古以行恩兮，封比干之丘壟。 \\n 賢俊慕而自附兮，日浸淫而合同。 \\n 明法令而修理兮，蘭芷幽而有芳。 \\n 苦眾人之妒予兮，箕子寤而佯狂。 \\n 不顧地以貪名兮，心怫鬱而內傷。 \\n 聯蕙芷以為佩兮，過鮑肆而失香。 \\n 正臣端其操行兮，反離謗而見攘。 \\n 世俗更而變化兮，伯夷餓於首陽。 \\n 獨廉潔而不容兮，叔齊久而逾明。 \\n 浮雲陳而蔽晦兮，使日月乎無光。 \\n 忠臣貞而欲諫兮，讒諛毀而在旁。 \\n 秋草榮其將實兮，微霜下而夜降。 \\n 商風肅而害生兮，百草育而不長。 \\n 眾並諧以妒賢兮，孤聖特而易傷。 \\n 懷計謀而不見用兮，巖穴處而隱藏。 \\n 成功隳而不卒兮，子胥死而不葬。 \\n 世從俗而變化兮，隨風靡而成行。 \\n 信直退而毀敗兮，虛偽進而得當。 \\n 追悔過之無及兮，豈盡忠而有功。 \\n 廢制度而不用兮，務行私而去公。 \\n 終不變而死節兮，惜年齒之未央。 \\n 將方舟而下流兮，冀幸君之發矇。 \\n 痛忠言之逆耳兮，恨申子之沈江。 \\n 願悉心之所聞兮，遭值君之不聰。 \\n 不開寤而難道兮，不別橫之與縱。 \\n 聽姦臣之浮說兮，絕國家之久長。 \\n 滅規矩而不用兮，背繩墨之正方。 \\n 離憂患而乃寤兮，若縱火於秋蓬。 \\n 業失之而不救兮，尚何論乎禍凶。 \\n 彼離畔而朋黨兮，獨行之士其何望？ \\n 日漸染而不自知兮，秋毫微哉而變容。 \\n 眾輕積而折軸兮，原咎雜而累重。 \\n 赴湘、沅之流澌兮，恐逐波而復東。 \\n 懷沙礫而自沈兮，不忍見君之蔽壅。 \\n 怨世 \\n 世沈淖而難論兮，俗岒峨而嵾嵯。 \\n 清泠泠而殲滅兮，溷湛湛而日多。 \\n 梟鴞既以成群兮，玄鶴弭翼而屏移。 \\n 蓬艾親入禦於床笫兮，馬蘭踸踔而日加。 \\n 棄捐葯芷與杜衡兮，餘柰世之不知芳何？ \\n 何周道之平易兮，然蕪穢而險戲。 \\n 高陽無故而委塵兮，唐虞點灼而毀議。 \\n 誰使正其真是兮，雖有八師而不可為。 \\n 皇天保其高兮，後土持其久。 \\n 服清白以逍遙兮，偏與乎玄英異色。 \\n 西施媞媞而不得見兮，嫫母勃屑而日侍。 \\n 桂蠹不知所淹留兮，蓼蟲不知徙乎葵菜。 \\n 處湣湣之濁世兮，今安所達乎吾志。 \\n 意有所載而遠逝兮，固非眾人之所識。 \\n 驥躊躇於弊輂兮，遇孫陽而得代。 \\n 呂望窮困而不聊生兮，遭周文而舒志。 \\n 甯戚飯牛而商歌兮，桓公聞而弗置。 \\n 路室女之方桑兮，孔子過之以自侍。 \\n 吾獨乖剌而無當兮，心悼怵而耄思。 \\n 思比干之恲恲兮，哀子胥之慎事。 \\n 悲楚人之和氏兮，獻寶玉以為石。 \\n 遇厲武之不察兮，羌兩足以畢斮。 \\n 小人之居勢兮，視忠正之何若？ \\n 改前聖之法度兮，喜囁嚅而妄作。 \\n 親讒諛而疏賢聖兮，訟謂閭娵為醜惡。 \\n 愉近習而蔽遠兮，孰知察其黑白？ \\n 卒不得效其心容兮，安眇眇而無所歸薄。 \\n 專精爽以自明兮，晦冥冥而壅蔽。 \\n 年既已過太半兮，然埳軻而留滯。 \\n 欲高飛而遠集兮，恐離罔而滅敗。 \\n 獨冤抑而無極兮，傷精神而壽夭。 \\n 皇天既不純命兮，餘生終無所依。 \\n 願自沈於江流兮，絕橫流而徑逝。 \\n 寧為江海之泥塗兮，安能久見此濁世？ \\n 怨思 \\n 士窮而隱處兮，廉方正而不容。 \\n 子胥諫而靡軀兮，比干忠而剖心。 \\n 子推自割而飼君兮，德日忘而怨深。 \\n 行明白而曰黑兮，荊棘聚而成林。 \\n 江離棄於窮巷兮，蒺藜蔓乎東廂。 \\n 賢者蔽而不見兮，讒諛進而相朋。 \\n 梟鴞並進而俱鳴兮，鳳皇飛而高翔。 \\n 願壹往而徑逝兮，道壅絕而不通。 \\n 自悲 \\n 居愁懃其誰告兮，獨永思而憂悲。 \\n 內自省而不俟兮，操愈堅而不衰。 \\n 隱三年而無決兮，歲忽忽其若頹。 \\n 憐餘身不足以卒意兮，冀一見而復歸。 \\n 哀人事之不幸兮，屬天命而委之咸池。 \\n 身被疾而不閒兮，心沸熱其若湯。 \\n 冰炭不可以相並兮，吾固知乎命之不長。 \\n 哀獨苦死之無樂兮，惜餘年之未央。 \\n 悲不反余之所居兮，恨離予之故鄉。 \\n 鳥獸驚而失群兮，猶高飛而哀鳴。 \\n 狐死必首丘兮，夫人孰能不反其真情？ \\n 故人疏而日忘兮，新人近而俞好。 \\n 莫能行於杳冥兮，孰能施於無報？ \\n 苦眾人之皆然兮，乘回風而遠遊。 \\n 淩恆山其若陋兮，聊愉娛以忘憂。 \\n 悲虛言之無實兮，苦眾口之鑠金。 \\n 遇故鄉而一顧兮，泣歔欷而霑衿。 \\n 厭白玉以為面兮，懷琬琰以為心。 \\n 邪氣入而感內兮，施玉色而外淫。 \\n 何青雲之流瀾兮，微霜降之濛濛。 \\n 徐風至而徘徊兮，疾風過之湯湯。 \\n 聞南藩樂而欲往兮，至會稽而且止。 \\n 見韓眾而宿之兮，問天道之所在？ \\n 借浮雲以送予兮，載雌霓而為旌。 \\n 駕青龍以馳騖兮，班衍衍之冥冥。 \\n 忽容容其安之兮，超慌忽其焉如？ \\n 苦眾人之難信兮，願離群而遠舉。 \\n 登巒山而遠望兮，好桂樹之冬榮。 \\n 觀天火之炎煬兮，聽大壑之波聲。 \\n 引八維以自道兮，含沆瀣以長生。 \\n 居不樂以時思兮，食草木之秋實。 \\n 飲菌若之朝露兮，構桂木而為室。 \\n 雜橘柚以為囿兮，列新夷與椒楨。 \\n 鶤鶴孤而夜號兮，哀居者之誠貞。 \\n 哀命 \\n 哀時命之不合兮，傷楚國之多憂。 \\n 內懷情之潔白兮，遭亂世而離尤。 \\n 惡耿介之直行兮，世溷濁而不知。 \\n 何君臣之相失兮，上沅湘而分離。 \\n 測汨羅之湘水兮，知時固而不反。 \\n 傷離散之交亂兮，遂側身而既遠。 \\n 處玄舍之幽門兮，穴巖石而窟伏。 \\n 從水蛟而為徙兮，與神龍乎休息。 \\n 何山石之嶄巖兮，靈魂屈而偃蹇。 \\n 含素水而蒙深兮，日眇眇而既遠。 \\n 哀形體之離解兮，神罔兩而無舍。 \\n 惟椒蘭之不反兮，魂迷惑而不知路。 \\n 願無過之設行兮，雖滅沒之自樂。 \\n 痛楚國之流亡兮，哀靈修之過到。 \\n 固時俗之溷濁兮，志瞀迷而不知路。 \\n 念私門之正匠兮，遙涉江而遠去。 \\n 念女嬃之嬋媛兮，涕泣流乎於悒。 \\n 我決死而不生兮，雖重追吾何及。 \\n 戲疾瀨之素水兮，望高山之蹇產。 \\n 哀高丘之赤岸兮，遂沒身而不反。 \\n 謬諫 \\n 怨靈修之浩蕩兮，夫何執操之不固？ \\n 悲太山之為隍兮，孰江河之可涸？ \\n 願承閒而效志兮，恐犯忌而幹諱。 \\n 卒撫情以寂寞兮，然怊悵而自悲。 \\n 玉與石其同匱兮，貫魚眼與珠璣。 \\n 駑駿雜而不分兮，服罷牛而驂驥。 \\n 年滔滔而自遠兮，壽冉冉而愈衰。 \\n 心悇憛而煩冤兮，蹇超搖而無冀。 \\n 固時俗之工巧兮，滅規矩而改錯。 \\n 卻騏驥而不乘兮，策駑駘而取路。 \\n 當世豈無騏驥兮，誠無王良之善馭。 \\n 見執轡者非其人兮，故駒跳而遠去。 \\n 不量鑿而正枘兮，恐矩矱之不同。 \\n 不論世而高舉兮，恐操行之不調。 \\n 弧弓弛而不張兮，孰雲知其所至？ \\n 無傾危之患難兮，焉知賢士之所死？ \\n 俗推佞而進富兮，節行張而不著。 \\n 賢良蔽而不群兮，朋曹比而黨譽。 \\n 邪說飾而多曲兮，正法弧而不公。 \\n 直士隱而避匿兮，讒諛登乎明堂。 \\n 棄彭鹹之娛樂兮，滅巧倕之繩墨。 \\n 菎蕗雜於黀蒸兮，機蓬矢以射革。 \\n 駕蹇驢而無策兮，又何路之能極？ \\n 以直鍼而為釣兮，又何魚之能得？ \\n 伯牙之絕弦兮，無鍾子期而聽之。 \\n 和抱璞而泣血兮，安得良工而剖之？ \\n 同音者相和兮，同類者相似。 \\n 飛鳥號其群兮，鹿鳴求其友。 \\n 故叩宮而宮應兮，彈角而角動。 \\n 虎嘯而穀風至兮，龍舉而景雲往。 \\n 音聲之相和兮，言物類之相感也。 \\n 夫方圜之異形兮，勢不可以相錯。 \\n 列子隱身而窮處兮，世莫可以寄託。 \\n 眾鳥皆有行列兮，鳳獨翔翔而無所薄。 \\n 經濁世而不得志兮，願側身巖穴而自託。 \\n 欲闔口而無言兮，嘗被君之厚德。 \\n 獨便悁而懷毒兮，愁鬱鬱之焉極？ \\n 念三年之積思兮，願壹見而陳辭。 \\n 不及君而騁說兮，世孰可為明之？ \\n 身寢疾而日愁兮，情沈抑而不揚。 \\n 眾人莫可與論道兮，悲精神之不通。 \\n 亂曰 \\n 鸞皇孔鳳日以遠兮，畜鳧駕鵝。 \\n 雞鶩滿堂壇兮，鼁黽游乎華池。 \\n 要褭奔亡兮，騰駕橐駝。 \\n 鉛刀進禦兮，遙棄太阿。 \\n 拔搴玄芝兮，列樹芋荷。 \\n 橘柚萎枯兮，苦李旖旎。 \\n 甂甌登於明堂兮，周鼎潛乎深淵。 \\n 自古而固然兮，吾又何怨乎今之人。 \\n  \\n 　"}
{"章节": "楚辭卷第十四", "正文": "　 \\n 楚辭卷第十四 \\n 　 \\n  \\n 哀時命 \\n （嚴忌） \\n 哀時命者。嚴夫子之所作也。夫子名忌。與司馬相如俱好辭賦。客遊於梁。梁孝王甚奇重之。忌哀屈原受性忠貞。不遭明君而遇暗世。斐然作辭。歎而述之。故曰哀時命也。 \\n 哀時命之不及古人兮。夫何予生之不遘時。 \\n 往者不可扳援兮。徠者不可與期。 \\n 志憾恨而不逞兮。杼中情而屬詩。 \\n 夜炯炯而不寐兮。懷隱憂而歷茲。 \\n 心鬱鬱而無告兮。眾孰可與深謀。 \\n 欿愁悴而委惰兮。老冉冉而逮之。 \\n 居處愁以隱約兮。志沈抑而不揚。 \\n 道壅塞而不通兮。江河廣而無梁。 \\n 願至崑崙之懸圃兮。采鍾山之玉英。 \\n 攬瑤木之橝枝兮。望風之板桐。 \\n 弱水汨其為難兮。路中斷而不通。 \\n 勢不能淩波以徑度兮。又無羽翼而高翔。 \\n 然隱憫而不達兮。獨徙倚而彷徉。 \\n 悵倘罔以永思兮。心紆軫而增傷。 \\n 倚躊躇以淹留兮。日飢饉而絕糧。 \\n 廓抱景而獨倚兮。超永思乎故鄉。 \\n 廓落寂而無友兮。誰可與玩此遺芳。 \\n 白日晼晚其將入兮。哀餘壽之弗將。 \\n 車既弊而馬罷兮。蹇邅徊而不能行。 \\n 身既不容於獨世兮。不知進退之宜當。 \\n 冠崔嵬而切雲兮。劍淋離而從橫。 \\n 衣攝葉以儲與兮。左袪掛於榑桑。 \\n 右衽拂於不周兮。六合不足以肆行。 \\n 上同鑿枘於伏戲兮。下合矩矱於虞唐。 \\n 願尊節而式高兮。志猶卑夫禹湯。 \\n 雖知困其不改操兮。終不以邪枉害方。 \\n 世並舉而好朋兮。壹鬥斛而相量。 \\n 眾比周以肩迫兮。賢者遠而隱藏。 \\n 為鳳皇作鶉籠兮。雖翕翅其不容。 \\n 靈皇其不寤知兮。焉陳詞而效忠。 \\n 俗嫉妒而蔽賢兮。孰知余之從容。 \\n 願舒志而抽馮兮。庸詎知其吉凶。 \\n 璋珪雜於甑窐兮。隴廉與孟娵同宮。 \\n 舉世以為恆俗兮。固將愁苦而終窮。 \\n 幽獨轉而不寐兮。惟煩懣而盈匈。 \\n 魂眇眇而馳騁兮。心煩冤之忡忡。 \\n 志欿憾而不憺兮。路幽昧而甚難。 \\n 塊獨守此曲隅兮。然欿切而永歎。 \\n 愁脩夜而宛轉兮。氣涫沸其若波。 \\n 握剞劂而不用兮。操規矩而無所施。 \\n 聘騏驥於中庭兮。焉能極夫遠道。 \\n 置猿狖於櫺檻兮。夫何以責其捷巧。 \\n 駟跛鱉而上山兮。吾固知其不能陞。 \\n 釋管晏而任臧獲兮。何權衡之能稱。 \\n 篦簬雜於黀蒸兮。機蓬矢以射革。 \\n 負簷荷以丈尺兮。欲伸要而不可得。 \\n 外迫脅於機臂兮。上牽聯於矰隿。 \\n 肩傾側而不容兮。固愜腹而不得息。 \\n 務光自投於深淵兮。不獲世之塵垢。 \\n 孰魁摧之可久兮。願退身而窮處。 \\n 鑿山楹而為室兮。下被衣於水渚。 \\n 霧露濛濛其晨降兮。雲依斐而承宇。 \\n 虹霓紛其朝霞兮。夕淫淫而淋雨。 \\n 怊茫茫而無歸兮。悵遠望此曠野。 \\n 下垂釣於谿穀兮。上要求於僊者。 \\n 與赤松而結友兮。比王僑而為耦。 \\n 使梟楊先導兮。白虎為之前後。 \\n 浮雲霧而入冥兮。騎白鹿而容與。 \\n 魂眐眐以寄獨兮。汨徂往而不歸。 \\n 處卓卓而日遠兮。志浩蕩而傷懷。 \\n 鸞鳳翔於蒼雲兮。故矰繳而不能加。 \\n 蛟龍潛於旋淵兮。身不掛訴於罔羅。 \\n 知貪餌而近死兮。不如下游乎清波。 \\n 寧幽隱以遠禍兮。孰侵辱之可為。 \\n 子胥死而成義兮。屈原沉於汩羅。 \\n 雖體解其不變兮。豈忠信之可化。 \\n 志怦怦而內直兮。履繩墨而不頗。 \\n 執權衡而無私兮。稱輕重而不差。 \\n 摡塵垢之枉攘兮。除穢累而反真。 \\n 形體白而質素兮。中皎潔而淑清。 \\n 時猒飫而不用兮。且隱伏而遠身。 \\n 聊竄端而匿跡兮。嗼寂默而無聲。 \\n 焉發憤而抒情。時曖曖其將罷兮。 \\n 伯夷死於首陽兮。卒夭隱而不榮。 \\n 太公不遇文王兮。身至死而不得逞。 \\n 懷瑤象而佩瓊兮。願陳列而無正。 \\n 生天墜之若過兮。忽爛漫而無成。 \\n 邪氣襲餘之形體兮。疾憯怛而萌生。 \\n 願壹見陽春之白日兮。恐不終乎永年。 \\n  \\n 　"}
{"章节": "楚辭卷第十五", "正文": "　 \\n 楚辭卷第十五 \\n 　 \\n  \\n 九懷 \\n （王　褒） \\n 九懷者。諫議大夫王褒之所作也。懷者思也。言屈原雖見放逐。猶思念其君。憂國傾危。而不能忘也。褒讀屈原之文。嘉其溫雅。藻采敷衍。執握金玉。委之汙瀆。遭世溷濁。莫之能識。追而湣之。故作九懷以裨其詞。史官錄第。逐列於篇。 \\n 匡機 \\n 極運兮不中，來將屈兮困窮？ \\n 餘深湣兮慘怛，願一列兮無從。 \\n 乘日月兮上征，顧遊心兮鄗酆。 \\n 彌覽兮九隅，彷徨兮蘭宮。 \\n 芷閭兮葯房，奮搖兮眾芳。 \\n 菌閣兮蕙樓，觀道兮從橫。 \\n 寶金兮委積，美玉兮盈堂。 \\n 桂水兮潺湲，揚流兮洋洋。 \\n 蓍蔡兮踴躍，孔鶴兮回翔。 \\n 撫檻兮遠望，念君兮不忘。 \\n 怫鬱兮莫陳，永懷兮內傷。 \\n 通路 \\n 天門兮墜戶，孰由兮賢者？ \\n 無正兮溷廁，懷德兮何睹？ \\n 假寐兮湣斯，誰可與兮寤語？ \\n 痛鳳兮遠逝，畜鴳兮近處。 \\n 鯨鱘兮幽潛，從蝦兮遊陼。 \\n 乘虯兮登陽，載象兮上行。 \\n 朝發兮蔥嶺，夕至兮明光。 \\n 北飲兮飛泉，南采兮芝英。 \\n 宣遊兮列宿，順極兮彷徉。 \\n 紅采兮騂衣，翠縹兮為裳。 \\n 舒佩兮綝纚，竦餘劍兮幹將。 \\n 騰蛇兮後從，飛駏兮步旁。 \\n 微觀兮玄圃，覽察兮瑤光。 \\n 啟匱兮探筴，悲命兮相當。 \\n 紉蕙兮永辭，將離兮所思。 \\n 浮雲兮容與，道余兮何之？ \\n 遠望兮仟眠，聞雷兮闐闐。 \\n 陰憂兮感餘，惆悵兮自憐。 \\n 危俊 \\n 林不容兮鳴蜩，余何留兮中州？ \\n 陶嘉月兮總駕，搴玉英兮自脩。 \\n 結榮茞兮逶逝，將去烝兮遠遊。 \\n 徑岱土兮魏闕，歷九曲兮牽牛。 \\n 聊假日兮相佯，遺光燿兮周流。 \\n 望太一兮淹息，紆餘轡兮自休。 \\n 晞白日兮皎皎，彌遠路兮悠悠。 \\n 顧列孛兮縹縹，觀幽雲兮陳浮。 \\n 钜寶遷兮砏礉，雉鹹雊兮相求。 \\n 泱莽莽兮究志，懼吾心兮懤懤。 \\n 步餘馬兮飛柱，覽可與兮匹儔。 \\n 卒莫有兮纖介，永餘思兮怞怞。 \\n 昭世 \\n 世溷兮冥昏，違君兮歸真。 \\n 乘龍兮偃蹇，高回翔兮上臻。 \\n 襲英衣兮緹習，披華裳兮芳芬。 \\n 登羊角兮扶輿，浮雲漠兮自娛。 \\n 握神精兮雍容，與神人兮相胥。 \\n 流星墜兮成雨，進瞵盼兮上丘墟。 \\n 覽舊邦兮滃鬱，余安能兮久居。 \\n 志懷逝兮心懰慄，紆餘轡兮躊躇。 \\n 聞素女兮微歌，聽王后兮吹竽。 \\n 魂悽愴兮感哀，腸回回兮盤紆。 \\n 撫餘佩兮繽紛，高太息兮自憐。 \\n 使祝融兮先行，令昭明兮開門。 \\n 馳六蛟兮上征，竦餘駕兮入冥。 \\n 歷九州兮索合，誰可與兮終生。 \\n 忽反顧兮西囿，睹軫丘兮崎傾。 \\n 橫垂涕兮泫流，悲餘後兮失靈。 \\n 尊嘉 \\n 季春兮陽陽，列草兮成行。 \\n 餘悲兮蘭生，委積兮從橫。 \\n 江離兮遺捐，辛夷兮擠臧。 \\n 伊思兮往古，亦多兮遭殃。 \\n 伍胥兮浮江，屈子兮沈湘。 \\n 運餘兮念茲，心內兮懷傷。 \\n 望淮兮沛沛，濱流兮則逝。 \\n 榜舫兮下流，東注兮磕磕。 \\n 蛟龍兮導引，文魚兮上瀨。 \\n 抽蒲兮陳坐，援芙蕖兮為蓋。 \\n 水躍兮餘旌，繼以兮微蔡。 \\n 雲旗兮電騖，鯈忽兮容裔。 \\n 河伯兮開門，迎餘兮歡欣。 \\n 顧念兮舊都，懷恨兮艱難。 \\n 竊哀兮浮萍，汎淫兮無根。 \\n 蓄英 \\n 秋風兮蕭蕭，舒芳兮振條。 \\n 微霜兮眇眇，病殀兮鳴蜩。 \\n 玄鳥兮辭歸，飛翔兮靈丘。 \\n 望谿穀兮滃鬱，熊羆兮呴嗥。 \\n 唐虞兮不存，何故兮久留？ \\n 臨淵兮汪洋，顧林兮忽荒。 \\n 修餘兮圭衣，騎霓兮南上。 \\n 乘雲兮回回，亹亹兮自強。 \\n 將息兮蘭皋，失志兮悠悠。 \\n 蒶蘊兮黴鯬，思君兮無聊。 \\n 身去兮意存，愴恨兮懷愁。 \\n 思忠 \\n 登九靈兮遊神，靜女歌兮微晨。 \\n 悲皇丘兮積葛，眾體錯兮交紛。 \\n 貞枝抑兮枯槁，枉車登兮慶雲。 \\n 感餘志兮慘慄，心愴愴兮自憐。 \\n 駕玄螭兮北征，曏吾路兮蔥嶺。 \\n 連五宿兮建旄，揚氛氣兮為旌。 \\n 歷廣漠兮馳騖，覽中國兮冥冥。 \\n 玄武步兮水母，與吾期兮南榮。 \\n 登華蓋兮乘陽，聊逍遙兮播光。 \\n 抽庫婁兮酌醴，援瓟瓜兮接糧。 \\n 畢休息兮遠逝，發玉軔兮西行。 \\n 惟時俗兮疾正，弗可久兮此方。 \\n 寤辟摽兮永思，心怫鬱兮內傷。 \\n 陶壅 \\n 覽杳杳兮世惟，餘惆悵兮何歸。 \\n 傷時俗兮溷亂，將奮翼兮高飛。 \\n 駕八龍兮連蜷，建虹旌兮威夷。 \\n 觀中宇兮浩浩，紛翼翼兮上躋。 \\n 浮溺水兮舒光，淹低佪兮京沶。 \\n 屯余車兮索友，睹皇公兮問師。 \\n 道莫貴兮歸真，羨餘術兮可夷。 \\n 吾乃逝兮南娭，道幽路兮九疑。 \\n 越炎火兮萬裏，過萬首兮嶷嶷。 \\n 濟江海兮蟬蛻，絕北梁兮永辭。 \\n 浮雲鬱兮晝昏，霾土忽兮塺塺。 \\n 息陽城兮廣夏，衰色罔兮中怠。 \\n 意曉陽兮燎寤，乃自軫兮在茲。 \\n 思堯、舜兮襲興，幸咎繇兮獲謀。 \\n 悲九州兮靡君，撫軾歎兮作詩。 \\n 株昭 \\n 悲哉於嗟兮，心內切磋。 \\n 款冬而生兮，凋彼葉柯。 \\n 瓦礫進寶兮，捐棄隨和。 \\n 鉛刀厲禦兮，頓棄太阿。 \\n 驥垂兩耳兮，中阪蹉跎。 \\n 蹇驢服駕兮，無用日多。 \\n 修潔處幽兮，貴寵沙劘。 \\n 鳳皇不翔兮，鶉鴳飛揚。 \\n 乘虹驂蜺兮，載雲變化。 \\n 鷦明開路兮，後屬青蛇。 \\n 步驟桂林兮，超驤卷阿。 \\n 丘陵翔舞兮，谿穀悲歌。 \\n 神章靈篇兮，赴曲相和。 \\n 餘私娛茲兮，孰哉復加加。 \\n 還顧世俗兮，壞敗罔羅。 \\n 卷佩將逝兮，涕流滂沱。 \\n 亂曰 \\n 皇門開兮照下土， \\n 株穢除兮蘭芷睹。 \\n 四佞放兮後得禹， \\n 聖舜攝兮昭堯緒， \\n 孰能若兮願為輔？ \\n  \\n 　"}
{"章节": "楚辭卷第十六", "正文": "　 \\n 楚辭卷第十六 \\n 　 \\n  \\n 九歎 \\n （劉向） \\n 九歎者。護左都水使者光祿大夫劉向之所作也。向以博古敏達。典校經書。辯章舊文。追念屈原忠信之節。故作九歎。歎者。傷也。息也。言屈原放在山澤。猶傷念君歎息無已。所謂讚賢以輔志。騁詞以曜德者也。 \\n 逢紛 \\n 伊伯庸之末胄兮，諒皇直之屈原。 \\n 雲余肇祖于高陽兮，惟楚懷之嬋連。 \\n 原生受命於貞節兮，鴻永路有嘉名。 \\n 齊名字於天地兮，並光明於列星。 \\n 吸精粹而吐氛濁兮，橫邪世而不取容。 \\n 行叩誠而不阿兮，遂見排而逢讒。 \\n 後聽虛而黜實兮，不吾理而順情。 \\n 腸憤悁而含怒兮，志遷蹇而左傾。 \\n 心戃慌其不我與兮，躬速速其不吾親。 \\n 辭靈修而隕志兮，吟澤畔之江濱。 \\n 椒桂羅以顛覆兮，有竭信而歸誠。 \\n 讒夫藹藹而漫著兮，曷其不舒予情？ \\n 始結言於廟堂兮，信中塗而叛之。 \\n 懷蘭蕙與衡芷兮，行中野而散之。 \\n 聲哀哀而懷高丘兮，心愁愁而思舊邦。 \\n 願承閒而自恃兮，徑淫曀而道廱。 \\n 顏黴黧以沮敗兮，精越裂而衰耄。 \\n 裳襜襜而含風兮，衣納納而掩露。 \\n 赴江湘之湍流兮，順波湊而下降。 \\n 徐徘徊於山阿兮，飄風來之洶洶。 \\n 馳余車兮玄石，步餘馬兮洞庭。 \\n 平明發兮蒼梧，夕投宿兮石城。 \\n 芙蓉蓋而蔆華車兮，紫貝闕而玉堂。 \\n 薜荔飾而陸離薦兮，魚鱗衣而白傭蜺。 \\n 登逢龍而下隕兮，違故鄉之漫漫。 \\n 思南郢之舊俗兮，腸一夕而九運。 \\n 揚流波之潢潢兮，體溶溶而東回。 \\n 心怊悵以永思兮，意晻晻而日頹。 \\n 白露紛以塗塗兮，秋風瀏以蕭蕭。 \\n 身永流而不還兮，魂長逝而常愁。 \\n 歎曰：譬彼流水 \\n 紛揚磕兮，波逢洶湧。 \\n 濆壅滂兮，揄揚滌盪。 \\n 飄流隕往觸崟石兮，龍卬脟圈繚戾宛轉。 \\n 阻相薄兮，遭紛逢凶。 \\n 蹇離尤兮，垂文揚采遺將來兮。 \\n 離世 \\n 靈懷其不吾知兮，靈懷其不吾聞。 \\n 就靈懷之皇祖兮，愬靈懷之鬼神。 \\n 靈懷曾不吾與兮，即聽夫人之諛辭。 \\n 餘辭上參於天墜兮，旁引之於四時。 \\n 指日月使延照兮，撫招搖以質正。 \\n 立師曠俾端辭兮，命咎繇使並聽。 \\n 兆出名曰正則兮，卦發字曰靈均。 \\n 餘幼既有此鴻節兮，長愈固而彌純。 \\n 不從俗而詖行兮，直躬指而信志。 \\n 不枉繩以追曲兮，屈情素以從事。 \\n 端餘行其如玉兮，述皇輿之踵跡。 \\n 群阿容以晦光兮，皇輿覆以幽辟。 \\n 輿中塗以回畔兮，駟馬驚而橫奔。 \\n 執組者不能制兮，必折軛而摧轅。 \\n 斷鑣銜以馳騖兮，暮去次而敢止。 \\n 路蕩蕩其無人兮，遂不禦乎千里。 \\n 身衡陷而下沈兮，不可獲而復登。 \\n 不顧身之卑賤兮，惜皇輿之不興。 \\n 出國門而端指兮，冀壹寤而錫還。 \\n 哀僕夫之坎毒兮，屢離憂而逢患。 \\n 九年之中不吾反兮，思彭咸之水遊。 \\n 惜師延之浮渚兮，赴汨羅之長流。 \\n 遵江曲之逶移兮，觸石碕而衡遊。 \\n 波澧澧而揚澆兮，順長瀨之濁流。 \\n 淩黃沱而下低兮，思還流而復反。 \\n 玄輿馳而並集兮，身容與而日遠。 \\n 櫂舟杭以橫濿兮，濟湘流而南極。 \\n 立江界而長吟兮，愁哀哀而累息。 \\n 情慌忽以忘歸兮，神浮游以高厲。 \\n 心蛩蛩而懷顧兮，魂眷眷而獨逝。 \\n 歎曰： \\n 餘思舊邦心依違兮， \\n 日暮黃昏羌幽悲兮， \\n 去郢東遷餘誰慕兮， \\n 讒夫黨旅其以茲故兮， \\n 河水淫淫情所願兮， \\n 顧瞻郢路終不返兮。 \\n 怨思 \\n 惟鬱鬱之憂毒兮，志坎壈而不違。 \\n 身憔悴而考旦兮，日黃昏而長悲。 \\n 閔空宇之孤子兮，哀枯楊之冤鶵。 \\n 孤雌吟於高墉兮，鳴鳩棲於桑榆。 \\n 玄蝯失於潛林兮，獨偏棄而遠放。 \\n 征夫勞於周行兮，處婦憤而長望。 \\n 申誠信而罔違兮，情素潔於紐帛。 \\n 光明齊於日月兮，文采燿於玉石。 \\n 傷壓次而不發兮，思沈抑而不揚。 \\n 芳懿懿而終敗兮，名靡散而不彰。 \\n 背玉門以奔騖兮，蹇離尤而幹詬。 \\n 若龍逢之沈首兮，王子比干之逢醢。 \\n 念社稷之幾危兮，反為讎而見怨。 \\n 思國家之離沮兮，躬獲愆而結難。 \\n 若青蠅之偽質兮，晉驪姬之反情。 \\n 恐登階之逢殆兮，故退伏於末庭。 \\n 孽臣之號咷兮，本朝蕪而不治。 \\n 犯顏色而觸諫兮，反蒙辜而被疑。 \\n 菀蘼蕪與菌若兮，漸稿本於洿瀆。 \\n 淹芳芷於腐井兮，棄雞駭於筐簏。 \\n 執棠谿以刜蓬兮，秉幹將以割肉。 \\n 筐澤瀉以豹鞹兮，破荊和以繼築。 \\n 時溷濁猶未清兮，世殽亂猶未察。 \\n 欲容與以俟時兮，懼年歲之既晏。 \\n 顧屈節以從流兮，心鞏鞏而不夷。 \\n 寧浮沅而馳騁兮，下江湘以邅迴。 \\n 歎曰： \\n 山中檻檻餘傷懷兮， \\n 征夫皇皇其孰依兮， \\n 經營原野杳冥冥兮， \\n 乘騏騁驥舒吾情兮， \\n 歸骸舊邦莫誰語兮， \\n 長辭遠逝乘湘去兮。 \\n 遠逝 \\n 志隱隱而鬱怫兮，愁獨哀而冤結。 \\n 腸紛紜以繚轉兮，涕漸漸其若屑。 \\n 情慨慨而長懷兮，信上皇而質正。 \\n 合五嶽與八靈兮，訊九鬿與六神。 \\n 指列宿以白情兮，訴五帝以置辭。 \\n 北斗為我折中兮，太一為餘聽之。 \\n 雲服陰陽之正道兮，禦後土之中和。 \\n 佩蒼龍之蚴虯兮，帶隱虹之逶蛇。 \\n 曳彗星之皓旰兮，撫朱爵與鵔鸃。 \\n 遊清靈之颯戾兮，服雲衣之披披。 \\n 杖玉策與朱旗兮，垂明月之玄珠。 \\n 舉霓旌之墆翳兮，建黃纁之總旄。 \\n 躬純粹而罔愆兮，承皇考之妙儀。 \\n 惜往事之不合兮，橫汨羅而下厲。 \\n 乘隆波而南渡兮，逐江湘之順流。 \\n 赴陽侯之潢洋兮，下石瀨而登洲。 \\n 陸魁堆以蔽視兮，雲冥冥而闇前。 \\n 山峻高以無垠兮，遂曾閎而迫身。 \\n 雪雰雰而薄木兮，雲霏霏而隕集。 \\n 阜隘狹而幽險兮，石嵾嵯以翳日。 \\n 悲故鄉而發忿兮，去餘邦之彌久。 \\n 背龍門而入河兮，登大墳而望夏首。 \\n 橫舟航而濟湘兮，耳聊啾而戃慌。 \\n 波淫淫而周流兮，鴻溶溢而滔蕩。 \\n 路曼曼其無端兮，周容容而無識。 \\n 引日月以指極兮，少須臾而釋思。 \\n 水波遠以冥冥兮，眇不睹其東西。 \\n 順風波以南北兮，霧宵晦以紛紛。 \\n 日杳杳以西頹兮，路長遠而窘迫。 \\n 欲酌醴以娛憂兮，蹇騷騷而不釋。 \\n 歎曰： \\n 飄風蓬龍埃坲坲兮， \\n 屮木搖落時槁悴兮， \\n 遭傾遇禍不可救兮， \\n 長吟永欷涕究究兮， \\n 舒情敶詩冀以自免兮， \\n 頹流下隕身日遠兮。 \\n 惜賢 \\n 覽屈氏之離騷兮，心哀哀而怫鬱。 \\n 聲嗷嗷以寂寥兮，顧僕夫之憔悴。 \\n 撥諂諛而匡邪兮，切淟涊之流俗。 \\n 盪渨濁之姦咎兮，夷蠢蠢之溷濁。 \\n 懷芬香而挾蕙兮，佩江蘺之菲菲。 \\n 握申椒與杜若兮，冠浮雲之峨峨。 \\n 登長陵而四望兮，覽芷圃之蠡蠡。 \\n 游蘭皋與蕙林兮，睨玉石之嵾嵯。 \\n 揚精華以眩燿兮，芳鬱渥而純美。 \\n 結桂樹之旖旎兮，紉荃蕙與辛夷。 \\n 芳若茲而不禦兮，捐林薄而菀死。 \\n 驅子僑之奔走兮，申徒狄之赴淵。 \\n 若由夷之純美兮，介子推之隱山。 \\n 晉申生之離殃兮，荊和氏之泣血。 \\n 吳申胥之抉眼兮，王子比干之橫廢。 \\n 欲卑身而下體兮，心隱惻而不置。 \\n 方圜殊而不合兮，鉤繩用而異態。 \\n 欲俟時於須臾兮，日陰曀其將暮。 \\n 時遲遲其日進兮，年忽忽而日度。 \\n 妄周容而入世兮，內距閉而不開。 \\n 俟時風之清激兮，愈氛霧其如塺。 \\n 進雄鳩之耿耿兮，讒介介而蔽之。 \\n 默順風以偃仰兮，尚由由而進之。 \\n 心懭悢以冤結兮，情舛錯以曼憂。 \\n 搴薜荔於山野兮，采撚支於中洲。 \\n 望高丘而歎涕兮，悲吸吸而長懷。 \\n 孰契契而委棟兮，日晻晻而下頹。 \\n 歎曰： \\n 江湘油油長流汩兮， \\n 挑揄揚汰盪迅疾兮， \\n 憂心展轉愁怫鬱兮， \\n 冤結未舒長隱忿兮， \\n 丁時逢殃可奈何兮， \\n 勞心悁悁涕滂沱兮。 \\n 憂苦 \\n 悲餘心之悁悁兮，哀故邦之逢殃。 \\n 辭九年而不復兮，獨煢煢而南行。 \\n 思餘俗之流風兮，心紛錯而不受。 \\n 遵野莽以呼風兮，步從容於山廋。 \\n 巡陸夷之曲衍兮，幽空虛以寂寞。 \\n 倚石巖以流涕兮，憂憔悴而無樂。 \\n 登巑岏以長企兮，望南郢而闚之。 \\n 山修遠其遼遼兮，塗漫漫其無時。 \\n 聽玄鶴之晨鳴兮，于高岡之峨峨。 \\n 獨憤積而哀娛兮，翔江洲而安歌。 \\n 三鳥飛以自南兮，覽其志而欲北。 \\n 願寄言於三鳥兮，去飄疾而不可得。 \\n 欲遷志而改操兮，心紛結其未離。 \\n 外彷徨而遊覽兮，內惻隱而含哀。 \\n 聊須臾以時忘兮，心漸漸其煩錯。 \\n 願假簧以舒憂兮，志紆鬱其難釋。 \\n 歎《離騷》以揚意兮，猶未殫於《九章》。 \\n 長噓吸以於悒兮，涕橫集而成行。 \\n 傷明珠之赴泥兮，魚眼璣之堅藏。 \\n 同駑鸁與乘駔兮，雜斑駮與闒茸。 \\n 葛藟虆於桂樹兮，鴟鴞集於木蘭。 \\n 偓促談於廊廟兮，律魁放乎山間。 \\n 惡虞氏之簫韶兮，好遺風之激楚。 \\n 潛周鼎於江淮兮，爨土鬵於中宇。 \\n 且人心之持舊兮，而不可保長。 \\n 邅彼南道兮，征夫宵行。 \\n 思念郢路兮，還顧睠睠。 \\n 涕流交集兮，泣下漣漣。 \\n 歎曰： \\n 登山長望中心悲兮， \\n 菀彼青青泣如頹兮， \\n 留思北顧涕漸漸兮， \\n 折銳摧矜凝氾濫兮， \\n 念我煢煢魂誰求兮， \\n 僕夫慌悴散若流兮。 \\n 湣命 \\n 昔皇考之嘉志兮，喜登能而亮賢。 \\n 情純潔而罔薉兮，姿盛質而無愆。 \\n 放佞人與諂諛兮，斥讒夫與便嬖。 \\n 親忠正之悃誠兮，招貞良與明智。 \\n 心溶溶其不可量兮，情澹澹其若淵。 \\n 回邪辟而不能入兮，誠願藏而不可遷。 \\n 逐下袟於後堂兮，迎虙妃於伊雒。 \\n 刜讒賊於中廇兮，選呂管於榛薄。 \\n 叢林之下無怨士兮，江河之畔無隱夫。 \\n 三苗之徒以放逐兮，伊皋之倫以充廬。 \\n 今反表以為裏兮，顛裳以為衣。 \\n 戚宋萬於兩楹兮，廢周邵於遐夷。 \\n 卻騏驥以轉運兮，騰驢贏以馳逐。 \\n 蔡女黜而出帷兮，戎婦入而綵繡服。 \\n 慶忌囚於阱室兮，陳不占戰而赴圍。 \\n 破伯牙之號鍾兮，挾人箏而彈緯。 \\n 藏旻石於金匱兮，捐赤瑾於中庭。 \\n 韓信蒙於介胄兮，行夫將而攻城。 \\n 莞芎棄於澤洲兮，瓟瓥蠹於筐簏。 \\n 麒麟奔於九皋兮，熊羆群而逸囿。 \\n 折芳枝與瓊華兮，樹枳棘與薪柴。 \\n 掘荃蕙與射幹兮，耘藜藿與蘘荷。 \\n 惜今世其何殊兮，遠近思而不同。 \\n 或沈淪其無所達兮，或清激其無所通。 \\n 哀餘生之不當兮，獨蒙毒而逢尤。 \\n 雖謇謇以申志兮，君乖差而屏之。 \\n 誠惜芳之菲菲兮，反以茲為腐也。 \\n 懷椒聊之蔎蔎兮，乃逢紛以罹詬也。 \\n 歎曰： \\n 嘉皇既歿終不返兮， \\n 山中幽險郢路遠兮， \\n 讒人諓諓孰可愬兮， \\n 征夫罔極誰可語兮？ \\n 行噤累欷聲喟喟兮， \\n 懷憂含戚何侘傺兮。 \\n 思古 \\n 冥冥深林兮樹木鬱鬱。 \\n 山參差以嶄巖兮，阜杳杳以蔽日。 \\n 悲餘心之悁悁兮，目眇眇而遺泣。 \\n 風騷屑以搖木兮，雲吸吸以湫戾。 \\n 悲餘生之無歡兮，愁倥傯於山陸。 \\n 旦徘徊於長阪兮，夕仿偟而獨宿。 \\n 髮披披以鬤鬤兮，躬劬勞而瘏悴。 \\n 魂俇俇而南行兮，泣霑襟而濡袂。 \\n 心嬋媛而無告兮，口噤閉而不言。 \\n 違郢都之舊閭兮，回湘、沅而遠遷。 \\n 念餘邦之橫陷兮，宗鬼神之無次。 \\n 閔先嗣之中絕兮，心惶惑而自悲。 \\n 聊浮游於山愜兮，步周流於江畔。 \\n 臨深水而長嘯兮，且倘佯而氾觀。 \\n 興離騷之微文兮，冀靈修之壹悟。 \\n 還余車於南郢兮，復往軌於初古。 \\n 道修遠其難遷兮，傷餘心之不能已。 \\n 背三五之典刑兮，絕洪範之辟紀。 \\n 播規矩以背度兮，錯權衡而任意。 \\n 操繩墨而放棄兮，傾容幸而侍側。 \\n 甘棠枯於豐草兮，藜棘樹於中庭。 \\n 西施斥於北宮兮，仳倠倚於彌楹。 \\n 烏獲戚而驂乘兮，燕公操於馬圉。 \\n 蒯聵登於清府兮，咎繇棄而在野外。 \\n 蓋見茲以永歎兮，欲登階而狐疑。 \\n 乘白水而高騖兮，因徙弛而長辭。 \\n 歎曰： \\n 倘佯壚阪沼水深兮， \\n 容與漢渚涕淫淫兮， \\n 鍾牙已死誰為聲兮？ \\n 纖阿不禦焉舒情兮， \\n 曾哀悽欷心離離兮， \\n 還顧高丘泣如灑兮。 \\n 遠遊 \\n 悲餘性之不可改兮，屢懲艾而不迻。 \\n 服覺皓以殊俗兮，貌揭揭以巍巍。 \\n 譬若王僑之乘雲兮，載赤霄而淩太清。 \\n 欲與天地參壽兮，與日月而比榮。 \\n 登崑崙而北首兮，悉靈圉而來謁。 \\n 選鬼神於太陰兮，登閶闔於玄闕。 \\n 回朕車俾西引兮，褰虹旗於玉門。 \\n 馳六龍於三危兮，朝西靈於九濱。 \\n 結餘軫於西山兮，橫飛穀以南征。 \\n 絕都廣以直指兮，歷祝融於朱冥。 \\n 枉玉衡於炎火兮，委兩館于咸唐。 \\n 貫澒濛以東朅兮，維六龍於扶桑。 \\n 周流覽於四海兮，志升降以高馳。 \\n 徵九神於回極兮，建虹采以招指。 \\n 駕鸞鳳以上遊兮，從玄鶴與鷦明。 \\n 孔鳥飛而送迎兮，騰群鶴於瑤光。 \\n 排帝宮與羅囿兮，升縣圃以眩滅。 \\n 結瓊枝以雜佩兮，立長庚以繼日。 \\n 淩驚雷以軼駭電兮，綴鬼穀於北辰。 \\n 鞭風伯使先驅兮，囚靈玄於虞淵。 \\n 溯高風以低佪兮，覽周流於朔方。 \\n 就顓頊而敶辭兮，考玄冥於空桑。 \\n 旋車逝於崇山兮，奏虞舜於蒼梧。 \\n 濟楊舟於會稽兮，就申胥於五湖。 \\n 見南郢之流風兮，殞餘躬於沅湘。 \\n 望舊邦之黯黮兮，時溷濁其猶未央。 \\n 懷蘭茞之芬芳兮，妒被離而折之。 \\n 張絳帷以襜襜兮，風邑邑而蔽之。 \\n 日暾暾其西舍兮，陽焱焱而復顧。 \\n 聊假日以須臾兮，何騷騷而自故。 \\n 歎曰： \\n 譬彼蛟龍乘雲浮兮， \\n 汎淫澒溶紛若霧兮， \\n 潺湲轇轕雷動電發馺高舉兮， \\n 升虛淩冥沛濁浮清入帝宮兮， \\n 搖翹奮羽馳風騁雨遊無窮兮。 \\n  \\n 　"}
{"章节": "楚辭卷第十七", "正文": "　 \\n 楚辭卷第十七 \\n 　 \\n  \\n 九思 \\n （王逸） \\n 九思者。王逸之所作也。逸。南陽人。博雅多覽。讀楚辭而傷湣屈原。故為之作解。又以自屈原終沒之後。忠臣介士。遊覽學者。讀離騷九章之文。莫不愴然心為悲感。高其節行。妙其麗雅。至劉向王褒之徒。鹹嘉其義。作賦騁辭。以讚其志。則皆列於譜錄。世世相傳。逸與屈原同土共國。悼傷之情。與凡有異。竊慕向褒之風。作頌一篇。號曰九思。以裨其辭。未有解說。故聊敘訓誼焉。辭曰。 \\n 逢尤 \\n 悲兮愁，哀兮憂， \\n 天生我兮當闇時，被諑譖兮虛獲尤。 \\n 心煩憒兮意無聊，嚴載駕兮出戲遊。 \\n 周八極兮歷九州，求軒轅兮索重華。 \\n 世既卓兮遠眇眇，握佩玖兮中路躇。 \\n 羨咎繇兮建典謨，懿風後兮受瑞圖。 \\n 湣餘命兮遭六極，委玉質兮於泥塗。 \\n 遽傽遑兮驅林澤，步屏營兮行丘阿。 \\n 車軏折兮馬虺頹，惷悵立兮涕滂沱。 \\n 思丁文兮聖明哲，哀平差兮迷謬愚。 \\n 呂傅舉兮殷周興，忌嚭專兮郢吳虛。 \\n 仰長歎兮氣噎結，悒殟絕兮咶復蘇。 \\n 虎兕爭兮於廷中，豺狼鬥兮我之隅。 \\n 雲霧會兮日冥晦，飄風起兮揚塵埃。 \\n 走鬯罔兮乍東西，欲竄伏兮其焉如？ \\n 念靈閨兮隩重深，願竭節兮隔無由。 \\n 望舊邦兮路逶隨，憂心悄兮志勤劬。 \\n 魂煢煢兮不遑寐，目眽眽兮寤終朝。 \\n 怨上 \\n 令尹兮謷謷，群司兮譨譨。 \\n 哀哉兮淈淈，上下兮同流。 \\n 菽藟兮蔓衍，芳虈兮挫枯。 \\n 朱紫兮雜亂，曾莫兮別諸。 \\n 倚此兮巖穴，永思兮窈悠。 \\n 嗟懷兮眩惑，用志兮不昭。 \\n 將喪兮玉鬥，遺失兮鈕樞。 \\n 我心兮煎熬，惟是兮用憂。 \\n 進惡兮九旬，退顧兮彭務。 \\n 擬斯兮二蹤，未知兮所投。 \\n 謠吟兮中野，上察兮璿璣。 \\n 大火兮西睨，攝提兮運低。 \\n 雷霆兮硠磕，雹霰兮霏霏。 \\n 奔電兮光晃，涼風兮愴悽。 \\n 鳥獸兮驚駭，相從兮宿棲。 \\n 鴛鴦兮噰噰，狐狸兮徾徾。 \\n 哀吾兮介特，獨處兮罔依。 \\n 螻蛄兮鳴東，蟊蠽兮號西。 \\n 蛓緣兮我裳，蠋入兮我懷。 \\n 蟲豸兮夾餘，惆悵兮自悲。 \\n 佇立兮忉怛，心結縎兮折摧。 \\n 疾世 \\n 周徘徊兮漢渚，求水神兮靈女。 \\n 嗟此國兮無良，媒女詘兮謰謱。 \\n 鴳雀列兮譁讙，鴝鵒鳴兮聒餘。 \\n 抱昭華兮寶璋，欲衒鬻兮莫取。 \\n 言旋邁兮北徂，叫我友兮配耦。 \\n 日陰曀兮未光，闃睄窕兮靡睹。 \\n 紛載驅兮高馳，將諮詢兮皇羲。 \\n 遵河皋兮周流，路變易兮時乖。 \\n 濿滄海兮東遊，沐盥浴兮天池。 \\n 訪太昊兮道要，雲靡貴兮仁義。 \\n 志欣樂兮反征，就周文兮邠歧。 \\n 秉玉英兮結誓，日欲暮兮心悲。 \\n 惟天祿兮不再，背我信兮自違。 \\n 踰隴堆兮渡漠，過桂車兮合黎。 \\n 赴崑山兮馽騄，從卬遨兮棲遲。 \\n 吮玉液兮止渴，齧芝華兮療饑。 \\n 居嵺廓兮少疇，遠梁昌兮幾迷。 \\n 望江漢兮濩渃，心緊絭兮傷懷。 \\n 時昢昢兮且旦，塵莫莫兮未晞。 \\n 憂不暇兮寢食，吒增歎兮如雷。 \\n 憫上 \\n 哀世兮睩睩，諓諓兮嗌喔。 \\n 眾多兮阿媚，骫靡兮成俗。 \\n 貪枉兮黨比，貞良兮煢獨。 \\n 鵠竄兮枳棘，鵜集兮帷幄。 \\n 蘮蕠兮青蔥，槁本兮萎落。 \\n 睹斯兮偽惑，心為兮隔錯。 \\n 逡巡兮圃藪，率彼兮畛陌。 \\n 川穀兮淵淵，山峊兮峉峉。 \\n 叢林兮崟崟，株榛兮岳嶽。 \\n 霜雪兮漼溰，冰凍兮洛澤。 \\n 東西兮南北，罔所兮歸薄。 \\n 庇廕兮枯樹，匍匐兮巖石。 \\n 踡跼兮寒局數，獨處兮志不申。 \\n 年齒盡兮命迫促，魁壘擠摧兮常困辱。 \\n 含憂強老兮愁無樂。 \\n 鬚髮薴瘁兮顠鬢白，思靈澤兮一膏沐。 \\n 懷蘭英兮把瓊若，待天明兮立躑躅。 \\n 雲濛濛兮電鯈爍，孤雌驚兮鳴呴呴。 \\n 思怫鬱兮肝切剝，忿悁悒兮孰訴告。 \\n 遭厄 \\n 悼屈子兮遭厄，沈王躬兮湘汨。 \\n 何楚國兮難化，迄乎今兮不易。 \\n 士莫志兮羔裘，競佞諛兮讒鬩鬩。 \\n 指正義兮為曲，訿玉璧兮為石。 \\n 殦鵰遊兮華屋，鵔鸃棲兮柴蔟。 \\n 起奮迅兮奔走，違群小兮謑詬。 \\n 載青雲兮上昇，適昭明兮所處。 \\n 躡天衢兮長驅，踵九陽兮戲蕩。 \\n 越雲漢兮南濟，秣餘馬兮河鼓。 \\n 雲霓紛兮晻翳，參辰回兮顛倒。 \\n 逢流星兮問路，顧我指兮從左。 \\n 俓娵觜兮直馳，禦者迷兮失軌。 \\n 遂踢達兮邪造，與日月兮殊道。 \\n 志閼絕兮安如，哀所求兮不耦。 \\n 攀天階兮下視，見鄢郢兮舊宇。 \\n 意逍遙兮欲歸，眾穢盛兮遝遝。 \\n 思哽饐兮詰詘，涕流瀾兮如雨。 \\n 悼亂 \\n 嗟嗟兮悲夫，殽亂兮紛拏。 \\n 茅絲兮同綜，冠屨兮共絇。 \\n 督萬兮侍宴，周邵兮負芻。 \\n 白龍兮見射，靈龜兮執拘。 \\n 仲尼兮困厄，鄒衍兮幽囚。 \\n 伊餘兮念茲，奔遁兮隱居。 \\n 將升兮高山，上有兮猴猿。 \\n 欲入兮深谷，下有兮虺蛇。 \\n 左見兮鳴鵙，右睹兮呼梟。 \\n 惶悸兮失氣，踴躍兮距跳。 \\n 便旋兮中原，仰天兮增歎。 \\n 菅蒯兮野莽，雚葦兮仟眠。 \\n 鹿蹊兮繼繼，貒貉兮蟫蟫。 \\n 鸇鷂兮軒軒，鶉鵪兮甄甄。 \\n 哀我兮寡獨，靡有兮齊倫。 \\n 意欲兮沈吟，迫日兮黃昏。 \\n 玄鶴兮高飛，曾逝兮青冥。 \\n 鶬鶊兮喈喈，山鵲兮嚶嚶。 \\n 鴻鸕兮振翅，歸鴈兮於征。 \\n 吾志兮覺悟，懷我兮聖京。 \\n 垂屣兮將起，跓俟兮須明。 \\n 傷時 \\n 惟昊天兮昭靈，陽氣發兮清明。 \\n 風習習兮和煖，百草萌兮華榮。 \\n 堇荼茂兮扶疏，蘅芷彫兮瑩嫇。 \\n 湣貞良兮遇害，將夭折兮碎糜。 \\n 時混混兮澆饡，哀當世兮莫知。 \\n 覽往昔兮俊彥，亦詘辱兮係纍。 \\n 管束縛兮桎梏，百貿易兮傳賣。 \\n 遭桓繆兮識舉，才德用兮列施。 \\n 且從容兮自慰，玩琴書兮遊戲。 \\n 迫中國兮迮愜，吾欲之兮九夷。 \\n 超五嶺兮嵯峨，觀浮石兮崔嵬。 \\n 陟丹山兮炎野，屯餘車兮黃支。 \\n 就祝融兮稽疑，嘉己行兮無為。 \\n 乃回朅兮北逝，遇神孈兮宴娭。 \\n 欲靜居兮自娛，心愁慼兮不能。 \\n 放餘轡兮策駟，忽飆騰兮浮雲。 \\n 蹠飛杭兮越海，從安期兮蓬萊。 \\n 緣天梯兮北上，登太一兮玉臺。 \\n 使素女兮鼓簧，乘戈和兮謳謠。 \\n 聲噭誂兮清和，音晏衍兮要婬。 \\n 鹹欣欣兮酣樂，餘眷眷兮獨悲。 \\n 顧章華兮太息，志戀戀兮依依。 \\n 哀歲 \\n 旻天兮清涼，玄氣兮高朗。 \\n 北風兮潦洌，草木兮蒼唐。 \\n 蛜蚨兮嚼嚼，蝍蛆兮穰穰。 \\n 歲忽忽兮惟暮，餘感時兮悽愴。 \\n 傷俗兮泥濁，矇蔽兮不章。 \\n 寶彼兮沙礫，捐此兮夜光。 \\n 椒瑛兮湟汙，枲耳兮充房。 \\n 攝衣兮緩帶，操我兮墨陽。 \\n 昇車兮命僕，將馳兮四荒。 \\n 下堂兮見蠆，出門兮觸螽。 \\n 巷有兮蚰蜓，邑多兮螳螂。 \\n 睹斯兮嫉賊，心為兮切傷。 \\n 俛念兮子胥，仰憐兮比干。 \\n 投劍兮脫冕，龍屈兮蜿蟤。 \\n 潛藏兮山澤，匍匐兮叢攢。 \\n 窺見兮溪澗，流水兮沄沄。 \\n 黿鼉兮欣欣，鱣鯰兮延延。 \\n 群行兮上下，駢羅兮列陳。 \\n 自恨兮無友，特處兮甇甇。 \\n 冬夜兮陶陶，雨雪兮冥冥。 \\n 神光兮熲熲，鬼火兮熒熒。 \\n 修德兮困控，愁不聊兮遑生。 \\n 憂紆兮鬱鬱，惡所兮寫情。 \\n 守志 \\n 陟玉巒兮逍遙，覽高岡兮嶢嶢。 \\n 桂樹列兮紛敷，吐紫華兮布條。 \\n 實孔鸞兮所居，今其集兮惟鴞。 \\n 烏鵲驚兮啞啞，餘顧兮怊怊。 \\n 彼日月兮闇昧，障覆天兮祲氛。 \\n 伊我後兮不聰，焉陳誠兮效忠。 \\n 攄羽翮兮超俗，游陶遨兮養神。 \\n 乘六蛟兮蜿蟬，遂馳騁兮陞雲。 \\n 揚彗光兮為旗，秉電策兮為鞭。 \\n 朝晨發兮鄢郢，食時至兮增泉。 \\n 繞曲阿兮北次，造我車兮南端。 \\n 謁玄黃兮納贄，崇忠貞兮彌堅。 \\n 歷九宮兮遍觀，睹祕藏兮寶珍。 \\n 就傳說兮騎龍，與織女兮合婚。 \\n 舉天罼兮掩邪，彀天弧兮射姦。 \\n 隨真人兮翱翔，食元氣兮長存。 \\n 望太微兮穆穆，睨三階兮炳分。 \\n 相輔政兮成化，建烈業兮垂勳。 \\n 目瞥瞥兮西沒，道遐迴兮阻歎。 \\n 志蓄積兮未通，悵敞罔兮自憐。 \\n 亂曰： \\n 天庭明兮雲霓藏，三光朗兮鏡萬方。 \\n 斥蜥蜴兮進龜龍，策謀從兮翼機衡。 \\n 配稷契兮恢唐功，嗟英俊兮未為雙。 \\n  \\n 　"}
