{"章节": "\t\t●简介", "正文": "　 \\n ●简介 \\n 　 \\n  \\n 赵慎畛，字笛楼，湖南武陵人。为诸生时，学政钱沣器之，曰：“人英也！” \\n 嘉庆元年，成进士，选庶吉士，授编修。迁御史、给事中。条上川、楚善后屯田保甲事宜。巡通州漕，革陋规，廉得杨村通判科索剥船，奏褫其职。湖南学政徐松矜愎失士心，欲附慎畛自固，常列其弟子优等，慎畛列款纠劾罢之。两广总督蒋攸铦荐其才可大用。 \\n 十七年，出为广东惠潮嘉道。严治械斗，捕南澳、澄海、潮阳盗甚众；沿海民寮居为逋逃薮，悉编入保甲。逾年，擢广西按察使。天地会匪结党构乱，胁有赀者入其中，慎畛惟严罪匪首，被胁者不坐。广东洋匪投诚后，渐入广西为盗。设水路巡船以护商旅，督守令以捕盗多少为殿最。远郡招解重囚烦费，吏因讳盗，省文法，严举劾，缉捕始力。二十年，迁广东布政使。州县多积亏，展转相承，悉心钩稽，除其纠轕，库储顿增。南海、高要濒河堤防多圮，民苦水患，筹款生息资岁修，屯田五千馀顷。赋重为累，请减粮额，摊抵于沙坦轻则之地。粤俗奢靡，刊发陈宏谋行政训俗遗规，躬行节俭以示劝。 \\n 二十三年，擢广西巡抚。习知粤西地势如建瓴，旬日不雨即旱竭，劝民修是塘，造龙骨车，开荫井，设井筒架，皆颁式俾仿行。地连黔、楚，群盗出没，宜山会匪廖五桂、蓝耀青分踞新、旧两墟，纠众分党，伪立名目，勒索殷户，争利相扰，亲往捕诛之。饬属行保甲，置望楼，练民壮互相守望，县建卡房数十座，府各督属会营巡缉。柳州至省千馀里，设水汛四十三所，终任凡获盗千七百馀人。盗多出于流匪，编客民籍，驱其单身游荡者，矿厂窑榨佣丁皆立册，有保者留，否则逐。故事，梧、浔二关，巡抚例得动用盈馀。慎畛曰：“吾家衣食粗足，身为大臣，取盈将安用之？当为国家布仁泽耳。”乃于桂林设预备仓，增设书院，柳州、庆远、思恩三府皆创设之；缮城浚河，广置栖流所，并取给焉。 \\n 道光二年，入觐，宣宗嘉其诚实不欺，温谕褒勉，擢闽浙总督。严申军律，课诸镇营汛勤训练。浙江提督沈添华玩纵，劾罢之。责水师缉海盗，盗多就擒。上游四府多山，客民租山立厂，游匪群聚，遣兵搜山，捕诛其魁。闽安所辖有琅琦岛，居民多为奸利，擒治之，移驻水师，建炮台，遂为省城门户。台湾自来多乱，动烦大兵，慎畛尤以为虑，尽选贤能以治。凤山莠民杨良斌煽众起事，檄巡道孔昭虔、知府孔传穟剿治，未一月而定，不烦一兵渡海。驩玛兰初设治，部议赋则较重，奏减之。民入山伐木，岁供道厂船料，匠首苛敛激变，捕诛首乱，更定采木章程，乃相安。戍兵万四千，更代时皆赴厦门，由提督点验，远者千里，改由各提镇分验，兵困以苏。台湾产米，漳、泉数郡仰给商运，江、浙、天津民无盖藏，米贵辄生乱，于海口稽米船出数，酌丰歉为限制，常留有馀。疏请漳浦明儒黄道周从祀文庙，下廷臣议行。侯官谢金銮、德化郑兼才皆以学行着，素所敬礼，殁而举祀乡贤。又旌表义烈，以振风俗。 \\n 五年，调云贵总督。铜矿、盐务积疲，疏陈变通整顿之法。以边防莫便于屯田，方考访形势利便，未及议行而疾作。病中拜疏劾贪黩不职者数十人。未几，遂卒。代者急递追回原疏，滇人惜之。遗疏上，优诏赐恤，赠太子少保，谥文恪，祀名宦、乡贤祠。 \\n 慎畛服膺儒先，凡有益身心可致用者，皆身体力行。好善嫉恶，体恤属僚，训恳切，如师之于弟子。所至于文武官吏，常能识别其才否，人亦乐为之用。所着奏议、从征录、载年录、读书日记、惜日笔记等书及诗文集凡数十卷。 \\n 卢坤，字厚山，顺天涿州人。嘉庆四年进士，选庶吉士，散馆授兵部主事，洊迁郎中。扈随木兰，校射，赐花翎。十八年，出为湖南粮储道，丁本生父母忧，服阕，历广东惠潮嘉道、山东兖沂曹济道、湖北按察使、甘肃布政使。道光元年，护理陕西巡抚。二年，擢广东巡抚，未之任，调陕西。议者谓南山老林易薮奸，不宜开垦。坤历陈汉、蜀、唐、宋史事，及汉李翕郙阁颂，以征垦治之利；专任严如熤，假以便宜，垦务大兴。勘修南山各属城工，汉江堤岸，筑坝浚淤，审度形势，移驻文武，增改官制。又修复咸宁、长安、泾阳、盩厔、岐山、宝鸡、华州、榆林河渠水利，筹补榆林、绥德两属常平仓谷，劝民捐建社仓。疏陈：“察吏之要，不独亲民，官贪廉为民身家所系，其勤惰、明昧、宽严，皆关民生休戚。”宣宗深韪之。 \\n 五年，以母忧去官。 \\n 六年，回疆用兵，特起驻肃州，偕总督鄂山治转饷。以托古逊为运粮首站，自乌鲁木齐至阿克苏，置三十二站，大兵五万馀，日需粮五百石，每站备驼五百有奇，由山西、陕西采购；又蒙古阿拉善部进驼千，乌里雅苏台调拨官驼四千。疏请军需从宽筹备；兵丁量增口粮；给皮衣皮帽，以御寒；出口驼马刍秣；时给买补缺额营马，预备续调；监造军械务期坚实；拨运陕省制钱，平市价；添设台站夫马；雇用车辆，定例价；招募护台民丁；后路粮台亦添兵守护：凡十一事，并如议行。回疆平，加太子少保。及张格尔就擒，赐头品顶戴。服阕，授山东巡抚，调山西。八年，裁撤肃州军局。始抵任，寻调广东巡抚。 \\n 十年，又调江苏，未至，擢湖广总督。两湖鹾务，狃于封轮之例，道光初议散轮，七年复因加价，仍改封轮，引滞商疲。坤至，疏请实行散轮，建盐仓于汉岸，俾商船源源揽运。寻量减售价，以销楚岸积盐。设塘角总卡，按船编号，以杜内私外私之弊。复湖南永兴粤盐定额，以保淮纲。湖北水灾，请免米税，借帑十万两，购川米平粜。疏调前两淮盐运使王凤生综理水利，择要疏浚河道，修筑堤堰，皆以次举行。 \\n 十二年，湖南江华瑶赵金龙作乱，粤瑶应之，湖南提督海凌阿及副将、游击等皆战殁，坤亲往督师，密陈湖北提督罗思举能办贼。时桂阳、常德诸瑶蜂起应贼，常德水师、荆州驻防兵皆不习山战，坤至，悉罢之，改调镇筸苗疆兵，分屯要隘，坚壁清野，与贼相持。俟两湖兵大集，贵州提督余步云、云南副将曾胜亦率军至，乘雷雨袭击洋泉街。罗思举督诸将昼夜环攻，毙贼数千，破其巢，擒金龙子女及头目数百人。金龙乘间逸，为乱军所歼，获其尸及剑印木偶诸物。捷闻，赐双眼花翎，世袭一等轻车都尉。尚书禧恩、将军瑚松额方奉命视师，未至，贼已平。粤瑶赵青仔纠众数千入楚界，声言为金龙复仇，连败之于濠江、银江，擒青仔磔于市。广东连山黄瓜寨瑶犹猖獗，两广总督李鸿宾剿治不力，以罪逮，调坤代之。偕禧恩等先后往督诸将进剿，瑶疆悉平。合疏陈两省善后事宜，改移文武官制驻所，并允行。 \\n 十三年，越南盗陈加海结边地游民啸聚狗头山，潜入内洋，遣水师击沉八船，擒加海诛之。寻越南内讧，慎固边防，拒其请兵，诏嘉得大体。 \\n 英吉利兵船擅入海口，要乞推广通商，坤依故事停其贸易。领事律劳卑挟二船入虎门，炮击不退，且以炮拒，进泊黄埔。坤设方略扼其归路，断其接济，集水陆师临以兵威，律劳卑穷蹙，引罪求去。澳门洋商代请命，坤持之良久，乃驱之出口。疏闻，诏嘉奖，先夺宫衔、花翎并复之。于是严海防，勤训练，自南山至大虎分三段，与沙角、大角相联络。省河中流沙地增建炮台，以资保障，夷情敛慑。坤久任封圻，所皆有名绩，宣宗深倚之。十五年，卒，赠太子太师、兵部尚书，从优恤，谥文肃。子端黼，袭世职。 \\n  \\n 　"}
{"章节": "●上卷", "正文": "　 \\n ●上卷 \\n 　 \\n  \\n ○朱批谕旨 \\n 太祖高皇帝以遗甲一十三副，仗顺兴师，肇开鸿业，临御之日，大抵秉旄执钺居多。世祖章皇帝定鼎燕京，视帝尧起自唐封，尚先五载。国家旧制，始置内三院，后乃改置内阁，以出纳纶音。自增用奏折以后，皆亲御丹毫，在廷之臣，一辞莫赞，即朱批谕旨是也。其题本由内阁票拟者，遇事涉两歧，辄恭缮双签以请。至训诰特颁，则指授内直诸臣于禁廷具草，有纤微未达圣意者，必御笔涂乙添注。鉴定之后，降付内阁，宣布中外而已。 \\n ○建立都城 \\n 我国家发祥长白，实肇基于俄朵里城。后肇祖原皇帝始迁赫图阿拉，是为兴京。太宗文皇帝斟定辽东，实作周邑。暨世祖章皇帝定鼎顺天，遂以奉天为盛京，两都并建。 \\n ○蒙古归附 \\n 蒙古诸部，系元之部族，自明以来，攻伐之事未尝绝。迨我朝隆兴，东土惟察哈尔林丹汗恃其顽梗，卒就灭亡。其余，则天命四年，科尔沁首先内附，郭尔多斯、杜尔伯忒、札赖特随之。天聪元年，敖汉、奈曼来归。二年，巴林、札鲁特来归。三年，圭默特来归。六年，阿禄科尔沁、归化城土默特来归。七年，四子部落、吴喇忒、翁牛特、喀喇沁来归。八年，嵩齐忒、乌朱穆秦、克西克腾、毛明安来归。九年，阿霸垓、苏尼特、鄂尔多斯来归。崇德初，阿霸哈纳尔亦来归。 \\n ○平定三藩 \\n 初，孔有德、尚可喜、耿仲明均以故明将佐，于太宗时率众来归，随八旗征讨，多立战功。有德封定南王，可喜封平南王，仲明封靖南王。吴三桂，本明总兵，世祖驱除流寇，定鼎燕京，亦以效命执殳，得邀封平西王。后有德死殉孤城，至今庙食，仲明分藩于福建；可喜分藩于广东；三桂分藩于云南。仲明殁，以其孙精忠嗣封。可喜年老乞闲，以其子之信摄军事。三桂独称宿将，列重镇于西南，遂于康熙十二年十一月称戈抗命，进薄衡湘，与官军相拒于常德。之信、精忠亦乘机蠢动。圣祖仁皇帝特简八旗劲旅，指授方略，剿抚并用。三桂势蹙忧怖，旋经病殁，孽孙世，游魂釜底。既而之信、精忠穷迫归正，均正刑章。至康熙二十年十月，世惶惧自戕，三逆并灭。二十一年，以大学士等为正、副总裁官，纂修《平定三逆方略》六十卷。三逆恃恩骄恣，日形跋扈，康熙十二年，因其自乞移藩，诏允所请，逆谋即发。是年十一月，三桂举兵反，直窥湖广。乃遣驰赴荆州，进据常德，以遏贼势。三桂既死，逆孙世尚踞滇中拒命。而耿精忠自请入朝，旋讯得其通贼反覆，决磔于市。尚之信虽尝归正，而心怀两端，鞫实赐死，广东平。二十年十月，大兵攻围云南省城，世自杀，其属悉以众降，乃戮世首，献于京师，云南平。 \\n ○平耿精忠 \\n 康熙十三年四月，耿精忠据福建反。上命惠献贝子富喇塔为宁海将军，同大将军康亲王杰书统兵讨之。是年至台州，破贼于黄瑞山，又连破之紫云山、九里寺山。十四年，败其众于黄土岭，贼将曾养性乘夜遁去，遂复黄岩县，进取温州，浙东底定。其事具载《宗室王公功绩表传》及《八旗通志》中。 \\n ○平准噶尔 \\n 准噶尔部落，系出元阿鲁台，译语转音，故称“尼鲁特”。天命时，尝遣使入贡。世祖锡以封爵，俾自领其众。迨噶尔丹侵扰喀尔喀诸部，圣祖亲讨平之，北边以宁。其侄策妄阿拉布坦先与噶尔丹构衅，跳而西遁，跧伏伊犁，后生息渐蕃，稍为边患。我圣祖、世宗屡申挞伐，折其逆萌。泽旺阿拉布坦之子噶尔丹策，始戢锋受命，高宗纯皇帝示以绥柔，许通贡市、用广覆载之仁。后达瓦齐戕噶尔丹策之子喇嘛达尔札，拥众自立，部曲不附，纷纷内向款关，准噶尔遂大乱。乾隆三十七年，大学士傅恒等所撰《方略》，前编五十四卷，所纪自康熙三十九年七月乙未，至乾隆十七年九月壬申，即祥述其缘起也。嗣杜尔伯特台吉策凌乌巴什、辉特台吉阿睦尔撒纳等先后来归，吁请天讨。特诏六师，两道出讨。兵不血刃，五月而定伊犁，浮达瓦齐于图尔满。既而，阿睦尔撤纳豺狼反噬，波罗尼都、霍集占同恶相济，俱即时授首，拓地二万余里。是书正编八十五卷，所纪自乾隆十八年十一月甲戎，至二十五年三月戊申，即备录其始未也。至续编三十三卷，则乾隆二十五年三月庚戌以后，至三十年八月乙亥，凡一切列戍开屯、设官定赋、规画久远之制，与讨定乌什及绝域诸蕃，占风纳赆者，咸载焉。 \\n ○平定台湾 \\n 台湾，自古不入版图。圣祖仁皇帝命靖海侯施琅等俘郑克爽，而郡县其地，设官置戍，屹为海上金城。康熙辛丑，朱一贵倡乱南澳，总兵蓝廷珍与水师提督施世骠合兵进讨，七日而恢复台湾，旋擒一贵。其后针猬、斧螳，偶或窃发，旋亦扑灭。 \\n ○制定刑律 \\n 顺治初，诏刑部尚书吴达海等，详考明律，参以国制，勒为成书，颁布中外。康熙九年，大学士管刑部尚书事对喀纳复奉诏校正。雍正元年，大学士朱轼、尚书查郎阿等奉诏续成。乾隆初，又因尚书傅鼐之请，诏廷臣逐条考正。 \\n ○汉人官副都统 \\n 汉人未有官副都统者。康熙时，陈昂从靖海侯施琅征台湾，搜捕余党，出入东西洋五年，叙功授职，官至广东副都统，盖特典也。 \\n ○陈潢 \\n 钱塘人陈潢，字天一，为河督勒辅幕客，多所经画。康熙甲子，辅以闻，特赐参赞河务按察司佥事衔。 \\n ○一平金川 \\n 金川土司在四川徼外，本吐蕃遗种，《明史》所谓金川寺者是也。国朝康熙中，其土舍色勒奔初慕化归诚，奉职维谨。雍正中，颁给印信号纸，俾世守故疆。其子郎卡袭职，渐肆鸱张，搏噬族类，守姓请加讨，以宁九姓。上以荒憬，不足劳师，惟敕慎固边圉，以防其变。而沙罗奔仍肆凶残，不思悔过。乃于乾隆十三年冬，特简大学士傅恒为经略，率师进讨。始穷蹙乞降，上许以自新，特诏班师。自礻马牙以迄饮至，往返一二万里，为期不及两年。盖终沙罗奔之身，卷伏荒徼，莫敢煽动。大学士来保等恭撰《平定金川方略》三十二卷，恭录《御制诗文》一卷，又附载诸臣纪功诗文五卷。 \\n ○再平金川 \\n 金川自郎卡归，不敢复逞凶锋。其子索诺木与其头人丹巴沃杂尔，煽惑小金川酋僧格桑，鲸吞九姓，无故称戈，谕之不从，弥滋狂悖。高宗纯皇帝天断独行，再举六师，重申九伐。僧格桑专车之骨，先献旌门，既而转战深入，索诺木亦穷蹙就俘。乾隆四十六年，大学士阿桂撰进《平定两金川方略》纪其事，自二十年六月癸亥起，至四十四年十一月壬午止。 \\n ○平定回疆 \\n 回人祖国称“默那”，其种类居天山之南北。后准噶尔据有山北，乃悉避于山南，今自哈密、吐鲁番以外，西暨和阗、叶尔羌，皆所居也。迨诸回部并隶版图，中国回人“数与往来，奸黠之徒”诡称传法于祖国，别立新教，与旧教构争，互相雠杀，遂至啸聚称戈。乾隆四十五年四月，循化厅逆回苏四十三等突陷河州，又犯兰州。会援师四集，乃退据城南十里龙尾山，扼险死守。官军百道俱进，蹙之于华林寺，无一人漏网者。苏四十三等既诛，马明心余孽犹多。敕陕甘总督李侍尧密为经理。侍尧筹画未周，致逆回田五嘘马明心已烬之焰，诡称官军将尽剿新教，转相煽惑，乾隆四十九年四月十五日，猝起变于小山。迨田吾为提督刚塔所败，势穷自戕，余党张文庆、马四娃等复乘机啸聚，与刚塔相拒于马家堡，翻山宵遁，蔓延四出，肆其猖獗。上赫然天断，特命兵部尚书福康安为陕甘总督，统兵进讨，复诏大学士阿桂督师策应。逆回群聚于通渭之石峰堡，号称天险，阿桂等列围蹙之，断其水道，众遂宵溃。是岁七月五日，焚巢扫穴，西陲大定。 \\n ○民情上达 \\n 天命五年六月，树二木于门外，有欲讼者，书而悬之木，览其〈真真〉末而按问焉。由是民情巨细得上达。 \\n ○开科之始 \\n 天聪八年，礼部考取通满洲、蒙古、汉书文义者为举人，十六人各赐衣一袭，免四丁，宴于礼部。此我朝开科之始。 \\n ○设立八旗 \\n 我朝初设黄、红、蓝、白四旗。天命乙卯，添设四旗，参用其色镶之，共八旗。 \\n ○传国玉玺 \\n 历代传国玉玺，相传为元顺帝携逃沙漠，后遂遗失。越二百余年，牧羊者见羊三日不食，以蹄跪地，掘获此玺。后归察哈尔林丹汗。天聪八年，贝勒多尔衮获之于额哲母所。其文汉篆“制诰之宝”四字。 \\n ○定历法 \\n 顺治元年，修政历法，汤若望进所制浑天星球、地平日晷、窥远镜各一具，请所有应用诸历，永依西洋新法推算。言：“敬授民时，全以节气交宫，与太阳出入、昼夜时刻为重。节气之时日不真，则太阳出入、昼夜刻分俱谬。历稽大统、回回旧历，所用节气上泥一方，即以北直论，春分、秋分前后，俱差一二日。新法之推太阳出入地平环，则有此昼而彼夜，此入而彼出之理，非若旧法以一处而概诸方，故种种差讹”等语。由是以新法所有诸法，节气及太阳出入、昼夜时刻，照道重远近推算。共增数页，加于篇首。 \\n ○限制内监 \\n 顺治元年，给事中郝杰疏言：“自古刑余宦寺，特供洒扫，从不敢与朝臣齿。明末宠任厂卫，后遂贻杜勋、阎思、印边、永清等开门迎贼之祸。我朝痛绝中官厂卫，钱粮悉归有司，远近无不歌颂。今颁诏大典，赐宴廷臣，突有内监数辈，先行拜舞。乞敕部，嗣后朝贺，内监不得入班行礼。尤有请者，先朝原有牙牌旧制，应仍照品级悬带，至杂流赀官，不得滥越词林、科、道、侍从之前”。得旨：“内监毋许混入朝班，牙牌事宜，下所司议。” \\n ○弃置道符 \\n 顺治四年，江西抚李翔凤进正一真人张应景符四十幅。得旨：“为治之道，惟在敬天勤民，安所事此！朝廷一用，天下必至效尤。其置之。” \\n ○轸念寒 \\n 康熙三十九年，论大学士等：“观翰林官及庶吉士有极贫者，衣服乘骑，皆不能备。将此等查出，宜何施恩，有益供职？其丁忧告假回籍之庶吉士，有无力至京者，着该督抚酌资助，令其来京。又翰林官员，专司文翰，各省学道员缺，应与郎中并差”。经大学士等议，自读、讲以下，开列职名，请旨点派各省学道，及择其贫者，月给银三两。我朝轸念寒之恩，浃及骨髓矣。 \\n ○圣祖论算法 \\n 圣祖谕巡抚赵宏燮曰：“丈量田地，不可不知。天下隐匿田地不少，但不可搜剔耳。夫算法之礼，皆出自《易经》，即西洋算法亦善，原系中国算法，彼称为“阿尔朱巴尔”，阿尔朱巴尔者，传自东方之谓也。凡推算九九之奇数，不能尽悉，十二、二十四之偶数，方能尽之。此皆体象十二时，二十四气也。” \\n ○圣祖论为政从宽 \\n 圣祖谕曰：“清官多刻，刻则下属难堪，清而宽，方为尽善。朱子云：‘居官人清，而不自以为清，始为真清。’”又谕督抚大吏：“办事当于大者体察，不可刻意苛求，宽则得众，信则民任焉。治天下之道，以宽为本，若吹毛求疵，天下人安得全无过失？赵申乔抚浙时，民多怨之，后抚湖南，大小官员无不被参，岂有一省之内，无一好官耶？”圣训煌煌，立万世人臣之极，敬谨笔记。 \\n ○李绂被参 \\n 康熙六十年会试，副都御史李绂充副考官，揭晓后，下第举子拥至宅门，喧哄而散。被御史参劾革职，发永定河效力。 \\n ○圣祖论社仓 \\n 社仓、水利，爱养良法，行之难得其人，即有人，尚难期效。我朝李文贞、张清恪均常行之于直隶地方多年，迄无成效。康熙六十年，总宪朱文端奉差赈济山右，又奏请于晋省建立社仓，再兴水利。奉谕曰：“凡建社仓，必择地方殷实之人董司其事。此人既非官吏，无役无权，所借之米，何人催纳？丰年不还，亦无如何，若遇歉收，更谁还耶？其初，将众人之米谷扣出收贮，无人看守，及缺空之时，必令司事者偿赔，是空将众人之米弃于无用，而司事者无故为人破产矣。此法始于朱子，仅可行于小邑、乡村，若奏为定例，属于官吏施行，于民无益”。训旨周详，切中事宜，敬记之。 \\n ○教职 \\n 各省教职，俱以举人、恩、拔、副、岁贡生补用。其捐纳人员，教谕改以县丞，训导改以主簿，用雍正元年例。 \\n ○部院司官 \\n 凡部院衙门，俱设司官，专管定稿、说堂，笔帖式专管翻译，厅官专管收发文书。翰林院钱粮出入、升迁、议叙，俱出自笔帖、典簿之手。雍正初，敕下掌院学士，择俸浅编、检内才守优长者满、汉各二员，充作司官，专主定稿、说堂。其所委充之员，果办事公敏，仍令掌院据实具奏。 \\n ○病殁勘合 \\n 在京大小臣工病殁，兵部照生前品级，填给勘合。此顺治十三年例。 \\n ○京堂翰林并列 \\n 康熙三十八年，京堂悬缺者多，翰林壅滞，吏部始遵谕，将现出京堂缺及翰林官职名一并开列。 \\n ○允进册页 \\n 康熙三十九年十月，皇太后六旬圣寿，上恭进佛像、御制《万寿无疆赋》围屏等物，外令膳房数米一万粒，作“万国玉粒饭”进献。以天下养，孝之至也。四十二年三月，恭逢上五十万寿，群臣请行庆典，谕有以诗文献者留览。由是诸臣恭进庆祝万寿屏，复以屏文缮写册页进呈，旨留册页，却屏。此俯允呈进册页之始。 \\n ○蠲免钱粮 \\n 康熙四十四年，查自元年以来，所免钱粮共九千万有奇。我朝轸恤恩泽，实亘古所未有。 \\n ○翰林京堂同补侍郎 \\n 康熙初，六部侍郎开缺，由翰林出身者，以十五员而升两缺；由京堂出身者，以五员而得八缺。经都御史蔡升元条奏，始通行开列请旨。 \\n ○讽士大夫 \\n 康熙中，徐健庵兄弟显贵，声名赫奕，与高江村姻亲，情好最密。都中有“去了余秦桧来了徐严嵩，乾学似庞涓，是他大长兄”之谣。又有“五方宝物归东海，万国金珠贡澹人”之对。为言官指劾。士大夫得不宝此荣名耶？ \\n ○圣祖论鄂罗斯之远 \\n 康熙三十二年，鄂罗斯察汉汗遣使进贡，上弛谕免之。曰：“鄂罗斯人材颇健，从古未通中国，距京师甚远。自嘉峪关行十一二日至哈密，自哈密行十二三日至吐鲁番，吐鲁番有五种部落，过吐鲁番，即鄂罗斯之境。闻其国有二万余里，汉张骞出使西域，或即彼处。史载霍去病曾出塞五千里，想或有之，今塞外尚有碑记可考。至外藩朝贡，虽属盛事，恐传至后世，未必不因此反生事端。总之，中国安宁，则外衅不起，故当以培养元气为根本要务耳”。 \\n ○理学名臣 \\n 康熙初，圣教涵淳，人才蔚起，一时如张文端、魏敏果、熊文端、汤文正、张清恪、李文贞，皆崇尚理学，践履笃实。然矜谨自持中，尚多罅隙。如魏敏果、熊文端、汤文正、李文贞辈，皆在圣人品题之中。故三十三年，考试翰詹于丰泽园，命题“理学真伪论”，所以正人心、学术者，至为深切。 \\n ○圣祖论理学 \\n 上尝问张玉书：“理学之名，始于宋否”？奏曰：“道理俱在人心，宋儒讲辨加详耳”。上曰：“日用、常行，无非此理，自有理学名目，彼此辨诊。朕见言行不相符者甚多，终日讲理学，而所行全与其言背谬，岂可谓之理学？若口虽不讲，而行事吻合，此即真理学也”。圣训精微，直揭千古道统之本原，敬谨记之。 \\n ○查嗣庭案 \\n 雍正四年，阁学查嗣庭典试江西，所出题目，露讥刺时事之意，并于行李中查出日记本，语皆怨诽、捏造。如以翰林改授科道为可耻，以裁汰冗员为当厄，以钦赐进士为滥举，以多选庶常为蔓草等语。经革职交三法司审拟，依照大逆凌迟。旋以病毙，戮枭。上以嗣庭玷辱科名，停浙江人乡、会试，设观风整俗使。可信人之居心，一涉浇薄、乖张，必遭天谴。战悸记之以自警。是科江西副考官俞鸿图与查嗣庭收受举人牌坊、银两。嗣庭另案服罪，鸿图降编修，后任河南学政，以营私纳贿，服大辟。 \\n ○谢济世陆生楠被参 \\n 雍正间，御史谢济世以参劾豫抚田文镜不实革职，发阿尔太军前效力。经顺承郡王锡保参其注释《大学》，毁谤程、朱，命留军前充当苦差。同时陆生楠由举人改补主事，因引见时傲慢不恭，辞色露抗逆之状，革职，发军前效力。著《通鉴诊》十七篇，抗愤不平之语居多，亦经顺承郡王上闻，命在军前正法。借托古人之事，冀以泄一己不平之怨望，肆无忌惮，罪由自取。笔之以为小有才者戒。 \\n ○编纂历、算之书 \\n 康熙五十二年，诏纂律吕、算法等书。五十三年《律吕正义》成，诏著律吕、历法、算法三书，著共为一部，名曰《律历渊源》。六十一年，《数理精蕴》、《历象考成》告成。乾隆六年，命廷臣续纂《律吕正义后编》。 \\n ○制定乐章 \\n 凡坛、庙、殿廷新旧所定乐章，并按《朱子六经图》及明郑世子载育《乐书》之式，考订宫商字谱，备载于篇，而一代之乐，万世昭垂矣！ \\n ○亲丁名粮 \\n 我朝体恤臣工，文武均属一体。文员则额给养廉，武职则有亲丁名粮。自康熙四十二年部议，由提镇以及千总，核定数目，后复于雍正六年奉旨，令武员去任时，将名粮停扣募补，即留与接任之员。是以武职亲丁，虽年年造册，只系虚名开载，实无其人。至乾隆八年，降旨改为养廉，始不复造报虚名册籍矣。 \\n ○设立边门 \\n 山海关外迤东一带，共设七边门，边门外系各蒙古部落。七边之东南，直接凤皇城，为六边，乃奉天，宁古塔分界，向令总理大臣轮流查阅。又熊岳所属旅顺海口，设有水师营官兵，为奉天南面保障。 \\n ○北岳恒山 \\n 北岳恒山，在今大同府浑源州二十里，接直隶真定府界。按：恒山自班固《汉志》载于上曲阳，郦道元《水经注》以下咸宗之。今曲阳县治距山百四十里，不若浑源州之近。我朝祭法，初在曲阳县，顺治十七年厘正祀典，移于浑源州。 \\n ○社学 \\n 州县设学，多在城市，乡民子弟，住居远，不能到学。令州县、大乡、钜堡各置社学一区，择生员学优行端者，充补社师。此顺治九年例。雍正元年，原任礼侍蒋廷锡奏请复设。 \\n ○祀典方向 \\n 康熙二十四年，太常寺卿徐元琪疏陈现行祀典，北郊既改南向，而三祖配位，仍首东次西，同于南郊，请酌改所向。 \\n ○寿七十以上者 \\n 康熙二十七年奏报，寿自七十岁至百岁以上者，统三十七万有奇。 \\n ○湖南布政使司 \\n 康熙三年，始析置湖南布政使司。 \\n ○《历代年表》 \\n 康熙四十六年，圣驾南巡，布衣龚士炯献《历代年表》，所载至隋而止，乃诏工侍周清源重修。未蒇事而清源没，复诏内阁学士王之枢踵修，而以清源子嘉植佐之，乃相续成编。 \\n ○地理书 \\n 我朝百余年来，论地理者，惟阎若璩明于沿革，储大文详于险易。顾祖禹《方舆纪要》虽极该洽，往往以两军相遇之地，即指为兵家所必争，不及二公之精核也。 \\n ○历算名家 \\n 益都薛凤祚，字仪甫，其算术受于西洋穆尼阁，以天文名家，国初言历法者，推为独绝。梅文鼎，所谓青州之学也。梅文鼎字定九，宣城人，笃志嗜古，尤精历算。康熙四十一年，大学士李光地尝以其《历学疑问》进呈，会上南巡于德州，召见，御书“积学参微”四字赐之，以年老遣归。嗣诏修乐律、历算书，下江南总督，征其孙谷成入侍。及《律吕正义》书成，复驿致，命校勘。后年九十，终于家。特命织造曹頫经纪其丧。弟文鼐，亦精历算之学。 \\n ○张勇 \\n 靖逆将军张勇，字飞熊，上元人，积功官甘肃提督，封靖逆侯，加少傅，兼太子太师，谥襄壮。初任甘肃总兵时，即内值肃州回民作乱，外值昂汉夷人窥边，日事攻讨。中间奉调南征，旋回甘肃，复值王辅臣之乱，往来征剿无宁晷。其殁也，犹以防御麦力干之故，力疾出师，卒于军营。计始终行间四十余年。王进宝、赵良栋等，皆由其偏裨起为名将。自康熙十三年以后，箭创病足，以肩舆督师者十年。屡乞解职，皆奉优诏慰留，盖两朝受知之深，无逾勇者。 \\n ○平定红苗 \\n 康熙四十二年，辰州红苗作乱。诏吏部尚书席尔达，督荆州驻防兵及广西、贵州、湖南三省汉、土官兵剿平之。时湖广提督俞益谟从征，攻夺小天星寨，以临天星寨，而红苗乞降。俞字嘉言，号澹庵，宁夏人。 \\n ○赵恒夫诗 \\n 休宁赵恒夫，以顺治辛卯举人，官至给事中。康熙戊辰罢职，闲居宣武门西之寄园。金坛于汉翔贻诗四首，复叠其韵，得诗千首，命曰《叠韵千律》，又续得五百首，命曰《千叠余波》。 \\n ○张圣诰续修县志 \\n 张圣诰，字紫书，广宁人，官登封县知县。初，顺治五年，圣诰之叔朝瑞知登封县，创修县志。康熙十八年，圣诰族兄埙亦知是县，又续增之。康熙三十一年，圣诰又知是县，复因旧本重修。其事颇异。 \\n ○傅立元 \\n 傅立元尝言：“读书之人，屏伏田里，不敢为畸邪之行，不敢为诡激之论，不敢著非圣之书，谨身立行，以为齐民先，是即所以报君父。”傅名米石，钜野人，康熙癸巳举人。 \\n ○两汪灏 \\n 康熙时，有两汪灏。一字文漪，临清人，乙丑进士，官至贵州巡抚；一字紫沧，癸未进士，官编修。诗文传写，往往混淆，惟以字为识别。 \\n ○孙致弥 \\n 孙致弥，字恺似，嘉定人，康熙中被荐，以太学生赐二品服，出使朝鲜采诗。戊辰成进士，改庶吉士，官至侍读学士。 \\n ○徐基 \\n 华亭徐基，字崇顼，由贡生官训导。所著诗、赋、文及填词、回文诗，皆集前、后《赤壁赋》，洋洋洒洒数千言，伸之缩之，不出四百余字外。卷首有陈文简公序，集《圣教序》中字，亦如自己出。 \\n ○范武功 \\n 陈文简公辑《格致镜原》，相传为馆宾范武功所纂。范名赞，娄县人，长堪舆学。 \\n ○颜元 \\n 颜元，字浑然，号习齐，博野人。明末，其父戍辽东，殁于关外，元贫无立锥，百计拮据，觅其归葬，故世人以孝子称之。其学主励实行，济实用，大抵源出姚江，而加以刻苦，亦介然自成一家。 \\n ○《解惑十则》 \\n 桂林陈文恭公作“解惑十则”云：“言学，则止知有人，不知有己；言仕，则止知有己，不知有人；居官，则止知有上官，不知有百姓；论事，则止见己之是，不见己之非，止见人之非，不见人之是；涉世，则不求己之可以取信，惟欲人之见信，动辄致疑于人，不喜人致疑于己；处境，则常以己为不足，不以己为有余；值患难，则觉人之有负于己，不觉己之有负于人；值富贵，则恐人有所干求于己，不思己有所利济于人；亲友交际，则止觉人之缺情于己，不觉己缺情于人；僚属共事，则乐人顺从于己，不乐己顺从于人。此十惑也。” \\n ○两孙文定公 \\n 山东益都孙文定公，讳廷铨，顺治时历官内秘书院大学士、吏部尚书。今人但知西孙文定公讳嘉淦者，东孙文定公，人鲜知之。 \\n ○孙文定公嘉言 \\n 兴县孙文定公云：“爱国忠君，存储心，不必宣诸口；利人济物，为其事，不必居其功。” \\n ○姚西溪自勉联 \\n 姚西溪任巡抚时，榜一联云：“行可以告天之事，充无欲害人之心。” \\n ○芦沟桥 \\n 芦沟桥，金世宗二十九年作。 \\n ○追封忠臣 \\n 宋神宗元丰六年，封屈平为忠洁侯，马援为忠显王。 \\n ○始设巡按 \\n 唐李峤请每十州分置御史巡按，疏云：“御史之职，故不可得闲，自非分州统理，无由济其繁务。请大小相兼，每州置御史巡按一人，以周年为限，使其亲至属县，或入闾里，督察奸讹，观采风俗，然后可以求其实效，课其成功。若此法果行，必大裨政。”云云。巡按之设，始于此疏。 \\n ○《左传》 \\n 有人言《左传》非姓左人作，因传在经左，故名“左传”。昔之论左丘明者，均无确据，此亦或备一说耶？ \\n ○《朱子格言》 \\n 《朱子格言》“黎明即起”一篇，为前明朱用纯作，今《大全》中尚载此文。又有“居家要言”一则，皆其后人增入者，当为删去。 \\n ○“辞” \\n 《晋语》有“秦客辞于朝”，“辞”即隐语也。已开战国“滑稽”，汉世“射覆”之渐。 \\n ○天人之神 \\n 陈定齐云：“天之神在日，人之神在目。故日之神夜沉于海，人之神夜栖于肾”。 \\n ○增取附学 \\n 明正统时，知县杨瓒卓异至京，言民间子弟可造者众，请增广生员，毋限额。礼部采瓒言，考取附学。天下学校之有附学生，自瓒始。 \\n ○掣签选官 \\n 明时选官，用拈龟法，至万历间，变为掣签。二十九年，文选员外郎倪斯蕙条“铨政十八事”，其一曰“议掣签”，尚书李戴拟行，报可。孙否扬踵而行之，至今不废。 \\n ○彰仪门官房 \\n 正统时，户部尚书王佑请增税课，置彰仪门官房，收商税课钞。 \\n ○鱼鳞册 \\n 洪武二十年，令国子生武淳等，分行州县随粮定区，区设粮长四人，度量田亩方圆，次以字号，悉书主名及田之丈尺，编类为册。状如鱼鳞，号曰“鱼鳞册”。 \\n ○始设钞关 \\n 宣德五年，户部尚书郭资言，钞法不行，由商贾居货不税，请行纳钞法。于是置郭县、济宁、徐州、淮安、扬州、上新河、浒墅、九江、金沙洲、临清、北新诸钞关，量舟大小、修广而差其额，谓之“船料”，不税其货。惟临清、北新则兼收税课。此各处钞关所自始。以其纳钞，故曰“钞关”。 \\n ○大学士座 \\n 宣德七年，以故鸿胪寺为翰林院。落成，诸殿阁学士皆至。时钱锡礼掌院事，不设杨士奇、杨溥座，曰：“此非三公府也”。二杨以闻，命设之。后遂为故事。 \\n ○中书 \\n 前明于内阁中书、中书科中书外，复有文华殿中书，武英殿中书。 \\n ○宋版书 \\n 宋版书，鱼尾下不刊印书名，间有之，不篇篇有也。有亦不真书，但行书耳。编流水页数，在鱼尾上下不一。或有编行书流水页数于页末界画外者。古装潢书籍用长编，不如今折叠。又上下界画只一线墨，无二线墨，各行字数，亦参差不齐整也。 \\n ○鱼尾象形 \\n 书中间缝，每画“Ｅ６０”，名鱼尾，象形也。始于唐太宗。 \\n ○三十六体 \\n 三十六体，言四六，非言诗也。 \\n ○古人封书 \\n 古人封书，用蜡封，故印用白文，取其不用印色而可见也。 \\n ○古人印色 \\n 古人印色曰“涂”。按《山海经》“箕尾之山多涂石”，是石亦可称涂也。 \\n ○始用石印 \\n 用石印始于文三桥。三桥能篆而不能镌，代镌人为卖扇者李文福，笔意均能镌到，所以人不知三桥不能镌也。 \\n ○《礼部韵略》 \\n 宋《礼部韵略》起于闽人试“天道如张弓”题赋。时闽人赋云：“天道如何，仰之弥高”。闽人“何”读如“豪”，主试亦闽人，剧叹赏之。同事者以失韵为言，互争。上闻，以无官韵故也。《礼部韵略》因出焉。 \\n ○明鉴版书 \\n 《王守溪集》中有言：“今《十三经注疏》只得汀洲版，若此版亡，宇宙间便无此书矣”。明末乃得汲古阁明监版，乃司礼监也，最恶劣。今大字本《文献通考》亦监版书也。 \\n ○元书院版书 \\n 元书院版书尚佳，盖犹宋老师悉心校雠者。 \\n ○渔洋山人诗 \\n 渔洋山人“历下亭观海过淮南”诗，律颇不细。 \\n ○吴天章讥权贵 \\n 吴天章举鸿博，宝坻相公欲其往谒，不就。又相公诗有云：“非僧却似老僧寒，觅得奇方独宿丸。烂煮黄芽供一醉，任他风雪满长安”。天章闻之，讥曰：“丙吉问牛喘，顾云‘任他风雪满长安’耶”？相公衔之，遂见斥。天章赋《明妃辞》云云。 \\n ○东坡括题 \\n “前潭有饥蛟，掉尾取渴虎”。东坡善于括题如此。 \\n ○卢雅雨培植后进 \\n 卢雅雨培植后进。李{艹勉}以诸生善诗，为先生所赏，延至署中。及{艹勉}卒，先生归其丧于家，为置千金产，以育其妻子焉。后沈归愚宗伯选{艹勉}诗入《别裁集》，皆先生之力也。然则先生之孙无不中进士者，不亦宜乎？ \\n ○程鱼门 \\n 程鱼门充四库馆纂修，议叙。引见时，上顾左右曰：“程晋芳大似西洋人”。程有句云：“西洋殊似耳，北阙竞传之”。 \\n ○皇舆图 \\n 圣祖制“皇舆图”十轴，其中鸿纤钜细皆由圣心考据，经数十年之久方始告成。寰寓以内，地域广轮之数，一展玩间，如指掌。洵为至宝，尝以分赐臣工。 \\n ○励文恪公 \\n 励文恪公出身极奇，幼孤贫，佣工杜氏。杜本静海大族，见文恪异常儿，遂令随诸子读，取名杜讷，为庠生。后因写书保举懋勤殿供奉，同高澹人辈，为上所赏，已议叙州同，改补中书，又改编修官，加尚书，四世翰林。闻杜氏式微，文恪家待之最厚。余谓当时供奉中，如澹人者，卒不能保有令名，而文恪贻庥四世，其操行敬凛，固有自来也。 \\n ○鄂文端公 \\n 鄂文端公以举人充侍卫，四十初度，有句云：“四十犹如此，百年待若何”。后年至七十，以大学士充翰林掌院学士，招诸老辈饮，乞联句，限一“死”字，有某呈一联云：“丹心已向军前死，白发独从战后生”。举人充会试总裁者，惟文端一人。闻乾隆某科，上欲用阿文成公为总裁，文成免冠叩首，奏云：“臣非进士出身，不与文衡，宪皇帝曾有旨，不敢自臣破例”。老臣远见，意固在防其渐也。 \\n ○词臣挂珠 \\n 上御门听政，翰林修撰、编、检班次在科道上。乾隆二年，准其一体悬挂数珠。五年，准国子监监丞、助教等官照礼部、光禄寺之例，一体悬挂数珠，派文渊阁检阅之。内阁中书，准其挂珠。乾隆四十四年二月旨。 \\n ○中正榜 \\n 乾隆十九年，国子监学正、学录始用进士、举人考选录用，停止九卿保举之例。二十六年，定于会试取中余卷内选取，与内阁中书一例，所谓“中正榜”始此。 \\n ○大臣兼领国子监 \\n 国子监祭酒、司业外，未有大臣兼摄，雍正元年，慎重教胄之官，加恩璧馆，特命康亲王、果亲王并领监事。由是总理大臣或用满员，或用汉员，或用一员，或用二员，并以特旨简用。国子监学官停用捐纳人员，亦是年旨。 \\n ○诸生瞻圣驾 \\n 太学肄业诸生，恭遇圣驾临雍，得以瞻觐天颜，其他皆不与。惟乾隆甲子，驾幸贡院，诸生与礼部会试举人在贡院砖门跪迎，各蒙赐《六经》一部。 \\n ○堂上设座 \\n 翰、詹、科、道衙门堂属官员，俱于堂上设座，各部则无之。惟国子监祭酒正座，司业佥坐，监丞、助教等旁坐。如系两厢讲课，六堂诸生皆坐而听讲。 \\n ○小京官会试 \\n 小京官向例不准会试。雍正五年，祭酒鄂文端公据学正举人杨廷英等呈请会试，并满助教胡什图等题准一体会试。永为定例。 \\n ○国子监联 \\n 国子监大堂，御题曰“彝伦堂”，元之“崇文阁”也。堂后篆“君、亲、师”三字，字盈尺，君字居中。翰林院土地祠祀韩文公，国子监亦然。康熙间彭定求题一联云：“《进学解》成，闲官一席曾三仕；起衰力任，钜笔千秋本六经。”祭酒孙岳颁题联云：“道统接鲁、邹之后，功在千秋；儒修开濂、洛之先，泽流多士。” \\n ○文庙树木 \\n 文庙树木俱在太常寺种植。彝伦堂甬路两旁树木，则工部种植。大成殿月台甬路之东，大柏树二十六；西，大柏树二十，小柏树一，共四十七株。大成门外，东，大柏树四十五，小柏树三；西，大柏树三十五，小柏树五，共八十八株。 \\n ○周清原诗 \\n 康熙间，太学生周清原有诗名，为大学士益都冯公所赏。雍试白丁香有句云：“月明有水皆为影，风静无尘别递香”，一时传诵。后以博学鸿词授翰林。召见时，上犹诵其句奖之。 \\n ○翰林升转 \\n 康熙初，裁两坊衙门，兼裁侍讲。翰林编、检，必历司业，然后升侍读。故是时为司业者，辄数月迁去。十四年，复设坊局，于是修撰、编、检多升中赞，而习业与之较俸升转矣。 \\n ○山草堂集 \\n 京山郝楚望先生，名敬，字仲舆。明天启时官谏议，仅十月，为当事者訾为浮躁，左迁归田。杜门扫轨二十年，著述甚富，统名“山草堂集”。分内外编。内编名目：“谈经”、“易领”、“问易”、“学易枝言”、“毛诗序说”、“春秋非左”、“四书摄提”、“时习新知”、“闲邪记”、“谏草”、“小山草”、“啸歌”、“艺圃伧□”、“史汉愚按”、“制义”、“读书通”，共十六卷。外编名目：“批点《左氏新语》”、“批点《史记》琐琐”、批点《前汉书》琐琐”、“《后汉书》琐琐”、“批点《三国志》琐琐”、“批点《晋书》琐琐”、“批点《南史》琐琐”、“《北史》琐琐”、“批点《旧唐书》琐琐”、“批选杜诗”、“批选唐诗”、“皆谈”，共十二种。尝假自乔笔珊，忽忽阅过，联记其书目焉。 \\n ○宋版《韵宝》 \\n 内务府孝廉阿生家藏宋版《韵宝》一函。每字皆分真、草，前后无序跋，惟有监修、校刊二衔名，一名陈汶，一名赵与勤。 \\n ○禁擅造寺观 \\n 禁止擅造寺观、神祠。雍正十三年有旨：“凡民间有立愿广大，特欲兴造者，必由督抚题明，方准营建”。 \\n ○新开盐井 \\n 雍正十三年，简州新开盐井十三眼，照例增引征税。允川抚杨〈香必〉请也。 \\n ○铸宝云钱 \\n 滇省鼓铸运京钱文，在广西府设炉开铸，需用铜铅工本、脚费银二十八万七千余两。其钱上，清文，篆“宝云”字样。此雍正十三年例。 \\n ○禁在任守制 \\n 雍正十三年，禁在任守制。自后，必其地、其任、其时决不可少是人而无能相代者，方准保题，余俱停止，永著为令。 \\n ○乡试同考官 \\n 停止外省举人送充乡试同考官之例，仍以科甲出身之同知、州县等官入闱分校。雍正十三年，允侍郎张廷彖请也。 \\n ○丧葬循礼 \\n 雍正十三年，谕：“丧葬循礼，不得于停丧处所演戏闹丧，及举殡时扮演杂剧、戏具等事，违者按律究处。”又谕：“居丧毋得嫁娶，自齿朝之士，下逮门内有生监者，三年之丧，终丧不得嫁娶，违者夺爵褫服。” \\n ○泰山香税 \\n 往泰山进香者，在泰安州输纳香税。每名输银一钱四分，通年约计万金。此例创自前明，雍正十三年，降旨裁禁。 \\n ○道府部选 \\n 雍正十三年十一月，定道、府分别请旨部选例。 \\n ○擅刑大臣 \\n 三品以上大员，身罹重谴，革职拿问者，法司不得擅加三木。即有不得不夹讯者，亦必请旨。雍正十三年，奉谕永著为例。 \\n ○教官品级 \\n 教官品级，教授，向系从九品，学正、教谕、训导，向系未入流。雍正十三年，吏部遵旨议增，始改教授为正七品，学正、教谕为正八品，训道为从八品。 \\n ○离职封典 \\n 丁忧及回籍终养人员，均准照原官品级给与封典。雍正十三年例。 \\n ○武乡试考官 \\n 向例：顺天武乡试正、副考言，止开列编、检职衔。雍正十三年，谕将开坊翰林官一并开列。庶吉士开送顺天乡试外帘官之例，乾隆元年停止。 \\n ○买卖田房 \\n 民间买卖田房，例应业主输税交官，官钤印信，原以杜作奸者捏造文契之弊。自河南抚田创为契纸、契根之法，预用布政司印信，发给州县。行之既久，遂启书吏需索之渐。雍正十三年，谕仍照旧例，自行立契，按则纳税，将契纸、契根之法永行禁止。 \\n ○革除力役 \\n 国初，各省疆吏因节省钱粮，偶于田亩捐派。如山东挑挖运河，每年有派帮民夫工食银五万三千四百余两。江南海塘岁修，有每亩捐钱五文。京口挑挖运河，每年于苏、松、常、镇、泰等处照额征漕粮正、耗米，协解银三千八百余两。苏、松、常、镇、泰、通六府州，应修河、渠、闸、坝，令长洲三十三州县按亩派钱数文，以供大修，并令每亩酌捐钱文，以为岁修。四川岁修堤堰，令每亩派数厘不等。直隶运河挑浅，于天津等州县每亩派银一厘。各款均自乾隆元年一概革除，凡工程用款，皆从正项度支。我朝并无力役之征矣。 \\n ○审定案犯 \\n 凡遇亏空赔累、追赃搜查家产、杂犯等案，概不许提审妇女。雍正十三年例。法司定案，除真正反叛及强盗、免死、减等人犯外，其职官、举、贡、生、监等有罪应发遣者，不得加以“为奴”字样。乾隆元年例。 \\n ○解任出署 \\n 乾隆元年，允给事中汪时请，定解任官出署另居之例。 \\n ○乡试监试官 \\n 各省乡试，添设内帘监试官。于道府或同知内科甲出身之员派用。乾隆元年允侍讲邹升恒请也。 \\n ○翰林引见 \\n 翰林开坊缺出，仍照旧例，将俸满人员开列二十员，带领引见。乾隆二年例。翰林院轮值园班之日，每次带领编、检二十员引见。乾隆五年始。 \\n ○优礼大臣 \\n 上御太和殿时，旧制：大学士俱在殿外檐下侍立，即于殿外赐茶。乾隆二年，命侍立仍照旧制，赐茶时，各携坐褥，坐于殿内。御门听政，向例：大学士等俱不设毡垫，惟圆明园奉世宗特旨铺设，乾清宫尚仍其旧。乾隆五年十一月诏：“大学士等皆年老大臣，当此严寒，就地长跪，特切轸念，嗣后著铺毡垫”。优礼大臣，恩圣渥也。敬记之。 \\n ○举人补教职 \\n 乾隆二年，恩科会试榜后，照雍正五年之例，将未中试举人拣选文理明顺、年富力强者带领引见，分发本省，以太学学正、教谕遇缺即用。其乡、会试中式之教官，仍回原任。乾隆三年有旨。 \\n ○官埋骼 \\n 乾隆元年，命五城各拨空闲官地，掩埋无名骼。从御史萧斤请也。 \\n ○学正养廉 \\n 学正养廉，江苏二千两，安徽千五百两，较他省为少，各增足四千两。自乾隆元年始。 \\n ○汉官加俸 \\n 雍正三年，增汉官俸米，并各部堂官给与双俸，其余大小官员加一倍，赏给恩俸。自乾隆二年春季为始。虽曰恩俸，其实即正俸也。遇有罚俸案件，将本身应得俸银、按年、按月计算扣除。 \\n ○武职终养父母 \\n 武职有祖父母、父母年老者，果无伯叔、兄弟，家无次丁，非有紧要戎务，概准终养。乾隆元年例。 \\n ○官员守制 \\n 乾隆二年部议：广东肇高学政王安国，疏请禁守制官员易衣拜官、送礼赴席。应照私罪，不应重律，于补官日降三级调用。三年，刘统勋参奏丁忧御史毛之玉，不回籍守制，潜往浙江招摇干谒。交部严加议处。此维持人心之大者，故记之。 \\n ○革“圆扁子” \\n 步军统领衙门番役私用之白役人等，俗名“圆扁子”，并非额设，亦无定数。每借番役索诈滋事，遂其所欲，即事消弭，否则告知捕役捕治，得受赏银。往往出资设计，诱人犯法，甚为民间之苦。自乾隆元年严谕革退，番役亦稍敛迹矣。 \\n ○五城巡检 \\n 京师五城街巷，各竖栅阑，以司启闭。向设巡检数十员，于在京考职、候选、杂职人员内拣选补用。所用衙役皆无籍之徒，遇事生风，多方扰累。乾隆元年尽行革除。其栅阑仍交五城及步军统领派兵看守。 \\n ○两江乡试 \\n 乾隆二年三月，江南总督赵宏恩奏请上下两江士子应分闱乡试，各建造贡院事宜，经部议准，特旨驳斥。 \\n ○停庶吉士保举 \\n 停庶吉士保举之例。乾隆二年允御史程盛修请也。 \\n ○君山神庙 \\n 洞庭湖君山神庙，载在祀典，所有春秋礼仪、祭品，照湘江之神，动用正项钱粮，一体开销。乾隆二年二月旨。 \\n ○减盐铁税 \\n 乾隆二年五月，湖南抚高其倬遵谕酌减常德府报增嬴余盐钞、昌平熟铁等税。 \\n ○出借仓谷 \\n 各省出借仓谷，于秋后收还时，有每石加息谷一斗之例。乾隆二年五月降旨：“如地方非歉岁，只因青黄不接，循例借领，出陈易新，则应照例加息；若值歉收之年，所有借领仓谷，至秋后还仓时，止应完纳正谷，不应令其加息。将此永著为例。”三年三月复谕：“歉收之岁，无论常平、社仓谷石，概免加息。” \\n ○区田凿井 \\n 乾隆二年，原任营田观察使陈时夏进《区田书》三册。又于区田四面凿井浇灌，每田一亩约费工本银三两，官借给工本，秋后归还。部议于直隶地方试行。 \\n ○减贡马银 \\n 四川、广西土司旧有贡马之例，俱系折价交纳，每匹纳银十二两。乾隆二年裁减四两，每匹定为八两。 \\n ○设库大使 \\n 河东运司衙门向征收课银十七万余两，后加增盐引十万道，征银四十余万两，始添设库大使一员，其原设盐运使知事，移驻盐池内淡泉。乾隆二年允河东盐政定桂请也。 \\n ○声明主稿 \\n 九卿及数部会议事件，系何部主稿者，本尾将何部主稿声明。乾隆二年例。 \\n ○申送仓收 \\n 乾隆二年七月，大学士管浙江总督嵇曾筠疏请定限申送仓收。春间出粜，秋成买补，定限昭然。乃各府属往往买补愆期，年底尚无仓收申送，既不敷来岁出粜，仓储空缺，亦且缓急无资。应酌定限期，务于本年十一月内买足，出具仓收申送，该管知府年底亲往监督。结报逾限者参处。经部议行。 \\n ○设铸印局汉官 \\n 复设礼部铸印局汉员外郎一员。乾隆二年例。 \\n ○热审杖责 \\n 凡杖责之犯，时遇热审，于减等之中照旧八折发落。乾隆二年曾申谕之。 \\n ○巡漕御史 \\n 雍正间，粮船过淮，派御史二员前往淮南巡察，至抵通时，亦派御史二员前往巡察。乾隆二年，准给事中仓德等请，将巡漕四员一员驻扎淮安，巡察江南江口起，至山东交境止；一员驻扎济宁，巡察山东台庄起，至北直交境止；一员驻扎天津，巡察至山东交境止，一员驻扎通州，巡察至天津止。自乾隆三年始，按驻扎处所请旨简放。 \\n ○六堂贡生 \\n 乾隆二年八月，尚书管国子监事孙嘉淦疏陈：嗣后六堂肄业贡生以三百名为定额，每堂分拨五十名，以三十名为在内肄业之缺，二十名为在外肄业之缺。凡到监之恩、拔、副、岁、优贡、监生，择其品端文优者充补，宁缺毋滥。至在外肄业者，恐伊等馆地不一，难于稽查，应令祭酒严立课程，勤其考校。又嗣后肄业贡、监，设立经义、治事二条。明经者或治一经，或兼他经，务取御纂《折衷》、《传说》诸书，考其原本，于人伦、日用之礼切实讲明。治事者如历代典礼、赋役、律令、边防、水利、天官、河渠、算法之类，或专一事，或兼数事，务穷其源委，考其利弊。三年期满，即以所学定其等第。下部议行。 \\n ○考选拔贡 \\n 乾隆二年八月，礼部奏准：嗣后拔贡到部，停其拣选引见，仍由礼部奏派大臣考试后札监肄业。其中果有人品卓越、学术醇茂者，该祭酒等于期满后保举引见，恭候钦定，从知县、教职简用。其余堪任训迪者，仍照定例以教职入于双月。恩、拔、副、捐轮用两周之后，选用一人，其本班顶选者，仍归原班选用。 \\n ○贩运米谷 \\n 天津商船前往奉天贩运米谷，先呈报该县，将前往人数及或赴锦州、宁远，或赴海城、盖平、复州等处填注，照票登记出海口日期，到时该处即对票查明，令其运回，以便接济民食。此乾隆二年直督李卫议。 \\n ○罚禁粮出境 \\n 邻省歉收告粜，本地方官禁止米粮出境者，将州县官降一级留任，不行揭参之该管上司罚俸一年，不行题参之督抚罚俸六个月。此乾隆二年从浙江布政使张若震奏定之例。 \\n ○浙省海塘 \\n 乾隆二年，浙省海塘请帑，兴修自浦儿兜大石工尾起，至尖山段塘头止，建筑鱼鳞大石塘五千九百三十丈。勘估物料，夫工银一百六万九千六百两。 \\n ○顺天通判 \\n 顺天府府丞治中通判，照直省地方官例酌予养廉。乾隆二年允府尹陈守创请也。 \\n ○漕粮改折色 \\n 乾隆二年，大挑运河，谕将淮安属之山阳、盐城、阜宁，扬州属之宝应、高邮、甘泉、江都等县本年应纳漕粮，照雍正八年、十一年每石纳银一两之例改征折色。又谕，将淮关客贩米、麦、杂粮概免纳税，工竣复旧。 \\n ○国子监易黄瓦 \\n 国子监、大成门、大成殿易盖黄瓦。乾隆二年九月特旨。 \\n ○议处恂情御史 \\n 满御史稽察八旗事务，遇各旗都统等所办案件错误、迟延，御史不行查参，议定处分。 \\n ○漕船规制 \\n 向议：漕船载米不得过四百石，入水不得过六捺，遂相沿，河水以三尺五寸为度。雍正二年定议：江西、湖广粮船远涉长江，造船以十丈为一，载米一千石有余，入水八捺。乾隆二年，定闸水以四尺为度。饬沿河官弁实力奉行。 \\n ○八旗养育兵 \\n 八旗养育兵每月饷银三两，乾隆二年改为二两，其余银增缺补，养育兵之不能挑取护军马甲者，即改为步甲。原以十八岁为限，亦于是年改议二十五岁为限。 \\n ○护军校骁骑校 \\n 八旗护军校、骁骑校等向系食俸之员，后将俸项改给钱粮，遇闰之年，照兵丁等一体支给。闰饷自乾隆二年始。 \\n ○京师饭厂 \\n 定例：于十月初一日，京师五城设饭厂十处，以济民食。乾隆二年，适值岁闰，降旨加添半月，于闰九月十五日即行开厂。 \\n ○满蒙郎中 \\n 满洲、蒙古郎中，照汉郎中之例保举道府。自乾隆二年始。 \\n ○分水口 \\n 东省汶上县南旺地区较南北独为高，元向称水脊，汶水至此，南北分流，以济漕运，故又名分水口，为东省全河枢机。旧有禹王府、分水龙王庙、前明工部尚书宋礼祠。 \\n ○河堤民房 \\n 江南黄、运两河堤上，民人多盖房居住。高邮、宝应、江都、甘泉、山阳五州县每年额征银三百余两，乾隆二年奉谕永行禁止。已成房屋无碍河工者，免其迁移。违禁增添，即行驱逐治罪。 \\n ○限征耗羡 \\n 州县征收钱粮，银色倾销，不免耗折。且解送需费，故旧例许于正项之外征收耗羡。原以耗羡属格外之项，与其听地方官私行征取，不如明定分数，使有节制。嗣因提解以后，有司视同正课，渐至巧取苛索，始犹加耗五分，继乃增至加一。如陕省，经年羹尧、岳钟琪先后定为加二，以一钱五分作为各官养廉公费，其五分则采买社仓谷石。后积谷已裕，即以添补军需。川省于火耗、税羡外，每银百两提解六钱，名为“余平”，以充各衙门杂费。陋例相沿，征取无已。乾隆元、二年，叠降旨革除，毋许于酌定分数之外多取丝毫。我国家万世无疆之体，基于此。 \\n ○迎送上官 \\n 上司、钦差所过地方，止许佐贰杂职于城外驿亭迎送，其正印各员非有公事传询，不得轻迎出城。并禁止教官率领文武生员迎送道左，以杜奔竞之风。乾隆二年闰九月，允侍郎赵殿最请也。 \\n ○归化城税课 \\n 归化城开垦地亩，试种一年，请量地升科。上则者每亩征米三升，草十斤；中则者米二升，草八斤；下则者米一升，草六斤。自乾隆二年始。 \\n ○官俸扣荒 \\n 外省荒缺银两，向例于知府以下等官俸工内扣抵。乾隆元年谕：佐杂微员不应在扣除之内，令在督、抚、司、道大员，及府县正印官俸工内均摊。其各省大小衙门人役工食，俱准于地丁项下照数全给，免其扣荒。此乾隆二年旨。 \\n ○洞庭石台 \\n 乾隆初，洞庭湖舵杆洲动帑建筑石台，以为行舟避风停泊之所。并于北面筑护堤，以缓水势，节省帑银三万余两。经总督史贻直疏请，交商生息，以资岁修，责令岳州同知经管，并添设舵杆洲等处救生船只。四年，总督班第以石台孤悬湖中，四面风吹浪激，并无涯岸依恃，加帮添筑，徒费工程，疏请拨此岁修银修理濒湖城楼及城根堤岸之用。六年，尚书署总督那苏图、总督阿尔赛同称：石台粉饰壮观，徒为虚设，尽可停止岁修事宜，将此银别充公用。十年，总督阿弥达疏称：现在石台，设有岳营龙协水师塘汛，岁修竞停，石台必圯。请即于节省银内酌拨五千两，作一分生息，为石台岁修之资。得旨允行。 \\n ○边屯收成 \\n 乾隆二年十月，驻防哈密提督樊廷奏报：本年蔡巴什湖屯种地亩，计算收成分数，自十一分以至五十三分不等。十一月，定边将军额驸策凌奏报：鄂尔昆等处秋成，收粮共五千四百四十五石有奇。五年十一月，报收获七千九百四石有奇。 \\n ○裁免钱粮 \\n 雍正间裁免江苏浮粮四十五万两，乾隆二年四月恩诏内再免额征银二十万两。 \\n ○奖励老农 \\n 乾隆二年，滇抚张允随条奏，内称：州县牧令熟谙农功者少，请定十则规条：一曰“筋力勤健”，二曰“妇子协力”，三曰“耕牛肥壮”，四曰“农器充锐”，五曰“耘耔精良”，六曰“相土植宜”，七曰“灌溉深透”，八曰“耘耨以时”，九曰“粪壅宽裕”，十曰“场圃洁治”。以十得八九者为上农，即于上农内选老成谨厚之人专司教导。又称：奖赏老农之例：于每岁秋成后，州县查所管乡村，如果地辟民勤，谷丰物阜，觞以酒醴，给以花红，导以鼓乐，以示奖励。又称：播种时，或有籽粒缺乏、工本艰难，请经常平仓谷存七数内酌借籽粮。经部议准通行。 \\n ○过继者服丧 \\n 内外大小各言出继为人后者，遇本身父母亡故，概令回籍治丧一年，服满赴补。乾隆二年十一月允浙江按察司胡瀛请也。 \\n ○捐监钱粮 \\n 乾隆二年十二月，侍郎孙国玺奏请将山西捐监事例移归本省，交纳本邑，以实仓储。经部议驳，得旨：“暂行一二年，乃为晋省积贮起见，他省不得援以为例”。 \\n ○豁除税课 \\n 闽省缺额田地五万四千余亩，乾隆元年查出，即将粮银全行豁除。二年，又将应纳丁银九百余两免征。永著为例。 \\n ○解京饷银 \\n 各省解京饷银，有随平陋规一项，雍正元年敕令停止。嗣因清查部库，约计亏空银二百五十余万两，经怡贤亲王以各色浮费既已禁革，奏请将京饷平余陆续弥补。每饷银一千两，收平余二十五两，至八年亏空补足。解部平余银两，照前数减去一半，留本省以充地方公事之用。乾隆三年，将减半银两一概停其解部，存贮本省司库，遇有地方荒歉及裨益民生之要务，即将此项奏明动用，报部查核。 \\n ○轮班奏事 \\n 圆明园轮班奏事之制，乾隆三年正月定。 \\n ○文庙祭祀 \\n 文庙春秋二祭，旧制遣官行礼。雍正年间始定亲祭之礼。献爵一次，其亚献、三献之爵，预先陈设几案上。乾隆三年二月，上亲诣行礼，更定三献之仪，御书扁额：“与天地参”、对联：“气备四时，与天、地、鬼、神、日、月合其德；教垂万世，继尧、舜、禹、汤、文、武作之师”，悬大成殿楹。 \\n ○十哲之祀 \\n 文庙十哲之祀，于唐开成至宋咸淳，从颜子升配至圣，遂升子张以补缺数，以孟子称得圣人一体故也。康熙间，以朱子昌明圣教，升位其次。乾隆三年，以《论语》次章即载有子之说，其言语气象皆与圣人相似，宜升堂配享。主议者称有子最为游夏所服，孟子亦称“智足知圣”，从前未跻十哲，实为缺典，应升有子若于殿内卜子夏之下。移朱子熹于西旁颛孙子师之下。通行国子监，直省府、州、县学一体遵奉。此允尚书徐元梦请也。 \\n ○御书联 \\n 御书浙江会稽禹王陵庙联云：“绩奠九州垂万世，统成二帝首三王”。 \\n ○河神黄守方 \\n 陈留县庙祀河神黄守才，偃师县人，乾隆三年锡封“灵佑襄济之神”。 \\n ○本籍捐监 \\n 乾隆三年二月，直督李卫奏称：常平捐监，以实仓廪，积贮之计莫便于此。但米粮价值各处不同，若任其随便报捐，则必择贱处购买交收，而米贵之处无人上纳，仓仍虚；势必拨运协济，于官又增脚费。且聚捐既众，争买长价，亦有未便。请照州县大小，酌定每处收捐米谷几万石。约计地方贱价，捐谷二百石；中价捐谷一百八十石；贵价，捐谷一百六十石。米各减半。并先在本籍捐纳，捐满后方许向附近邻邑报捐。庶无此盈彼绌之虞。得旨：“依议速行”。 \\n ○粮船免税 \\n 乾隆三年，畿辅歉收，米价昂贵，谕督抚及司榷官，将临清、天津二关米豆船免其纳税。至通州、张湾等登陆处所，旧有米豆杂粮落地税银，亦著免征。俾远近商贾，贩运日多，闾阎可无乏食之虞。 \\n ○五城停赈 \\n 乾隆三年三月二十日，五城停赈。奉旨：天气渐热，贫民不便聚集一处，自应散归种地佣工。著每名再行赏给口米一斗，以资前途食用，交五城御史司坊官按照食粥人数散给，毋致遗漏。 \\n ○八旗米局 \\n 八旗官米局九处，乾隆二年，经提督鄂善等奏准裁汰，并严禁铺户囤积米石，不得过五十石以上。三年，允仓场侍郎请，暂留通州米局一处。御史舒赫德疏称：自裁革米局以来，奸民冀图重利，任意收买旗人米石，以致米价昂贵，请复设立米局。经军机大臣会同八旗都统议奏，八旗官弁食余，米必粜卖。商人囤米，特为渔利垄断。奸民彼此齐行，兵民兼受其累。若官为设局收买，米贵时平价发粜，则市价日减。应如所奏，仍添设官米局。除现在八旗米局八处、包衣佐领米局一处，八旗再添设米局十六处、包衣佐领米局二处，仍请特派大臣经理。每局仍给本银五千两，其应采买之时，即领银采买。并著步军统领及五城、顺天府严行查缉，不许奸商设计籴买。诏允行。并将现在各厂粜米钱文，俱交官钱局发卖，以平市价。 \\n ○九门石路 \\n 京城九门增修石路。自乾隆三年始。 \\n ○考官路费 \\n 乾隆三年谕：各省考官路费向无定例。今酌量道途之远近，分别路费之多寡。云南八百两，贵州七百两，四川、广东、广西、福建、湖南六百两，江南、浙江、湖北、江西、陕西五百两，河南、山西、山东四百两。各省督抚遵照此数，不得以私意增减，主考等亦不得于此数之外更有所受。将此永著为例。其各省起程限期，云南、贵州、四川、广东、广西、福建、湖南七省以十日为限，浙江、江西、湖北、陕西、江南五省以七日为限，河南、山东、山西三省以五日为限。逾限参奏之例，亦是年礼部定。 \\n ○回避本籍 \\n 巡城缺出，将籍隶大兴、宛平之科道概行回避。乾隆三年允刑部郎中增寿保请也。 \\n ○刊刻经史 \\n 乾隆三年九月，国子监奏：太学所贮《十三经注疏》、《廿一史》板片模糊，难以修补，请重加校刊。又有写本《旧唐书》一部，亦请刊刻。奉旨：交武英殿御书处查办。 \\n ○为君之箴 \\n 乾隆三年，编修彭树葵奏进《经疏讲义》，引用魏征《十思疏》内之语，以为人君之德在于慎思，且衍十思之义为箴。御史陈其凝奏：“二欲宜克，三私宜省”。二欲，谓“心志之欲”、“耳目之欲”；三私，谓“怀安之私”、“好谀之私”、“近佞之私”。均得旨嘉奖。 \\n ○观风整俗使 \\n 雍正时，广东设观风整俗使，有额外教职，按季巡试，由江西拨至广东十二名。乾隆三年，裁汰湖南观风整俗使，关防亦于是年十一月缴销。 \\n ○凿井灌溉 \\n 陕西巡抚崔纪奏：“臣籍隶蒲州，习见凿井灌田之利。如永济、临晋、虞乡、猗民、安邑等县，小井用辘轳，大井用水车。其灌溉之法，小井六七丈以下，皆可用人力汲引，每井可灌田四、五亩。大井深浅二丈上下，水车用牲口挽拽，每井可灌田二十余亩。其制造之法，小井不用砖砌，工匠、器具价值，浅者一二两，深者三四两可办。即地中带沙须砖砌者，二费亦不过七八两以外。大井即不带沙淤，亦须砖砌。浅者工费八九两，稍深者十余两，而一水车，亦非二十余两不办。其收获之利，在雨泽调匀之年，似可无事于井，然而西北地高土燥，不厌灌溉，井浇一亩，厚者比常年不啻数倍，薄者亦有加倍之入。至遇旱年，虽井水亦必减少，然小井仍可灌三四亩，大井灌十余亩。在常田或颗粒无收，而此独仍有丰收。前康熙庚子、辛丑，晋省连旱二年。无井州县，流离载道，而薄属五邑独完，即井力之明效大验也。再陕省富平、蒲城二县，井利颇多，庚子、辛丑亦籍此免荒。臣据秦、晋成效，思更为推广。除延安、榆林二府，、都、绥德三州，所属地土高厚，不能凿井外，其余西安、同州、凤翔、汉中四府，并商、乾、兴安三州可凿之地甚多。现在民间亦有行者。大约渭以南九州县地势低下，或一二丈，或三四丈即可得水。渭以北二十余州县地势高仰，亦不过四五丈或六七丈即可得水。今据各属报到，西安府咸宁、长安、临潼、渭南、、县、高陵、泾阳、三原、醴泉、咸阳、富平、兴平各县可凿井者，田三千一百余顷；乾州武功县可凿井者，共一百十余村落。又汉中九属，渠水最盛，半系稻田，知府朱闲圣报称可凿井者十分之三。臣思有力之家，可以劝谕开凿，无力贫民，实难勉强。仰翼恩准将地丁、耗羡银两借给无力贫民，以资凿井之费，分三年清还。臣酌定开凿事宜，督令各州县实心稽察、惩劝，俟办理少有头绪，臣亲身查看。庶陕西通省统计河、泉、井水，约可有一半水田，而水田收获之粟，约比常田二三倍。即偶遇旱歉，有此一半水田，即可有一半收成。再凿井灌田，民力况瘁，与河泉自然之水利不同。开凿之后，再请免其以水田升科”。乾隆二年允行。至三年，抚臣张楷遵旨覆奏：“陕西凿井灌田之事，除延、榆、绥山岭环叠，不能开井外，其西、凤等处原报开井六万六千六百二十二眼，内不成井三万三千六百七十七眼。细访井灌之法，不虑开凿之不多，而虑民力之不给。车井用牲口引戽，得水颇多，然非殷实之家不能开造。其用辘轳、桔槔汲引者，所灌止二三亩。每井需三四人转引提曳，数口之家，不过竭蹶一二井而止。前抚崔纪，务期速效，井数徒增而人力不周，不能收多井之利。今未成之井已任民填塞耕种，已成听民酌量留用，应疏浚者仍劝民疏浚。再饬地方官不得委任胥吏查察，致滋纷扰”。报闻。 \\n ○保举诸生 \\n 乾隆三年十二月，安徽学政郑江，保举敬敷书院肄业之廪生陶敬信、江有龙到部，系遵奉元年谕旨。今学臣于诸生中材器尤异者举荐一二，以示鼓舞。经部议照学政举报优行生员之例，准作正贡札监肄业。得旨依议。陶敬信、江有龙仍著送部引见。陶敬信进《周礼正义》一书，上嘉其注解明顺，赐缎二疋，令在三礼馆纂修上行走。 \\n ○祭祀用银 \\n 乾隆三年，湖南抚张灿奏准：炎陵岁祭银二十两，虞陵仅八两五钱，应增如炎陵之数。遇钦差大祭，炎陵额银二十一两有奇，虞陵仅十三两有奇，不敷所用。请嗣后大祭，先期动支司库地丁银一百五十两发县备用。再衡山每岁二祭共止银九两，请照二陵例增银十一两。遇大祭，并支发司库银一百五十两，从之。 \\n ○考场衣食 \\n 乾隆四年己未会试，谕曰：“近天气尚觉寒冷，入场士子除照例赏给棉氅衣及姜汤、茶饼外，著按名给与木炭，许其携带手炉以温笔砚”。又谕曰：“士子入场，定例给与粥饭。近闻办理草率，冷硬不堪充食，著提调官加意料理。” \\n ○赏程盛 \\n 乾隆四年二月，轮进经史讲义。御史程盛进《咏史乐府》十二章，上嘉其指事寓规，词意婉挚，得献纳之意，赏内用缎、笔、墨等物。 \\n ○黜方灵皋 \\n 方灵皋先生在康熙时罹罪，蒙思宽宥，令其入旗，在修书效力。雍正间准其出旗，渐次录用，授职翰林，晋阶内阁学士。乾隆初年侍直南书房，擢礼部侍郎。后因召对荐举魏廷珍，出即私告于人，又现住庶吉士吴乔□之屋，于内阁定期考试后，补请新到吴乔□一体散馆。上责其营私，将侍郎职衔及一切行走之处悉行革去，专在三礼馆修书赎罪。 \\n ○《救饥谱》 \\n 仁和监生陆曾禹纂《救饥谱》三卷，乾隆四年经给事中倪国琏奏进。上嘉其有郑侠绘图入告之意，赐名《康济录》，剞劂颁布焉。 \\n ○蒋衡写经 \\n 金坛贡生蒋衡，字湘帆，后改名振生，以书法名一时。尝依石经式手写十三经正文，计三百册，共五十函，乾隆四年八月经总河高斌呈进。上以振生年近七旬，志在遵经，赐国子监学正衔。其手书十三经尽用木板刻印，以备颁发。 \\n ○姜西溟、何义门 \\n 姜西溟宸英，以编修充康熙己卯顺天乡试副考官，为正考官修撰李蟠所累，逮问，蟠遣戍，姜卒于狱。何义门，康熙间因直抚李光地荐，以拔贡入直内廷，特赐进士出身，改庶吉士，授职编修，坐事衤虎职，仍校书武英殿。六十一年复原官，赐侍读学士。 \\n ○祀稽曾筠 \\n 乾隆四年十一月特旨：“前任江南河道总督稽曾筠，殚力宣防，至今河渠受益。著照勒辅、齐疏勒之例一体祠祀，以示优奖。” \\n ○救护月食 \\n 京师救护月食，顺治间定于中军都督府。十五年裁汰中军都督，至康熙七年移于太常寺。所需兵役、香供等项，顺天府经历，仍用署中军都督衔行文取用。乾隆四年，光禄寺少卿梅谷成奏请将沿用虚衔停止。 \\n ○蔡巴什湖屯种 \\n 乾隆四年，驻防哈密、赤靖等处陕西固原提督李绳武奏报：甘、凉、西、肃、西安五镇营官兵，在蔡巴什湖等屯种夏秋田一万亩。本年收获小麦三千八百六十石，糜子一千八百八十三石，谷三千五百十一石零。 \\n ○巡察御史 \\n 雍正三年，湖广地方每年派往巡察御史一员，专司稽察盗贼，巡视驿站、烟墩，操阅民壮等事。嗣因盗案减少，雍正十二年停止。 \\n ○晋献祥瑞 \\n 奉天盖平县产麒麟，将军额洛图等绘图入告。此乾隆五年三日事。是年七月，直督孙嘉淦进一尺以上瑞谷百穗、高梁百穗。 \\n ○编修升降 \\n 以修撰而再授编修者，于振也。以编修而升授修撰者，蒋超也。本检讨而降补编修者，法式善也。本庶常而降补编修，升洗马者，蒋子蒲也。 \\n ○从祀文庙 \\n 乾隆五年，礼部议驳山东巡抚硕色奏请将先儒孔鲋从祀文庙：“查《汉书》，云古文《尚书》出孔子壁中。颜师古注云：‘《家语》云：“孔腾字子襄，畏秦法峻急，藏书于旧堂壁中”’。而《汉记·尹敏传》云孔鲋所藏。二说不同，则藏书为鲋为腾不可定。又《阙里志》及《史记·世家》；孔鲋初事秦始皇，为文通君，拜少傅。继事陈涉，迁太傅。其生平约略可见。至所著《孔丛子》，朱子疑为伪作，是此书真赝亦未可定。从祀巨典，必显有明征，乃可据为定论。若在疑似之间，宁慎毋滥。该抚所奏，应无庸议”。又议驳浙抚卢焯请将新昌县宋儒石墩从祀文庙：“谨按：御纂周易折中列引用先儒姓氏，石墩并未开载。朱子《中庸章句序》内称石氏之所辑录，大义虽明，而微言未晰。又云：‘取石氏书删其繁乱，名以辑略，则石氏原本择焉未精可知’。迨其生平与朱子相友善，讲学问答，朱子称其意为学，历言皆有政绩。查该县乡贤祠内已经崇祀。该抚所请，毋庸议。” \\n ○富顺盐井 \\n 乾隆五年，四川抚方显奏：富顺县灶民开淘盐井七十二眼，产盐一百二十五万一千二百斤。配水引二百四张，陆引百七十张，定地行销。应纳课税，自本年始。 \\n ○楚省销盐 \\n 楚省行销淮盐，每岁正额七十七万七千四百余引，每月应销引六万四千七百八十余道。见乾隆五年十一月湖北抚奏《行运楚盐事宜》折中。 \\n ○九卿吊丧 \\n 乾隆五年，有原充工部凿匠俞君弼，营积家资甚富。病故无子，其义女之婿许秉义欺其嗣孙幼弱，图占家产，竟以婿名主丧。因向与内阁学士许王猷宗，托其遍邀九卿往吊，欲借声势弹压俞姓族人。九卿中惟陈德华、陈世倌、梁诗正、张廷璐托故不往，其余往吊者甚多。经御史张钧参奏，奉严旨申饬。 \\n ○滇川运河 \\n 滇省开凿通川河道，自东川府小江口入金沙江，溯流至新开滩，直通四川泸州，千数百里；皆藉人力化险为平，工费约数十万金。自乾隆八年十一月兴工，至十年四月造成。由滇督公庆复上请始。 \\n ○明通榜 \\n 会试同考官荐卷图记，交内监试收管，本房不得任意补用。乾隆七年壬戌会试前，经侍郎蒋溥奏定，乡试一体遵行。是科会试后，于下第举人内，择其明通者取用教职，由总裁先录荐卷，不足，再挑备卷。大省六十名，中省四十名，小省三十名。与正榜同揭，礼部拣选引见。到台六年，优者准督抚保用知县。此明通榜始。 \\n ○选拔期限 \\n 从前选拔，或十数年一举，后改为六年。乾隆七年，特旨定为十二年选拔一次，永著为例。朝考后引见，用七品小京官分部行走，始于四十二年丁酉科。严加覆试，始于五十四年己酉科。 \\n ○学臣携眷 \\n 乾隆初，豫抚雅尔图奏准学臣停带眷属，以杜弊窦。至七年三月特旨命宽其禁。 \\n ○满洲进士 \\n 满洲进士，照依甲第名次选用知县。乾隆六年始。 \\n ○奉直二司 \\n 雍正元年，刑部设立现审左、右二司。旋令右司专管直隶刑名，左司专管奉旨交办事件。乾隆六年，经侍郎周学健奏准，嗣复特交之案，分派十七司轮流掣签审办。如掣定司分或少谙练之员，再酌委协办。改左司为奉天司，专办奉天府各州县并宁古塔将军衙门事件。右司专管直隶事件，改为直隶司。各颁给印信。直隶司较繁，即将原管宁古塔事件之山东司员外郎改归直隶司。 \\n ○主考路费 \\n 各省主考回京时，例于该省存公银内支给路费。乾隆六年，上念出京时资斧艰难，令户部每人先给银二百两，知会该省于应给路费内扣除。 \\n ○曲阜知县 \\n 曲阜改县以来，自唐至明，俱用孔氏子弟除授。我朝定制，令衍圣公会同山东巡抚保题补授。大计亦与之会核，与各省知县无异。乾隆六年，衍圣公孔广与曲阜县知县孔毓琚互相参揭，有议裁世职者，御史孙灏奏准仍照旧制。 \\n ○正一真人 \\n 乾隆七年，鸿胪寺卿梅谷成奏：“正一真人张遇隆恭祝万寿，据礼部文称，随班行礼应列左都御史下，侍郎前。臣思真人乃道家之流，祈禳驱邪，时有小验，仍而不革可也，假以礼貌可也，乃竟入朝班，与七卿并列，殊于观瞻有碍。应请敕部定议，不必令入班行。”上是之。寻经礼部议：嗣后真人承袭谢恩，由部带领引见。并遵三年来朝之例，准其入觐，照例筵宴，宴毕还山。如在京适值百官朝贺之期，免其列班行礼。 \\n ○宣谕化导使 \\n 乾隆八年，上、下两江被灾后，民俗刁顽。诏大学士等于翰林、科道内，拣选品行端谨、通晓民事者四员授为宣谕化导使。寻议以侍讲邓时敏、刑科给事中倪国琏赴上江凤、颍、泗三府州，编修涂逢震、山东道御史徐以升赴下江淮、徐、扬、海四府州。其仪制文移照学政例，道府以下，听其节制。 \\n ○翰林考试 \\n 满洲外班翰林另题考试翻译，由乾隆八年始。是年编、检休致二十人，惟吴绂补用三礼馆纂修，仍留编修任，余十九人降旨覆试，得留原任者，阮学浚、何其睿、陆嘉颖、王居正、路斯道、王锦六人，仍照四等例罚俸一年。此次考列四等者七十一员，蔡文恭、德文庄与焉。 \\n ○常朝乐章 \\n 闰月，常朝所用乐章，视《时宪书》所载，交节之时，用上月宫调，交节之后，用下月宫调。乾隆八年降旨定。 \\n ○教习考试 \\n 考试各学教习，照考试中书例，悉归贡院糊名考试。乾隆八年允御史刘芳蔼请也。 \\n ○考试罚俸 \\n 乾隆八年，给事中陈大奏：考试罚俸，翰、詹诸臣将一年俸匀作三年扣除，遇有升转缺出，均予开列。得旨允行。 \\n ○禁生监充牙行 \\n 乾隆八年六月，奉旨定议：如有生监充认牙行，即行追帖，令其歇业，并永行严禁。如不肖生监藐视法纪，州县官奉行不力者，照胥役兼充牙行例分别治罪。 \\n ○坛庙祭文 \\n 会典内春、秋二仲月，直省守土官应致祭各坛庙，其礼仪各载定规，惟祭文未颁成式。乾隆八年，经部议将外省坛庙祠祭各祭文，概交翰林院撰拟成式，进呈后颁行各省，临祭缮用。 \\n ○红雨衣 \\n 诸王以外，惟一品大臣及御前行走之御前侍卫准穿红雨衣。乾隆八年九月特旨定。 \\n ○紫禁城乘轿 \\n 大学士年迈不能乘骑者，惟鄂文端、张文和蒙恩准在紫禁城内乘轿行走。后赵中堂亦恩准乘车进东华门。嘉庆九年，韩城王宫傅予告后来京，降旨令肩舆进朝，扶杖入内，洵为异数。 \\n ○张泰开 \\n 乾隆九年五月，庶吉士张泰开命在上书房行走。 \\n ○运办洋铜 \\n 山西商人范毓〈香宾〉、刘光晟运办洋铜，皆自备资本出洋采办。照例定限一年，运回交局，每百斤给脚价银十四两，回时具领。此乾隆八九年间事。 \\n ○淮盐义仓 \\n 两淮盐义仓，自扬州以及通、泰、淮等处盐场，共设十仓，应贮谷三十二万七千六百石。 \\n ○科场监察 \\n 科场派亲信大臣严加搜检。外场巡察御史先期派出，于二十八日即往贡院大门外驻宿。凡运送供给，以及进院夫役人等，概行搜检。砖门外各派参领、守备一员，协同点名给签。皆自乾隆九年甲子科始。是科减直省科额十分之一。 \\n ○会试改期 \\n 乾隆十年乙丑会试，改期于三月举行。因天气寒冷，且各省俱须覆试，士子到京稍迟，特旨改定。 \\n ○兄弟、父子同为翰林 \\n 乾隆九年十月，上幸翰林院，群臣与宴者百六十三人。兄弟同与者，惟满洲观保、德保。嘉庆甲子二月，重举斯典，与宴者二百二人。兄弟翰林，惟贵州张凤枝、本枝；父子则安徽王少宗伯懿、学士宗诚，河南吴侍讲烜、编修吴其彦。 \\n ○会试皮衣 \\n 乾隆十年会试，奉谕停止皮衣去面、毡衣去里之例。 \\n ○太学训饬士子文 \\n 乾隆五年，钦颁《太学训饬士子文》，止勒石太学。十年，侍郎彭启丰疏请通行天下学宫，同世祖章皇帝《卧碑文》、圣祖仁皇帝《圣谕广训》、世宗宪皇帝《御制明党论》，朔望令教官宣讲。下部议行。 \\n ○汉庶吉士 \\n 汉庶吉士选派讲、读、修撰、编、检数员为小教习例，始于康熙时。乾隆乙丑，仍命掌院暨大教习遵循旧例举行。 \\n ○王乔林 \\n 桂林陈文恭公荐知府王乔林，其考语云：“淡泊自甘，意念中常存民物；风力素著，严正内还寓慈祥”。后在西安任内，以滥用非刑革职。 \\n ○舍田造湖 \\n 福州府长乐县十六都、十七都、二十三都、二十四都四里民田七百余顷，濒海环山，水至则宣泄无余，干旱则灌溉无术。唐天宝间，邑人林〈安鸟〉有田四千余亩，尽舍己田潴而为湖，以资灌溉，四里民田，遂成膏腴。原税四千余亩湖粮，摊入四里民田均输。至今四里民田带纳湖税三分。 \\n ○翰林散馆 \\n 滇南李鹤峰甫散馆授职，遇大考优等擢升阁学，时论荣之。窦东皋散馆之次年，大考四等，奉特旨有坊缺出，开列在前，即升补宫允，尤为异数。 \\n ○漕粮岁额 \\n 糟粮岁额四百万石。顺治六年题定，除旧例永折外，不准改折。惟高淳、溧水二县，淹没田亩，粮多虚额，于顺治十六年题淮永折，以苏民困，他处不得援以为例。 \\n ○漕粮蠲免 \\n 乾隆三十一年、四十三年、五十九年，普免各省应征漕粮。前两次章程，皆分作七年轮免。五十九年，部臣议将粮数较少省分归并一年，其粮数多者仍自为一年。自六十年起，统计五年之内，即普免一周。至漕粮款内，有例征折色，及民户输银，官为办免之项，一体概予蠲免。 \\n ○漕粮征收 \\n 各省漕粮，向系军、民交兑。军强民弱，每多勒索。自顺治九年以后，定为官收官兑。酌定赠贴银米，随漕征收，官为支给。民间交完粮米，即截给印串归农，军民两不相见，一切浮费概行革除。然每遇开征时，劣衤令、蠹役包揽代完，飞派、浮收之弊又起矣。 \\n ○漕粮赠贴 \\n 漕粮赠贴，各省名目不同。江南谓之“漕赠”，浙江谓之“漕截”，山东、河南谓之“润耗”，江西、湖广谓之“贴运”。康熙九年题准：漕粮赠耗银米并刊入易知由单，存给纳户，随漕征给军丁。 \\n ○赠贴数目 \\n 各省漕粮赠贴多寡不同。江、安、山东、河南每米百石征银五两、米五石；苏、松、常、镇四府每米百石征银十两、米五石，浙江每石征漕截银三钱四分七厘；江西每石征赠银三分、赠米三升，又征给副耗米一斗三升；湖广无加赠银米，康熙十年题准，于四耗之外加赠二斗，随粮征给。 \\n ○闰月甲米 \\n 八旗兵丁赏给闰月甲米，乾隆四十年始。嗣后凡遇闰月，照此一体赏给。奉旨永著为令。 \\n ○大臣俸米 \\n 六部尚书、侍郎，每年俱领双俸、双米，大学士之兼管部务者亦如是。其不兼部之大学士，止系双俸、单米。乾隆五十年谕：“亦著加恩给予双俸、双米。 \\n ○罚员俸米 \\n 旧制：在京文武各官，有罚俸处分者，惟罚俸银，仍准支领俸米。降、革、留任之员，因处分较重，是以降级留任者，照所降之级支领俸米。革职留任者，停其支领。乾隆五十一年谕：“嗣后在京文武各员，有降级、革职留任者，止将俸银分别停减，其应得俸米，俱准其照原品支领。” \\n ○提前支俸 \\n 乾隆五十一年夏间，京城米价稍昂，又遇闰月，特降旨将京员应领秋季俸米移前一月，于闰七月关支。其来年春季俸米并移前于正月开印，决日即行开放。 \\n ○运粮军丁 \\n 民之隶卫籍者，曰“军丁”，又曰“运丁”，专为转运漕粮而设。前明于各卫选都指挥一员，统领官军运粮。后改令把总领运，共有漕运十三把总。其运丁即于各屯伍中拣择，统谓之“官军”，凡十六万余名。挽运漕粮，南自瓜、仪二江口入运河，出河口，由黄河入会通河，出临清，北接卫河至直沽，溯潞河达于京通仓。明邱文庄有云：前代所运之夫，皆是民丁，今则以军丁；前代所运之粟，皆是转递，今则是长运。唐、宋之船，江不入汴，汴不入河，河不入渭；今江湖之船，各远自岭北、湖南直达燕京。唐、宋之漕卒，犹有番休，今则岁岁不易。盖自三代以来，纳秸纳穗，迄于汉、晋、唐、宋，转、漕输粟，虽有运米丁、挽漕夫、漕吏、门丁、牙官、纲户、漕户、漕卒、民户诸名，或应募，或受直，考之，皆民也。至明，乃有军丁之目，于屯伍中抽选，别为一途，不劳民运。我朝因之，惟革卫指挥、千、百户等职，改设卫守备、千总、随帮等官，专司屯运之事，丁则名仍其旧。前明之初，招集民人充实行伍，以为征兵，指挥领之，得地即令坐镇。厥后镇守日久，官丁皆与本地子民婚配，安居食业。又因本地别设营伍，足资捍御，原派镇守之兵虚设无用，裁其粮饷。但年久难驱回籍，给荒田责令开垦，以资生计。故凡属卫军，皆有屯田，是以谓之“屯军”，又谓之“军丁”。军代民劳，著令挽漕，即今之旗丁也。裁饷开屯之始，有仍令操演者，防守汛地方者，谓之“操军”；屯丁年久，将屯田售与民人，子孙赤贫无屯，谓之“赤丁”。先是，领兵之指挥并千、百户等官，子孙承袭管理屯饷；至坐签长运以后，以世辖军丁运粮。国初用为押空随帮，雍正年间停止不用。嗣后行令各省，追夺委牌、执照。所遗世职子孙，谓之“舍丁”，派令各省督抚衙门轮班役使之丁，谓之“班军”，派令把守城门，谓之“门军”；帮帖运丁每船十二丁，谓之“驾军”。继又裁门、驾二军。统曰“什军”，各卫皆有，而长淮卫则名“纲军”。又有无屯无运者，谓之“闲丁”；派令驾驶黄快船者，即今之“黄快丁”也。以上各丁，名目虽殊，其为运丁则一。每逢佥运之年，一体勾签。康熙二十五年，每船概定十丁。雍正四年，酌改江南、安庆前后两帮每船十七丁，江淮、兴武十八帮每船十二丁，其余各省帮船，每船仍系十丁。十三年，计出运军丁四万三百四十名。至乾隆十六年，实计现运军丁五万六千五百九十八名。 \\n ○卫河 \\n 卫河，即南运河也，亦曰永济渠；亦曰御河。源出河南卫辉府辉县之苏门山百门泉。东北会淇、漳诸水，过临漳，分流为二：其一北出，经大名，至武邑以入滹沱；其一东流，经大名东北，出临清，合会通河至直沽，会白河入海。自山东德州界入直隶景州，经吴桥、东光、南皮、沧州、青县、静海，至天津府北三岔口入海，计长八百余里；自德州桑园至临清板闸，计长三百五十里，皆曰卫河。其间建闸、开渠，为漕、农之交赖者有三：一曰小舟河，乃卫河迤西之分支；一曰百泉，乃卫河发源之正派；一曰洹河，乃卫河迤北之分支。三处分泄，均入卫河。其流似众，然在春水未长，仅涓涓泉流，设遇亢燥，则泉流更细。漕运、民田，均需调剂，故有“三日纹水济漕，一日闭口灌田”之例。 \\n ○汶文 \\n 汶上县分水之处，在元时为会源闸，即今济宁之天井闸也。元人遏汶水北出阳谷以通卫水，南出济宁以通泗水。然按地势，南自沽头以达河、淮，殊为便利。而北由安居至南旺，南旺地高于天井，安能激水逆流而使之分乎？故当时虽多设闸坝，常患漏竭。至明永乐时，总督河道宋礼用老人白英之计，筑戴村坝以遏汶，导之出鹅河口，入南旺湖，然后分流南北，从分水口为水脊，因势均导，南得四分，北得六分，增修水闸，以时启闭，漕运遂通。今南北流惟吾所用，如浅于南，则闭南旺北闸；浅于北，则闭南旺南闸。湖、泉并注，南北合流，虽有旱，靡不有济。每岁东南漕艘，无或滞留，此皆白英遏汶水之功也。 \\n ○星宿海 \\n 黄河发源星宿海，后人遂以星海之名，疑黄河从天上来，非也。康熙间，上遣侍卫西穷河源。至星宿海，蒙古名鄂敦他腊，地上飞泉杂涌，成水泡千百，从高下望，大小圆点粲如列星，故名星宿耳。 \\n ○白粟米 \\n 粟米，有黄、白二种。黄者有黏有不黏，《本草》注云：“粟黏者为秫，北人谓为黄米是也”。惟白粟则性皆不黏。康熙时，乌喇地方树孔中生白粟一科，土人以其子播获，生生不已，遂盈亩顷。味甘，性柔，或以此贡献，上命植之山庄，茎、干、叶、穗较他种倍大，熟亦先时。作为糕饵，洁白如糯稻，而细腻香滑尤过之。是可补农书所未有也。 \\n ○哈密 \\n 哈密地方终岁不雨。间有微雨，沾土即止。亦无雾露，惟冬月有雪。而每年庄田丰熟，无乾旱之虑者，以引雪山之水，大者为渠，小者为沟，足资灌溉。非如内地必仰藉雨泽也。 \\n ○谷穗变蚊 \\n 策妄阿喇布坦地方多种水田，无旱潦之患。惟或一年，谷穗变蚊而飞，视之，为水或为血耳。 \\n ○察哈延山 \\n 黑龙江西有山名察哈延，穴窍中白昼则吐焰，晚则出火，经年不熄。近嗅之，气味如煤，其灰烬白色，如牛马矢，之即碎。亦内地所未闻也。 \\n ○绝处日影 \\n 黑龙江以北地方，日落后亦不甚暗，个半时日即出，盖地当绝处，日影所射也。 \\n ○山海关澄海楼 \\n 山海关澄海楼，旧所谓关城堡也，直峙海浒。城根皆以铁釜为基，过其下者，覆釜历历在目。考之志册，仅载关城为明洪武间所建，而基址未详筑于何时。盖城临海中，涛水激射，非木石所能久固。昔人巧出此想耳。 \\n ○哈密瓜 \\n 哈密瓜，古瓜州近域，其瓜较内地甜美。体甚钜，长尺许，两端皆锐，彼国中遍种之。每熟时，人唯啖之以代谷食，遂觉气体丰腴，有逾平昔。 \\n ○土鲁番西瓜 \\n 土鲁番在哈密之西，其地产西瓜，种尤佳。每熟时，人入瓜田，必相戒勿语，悄然摘之，恣其所取，瓜皆完美，一闻人声，则尽坼裂无全者。亦异闻也。 \\n ○三门 \\n 陕州砥柱一山，屹立河中，禹凿之三穿，使河出其间，有似门状，故曰“三门”也。俗云南为鬼门，中为神门，北为人门。三门之险，鬼门为最。 \\n ○沙蓬米 \\n 沙蓬米，凡沙地皆有之，鄂尔多斯所产尤多。枝叶丛生如蓬，米类胡麻而小，性暖，益脾胃，易于消化。好吐者食之，多有益。 \\n ○泰山之脉 \\n 恭读圣祖《御制文集》，泰山山脉自长白山来。圣论精确，实为古人所未及。敬记其略云：绵亘乌喇之南，山之四围，百泉奔注，为松花、鸭绿、土门三大江之源。其南麓分为二干。一干西南指者，东至鸭绿，西至通加，大抵高丽诸山，皆其支裔也。其一干自西而北，至纳禄窝集复分二支：北支至盛京，为天柱、隆业山，折西为医巫闾山；西支入兴京门，为开运山，蜿蜒而南，磅礴起顿，峦岭重叠，至金州旅顺口之铁山。而龙脊时伏时现，海中皇成、鼍矶诸岛，皆其发露处也。接而为山东登州之福山、丹崖山，海中伏龙于是乎陆起。西南行八百余里，结而为泰山，穹崇盘屈，为五岳首。此论虽古人所未及，而形理有确然可据者。或以界海为疑。夫山势联属，而喻之曰龙，以其形气无不到也。班固曰：“形与气为首尾”。今风水家有过峡，有界水，渤海者，泰山之大过峡耳。宋魏校《地理说》曰：“傅乎江，放乎海”，则长白之龙放海而为泰山也固宜。且以泰山体位证之，面西北而背东南，若云自函谷而尽泰山，岂有龙从西来，而面反西向乎？是又理之明白易晓者也。 \\n ○黑龙江麦 \\n 黑龙江产麦最佳。相传中国麦种之佳者，系西域携来。鄂罗斯地在西陲万里有余，黑龙江上流原系鄂罗斯所居，其种亦自西来，所以麦之佳较他处尤胜也。 \\n ○堪达罕 \\n 索约尔济等地方有兽，名“堪达罕”，鹿类也。色苍黑，项下有肉囊如繁缨，大者至千余斤。其四蹄能驱风，凡转筋等症，佩于患处，为效甚速。 \\n ○土鲁番 \\n 土鲁番地方去雪山不过百里之内，天气极热。其人皆入夜始出耕种，若日出以后，则暑不可耐。且其地多碛石，赤日中石热如火，触之有焦烂之患。 \\n ○西北丝绵 \\n 西北回子地方产丝绵，以之制甲，其坚固胜于中土，约四十层，可敌浙江之丝八十层。 \\n ○白龙堆 \\n 圣祖《御制文集·杂著》云：“白龙堆，古沙碛也。汉时为楼兰、姑师地。今蒙古部落敖汉、奈曼等居其东，阿霸垓、阿霸哈纳尔、鄂尔多斯等居其西，巴林等居其北。四十九家半界于龙堆。考《边卫志》云：‘龙堆，沙形如土龙身。高者二三丈，卑者丈余。东倚三危，北望蒲昌，为西极要路’。北巡时亲履其地，见所谓龙堆者，长者十数丈，短者亦三四丈，形蜿蜒如龙，非可以高卑论也。土人云：‘龙形皆头向东南，尾朝西北’。验之信然。又其形无定处，今日隆然而起者，明日已为平沙，而或左或右之间，又隐隐聚成龙形矣。是非仅风力所能散聚，盖其灵气凝结，变化无方，真似龙耳。史志所记，未能详也。” \\n ○元之苗裔 \\n 西北回子种类甚多。当日元太祖征服回子诸国，悉有其地，因命诸子分统之，是为部落之主，岁月既久，语言行事及服食器用，遂习回子风俗，无复蒙古之旧。而其实皆元之苗裔也。 \\n ○盐之种类 \\n 盐之种类不一。南方所用海盐、井盐、皆须煎熬烹炼。山西解州盐池，如耕者之疏为畦陇，引水灌其中，俟夏秋南风一起，即结成盐印。故昔人以为海盐、井盐资于人，解盐资于天也。独阿霸该部落及张家口外牧围之地有盐一种，出水泽中，不待煎熬而自成，亦不待南风而后结。土人就近取之。其块大小不等，色青黑，味甚佳，不减于中土所产者。始知天生百物，以备民用，随在各足。《礼记》所谓“天时有生，地利有宜”也。 \\n ○马口柴 \\n 前明宫中用马口柴。其柴长四尺许，整齐白净，两端刻两口，以绳缚之，故谓之马口柴。康熙初年炊爨还用此，今惟天坛焚燎用之。 \\n ○西洋大红 \\n 西洋大红，出阿末里噶。彼地有树，树上有虫，俟虫自落，以布盛于树下收之，成大红色，虫名“各作泥腊”。 \\n ○李之种类 \\n 李类甚繁，林檎其一。树不甚高，枝叶皆如李，花白，唐人谓之“月临花”。实如李而差小，有黄、红二种。《本草》所谓“金林檎、红林檎”是也。独核有仁，味甘津，亦名“来禽”，亦名“蜜果”，此果味如蜜，能来众禽于林，故得林檎、来禽、蜜果诸称。《学圃余疏》谓花红即古林檎，误矣。花红，李属也。李有数种，其树皆疏直，叶皆大而厚，花带微红。其实之形色各以种分；小而赤者曰李子；大而赤者曰槟子；白而点红，或纯白，圆且大者，曰婆果；半红白脆有津者，曰花红；绵而沙者曰沙果。《西京杂记》所以有素柰、青柰、丹柰之别也。盖李子与柰，其枝叶花实固区以别，而其子核之异，尤最易辨。坚而独者李类，柔小而四五粒者柰类。草木诸书多以林檎附于柰内，恭读圣祖《御制文集》，记其辨论于册，以见圣人格物之精如此。 \\n ○丰泽园水田 \\n 丰泽园有水田数区，每岁布玉田谷种，至九月方刈获登场。圣祖一日幸园中，时方六月下旬，谷穗方颖，忽见一科高出众穗之上，实已坚好。因命收藏其种，待来年验其成熟早否。明岁六月时，此种果先熟，从此生生不已，岁取千百。每年内膳所进，皆此米也。其米色微红而粒长，气香而味腴，以其生自苑田，故名“御稻米”。仰见天眷圣人，故诞降嘉种以充王食。 \\n ○俄罗斯枪 \\n 俄罗斯制枪最精，能拆开如钟表内之螺丝圈，玲珑缭绕，莫测其巧。彼国少铁，枪孔极细，不需火绳，置石屑于关捩处，发之即中。凡从树上打坠灰鼠、银鼠等类，犹必寻其铅子携回，以备复用。天朝与之交易，禁售铅、铁器，彼国亦如之。 \\n ○窝集 \\n 窝集，东至海边，接连乌喇、黑龙江一带，西至俄罗斯。密树丛林，冬夏不见天日。松柏大树各以类相从，不杂他木。林中落叶，常常积数尺许，泉水、雨水、至此皆不能流，尽为泥滓，人行甚艰。其地有熊及野豕、貂鼠、黑白灰鼠等物，皆资松子、橡栗以为食。又产人参及各种药料，人多有不能识者。 \\n ○瀚海玛瑙 \\n 蒙古部落咸在郭毕，即瀚海也。其地多砂石，少草木，一望斥卤，无溪涧、山谷。沙中产玛瑙石子，五色粲然，质清而润，或红或白，或如螺蛤，或如蝉蝶，种种尚形，纤毫毕备，三年核楮之巧，未能遇也。又有白质黑章，若画中小景，林木山桥，点缀宛然，奇奇怪怪，莫可敷陈。造化生物之巧，一至此乎？ \\n ○英吉利刀 \\n 英吉利国，冰铁制刀，纯软如绵，可围绕腰间。使臣来京师，乘车驰石道上，闻轮声心惊，尝解所佩刀斫地，伸屈如意。亦一异也。 \\n ○台湾多地震 \\n 台湾多地震，往往月辄数动。泛海者遇地动，无风而舟自荡摇，舟中人辄知之。京房言地震云：“于水则波”，信然。 \\n ○俄罗斯交易 \\n 天朝与俄罗斯交易，市口在喀尔喀之哈克图地方。赓侍郎尝以主事衔充监督六年，言彼国所需内地绵布、针线、绸缎等物，概以皮张易之，惟茶与大黄尤为珍贵。大黄能愈百病，非得大黄不能生。领票当商者共七十二家，而贩易大黄，独回人穆金禄一人，曾奉部颁龙票，无敢分贩者。所行之茶，必湖广所产。盖彼国人内热，非此茶无以解。至回疆以西，则多销潞安茶也。俄罗斯系女主，凡刑律无议斩者。 \\n ○石碌铜 \\n 琼州府属昌化县黎地产石碌铜，为黎人检挖，贩作颜料，更可煎炼作铜，制器亦甚坚良。嘉庆三年，疆吏奏将此铜充粤局鼓铸，遂不复采运滇铜矣。 \\n ○唐古忒门符 \\n 唐古忒贴门符，上画无数人马头，番字不可辨识，贴之可以辟瘟疫。按：唐古忒即西吐蕃，明曰“乌斯国”，我朝曰“乌斯藏”，其地去青海不远。 \\n ○八旗档子 \\n 国初八旗无簿籍，用薄版五六寸，作满字于上以代之。每数片用牛皮贯之，谓之“档子”。 \\n ○查克木 \\n 瀚海一带有查克木，其树无皮，当枝干青翠时，着火即燃，不必待其枯槁。烧时有焰而无烟，与炭相似。 \\n ○浮白之穴 \\n 《素问·黄帝问气穴》篇曰：“目瞳子、浮白二穴。”注云：“浮白在耳后，入发际，足太阳、少阳二脉之会。”是乃人身气穴之一，非但为饮罚爵名也。 \\n ○地中出火 \\n 黑龙江及蒙古敖汉地方，地中往往出火。去土面一二寸，炎光随起，接以引火之物，辄传焰。而值土人耕种时，略耘反之，布种其上，不两三月即收获矣。盖地气极热，发生最速故也。 \\n ○文渊阁 \\n 我朝文渊阁虽为大学士兼衔，并非职掌，且自来实无其地。乾隆四十一年，诏搜辑遗集，汇为《四库全书》，特命于文华殿后建阁弃之。又于《永乐大典》散篇内，裒集《麟台故事》一编，为宋待制程俱撰。所载当时典掌三馆秘阁书籍，从执政领阁事。又有直秘阁、秘阁校理等官，立制差为赅备。因命大学士等参仿宋制，会同定议：置文渊阁领阁事二员，以满、汉大学士、协办大学士、翰林学院学士兼充，总司典掌。置文渊阁直阁事六员，以满、汉内阁詹事、少詹事、讲读学士等官兼充，同司典守厘辑之事。置文渊阁校理十六员，以满、汉庶子、讲、读、洗马、中赞、修撰、编、检及内阁侍读等官兼充，分司注册点验之事。以上皆设为定额。仍仿宋代馆职结衔之例，凡章奏文移，概令署衔于本职之上。遇领阁事、直阁事阙员，由翰林院列名具题。遇校理阙员，由领阁事大学士会同翰林院掌院学士，遴选学问优长者带领引见充补。凡管钅龠启闭，典之内府，仿宋制秘书省，有提举官，以从臣充。特派内务府大臣一员兼充文渊阁提举阁事衔，至阁内收发宿直等事，由于内府司员、笔帖式内分派掌管。 \\n ○文渊阁直阁事 \\n 凡充文渊阁直阁事衔者，升授侍郎及改补寺卿，例应出缺。惟河间师纪文达公随带至尚书任，由四库全书馆始终其事。恩谕兼充，洵异数也。 \\n ○曝书 \\n 宋代秘书省，每岁有仲夏曝书之例。我朝渊海缥缃，储藏美富，每岁按三、六、九月，由提举阁事大臣会同领阁事大臣，定期奏请曝书，直阁、校理各员咸集，公同翻晾。其排次清厘，列庋原架，则文渊阁检阅所司。检阅官例设八员，由领阁事大臣于科甲出身之内阁中书遴选充补。亦酌仿宋秘书省检阅文字官而设也。 \\n ○四库秘书 \\n 四库所辑，多人间未见之书，镌刻流传，仅什之一。其由《永乐大典》采掇裒辑者，犹存稿底。原议俟全书告成后，各藏其副于翰林院署，依全书目次四部编排，标签安庋，本院办事翰林司其籍。翰林及大臣、官员内有欲观秘书者，准其告之所司，赴署请阅。有愿持笔研究就抄者，亦听之。惟不许私携出院，致有遗缺。外书之掌副在有司，视宋制，非省官毋得借书。我朝嘉惠来学之意，尤为沾溉无穷矣。 \\n ○兼带馆职 \\n 编、检改授科道，乾隆年间犹有兼带馆职者。如初派文渊阁校理，在四库馆原行走之提调纂修内拣选。御史刘锡嘏充提调给事中，章宝传充纂修，均得以原衔补校理，殊为荣遇。 \\n ○文渊阁直庐 \\n 文渊阁各员直庐十五间，在传心殿后。北面系改拨上驿院档房，以为阁职办事之所。其应行文移则借用总管内务府大臣堂印。 \\n ○斋戒铜人 \\n 我朝遇大祀斋戒，所司进铜人于乾清门，盖踵明故制也。明太祖以人心操舍无常，“必有所警而后无所放”，乃命铸铜人一，高尺有五寸，手执牙简。大祀书“致斋三日”；中祀书“致斋二日”于简上，太常寺进置斋所。又命诸司各置木牌，以防亵慢。刻文其上曰：“国有常宪，神有鉴焉。”凡祭祀则设之。后又制陪祀官，入坛各佩牙牌，其制有二：圆者与祭官佩之，方者执事人佩之。俱藏内府，遇祭则给，无者不得入坛。我朝之佩斋戒牌亦踵此。雍正十年二月，谕定斋戒悬牌之例。 \\n ○贤良祠 \\n 贤良祠建于雍正八年七月。祠在京城白马关圣庙侧，满汉大臣，才德著闻、完名全节者，奉特旨入祀。前殿祀亲王二：和硕怡贤亲王允详、和硕超勇襄亲王策凌。后室祀文武大臣九十八：大学士谥文成榜式达海、大学士一等子谥文肃范文程、蒙古副都统一等轻车都尉谥襄壮褚库巴图鲁、大学士谥文毅宁完我、大学士谥文恪额色黑、定西将军一等公谥靖康爱星阿、议政大臣一等男谥恪僖哈世屯、定西将军都统三等侯谥敏壮李国翰、四川陕西总督谥忠毅孟乔芳、四川陕西总督谥襄勤李国英、大学士一等忠达公谥文襄图海、大学士谥文毅魏裔介、大学士谥文靖王熙、大学士谥文清阿兰泰、大学士谥文贞张玉书、大学士谥文端吴典、大学士谥文端张英、大学士谥文贞李光地、领侍卫内大臣一等公谥恭懿福善、领侍卫内大臣一等公谥襄壮费扬古、议政大臣一等男谥敏果米思翰、尚书谥端恪姚文然、尚书谥敏果魏象枢、尚书谥文正汤斌、尚书谥文端顾八代、尚书谥恭勤马尔汉、尚书谥文恪励杜纳、尚书谥恭毅赵申乔、尚书谥文敬徐潮、尚书衔谥文定徐元梦、尚书衔福建巡抚谥清端陈宾、工部尚书衔河道总督谥文襄勒辅、抚蛮灭寇大将军兵部尚书广西巡抚谥忠毅傅宏烈、满洲都统谥襄壮根特、都统一等褒绩公谥襄毅赖塔、汉军都统谥桓僖冯国相、靖海将军靖海侯福建水师提督谥襄壮施琅、靖逆将军一等侯甘肃提督谥襄壮张勇、振武将军甘肃提督谥襄武孙思克、奋威将军陕西提督谥忠勇王进宝、镇南将军护军统领谥襄壮莽依图、西安将军谥恭靖佛尼勒、勇略将军云贵总督一等子谥襄忠赵良栋、总督谥清端傅腊塔、总督谥清端于成龙、大学士谥文恭富宁安、大学士谥文端朱轼、大学士谥文端张鹏翮、大学士谥文端田从典、大学士谥文恪高其位、领侍卫内大臣二等公谥悫敬尹德、蒙古都统谥僖恪阿尔纳、礼部尚书衔谥文定杨名时、总督谥清端杨宗仁、河道总督谥勤恪齐苏勒、兵部尚书衔直隶总督谥敏达李卫、大学士谥文穆马齐、大学士谥文端伊桑阿、大学士谥文端福敏、大学士伯兼管陕甘总督谥文襄黄廷桂、大学士谥文恪蒋溥、大学士谥文靖史贻直、大学士谥文庄梁诗正、大学士谥文端来保、大学士一等忠勇公谥文忠傅恒、协办大学士一等武毅谋勇公谥文襄兆惠、大学士谥文端尹继善、大学士谥文恭陈宏谋、大学士谥文定刘纶、大学士谥文正刘统勋、大学士谥文襄舒赫德、大学士谥文穆徐本、大学士谥文定高斌、大学士谥文肃英廉、大学士两江总督谥文端高晋、一等伯左都御史谥壮果拉布敦、尚书谥文端汪由敦、尚书谥勤恪李元亮、尚书果毅公谥襄壮阿里衮、尚书衔谥文端钱陈群、兵部尚书两广总督谥文肃陈大受、总督谥悫勤喀尔吉善、总督谥文勤鹤年、总督谥勤肃鄂弼、一等伯都统谥襄烈傅清、一等男成都将军谥文毅奎林、一等伯西路将军谥武烈和起、伊犁将军谥襄武伊勒图、总督谥悫勤那苏图、总督谥勤毅吴达善、总督谥恪敏方观承、总督谥清悫袁守侗、总督谥诚恪萨载、总督管河南巡抚谥恭惠何胃、广西提督晋赠伯爵谥昭毅许世亨、福建巡抚谥敏惠潘思榘、江苏巡抚徐士林、广东巡抚谥恭毅李湖。内无谥者，江苏巡抚徐士林一人。大学士谥文端王杰、大学士谥文清刘墉、大学士谥文正朱。 \\n ○功臣专祠 \\n 京师功臣专祠凡七：睿忠亲王祠，祀睿忠亲王多尔衮；定南武壮王祠，祀定南武壮王孔有德；恪僖公祠，祀恪僖公遏必隆、领侍卫内大臣尹德、果毅公阿里衮；勤襄公祠，祀勤襄公佟图赖、忠勇公佟国纲、端纯公佟国维；文襄公祠，祀文襄公图海；宏毅祠，祀宏毅公额宜都；恪僖公祠，祀恪僖公哈世屯、敏果公米思翰、庄悫公李荣保、忠勇公傅恒。 \\n ○双忠祠 \\n 双忠祠，祀襄烈伯傅清、壮果伯拉布敦。 \\n ○旌勇祠 \\n 旌勇祠，祀一等诚嘉毅勇公谥果烈明瑞、都统谥昭节扎拉丰阿、护军统领观音保、总兵李全、王玉廷、德福。 \\n ○紫光阁五十功臣 \\n 紫光阁五十功臣：傅恒、兆惠、班第、纳木扎尔、策布登扎布、富德、萨拉尔、黄廷桂、色布腾巴尔珠尔、扎拉丰阿、罗卜藏、多尔济、额敏和卓、舒赫德、阿里衮、鄂容安、明瑞、阿桂、三泰、鄂宝、博尔奔察、豆斌、高天喜、端济布、爱隆阿、玛常、巴图、济尔噶尔、齐凌扎布、噶布舒、额尔登额、霍集斯、鄂对、鄂齐尔、阿玉锡、达什策凌、鄂博什温布、田屯、三格、奇彻布、达克塔纳、萨穆坦、塔玛鼐、富锡尔、满绰尔图、海兰察、老格、富绍扎齐图、阿尔丹察、五十保。 \\n ○平定西域后五十功臣 \\n 平定西域后五十功臣：巴禄、福禄、和起、桑齐多尔济、满福、车木楚克扎布、阎相师、玉素富、扎拉丰阿、瑚尔起、阿敏道、五福、诺尔本、观音保、阿什默特、噶岱默特、艮音泰、巴岱、布尔哈、纳兰图、巴宁阿、阿尔哈尔沁、萨垒、扎尔善、诺满察、德尔森保、占颇图、伊萨穆、伍什尔图、沙津察、扎敦察、莽喀察、齐里克齐、额纳慎、茂汉、宁古礼、奎玛岱、特通额、莫宁察、那木查尔、塔尼布、玛格、达尔汉、恩特、伊达木扎布、占音保、西尔库尔、拜达尔、望拉、哈木图库。 \\n ○平金川前五十功臣 \\n 平定金川前五十功臣：阿桂、丰升额、明亮、舒赫德、于敏中、福隆安、色布腾巴尔珠尔、海兰察、额森特、舒常、奎林、和隆武、福康安、普尔普、兴兆、哈国兴、马彪、马全、书麟、三保、乌什哈达、瑚尼尔图、珠尔格德、阿尔都、舒亮、科玛、阿尔萨朗、伊兰保、佛伦泰、富兴、德赫布、莽喀察、海禄、教成、官达色、成德、图钦保、曹顺、保宁、特成额、乌尔纳、敦柱、额尔特、托尔托保、泰斐英阿、柏凌、达兰泰、萨尔吉岱、特尔彻、兴奎。 \\n ○平金川后五十功臣 \\n 平定两金川后五十功臣：都尔嘉、舒景安、五岱、噶塔布、扎尔桑、玛尔占、阿尔素纳、博灵阿、常青、牛天畀、明仁、五福、刘国梁、巴克坦布、斐慎、马彪、常禄保、梁朝贵、灵山、嵩安、三德、刘辉祖、彰霭、那木扎、进财宝、伊立布、岱森保、穆哈纳、乌尔图纳逊、富宁、明山、伊史、巴达玛、库尔德、阿兰保、阿满泰、新达苏、富尔赛、额尔伯克、爱星阿、巴卤萨、许世亨、国兴、坚木参那木喀、雍中瓦尔结、雅满塔尔、绰尔嘉木灿、阿忠保、木塔尔、雍中尔结。 \\n ○平台湾二十功臣 \\n 平定台湾二十功臣：阿桂、和珅、王杰、福康安、海兰察、福长安、董诰、李侍尧、孙士毅、徐嗣曾、鄂辉、舒亮、普尔普、蔡□龙、梁朝桂、许士亨、穆克登阿、张芝元、普吉保、穆塔尔。 \\n ○永乐大典 \\n 《永乐大典》存于世者，止一部，贮翰林院敬一亭中。书长二尺，阔一尺，宣纸朱直格，字法端整。余官翰林时，曾启观之。据清秘堂旧藏底册，此书计二万二千九百三十七卷，除原阙二千余卷，尚存九千八百八十一本。余按：明郎瑛《七修类稿》载：“成祖命胡广、王洪等编《永乐大典》，计二万二千八百七十七卷，一万一千九十五本。目录六十卷，其表文见于《覃精隽》中”云云。彼此卷数不符，或记载之误耶？至现存之九千八百八十一本，亦据册纪存数耳。是书采掇浩博，意在贪多，不出类书窠臼。其体例依韵字排纂，先列本字故实，后附图，并载入六书真、草、篆、隶字样，摹拟形势，注云某某书，如宋元米、赵诸人为多。所用韵次，不依唐宋旧部，惟以《洪武正韵》为断。征引经籍，因各韵葛，前后错互。于《易》先列“蒙卦”，于《诗》先列“大东”，于《周礼》先列“冬官”，并不论《易》、《书》、《诗》、《礼》、《春秋》之序。其体例春驳大概可见。前修四库书时，经馆臣朱竹君奏请校核此书，奉谕派王大司农、裘大司空同军机大臣为总裁官，遴简翰林分校，详定规条，分晰校核。除现系通行，及古书无关典要者不必再录外，其有流传实少，足资启牖后学者，将书名摘出，撮取著书大旨，叙列进呈，汇付剞劂。其有书无可采，而其名未可尽没者，注出简明节略，以佐流传。经圣人裁定，此书始足登石渠金匮之藏矣。 \\n ○永乐大典纸尾 \\n 《永乐大典》每本纸尾，载写书人衔名。闻每页中垫纸及前后复页，自修四库书时，皆裁去归内廷矣。 \\n ○永乐大典成书 \\n 《永乐大典》二万二千九百卷，永乐初，解缙等奉敕编《文献大成》。即竣，成祖以为未备，复敕姚广孝等重修，四历寒暑而成，更定此名，成祖制序。以卷帙太繁，不及刊布。嘉靖中，复加缮写。考《明史·艺文志》，附记于此。 \\n ○庶吉士廪饩 \\n 雍正十一年八月，特旨给庶吉士廪饩，每月银四两五钱，器用什物工部支取，拨官房一所为教习馆。直省书院膏火银亦于是年始给。 \\n ○大学士、尚书品级 \\n 改大学士为正一品，尚书为从一品。雍正八年旨。 \\n ○停御史保送坐粮厅 \\n 御史保送坐粮厅之例，乾隆五十年停止。 \\n ○停宝源局、宝济局 \\n 河南宝源局，自雍正九年停铸。山东宝济局，自乾隆三年停铸。 \\n ○内班升转 \\n 旧例：满洲中允、赞善缺出，专于外班拣选。内班翰林，直升讲、读。嘉庆八年大考翰、詹，分别降补。奉谕：“嗣后满中允、赞善缺出，先尽编、捡论俸升补，如内班无人，再用外班拣选。其侍读、侍讲缺出，先尽内班之中、赞升用，如内班中、赞无人，仍准其以编、检升补。 \\n ○降官之俸 \\n 旧例：大考补降人员均不准接算前俸。是以俸满各员，经左迁，资格转居最后。嘉庆八年，准接算底俸，其升任之俸，仍不准接算。允御史王麟书请也。 \\n ○满讲官缺 \\n 旧例：满讲官止八缺，较汉员减少四缺。嘉庆八年，增设二员作为额缺。 \\n ○翰林左迁 \\n 翰林及科道官左迁后例不能仍回本衙门。近惟李云门师、周东屏、吴稷堂、陈伯恭、钱黼堂、刘云房数前辈仍补学士、编修等职。至法梧门以检讨擢至祭酒，缘事奉旨以编修降补，尤为异数。再任御史者，惟冯星实、钱南园师二人。 \\n ○钱南园 \\n 钱南园师以大银台督学吾楚，公正清严，风裁峻厉，不独士子忄双服，官寮无不畏之。留任六年，将及瓜期，以内艰归，旋丁外艰。先有会同匿丧案，办结，移交抚军浦苏亭。浦于先生去官后，巧饰入告，绝不留学臣地。上责之，降补部主事。乾隆五十九年赴部补官，已有缺矣。适同乡一友精六壬，代先生占之，云：“此缺决不能补，当仍复清要之秩。”先生笑置之。不数日引见，上问：“汝是参国泰的钱某，何久居里舍耶？”谨奏：“两次居忧之故。”上命查，有员外缺出，令钱某补。逾日，特旨补授湖广道监察御史，旋命入军机处行走。乃知圣人恩眷，非冒嫉者所能料也。后浦以闽抚获罪，先生以疾卒。灵壖将发之日，正值浦抚肆市，人诵熊江陵文，云：“君子、小人之所终，不亦皎然可睹乎？” \\n ○李敏达之精敏 \\n 李敏达公卫，传闻不多识字，办事精敏，凡章奏稿案，听人诵之，多所指正。一日，奉诏他使，适患痔，欲陈所苦，幕中恐字样不庄，久之不能措笔。公曰：“何不云坐处不安耶？”闻者翕服。 \\n ○谢赐孔雀翎 \\n 刘文正公谢赐孔雀翎折，有“顾影惭深，举头恩重”八字。后于文襄谢赐孔雀翎、黄马褂，有一联云：“戴而知重，宁惟假以羽毛；服且增荣，奚啻赐之颜色。” \\n ○王仲瞿 \\n 浙江举人王仲瞿博学能文，屡入礼闱，皆以文涉险怪被黜。壬戌会试，次题为“道之以德”一节，文有云：“耻者，为七情中所不可见之人情，格者，为六官中所不能奏之考绩。”二语甚奇警。闻此人得剑仙术，善舞剑。 \\n ○施鸾坡 \\n 壬戌庶常施鸾坡曾集《千字文》，去一避讳字，成九言诗九百一十一句进呈。其得赐举人以此。 \\n ○张忍斋通经 \\n 张忍斋师贯通经学，为两浙儒宗。官京师时，别无所嗜，暇则手一册，默理经解。凡经书一节、一句中有数说，辄书数姓氏于侧，循姓氏而递忆其说焉。其用功如此。 \\n ○翁覃溪父子 \\n 翁覃溪先生精蝇头小楷，为书家绝技。每年元旦日，于四粒胡麻写“天下太平”字以试目力。今七十余矣。尚能书之。令子宜泉、比部，好古有父风。积历代古钱最富，见市摊上有一古钱，即以数十钱易之，依式绘摹，装成巨册。为自来嗜金石者意想所不到。 \\n ○南薰殿藏古人像 \\n 南薰殿藏历代帝王、名臣像，外间尝有摹出者。余曾见唐李供奉、杜工部，宋欧阳文忠、苏文忠等像。闻上自汉诸葛武侯，至元耶律文正皆有之。古人生像不画全身，摹者大率从生像耳。 \\n ○孙迟舟印 \\n 孙迟舟前辈有印章一方，镌“易为长、为寡发、为多白眼”三语。盖取其效己形貌也。 \\n ○举荐贤才 \\n 蔚州魏敏果公官侍郎时，荐雎州汤文正应博学鸿儒之诏。官尚书时，平湖陆清献为巡抚慕天颜所劾，公力陈其廉明，得复职知县，荐擢御史。大臣为天下得人，如公者洵无愧矣。后桂林陈文恭公荐宁化雷翠庭先生，亦可谓得人。 \\n ○提倡理学 \\n 我朝宰辅中，以理学提倡者，朱文端、陈文恭其最也。逮于文襄以词章见长，彭文勤又从而恢张之，而理学绝响矣。及见韩成王宫傅，犹有理学模范。 \\n ○座右铭 \\n 魏环极先生座右，题“读书改过”四字。朱沧湄舍人有“变化气质，爱惜精神”二语。 \\n ○劝人惜福 \\n 刘文正公有墨刻联，句云：“退一步想，留几分心。”二语可作座右箴。又有一联云：“惜食惜衣，非为惜财只惜福；求名求利，但需求己莫求人。”余谓士大夫承祖、父余泽，得以取科第、登仕版，皆由前人积德所致。更当继之惜福，方可望后人之绍前体也。岂云惜福耶？然无如人之徒知享福也。噫！戒之哉！ \\n ○郑贯亭笃于内行 \\n 阳山郑贯亭水部为人醇谨，笃于内行。有同怀弟某自少丧明，贯亭抚之最厚。登贤书后，留京授徒，束修所入皆寄以供其衣食。及通籍后，即迎与同居，为之娶妇诞子。待骨肉如此，可以愧天下之薄夫矣。 \\n ○陈松友 \\n 国子博士陈松友，荥阳人，由孝廉任教职者几三十年。迁是职，住南学公廨，携一子一孙以为侍奉。性情恬适，终日无疾言遽色。善养生，每日晨起及就枕时，必通身敲击摩挲不下千余次，行之极有常，大寒、盛暑不少间。年已七十五矣，筋骨坚强，能敌少壮，亦可觇其效云。 \\n ○蔡生甫精鉴赏 \\n 蔡生甫司业精于鉴赏，收藏法书甚富。尝以十粒明珠易一兰亭善本。其风趣雅甚。 \\n ○河间不善书 \\n 河间师博洽淹通，今世之刘原父、郑渔仲也。独不善书，即以书求者，亦不应。尝见斋中砚匣，镌二诗于上云：“笔札匆匆总似忙，晦翁原自笑钟王。老夫今已头如雪，恕我涂鸦亦未妨”。“虽云老眼尚无花，其奈疏慵日有加。寄语清河张彦远，此翁原不入书家”。 \\n ○善听轩 \\n 河间师有侍姬中年丧明，构一室以居之，颜曰“善听轩”。联集“甚哉墨墨，对此茫茫”二语。又集汤若士、苏东坡词云：“忙处抛人闲处住，饥时吃饭困时眠。” \\n ○蔡老妪 \\n 蔡生甫能记前生，尝言前为一念佛老妪。镌印章一方，曰“黑桥佛妪”。今犹不昧善根，每日诵佛号，常素食，不茹荤。形貌清古，人皆呼为蔡老妪。 \\n ○竖着出京城 \\n 官京师者，无不想跻九列。河间师云：“九列人多修到，但能修到竖着出京城乃佳耳。”何皆是横着出去也？吁！ \\n ○钱箨石 \\n 刘云房协揆言，向与钱箨石侍郎隔院居。一日夜半，闻先生大哭声。诘朝遣人探视，门扃如故。亲诣问之，先生曰：“昨夕之哭，竟为君所闻耶？我想人生世上，至穷到不能举火，亦殊难堪，不觉放声哭耳”。刘告同人醵数十金遗之，是夜即闻歌声出金石矣。 \\n ○刘石庵赠河间砚 \\n 刘石庵阁师以宋砚赠河间师，镌字于匣云：“送上古砚一方，领取韩稿一部。”砚乃朴茂沈雄之品，比之文格，有如此也。河间师题云：“石庵以此砚见赠。”左侧有鹤山字，是宋人故物矣。然余颇疑其依托。石庵曰：“专诸巷所依托不过苏、黄、米、蔡数家耳。彼乌知宋有魏了翁哉！”是或一说欤？ \\n ○禅榻图 \\n 尝过留琴室，见渔洋山人禅榻图，为禹鸿胪稿本，挂未谷摹寄覃溪先生之物。横幅宽二尺许，古松一撑，藤萝倒覆，旁悬飞瀑一道，室中作头陀像，结跏趺坐，睇鸣鹤欲舞状。意境清超，将移我情矣。留琴室主人云：“覃溪嘱予请竹翁于此室。予曰：‘何不自请之？’曰：‘尔为请之，乃是一家眷属耳’。”留琴室主人姓朱，号野云，精绘事。故云。 \\n ○毗陵秋兴图 \\n 吴霁峰茶墨闲斋中，见王召谷毗陵秋兴图长卷，后有笪江上诗跋。江岸丹枫，尽移夺于缣素间，而青松、紫柽、白榆、乌桕互相掩映，高低俯仰，杂沓匼匝，莫可名状。非赝笔也。江上先生诗十二首，亦清隽可诵，书法尤得坡公意。 \\n ○景庆藏画 \\n 兵科给谏觉罗景庆，字霭堂，收藏名画甚富。一日余过访，观所藏王石谷立帧三幅，内山居积雪图当是真迹。余设色二帧，恐出自扬子鹤诸人手。又有仿营邱长卷，尚非赝笔。又观南田翁仿古大册页十幅，内有题云：“余作画不欲一笔落纸上，直使人游于澹泊潇寂，要眇不可知之境，造化耶？笔墨耶？”霭堂酷爱王麓台山水，藏立帧七幅，皆仿北苑巨然大痴鸥波作，惟仿石峰老人天池石壁图，余尤所醉心。惜所论画学甘苦诸跋未能记忆一二，殊为恨事。画多有钦训堂藏印。主人名允敬，亦天潢宗派。收藏法书、名画，近皆散之人间矣。外又观李复堂、女史文端容花卉各一册。尘盖勃郁中，忽受半日烟云供养，真所云“饥十日，得太牢”也。快极！快极！ \\n ○高南阜题画诗 \\n 胶州高南阜老人人品高洁，书、画、诗三绝。晚年病右臂，以左手作书画，奇气坌涌，尤为世所宝贵。余尝于周研山处见一画册，题雍正六年戊申作。后老人之孙□中嘉庆庚申顺天举人，出王勿庵殿撰门。以老人画册十幅为贽。款题云：“乾隆丁卯，归云和尚左手画”。余假观经年，爱玩不忍释手，仅录其题诗，归之。题画梅云：“风条吹出雪皑皑，珍重东皇着意裁。总使也从春色见，肯同桃李一齐开”。题石云：“海岳奇峰久赏心，应愁倒箧未能寻。谁知借得毛锥力，不用侯家五百金。”题牡丹云：“种种妖娆种种香，锦屏争出斗新妆。深山也有倾城色，疑是人间野洛阳。”题石云：“蔚乎其文，介乎其守。饱烟雨而披草莱，是为文字之友”。题莲房菱芡云：“满图新果杂冰澌，挥汗如浆不自疲。浑似饥人朵馋吻，望门大嚼过屠时。”题石云：“画成双石大运拳，碧藓如茵贮野烟。好向山中支枕卧，一天空翠伴龙眠。”题秋葵云：“玉露团团湛碧苔，汉宫秋净断尘埃。最怜酒染鹅儿色，惯簇新妆趁晚开。”题石云：“新安江上昔曾见，画出如逢旧石矶。怪得夜来帘影里，月明犹湿古苔衣。”题鸡冠芭蕉云：“雨过西天忽晚霞，送人取象妙无涯。画禅更欲翻新界，拈尽维摩只此花。”题石云：“五岳峰中割一峰，墨痕泼处湿云浓。图成不敢多烘染，怕有风雷起怪龙。” \\n ○渔洋山人题画诗 \\n 辛酉九月二日，有客持揭钵图来观。绢幅高尺二寸，长五尺许，末无款识，绢质残损，似裁去原款者。前有渔洋山人题诗，款云：“丙辰王正四日，题朱壁揭钵图。应东痴命。”知为朱壁作矣。画法精入毫芒，药叉，罗刹，诡形殊状，点缀傅染，无纤微不惬，信为丹青绝境。渔洋诗不见集中，因抄存之，以志寓目一幸：“方寸水精钵，中有宁馨儿。崔巍青莲座，上有人天师。一人窈窕美且颀，明宝璐颦修眉。金支翠旌光陆离，回风仿佛捎云旗。作使群鬼无不为，神奸万亿连尻睢。震电烨烨雷车驰，修罗刀鼻两不訾。飞龙Ｅ６１Ｅ６１势夔尼，前有饥蛟后肥遗。或骑朱虎骖文，杌呼穷奇。{穴契}窳驶卑驺虞夔，蹄者角者毛而彡々。铜弩厥张齐发机，彤弓旅矢射丽龟。Ｅ６２々伐鼓声振悲，师子之铠剑铍。悬ㄌ度索上骑危，牙齿栈〈齿彦〉肩出颐。左担鸡足移须弥，威容广大调御姿。不闻不见坐若尸，天花绀绿下葳蕤。山鬼揶揄不得施，授女五戒跪涕浅。岂悟前因羯肌夷，宾伽解脱母性慈。山河墨点无疮痍，顾陆不作作者谁。昆山朱壁能继之，绢素〈黑于〉晕丹粉漓。神采浮动穷毫厘，城北徐公虎头痴。三日不食坐茅茨，抱持此卷忘朝饥。大雪叩门索我诗，开卷一引千留犁。呵冰炙砚为此辞，十指皲瘃断吟髭。杜陵老叟不可追，金粟神妙徒嗟咨。 \\n ○郑板桥之画 \\n 闽中郑板桥胸次潇洒，零纸剩墨，随意点梁，具有清夷出尘之致。尝见一小幅，写一花尊，供兰枝，飞竹叶数个，左侧一水盂，浸兰花朵朵，横写一如意。题句云：“年年风景皆如意，水暖花香竹叶肥。”其风韵可想也。 \\n ○玉枕兰亭 \\n 周研山藏《玉枕兰亭》一册，本林鹿原先生物。后有心香明经一跋。余尝假玩，录记其原跋于此：“兰亭以定武本为第一，乃冯承素双钩，褚遂良检校，亚于墨迹一等，世争宝贵。迨宋宣和取入内府，定武石不存，墨本日就消耗。南宋贾相似道，命馆客廖莹中缩定武本为小字，刻以灵壁石，精莹如玉，经年始就。毫芒曲折，神采焕发。昔人谓即起右军于九原，当亦警叹其殊绝也。此石明时久在吾闽士大夫家，知秘藏而不知讨论。本朝顺治间，为侍御萧蛰庵先生所得，时出榻本以惠英敏之士。由是吾乡始知有玉枕本《兰亭》矣。昔夫子有‘圣人、君子、善人有恒’之叹。墨迹不可得见，见定武本如见墨迹焉。定武本不可得见，见玉枕本如见定武焉。今此石之存亡，如定武不可知，然片纸才墨，右军真面目存焉。可不重爱惜之欤！时乾隆辛巳九秋，书于朴学斋。林擎天。” \\n ○黄庭经跋 \\n 余己未八月望后，以编修秋俸易鼎帖二十卷，装池完好。呈覃溪先生审定，留苏斋多日，为余书“鼎帖考”一则，又为书联，有“古欢鼎帖结神交”之句。同馆吴荷屋又收残帖数册，质之先生，择七种定为鼎帖，各系以跋。内《黄庭经》实属仅见，记其跋语云：“此《黄庭经》是南宋时翻摹秘阁本。以石刻铺叙考之，是鼎帖所抚秘阁本也。义门乃以颖本从秘阁出，则义门、坛长二先生皆误评颖本耳。南宋以后，又有从此再翻之本。第四行盖两扉，‘两’化作‘雨’；三十八行‘肝’讹‘于’；三十九行‘三光’讹‘五光’；五十三行‘玉英’讹作‘王英’，惟此本不误。即此数处，已压诸石本矣。又有一旧刻本，通皆七字为句，‘弃捐摇俗’乃是‘弃捐淫欲’；‘修太平’是‘心太平’，或遂执彼为古定本。虽若可据，然其笔法实远在此本之下。以予所见新安吴氏所藏旧本，有董文敏手跋，称墨池为放光者，其笔法实逊此本。况以予详考其本，内亦尚有一二处未可据者。品帖原以笔法为主，岂若校雠家所为乎？所以王州、莫云卿皆推此为秘阁本，信不诬耳。”余跋不复记。 \\n ○历朝宗尚 \\n 陈观楼先生云：“汉人训诂，唐人诗赋，宋人理学，明人章疏，本朝人考据。此历朝宗尚之大概”。 \\n ○经学大家 \\n 汪锐斋云：“自宋儒后，讲《易经》、《春秋》者，推李安、方望溪”。今续《易经通论》、《春秋通论》，始知二先生心得处，实能发朱子之未发者。 \\n ○见利忘义 \\n 赵鹿泉先生尝云：“见利思义，夫子许其可以为成人。然则人之见利而忘义者，多也”。吾友陈虹江云：“今人不但忘义，并且不畏祸。”先生曰：“通极通极。” \\n ○李湖题联 \\n 于江李恭毅公官通永道时，题一联云：“人苦不自知，原诸君勤攻吾短；弊去其太甚，与尔众率由旧章”。此非老于吏治者不能道此语。 \\n ○薰亭抚孤 \\n 休宁汪香泉先生嫡孙五代进士。其子早逝，遗一孤孙，同族薰亭学士携至京，延师课读。一日，熟师讲“爱之能勿劳乎”题文，申说父之爱子之情，此生恸泣不已，不忍卒听。诗废蓼莪，古今人同此至情也。薰亭于宗派极疏，乃用情及此，且闻其约束较己子尤严，洵可谓盛德事。 \\n ○饶宗麟通经 \\n 同乡明经周，馆京饶宅，受业生名宗麟，年十六，熟《五经》、《周礼》，背诵如泻瓶水，只字不爽。近读《仪礼》，亦能记忆，尚未熟耳。余尝见其貌，亦福厚未易才也。饶本旌德人。 \\n ○福山王氏 \\n 鹿谷言，福山科甲之盛，推王氏为最。自国初几庵先生官大司农后，历今七世，父子昆弟以甲、乙科出身，外官巡抚、内官京堂者，不下数十人。几庵封翁名道增，未尝读书，由懋迁致富。明末岁饥，出资财赈济乡里，全活甚众。尝代一社输徵银若干两，人咸颂义侠焉。故子孙食报最久，且无一人罹于祸者。 \\n ○德泽儿孙 \\n 莱阳赵序堂昆弟叔侄联捷科弟。其尊甫任严州太守时，振兴士气，于寒尤嘉意焉。如余秋室学士，皆素所培植者。尝值隆冬扃试诸童各给炭以御寒，浙人至今犹口碑载颂。可信序堂家门之盛，非无自也。 \\n ○潘本义 \\n 潘太守名本义，浙江仁和人。任吾郡时，留心士子之有文行者。访之张笔石学博，得三人焉：龙维祺，周金键、暨先母舅春野先生。冬季各送炭资十二金，扃舆减从，亲诣书塾，具陈古谊。犹记余时为童子，将命捧茶瓯侍焉。后龙、周皆捷贤书惟吾母舅以明经终，然皆不愧为有品有学之君子。今之学博，既无笔石先生其人，而太守犹有用心若是者否？可见数十年中，已成羲皇间事矣。太守历任湖南三郡，生孙三，各以其郡首字名之：恭常辛酉举人，恭辰辛酉翰林，恭宝。 \\n ○天理彰彰 \\n 刘文正公太翁任某省藩司，岁饥，先发赈而后入告，为上所嘉。后生文正公，为一代名臣。吾师戴紫垣先生父官临清州牧，修城垣，督工真至，不辞劳瘁，寝食城上者半载。后王伦之乱，犯临清，不能屠此城者，公之力也。是科吾师甫弱冠，捷京兆解元，联成进士，入翰林。谁云天理不甚彰彰耶？ \\n ○期功丧 \\n 古人以期功丧去官者良多，今士大夫但冠一期字于名刺耳。郑贯亭水部有同怀，忧而不考试差，犹得古人遗意。 \\n ○周邰生淡于仕进 \\n 颜玉峰云，邵阳周先生名邰生，官刑部主事。淡于仕进，未华颠即抽簪去。归装载书一船，教子弟曰：“书可读，官不必作”。子思仁，得选拔，不令其与廷试，发所藏书读之。后著述极富，年臻九十余而终，人称为讠刃庵生生是也。至今后嗣繁昌，博青衿者，尝百余人。 \\n ○三世不葬 \\n 王芷塘云，伊戚某翰林，三世停厝不葬：曾祖厝徽州；祖厝苏州；父厝京城东隅夕照寺，距京寓仅数里。入翰林后，亦未尝设一祭。噫！是可忍也，孰不可忍也！根本不笃，枝叶不茂，未见于处忍心而能获福荫者。可危可危！ \\n ○孙文清公 \\n 我朝汉大臣鹰五等之封者，惟张文和、孙文清。孙尤晚达，任将相，攵历中外，尤为罕觏。徐春帆给谏言其神情火热，发扬蹈厉，如赤城之霞，火焰万丈。后辈接其言论，虽痿痹者可使之振起。尝教人云：“圆融者福厚，执拗者禄轻”。少时咏杏花有句云：“摘来仍向溪边掷，不是春风第一枝”。可想见其兴趣。 \\n ○拉旺多尔济善射 \\n 额驸拉旺多尔济膂力绝伦，尤善射，发无不中，尝扈从南苑。有兽名四不相轶出围场，上与额驸一矢，刻即射殪覆旨，真虎臣也。每扈跸，乘四马轿，驶行如飞。其法：用四马扛舆，四仆别乘四马御之，齐手一鞭，马已驶去数里矣。 \\n ○嵇文恭善风鉴 \\n 嵇文恭善风鉴，百不失一。主乙未会试，揭晓后，中式者初见，即鉴别无爽。分两日款宴，前一日皆丹毫简用者。内有二人不符，由途即选。次日所延，则尽归班矣。尝言乙未一榜无宰辅，惟许紫垣师、孙寄圃一内一外，禄位崇厚。今果然。又许金兰溪为臬司，今由臬司官少寇。曹顾崖病右手，虑大孝不能作字，欲乞假。文恭曰：“不出三年，当至二品，岂能去耶”？后曹以学士督学山左，荐擢少宰。 \\n ○洪亮吉之傲 \\n 洪稚存负才傲物，清狂自喜。尝游陶然亭，遇素不识者宴客。洪入座，浮一白曰：“如此东君如此酒，老夫怀抱几时开。”一笑迳去。盖袭用杨廉夫句也一日访张船山，适船山生女，赋一律，成三联矣。洪见之，续云：“可怜一队痴儿女，惯替人家做老婆”。后洪以编修言事，褫职。 \\n ○李东川好酒。 \\n 夏邑李东川任祁阳时，有句云：“颟顸公事唯耽酒，勉强官声不要钱”。后果以诗酒废事，被参归。 \\n ○杨柏溪精风鉴 \\n 杨柏溪廉访精风鉴，甲辰出纪河间师门。曾云：“师入阁愈迟愈佳”。后河间师年八十二拜协揆命，仅十七日即捐馆矣。术数之学，精验如此。蒋砺堂云：“杨前自言十年不甚好，遂家居十年。出即补郎中，擢道员。禄位信有定数。” \\n ○不留余地 \\n 李鹤峰先生学问事业，卓卓可称，惟居心太狭。凡事不留余地，致嗣君衣山编修腹内有灵鬼事，百计驱治不效，遂至病终。说者谓孽报云。处事必留余地，正可发人深省。 \\n ○刘文正公气象 \\n 侍御皂梅坪言，犹及见刘文正公丰范严正，如对神人，数十年中，目中并未见有此等气象者。每直军机处，闭目坐，闻人言事偶误，张目侃侃直陈。内侍传赐食物，谢恩祗领，从不与内侍交一言。后高云从案，大臣多罹罪者，独不及公。其端严慎密如此。 \\n ○裘文达奖励后进 \\n 裘文达公奖励后进，凡人一善一长，揄扬不置。虽素不识面、隔数十年犹称道不忘。惟闻人背后谤议，必面折之曰：“尔胜他的好处何在？” \\n ○施愚山嘉言 \\n 施愚山先生语所亲云：“我辈既知学道，自无大戾名教。但终日不见己过，便绝圣人之路，终日喜言人过，便伤天地之和。”四语痛至。 \\n ○魏冰叔嘉言 \\n 魏冰叔文集首一条云：“人多事后论人、局外论人。事后论人，每将知人说得极愚；局外论人，每将难事说得极易。此二者皆由不忠不孝的心生出。”记之可以自箴。 \\n ○张月槎文采风流 \\n 张月槎先生任中州太守，文采风流，照耀一时，题厅柱联云：“钱本无神，任吏役案头置帖；草不能圣，笑老人判尾求书。”张精于草法，故云。又题嵩山老子庙额一龙字，用意巧绝。题黑龙潭联云：“天油然作云下雨，水不在深龙则灵。”又有梅、李二姓为离婚事构讼，张判其合好，当堂合卺，题一联于牌，送归：“何彼矣华如李，迨其吉兮标有梅。”亦风雅之佳话也。张以检讨出任太守，后考鸿博，复官检讨，亦可入玉堂之记载。 \\n ○光明殿联 \\n 西华门内光明殿，为张真人入觐时栖止所。前为大光明殿，次太极殿，次天元阁。前团殿尤壮丽，上瓦下砖，皆磁料瓶炉，为嘉靖时物。中有御笔联额，敬记二联云：“覆育本无私，穆然垂象；鉴临昭有Ｅ６２，俨若升阶。”“元气荟函三，上清同契；道源分列四，统御兼成。” \\n ○崇文门内天主堂 \\n 崇文门内天主堂，建在康熙年间，乾隆时重修。客厅东、西两壁，画人马凯旋之状。堂内供奉彼国圣人，皆图画全相。四围男女老少聚集嬉戏，千态万状，奕奕如生。堂宽数丈，高以十数丈计，不架一木，全以砖砌成。人巧夺天工，信然。 \\n ○朱梅麓死为河神 \\n 朱梅麓顺治十四年时奉命治河，至康熙四年卒于官，历任数载，所著有《寒香馆河防疏略》。徐、兖、淮、阳间人盛传，凡所擘画，力图永久，故首尾十年无大工，民免垫。朱死为河神，经总河王光裕疏请建祠济宁，部议未允。而豫河两岸往往私自肖像立庙，称为朱大王。事纪渔洋《池北偶谈》。乾隆□□年，阿文成请敕封为河神。 \\n ○黄理斋异梦 \\n 贵州黄理斋官工部主事，夜尝梦有人迎至一石城，城上榜一楚字，有长须吏捧簿牒侍，无所禀白，但俟点笔勾判耳。每月必梦数次，秘不敢告人，闻之其乡至好言如此。 \\n ○杨惠元遇狐女 \\n 陈绮石言，同乡杨编修自少即有一狐女相依，情好甚笃。自入泮以至成进士，无不先期知之。留京数年，亦随之如故，家人未尝见也。余曾亲叩之，但笑而不答，面容失丽，绝不似为狐所祟。或亦遇青凤者流。 \\n ○闽省天后庙联 \\n 闽省天后庙联云：“天立厥配，后来其苏”，与泰山东岳庙中“帝集乎震，人生于寅”二语皆为稳切。 \\n ○裕陵隆恩殿松 \\n 裕陵隆恩殿前，月盘松六株，高不过丈余，平顶如盖，虬枝四散，构丹漆架承之。架六七层，每层可容一席，可以想松身之古矣。 \\n ○天坛天灯 \\n 天坛竖天灯桅竿，高数十丈。近因更换新木，工部行咨滇、蜀各省采办，开销至八万余金，沿途运费尚不计也。闻灯笼亦铁线织成、重千余斤。 \\n ○造字 \\n 工部于工役器物档案，每造字以译俗语，为从来字书所未见。如天、地坛大祀，壁上挂灯名“Ｅ６３灯”，其式两头尖，中大，如橄榄形，亦会意、象形之意也。闻此等字尚多，皆可入奏牍。 \\n ○辛酉大雨 \\n 辛西六月，京城水灾，为从来所未见。自朔至十日，倾盆大雨不间昼夜。城内外墙屋坍塌，伤人甚众。至十五后复大雨连日，民居房舍无不透漏者。闻宫殿皆漏，以毡裹之。昆明湖水闸撤去二板矣。上自园入内，各部司堂皆无立足地。特旨命大臣十数员分路查灾。无舟可汛，坐箕篓渡去。畿辅被灾者九十余州县。 \\n ○河间之谐 \\n 河间师善诙谐。前办四库书时，凡书有错误，各纂修推诿处分，多有言张冠李戴者。师题一绝于壁云：“张冠李戴且休论，李老先生听我言。毕竟尊冠何处去？他人戴者也衔冤”。又尝云：“朱石君，人仰之如禹、皋、稷、契，而日托于韩、柳、欧、苏；彭芸楣，人视之如韩、柳、欧、苏，而日居于禹、皋、稷、契”。二公情况相肖。 \\n ○文题警愚 \\n 彭芸楣院长视学浙江，有一郡士习不端，因按“斩、绞、军、流、徒”命题，用“五世而斩”、“其蔽也绞”、“子行三军”、“饮食若流”、“仲尼之徒”数句，尚不失警醒愚顽意。至赵石源前辈之“毛毛草草”，则未免割裂矣。翁覃溪阁学在粤东亦曾以“大草”二字命题，终涉乖僻。 \\n ○联讽贪官 \\n 吴白华总宪曾视学湖北，人以姓名三字撰联额云：“口可吞天。欠金休得登高第，少目何曾识抄文。”后关敬轩学士在奥东学政任内，人亦有一联云：“一条木竖拦穷鬼，两扇门开要细丝。”祝留村主事与钱南园师先后视学余乡，亦有联云：“祝去无人祝，钱来不要钱。”人言信可畏哉！ \\n ○柴桢 \\n 柴桢，贵州人，曾任常德知府，有贤声。后迁至浙江盐运司，为盐政全德所陷，服大辟。人集四书一联云：“柴也愚，无罪而就死地，是谓过矣；德之贼，不仁而在高位，亦曰殆哉”。 \\n ○顺天乡试考官 \\n 顺天乡试主考官皆用二品以上大臣，且直隶人应回避。翁覃溪先生以大兴人官洗马，充乾隆癸卯科顺天乡试副考官，亦异数也。 \\n ○马有章 \\n 嘉庆辛酉会元为马舍人有章。有议其文者，拈一破云：“观辛酉科之会墨，马有章而人无文矣”。闻者绝倒。 \\n ○戴紫垣论享福泽 \\n 戴紫垣师云：“凡人享大福泽者，遇事必谨慎细密，无纤毫厌倦意”。因指王惺庵、董蔗林两宰辅实之。蔗林阁师，畛未尝亲炙。韩城公，畛尝同处月余。辛酉分校京兆，公主试，以七十八岁老人，每日阅卷自丑正起至申正止。公慎精细，虽极劣卷，批数字于上，亦端整不苟。昔人谓韩魏公与亲戚卑幼书，亦端严谨重，今犹及见其人。可信精神即人之福泽，凡精神不周至者，皆无福泽者也。又云：“凡居官行己，不待人之指摘，先须自己揣量，看果能称否？自然是不称居多，必须兢兢业业做将去，或可免患。稍一矜张，即倾跌矣”。此先生阅历语，即满招损之证验也。敢不佩诸？ \\n ○龚获浦论功名 \\n 龚获浦先生云：“功名一途，有气魄者取之，有精神者享之”。二语极论。 \\n  \\n 　"}
{"章节": "●下卷", "正文": "　 \\n ●下卷 \\n 　 \\n  \\n ○陈观楼嘉言 \\n 陈观楼先生云：“人必须节俭，然后可以立品”。此语本之许鲁斋，久不记忆矣。入耳怵心，笔以识之。 \\n ○富纲之奢侈 \\n 富纲任云贵总督，肆意奢侈。署内房舍地面皆用蓝细布贮棉制如砖式，量地广狭而平砌之。又虑逾久践实，每月更铺一次，备制成者积数间屋。此与尊奉福贝子行馆地面铺以红哆罗呢者尤为意想所不及。噫！享用逾分，宜乎其肆市也。 \\n ○阿精阿任豫抚 \\n 阿精阿官河南巡抚，侈肆任性。属官百计承奉，求得欢心，省城自藩司以下，迭张宴款洽一日，轮值首府。开封守陈文纬，先数月构葺精巧明瓦架棚，轻纱裁幔，几案陈设奇玩，名花异卉，罗列阶砌。陈素精于饮馔，此更精益求精，无不玉杯金盏，即首座所进之磁碗各件，花色款式独与众座迥别。更可异者，正当清歌艳舞，欢情洽时，八壮仆扛出备赏钱四桌，令人警心骇目，莫可直视，乃用红丝绳穿青铜钱八十万耳。众属宴毕，伊又作主复会，首县令与末座。独米、烛二项，首县赔费八百金。阿官豫抚仅五月，豫民膏髓已竭矣。 \\n ○河间砚铭 \\n 河间师有紫檀方笔斗，为一木所凿，镌铭云：“方外出棱，虚中若纳，全体浑成，周遭匼匝。毛颖是居，如无缝塔”。又有砚铭云：“视之似润，试之则刚。其殆如貌为恬静而内隐锋钅芒”。又得一砚，背微有裂痕，铭云：“下岩石，惜已断，然不似博准敕之顽砚。” \\n ○寒山古雪 \\n 李次云赠余一砚，石质细润，旁有白晕，不足为石病也。梦中忽记题“寒山古雪”四字。因属竹浯书隶，镌于背而藏之。 \\n ○宋小坡之胆识 \\n 宋小坡侍御督学秦中，值教匪流毒正酷，案临巩昌，距府城数十里外。郡守驰报贼信，请勿至，小坡毅然往。出廉俸二千金，募回兵为防御计。贼侦知，遁去，城藉无恙。前任陈远山闻贼到汉中，即他避，生童随散，多为贼所戕。远山闻之，郁郁成疾，卒于任。可见临大事，存乎胆识，胆识不足，而欲以济事也，难哉。 \\n ○讽景安诗 \\n 教匪扰害河南时，巡抚景安督师尾随，不能剿贼，军中谓之“迎送伯”。又有人点窜杜诗诮之云：“大师祠堂何处寻，光州城外贼森森。缠头白布知春色，望眼红旗空好音。三等伯为天下笑，一条绳是老臣心。出师未捷身先怯，长使军民泪满襟”。 \\n ○古大臣风 \\n 周藉塘侍御参劾大臣，在军机处质讯，有责以不实者，藕塘任咎。总宪达香圃先生云：“御史原许其风闻其事，不必任错。”余谓此语有古大臣风。 \\n ○捐班充侍读学士 \\n 内阁侍读学士缺，向由御史、各部郎中资深者进本除授。自嘉庆六年吏部以捐职郎中黄永沛开列，竞亦得除此职，实自黄创始也。 \\n ○候补官膺考差 \\n 黄左田，庚戌进士，官农部，以朱石君宫傅荐入懋勤殿供奉，特旨改补赞善。旧例：候补人员不能与考试差。甲子四月，谕令一体考试。是秋简放山东副考官，洵异数也。 \\n ○优礼旧臣 \\n 王韩城宫傅予告回想，上念其为先朝耆旧，赏给高宗纯皇帝御前陈设玉鸠杖一枝。 \\n ○归班铨选 \\n 嘉庆六年，候补学正、学录之赵逢源等改归知县原班；八年，额外主事龚傅黻、候补内阁中书王恩注等改归原班铨选。王以是年补莱阳令。 \\n ○俄罗斯托特学生 \\n 俄罗斯学生向例五年考试一次，即系管学之人及大学士等在内阁考试后，将列为一等者授为八品官，列为二等者授为九品官，三等者留学行走，不入等者革退。又自乾隆四十六年设立托特学生，兼习阿里噶里字式，系于八旗蒙古人内，每挑取年少堪习者一人充补。每届五年，经军机大臣将该学生考试一次，列一等者以中书补用，二等者以理藩院笔帖式补用，三等者留学，下届考试之期再行考试。俱因人数无多，例不应入贡院。嘉庆八年，经大学士、军机大臣先后奏交吏部，照各项考试之例一体遵办。 \\n ○禁司员向堂官屈膝 \\n 嘉庆八年九月二十四日特谕：部院司员于本管堂官遇有公事，只应侍立回堂，毋许屈膝，以肃体制而杜谄谀。 \\n ○救济灾民 \\n 嘉庆六年十月，上念京畿被水，灾黎御寒无具，谕提督置棉衣六万二千余件，分遣大臣设厂监放。穷檐老幼，悉被春温，实从来所未有。 \\n ○回民贡纳 \\n 新疆喀什噶尔回民内，有一项回民，名为伯德尔格，旧例每年纳贡金十两、金丝缀二匹，后增贡金四十两。又喀什噶尔看果园回民，每年应进葡萄千斤，办事大臣以二百斤送京，余折价存库充公。嘉庆四年，谕仍照初定章程呈进，其所增金两及葡萄折价均着宽免。 \\n ○江西湖广销盐 \\n 嘉庆三年二月，两淮盐政奏：江西省每年额销盐二十七万二百九十一引，实销盐二十八万一千三百三十二引，计溢销盐一万一千四十一引。湖广省每年额销盐七十七万九千九百三十四引，上年实销盐七十九万二百七十一引，计溢销盐一万三百三十七引。 \\n ○新进士任中书 \\n 新进士简用内阁中书，在阁行走，给与公费，自嘉庆五年始。 \\n ○黄河改道 \\n 嘉庆十一年，黄河溜势，改由六塘河至灌口归海。循轨利导，使洪湖清水得以畅注，高堰堤工无虞，实为南河一大转机。特旨复设南河正、副总督。新任正总督为吏部侍郎戴均元。 \\n ○节馈 \\n 向闻吏、户、兵、工四部书吏，尝有馈节之事，良由关系铨选、财赋，吏胥有所取，乃有所馈也。阳山郑贯亭、栖霞年松崖先后官工部都水司，值节馈送，皆峻却之。近宝泉钱局事发，亏短铜斤七十余万，各任监督，皆以收受节礼罹重罪。噫！有守之可贵也如此。 \\n ○“八夕”为题 \\n 《宋史·王居安传》：“刘孝韪七月八日过其家塾，使赋‘八夕诗’。”此题甚新，张忍斋师科试吾郡，尝以此命赋题。 \\n ○郝楚望谈易 \\n 郝楚望先生云：“离为火，在人为心神所主也，发窍于目。《易》曰：‘离为目’，故啬于目，则神聚于心。坎为水，在人为肾精所主也，发窍于耳。《易》曰：‘坎为耳’，故啬于耳，则精凝于肾。老氏言啬，其要在此。” \\n ○测字问功名 \\n 江南戊申乡试道题：“巍巍乎！其有成功也”二句。一士出闱后，到测字处问中否，即命以巍字测之。断云：“山字半出，禾字半科，女字半好，鬼字半魁。君其中副榜乎。”榜发果然。 \\n ○测字断生死 \\n 曩见一武昌人，李姓，测字有神解。有陈姓艰于子嗣。值妻临蓐，走问一童字。李云：“当是男也，恐不育耳。”陈请其故，曰：“童子无根。”又有问其子之病患者，因乳名“六十”，即举六字问之。李云：“汝口说‘六十’，已是一‘卒’字矣。虽去一点，目前可望平安，恐不免来年之忧。”随口答说，无不应验。机变之巧，亦在乎熟之而已矣。 \\n ○蒋丹林喜测字 \\n 同年赵介山、帅仙舟夙相好，同寓。成进士，廷对前一日，蒋丹林前辈往送考，介山举一奏字测之。蒋云：“二人在三人中，郡与帅君皆可望鼎甲。”胪传果然。 \\n ○鼎甲天数 \\n 孙渊如丁未廷对，进呈时原置第二，上赏其策对博洽，欲改置第一，看出策中有“耕三余”九句，斥其笔误，仍之。读卷官未看出，而渊如亦不自知也。戊戌廷对，进呈时，邵楚帆卷原拟第一，上嫌其策中有二语意稍不贯，并不欲更置也。陈文恭公读卷，将邵卷久拆不开，命将原拟二、三卷移上前。及拆邵卷，仍拆不开，及移孙希旦卷第三，而邵置二甲一名矣。鼎甲信有天数，君相固不能操权耶。 \\n ○接骨 \\n 孙渊如官京师时，尝被车压折胫骨，为一金姓医治好，今右足尚较短左足寸许。服雄黄兑烧酒四十九日，足发赤斑而愈。金云：“骨原可接。”凡人自胎生之骨，如花木之枝，随处可粘，惟在脾胃好，多进饮食，能生新血以益气耳。若后生之骨，如齿牙、膝盖、脑骨数处，则断不能接。所以用雄黄、烧酒者，雄黄能去瘀血，烧酒无损脾胃。瘀血不尽，虽治好，遇阴雨必变。今孙已逾十年，行履适然，惟其医治之精耳。尝嘱终身忌食荸荠。此故未晰，俟考。 \\n ○不倒翁 \\n 弗跋翁，即俗呼“不倒翁”。姑苏山塘肆中有高立如人者，或见而笑之曰：“此翁木强犹昔，宜为世所戏弄，然终身不一失足，惟其脚跟定也。”此语可味。 \\n ○大明宝钞 \\n 郝徕峰藏前明五千贯钞纸一张，较倭纸尤厚。言从铁山寺佛藏中取出。其色灰黑，面两印，背一印，朱色红，篆文模糊不辨。上题：“大明通行宝钞五千贯”，下载：“户部奏准印造宝钞，与铜钱通行。伪使者斩，告捕者赏银二百五十两，并给犯人家产。洪武年、月、日。”余记明郎草桥《七修类稿》载，杭正定寺佛腹中，取出写“楞严咒”，并书舍佛姓氏、年号，知为宋物。因思鲁望像中，皆平生诗稿，景德寺佛腹，皆藏经、金银钱，疑正定佛腹亦有金银钱。此之藏宝钞，或亦金银钱之意欤？ \\n ○馆臣瞻对天颜 \\n 嘉庆九年甲子二月三日，上幸翰林院。凡隶馆职者皆令与宴，共二百二人。畛以御史随编、检后，位列东廊下。上由清秘堂更衣出入数番，瞻对天颜，不逾咫尺，小臣欣幸无极。是日内府梨园承值，首演“群仙聚庆”，内东方曼倩作老前辈语，上顾朱宫傅大笑。与宴诸臣中，科分唯朱最深。继演“十八学士登瀛洲”。上复谕膳房，令诸臣各携回所撤之馔。畛捧馔领赐而归。非常旷典，荣被一门，不胜感幸。领赐《御制味余书室全集》一部、《九家杜诗注》一部、绢笺二张，宣纸二张、风字砚一方、宁绸二卷、茶叶二瓶。 \\n ○鹿谷之叹 \\n 鹿谷官刑部主事，云：“余从政八年，每日所见所闻，无非五刑律案。凡人情奸险，世事变诈，尝试殆遍，心境惴惴，不惟无好利之想，并减做官之念矣。”此阅历久而见道之语。敬记之。 \\n ○雷翠庭 \\n 宁化雷翠庭先生为前辈第一流人物。由庶吉士召入上书房授读，历官副宪。所著《经笥堂文集》稿本藏于伊墨卿家，尚未梓行。余尝抄其任学使时刻示诸生文数篇于别册。 \\n ○兰第锡 \\n 兰河督，山西人，由岳州太守历官河督。清俭勤苦，所至有惠政，人咸戴德。闻其官太守时，太翁以老诸生随任，常出外与里■杂处，有事稍不惬，归即杖责之。太守长跪乞悔乃已。如此父子，真可谓古人矣。申莲渠尝述其政绩本末，惜不能详记之。 \\n ○狐现内阁 \\n 甲子九月二十日，内阁堂上见狐蹲伏汉相座，逾久乃去。不数月而刘文清、王文端、纪文达三相继逝。此物之出，信非偶然矣。是时戴紫垣师官阁学，与王介堂学士同在阁值班。是日批川省勾到本，两人分写，字数甚多，薄暮方散。众人往来探望，师初不知，并在座侧散步数百次，未见此物。介堂早见之，意以为师必知之也。后日余谈及，乃笑置之。迨十二月，紫垣师擢少司马。人谓前之不见，自是吉征云。 \\n ○无疾而终 \\n 刘文清年八十五。卒日之清晨，到阁办事，与陈春溆副宪争解《论语》不休。王文端年八十一。卒前一日，犹进内召对如常，无疾端逝。二公之生也有自来。 \\n ○非翰林之阁臣 \\n 汉大学士不由翰林大拜者，前汉军赵国麟，今费云浦协揆二人。内阁学士不由翰林迁除者，安徽张若亭、四川王汝壁、福建陈霞蔚三人。 \\n ○绝妙挽联 \\n 窦东皋先生挽刘文正公联云：“岱色苍茫众山小，天容惨淡大星沉。”一时推为绝作。河间师挽程文恭公联云：“执笏无惭真宰相，盖棺犹是老书生。”办道得文恭平生出。 \\n ○团拜Ｅ６４靡 \\n 曩见蔡息观有“吴俗商语”数条。首言拜年，刺到而人不到，习俗浮伪，不如京师行团拜礼，犹存真意。近京师纷闹团拜，大奏征歌聚饮，夸盛Ｅ６４靡，究之对面而人不相识，接席而心各多猜，转至长奢靡之习，甚可慨叹。然不能特立独行而不与此约，则习俗移人，自是大累。 \\n ○荣华会 \\n 德胜门外黑寺众喇嘛，于正月二十三日举荣华会。幡幢鼓乐，扮牛头鬼面诸变相，前后跳舞，亦傩以驱疫之意也。余巡视北城时，同营汛武员临视之。闻此会向极盛，近亦稍减。 \\n ○前辈诗五首 \\n 乙丑会试，总裁朱宫傅、戴大司农校艺争执，彼此不合，各寄以诗。余时司分校，记其数首于此，以见前辈怜才校士之苦心焉。朱“闱中抒怀”三首云：“廿七科名七五年，臣今老矣敢争先。烟云镜树归乌有，功业文章待后贤。是处青山皆净土，个中丹地岂尘缘。成蹊桃李凭谁问？且向千潭印大圆”。“元都观里植何年，无定河边等后先。千佛名经应有数，五车便笥未为贤。梦回一笑占新卜，涕破三生错旧缘。老我菩提无住着，春囗塔项合尖圆”。“芳草多情忆往年，怕闻题乍鸣先。摩挲老眼三旬涩，佛拭沉心五八贤。鲛泣艰难逢解囗，鸩媒容易断因缘。漫嗟井里常遗厥，会看排云献壁圆”。戴“偶成”云：“几辈春蚕食叶声，荠甘荼苦等忘情。锦标夺帜看谁健，采笔生花梦已成。顷刻鱼龙争变化，权衡燕雀在公平。暗中摸索何恩怨，好事休夸药笼名。”“忍听焦桐作爆声，泥金盼捷一般情。莫教赝鼎腾光怪，毕竟良材受匠成。眼底烟云原是幻，胸中畦町要全平。寒潭雁过无留影，不博人夸藻鉴名。” \\n ○袁子才妙语 \\n 刘金门少司马言，袁子才居尹文端署中，有二语云：“墙低则远景皆收，树老则斜阳不去。”意盖为文端颂，而措辞极妙。 \\n ○张船山诗 \\n 张船山诗云：“人才有数总天生，未必争名便得名。却被转轮王看破，蔡邕前世即张衡”。“堕地先营避债台，青蚨那肯逼人来。冥司偏是谀张说，三十红炉铸横财”。营营于名利者，读此得毋齿冷。 \\n ○河渠书缺 \\n 我朝官书，如“三通”等书无不明备，惟缺河渠一门。尝与蕺山言《行水金鉴》一书编至康熙六十年止，如能接续编去，亦一盛业。然安得有此闲人耶？河渠之外，海防亦未有专书。 \\n ○刘清爱民 \\n 刘廉使名清，贵州人，由拔贡官四川县令，有循声，为众教匪所感颂。逆首王三槐械逮刑部，供地方官酷虐，独刘青天惠爱子民。上由是知刘政绩，擢至臬司。乙丑入觐，连日召见，赏赉最厚。并锡以诗云：“循吏清名远迩传，蜀民何幸见青天。诚心到处能和众，本性从来不爱钱。有守有为绩昭著，无偏无欲志贞坚。空群羡尔超流俗，明慎咸中治理宣。”恭录于此，以志企羡。 \\n ○钱南园与邵二云书 \\n 邵寿民舍人斋中，见钱南园师与邵二云学士手札。寿民装潢横幅，揭于壁。余假玩数日，记其语云：“澧顿首，元夕折差，回至辰阳，荷手缄，感切感切。龙庄自去夏永州晤后，仅再通书。缘某既西行，而此翁亦甚不喜出所治一步地，徒荒民事。此意竟非当道好尚，微语及此，遽折其锋，貌殊惭沮。心或未必悔，然徒自刺谬而已，于君子何尤？联吉不审如何？熟筹而得一策，万望苦心助我。今年湖南押运官，澧同乡谭君也，尝为东城兵马司副指挥，兹任永州别驾。性故慷慨，视澧不啻同胞。遂己嘱于抵通卸运后，必为我载还联吉，不惜加多亻雇直，为觅一力服侍之。俾得仍如屋居，较陆行车载，劳逸何止十倍。所有一切用度，及近年医药、衣被，或不与逋欠，并已略计大数，概交此翁，至时悉为之所矣。特患联吉不自揣，坚执故性，失此机会，将来竟不可知矣。兹缄数行专与之，祈为转付。外一缄，祈交其居停收存。俟谭翁抵通，即持谒之，便于同力举事也。大抵粮艘交卸非一二日事，吾弟或得其居停报，万望尽力，或遣大侄一行，逼使登舟。不过来春二月可抵潭州，仍不过一舟送其还里，了此一大心事。近祉何如？李生时呈技艺祈教否？阅邸报，办书诸人，谴责綦严，不识敞{艹}何如？忧之深。包诚斋来，甚增我气味。昨日家奴称其大人即世，彼已出督运，署内别无了事人，茕茕一儿两女，闻之食不下咽。感念五年前，亡妻贻累老母，何彼亦同此病也？附闻足增一喟。澧顿首。二月念八日五鼓沅州试署灯下。”读此书，想见古人情意之厚如此。 \\n ○京城菊花 \\n 易州赵象庵官中书科中书，官闲无事，善养花，秋时菊花尤盛。凡菊之异种，不远数千里购之，故养菊独著京城。每值九秋，过晚香亭，寒香满室，耐可勾留。船山前辈尝赠以句云：“人来草阁官如隐，自喜花农岁有秋。”盖纪实也。京城菊多佳品，如粉红一种，即有海红莲、朝阳素、银红针、霓裳艳舞、锦帐芙蓉数种。又有名隋宫剪彩者，团瓣参差，外黄而里紫，尤为异品，此外如银盘托雪、金连环、金针、银针之类，不可殚记。尝见朱砂雪一种，开并蒂两朵。花神狡狯，何可测耶？ \\n ○田文镜练达之见 \\n 河南抚田文镜折奏有云：“人私心一起，则见理不明；见理不明，则所行多谬。赡顾避忌，与夫市惠邀名，皆私心也。有一于此，虽聪明伶俐之人，更多错误。”又云：“封疆大事，必须谙练，胸中方有成竹。若未谙练，则胸中原无所知识，而欲其行何事，革何事乎？即有从旁告之以当行、当止，彼且游移不决，否则亦不过虚应故事而已，终非己意中见以为确乎不可拔、须臾不容缓者，安肯实力以行之乎？”又云：“将不可骄，严于简阅则不骄；兵不可弱，勤于教练则不弱。”皆练达政体之语。记之。 \\n ○鄂文端折语摘选 \\n 鄂文端公为我朝才德兼备之名臣，世宗宪皇帝褒为贤良股肱，又称为不世出之良臣。又尝赐联云：“体国公忠，股肱膺重寄；宪邦文武，梁栋得纯臣。”圣人品题，至当不易。畛尝读其奏折，广大精微，言言出于诚悃，笃肫挚，款款动人，宜乎鱼水契合，令千载下犹想见明良之庆也。敬摘折中语数条，记录于此。其任江苏布政司折云：“国家设官分职，凡以为民耳。但能利民，则宽严、水火，皆所以为仁，而劳怨非所恤。如不能因民，则刑名、教化，皆足以为病，而廉惠非所居。盖谬拘臆见，薄务虚名，不以民事为事，不以民心为心，固未有能奏效者，恐廉吏与贪吏罪同等，好事较误事害更大。见小不成，欲速不达，莫之或出此矣”。任云贵总督时折云：“但振作料理，虽须放胆，原出自小心。必谋终有成，然后始事斯举，庶筹画万全，可行久远。若稍涉孟浪，惟计目前，将兴一利，利未就而弊先伏；除一弊，弊未革而害更大。非所以尽臣职而报主恩也。”又云：“极盛之时，尤当思患预防，则力半功倍，可谋久远。彼讳言有事，以为解事，苟且了事，以为能事者，窥其隐微，皆悉无忠爱之诚者也。”又云：“臣若有心惜身，即是悖负；臣若有心不惜身，亦是悖负。”又云：“若使各囗就绪，自应持其大纳，示以镇静，以驭群材。今于尚无条理时，倘不亟加整饬，破其因循，虽托言知体，实无以济用。况督抚所谓小事，至府、县、州则为大事；府、县、州所谓小事，至本家、本人则为莫大之事。稍有疏忽，贻累匪浅。”又覆奏李绂为人折云：“李绂人有才气，微欠平实。缘以才自用，适足以济偏，或任偏为才。偏且至于成蔽，不能宅心于中，不知著脚于庸，遂致长处反是短处，殊属可惜。”又覆奏广西金钅共折云：“金钅共，肝胆气血人也。心地坦白，才具明爽，实心实力，事不辞难。但局度尚少从容，识见犹欠广大，恐过于快利处，或不无错漏。臣已开诚规劝，谓设施易，妥当难，勇往易，坚定难。卤莽非所以酬恩，谨慎斯可以济事。伊慨然允诺。自知不足，大材难得。如金钅共者，实爱敬之，愿其更加精进也。” \\n ○鄂文端佩三省总督印 \\n 雍正时，田文镜官河南、山东两省巡抚，鄂文端官云、贵、广西三省总督，皆一时殊眷，非成例也。其三省总督印，乃宪皇帝合对鄂之年命，选择吉日良辰在养心殿交怡亲王监视成造者。谕令爱惜，长久用之，事事如意也。故文端谢恩折云：“佩此印，惟当时念封疆；用一印，惟当时思利弊。爱惜军民，为三省计长久；爱惜精神，为一身计长久。”事事如意，故天心之眷注，实人事之积累也。敢不敬畏，敢不奋勉。一德一心，令人作三代以上想。 \\n ○陈时夏受殊恩 \\n 雍正时，滇南陈时夏官苏州巡抚。有母在家，年逾八旬，欲陈请乞假。宪皇帝谕滇省督抚委员同陈之弟乘驿护送到苏，其起身日期迟早，听伊母之便，并不必因乘驿定限，俾有年纪人去住如意。又赏给人参四对，为高年人药耳之需。至抵苏后，陈具折谢恩，上心忻慰，恩谕更为周至，并赐貂皮、宁绸、伽南香珠、眼镜、鼻烟壶、奶酥饼、果子干等物，为添寿之意。又赏给巡抚封典。殊恩异数，身受者能忽感激涕零耶？ \\n ○甘汝来受知遇 \\n 江西甘庄恪公，以吏部主事蒙宪皇帝特旨擢广西太平府知府。十二月二十七日请训。是日，上赐九卿福字，随同九卿传进。以次赐毕，呼甘近案前，连书二福字，谕令带赐粤西总督、提督各一。又书一福字赐甘，甘奏云：“外吏小臣，何敢蒙赐宸翰。”上大笑曰：“怎么说是小臣？做官只论好歹，不问大小。尔若做得好，即日就是大臣了。”因谆谆训诲，并询家世，赏貂皮、松花砚，又赏甘父母宁绸各一联。并谕吏部撰给四品诰封，给假回里省亲。荷此隆恩，甘实不知所以报称矣。 \\n ○封江潮神 \\n 雍正三年，定江潮诸神封：吴伍员为英卫公、唐钱鏐为诚应武肃王、宋张夏为静安公、明汤绍恩为宁江伯。地方官设位奉祀。 \\n ○成汝舟制怒 \\n 乙丑嘉平十六日，余在署，出言不谨，被同事韩芸同年瞪目一视，心为之动，始知言不可追矣。次日芸谈及，愈觉内惭。因言伊一亲长成姓，以南汇具丞坐补本县知县，有能声。县门旧砌瓮城，一日逢朔旦，成自外行香回，突有人持泥掷舆中，污公服。成怒，拿至案下。忽思此人何无惧至此？是必有故，笑释之。后侦知此人已服毒而来拚命者。非得此机警，宁不罹害？成后官至湖南臬司。无故加之而不怒一语，殊令人深长思也。 \\n ○喜神图 \\n 过萱草书堂，见喜神图一幅，为朱勤恪皂保所作。题云：“凡人居心行事，不可一日无喜神护持。”谅哉！人未有宅心不厚而能吉祥止止者也。 \\n ○魁伦之忍 \\n 蒋廉访言，魁将军任闽浙总督抚时，尝写图十二幅，皆平日办过案件事实。刑人累累，匍匐就死，情状不一。后自为之跋，缕述其情事焉。余谓此即不善终之先几。祸由己发，而犹图其事以炫人，其居心毋乃忍乎？ \\n ○父法子当 \\n 孙渊如观察言，旧例：凡侵盗钱粮，限内全完者，准其减等。雍正时，赵恭毅曾请加重惩治。乃首先破案正法者，即其子太原府赵凤诏也。可信真清官尚不可刻，而伪清官事事从刻，天鉴岂能逃耶？此例今仍复旧。 \\n ○沧海桑田 \\n 吴菘圃宫保言，海州云台山百二十里海道，数年来变成陆地，可以策马到山。沧桑之说，信不诬矣。 \\n ○五世公卿 \\n 常熟蒋廉访之高祖莘田先生著《臣鉴录》二十卷。内分劝、惩。劝部七十二类，惩部五十类，皆Ｅ６５经考史，前列事实，后载格言法戒，各有其类。先生之孙涟官太仆卿时，曾经进呈外，《□世玉衡录》、流民图十二幅亦呈□览。尝官河南提学副使，士心爱戴，大梁葺蒋公祠。乐善不倦，宜乎佑启后人也。先生子二：陈锡云贵总督、廷锡文肃公。孙文恪公。曾孙大司农赐。廉访其元孙也。 \\n ○孙渊如论利害 \\n 孙渊如言：凡事不能有利无弊，但权利害之轻重。果利多害少，即当兴利，不得以有害而废利。若事事虑害而又不能不求利，苟且补苴，利不必见而贻害且长也。 \\n ○不徇上官 \\n 赓总宪官刑部员外时，有土默特台吉某喇嘛病殁。或诬为其子侄、徒子所害，讦讼至内，诏侍郎特先慎驰往谳鞫。随带司员即赓与陈笠帆也。蒙古俗：凡人殁后，不惟焚毁生前服物，即尸骸亦洗净焚烧，而弃其残骨于海。赓与陈廉悉颠末，略无证据。传质蒙古所亲者，佥供病殁时日、情形，确切无疑，应反坐诬告罪。以白特，特坚持己意，锻炼周内，已拟七人死罪。赓与陈谋，另叙案情，遣使驰禀军机大臣。故缓正稿，暗计使可抵京之日，乃发特原奏。时嘉庆四年正月，成亲王总理军机，两奏并上，诏额驸拉旺多尔济覆往鞫之。赓、陈得直，特侍郎镌数级，而七人得以不死矣。赓由是受知，叠晋数阶；陈外简观察。此固天理不爽，而赓、陈之不苟徇堂官，草菅人命，殊为可敬。 \\n ○赓音有守 \\n 赓总宪尝由延安府知府擢宁夏道。甘肃捏灾冒赈案破，自历年督抚以至府、州、县，服罪者二百一十七人，赓在府、道任内，凡属官馈遗皆峻却之，止以虚出收结革职。此案中二百余人明正典刑外，余百数十人，汉员发黑龙江，旗人发烟瘴。犹能蒙恩大用者，惟赓一人。此之有守，可谓人所难能矣。 \\n ○张秉坤知几 \\n 甘肃捏灾冒赈、侵销监粮，官斯土者，视为积习，鲜不分肥罹害。黄安张君秉坤三选甘肃令，皆托病去官，不报灾请赈。具此大见识，而知几勇退，甚合于君子明哲之义矣。其孙名锡谦，有隽才，乙丑进士，官庶吉士。 \\n ○天下第一清官 \\n 遂宁张文端公官巡抚，有清望，圣祖褒之为天下第一清官，至今家堂犹悬此额。累叶外任，皆守清白家风。官开化太守者，船山先生翁也。闻船山少时，御冬尝无絮袍云。 \\n ○劝忠特典 \\n 选拔贡生用主事，始于雍正时。应山杨可镜廷试，杨卷不完。经上闻，上责学臣。学臣覆奏，以该生文艺无足录，因查系明臣杨涟后裔，且其祖又于我朝康熙时死海寇之难，世笃忠贞，是以录取。由是诏引见，授为主事。劝忠之典特隆矣。 \\n ○德沛兴文教 \\n 乾隆初年，宗室德沛官湖广总督时，提倡道学，振兴文教，特聘夏观川先生为江汉书院山长。同时晏一亭先生官巡抚，振教宣风，士习翕然丕变。王常屏驺从，诣书院与诸生讲学，俨如寒素，温文巽语，人咸坐春风中，不知为本省制府也。一时人文称极盛焉。 \\n ○陈虹江不阿 \\n 同年陈虹江才识明毅，足以有为。官工部都水司主事，遇山东报销挑淤一案。原照旧例三均法核算，满司空苏楞额本内务府人，惑内府某用三广法销算，可减钱粮九千金，一在拟驳。苏并于独召时上陈本意，众逾为苏说所惑。虹江坚执不从。后朱宫傅特自拟一稿，欲两议声请，召虹江示之。虹江云：“主事不能强止堂官奏事，惟自来成例，皆用三均核销，法取均平，纵有冒销，尚微，若改用三广法，外间缘此作奸，恐冒销更多。事图久远，所以不得不争耳。”众卒不能夺。其侃侃不阿如此。 \\n ○伍拉纳之昏残 \\n 徐雨先生言，前闽浙总督伍拉纳昏庸残忍，不恤人命。时漳浦李、吕二令因前后交代，有宿嫌。适新任王臬司与李旧相识，过漳浦，李谮吕任内曾放海贼数十人，寝案不办。王旋赴夏门见伍督，伍问来闽有所见闻否？王遂以李所谮答，伍并未详究也。逾数日，伍捏为据李令禀出入告，通知巡抚。闽抚徐大警，急遣止，已无及矣。得旨将李、吕褫职拿问，知府褫职。时官漳州府者，徐雨太守也。徐以接任失察获咎。而吕本任并无其事。李以蜚语谮人，转同褫革，人心称快。惟奉诏半载，案无实据，伍督傍徨莫措，乃摭事梳剔，尚无端绪。桃源罗厚载尝任漳浦，徐抚赏其才，留幕中。忆及在任时，曾追贼赃，有六百番钱，虽已入军需项内报销，不若缴出以免牵累。白徐太守，徐以非己任内事，不为代陈。罗谋之徐抚，甚是之。旋缴出，伍督尚奖许之。不料即作为先侵后吐，成此案证据矣。罗服罪之冤如此。虽然，此岂偶然哉！抑或有所由来也。余独服徐太守之有识。若代陈缴赃，岂免波累耶？又言漳州总兵罗英拿获洋匪，伍督攘为己功入告。得旨严责总兵不职，将罗褫职，交伍督审讯。伍为罗屈膝，留款署中甚厚，许以代陈，可希起复。暗中实奏其怠惰溺职，罗服大辟。罗死时骂声不绝。观此二事，闽省一时之是非，尚可言哉！宜乎六十年亏空案破，督抚骈首就戮也。然笔之不胜战悸。 \\n ○八宜家训 \\n 张治堂太守贻友恭堂《八宜家训》一册。所谓八宜者，持己宜谨、待人宜厚、居家宜俭、处世宜谦、当官宜畏、临民宜敬、御下宜体、用人宜信。张为泾阳大族，曾以七世同居受旌。 \\n ○赓总宪嘉言 \\n 赓总宪云：“与人共事，议论当婉转商量，与人留地步。不可恃气直争，恐致触忤人忌。”余谓与人留地步者，正所以自留地步也。又因余遇事多忧，告云：“君子道其常，若变，何可计料哉！虽过忧虑奚益？岂有自己立脚处，尚信不稳耶？”又云：“遇拂意难处事，乃足折炼出一番本事来。”语皆可诵。 \\n ○木兰秋 \\n 赓总宪年七十五，耳目聪明，精神强健。自言生平最能耐苦，尝居俄罗斯边界四年，未尝着大米、醢酱等物。其地牛羊肉外，蔬菜不可得。内地人携种艺植，馈遗上官，即同珍品。其地四月后醒冰，七月即降霜。蔬菜生意，不过六七十日耳。又云尝随秋围廿余次。木兰者，清语哨鹿，围场总名也。凡鹿至霜降前孳息最繁。人披鹿皮，戴鹿首，肖鹿之形，口吹角，肖鹿之声，引鹿自至，因易捕获耳。又言上哨鹿必于天未明时，亲出围场一二十里外，扈从遴选巴图鲁二十余员。前一日先遣人听鹿声，至则扑仆，以银管刺脐，吸饮其血焉。 \\n ○蔡葛山之不欺 \\n 湖北万南泉先生官御史，参奏翰林学士于振、陈邦彦为傅忠勇屈膝请安。原指质证数人不附，遂以不实被议，罢官。后上召见蔡葛山侍读，询及前事，蔡以实对。谕令即出，蔡悚惕不宁。方七日，简放河南学政，由是大用。不欺诚悃，特邀天眷也。后蔡以大学士予告归，皇元孙皆有诗宠行。故有“今日葛山归故里，天家五代送先生”之句。 \\n ○优体朱宫傅 \\n 朱宫傅山西布政司内补翰林学士，为于文襄荐入上书房。后官安徽巡抚。嘉庆四年正月特旨内召。入觐时，上降座掖之，朱伏地固请升座，乃起。优渥之恩，实人臣所罕觏。 \\n ○德瑛操行 \\n 德大冢宰由伊犁披甲，官参、佐领，经阿文成保举，改授京卿。清慎、勤恪、名德，老成人也。官司寇时，会同宗令、宗正、亲王等审讯府库失银一案，众欲坐两库丁罪，开释原窃主，以全宗室谊。公云：“国有常刑，案从其实。果宗室人犯窃，罪无可贷，尚有‘议亲’典在，只圈禁耳。若卸坐库丁，则妄杀两无辜矣。”执不从，众不能强。又本部失银一案，审究数月，库丁时认时翻，不得赃据。承审官请用大刑，众堂官并总理之大学士蔗林先生均已画诺，公执不画，责承审者云：“未有时值热审，尚敢擅请大刑。且并无赃据，安得妄用此以求赃耶？”众色沮，蔗林先生亦甚钦服。刑部堂官每月得饭食银八十金。长牧庵来摄事，知公苦况，嘱所司者以此分移送公。公云：“我苦，自有我所应得，长公即无需此。此非私物也，乃国家豢养之费，安得强为我有耶？”其操行、办事，岂寻常具臣所可比哉！闻公精翻译。在新疆时，曾将朱子《通鉴纲目》翻译一过。其根柢有自来也。 \\n ○甘庄恪平冤狱 \\n 甘庄恪官粤西臬司，平反一冤狱。宣化县有武举黄国宁家失盗，陆续缉获九人，府、县审明，定招解司。其首犯某则黄国宁之妇翁也。公疑之，示期亲审。唤首犯某至，但痛哭呜咽，不能出一语。公曰：“尔以妇翁行劫女婿，良心丧尽。自作自受，尚有何词？”因诉曰：“天下岂有此人情哉！小人女儿现在，亲戚往来无异，何为邀外人行劫女儿家？求爷细按之。不然，小人死不见天日矣。”公曰：“汝既非真盗，府、县审时，何为输服乃尔？”泣曰：“三木之下，何求不得！等死耳，较犹缓须臾也。何惮而不招哉！”公令言其情，供曰：“女婿家失事之次日，闻而往视，时盗已远扬。小人为潜行踩缉，今所获在官之黄必正等，皆小人所缉获者。各盗衔恨，遂诬以招邀为首。府、县不察，夹打成招。”又审至一廖日恒者，察其状貌，为朴实农民，不类盗，又疑之。诉曰：“小人冤无可辨，惟现有一证，求验视之。”乃织布所用之扣，以分析经丝者，诘此何为证？答曰：“盗凭赃定。所以指为盗，以家有白布一匹，此布乃小人母所织，即用此扣经而成之者，共几千几百几十扣。”试取验之，细数赃布，不爽一丝。诘：“尔既非盗，县役何为至汝家起赃？”答云：“盗等诬扳也。小人与武举村邻，因往某山取竹备用，见黄必正等五人在山中偶语，怪之。次日闻黄家失盗，因思必某等所为，遂语泄，诸盗乃以此弋获。盗等衔恨，遂诬扳受累。”徐审至黄必正等，反复究诘，乃合供此内九人，惟必正与某某等五人实同伙行劫，其武举之妇翁及廖日恒等四人，皆诬扳者也。由是四人始得昭雪。呜呼！听断之际，不能平心静气，揆情度理，徒恃三木以从事，其不至天陨霜而鬼夜哭者几希。 \\n ○蒙古人出痘 \\n 蒙古以已出痘为熟身，未出痘为生身。其生身者，多畏染内地气候出痘。乾隆辛卯，土尔扈特部来归，其台吉入觐，谕令由边外各台历巴里坤以行。 \\n ○天一阁与《四库全书》 \\n 藏书之家，推浙之范氏天一阁为最。阁建自前明嘉靖末，至今二百余年，因时修葺，未曾改移。阁之间数及梁柱宽长尺寸皆有精义，盖取“天一生水，地六成之”之章。辑《四库全书》时，疆吏图阁式以进，谕仿式建阁于御园中，是为文源阁。《四库全书》分三类：一刊刻、一抄录、一只存书目。其刊刻者，便于行世，用武英殿聚珍版刷印，边幅颇小。其抄录依《永乐大典》之例，缮正本各四部。贮文源阁者其一也。外贮紫禁者，曰文渊阁；贮盛京者，曰文溯阁；贮避暑山庄者，曰文津阁。 \\n ○淳花阁帖 \\n 乾隆时重刊淳花阁帖，以内府原藏赐毕士安之初刻，而摹以上石者。其时，裘文达曾请觅快雪堂原刻，上弗许。后闽督杨景素购自闽之黄氏（原刻于涿之冯氏，铨鬻于闽黄氏者），进献。乃筑快雪堂，嵌石版于廊壁。原石版长短、宽窄不一，且有木刻三版，经重抚泐石，仍藏木版于堂中焉。 \\n ○辟雍 \\n 水京之国学，自元历明以至我朝五百余年。有议建辟雍者，以乏水，格部议。乾隆癸卯春，奉谕始建。甲辰冬工竣。乙巳仲春，上行释奠礼，临雍以落成。其水取诸不改之井，汲以绠而用无穷也。 \\n ○太学石碑 \\n 汉、唐、宋皆刻石经，如开成、绍兴年间所刊，今尚存贮西安、杭州等府学。年久残缺，均非全经完本。乾隆五十六年，特旨命所司创建辟雍，并重排石鼓文，寿诸贞珉。又取前蒋衡所进手书《十三经》，刊石列于太学辟雍殿两旁，共计碑百九十通。其御制经谕、经序碑十六通，列于彝伦堂内左右。 \\n ○祈谷 \\n 乾降己酉正月初四日上辛，上以是日祈谷，则尚在腊月，改用十四日次辛，故御制述事诗有“今年九日立新春，祈谷虔应值次辛”之句。嘉庆庚申，明降谕旨：“改择正月十八日立春后辛日举行祈谷。永以为例。”实合“启蛰而郊，郊而后耕”之本意。 \\n ○常雩仪 \\n 乾隆七年壬戌，定常雩仪。高宗纯皇帝仿云汉诗体，制乐章八首，所谓“露平”、“需平”、“霈平”者是也。平时祈雨、报雨乐章，定自乾隆十八年。祈晴、报晴礼不常行，向无乐章，自嘉庆六年大雨始举斯典。十二年，奉谕命翰林院撰拟乐章，经圣定后，纂入令典。 \\n ○高宗灯词 \\n 高宗纯皇帝每逢上元节例有灯词。或四首，或八首。自乾隆五十三年戊申，始创以六十四卦分咏。每岁八章，至六十年而全卦周备。理数兼赅，圣人所愿必从。笃祜凝厘，实往古所未有。 \\n ○冰嬉之技 \\n 每岁冬间，太液冰坚，令八旗与内府三旗简习冰嬉之技，分棚掷采球，互程し捷。并设旌门，悬的演射。用娴步伐止齐之节。上皆轮番阅视，按等行赏，以为常例。 \\n ○社稷坛 \\n 太社、太稷，以后土句龙氏、后稷氏，为坛二成。每祭，坛上敷五色土：中央以黄，东青、南赤、西白、北黑，随方筑之。 \\n ○金海 \\n 宫阶下所设铜缸，名“金海”。见《御制诗注》。 \\n ○聚珍版 \\n 宋沈括《笔谈》，记庆历中毕升为活版印书，原以胶泥烧成。陆深《金台纪闻》则云毗陵人初用铅字。我朝康熙年间编纂《古今图书集成》，刻铜字为活版，排印蒇工，贮之武英殿。至乾隆初年，值京师钱贵，遂毁此铜供铸。后《四库全书》成，诏董事诸臣，择人所罕觏，有裨世道人心及足资考镜者付剞劂。金侍郎以活字法为请。计止刻单字二十五万余，用力省而成功速，至简且捷。上以活字版之名不雅驯，易名，“聚珍版”，而系以诗十韵。故圣制有“毁铜昔悔彼，刊木此惭予”之句。 \\n ○时宪书 \\n 康熙三十四年时宪书始列蒙古属国诸部节气、昼夜、时刻。其增书甲子一周，自乾隆三十六年始。 \\n ○阿文成公 \\n 芸言，阿文成公坐政事堂上，不与人妄交一言，人见而生畏。平素不满孙文靖，每同直，终日危坐，相对默然。犹令人想见其丰采也。 \\n ○李石渠论吏治 \\n 高阳李石渠先生由科道历官闽抚，治迹卓卓。尝言：居官者，“要济事，勿喜事；要惜名，勿沽名；要任怨，勿敛怨；要近情，勿徇情”。数语隐括吏治甚精。先生年逾七十，长身亭立，瞻视聪明。缘事降补宫允，再历清华，亦异数也。 \\n ○淳于长夏仲兖碑 \\n 伊墨卿太守新得汉淳于长夏仲兖碑，原题签称宋毕文简公藏本。首尾完好，全文仅缺三字，后用明周公瑕一跋。公瑕又号六止生，有六止居士印章。 \\n ○姚为官 \\n 桐城姚公（）由知县起家，官至巡抚。尝言：“居官要先求安身立命地，然必确有把握，为日后变更时凭据。”每于去官交卸，必将办过钱粮案件另录一分，钤印自存。虑日后或有变更，可不必另费口舌。此固老吏善为自全之计。涉世居官，实不可不知。 \\n ○劝民种树 \\n 李恭毅公前任山东宁海州时，劝民种槲树，比户督课，当时民苦其扰。二十年来，居民放蚕收茧，利甲一郡，至今登州茧绸称最。孟子云：“教之树畜”。为民牧者，不当如是用心耶？ \\n ○刘诚甫 \\n 刘诚甫少寇初任刑部郎中，为阿文成公所知。一日，刑部侍郎缺出，上问文成：“尔部中司员，可有破格升此缺者否？”文成以刘对。其时刘已递呈乞养，文成示其意，欲挽留之。刘正色云：“司官已递呈，闻此信而留，不可为孝，何以言忠？况自揣才分，实不能称此破格恩施。”逊谢而去。后以甘州守升温处道、福建臬司，至今擢少司寇，未到任而卒于里。其人之出处本末，可以传矣。 \\n ○虚心受教 \\n 褚筠心先生主江西庚寅试，题为“譬之宫墙节”。荐卷内有“夹窗白盛”之句，先生书片问本房，言此四字可疑。本房某批此四字出《礼记》注，无可疑。先生公服亲往谢教。及拆卷，则曾宾谷廉访太翁名廷云者。前辈之虚心受益如此。 \\n ○翁覃溪论书 \\n 翁覃溪先生论书云：“州不信《乐毅论》为右军书石，此高绅学士海字本之真鉴也。宋人刻米老书，以向若水‘抚群玉堂帖’为最，直可作海岳手迹观。” \\n ○于兰墅论操守 \\n 于兰墅州牧言，董观桥方伯在蜀中，清操自励，迹似勉强，而守之特坚。因言人并不是生来如此，“要立心做去，自有做到光景。”斯言谅哉！ \\n ○用人不分文武、汉旗 \\n 本朝文武并重。康熙时，间有文改武、武改文者。如大理卿张云翼改江南提督、郎中姚仪改湖广总兵官。福建将军金世容改闽浙总督、提督梁鼐改闽浙总督、提督赵宏灿改两广总督。近则未之闻也。汉人补旗缺者，亦惟见于康熙时。陕西总兵官汉人何天培，补镶白旗汉军副都统，温州总兵官李华、平阳总兵官王应虎皆汉人，俱升补福建驻防汉军副都统。圣朝简用，惟以得人为要，无分文武、汉旗也。 \\n ○赵世显座右铭 \\n 督河右司马赵公世显座右书：“只如此已为过分，待怎么才是称心”二语。余谓“如此”二字得大自在法，“怎么”二字得大解脱法。守分知足，享受无穷安乐。 \\n ○三迁开府 \\n 仪封张清恪公，康熙乙丑进士，需次中翰。初任题授山东济南道佥事，升江南按察使，特旨以佥都御史巡抚福建。释褐后，三迁遂至开府，殊为奇遇。 \\n ○狐皮种类 \\n 千羊之皮，不如一狐之腋。古所谓“狐白裘”，即集狐之白腋，今名“天马皮”。又集项下细毛，深温黑白成文者，今名“乌云豹”。其股裹黑黄杂色者，集以成裘，今名“麻叶子”。全白狐皮粗冗，不为俗所重。至元狐一种，止准官一、二品以上者制为帽。或制为端罩，非蒙上赐不敢服。 \\n ○麦穗子 \\n 羊皮贵羔而贱老。独口外另一种，名“麦穗子”，皮软毛长，形如麦穗，价值最贵。公卿出差口外，必披此一袭。由口外风高，非此不足以御之也。 \\n ○束带定制 \\n 束带定制：天潢黄色，觉罗红色，八旗满洲蓝色。汉人自公卿以下青、蓝不拘，惟带按品级。有嵌宝石之玉，以及金银、玳瑁、明羊角、乌角之类。闻国初带，用左右二块，系以汗巾、刀〈角隽〉等类。后增前后二块，取其饰观。今单用腹前一块，带不垂下。或有左右二块，嵌宝石，镀Ｅ６６金银，随人可用，不复别等威矣。 \\n ○刘伴阮 \\n 康熙时，刑部主事刘伴阮，河南祥符人，性聪慧，异常人。尝于一笏墨上刻《滕王阁序》一首、心经一部，字画崭然。在内廷供奉时，呈样磁数百种，制式极佳，所谓御窑者是也。龙宝拨蜡，多出其手。后卒于京，上遣内大臣奠茶酒，侍卫送榇出广宁门，赐金驰驿。 \\n ○青田石 \\n 镌图章之青田石，以洞石为最。石在溪中，戽乾溪水，乃得石块，质殊燥硬。洞石又在水石之内，如石之有玉，不可多得。若灯光石者，尤为不易。 \\n ○博学鸿才 \\n 康熙己未，召试博学鸿才，最为盛典。内外荐举到京者五十九人，户部给与食用。除老病不能入试外，应试者五十人。赐宴后方给卷，取中一等二十名，二等三十名。其有官已仕者，授翰林讲、读、编修有差，未仕之布衣，亦授检讨。其年迈回籍者，俱授内阁中书舍人。其中人材、德业、理学、政治、文章、词翰、品行、事功无不悉备，洵无惭鸿博。最恬退者，李检讨因笃。甫授官日，旋请终养。即归，当时嫉妒者未免妄肆蜚谗，呼为野翰林。又有诗曰：“自古文章推李、杜，而今李、杜亦稀奇。叶公忄蒙懂遭龙吓，冯妇痴呆被虎欺。宿构零衡玉赋，失黏落韵省耕诗。若教修史真羞死，胜国君臣也皱眉。” \\n ○翰林院联 \\n 翰林院署中旧有联云：“人重官，非官重人；德胜才，毋才胜德。”真座右铭也。见汤文正公答沈芷岸书中。今不见有此联。 \\n ○张文端敬关夫子 \\n 遂宁张文端公平生极敬关夫子。任总河时，于行署厅事中供奉关帝像，傍周将军持刀侍立。自设几案，端坐办事。有时集寮属商略，稍有不当，即拱手曰：“关夫子在上，监察无遗，岂敢徇隐。”间有干渎者，即曰：“周将军刀利，尔独不惧耶？” \\n ○悖拿儿舞 \\n 唐张祜“悖拿儿舞”诗云：“春风南向百花时，道唱梁州急遍吹。揭手便拈金碗舞，上皇惊笑悖拿儿。”京师小童，以箸顶碗转，升高复下，或即悖拿舞之遗意欤？ \\n ○宋漫堂精掌鉴 \\n 商邱宋漫堂太宰精赏鉴。尝言，古字画虽黑暗处，手摩绢素，亦能辨其真赝。此恐是英雄欺人语。独言辨琥珀用鼻辨，宝石用舌辨。盖宝从石出，自有锋棱，性带凉，不似假者之温而滑也。试之信然。 \\n ○山阳县明伦堂联 \\n 闻山阳县学明伦堂联云：“黄河水滚滚而来，文应如是；韩信兵多多益善，学亦宜然。”颇觉爽贴，但不称此堂体式。 \\n ○郎窑旧磁 \\n 世所称郎窑旧磁为贵，紫垣中丞开府西江时所造。其仿古成、宣诸器，〈黍由〉水颜色，橘皮棕眼，款字酷肖，极不可辨识。近岂得易见耶？ \\n ○捐田赡族 \\n 曩年，江苏奉贤、江阴二县职员陈四德、陈宏略，浙江秀水生员陈振声等捐田赡族，均奉旨奖叙。今浙江嘉善县职员、监生程廷、廷瑚、迂琏昆弟捐置义田一千九十余亩，并建造义庄、家塾、祠屋。每岁田租所入分给族中老幼孤寡及贫乏者，并资助婚嫁、教读、丧葬。一切议立条规，造具款册呈官，转请达部立案，经大吏上闻，亦邀恩奖。是皆观感范文正公之遗教欤？ \\n ○县令之远识 \\n 直隶安州、新安皆滨永定河岸，岁有堤工。闻国初时，官雇工值甚丰。安州民贪其值，于本境工竣，又强揽新邑工段。新安民争之，时县令某谕绅士曰：“小民只见目前之利，未计其害。工值增减不常，安必后之犹如今耶？不如听安州人之罔利也。”绅士如其教。至今安州人不胜其苦。此令殊有远识。 \\n ○郑贯亭不爱钱 \\n 阳山郑贯亭以御史请急回粤，大吏聘主讲席。闻先已有订之者，遂力辞不就。洋商刘某乞为其子改正文艺，送贽二百金。郑峻却之，谓“必强我受，即此艺亦不动笔矣”。后欲赴都补官，刘又馈币帛及赆礼，郑返币，贻故友文稿一册，谓“即烦将此赆刻之，吾已全数拜登矣”。谁谓今人不如古人哉！ \\n ○左旋白螺 \\n 内府藏左旋白螺（纹理左旋），为达赖喇嘛所进，足以避水患。嘉庆庚申，上给册封琉球正、副使赵文楷、李鼎元携以渡海，往返平宁。戊辰，齐鲲、费锡章简正、副使，继往册封，恩准携带。近闻留贮闽督署，凡督抚渡台，并可带往。 \\n ○大臣子弟不做御史 \\n 旧制：三品以上大臣子弟不准保送御史。戴莲士任侍郎时，伊叔可亭以京畿道御史改补光禄寺少卿。后张船山官御史，回避妇翁总宪周东屏，改补吏部验封司郎中，例又未尝有定也。 \\n ○沙田漏水 \\n 纪文达公尝谪居乌鲁木齐，言“黄河伏流，再涌出地”。初莫明其所以然。迨履视其地，始悟沙田不能贮水，故水至即下漏。沙底必有坚土，乃能积沙，水至坚土，仍循而横流。蓄水既多，仍聚而上涌。乃地势，非水性也。故公杂诗内，有“二道河边亲驻马，方知世有漏沙田”之句。 \\n ○北套客 \\n 一切海鲜大贾，由京贩往乌鲁木齐，取道归化城，人谓之“北套客”。其路乃客赂蒙古人所开。自归化至迪化（城名）仅两月程，但须携锅帐耳。 \\n ○乌鲁木齐户种 \\n 乌鲁木齐之民凡五种：由内地募往耕种，及自往塞外认垦者，谓之“民户”；因行贾而认垦者，谓之“商户”；由军士子弟认垦者，谓之“兵户”；原拟边外为民者，谓之“安插户”；发往种地为奴，当差年满为民者，谓之“遣户”。各以户头、乡约统之。官衙有事，亦唯户头、乡约是问，又有所谓“园户”者，租官地种瓜菜，每亩纳银一钱，时来时去，不在户籍之内也。 \\n ○塞外垦田 \\n 塞外垦户，每户给田数十亩，多寡适均，尚有古均田遗法，其田更番换种，以息地力，从无粪田之说。盖由地广人稀，恐多历年所亦未必如此也。 \\n ○塞外鬻书 \\n 塞外向无鬻书之律，自建置学额以后，遂有专鬻书籍者。昔郑樵《七音略》谓“孔氏之书不能过斡难河一步”，今不必然。 \\n ○乌鲁木齐粮贱 \\n 天下粮价之贱，无逾于乌鲁木齐者。每车载市斛二石，每石抵京斛二石五斗，价止一金，而一金又止折制钱七百文。故载麦盈车，不能得钱三贯。其吉昌、特纳格尔等处，市斛，石仅索银七钱，尚往往不售。 \\n ○塞外红柳 \\n 向闻塞外有红柳，以为闽中朱竹之类。纪文达师曾见于乌鲁木齐。言似柳而非，特皮肤微赤耳，其大者可作器。 \\n ○红柳娃 \\n 红柳娃产塞外山中，乃僬侥之民，并非山兽。色泽肤理明秀端正，如三四岁小儿。每折红柳为圈，戴之而舞，其声呦呦。或至行帐窃食，为人掩得，辄泣涕拜跪求去。不放之，则不食死。放之，则且行且顺，俟稍远乃疾驰。颇不易见，亦无能生畜之者。闻之河间师云。 \\n ○新疆物贱 \\n 近新疆，各路物产繁衍，日用极贱，声色玩好无事不同内地。商民流寓，往往不归。询之，则云“此地红花”。红花者，土语繁华也。其父母乏养者，或呈请内地够牒拘归，乃官为解送焉。 \\n ○册封琉球王 \\n 《隋书》琉球王姓欢斯，明永乐中尚巴志并三山以后，皆为尚氏。都会名首里城。世子袭封，遣陪臣赍表，由礼臣奏请内阁、翰林院、都察院衙门各选中书、讲、读、修撰、编、检、科、道中之仪度修伟、文采华赡者数员带领引见。钦简正、副二人，赐一品麒麟服，捧诏敕往行册封礼。顺治年间遣使一次，康熙年间遣使三次，乾隆年间遣使二次，今上已遣使二次矣。 \\n ○周海山使琉球 \\n 周海山先生以编修充册封琉球副使，于六月放洋。至姑米，遇飓风，舟不可泊。琉球接封大夫请易小舟，登岸暂避。周以诏敕在舟，岂容暂离？若奉以行，众将何恃？不如勿动，以安人心。或议以绳系腰缒入小舟者，周斥其非礼，力止之。逾十日，风愈暴，龙骨折，碇索皆断。问于神，专泊此地吉。入夜风暴转甚，大雷雨。倏见神火飞向桅末，焚招风旗。海面一灯浮来，若烟雾笼罩。须臾船身直趋向岸，一礁石透入船腹，不动亦不沉。风定，彼国连发海船迎载，乃易舟开驾至琉球。归后，写“登舟图”，题者如林。又著有《琉球志略》。 \\n ○琉球八景 \\n 琉球国三山八景，曰：“泉崎夜月”、“闽海潮声”、“龙洞松涛”、“久米竹篱”、“城岳灵泉”、“中岛蕉园”、“长虹秋霁”、“笋崖夕照”。 \\n ○盘山行宫 \\n 盘山行宫，名“静寄山庄”，大小七十二诗，云罩寺在山之最高处。又有十六景，“天半楼”其一也。 \\n ○天中节赛龙舟 \\n 旧例：天中节，龙舟竞夺彩标于福海中。舟凡九，黄龙舟最先出队，得标。青龙次之，红龙又次之，白龙又其次，黑龙舟回翔为殿。旌旗金鼓，水殿纷腾，洵为升平乐事。或遇时正望雨，即降旨罢之。 \\n ○句骊河 \\n 句骊河即辽河，距盛京百里。河西岸有城，名“朱尔呼朱”。 \\n ○海宁隅园 \\n 海宁城内隅园，前大学士陈别业。乾隆二十七年赐名“安澜”。园内有十二楼，佳胜甲东南。 \\n ○羊睛石 \\n 羊睛石出滇南，或云树精所化。见《御制诗》。 \\n ○蔡文恭直书房四十年 \\n 漳浦蔡文勤公尝为上书房师傅。葛山先生继之。计出仕五十年，直书房四十年，侍直之久，无逾先生者。升刑部侍郎后，回籍终养。后在家晋尚书房总师傅。服阕补官，氵存历工、刑、兵、礼尚书，以吏部尚书协办大学士请假祭墓。一年回朝，晋大学士。乾隆五十年予告归田。五十五年重来祝嘏。至嘉庆四年终世，寿九十有余，谥文恭。 \\n ○赵文敏书洛神赋 \\n 吴荷屋藏赵文敏书《洛神赋》真迹，原缺前三开，荷屋乞成邱以欧字笔意补之。原为春和相国家物，后有刘文正公一跋。似文正跋时，前三开尚未缺也。 \\n ○养生之道 \\n 古人云：“身要常劳。身愈劳愈强健。”又有云：“食取补气，不饥即已。饱生众疾。”常闻满大宗伯德明每日临卧时，绕宅行千步乃就寝。家政清肃，而养身愈健。御史宗室达德日惟晨餐一饱，后粒米不食。勤步履，日行十里或数十里，通衢委巷无不遍历。一生无病而精神愈壮。御史程澄红日食糜粥数瓯、馒头数件，不食于饭者数十年。年七十，气体尚止如五十人。信乎养身之不在安饱也。 \\n ○守正不渝 \\n 陈绮石言，回里时，谒蔡文恭公。年逾大耋，丰颐方瞳，精神爽健。接人温和谦抑，如老诸生。尝有少时同研友某，乞文恭嘱邑令一事，公婉谢之，转贻老友番钱数十圆。守正不渝而又善体人情如此。 \\n ○朱笥河论读经法 \\n 朱笥河先生督学八闽时，教人读《十三经注疏》法。言：注疏惟葩经最博，先阅此经以为纲领，如其中征引何经，即检原经注疏对勘。读竟此经，诸经之大概已得。后读别经，仍用此法，愈勘愈熟，不费记忆，可期贯通之效矣。又言读书人即事忙，能每日看得二三页注疏，自大有进益。 \\n ○五同会绢本 \\n 元和陈嵇亭，示所藏十一世祖都宪公玉汝五同会绢本卷子。玉汝公官前明孝宗时，与同里素好吴文定公、王文恪公、李文安公、吴司寇公联真率会，古欢觞咏。写图纪盛，以齿叙先后，两坐三立，神采奕奕如生。当时原各存一本。此本流传三百余年，为嵇亭族弟厚甫所得，贻嵇亭藏之。乃录吴文定公原叙，而各系以赞，诚盛事也。余于尘冗中，忽睹古大人遗像，亦是一幸。 \\n ○蠢子数 \\n 闻山西“蠢子数”算人贵贱穷通极验。吾乡刘协揆之降调升复，云皆符合。细询此数之由来，则自国初由关东传至山西。原书八箱，后五箱损于水。今多有查不出之八字，即诿之此沈失之数。但云传自邵子，恐荒诞无据。岂有宋以前即测定我朝满洲姓氏耶？今如瓜尔佳氏、牛钴录氏等处皆能算出，此理何解？ \\n ○石田翁木槿画 \\n 过宝轴斋，见石田翁画木槿一本，旁立一牡鹅。题句云：“秋日斜明木槿红，雌何处趁孤雄。微鸣缓步江南岸，不受山阴道士笼。”寄托深远，真迹也。 \\n ○高宗崇俭 \\n 旧例：吉亥藉亩。凡陈设黛耜、青箱、畚、蓑笠，皆设棚悬丝，以庇风雨。乾隆二十三年二月十日，诏曰：“吾民凉雨笠而赤日耘，虽衤发衤之尚艰，岂炎湿之能避，且片时用而过期撤，所费不啻数百金，是中人数十家之产也。其饬除之。”又各盐政、织造等，每于夏节贡物，以备赏赉之需。乾隆二十四年四月二十日，诏曰：“迩来绣太求精巧，既害女红，长此焉穷，非朕敦尚朴素之意也。甚至华藻被于葛褥，天中五日以外，无所用之。近适清凉，亦不宜于憩息也。其禁之。”恭读两诏，想见圣人崇俭敦本之义矣。 \\n ○鹿谷藏砚 \\n 鹿谷藏旧砚，正面上下二活眼，背面上五活眼，为日月合壁、五星联珠之象。有集《四书》跋一首云“一拳石之多，日月星辰系焉。磨而不磷，惟我与尔有是夫。”款题“田居”。左侧又有两印章：一“黄叶村庄”，一“兰成”。岂庾兰成物耶？ \\n ○某人之识见 \\n 茅少山侍御尝为军机章京，为阿文成公所赏。一日，遇阿之总角好某，亦满洲人，诫少山云：“汝日与阿公处，公善待汝，汝需求善自全之法。千古负才者，最难敛才让人，千古爱才者，即未有不忌才者。汝其知所以自处。”少山谨受教。曾为余述之，余谓此公殊有史识。 \\n ○九成宫帖 \\n 少山言，嵇文恭公之祖留山先生馆于范忠正公家，同殉耿藩之难。所藏九成宫帖为世间希有之物，当时散失。后文敏公亲诣三山访获。翁覃溪先生尝跋之。 \\n ○嵇留山之忠节 \\n 嵇留山先生讳永仁，少补傅士弟子员，怀经世才，慷慨有大节。时范忠正开府于浙，与先生有世交，欲延为记室，临行，无锡令某饯别，拈踏歌行调，末限以憔悴二字，词中有“孤城残角梦家山，乱帆影里人憔悴”之句。先生心动，惘惘促装。夫人杨携幼子相送红桥庄外，张风径去，亦不自意为永诀时也。适耿逆叛，假张宴召范忠正，锢忠正于密室，下先生于狱。迫胁不为动，忠正遇害，先生自缢死。所著诗“吉吉吟”、“和泪谱”、“百苦吟”，多是狱中与忠正唱和诗。赖义士林能任收存之，后文敏徒步入闽购得者。忠正子时崇抚广东，特疏请赠先生官国子助教。夫人杨，先以节妇蒙旌，后文敏显贵，文恭及诸孙等接踵兴起，节母寿臻大耋，锡命骈蕃。人谓忠节之报云。 \\n ○高西园精篆刻 \\n 胶州高西园诗、书、画三绝，尤精铁笔。辑古印章及自所篆刻者，名《竹西亭印辑》，凡二册。曾假之吴荷屋，爱玩不忍释手。前后序跋及各赞皆其自书，或行草，或兼篆籀分隶，逼肖古人。其小引云：“蓄印四十年，搜之南北游历、交友投赠、博取巧购、以及恶攫戏匿，种种而罗致者。甘苦喜怒皆有之。劳瘁如斯，仅乃得此。藏诸箧，未常示外人也。向由皖城授歙丞。起行，于高阳刘臬宪宪署中，担夫觅至二十人，刘公颇诧过多。及检行装，半是此类，则相视大笑，顾僚侪呼狂生，卒正色切戒之，而乃许以为高。其后视事坝上，有中伤巧谮于上官者，亦有‘元章废事’之构。上官廉得勤拙，手饬而佳勉之，是又不特劳瘁，且并作风波矣。乙卯之冬，客亭朱弟来访海陵，暇日披检，汇辑成册。既断手而后告余，余览之一笑，谓‘君食海鳆而不知没人之苦，真可称便宜善啖者矣’。既语朱弟，遂书以为引。”汉铜印赞云：“薤叶钗股，有力如虎。蝌蚪出跳饥蛟舞，何以求之峄阳鼓？”晶玉杂印赞云：“割蟾脂，沁寒铁，冰花裂纹屑碎雪。瘦损挂树枯藤结，金穿石泐字不灭。”新旧石印赞云：“鸿爪印泥，生人古思。我亦飞鸿影支离，后有求者知为谁？”后跋草书，未及记。 \\n ○苦瓜和尚画卷 \\n 赵序堂太史示余苦瓜和尚画卷横幅，长数尺，山水邱壑，不落凡蹊，笔力纵恣，有沈郁驰骤之致。其题语云：“画有南北宗，书有二王法。张融有言：‘不恨臣无二王法，恨二王无臣法’。今问南北宗：我宗耶？宗我耶？一时捧腹曰：‘我自用我法’。”和尚名元济，字石涛，号清湘老人，一云清湘陈人，又号大涤子，又号瞎尊者。前明楚藩后。 \\n ○傅鼐安苗 \\n 山阴傅鼐，字重庵，由吏员起家，官湖南辰沅永靖道。乾隆六十年，苗民乱，傅团练乡兵，捍御苗匪，诸苗人畏之如神。永顺一路设立寨堡，概仿古人防边规制：五里一大堡，十里一城，屯兵罗居城中。令无不行，教无不习。自撤兵后，乡兵口分无措，遂行均田法，拨各县富民田若干亩，令乡兵屯种，且耕且练，独成劲旅。近日诸苗寨帖服，居民乐业。闻于辰州境建一生祠，供奉禄位牌，上悬铜镜，祠前开池一区，意云：“清如水，明如镜”耳。 \\n ○罗仙坞 \\n 桃源罗仙坞先生令中部时，有妇人以夫久出不归，求判改嫁。先生云：“焉有为汝父母官而忍听汝改嫁耶？计汝母女二口，升米可活。”手写朱票，令此妇于每月朔，执票支仓米三斗。并谕以“我在此一日，无虑一日失养。唯嘱汝守分，毋使我气短”，感谢而去。一日夫回，偕妇来叩谢。先生欲杖之，妇代乞免。先生曰：“为善必终”，仍令支一月粮去，而收回朱票。此事可谓仁至义尽。又尝上省谒秦芝轩中丞，中丞言：“尔守中部，好处我不深知，丑处亦未闻。固不见所长，却不见所短，似不应久屈在下邑。”先生正色答云：“且不必论长短好丑，只以国士遇我，我不敢当，若以众人待我，我亦不受。”即日禀辞去。盖中丞微示以调繁意，先生之应答也有礼。 \\n ○矜重所学 \\n 余存吾先生成进士兵，欲贯串经义，苦无畔岸。是时，王九溪先生主讲岳麓，存吾敬诣之。九溪性素吝，即学业亦吝不告人者。三四请之，乃告以《十三经注疏》必熟读之，乃可究其义理。临别时，仍谆嘱云：“此法不必为外人道也。”前辈之矜重所学如此。 \\n ○余存吾论古文 \\n 或以所作古文就正存吾先生者。先生告以如某等题，前人已有作在前，则不必作。至古文则先要读韩文全集，次要熟读诸经。经义通则道理熟，理足然后发挥得真意出。李安溪常云：“韩文之不可及者，只办得满腹道理耳。人止知实字有理，不知虚字亦有理，重句亦有理。虚字之有理，如《画锦堂记》，起句添两‘而’字，则能包得‘仕宦不至将相，富贵不归故乡’一层在。此虚字之有理也。如《史记》‘岂非天哉’二句，则重句之有理可证。”又言：“古文佳在造句，然人止能于不吃紧处造句。”韩文独于说理实处造句，正由道理之熟耳。 \\n ○记经之法 \\n 看经要有手记簿，此法始于元许鲁斋，余存吾前辈及张忍斋师皆踵之。每日分五起，从某处读起，至某处止，即记明某句有几说。他日重温，即照所记默想。或遗忘，重翻原书记之，久久自能熟习矣。此与张稷若先生《蒿庵闲话》所记强记、连号二法皆为困学要诀。余闻此法而不能用，徒自怅恨，记之以念少年有志者。 \\n ○陈文恭政绩 \\n 桂林陈文恭公以翰编改文选司，盖由特达知之。信文恭之清正，特简以清铨政耳。我朝设协办大学士，亦由文恭始。盖一时乏缺出，特设此衔以明眷重之意。其抚江苏时，值旱饥，遣官至湖广买米数十万石，被风阻停泊。公驰诣泊所，虔祷风转，米艘迅到江南，饥民欢声动地。此政绩之一端耳。幕中有一葛姓，昆山人，布衣随公，宦游至老，赞助甚多。公子孙至今蕃衍，科第不绝。虽贫族细民，从未有涉官讼者。可信名德贻谋之远。己未正月，龙驭上宾之日，其祠前牌坊，即于是日隳圯。纯臣感恩之至诚，至死不忘如此。 \\n ○陈文恭抚湘 \\n 陈文恭公任湖南抚时，檄州县各绘所治舆图，详注山川村落。每接见时，即呈图，与之按地问难。此法甚合知州、知县设言定名之义。大儒经济，固自大同。 \\n ○元中丞倡学 \\n 静海元中丞任甘抚时，刻《皋兰课业汇编》。因陇西书少，集经训、性理、古文、诗赋合刊之以课士。仿徐退山《经史辨证》、《十三经解诂》之例，凡门各有小引，详论各书宗旨。指示周至，洵可为下学启蒙。纂辑由掌教盛元珍一手。中丞非由科目起家，留心于此，良足多也。 \\n ○成大事者必沈静 \\n 罗仙坞先生云：“人之有大本领者，必沈静。眠鹰伏虎，发不可当。”忆宋方勺《泊宅编》载《裴氏新书》云：“虎豹无事，行步若不胜其躯。鹰在众鸟之间，若寝寐然。盖积怒而后全刚生焉。此越人所以灭吴之道也。”噫！浮躁浅露者，乌可与言作用哉！ \\n ○靳辅治河 \\n 靳文襄，其先济南历城人，后为辽阳人，由编修历兵部尚书、总督河道。康熙时，北运河口东从宿迁之皂河，黄河一涨，淤淀数百里。文襄于皂河迤东挑河二十里。又以山东汶、泗、沂、氵加诸水暴涨，漂溺宿、桃、青、山、安、沐、海七州县民田无算；漕艘送至黄河二百里，涉风涛之险。于是考开中河三百里，杀黄河之势，洒七邑之灾，漕艘安渡。功不在宋康惠开会通、陈恭襄凿清江下。所著有治河书十二卷、奏疏八卷。幕友陈潢，字天一，钱塘人。佐文襄经理河干，殚竭智能。其往来问答语，详具张霭生《河防述言》。以治河功给佥事职衔。 \\n ○虚心让善 \\n 靳文襄开中河时，于振甲甚以为非便。及开浚下河，议又不协。文襄转疏荐振甲，谓“司臣于某，访采舆论，审量经营之处，颇具苦心”。遂继为河道总督，卒谥襄勤。文襄之虚心让善，殊有古大臣风。 \\n ○张清恪得圣眷 \\n 张清恪籍隶河南仪封。康熙三十八年河溢堤溃，清恪适家居，为布囊盛沙，雇民堵塞。总河张文端行河至仪，知其出力，即请于朝，使赴河工效用，遂补济宁道。后条奏黄河水势，赴汤山面陈得失，欲引沁由贾鲁河经嘉祥、巨野入济。上谓嘉祥有山，如何行水？即出地图指示。侍郎牛钮在侧，因斥伯行书生，止据纸上陈言妄奏。上曰：“毕竟是他留心，即书本亦是他看过，尔等谁留心者？”其获圣眷如此。 \\n ○雪山 \\n 《西域闻见录》云：“雪山自嘉峪关起龙，蜿蜒而西，或起或伏，或断或续，或折而三，或聚而一，或{山隆}然岌耸，插于云天，或散漫平冈，回环千里。山南为哈密、为辟展、为哈喇沙拉、为库车、为阿克苏、为乌什、为叶尔羌、为和阗、为喀什噶尔，其余小城无算，皆回人聚居，所谓南路也。山北为巴里坤、为乌鲁木齐、为伊犁、为搭拉巴哈台，其余小城亦无算，为准噶尔故地，所谓北路也。雪山之在中国者，嘉峪关外，东西绵亘九千余里，为南北两路之分界。至叶尔羌愈远峻，西南折入温都斯坦，复折而西，直达西海，不可考究矣。其最大而著名者，于乌鲁木齐为博克搭班，三峰孤峭，冰雪晶莹，望之如琉璃插天，隔蔽日月；于哈喇沙拉为莫勒土斯，围逾千里，水畅草肥，宜于游牧；于伊犁、乌什之处，为穆肃鲁搭班，其山皆冰，望之如银，南北两路之冲衢也；于叶尔羌为米勒台搭班，山中皆玉，又西复作冰山，尤险阻，为叶尔羌、温都斯坦往来必由之孔道。更有玉山在焉。其山自古积雪，冰雪之水，自山阳而下，冬夏涌流，散漫于南路各城，以资灌溉。诸水皆聚于贺木诺尔。贺木诺尔者，译言星宿海也。泉水黄赤，涌地而出，望之如列星散布。复经诸山冰雪之水，汇归流入中国，即黄河也。自后藏西南温都斯坦各国，雪水经番地流入中国川江，益东汇为杨子大江也。”按是书凡八卷，为长白七十一椿园撰。 \\n ○哈密 \\n 哈密城在安西州九百里，古之回国，前明已隶中夏，国初归入王化。自康熙时，准噶尔恃强争把，天兵西讨，转运粮饷，皆由哈密，设大臣二员，专司其事。乾隆时，定远将军班第平定伊犁，哈密为钱粮总之地。其后额鲁特、霍集占之乱，历岁进剿，皆由此转输。至今西域各城岁需帑项，仍由哈密拨解，建城设官兵驻扎，为关外一大都会焉。 \\n ○巴里坤乌鲁木齐建黉 \\n 巴里坤、乌鲁木齐改设府、州、县治，建黉宫，定学额。自乾隆四十年始。 \\n ○伊犁 \\n 伊犁幅员宽广，山迳庞杂，西北、西南皆外藩，北邻搭拉巴哈台，南界回疆，东接乌鲁木齐。为西北屏藩，军台十二，沿边卡伦三十。地本准噶尔巢穴，大兵既驻其地，始设屯田开垦。其兵丁盐、菜、口粮，尚需于内地。每岁例调内地银五十余万两，绸缎数万疋，与哈萨克交易牛、羊、马匹，变价充饷。又收关税地基银四万余两，及回城所交棉花、布疋等项，始足一岁岁用。钱价极贵。乾隆三十九年奏准，岁粮折阿克苏、叶尔羌、布古尔各城铜七八千斤，开局鼓铸，曰宝伊局。 \\n ○土尔番 \\n 土尔番回城东南一带沙山，绝无草木，日光照射，尤不可耐，俗名“火焰山”。其北里许多怪风，往往驴、羊吹去无踪。风或黑黄异色。 \\n ○贺卜诺尔 \\n 贺卜诺尔回城，即世所传黄河之源星宿海也。自辟展西至和阗四、五千里之南，自和阗南至后藏四五千里之东，周回万里，皆星宿海，渺无人烟。间有道涂，非戈壁即泥淖。遍地皆泉，水色赤黄。加以雪山之阳，回疆数千里，各河东南长趋，俱汇于贺卜诺尔。始出山，止黄水一线，由山下涌出，如沟渠耳，流入中国，即黄河也。有村二，皆名贺卜诺尔，各四五百家。其人不耕不牧，惟以鱼为生，织野麻为衣，取天鹅绒为裘，藉水禽翼为卧。其语言与回民通，惟不食谷肉，食即呕。其地设五品伯克一员，属辟展大臣管辖。 \\n ○库车 \\n 库车回城，古龟兹国，土产铜、硝磺、砂。出砂之山在城北，山多石洞，春、夏、秋洞中皆火，夜望如万点灯光，人不可近。冬日极寒时，大雪火息，始往取之。赤身而入，砂产洞中，如钟乳形，故为难得也。 \\n ○沙雅尔 \\n 沙雅尔小回城归库车大臣管辖。其地夏日苦蚊，如雾如尘，日哺尤甚。回人以布为幕，日夕，男女皆入幕中避之，满城牲畜咆哮，遍身流血，二更后始定。 \\n ○乌什 \\n 乌什，回人谓之“土尔番”。土尔番者，回言都会也。在库车西北千里。乾隆四十年赐名曰“永宁城”。驻官兵，有屯田、牧场、军台、钱法诸务局。铸乾隆通宝普儿，每文重一钱二分，抵银一分，每百谓之一腾格。回人私用，每五十谓之一腾格。哈喇沙拉普儿与制钱通用。 \\n ○叶尔羌 \\n 叶尔羌，回疆一大城，居室壮丽，园亭宽敞，城池深固。驻办事大臣二员，满、汉兵各数百，协领、参将分领之。正赋三万五千三百七十两、粮三万五百四石、黄金三十两、清油八百斤、税银千六百四十九两，留充本城公用，官兵盐、菜、口粮。又折收回子布五万七千五百六十九匹、棉花万五千斤、布袋千四百三十二条、麻绳千二百九十七根、铜三千斤，并解送伊犁。辖回城十。其地有产玉石子，大者如盘，小者如栗，有重三四百斤者。色有如雪之白、翠之青、蜡之黄、丹之赤、墨之黑者，皆上品。一种羊脂朱斑，一种碧如波斯菜，而金片透湿者尤难得。河底大小石错落平铺，玉子杂生其间。采之之法：远戽官一员守之，近河岸营官一员守之，派熟练回子，或三十人一行，或二十人一行，截河并肩赤脚踏石而步。遇有玉子，回子脚踏知之，鞠躬拾起，岸上兵击锣一棒，官即过朱一点，出水时按点索玉。去叶尔羌二百三十里，有山曰“米尔台搭班”。遍山皆玉，五色不同。然石、玉夹杂，欲求纯玉大至千万斤者，则在绝高峻峰之上，人不能到。土产牦牛，惯于登陟，回子携具乘牛，扳援捶凿，任其自落而收取焉，俗谓之“察子石”，又曰“山石”。每岁春、秋二季，叶尔羌贡玉七八千斤至万斤不等。所属之回城，如和阗、玉珑、哈什等处皆产玉子。私玉之禁甚严，台卡例应稽查，然回子私采、商人私带，涉险作奸，又有不能尽除其弊者。 \\n ○喀什噶尔 \\n 喀什噶尔，亦回疆一大城，为西域极边，西北一带雪山外，皆外藩矣。驻办事大臣，协办大臣、满汉兵。辖回城九，岁收回子普儿三千六百馀千，抵银三万六千馀两，粮万四千石，充本城兵饷。仍折征回子布万匹，解送伊犁□用。土产荡绸、荡缎、金银丝绸缎、布、石榴、木瓜、瓜膏、苹果、葡萄干，皆以充贡。 \\n ○哈萨克 \\n 哈萨克即古之大宛，伊犁西北一大国也。乾隆二十一年大兵进剿，入其巢穴，其汗阿布赖面降归服，受封爵，奉正朔，人民、土宇悉入版图。无城郭、屋宇，毡帐为家，游牧牲畜，最易腓字。富者牛马以万计，羊无算。岁纳中国之税，牛、马百取一，羊千取一，伊犁将军遣官收之。 \\n ○布鲁特 \\n 布鲁特地界安集延、喀什噶尔之间，地广人稀。称其君曰“比”，人贫而性悍，轻生好杀，哈萨克、博罗尔皆畏惮之。大兵平定西域后，始戢不敢骋。其比每年遣使至乌什，与参赞大臣请安，进贡马匹。乾隆三十三年，大兵征讨霍集古，其比率所部爱曼人户拦阻霍集占，悉力与战。上嘉其功，授为散秩大臣。其余头目皆赏戴翎顶有差。 \\n ○安集延 \\n 安集延亦回子部落，乾隆二十三年归附中国。有城池、屋宇、村堡、田园，业耕种。土产谷、豆、瓜果皆美，而桃独绝。其人善权子母，载货行贾，冒霜雪，犯危险，经年累岁，不获利不归。人亦惟恐其去，去则其地之货财不能流通矣。 \\n ○博罗尔 \\n 博罗尔，西域别一种，不通回子语言。其人深目隆鼻，浓髭绕喙，男女无别。苦贫，恒鬻子女与回人为奴。 \\n ○敖罕 \\n 敖罕，西域一大国，其地方数千里。其王曰“汗”，城池壮丽，人户富盛，天气酷热多雨。多奇花异果，五金、珠玉、宝石、金刚石、松竹菸皆其土产。有瘴气，多猩猩、虎、豹、蟒蛇。产象，耕田、负重，皆取于象。俗淫佚，无人伦。其人种类不一，大率皆回子衣帽，但目益深，鼻益高，睛碧须赤，多力而横恣。无火枪、弓矢，专用木矛，矫疾无伦，西域人皆畏之。又一种圆领大袖，衣冠类汉、唐制，貌多秀，或谓是后汉之遗种云。人类虽别，各有部落，然皆敖罕汗之阿拉巴图。乾隆二十年与中国通，上悯其险远，宽其岁入，常朝贡献亦无定制。 \\n ○温都斯坦 \\n 温都斯坦，亦西域回国之大者。叶尔羌西南，马行六十余日至克什米尔，由克什米尔复西南行四十余日始至其国。水亦可通，两地贸易之人，多资舟楫。其都城雄壮，围六十余里，辖大小回城三百七十余。其人深目、高鼻、多须，睛如琉璃，面黑唇青。言语类鸟鸣，回子亦不能辨。地极溽暑，瘴疠为害。以象耕地，谷、蔬、瓜果靡不繁植，槟榔、桄榔、棕榈、橘柚经冬不凋。人习技巧，金漆雕镂，精奇绝伦，所制玉器薄如蝉翼，抽金银丝织绸缎、毡布，遍货于西域各国及各回城。所居穴地深数丈，旁掘土洞为室，室亦绝精，饰以金玉，从无地上起屋者。城村旷邈，似无人烟处也。凡其地之公私事务及一切农、工、商旅，操作交易皆于夜间为之，日出则伏。有玉山，独少白金，价过黄金。最贵中国磁器，或有携至者，争以白玉盘、碗易之。而大黄尤为至宝，以黄金数十倍兑换。盖其地之一切疾病，得大黄即愈。大筵宴皆以大黄代茶，人若经年不服大黄必死，故虽贫回亦必有一半两，囊系胸前，舌舐鼻嗅之。其地之江河皆通海洋，时有闽广海航到彼停泊，多以大黄渔利。其国西隅有巨泽，围数千里，泽中有山，围逾千里，高入云天。或曰此人间第一高山也，名曰“孛各里麻胆达拉斯”。山中产狮，恒于秋月皎洁，负雏于山中往来。头大尾长而细毛蛇尾，形如帚，黄质黑章如虎皮，长六七丈。时登山绝顶，望月垂涎，咆哮跳掷，猛飞吞月，有飞去八九里，十余里而坠死山谷者。其国人以豢养狮子为上户。当秋月，其汗使人取狮，以精铁作柱，大如瓮，密布层遮围畜之。饲以牛。时而吼如雷霆，满城震动。取之之法：择炮手最精者，开地为阱，人匿其中，遇有负雏者来，乘其不备，燃炮毙之而取其雏。倘一炮不中，则抛山裂石，人无类矣。 \\n ○克什米尔 \\n 克什米尔国地土饶沃，产名香。人多奇巧，精于关捩之术，能于山麓起楼，引水逆上，自楼后倒出前檐，如水晶之帘。善货贩兴利，与安集延回子同。 \\n ○巴达克山 \\n 巴达克山回国在叶尔羌西，行三十余日可至其地。乾隆二十三年霍集占败走，欲奔温都斯坦，其汗出兵截杀，将霍集占兄弟之尸献之中国，遂蒙上赏。后为退木尔沙所灭。 \\n ○退木尔沙 \\n 退木尔沙尤在巴达克山之西。乾隆二十三年，霍集占之兄子萨木萨克逃至其地，唆令其汗灭巴达克山，后又为敖罕所灭。近与巴达克山渐集逃亡，复有千余户耳。 \\n ○沙关记 \\n 沙关记为霍集占党羽。霍集占兄弟伏诛，沙关记逃至外藩延喘，同时逃窜回子渐集地，仍推为汗，垦土造屋，渐加殷庶。其人凶暴残忍，常为中外贸易商旅之害。前将军兆惠平定叶尔羌时，曾遣使往探其地，因戈壁甚大，无柴草，故未进兵剿灭也。 \\n ○塞克 \\n 塞克在敖罕西，绝非回子种类。人多力善射，发必命中。佩标枪五枝，长四五尺，取步于百步之外，与敖罕称劲敌也。 \\n ○鄂罗斯 \\n 鄂罗斯，北边之大国，东界海，南界中国，西北邻控噶尔。东西距二万余里，南北窄狭，自千里至三千余里不等。称其王曰汗，自察罕汗没，无子，国人立其女为汗，嗣后皆传女，迄今已七世矣。其女主有所幸，或期年，或数月则杀之。生女留承统续，谓其汗之嫡嗣，生男则以为他人之种也。其人深目高鼻，睛碧，须发黄赤。男女皆蓄发，男发频以胶水制之，使其卷曲，女发梳为高髻。男衣缚身，遍体扣绕；女衣裙、衫、裳、褂，如汉装，但不缠足耳。以银为钱，铸文肖其汗之面，重七钱余，谓之“阿拉司朗”。喜楼居，有四五上者，其梁柱、顶壁皆用木，密灌油灰，不需瓦磁，而金粉雕凿，极尽人工。开窗四达，或饰以各色玻璃，镂金银丝以隔蔽之，次用其国之田皮纸，余皆修整可观。木多易遭回禄，故火禁最严。见亲友、宾客，无跪拜、揖让之仪，惟接吻以为礼。嗜茶，然必调糖啜之。食麦面，鱼为上品，猪次之，以大茴为佳味，人人嗜之。都城雄壮，围数十里。官制，文武皆佩刀，刀柄有玉、金、银、铜、锡、铁之别，其民皆耕田纳税，三丁抽一，五丁抽二以为兵。兵各有营，自十六岁入营，至五十而后出伍。刑罚极严。土产盛。康熙年间始与中国通，遣其俊秀入我国学，受四子书而去。 \\n ○控噶尔 \\n 控噶尔，西北回子最大之国，地包鄂罗斯东西界之外。称其王曰汗，其大头目亦谓之“阿奇木伯克”。所辖各城，自万户至十余户不等，均为其汗之阿拉巴图。各城计之，小属于大，每一大城，属小城或三、四以至十余。大城阿其木伯克共计一千四百余员。建都之城，名务鲁木，极广大，南北经过，马行九十余日，东西亦然。城门二千四百，城内大江三，山、河、薮、泽，不可胜计。宫室阔远深邃，绵亘数十百里，黄屋朱门，皆以金、玉、珠、贝为饰。地产金银、珊瑚、珠玉、自鸣钟表、绸缎、毡，尤多奇异。俗重大红，宝石如拳如卵者，人人悬佩。黄金为钱，每文重二两许。居人田庐，牧场各分地界，散布而居。各种公田，犹是古井田法。所辖之地，有不富饶者，其汗闻知，辄亲往巡视，广为施济，必致比户丰饶而后已。故入其地，曾未有一贫窭之人。知礼让，叙彝伦，与中国不殊，迥非西域各国禽行兽处之比。唯敬天、地、日、月，不知有神、鬼、仙、佛、圣人之道。每日黎明，男女礼拜，诵经之声雷动，犹天主教之风。最戒军事，其说以天地生人，无非同类，奈何以人杀人，自残同类；理，故国虽富强，从无侵凌弱国之事。而兵则精锐，鸟枪可及二百余步，以死敌为勇，败而归者，终身不齿于人。其兵无入伍食粮之事，入为农，出为兵，农隙训练，亦同三代以上法。鄂罗斯本其属国，乾隆二十年后，鄂罗斯停其贡赋，转以兵相加，控噶尔出兵御之，鄂罗斯全军覆没。更借土尔扈特兵，与控噶尔复战，又大败，以故土尔扈特大惧，于二十五年弃鄂罗斯，投诚中国。鄂罗斯仍向控噶尔求和称臣，定于常币外，岁纳童男女各五百人，乃罢兵。 \\n ○郭罕 \\n 郭罕距叶尔羌马行四十日。其人短小，男女皆长二尺，魁梧者亦不过三尺。其余物产亦小，羊高八九寸，麦颗大如芝麻耳。 \\n ○退摆特 \\n 退摆特，西域别一种，地与后藏相接。其俗敬火，每晨以柴烧火，向之礼拜，有事亦叩而祷之。地斥卤，贫不能自给，往往鬻子女于各处，与博罗尔相似。 \\n ○种骨生羊 \\n 向闻西域种骨生羊。其法于上年种之，至次年春分，念咒击鼓，羊自跃出。诸说部所载亦云然。据《西域闻见录》，则云羊产布哈拉回国，身小肉薄，但骨重耳。黑者极多，灰者十不得一。初不甚牧养，自通中国后，大获其利，今安集延诸国，均多骨重羊群，似又非种骨之说矣。此羊皮自乾隆三十年以后始见重于京师，为冠为裘，一时从风而靡。灰者俗谓之“草上霜”尤贵。风俗移于好尚，谅哉！ \\n ○裁丁归地 \\n 我朝良法美意，即裁丁归地一端，恩莫大焉。穷民田土废弃，丁银仍在本身。自康熙五十八年诏定摊丁之法，令有田业户代之，约计每银一两，增加二钱，数十年追比莫解者，一旦超脱。雍正二年，又允直抚李维钧请，所属照江浙按地输丁。计地丁银二百四十余万，免丁银之累者二十余万户。 \\n ○颁圣谕广训 \\n 雍正二年，颁行《圣谕广训》十六条，化导兵民。其时督、抚、提臣等，或衍为直解，或缉为讲解，或缉为训兵丁直解，各相继作释文上闻，以颁所属，朔望宣讲，语皆通俗，期愚氓易晓。七年，诏天下设立约正值月，如“蓝田吕氏乡约法”，以宣读圣谕及律令。著为例。 \\n ○辛者库 \\n 国初臣工获罪，籍没资产，其家口入辛者库。辛者库，宫府及各王属下当最苦极贱之役者。辛一作薪。 \\n ○两广盐务 \\n 两广巡盐御史，始于康熙二十年，雍正二年停止，归其事于总督，派州县官照额运销。 \\n ○皇后祀先蚕 \\n 乾隆十二年三月三日癸巳，皇后躬祀先蚕。从前祀典，本载其仪，疑自此时复古。浴种、采桑、缫丝，后凡三临公桑蚕室，命妇行礼。先蚕，黄帝妃西陵氏。氏始养蚕。祀礼行于北郊，日用季春吉巳，古制也。 \\n ○朝服 \\n 国制：亲、郡王，世子、长子乃服五爪团龙补及五爪龙缎满翠四团龙服。贝勒、贝子服四爪团龙补及蟒缎妆缎服。国公服四爪蟒补。将军以下，按品级服麒麟、狮、豹、虎补，余同贝子。公主如亲王，郡主以下，各以次差。四团列于胸、背、两肩，以五色丝间二色金组织成文。衣下边际，缀以五色绿须龙，有三爪、五爪，以赐臣下，例剔去一爪服之。 \\n ○湖南巡抚 \\n 雍正二年，改偏沅巡抚为湖南巡抚，湖广巡抚为湖北巡抚。部议巡抚移驻长沙已久，沅洲既非驻扎，偏桥卫又久隶贵州，命名无指，刺改之。 \\n ○外省重囚 \\n 外省重囚，秋审后具题。后三法司照在京朝审例三复奏闻之制。雍正二年定。 \\n ○孔庙古桧 \\n 曲阜孔庙杏坛侧有桧一株，乃夫子手植，历周、秦、汉、晋几千岁，怀帝永嘉三年己巳而枯。枯三百有九年，隋恭帝义宁元年丁丑复生。生五十一年，唐高宗乾封二年丁卯再枯。枯三百七十四年，宋仁宗康定元年庚辰再荣。金宣帝贞二年毁于兵燹。后八十年甲午，为元世祖至元三十一年，故根重发，至明洪武二十二年己巳，凡九十六年。高三丈，围四尺。自始植下，逮宏治十二年，则二千九百七十八年，因灾复毁。今其干不荣不枯，其坚如铁。碑记有诗：“崔嵬俯殿阿，旋转左文多。岂乏风霜剪，灵根自不磨”。宋人纪载，言桧有二株，东者纹左旋，西者纹右旋，则先陨其右，未及详矣。康熙甲子，上东巡，有《御制桧赋》。 \\n ○岁入岁出 \\n 我朝经制地丁税课，约计每年三千八百万有奇。每年费用俸饷，约计三千四百万有奇。加以水旱、蠲免、赈恤，所余不过三百万。一遭兵兴及地方巨务，用每不敷，故开捐出于不得已，旋停亦旋复也。此其成数。见乾隆十三年御史张惟寅疏。 \\n ○周谆元像 \\n 雍正时，周谆元守松江三载，弊绝风清，开河劝农，实心任事。卒之日，民扶老携幼哭奠，日以千数。其病也，以额患恶疮，民刻木为像，当患处适有木节，宛肖，相共惊愕。建祠城北，奉为神明焉。 \\n ○进士题名碑 \\n 进士题名之制，自唐时慈恩寺塔下立碑，至我朝皆建于太学戟门外。自顺治丙戌、康熙戊戌，皆有题名碑。唐熙五年，辅政大臣裁省其费，以后皆诸进士捐资立石。后雍正癸卯、甲辰两科进士题名碑，诏工部正项钱粮建立，康熙辛丑，亦行补建。嗣后照旧例题请。 \\n ○丧礼三年 \\n 自汉文短丧后，行三年之礼者，则有晋武帝、魏孝文帝、后周武帝、宋孝宗。然晋武礼不备。孝文礼备矣，而服非所服。周武衰麻苫凶，最为贤行，而在丧频出游幸，无虑门庭之寇，兴师伐邻。先儒胡致堂讥其不学礼之过。我皇上至仁大孝，谅暗时斋居素服，历三年如一日，史册实所未有。 \\n ○举人路引 \\n 国初举人会试落第后，顺天府例给路引一纸，方许回籍。来科起文会试呈验，无者地方官每多留难，不敢给文。雍正时，祭酒王传诊罢之。乾隆初定制：举人会试，藩司所给公事银两，回籍验其落卷，无则追还入官，亦路引之意也。 \\n ○割断足筋 \\n 往制，盛京逃人有割断足筋之刑。康熙五十二年，都统苏努条奏议准：拿获皇城门、畅春苑偷盗之贼，割断两边；京城内外越墙、挖孔、撬门偷窃之贼，割断一边；在道抽取人物者，三犯亦割断一边。五十三年，又准偷刨人参之贼，为首者割断两边，为从者割断一边。雍正三年，特旨永远停止。 \\n ○躬耕籍田 \\n 雍正时，上躬耕籍田。曾于观耕台座位前令农夫等向上行礼，接受牛只、耒耜等项，并赐耆老三十四名、上农夫十名、下农夫十名，每名布四匹，每年皆如此。恭读《乐善堂御制文集》，内称上勤劳民事，洁诚孝享，每逢秉耒，辄增加一推。故历今均四推云。 \\n ○得谥文贞 \\n 唐之谥文贞者，即宋之文正，于谥法最美，我朝王崇简、张玉书、李光地诸公均叨赐予。 \\n ○循环印 \\n 昔巡按御史印各二，新任带一印赴任，旧任带一印复命，以备中途有应奏，谓之“循环印”。后巡按裁，而巡盐犹踵其制。雍正三年，都察院以恐有推诿、更换，奏罢之。 \\n ○颁历 \\n 国制：钦天监于每年二月初一日进呈来岁历，四月颁于各省刊刻，十月朔颁布民间。各藩司掌钦天监历日印一颗。 \\n ○陈宾 \\n 陈宾，海康人，康熙甲戌进士。尝为四川学道，与年羹尧同城居，不相交际。后年党获罪者众，独为世宗所褒。初为台湾令，一切规制，多所建创，累进巡抚。操守清廉，圣祖曾比之入定高僧。后卒赠礼部尚书，谥清端。子居隆，举孝廉方正。 \\n ○王顼龄 \\n 王顼龄，华亭人，以进士授太常博士。康熙己未，举博学鸿词，授编修，累官工部尚书。一生勤慎。大拜之日，门庭寂然，为圣祖所褒。雍正初，凡三奏乞归，始蒙上允。其口占云：“从此光阴为我有，当年白傅咏清娱。分司犹有行香务，争似归田一事无。”旋卒于京，年八十有四，谥文恭。上恩赐加祭二次，并辍朝一日，官员有系伊门生者，令其素服持丧。定制：非亲王无辍朝者，此旷典也。文恭之父广心，官御史。弟九龄、鸿绪皆跻九列。子正詹事图炳，康熙壬辰钦赐进士，纂修内廷，工书画。 \\n ○圣迹图像 \\n 雍正时，衍圣公刻圣迹图像，疏乞圣制序文，弁简以藏。 \\n ○保举博学鸿才 \\n 雍正十一年，诏天下保举博学鸿才。久之，人数不多。覆降谕，有实学者，得自陈于所在官司，学政录送。迁延未试，上已升遐。迨乾隆元年，诏集已至百七十余人，亲试阙下，得一等五人、二等十人，皆授翰林。其余人文多不副所举，而以不通斥逐者七人。保举之两江督赵宏恩、江苏学政张廷璐、安徽学政孙嘉淦皆镌级。再试续到者，取四人。而相卿朱荃后督学四川，以获罪脱逃，大负遴选至意。是举侍郎方苞负重望，荐士至十五人，无一录取者，时论訾之。 \\n ○御书匾额 \\n 雍正三年，颁御书额悬先师庙，并赐颜、曾、思、孟、闵、仲六贤庙及七姓后裔匾额，以示尊崇奖励。至圣裔曰：“钦承圣绪”，颜子庙曰：“德冠四科”，曾子庙曰：“道传一贯”，子思庙曰：“性天述祖”，孟子庙曰：“守先待后”，闵子庙曰：“躬行至孝”，仲子庙曰：“圣道干城”，复圣裔曰：“四箴常序”，宗圣裔曰：“省身念祖”，述圣裔曰：“六艺世家”，亚圣裔曰：“七为贻矩”，闵贤裔曰：“门宗孝行”，仲贤裔曰：“勇行诒范”。 \\n ○劝输裕贮 \\n 雍正三年，江浙、江西、湖广、河南、山西、陕西、两广、云贵各报有秋，命督抚劝谕绅衿、黎庶，各从所愿，不勒多寡之限，以积贮备荒。乾隆初，大学士鄂尔泰奏准：凡愿输助赈者，皆以“乐善好施”四字旌之。 \\n ○二于成龙 \\n 于成龙，号北溟，山西永宁州人。由副榜贡生起家，康熙中，官至两江总督。刚方清节，著于朝野，为一代名臣。卒官之日，敝衣粗饰，囊橐皆空。赠太子太保，谥清端。始，江宁驻防满兵骄纵不法；三藩未靖，绿旗兵时有征调，皆宿民舍，责以贡给。成龙立诛满兵之扰民者，题请兵丁行坐有粮，不得入人家。至今赖之。后其子准以特阴官至巡抚。削籍十余年，宪皇帝犹传旨召见。初，清端由直抚迁两江任，奏带通州牧于成龙补江宁守，不以同名为嫌。未几升臬司，不十日，命督理高宝下河事务，再迁直抚，入为总宪，出为总河，亦有名于时。字振甲，奏天旗人，谥勤襄。 \\n ○定年羹尧罪 \\n 雍正三年，议政大臣等审拟年羹尧罪款：大逆之罪五、欺罔之罪九、僭越之罪十六、狂悖之罪十三、专擅之罪六、贪黩之罪十八、侵蚀之罪十五、忌刻之罪六、残忍之罪四。胪列九十二大罪，请诛大逆，以正国法。上特念其清海功，赐令自尽，惟立决占象人邹鲁与其子年富，可想见圣人如天之仁。凡年党职官四十余人，皆削职审拟有差。 \\n ○会考府 \\n 雍正初设会考府，察核各部奏销钱粮。三年，即奉旨停罢。 \\n ○设盐义仓 \\n 雍正四年设扬州盐义仓。原银三十万两，即在扬州买贮米谷，每年存七粜三。米贵时开仓平粜，以裨民食。 \\n ○兄弟显达 \\n 我朝江南兄弟显达称极盛者：昆山刑部尚书徐乾学，弟正詹事兼礼部侍郎秉义，大学士元文号立斋。华亭大学士王顼龄，弟左都御史九龄号子武、户部尚书鸿绪。桐城之张亦堪鼎足焉。韩以丕振文风，戊辰主会闱，亦称得人。 \\n ○江南负文名者 \\n 康熙时，江南负文名，操时文选政者，宜兴储同人最有法度，桐城戴田有颇尚清奇，长洲汪武曹、吴县吴荆山同时竞爽，皆取裁于何屺瞻。何素精于考据，严于文律，自作尚不逮焉。 \\n ○彭维新 \\n 彭维新，字肇周，号石源，湖南茶陵人。弱冠第康熙丙戌进士，授编修，时太翁犹应童子试。先督学山东，刻薄矫情，再之浙江，割裂圣经以命题，如“毛毛草草”之类，且限以晷刻，震以金鼓以窘之。每试一郡，动经数月，录取招覆，有至七八次者。及刊刻试卷，又无一文可采。莅任二载，岁校未周，以少詹改授直隶臬司而去。雍正七年，以吏侍查江苏积欠。逾年，淮南水灾，复奉命督赈。凡民有一物，挟一艺者概不入册，意在节省也。复命晋总宪，拜户部尚书，协理大学士事。年未五十，且具庆。十一年冬，果亲王劾之，以植党营私坐斩监候。十三年冬，高宗复起用故官，以父丧不请卸事，为御史王峻所劾而归。乾隆七年再召用，终不替清廉之知。 \\n ○范时绎任江督 \\n 雍正时，范时绎任两江督，镇静和平，养廉之外，苞苜不入。上闻其清贫，降旨褒美，命三巡抚酌议养赡。放衙夜静，惟闻诸子读书声。范氏先有承烈、承勋相继任两江督，及时绎至，题其堂曰“三到”，亦盛事也。 \\n ○赵晋作弊 \\n 康熙辛卯，江南主试赵晋以作弊罪斩。时偕左副都御史左必藩往，故江南谣云：“左邱明双眼无珠，赵子龙浑身是胆。” \\n ○生员引见 \\n 雍正四年，特旨诏直省学臣于三年任满，将生员中实在人品端方，有猷有守之士，大省举四五人，小省举二三人送部引见，亲试录用县令及国子监属官有差。其不称旨者镌学臣级。至乾隆时始罢引见之例。 \\n ○蔡嵩雇成天 \\n 蔡嵩，康熙癸巳进士。雍正六年官内阁学士，因吕严案株连逮治，籍没资囊。得娄县丁酉举人雇良哉六章。上见之，嘉美成天，内召，嵩亦赦免。庚戌赐成天进士，授编修，教习内廷。乾隆初元，奉敕编集《御制乐善堂诗文集》。成，以老辞归。 \\n ○学院 \\n 旧例：除直隶、江南、浙江皆学院，与督抚平行，余省为学道。后由翰林、科、道点差者，亦移学院，间亦给坐名敕书。由部属者，则为按察司佥事，由参议、知府升补者，则为按察司副使。雍正时，有旨：“以但□本官，不论职掌，非是。”乃定议：凡部属等官应学政之任者，俱加翰林院编修衔，使名实相称。任满仍补原班。 \\n ○富宁安 \\n 康熙时，满洲富宁安奉命征西。在疆场逾十年，使策妄归诚，西藏底定。缮城垣、治甲兵以固哈密，厥功甚伟。传言其身材伟壮，勇冠百僚。每夜眠，呼吸如雷，常令仆数人震扰之，使不得熟寝，不然则气厥。诚异人也。 \\n ○孔子圣诞 \\n 雍正五年，诏自今八月二十七日先师孔子圣诞之期，禁止屠宰。按：圣诞干支，为庚戌、戊子、庚子、甲申，周正十月也。又，二月十八日为忌辰。 \\n ○黎志远劾年羹尧 \\n 黎志远，福建长汀人，康熙己丑进士。官御史时，值年羹尧宠荣之际，密奏其专擅贪污事，上寝其疏。及羹尧败，乃出以示群臣，嘉其刚正敢言。历官大廷尉。建言于人所不敢言之时，良足多也。 \\n ○各级封册 \\n 国制：凡册封亲王、郡王与上皇太皇、皇后、福晋等册，用玉、金、银有差。其文皆用镌刻，涂以金与青。若贝勒、贝子、郡君、县君皆纸册，用赭金黄套面、银签。镇国以下，龙边诰命，锦面玉轴，牙签黄带、公侯以下，锦面犀轴。官员诰、敕命：一品玉轴，鹤及狮锦面；二品犀轴，赤尾虎锦面；三、四品贴金轴，瑞荷锦面；五品角轴，瑞草锦面；六品以下角轴，葵花锦面。诰命用五色丝织文，曰：“奉天诰命”，敕命用纯白绫织文，曰：“奉天敕命”。俱织升降龙文及满、汉字。 \\n ○约束捐纳之贡、监 \\n 雍正五年，定捐纳贡、监学臣约束之制：凡应行褫革，事属督抚者，地方官申报督抚，转咨学政；事属学政者，地方官申报学政，转咨督抚。使各有约束之责。 \\n ○昆山徐氏 \\n 昆山徐氏乾学等，以同胞昆弟三人先后得鼎甲，跻无仕，洵为科名盛事。相传徐之父坦庵、母顾夫人当明末兵乱，有武将俘妇女数十人，扃徐别室，顾设计纵火出之。及三子登第，人谓阴德之报。婿申穟亦举顺天庚子江南解元，联捷成进士，逮后科第绵长。曾记其厅事一联云：“祖孙、父子、兄弟、叔侄，加以外甥宅相，女婿门楣，人人得第；子午、卯酉、辰戌、丑未，兼于丁巳乡闱，己亥会试，岁岁登科。”诚足传也。 \\n ○荐举生员 \\n 雍正五年，特旨命州县会同教官，将府、州、县学之贡生、生员内，居家孝友、行止端方，才能办事而文理可观者，秉公确查。一学各举一人，申报各上司奏闻。其僻远小学无可举者听。倘轻忽滥举，照溺职革职，徇情受贿则加倍治罪。寻于八年八月停止。以举多非其人，殊负旁求旷典也。 \\n ○师生同名 \\n 国初，张桐城癸丑分房，得海盐张英，仕致部郎。每投刺谒师，名加玉傍以别之。马鸣銮，字思讠刃，昆山人，癸丑进士。丙辰以编修分房，得山西马鸣銮。二事特奇。 \\n ○禁优人演圣贤 \\n 优人演剧，多亵渎圣贤。康熙初，禁不得装孔子及诸贤。至雍正五年，并禁演关帝。从宣化总兵李如柏请也。 \\n ○禁用谀词 \\n 雍正五年，副总河嵇曾筠奏沁、黄二河水势安澜疏内，有“洪福齐天，河伯效灵”语。上以“齐天”字样实为越理，即“效灵”亦览之不安，降旨通行禁止。 \\n ○居家帽顶 \\n 雍正五年冬十月，增王公及大小官员居家帽顶之制。 \\n ○乡试同考官 \\n 雍正五年，令嗣后各省乡试同考官，调邻省在籍进士、举人充任，不用府、州、县职官。乾隆丙辰恩科仍复旧制，此例停止。 \\n ○沈近思 \\n 沈近思，钱塘人，少出家隐云林。或劝之就学，举康熙庚辰进士，累官广西同知。雍正时卓异引见，特擢文选司郎中。未逾年，晋少宰。卒赠尚书，谥端恪。 \\n ○嵇文敏公 \\n 嵇文敏，武进人，康熙丙戌进士。五年之内，由编修至尚书，寻晋大冢宰，总督北河。复拜大学士，又领南河总督，督修浙江海塘，卒于工所。虽居揆席而未尝一日立朝右，宦迹颇奇。 \\n ○盐之种类 \\n 河东盐池，每于四、五、六月人力浇晒种盐。交八月风转西北，日色渐淡，即各停止。雍正五年八月初三日起，至十一月初七，八十余日不需人力，自然滋生至七百余万斤。形洁味美，为未有之奇征。经巡盐御史顾琮奏报。闻海水由人力煎熬成盐者，谓之末盐。颗盐出于天畦陇，既成，泱水以灌，俟南风起，自然凝为颗。今解州之盐是也。按：青盐乃池盐，生于土，出西羌。又有光明盐，生于川之山崖，即水晶盐。又有石盐，生于石，木盐，生于树；蓬盐，生于草之地。 \\n ○魏廷珍骨鲠 \\n 魏廷珍，直隶景州人，康熙癸巳探花。精于算法。赋性骨鲠，累遭世庙训饬，而向用不衰。总督漕运时，上命国师文觉往南朝山，仪卫尊严等王公，所过地方，官员膜拜如弟子。至淮督关，年希尧首先行此礼，大学士河督嵇曾筠不得已从之，魏独植立徜徉，且上疏，言臣不能从佛法。上亦不之罪也。 \\n ○西藏设官 \\n 西藏地分前后，相距千余里。后藏西南毗连巴勒布番界，距后藏千数百里。乾隆五十三年侵犯后藏边境，经官兵申讨，畏威服罪，始移驻唐古忒兵丁防守。其设官如名“噶布伦”者，总理全藏事务；“戴绷”管理番兵之职；“第巴”为守土之官；均由驻藏大臣会商达赖喇嘛酌定奏补。外有理藩院司员，由京简放，事司达木额鲁特及三十九族番子事务。其管理刑法头人，番语呼为“朗仔辖”，凡唐古忒番人犯罪者，分别轻重，罚以金、银、牛、羊，即行减免。此国例也。 \\n ○西藏 \\n 西藏与廓尔喀、布鲁克各部落相连。凡系藏边境，设立鄂博，厘成疆域。其世家子弟，称为“东科尔”，遇有大小番目，多于东科尔中，选通晓书算，家道殷实者充补。其余番民、浜丁有出众者，亦准由定奉小头目擢升古奉。又寺中首领谓之“堪布”，凡大寺坐床堪布，可得布施，管理寺内庄田，由熟悉经占者补放。向来藏内商上并不铸钱，专赖与廓尔喀易换。乾隆五十八年，经福康安奏明，商上准其铸造银钱，统用纹银。正面铸汉字“唐古忒”，背面铸“乾隆宝藏”。纹银一两，易换新铸钱文六圆，易换巴勒布旧钱八圆。凡商上收纳及采买各物，概准此。 \\n ○冬月奏赈 \\n 我朝每年冬月，谕各省督抚：有被灾应加赈者，预奏。俟新春元日降旨蠲缓。虽一隅偏灾，亦惠所必施。锡福春祺，率成常例。 \\n ○上元呈艺 \\n 回部以铜绳技为最奇，每于上元节，宴庆霄楼前呈艺，必获厚赏。自乾隆辛卯间，有因醉登竿，遂致颠仆者。上念不以戏伤人命，永停此技。北小花园内侍能育蟋蟀，亦于上元节宴陈设。皆常例也。 \\n ○北漠饲马 \\n 北漠三月马始生驹，取牝马令驹叩乳，少饲之，即执驹别系于长绠，其名曰：“遮勒”。妇人漉马湩为浆，其名曰：“七格”。至四月初，咸于穹庐中插柳祈福以尝新。于是为□马之宴。盖蒙古旧俗所最重也。 \\n ○邹小山题画诗 \\n 邹小山宗伯工画，尝进呈花卉、山水小册各二十四种，自题云：“画中诗，诗中画”。尤爱其题花卉句。如绿萼梅云：“青山千亩白，流水一春香。”瓯兰云：“静如仁者寿，香比圣之清。”杜鹃云：“翠烟深夜月，锦水旧东风。”夜来香云：“红尘飞不到，玉露夜生凉。”其山水则各系唐诗二句，盖欲自拟王摩诘，因借东坡跋语取义耳。 \\n ○先秋麦 \\n 北方麦收最重，故农谚云：“一麦抵三秋”。有一种早穗者，谓之“先秋麦”。 \\n ○古北口无榷司 \\n 凡关皆有征税，惟古北口不设榷司。康熙时遗制也。 \\n ○秋谚 \\n 南方谓立秋日雨不止，必致秋霖，故有“立秋十八暴”之谚。北地人谓立秋日雨，秋月雨反少，谓之“秋吊”，立秋日不雨，则秋雨必多，谓之“秋傻”。又称立秋前三日雨，谓之“骑秋”，主岁丰，南北占验，亦有不同。 \\n ○蒙古话 \\n 蒙古语谓旧为“波罗”，谓城为“河屯”，谓山之有灵应者曰：“海喇堪”，谓善驰射、能命中者曰：“默尔根”。 \\n ○京师粥厂 \\n 京师五城自十月朔日始，每城设厂二，官给薪米，日炊粥以赡贫民。远近咸集，饥寒者赖以饱暖。至来岁春融始撤，虽丰年亦然。或遇歉岁谷贵，则酌展其期。 \\n ○坤宁官祀神 \\n 国朝旧制：每岁孟冬朔，于坤宁宫立竿祀神。礼成，宣皇子、皇孙，曾并简王公大臣等至内，列茵侍坐，分食祭肉。此锡广惠之意也。 \\n ○礼轿 \\n 旧例：诣天坛斋宫，皆御礼轿。乾隆七年始定乘辇之制。或遇石街积雪，仍从銮仪卫请，乘用礼轿。 \\n ○淳化阁帖 \\n 内府所刻帖，三希堂帖，嵌于阅古楼；墨妙轩帖，嵌于万寿山惠山园中。乾隆癸巳，重刻淳化阁帖成。适长春园中新构文轩落成，右、左廊各十二楹，每楹分嵌六石，即以淳化名轩。尝拓四百部，分赐群臣。内府拓帖，多用乌金拓，独此仿蝉翼拓，犹存古意。 \\n ○经筵进讲 \\n 每岁经筵进讲，例春、秋仲月举行。近以秋木兰，惟行于春仲。凡进讲先书次经，书与经各先清次汉。每讲官一巡毕，即发御论一通，则以清、汉语分讲。是日讲官及侍班官并补服，惟讲官加服领袖袍。 \\n ○仿铸钟 \\n 乾隆己卯年冬间，江西临江得古钟十一枚。诏厘定宫悬声振之节，仿铸入乐。并制特磬，用昭条理。其古钟阙一者，兼为补完十二，贮之韵古堂内。 \\n ○御用舟名 \\n 凡巡幸江西淀津所乘之舟，名“安福舻”，“卧游书室”，则御园内舟名也。 \\n ○痕都斯坦 \\n 回人皆善贾。痕都斯坦，回城一大国。其地当印度绝远，而懋迁每至叶尔羌，故得其玉器充贡献者最多。闻其攻玉，纯用水磨，工省而制精，尤内地所不及也。 \\n ○晚香玉 \\n 晚香玉花，乃西洋种，洋名“土〈香必〉嬴斯”。康熙年间御赐今名。 \\n ○普陀宗乘庙 \\n 普陀宗乘庙，建于热河狮子园东。乾隆庚寅、辛卯间，叠逢国庆，旧藩、新附蒙古诸部落咸集庆祝。诏仿西藏布达拉都网法式，建此迓厘。且蒙古皆重黄教，并寓怀柔之意。梵语“布达拉，华言切音“普陀”也。 \\n ○木兰围场 \\n 木兰，周千余里，本喀尔沁、敖汉、翁牛特诸部地。康熙年间，其王公等以地进献，遂为围场。防近省流民估垦，每于边界依谷口植柳为援，以示限制。 \\n ○木兰行围 \\n 木兰行围，每撤围时，两翼俱以蓝旗为首。每翼数骑，拥纛飞驰，谓之“跑马图哩”。将至看城，喧呼“玛喇哈”，则围合矣。每于围中射得鹿，即燃松枝炙食，并分赐扈行近御诸臣及扎萨克王公等。 \\n ○色尔克斯马 \\n 色尔克斯，为洪豁尔所属界，邻俄罗斯。乾隆年间，土尔扈特归顺，携其所产马贡至天闲。调良适用，御赐名“宝吉骝”。又有名“锦云骓”者，善涉淖。向称哈萨克素产良马，若色尔克斯，更在哈萨克西北，从未通中国。名马远徕，尤为希觏。 \\n ○编纂四库全书 \\n 御花园攡藻堂中，本就大内所有书籍分贮四库。乾隆辛卯、壬辰，屡诏访集天下遗书，于是各省大吏、搜集所属呈出者，汇送京师，都下藏书之家及四方仕宦于朝者，咸以书献，人思甄录为幸。复允馆臣请，编校翰林署所贮之《永乐大典》，特命内廷大学士等为总裁，抡选翰林、分司校择。辑书之始，请锡嘉名，命以《四库全书》，就翰林院署设局编纂。其校勘《永乐大典》者，于原心亭列席；校勘遗书者，于宝善亭列席。部曹及子官属，亦有选预纂修者，在籍进士、举人征预分校者五人。特谕内府司官办给饮膳，盛夏、隆冬，颁冰给炭。凡书佳者，悉缮录汇列四库。次则标存名目，附列书末。其不经及伪托者，概从摈斥。书篇仿《永乐大典》式，印界朱阑。选举、贡、监生字画端楷者，就武英殿书局分领缮写。于全书内择其精醇，先为荟要，缮贮攡藻堂，即以武英殿纂修翰林分校荟要，选派中书、助教等官，司全书覆校、分校事。每分校二员，设覆校一员，重加磨勘。书内有关学术经济者，咸付刊印，用广流传。仿宋人活版字法，刊成单字排印。书函每以浆气致蠹，易以木匣。经、史、子、集，以青、赤、白、黑四色分别装潢。通计每分三万六千册。凡内外献到之书，皆钤以翰林院印，事竣仍给还其家，并蒙宸翰弁题简端，俾世守珍Ｅ６７，益增艺林佳话。其时司总纂者，纪编修蒙恩即升侍读，陆郎中改擢侍读，尤为异数。 \\n ○扫雪培树 \\n 大内及御园各处每逢雪后，命步兵及苑户扫取培壅树根，因即行赏，岁以为例。 \\n ○赐宴外藩 \\n 每岁上元节，例于御园西敞处盛陈灯火，赐宴外藩。凡蒙古入觐及朝正外藩、年班回部，皆得列坐预观。亦盛典也。 \\n ○词臣荣遇 \\n 乾隆时，儒臣以耆年宿学，退居林下，渥承恩眷者，惟沈确士，钱香树为最。凡御制诗章，时附驿寄，命之赓和。壬午南巡，两人同舟迎驾，曾赐以诗，有“二老江浙之大老”句。后沈文恪以梓国朝诗失检，又制徐逆述夔传，被谴。惟钱文端始终受恩无间。上最喜其“鹿驯岩畔当童扶”句。后驻跸香山，适钱奏抵家折至，上即于折内批答，以“香山适接还乡信，即景尤思扶鹿人”二语，随续成全什以赐。词臣荣遇，古未之见。 \\n ○丰泽园演耕 \\n 我朝耕籍之典，除遇巡幸外出，岁必亲临。前期，每于丰泽园演耕，临憩春耦斋，亦旧例也。 \\n ○墨刻耕织图 \\n 盘山农乐轩内，贮墨刻耕织图，系康熙三十五年泐石者。 \\n ○八旗兵制 \\n 我朝满州兵制，以黄、白、红、蓝，正、镶各一，列为八旅，分两翼，各按方居京城。内蒙古、汉军兵亦如之。复抡其精者，为健锐、火器二营，聚居香山西顶，便于操练。外省营制，则用绿旗汉兵分列营伍，而南北诸大省亦间用满洲兵驻守，内外相维，立法尽善，然总未如宋仁宗时百二十五万之多也。 \\n ○尖营 \\n “尖营”之语，不见经史。今以停跸处为尖营，遂成通称。 \\n ○阿里卜 \\n 阿里卜，回书名。回人之读其书者，必始于此。 \\n ○都护遗意 \\n 元世祖至元时，置畏吾都护。畏吾，即今卫拉特，又名土尔扈特，即准噶尔四卫拉特之一。厄鲁特都护之官今虽不设，然新疆惟伊犁、乌鲁木齐、巴里坤等处置有将军、提督等官，管辖军民。其余各回部，遣大臣、侍卫等轮班镇抚之。虽曰钦差，亦都护之遗意也。 \\n ○天禄琳琅 \\n 乾隆甲子年，始辨订宋、金、元、明旧板书籍，汇为《天禄琳琅》。至乙未重校，凡伪充宋、元椠印者，俱详加别择。内如最善本之《前汉书》，前有赵孟頫、王世真像。上亦命写御容于卷端，每部皆钤用“天禄琳琅之玺”。 \\n ○郭知达集九家注杜诗 \\n 宋《郭知达集九家注杜诗》，旧藏武英殿，仅为库贮陈编，无有知其为宋椠者，后以校勘《四库全书》，移所书籍，始蒙鉴赏，列入《天禄琳琅》上等。九家注，乃王文公、宋景文、豫章先生、王源叔、薛梦符、杜时可、鲍文虎、师民瞻、赵彦材，见于知达叙。其言王文公即王安石，宋景文即宋祁，王源叔名洙，薛梦符、鲍文虎即其名，豫章先生盖黄庭坚也。版刻于广东，详见曾噩序。卷后署云：“宝庆乙酉，广东漕司铸板。”马端临《文献通考》载此版亦为善本。 \\n ○准部玉盘 \\n 平定伊犁以后，阿睦尔撒纳叛走。王师追擒，得其所弃玉盘一。径二尺，围六尺有奇，中可受水一石，盖准部琢以盛湩浆者。戊寅进献。及耕屯既开，壬午春垦地者，复获其一以进。形制、尺寸并同，皆有御制诗纪之。 \\n ○五百家注韩昌黎集 \\n 宋版《五百家注韩昌黎集》，名为“五百家注”，其实姓名可考者，仅一百四十有家。余二百三十家逸其姓氏，合计亦不能足数。而所采用主注更不能遍及。又《柳宗元集》亦有“五百家注”，所载姓名更少于此。 \\n ○玛尔岱山玉 \\n 玛尔岱山，在叶尔羌西南。所产之玉，材质较和阗玉河所产石子，虽精美稍逊，而博大过之，玉工号为“山料玉”。乾隆时制造特磬，专员往采，得大玉，约重三千余斤。由冰面拽运，辇至京师，琢成大玉瓮，集内廷诸臣联句纪事。旁一峰名辟尔山，产玉皆绿色。 \\n ○玉泉山泉水 \\n 北方无不冻之河，惟玉泉山河经冬不冻，以灵泉发皇也。泉水最轻，乾隆时，曾制银斗量之，斗重一两。伊逊水亦然。其余名泉比之，有加重二三厘至一分者，独雪水较玉泉斗轻三厘。凡山下所出之泉，诚无过玉泉者。详见御制“玉泉山，天下第一泉也”。 \\n ○时辰表 \\n 时辰表，来自西洋，每日上弦一次，昼夜周行，随大小针所指，以定时刻，分数，寒暑无异。按《周礼·挈壶氏》，及冬，则以火爨鼎水而沸之，而沃之。盖因冬水冻，漏不下，故需火炊水沸以沃之也。今洋表冬寒不冻，无藉爨沃，其法为更精耳。 \\n ○历代帝王庙祀典 \\n 历代帝王庙位次，旧时惟祀开创之君及守成令辟，每代不过一二位。康熙六十年，诏以历来祀典，或祀其子而不及其父，祀其臣而不及其君，未为允协。敕廷臣另议，非大无道失国者皆祀之。又以明之国事，坏于神、光、熹三宗，而不亡于愍帝，谕撤神、光、熹三宗，而祀愍帝。实千古不易之公论。 \\n ○虎枪侍卫 \\n 凡上临幸所至，虎枪侍卫执枪立侧，谓之“仪枪”。虽名以刺虎，实不过效勤当差而已。 \\n ○岁朝图 \\n 乾清宫西暖阁几上虎钅享内，贡吉祥草。乾隆时，曾与回部岁贡苹果、石榴、木瓜三果贮盘，绘为“岁朝图”，因以联句。 \\n ○听法松 \\n 香山静宜园，有二十八景。香山寺中松，盖数百年物，向称“听法松”，定为二十八景之一。 \\n ○青芝岫 \\n 米万钟既得异石于大房山，束牲载书以告。甬东薛冈见之，复代石报米书。二书当时传诵，以为韵事，详见《春明梦余录》。后石弃至良乡县多年，乾隆年间，运至于昆明湖之乐寿堂，名之曰“青芝岫”。 \\n ○绰尔齐 \\n 关外蝉声，较内地宏而直，蒙古人谓之“绰尔齐”，绰尔齐者，胡笳奏曲人也。以蝉声相似，故名之。 \\n ○阿达密 \\n 凡秋列围者，计一千二百人，皆四十八旗蒙古。每入崖口，第一围用三四百人，于平甸列小围，国语谓之“阿达密”。 \\n ○旧五代史 \\n 宋开宝中，诏修五代史。卢多逊诸人同修，宰相薛居正监修。书成，凡五十卷。其后欧阳修别撰《五代史记》七十五卷，藏于家。修殁后，官为刊印，与薛史并行。当时以薛史为旧史，欧史为新史。至金章宗泰和时，始诏学官专用欧阳史，于是薛史遂微。元、明以来，传本渐就湮没。我朝修《四库全书》，词臣于《永乐大典》各韵所引甄录条系，得之八九，复采《册府元龟》、《太平御览》、《通鉴考异》、《五代会要》诸书，以补其缺，卷帙悉符原书。允馆臣请，仿刘晌《旧唐书》之例，列于《二十三史》，刊布学官。薛史文笔虽不及欧史谨严，而叙事详核，司马温公《通鉴》多采用之。 \\n ○花翎黄褂 \\n 汉文职大臣由鼎甲出身者，无赏花翎、黄褂之例。乾隆四十一年，征剿金川功成，大学士于敏中蒙恩赏赍，并与诸功臣绘像紫光阁中，异数也。 \\n ○春秋捞玉 \\n 《西域记》：于阗国玉池每以端午日取玉云云，今无其事，惟以春、秋捞玉充贡。玉以从水捞出者为佳，其产于山者，体质颇大，而精粹不如。 \\n ○郊劳平金川将士 \\n 乾隆丙申，平定金川。凯旋时，上迎劳将军阿桂等于良乡黄新庄郊台。先陈得胜纛于台上，上率成功将士及王公大臣等行礼。是时台下鸣螺，铙歌乐作。拜纛后，将军、参赞趋御幄座次，行抱见礼，抚慰赐赍，皆循旧例。 \\n ○午门受俘 \\n 午门受俘礼，乾隆年间凡四举是典：乙亥六月，征剿准噶尔，先获青海数酋来献，是年十月平定后，复获达瓦齐等，槛解京师；庚辰正月平定回部，函霍集占之首以献；丙申四月平定两金川，逆酋、党羽全就俘获，并御午门受之。 \\n ○紫光阁 \\n 乾隆辛巳年，落成紫光阁。壁间旧列西师战图。平定两金川后，诏择其事最大，战最伟者绘之。凡十六帧，并揭阁壁。 \\n ○安远庙 \\n 蒙古素奉黄教，伊犁之固尔札庙庄严特盛，尤其所尊礼者。乾隆年间，仿其制建安远庙于热河。每岁驻毕时，外藩集此瞻礼，益增欢喜。此亦寓柔怀远人之意也。 \\n ○曼殊师利 \\n 五台山为文殊师利道场，梵语谓之“曼殊师利”。山麓有寺，曰“殊像”，传是文殊示现处。曼殊师利，焚帙读作平声，其音近满珠，故西X藏Z达D赖喇嘛等每于新岁献丹书，称“曼殊师利大皇帝”云云，盖以曼殊讹为满洲也。 \\n ○千尺雪 \\n 千尺雪在苏州寒山。乾隆辛未南巡，曾题诗纪胜。西苑、热河、盘山并各仿其制为之。写图凡四，每处Ｅ６７四卷。 \\n ○额赋抵算 \\n 我朝定制：地方遇水、旱偏灾，视成灾分数轻重，蠲免本年正赋。或未奉旨以前，百姓有已经输纳者，即抵作来年额赋，以纾民力。非若前朝之不准抵算，虚受蠲免之恩也。 \\n ○回部伯克 \\n 伯克，回部官名，而职掌及名号各不同。其曰：“阿奇木伯克”，总理一城事务，若内地之都统；“伊什罕伯克”，协理事务，若内地之副都统。其品级则自三品至七品不等，皆以城务大小为差。 \\n ○马政 \\n 我朝马政，较前史所载殊得实用。凡圈圉之马，分布于上都达布逊诺尔、达里冈爱、乌梁海、大凌河暨左右两翼各场牧放，及各蒙古部落滋牧者，共二十万二千八百余匹，各就水草字育，仍岁有孽生。又满、汉各营及各省驿递、塘站马，共二十二万五千二百余匹，皆月给马乾银，各就所在分饲之。 \\n ○御门听政 \\n 御门听政，原指乾清门，上驻西苑，则御勤政殿举行此典。凡吏部题缺本进呈，往往折角，届期，满内阁学士奏折本。率系背诵，凡记忆未熟，及清语生疏者，每或遗忘、舛错，视为难事。 \\n ○赫图阿拉 \\n 赫图阿拉，以汉语译之，即为“横甸”，在兴京南。乃我朝发祥地也。 \\n ○行营营制 \\n 行营之制，内外各四门。每门植大纛二。镶黄、镶白两旗在东；正黄、镶红两旗在西，正白旗在南，正红旗在北。因北面止有外围一门，故以两蓝旗并于南门，分日植之。内外围列帐，皆八旗护军宿卫。 \\n ○永陵神树 \\n 永陵内宝顶前生瑞榆一株。轮盘郁，圆覆如盖，实兆我大清万年景祚。尊曰：“神树”。 \\n ○御用拖床 \\n 冬日液池，上御拖床。其制似榻无足，似车无轮，以人挽行冰雪中，至便。有施毡幄及饰以龙凤者。 \\n ○东珠 \\n 东珠，出混同江及乌拉、宁古塔诸河中。匀圆莹白，大可半寸，小者亦如菽颗。王公等冠顶饰之，以多少分等秩。凡采珠者，乃打牲乌拉包衣下食粮人户，合数人为一起，谓之“珠轩”。以四月乘舟往，至八月回，各以所得珠纳之于官，如供赋然。 \\n ○人参佳者 \\n 昔陶宏景称人参上党者佳，今惟辽阳、吉林、宁古塔诸山中所产{艹侵}株滋盛，且味厚效神，上党直为凡品。盖神皋奥区，钟毓灵草，亦我朝王气悠长之一征耳。 \\n ○混同江 \\n 混同江发源长白山，国语曰：“松阿哩江”。“松阿哩”，汉语“天河”也。俗呼为“松花江”。江中产玉，色净绿，细腻温润，可中砚材，发墨与端溪同，品在歙坑之右。 \\n ○貂皮 \\n 貂产乌拉诸山林中。索伦人以捕貂为恒业，岁有贡额。第其等以行赏，冬时供御用裘冠。毛色以丰厚纯黑者为上，紫次之，黄又次之。毛润泽而香，由喜食松栗之故也。 \\n ○熊罴 \\n 盛京多窝集，茂密蓊翳，连林数十里，熊罴、每跧伏其中。熊し捷而罴憨猛，皆兽之绝有力者，乾隆甲戌，上行围，曾并殪之。罴重千余斤，熊亦及半。 \\n ○堪达汉 \\n “堪达汉”，国语“马樊□”也。是兽项下悬肉相似，故名。出黑龙江山中，性喜水，行水则速，行山返迟。似鹿而大，其角可作射〈韦〉，色如象牙，而坚白胜之。〈韦〉间环以黑章一线，即角中之通理，以点细密而匀正者为最。 \\n ○海东青 \\n 黑龙江出海东青。身小而健，其飞极高，能擒天鹅，羽〈方矣〉之最鸷者，《辍耕录》载，演雅言海青，羽中虎也，燕能制之，群集缘扑即坠云云。以小制大，亦犹腰黄啖虎之类也。 \\n ○盛京覃鳇 \\n 盛京之鱼肥美甲天下，而覃鳇尤奇。巨口细睛，鼻端有角，大者丈计，可三百斤。冬日辇以充庖备赐，亦有售于市肆者，都人目为珍品。是鱼出黑龙等江，非钓所能得。捕之者以网围至岸边，伺鱼首向岸，挽强射之，鱼负痛一跃而上，既至陆地，即易掩取。冬日或凿冰以捕，则必系长绳于箭，以掣取之。 \\n ○敕书 \\n 唐始有知书诰，至宋而其权益重。凡除拜谪免，皆有制词。我朝凡文武迁除，皆无之，惟外任大员，得给敕书，第视其品秩，明训数语。即“覃恩封诰”，亦各有成文，并论官不论人也。 \\n ○柳公权书兰亭诗 \\n 柳公权书兰亭诗，惟见于戏鸿堂。墨迹已入内府，列《石渠宝笈》上等。戏鸿堂所刻者，多有阙笔。乾隆戊戌间，诏于敏中就其漫漶阙画者，随边旁补成全字。同原刻本并董其昌临卷，及上所临董卷钩募勒石，共成四册。 \\n ○蒙古按塔哈 \\n 每岁木兰秋，诸蒙古扎萨克王公等毕集，随围典属，向以蒙古“按塔哈”称之。按塔哈者。国语谓“宾客”也。各蒙古本皆称臣，从不敢以宾客自居，然其来时适当鸿雁来宾之时。古所谓“雁臣”者，尤为贴切。 \\n ○尊师重道 \\n 我朝家法：皇子六岁，出就外傅。初入书房，见师傅彼此皆长揖。雍正时，命高安朱文端公轼直书房，持谕于懋勤殿行拜见礼，示尊重也。乾隆丙辰冬，文端病笃，上亲临其第视疾。文端力疾服朝服，令其子扶掖拜户外。上嘉其知礼，后于怀旧诗中称之为可停先生。 \\n ○岳钟琪 \\n 我朝汉提、镇中，有功可录者不乏人，而宣力三朝，名震诸番者，无出岳钟琪右。钟琪，陕西临洮人，初由同知改武，任游击，康熙时已擢四川提督。雍正元年，授奋威将军，征青海有功，予三等公爵，寻迁川陕总督。七年，授宁远大将军，由西路征剿噶尔丹策凌。十年，大学士鄂尔泰劾其玩忽纵贼，奏报不实，上宥之，仍留总督任，护大将军印，降公爵为三等侯。张广泗复劾其怪僻乖方，遂罢职、削爵，付法司鞫讯，拟以大辟，疏留中。乾隆十三年，以总兵衔剿金川逆酋，寻授四川提督。会大学士傅恒经略金川军务，酋畏慑乞隆，钟琪奉经略令，轻骑入番巢，晓以顺逆，示之不疑，莎罗奔即抒诚乞隆。凯旋，仍与三等功爵，赐号“威信”。十九年赴重庆督缉垫江逆匪陈琨等，事竣，还，卒于资州，赐恤如例。钟琪任川陕总督时，湖广逆犯曾静遣张熙投递逆书，钟琪佯与设誓，诱其吐实，即奏逮治。其荩诚智略，有足嘉者。 \\n ○习车战 \\n 岳钟琪征噶尔丹策凌时，议用车战，因设车骑营肄习之，终归无用，未免泥古之失耳。 \\n ○钱文端之母 \\n 钱文端之母陈太夫人，知书，工绘事。文端少时，每勖之学，有夜纺授经图，曾奏及，上嘉而题以诗，亦异数也。 \\n ○黄庭桂 \\n 汉军黄庭桂，康熙时充侍卫。雍正时，由提督迁四川总督。乾隆初年，并川、陕总督为一，廷桂专任四川提督。寻由提督授甘肃巡抚，擢陕、甘两省总督，官至大学士，仍兼总督。以叙平定准噶尔功，予世职，晋三等忠勤伯，赐双眼孔雀翎，红宝石顶，四团龙补。后赴凉州督办军需，病卒。上挽辞有“鞠躬尽瘁今诚已，诸葛而来此一人”之句。 \\n ○方观承 \\n 我朝以书记起用至大员者，惟桐城方恪敏一人。雍正十年，恪敏以监生随定边大将军平郡王福彭赴北路军营为书记。事竣，授内阁中书，为军机章京。因得通达治体，且娴章奏，氵存历至直隶总督。在任二十年，留心民瘼，如义仓、书院、留养、育婴各局，并督所属实力奉行。其筹办河务，亦得机要。 \\n — \\n ○闲散宗室 \\n 我朝宗室繁衍，向来闲散者例无顶戴。乾隆壬寅冬，谕将王、贝勒、贝子、公之子嗣，俱照蒙古王、公、台吉之例，分别给与顶戴。其余闲散，一概给四品顶戴。癸卯新正，锡宴颁赐，凡二千人。 \\n ○严禁宦寺弄权 \\n 世祖章皇帝定鼎以来，力惩前代阉寺弄权秕政。于顺治十二年谕立铁牌，严切敕谕：裁定内监员数。但有犯法干政，窃权纳贿，嘱托内外衙门，交结满、汉官员，越分奏事，及言官员贤否者，立置重典。圣训煌煌，禁制纂严。即所置宫殿总管，首领诸职，赏给顶戴，不过至四品而止，但执门禁、洒扫之役，皆统于内务府。与《周官》以阍寺内竖属之冢宰之法，实相吻合。 \\n ○鹘师赤 \\n 回人养鹰鹞者，谓之“鹘师赤”，居之京师，隶八旗。 \\n 附录 \\n ○武陵赵文恪公事略 \\n 公讳慎轸，字遵路，号笛楼，湖南武陵人。乾隆已酉拔贡，学使钱南园先生器之曰“人英也”。嘉庆元年成进士，选庶吉士，授编修，庚申、辛酉两校顺天乡试。改御史，奏川、楚善后事宜，上伟之。十年，分校会试。巡通州漕，革陋规，奏粮艘起拨事，发诸弊，转给事中。十二年，充江南副考官。母忧归，服除补原官。湖南学政某，以矜愎失士心，欲附公自固，列公诸子优等，公仍奏劾之，遂遣戍。十七年，授惠潮嘉道。宣教化，清狱讼，优礼诸生。海阳、普甯民械斗掳掠，聚众久，官不能治，公驰往，捕诛之。沿海民多寮居，藏匪销赃，公悉编入保甲，毁其栅寮，水陆获盗无数。十九年，迁广西按察使。庆远莠民蓝耀青以天地会结众敛钱，有廖五桂者，苦其侵暴，思结龙虎会敌之。揭帖中有“平治大元帅”及令地方助饷语，以恐吓村民。事发，布政司请往，将大其事，公不可，自往按治，诛耀青及五桂，胁从皆杖释之，自首免罪，民大安。复为条约，谕民间广种植、浚陂塘、严守望、堵岩洞，摘律例中易范者五十余事，刊示之。广东洋匪投诚后，渐入广西为盗。水路设巡船，俾商民停泊有定所，卫之以兵。行守令，以捕盗多寡定举劾。增州县解送囚徒路费。明年，迁广东布政使。故事，州县解银及领银皆有规费，公革之。始至司，库贮银四百万，逾年乃五百三十万。南海桑园围石堤九千五百丈有奇里民屡修屡决。公上言，民力已困，请以司库沙坦花息及粮道库息银八万发商取息，为岁修资。东省屯田五千三百余顷，赋重累民，公请减屯粮额数，而酌加科则极轻之沙坦六千余顷以抵之，督抚如议奏行。又以粤俗奢靡，刻行陈文恭《从政训俗》二种遗规，躬节俭以示劝。连山县城工银，以裁县故未入奏销，公捐廉偿之。或曰：“子产之舆，可胜济乎？”公曰：“济所可济，不能尽，亦不能恝也。”二十三年，擢广西巡抚。至则以农田水利为急，谕守令平畴，修陂塘，设龙骨车以挽水，山田开荫井，筒架作式，使民仿之。粤西地接黔、楚，盗出没其间，饬属查保甲、置望楼、练民壮，互相守望，县建卡房数十座，各府以官会营巡辑。柳州至省会千余里，增设水汛四十三所，每卡设哨船，有盗则卡船举炮，各团丁登望楼，咸出堵擒。终公任，获盗千七百余人。公以外盗十居七八，乃稽察客民，立客长籍之。单身流荡者为游民，查籍递回，山僻草寮尽毁。矿厂，窑榨，佣丁皆立册，有保者留，否逐，刊为省例。又动支司库养廉空缺银，为营汛工程之用。西抚岁支养廉银万两，又梧、浔二关，例得动用羡余。公叹曰：“吾家衣食粗足，身为大臣，复取盈焉，将安用之？当为圣主广布仁泽耳。”乃创预备仓，捐银万二千，令桂林府买谷积贮。以千金发典肆生息，为岁修费。爱日书院久废，修复之，复建培风书院，课民间童子。柳州、思恩、庆远三府县向无书院，公出银二千，倡捐兴建，于是象州、罗城、天河、武缘、雒容、兴业等县皆应之。道光二年，入觐，成皇帝谕曰：“卿诚实不欺，故皇考简用以贻朕，其益勉之。”公顿首泣谢。八月，除闽浙总督。公治军严，重申条约，编颁诸镇、营、讯，身自考校备弁无虚日。参将某骄蹇，浙江提督某玩洋务，皆奏劾之。手扎司、道、诸镇，密令陈所属文武优劣，验之以事，信赏必罚，故所用皆得人。上游四府，地僻山深，漳、泉、江、广人多租山立厂为业，凡十余万人。游民混迹其间，于是会匪、担匪、丐匪群聚为害。公令各乡就地势联络立乡总，盗至，鸣钲逐捕。加增缉捕经费，遣官弁搜山，著名匪首皆就获。浙洋商艘报劫，公既严责水师，复与两抚议立海口鱼船出入章程，水陆合捕，所部晏然。福州闽安镇外有琅琦岛，居民二千户，多为奸利济匪，公访闻擒治，移驻水师，建炮台、望楼，会垣门户益重。漳、泉械斗风未已，刊故训导谢金銮《治法论》，颁守令行之。漳州守周镐，贤吏也，以老乞去，公手书勉留，令署汀漳龙道。尤以台湾为虑，尽选贤能以往。未几，凤山民杨良斌作乱，巡道孔昭雯、知府孔传穟不一月平之。噶玛兰民入山伐木，岁供道厂军工船料，匠首苛敛无已，山匠林泳春因而为变。公檄镇将捕诛之。仍博采舆论，更定采章程，兰人乃服。台湾十三营戍兵万四千，皆自内地五十三营更替，例由厦门提督点验分讯，其归也，亦如之。远者相距三千里，兵弁苦之，公变通旧制，令水、陆二提督及福州城守分途点验，戍兵之困以苏。台本产谷地，福、漳、泉三府民食仰之。商运岁常百万，江、浙、天津亦至焉。台人不知盖藏，又生齿日繁，岁稍歉，朱贵，辄思为乱。公令稽出口米船，月报实数，酌年丰、歉定限制，俾民间常留有余。三年夏，浙江水灾，公奏请赈恤，复捐俸倡劝绅商，得谷六千、米一万七百、银七十万五千，展赈限，全活无算。凡就食流民，令所至州县询男、妇名数，给滚单抚恤。是秋，浙中米踊贵，闽抚欲运仓谷往济，公以台湾岁丰，乃奏弛海禁，招商贩台米济浙，浙足而闽仓如故。闽盐不销，官商积困，公奏减南靖、长泰二县额引，拨入台湾府属，并停征商欠，官民便之。四年，奏请以明儒黄忠端公道周从祀文庙东庑，位列罗文庄公之次。故训导侯官谢金銮、教授德化郑兼才，有学行，敦崇名节，公敬异之，今举祀乡贤。五年，调云贵总督。贵州弥望皆童山，近岁大吏劝民种橦树放蚕，收茧织绸，甚有利，而守令或以为迂。公察所属多未行，手教劝之，且捐给工本。抵滇，壹意以抚靖边夷，整饬铜、盐为务。既陈铜、盐积弊，又以防边之策，无逾屯田，日与滇抚考地图、访形势，经营屯政，及安抚土司，建设碉堡，练丁防守诸制。以积劳成疾，五月一日薨于位，年六十五。有诏优恤，赠太子太保，谥文恪，赠祭葬如例。 \\n 公少孤，从舅氏王春野游，教以励行克己。后益博览先儒格言，凡有益身心可致用者，皆潜心体验。闻侪辈中嘉言善行，则惕然不自己。通籍后，致力犹勤，为日记，互易箦乃已。灼知州县之困，体恤甚至，而不可干以私。见属吏自道府以下，垦切训戒如师弟，是非、贤否、喜怒不藏。曰：“吾于人无私爱憎，何必使妄相揣测耶？”有所诘责，其人能以理自申，必赏异之，卒从所请。遇事关民生疾苦、国家忧乐者，思之辄竟夕不寐，必得当乃已。督滇、黔时，病已亟，犹疏劾贪墨吏数十人。阅日属纩，代者发急递追回，滇人皆痛惜之。公尝颜其室曰“省愆”，年位逾进，功益密，好善嫉恶，乃益真且严。昆明钱公所谓“人英”者，公真无愧也已。 \\n 公著《奏议》八卷、《从政录》八卷、《载笔录》四卷、《榆巢杂识》二卷、《省愆室续笔记》一卷、《读书日记》四卷、《惜日笔记》二十卷、《诗文集》六卷。公入祀福建名宦祠、湖南乡贤祠。 \\n 子敦诗，字鼎门，由户部山东司主事官至陕西道监察御史。鲠直敢言，屡劾权贵。僚友花松岑、宗涤楼、梅伯言、姚石甫、汤海秋、魏默深、陈云心类皆风骨嶒崚，以道义、文章相砥砺。而与陈云心尤称莫逆，故以女妻之。相攸之赞，则魏默深也。孙笃恩，咸丰之季，应湖南粮道王初田之招，随营剿办桂东股匪。旋从郭云叟、成静斋诸乡先生办理东征筹饷事。同治二年，蒙前大学士左文襄公奏调浙营，事戎幄，以克复衢、严、杭州等城，保奏以知县留浙补用。历宰繁剧，多善政，荐升至道员。曾孙于密，现官江西道员，历守建昌、袁州、临江诸郡。 \\n  \\n 　"}
