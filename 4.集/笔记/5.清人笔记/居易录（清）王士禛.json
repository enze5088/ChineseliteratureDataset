{"章节": "居易录（清）王士禛", "正文": "　 \\n 　 \\n 　 \\n 居易录 \\n 　 \\n 清·王士禛 \\n ●卷上 \\n 同年户部王尚书骘人岳，以御书“养素”二大字及御制诗一首见示。圆劲秀美，鸾停鹄寺，实希代之宝也。诗云：“锦缆无劳列画双，轻桡自爱倚船窗。勤民不惮周行远，早又观风向浙江。”此诗尤可仰见省事宁人之意，不惟书法之工也。又大书“地平天成”四字，是乃御书会稽禹陵庙额，钩摹镌刻。尚书疏请留真迹藏弆，许之。尚书时官浙闽总督兵部侍郎云。 \\n 翰林院署前积沙，号沙堤。形家言，衙门风水所系。明嘉靖初，张桂用事，去之，词林几至空署。近当事欲并开东西门，稍去其半。数月间，孟读学端士、（亮揆）、沈读学宗子（上墉）、王侍读龙洲（钟灵）等七人皆去位，曹祭酒峨嵋（禾）朱读学天叙（典）、赵宫赞伸符、（执信），亦以他事诖误去，其验如此。 \\n 近京师筵席多尚异味，予酒次戏占绝句云：“滦鲫黄羊满玉盘，莱鸡紫蟹等闲看。不如随分闲茶饭，春韭秋菘未是难。”尝忆前辈有诗云：“秋来霜露满东园，芦菔生儿芥有孙。我与何曾同一饱，不知何苦食鸡豚。”每喜讽之。此仁人所当念也。 \\n 陆启氵宏《客燕杂记》书：“监板十三经注疏二十一史，修于万历二十三年，颇无差讹。崇祯十二年重修之，古字难读，悉遭改易云。”康熙二十三年，予为祭酒，疏请重荦经史刻板，得旨允行。 \\n 宋中丞牧仲（修）说：“濮州守刘某家，有绿鸠一双，状如鹦鹉。”近京师花儿市鬻黄鸽二，毛羽作黄金色，索值甚高。又日照张琦言：“其县人安鸿胪有孙，年十三矣。甚颖慧，读书楼上，忽见楼窗外树间有红鸽一只，惊呼示人。自探身往取之，坠而死，鸽亦不见。” \\n 盘山和尚智朴，号拙庵，徐州人。能诗，居青沟。上幸盘山，尝御书“户外一峰”四字赐之。拙庵丁巳以诗抵予，以所著电光云鹤诸集属序，予亦有两诗怀之。庚午二月五日，侍者自山中来，寄诗云：“宫詹学士老诗伯，笔扫时风绝世才。日把盘山怀我句，横肩概栗几时来。” \\n 丁巳二月十二日甲戌，上御经筵。巳刻，出景运门，至文华殿。满汉大学士、九卿、翰林、詹事等衙门官，及起居注科道等官，立班阶之东西。上至殿门下辇，升御座，群臣东西分班。鸿胪引赞，行二跪六叩头礼毕，仍分东西班趋入请安。大学士兼掌翰林院事徐元文、礼部尚书张玉书、兵部尚书李天馥、刑部尚书杜臻、工部尚书兼詹事张英、内阁学士兼礼部侍郎彭孙，立班前行东向。大学士伊桑阿阿兰泰、王熙、梁清标、吏部尚书张士甄、户部侍郎蒋宏道、礼部侍郎顾、刑部侍郎郑重、工部侍郎王承祖、左副都御史李迥、通政使黄斐、大理卿陈汝器、少詹事兼侍讲学士王士正，东西侍班。日讲起居注官、少詹事兼侍讲学士田喜{}，立西班，稍下，东向。给事中何楷次东班，西向。御史顾镡次西班，东向。讲官出班，行一跪三叩头礼毕，大学士徐元文、礼部侍郎兼翰林院学士库勒纳讲《论语·志于道》章。礼部尚书张玉书、刑部尚书图纳讲《尚书·无逸篇》毕，各官仍分东西趋出。至阶下，鸿胪引赞，行二跪六叩头礼。仍分班立，候驾出回宫，赐宴太和门。宴毕，谢恩而退。 \\n 二月十四日，予与工书兼詹事、桐城张公（英）、少詹兼侍讲学士马邑田公（喜{}）启奏：东宫春季会讲题目及讲官职名、讲官。钦点张公及左春坊李谕德（铠）四书拟进二题，“博学而笃志”节、“诚者非自诚己而已也”节。钦定“君子不重则不威”章，仰叹豫教之切。一命题，亦不忘训诫如此。闻上在宫中，亲为东宫讲授四书五经。每日御门之前，必令将前一日所授书背诵覆讲一过，务精熟贯通乃已，士大夫家不及也。 \\n 大学士宛平王公，招同大学士真定梁公学士涓来兄（泽宏）游怡园，水石之妙，有若天然。华亭张然所造也。然字陶庵，其父号南垣。以意创为假山，以营邱北苑大痴黄鹤画法为之。峰壑湍濑，曲折平远，经营惨澹，巧夺化工。南垣死，然继之。今瀛台、玉泉、畅春苑，皆其所布置也。唐杨惠之变画而为塑，此更变为山水平远，尤奇矣。昔人谓俞清侍郎园，峰大小凡百余。众峰之间，萦以曲涧，旁引清流，淙淙然下注石潭。潭中多文龟班鱼，潭上巨竹寿藤，苍寒茂密，不见天日。未知视此何如耳！ \\n 田詹学（喜{}）子湄言，上在畅春苑，每引见诸臣，常御澹宁。居止三楹，不施丹{}，亦无花卉之观。其西即无逸殿，东宫读书处。殿外种艺五谷之属，盖欲子孙知稼穑之艰难，意深远矣。 \\n 三月初十日，上在畅春苑，命下，士正升都察院左副都御史。先是，礼部侍郎缺，擢内阁学士王（泽宏）为礼部侍郎，兼翰林院学士。时予名列第四，至是应开列升阁学诸员，予名在第二，吏部疏未上也。前此，左副都御史许（三礼）迁兵部督捕侍郎，吏部列通政使黄（斐）、大理寺卿陈（汝器）等名上，留中久之不下。及命下，乃以予升补许缺。上用人之不测如此。 \\n 燕山樵儿涧有熊道人者，能辟谷。尝旬日不食，食即以其余饲虎，虎时时驯扰卧阶下。或问其术，道人曰：“人忘机于物，物亦忘其机，何术之有？”此与《列子》海鸥之说可相发明。 \\n 三月十八日，万寿节。上在畅春苑，不受朝贺。徐相国云：“太皇太后升遐，有上谕，引唐太宗母难之言。以后万寿节朝贺筵宴，俱行停止。今三年矣，圣人大孝，于斯而极。” \\n 三月二十一日，内阁大学士伊（桑阿）等面承旨于午门外，会议蠲豁江南、苏松二府浮粮。先是，上谕阁臣云：“苏松浮粮一事，朕刻刻在心。此明之弊政，岂可踵而行之？其会同九卿、詹事、掌印、不掌印科道官，详议以闻。” \\n 三月至四月，京师畿辅不雨。十三日，奉旨三法司赴刑部清理重囚，予以副宪与焉，原者百十八人。十五日，奉旨遣九卿分祭坛庙寺观祈雨。予至灵佑寺望祭四海，惟遣官祭东岳泰山，以户部尚书苏赫往。 \\n 莱芜张（四教），字芹，顺治丙戌进士，以部郎居京师。买一婢，年十四，姿首甚丽。询其家世，曰：“东御艾氏女也。”适迁山西提学，因纳之。携行至一驿，晚步驿圃中，有雉起草间，感之而孕。到官十月，张以公事，将往他郡。妾泣告曰：“弱质托体君子，今将娩矣。君事毕，当速归，冀可相见。”张慰之而去。去数日，妾生一子而殁。预留书与张诀，词极哀艳，多非人世语。又自画小像一帧，留奁箱中。张归见之，惋叹而已。自是夜必见梦，休咎皆预告。又时时来自乳其子。张悬像别室，食必亲荐。一日，羹污其上，夜梦妾怒诘曰：“奈何污我？”旦视之，画已失，张怅快弥日。致画师数辈，为言姿态折曲，仿佛追写，卒不肖。偶谒巡抚中丞，见屏风画美人绝肖，屡目之。中丞曰：“颇爱此乎？”张因自言其故，中丞即辍赠焉。携归，食奠如常，见梦亦如昔矣。尝语张君，不利宦途，稍迁即宜为退休计。及秩满，迁榆林道参议，遂罢归。李中丞奉倩说。 \\n 戊午，上幸内阁，偶问三老五更之义。仓卒奏对，皆未详晰。今大司马李公容斋，时为学士，以老人更知三德五事为对，本郑康成说也。按《小学绀珠》引，《月令》章句云：“三老，国老也。五更，庶老也。”卢植《礼记》注：“三公之老者为三老，乡大夫老者为五更。”《汉官仪》：“三公一人为三老，次卿一人为五更。” \\n 四月某日，启奏，九卿等集后左门。侍卫传示上用食单，每日止肉九斤，米三升，他物称是。上之俭德如此。” \\n 七月十四日，驾幸古北口外，寅刻，百官跪送于东华门，和硕简亲王从。先是，厄鲁特与喀尔喀交恶，厄鲁特兴兵侵喀尔喀，地近在边境。七月，命镇国公苏努、彭春等帅师出张家口，和硕康亲王、信都王帅师继之，屯归化城。初六日，命和硕裕亲王为抚远大将军，与皇长子统大军出古北口，至是驾行。十六日，安北大将军和硕恭亲王继行。 \\n 康熙二十三年，上南巡。江南提督昭武将军杨捷迎驾，慰劳甚至。赐御书“丹诚”二大字额，揭御笔二字，钤以御玺，纸尾题“康熙甲子冬至前赐老将军杨捷”十三字。又御书御制五言一首：“岐阳方较猎，尽龙媒。仗下黄金勒，横秋号逸材。”纸尾题《咏马》二字。皆则御玺董御史文骥为记。 \\n 沈存中云：“信安、沧景之间，冬月作小坐床。冰上拽之，谓之凌冰床。”今京师尚有此制，名凌车，其来远矣。八月初八日，车驾还京师，入阁九卿迎驾于东直门外十二里。时雨泞，已二鼓矣。先是，大将军裕亲王以诸道兵破厄鲁特于乌兰布通。初一日，捷书闻行在。次日，至京师，宣捷午门。 \\n 八月十六日，上谕内阁：“甚欲一见内阁部院大臣。”先是，驾在塞外，偶违和，还宫，未御门接见群臣者十日矣。内阁九卿等，每日诣后左门起居。闻旨，皆踊跃。十九日，五鼓，集后左门。辰刻，上御乾清门，有旨，召群臣入。大学士、尚书等奏请圣躬万安，上微笑颔之。仰瞻天颜，神气充悦。群臣退，以手加额相贺。 \\n 九月二十三日，上御乾清门，召九卿奏事。旧例：六部都通大分曹次第上殿。是日，侍卫传旨，九卿一同入奏。盖上初愈，未可久劳也。 \\n 十一月切七日，会议端门。李少司马厚庵语予云：“是日蒙上赐。”谢恩散归后，上谕侍卫云：“王某如尚在外，可召令入见。”侍卫传旨，则士正已入城矣，复命。上云：“既回，不必往召。”上之恩遇至此。谨识以示子孙，世世勿忘。 \\n 康熙三十年辛未元旦，上御太和门受朝贺。午赐宴，召满汉内阁大学士、学士、六部尚书、侍郎、都察院、都御史、副都御史上殿赐酒。是日，风日暄霁，仰瞻天颜悦豫，群臣皆喜。 \\n 初六日晨，内阁九卿启奏乾清门。辰刻，奉旨以户都尚书、文华殿大学士张玉书经筵讲官，工部尚书陈廷敏、兵部右侍郎李光地经筵讲官，兵部督部右侍郎王士正为会试主考官，礼部左侍郎王昌为知贡举官，同考十八人、翰林院编修许丞家等七人、兵科掌印给事中卞三畏等四人、吏部郎中钟仪杰等七人，宴于礼部。赐金花彩缎，表里各有差。宴毕，入锁院。 \\n 二十七日，恭呈十卷进御览。次日奉旨，著考试官自定次第。先是，二十四年乙丑科会试，主考官刑部尚书张公士甄（今吏部尚书）等始进拟十卷，恭请上裁。钦定名次，以陆肯堂为第一。戊辰已来，遵为定例，然戊辰亦未钦定云。 \\n 盘山拙庵智朴禅师，以所创山志若干卷属参订，颇有体裁。所录碑刻诗文等，亦不泛滥。所述山中物产一卷，尤雅。 \\n 御门听政，冬春辰初三刻，夏秋辰正三刻，内阁部院官率以昧爽齐集午门。次至中左门稍憩，乃入候于乾清门外。驾出，升御座。六部都察院等衙门，以次奏事。如初一日首吏部，则初二日首户部，周而复始。若宗人府奏事，则恒居部院之首，三法司例居第三。部院奏事毕，然后台省官。奏事既毕，然后内阁大学士、学士至御前承旨。翰詹起居注官满汉各一员，轮直立西楹下。 \\n 海定在明时有戚里李氏园，米太仆仲诏（万钟）勺园亦在，卒即葬焉。畅春御园落成，而米之墓逼近苑外。其家欲改卜，上知之，特传旨令勿迁，仍许岁时上冢如常。上之曲体人情如此，真盛德也。 \\n 内阁传谕九卿及翰詹卿寺各衙门堂上官，书嵩山中岳庙济渎神祠、孟子游梁祠、二程子祠扁额各四字进呈，曰“嵩高峻极”，曰“灵渎安澜”，曰“昌明仁义”，曰“功存河洛”。先是，河南巡抚阎中丞兴邦恭请御书也。 \\n 五月十八日，大驾还京师。二十一日，内阁、九卿、翰詹、府寺、科道等衙门，以喀尔喀土谢图汗札萨克图汗车陈汗，率诸济农那颜台吉等七旗之众举国内附，上表贺，请上尊号，不许。 \\n 总兵官蔡元，疏请修筑边墙，上命阁臣集九卿面询可否以闻。群臣未及对，大学士伊桑阿公传玉音云：“众志成城，岂在边墙？”群臣肃然曰：“真大哉王言也。”寻有旨，不准行。 \\n 殿试策例有规式，违式辄不得与上第。康熙戊辰，仁和凌绍雯少习清书，殿试对策，遂用清书汉书两体写之。读卷官奏请上裁，置二甲之末。 \\n 康熙三十二年，京城东田家有老妪已百三十岁，日饮啖止水米一酒杯。昼夜危坐，形如婴儿。 \\n 京师杀牛驴者，最为残忍。予为中丞时，尝谕五城痛禁杀驴者。而杀牛皆回回人，虽以世祖章皇帝之诫谕，不能禁也。一日，读李叔则《河滨集·爱牛说》云：“肉牛者十之三，革牛者十之三，角牛者十之四，天下于是无全牛矣。”为之恻然悚然。叔则古文才极横，特未简耳。论说诸篇，尤多可观。 \\n 辛未三四月，京师不两，多风霾。四月十八日，职方督捕员外郎郭里入署稍早。至皮市，忽大风起，见有神人，朱衣白马，自北而南，形貌甚伟。风既过，从人犹见其马尾。视郭里，已掷马下，所乘马屹立于旁。问之，懵然不觉也。归病三月余，始愈。 \\n 戊午夏，予与翰林掌院学士今刑部尚书泽州陈公（廷敬）、侍读学士故刑部侍郎谥文敏昆山叶公（方蔼）、侍讲学士今礼部尚书桐城张公（英）同内直，每有御制，必命和进。一日，赐侍卫辅国公俄启诗云：“观德由来尚古风，手弯满月绿沈弓”云云。俄启盖以宗室宿卫，有穿杨贯札之能，故圣制云然。臣士正　恭和云：“宸章高视汉歌风，绝艺争夸两石弓。自是君王勤拊髀，一时龙种尽英雄。”盖此题有三难：御制首倡，一也；旌俄启之射，二也；宗室而兼宿卫，三也。诗仅四句，句此三义，所以难也。壬戌，赐宴乾清官，赋升平嘉宴，仿柏梁体诗。御制首倡云：“丽日和风被万方。”和者自内阁大学士已下凡若干人。士正时以祭酒领成均，句云：“三德六行为士坊。”翊日诗成恭进，上手制诗序。御书之诗，则诏故詹事、礼部侍郎曾板刻国子监。两厢题名，欲购石刊碑，会迁詹事，不果。顷亦语总宪陈公，当迁旧碑于通政司，而别刻都察院题名碑，不知将来得遂否。 \\n 戊辰春，予来京师。朱太史竹招饮古藤书屋，食半翅，甚美，不知是何鸟。阅《盘山新志》云：“尔雅鸠冠雉。”郭璞注：“大如鸽，似雉，鼠脚，无后指。歧尾，为鸟，憨急，群飞。出北方沙漠。盘山多有之，土人呼为半翅。”即沙鸡也，亦名铁脚。 \\n ●卷中 \\n 陈僖《酒间述》：崇祯中，浙西人祝渊北游上谷，寓其家。一日，与僖父□□翁饮酒酣，忽发愤曰：丈夫负此七尺，贵有传于后世耳，吾欲以诗文自见。则当世已有某某，度不能与争名。方今可为之事，惟上书救石斋耳。石斋，谓漳浦也。明日，遂入京师，诣长安门上疏论救。予门杖，旧例、门杖甚于廷杖，十死八九。祝谈笑解衣，无恐怖色。监杖内阄曰：“奇男子也。”令轻其罚。真定梁金金吾清宏左右护持之，得遣戍。盖明季士人好名如此。 \\n 辛未十月初三日，仁宪皇太后万寿节。是日，奉慈宁旨，免行礼。而法司乃先一日传集九卿于天安门议朝审会稿，予以为是日虽有旨免行庆贺礼，而各衙门不理刑名，况于朝堂集议之大者乎？大体所关，改日为是。力言之，乃各散去。 \\n 九月十八日，上谕：“谕户部：朕顷巡行边外，入喜峰口，见有民间田亩，为蝗虫所伤。又闻榛子镇及丰润县等处地方，被蝗灾者，所在间有。秋成失望，则粒食维艰，朕心深切轸念。著行该抚亲历直隶被灾各州县，通加察勘，悉心筹画。应作何积贮，该抚详议具奏。其被灾各地方，明岁钱粮，若仍照例催科，小民必致苦累。著侯该抚察报分数到日，将康熙三十一年春夏二季应征钱粮，缓至秋季征收，用称朕体恤民生休息爱养至意。” \\n 十二月初二日，内阁传集九卿，宣谕旨：“欲尽蠲三十一年天下直省漕粮。”漕粮自前代无蠲免之例，浩荡之恩，三百余年创见也。时九卿议各不同；有谓正粮之外，向有余米，京师地大人众，胥仰给焉，若漕艘不至京师，米价翔贵，于事体未便；或谓此固当虑，只须分省分年，作三年递为蠲免，则皇仁普递，而京师米价亦平矣。遂具两议启奏，上以分省递蠲之议为然。寻颁上谕云：“朕抚驭区宇，三十年来，早夜图维，惟以爱育苍生，俾咸臻安阜为念。比岁各省额征钱粮，业已次第蠲豁。其岁运漕米，向来未经议免，朕时切轸怀。所有京通仓米谷，撙节支给，数载于兹。今观历年储积之粟，恰足供用。应将起运漕粮，逐省蠲免，以民力。除河南省明岁漕粮，已颁谕免征外，湖广、江西、浙江、江苏、安徽、山东应谕漕米，著自康熙三十一年始，以次各蠲免一年。至江宁、京口、杭州、荆州，大兵驻防地方，亦应预行积贮。著将康熙三十一年起运三十年漕米，各截留十万石，存置仓廒，令该地方官敬慎守视，以备需用。尔部即尊谕行。” \\n 辛未冬，京师民家生子，一身两首，眉目耳鼻皆具。 \\n 会试进士呈十卷，候御笔批定。会元已下名第，始于康熙乙丑。然考之《玉堂漫笔》宋朝故事，每廷试卷前十名，御药院先以文卷奏御定高下。高宗建炎间，始罢之，古之人亦有行之者。今殿试第三日读卷官，例拟鼎甲三人及二甲前七名凡十卷进呈御览。往往有改易者，不尽依所拟名第也。 \\n 上谕谕礼部：“自昔帝王，敬天勤政。凡遇垂象示儆，必实修人事，以答天戒。顷钦天监奏，推日食，当在三十一年正月朔日。夫日食为天象之变，且又见于岁首。朕兢惕靡宁，力图修省。大小臣工，务精白乃心，各尽职业，以称朕钦承昭格至意。其元旦行礼筵宴，著停止。” \\n 予于慈仁寺，市得徐一夔《始丰稿文》十四卷，无诗。陈继儒尝称：“一夔《宋行宫考》、《吴越国》考，研检清确。”予观集中，如《欧史十国年》谱，备证《钱塘铁箭辨》等篇，皆极精核，不独二考也。 \\n 壬申正月十一日，祭祈谷坛。上偶患疖未痊，令内阁礼部太常寺集议查照典例，请遣官恭代，上疑之。初七日，复下九卿集议，议如前。间臣启奏，得俞旨仍令照例追铜人于宫中斋戒。盖上登极三十年以来，凡效庙大祀，无不躬亲，虽大雨雪必出。敬天尊祖，久而勿怠如此（凡祭祀，则太常寺预进铜人，置乾清门。铜牌南向，铜人西向）。 \\n 京师冬月养花者，多鬻牡丹、芍药、红白梅、碧桃、探春诸花于庙市。其法，置花树于暖室地坑，以火逼之，犹《癸辛杂识》所记马塍塘花（亦作堂花）之类。康熙庚午三月，予自少詹事迁逼都御史。又旬日，马邑田子湄喜{}，亦自少詹事迁内阁学士。一日，赴起居馆晤别翰林掌院学士、满洲掌院学士库勒纳公（今户部尚书）曰：“公等亦见冬日鬻花者乎？置之密室，凿地作坎，绠竹其下，灌以牛溲，培以硫黄，笕引沸汤，扇以微风，盎然春温，经宿而花放矣，众花固未蓓蕾也。及二三月，众花应候而发，而冬花已憔悴。视其根，则已腐败久矣。盖春花，知命而待时者也；冬花，不知命而违时者也。仕宦亦然，吾见夫冬花之荣落亦多矣。公等今日之擢，乃春花也，虽迟发，亦不速败。”予深感其言类有道者，因记之。 \\n 地气北寒南燠，亦不尽然。庚午冬，京师不甚寒，而江南自京口达杭州里河皆冻。扬州骡纲皆移苏杭，甚至扬子钱塘江、鄱阳、洞庭河亦冻，江南柑橘树皆枯死。其明年，京师柑树不至，惟福橘间有至者，价数倍。齐鲁间竹多冻死。按宋时江南大寒，积雪尺余，河尽冰。凡橘皆冻死，伐为薪，叶石林作《橘薪》以志其异。元天历中亦然。 \\n 壬申二月初二日，内阁九卿会议明史。先是，正月二十六日，内阁奉上谕：“纂修明史，事关重大。务期秉公持正，是非论断，归于至当，方可称一代信史。著部院诸大臣详议具奏。”议得应照唐太宗御制《晋书》之例，凡事关谊辟名臣纪传，恭进请御制论赞，其余不必概进。得俞旨。 \\n 六月十六日，满洲内阁部院赴畅春院启奏。御史、大学士伊桑阿、阿兰泰、吏部尚书库勒纳，各御书扇一。库勒纳公得素扇诗云：“乱阴堆里结茅庐，已共红尘迹渐疏。莫问野人生计少，窗前流水枕前书。”末书“录唐山中”。前有小玺，文曰“漱芳”。后有小玺，文曰“含英咀华”。 \\n 钦天监疏请颁时宪历于蒙古诸国，仍载诸国名于历首，事下部覆准行。 \\n 十月初四日未刻，户部右侍郎王士正接出上谕：“谕户部：陕西西安等处地方，连岁凶荒，继以瘟疫，因而闾阎失业，渐致流移。朕轸恤民艰，焦劳宵旰。自去岁冬月以来，频发帑金，蠲免正赋，挽运积谷，转运漕粮。屡次特遣大臣察勘，多方赈济。念国家所重，惟在养民。目今秦省虽薄有秋收，但民间匮乏已极。倘非格外加恩，无以使积困尽苏，转徙尽复。陕抚所属府州卫所，康熙三十二年地丁银米，著通行免征。从前所有积欠未完钱粮，亦著通行蠲豁。务俾比屋同沾实惠，小民咸受更生，用称朕子爱元元，抚育安全至意。尔部即遵谕行。特谕。” \\n 上幸红螺山，遣内大臣明珠，赍御酒祭奠故大学士谥文肃范文程，及其子福建总督谥忠贞范承谟。遣皇长子往祭西岳之神，以陕西连岁灾荒故也。以四月六月致祭，仍诏京官俱斋戒一日（礼部侍郎席尔达、兵部侍郎朱都纳从）。 \\n 万寿节，礼臣请御殿受朝贺。奉旨云：“断不可行。”是日，内阁暨九卿翰詹坊局诸臣赴畅春苑，各进书画祝寿，皆不纳。惟取古名人墨迹入御览毕，仍发出。 \\n 内阁侍谕翰詹衙门，自讲读以下，各录诗赋，进呈御览。 \\n 国子监祭酒鄂拜、吴苑等，题为恭进御制碑文以昭熙朝盛典事，康熙二十八年闰三月，准翰林院移会。内称颜曾思孟赞词，已蒙御制发出，相应将四子赞词并孔子赞词，一并交与国子监勒石摹拓，转送礼部颁发各直省等因到监。臣衙门随于本年四月内，有恭请御书勒石等事一疏，奉旨：“这赞字，著翰林院书写颁发。钦此。”随经翰林院书写发到，工部相地，诹吉庀材鸠工，建立碑亭，砻石镌刻。今年三月，工程告竣。臣等将御制碑文二道，敬摹拓本，装潢成轴，恭呈睿览。伏惟皇上德本生知，圣由天纵，王言典重，亲观德于桥门。帝学高深，振渊源于洙泗；羹墙可晤，构论赞于先师；华衮为荣，兼颁扬乎四配；彩亭耸峙，两楹之俎豆增辉；丽石穹窿，数仞之宫墙益峻。洵斯文之隆遇，为千秋之巨典也。伏乞皇上敕下礼部，颁行直隶各省。斯正学昌明，天下之观瞻尤惬。且誉麾蔚起，诸生之诵法弥殷矣。 \\n 平台在太液池西堤免园东北，中有团顶小殿，本武宗所筑阅射之地。又后左门左翼室亦曰平台。今上曾召见内阁，于内赐诗，写文简公汝骥《西苑》诗云云。然后左门平台，自康熙初为内阁直房，今内阁仍移午门之内。内三院每九卿五鼓奏事，皆侯于平台。驾出御乾清门，乃入（以今揆之，当自中左门耳）。 \\n 六月，大雷震电右安门万寿宫侧，雷击一人，震死者三人，皆屠户耳。 \\n 六月二十五日，满汉大学士、满尚书、都御史、汉礼部尚书张英，赐游畅春苑。泛舟，赐肴馔。既而赐大学士王熙以御书长春宫颂，及满尚书人御书扇一。先数日，张家赐扇，御书唐诗：“忽见寒梅树，花开汉水滨。不知春色早，疑是弄珠人。”其背面画梅一枝，左都御书沙海得登登山路行将画一首。 \\n 诸公言，在畅春苑见外国所贡玻璃瓶二。一贮水，去其盖覆，即有烟自水中出，夜有火焰；一水中贮小木一段，钓出，别以木拭之，可以取火。士孝按《拾遣记》：“西海有浮玉山，水下有穴，穴中有水。其色如火，涛波灌荡。其光不减，昼则通胧不明，夜则照曜穴外，是谓阴火。”《木华海赋》所云“阴火潜然”是也。《太平寰宇记》曰：“不灰木，俗多为铤，予烧之成炭而不灰，出胶州，其叶如蒲。”《齐地记》曰：“卢水侧有胜火木，方俗音曰柽子，即东方朔《神异经》不灰（或作尽）之木也。”又徐无山有不灰之木，色黑似炭而无叶，有赤石磨之，则火发。以然不灰之木，可以终日。郎瑛自言，得不灰之木，须石脑油涂之始然。又见《升庵新语》及《方氏通雅》。又《关尹子》曰：“两木摩火生。” \\n 七月十三日，汉人九卿卿寺赴畅春苑起居，有旨入见于澹宁居（澹宁居在苑东偏南向，仅三楹，制极朴素）。 \\n 上命内阁学士戴通，赍御书赐大学士李天馥母瞿曰贞松堂。上方有玺曰“康熙御笔之宝”。又赐天馥御书一卷，曰：“儒者当学探本原，行迪醇茂；循序进德，守己冲虚；一言一动，罔有不谨；嘉谟嘉猷，必以入告。斯广誉翕闻，而为周行之士也。”凡四十七字，末书“癸酉仿松雪道人笔意”。卷首玺，亦用“康熙御笔之宝”。 \\n 八月初三日，户部左侍郎蒋宏道接出上谕，略曰：“朕抚驭寰宇，早夜孜孜，以实惠及民，俾登康阜为念。广西、四川、€南、贵州四省，俱属边地。土壤硗瘠，民生艰苦，与他省舟车辐辏得以广资生计者不同。朕时切轸怀，历岁以来，屡施恩恤。兹念育民之道，无如宽赋。矧边省地方，非再沛优恤之恩，则闾阎无由充裕。所有康熙三十三年四省应征地丁银米，著通行蠲免。仍行文督抚，遍加晓谕，务令人沾实泽，以称朕加惠远省民生至意。”（广西银三千七万有奇、米七万八千有奇；四川银一十八万八千有奇、米一万三千有奇，€南银一十六万九千有奇、米二十八万四千有奇；贵州银六万三千有奇、米十万五千有奇。） \\n 初三日，皇太后圣诞，皇上率东宫诸皇子、诸王行礼。其未入八旗公已下、尚书已下百官，行礼于午门。 \\n 九卿詹事科道，会同秋审毕，有人命三案，拟议未惬。予不敢默，至九月二十八日，刑部传集天安门覆议汇题。予乃侃侃言之，满太宰库勒纳公以下，幸皆虚怀以听，三案悉得平反。三案者：其一，于相元，聊地县人，年七十五矣。旧买薛慎言之田，契价久明，而慎言之孙小喜，自鬻旗下，逃归，挟索相元地价，其祖呵之不听。相元不得已，款以酒食，予以钱帛。不受而索金，乃议往市易白金给之。乡保以其旗人也，绳系而行，系急，脰绝，遂死。有司当相元故杀。予谓旗人索诈，原有禁例，况小喜之死，死于系，非死于殴杀也。且相元年七十五，老矣，于律例亦宜末减，得改缓决。其一，王训，太平县人，太学生也。其父者佐素对，者佐父丧，其行财人关中键独不吊奠。者佐以逋欠告之县，中键因妻激怒，辄饮毒往王氏辱詈，者佐不能堪，殴之。归途，毒发死。有司索贿不得，遂当训故杀。予谓此一事，京辇士大夫皆言其冤。且训甘代父罪，至拟大辟。其父已死，是一命已有一抵。况向来秋审，凡以救父杀人者原情，率从末改。况训实不杀人，又身甘代父，反不得原，非向隅乎，得改可矜。其一，房得亮，齐河县人。有族人房怀德幼子阿群者，戏嘲其父名，得亮怒，掌击之。阿群又詈，适镰刀在侧，得亮取而刺之，中要害死，当以故杀。予谓此斗殴，非故也，得改缓决。劳书升（之辨）通政、梅桐（钅）大理，皆极叹服，谓“公平反三狱，我侪今日集议，不虚此行矣”。予每遇秋审朝审，必尽言以俟诸公决择，不敢缄口，类如此耳。 \\n 十月十二日，奉上输：“谕户部：陕西西安、凤翔二府地方，连被灾伤，朕多方赈救，转粟蠲租。又招集流移，散给牛种。然后四方仳离之民渐次复还乡井。今岁雨泽沾足，百谷阜成，而人民甫脱饥寒，米饶生计。若明岁应征钱粮，即今输纳，诚恐闾阎储蓄，终难充裕。西风二府属被灾州县卫所，康熙三十三年粮米，照旧征收外，其地丁银两，著通与蠲免。尔部即行文该督抚严饬各属，遍加晓谕，务俾均沾实惠，以称朕爱养休息至意。” \\n 十一月二十五日，奉上谕：“朕念切民生，时廑宵旰。或在宫禁之中，或巡经省之地，务以编氓疾苦备悉谘询。其从各省来京陛见官员及往来奉使人等，亦无不以该省雨泽曾否应时，田亩有无收获，并闾阎资生情形，一一体访。比年以来，因国家经费尚充，遂将各省地丁额赋及旧欠钱粮，节次蠲免。即从前未经停征之漕粮，亦逐年免征。总欲使海隅苍生，培固元气，以臻于家给人足之风。今岁畿辅地方，虽禾稼未获稔收，初意小民糊口之需，犹足资给，未必生计遂臻艰难。顷者展谒山陵，沿途访察民隐，见今岁雨水过溢，田亩被淹没者甚多。谷耗不登，米价翔贵。又闻顺天河间保定水平四府所属皆然。目前米价既贵，将来夏春之际，时值益昂，小民必艰粒食。此朕目所亲睹。若来岁钱粮，仍然收征，朕心实有未忍。顺天河间、保定、永平四府，康熙三十三年应征地丁银米，著通行蠲免。所有历年旧欠，悉与豁除。行文该抚，晓谕各属，务令人沾实惠，以副朕子育黎元至意。” \\n ●卷下 \\n 上谕礼部，取霸州廪膳生员林佳荫充内官学汉文教习。旨曰：“教朕书林师之孙，其家甚贫”云云。故旧不遗如此，真帝王之盛节也，恭志之。 \\n 总督湖广兵部右侍郎丁思孔，调补云贵总督，以在籍丁忧原任巡抚湖广兵部右侍郎吴典为湖广总督，仍令服阕赴任。先是，户部尚书缺，吏部列名上，特谕候丁忧原任刑部尚书陈廷敬服阕启奏。皆异数也。 \\n 五月初八日，特谕翰詹衙门，自少詹至史官，日轮四员内直南书房。初九日，试“夏日内庭应制”（七言律）。初十日，试“赋得西园翰墨林应制”（五言排律），赐侍读学士徐嘉炎御笔陶诗临苏轼书（《间居三十载》一首。末云：“元丰四年三月望后二日，书于绿雪斋中。眉山苏轼。”）。十一日，试“赋得膏雨润公田应制”（五言律），赐右庶子孙岳颁御笔临米芾书一卷，又赐庶子陈论等三人御书石刻千文。十二日，试“赋得紫禁朱樱出上兰应制”，限韵五微（七言律），赐侍读陆肯堂等二人御书石刻千文。十三日，试“咏五台金莲花诗”，限韵八齐（五言律），御制一首，又命掌院尚书张英、太常少卿励杜纳同赋。十四日，试“赋得崇文聊驻辇应制”，限辇字（五言古）。十五日，试“赋得衣露净琴张”，限韵五微（五言律）。是日，编修仇兆鳌进所注《道德经》。十六日，试“恭读御制览贞观政要诗应制”，限韵二萧（五言律）。十七日，试“恭读御制时巡近郊悯农事有作应制”，限韵八齐（五言律）。十八日，试“恭读御制懋勤殿读尚书至无逸篇有作应制”，限韵五微（五言律），赐编修张希良御书《白羽扇》赋。十九日，雨，试“恭读御制观天仪器诗应制”，限韵九佳。是日，入直者八人（五言律），赐编修宋天业御书李白诗（渭北春天树四句）。二十日，驾幸通州。二十五日，驾入。二十六日，试“圣驾夏日阅视河堤诗应制，”限韵六鱼。是日，入直者九人（五言律）。二十七日，试“恭读御制宫门听政示阁部诸臣诗应制”，限六麻（五言律）。二十八日，试“恭请御制咏史诗应制”，限韵十灰（七言律）。二十九日，上躬祀北郊，远宫，试“浑天仪诗应制”限韵十蒸（七言律）。闰五月初一日，试“赋得虚心高节雪霜中应制”，限韵十二文（七言律）。初二日，试“读朱文公文集应制”，限韵十四寒（五言律）。初三日，试“赋得辇华林侧应制”，限韵十三覃（五言律）。 \\n 翰林院掌院、礼部尚书张英、吏部右诗郎常书等，题为钦奉上谕事。康熙三十三年五月十七日，臣等奉上谕：“朕流览载籍，见分类诸书，虽各有所长，尚多未备。《唐类函》可谓详赡，然唐以后典故艺文，亦未采录。可依《唐类函》体例，自唐迄明，辑成完书，以资观览。钦此。”钦遵。仰惟我皇上聪明天纵，问学渊涵，接尧舜之心传，发典谟之奥义。右文稽古，超轶百王。于六经四子、历代史籍通鉴纲目、性理诸书，以及诸子百家之言，靡不表彰阐发，昭垂日星矣。复念分类之书，所以备考索、资闻见，实为有益。而体例详赡《唐类函》为最。但以其采录止于唐初，而五代以及宋辽金元明典故艺文，阙焉罔续。特谕翰林诸臣，分门接辑，补前代之缺略，焕本朝之臣观。益见我皇上广稽博考、好学不倦之盛心，盖无微不周也。（臣）等谨遵谕旨，分属渚臣纂修。自唐迄明典故艺文，博收精择，依类附入。俟编纂成稿之后，恭请皇上睿览裁定赐名，并御制序文冠于卷首。不独黼黻昭代，亦以嘉与千秋，有裨文治，诚非浅鲜也。其总栽分纂各官，俟命下之日，开列具题。 \\n 甲戌闰五月廿五日，慈仁寺市上得女史琼如擘窠大书“李白登华山落雁峰”云云，凡三十三字。笔势飞动，不类巾帼粉黛中人。末题“琼如”二字。小印朱篆文二字同。不知何许人也。 \\n 御制百家姓，首云：“孔师阙党，孟席齐梁；高山詹仰，邹鲁荣昌；冉季宗政，游夏文章。”即开端数语，已见崇儒重道之盛心矣。 \\n 重建太和殿，自乙亥二月二十五日鸠工。李少司空贞孟元振言，有老工师梁九者董将作，年七十余矣。自前代及本朝初年大内兴造，梁皆董其事。一日，手制木殿一区，以寸准尺，以尺准丈，不逾数尺许。而四阿重室，规模悉具，殆绝技也。初明之季，京师有工师冯巧者，董造宫殿。自万历至崇祯末，老矣，九往执役门下数载，终不得其传，而服事左右不懈益恭。一日，九独侍，巧顾曰：“子可教矣。”于是尽传其奥。巧死，九遂隶籍冬官，代执营造之事。一技之必有师承，不妄授受如此。柳子厚作《梓人传》，谓“画宫于堵，盈尺而曲尽其制，计其毫厘而构大厦，无进退焉。”殆类是与。 \\n 畅春苑荔支结实，颁赐内阁部院大臣。盖闽中急递进御，至是始熟也。近日，慈仁寺市亦有卖粤中佛桑花者，一株索值数十金。 \\n 六月，吏部文选司郎中谈九乾以事罢，有旨令各部堂上官保举可任选司者以闻。本部公举贵州司郎中袁定远（康熙庚戌进士）。奉旨点用。予念之曰：“上以向来选郎，多不任职，特旨从诸曹拔尤调补。此例，从前所无，盖旷典也。予独蒙简用，遭逢不世，当积弛之后，须极力振刷。如昔选郎王东皋伯勉（顺治丙戌进士，河南汤阴人）。宋开之文运（顺治己丑进士，直隶南官人，历官刑部左侍郎，谥端悫，加太子少保）。二公之所为，方足以副上旁求至意；而予辈亦得逭于咎戾。子勉之矣。” \\n 十一月初一日，日食，集礼部行救护礼。是日，天阴，微雪，不见。 \\n 京师某梨园部，一旦有姿首，解文义，喜诵韩阁学元少（）制举文。一日，启奏后左门，予向韩询其人本末。孝感熊公赐履，因言金陵某乐部一旦，最喜诵杜于皇（）诗，陈大司徒曰：“杜诗韩文，固自应尔。”众亦一笑。 \\n 一日，东阙门会议既毕，倦甚，与陈大司徒说岩（廷敬）同出端门。行稍疾回，顾诸公皆在后。予笑谓陈公曰：“今日可谓高才捷足。”陈曰：“否不，过急流勇退耳。”明日，集朝房述之，皆大笑。 \\n 六月十五日，于慈仁寺见文俶写生花鸟十二幅，极妍尽态中，落花游鱼尤萧洒。俶字端容，衡山征明之孙女，赵寒山宦光子妇也。 \\n 丁丑冬十月，右安门外有回回，买一牛，将入城屠宰。牛过裕亲王园，遂奋身逸入。回回逐之，牛初奔腾，继以跪伏哀鸣，百方不起。观者殆数百人，皆叹异。忽一市猾，从旁挪揄曰：“汝何愚甚？牛既难致，何如取刀砧来，就此屠之，不易易耶！”回回如其言，牛遂立死。市猾归，是夜，觉遍身骨痛。明旦视之，生疔毒数百，痛不可忍。见一牛在前索命，呼号宛转，三日竞死。张杞园（贞）说。 \\n 丁丑十一月初九日，长至，上亲祀南郊。予与王颛庵少司徒（）、田漪亭少司寇（雯）、顾观庐詹学（祖荣）候驾午门，因谈及《新旧唐书》。予言《旧唐书》载薛怀义于外戚传，此最可笑。又《汉书·元后传》有弄儿，不知是何等人。大抵《汉书》宫掖，多难言之因，未易枚举也。 \\n 康熙辛未，京城内弥陀庵三官像。一夕，自移右安门外三官庙中，如人位置者然。 \\n 枯枯脑儿台吉、渣什、把兔鲁等入觐，十一月至京。廿七日，赐宴保和殿，并赐貂帽貂裘等物，封渣什为亲王；那木占额尔德尼，贝勒；彭苏太济，贝子。 \\n 康熙三十六年七月十九日，恩诏：三十九年会试，中式进士三百名，礼部疏题明。查会试，每科汉人取中一百五十名、满洲、蒙古取中六名，汉军取中三名，共取中进士一百五十九名。今应将恩诏所加一百四十一名内，汉人加中一百三十三名，满洲、蒙古六名、汉军二名。 \\n 戊寅六月，上闻厢白旗原任步军博尔辉，年九十有九，引见畅春院。召户部左侍郎庸爱谕，给全俸，米三十八石、银八十两，终其身。又命八旗都统，查男妇高年者以闻。又得三人：其一百六岁、一百三岁，皆赐银布有差。 \\n 五月，山东巡抚王国昌进长人郑克己，长六尺八寸。兵部以闻，召见景山，赐食，留侍禁中。克己，新城人，业农，故山西宁武道佥事独复浙江嘉湖道佥事问元之族也。是时年三十二（是秋陕西亦进长人某，其长与郑等，予于乾清门见之）。 \\n 上用人慎重，多命内阁下询九卿，予从来不敢徇请托，未尝轻荐一人。丁丑戊寅间，以吏部开列应升人数内，而闻见最真者三人，从公首言于众，幸不拂于清议，独蒙点用。则临江府知府李涛，以举升两浙都转运使；襄阳府同知鞠震，咨升潞安府知府；郑阳府知府卫台常，升陕西潼商道副使。内李、鞠，皆山东人。定例，同乡不得相荐举。予云：“明旨下问，惟期得廉能之官。知而不言，则虚上咨询之意，故破例言之，以俟公论云。”又尝举河南按察使孟世泰，寻升贵州布政使。予忝九卿已九年，所推荐不过此数人。然其人皆不知也。 \\n 副都御史额伦德公说：“京师一少年，好吹横笛，每风月之夕，辄操数弄。一日，日未暮，坐院中手笛吹之。忽有彩衣小儿自外人，顷刻至数百人，结束如一，阶墀尽满。惧避室中，引被蒙头而卧。久之，寂然阒其无人，不知所往。自是不敢复吹笛。” \\n 西华门外广济寺老僧湛佑，有东宫睿赐方竹杖一，乃文征明故物。上有征明篆书“凤尾”二字，又八分自记一篇，是八十七岁时书。 \\n 上谕，谕户部：“朕谒孝陵，沿途体察民生。今岁雨水颇多，田禾失收，米价亦贵。来春至夏，米价愈贵，民食必致艰难，不得不预为筹画。朕意将通仓米每月发出万石。较时价稍减粜卖，止许卖与穷民，不得卖与多收贩卖商贾，似有益于民生。尔部即会同仓场侍郎议奏。”部议遵行。于今年十二月起，至来年麦收米价平贱之时价止。 \\n 康熙三十七年十月二十三日，恩诏：“军民七十以上，许一丁侍养，仍免杂汛徭役，八十以上者，给绢一匹、绵一斤、米一石、肉十斤；九十以上倍之。”诏下郡邑，各抚臣上其数子户部。直隶九十以上五百三十五人，奉天九十以上五人，山东九十以上一千三百三十人、百岁以上九人，山西九十以上二百五十人，河南九十以上四百五十一人，江南九十以上一千六十五人、百岁以上三人，浙江九十以上九百八十二人，陕西九十以上三百十七人，湖广九十以上二千八百五十人、百岁以上四人，江西九十以上五百八十人，福建九十以上三百六十九人，广东九十以上五百九十一人，广西九十以上一百十四人，四川九十以上一十三人，€南九十以上四百五十人，贵州九十以上九十四人。按：宋开宝五年，鄢陵人许永罢庐氏县尉，诣匦上言：“臣年七十五，父琼年九十九，长兄八十一，次兄七十九，欲乞近地一官，以就荣养。”上悦其父兄子弟，俱享遐龄，赐琼袭衣犀带银鞍勒马，帛三十匹、茶二十斤，授永郾城令。是时，澶密齐沂莱江吉等州，各奏八十以上吕继美等二十九人，并赐爵恭俟史册书之以为盛事，然未有如今日之盛者也。故备列也。 \\n 礼部会九卿，题为会试关天下之人材，阅卷宜照从前之定例，仰请乾断，酌复成规，以光大典事，都察院左副都御史梅钅题云云。该臣等会议：“会试乃聚天下之人材，而拔其尤者，以光朝廷宾兴大典。旧例分南北中卷，衡量可谓至平。又分左右，未免分析太繁。相应仍照旧例，南北卷内，不必细分左右，将庐州等府、滁州等州旧保中卷者，俱归于南卷。其€南、贵州、四川、广西四省，去其中卷名色。每科€南定为云字号，额中二名；四川定为川字号，额中二名；广西定为广字号，额中一名；贵州定为贵字号，额中一名。康熙三十九年会试，奉恩诏加额。明年会试，应将€南、四川各加中二名，广西、贵州各加中一名，庶人材不致淹抑。而远方士子，皆得均沾皇恩矣。”奉旨依议。 \\n 闻会试外帘诸公说：二月某日，贡院中忽闻小儿啼声，迹之，在明远楼上。登楼视之，果有一小儿，如初生者，卧而啼哭，莫知所从来。亦异事也。 \\n 今诸衙门满汉设官略同。其同而异者：如詹事府，满洲掌詹以下，皆不兼翰林院衙；左右春坊、司经局衔上，皆冠以詹事府；十三道监察御史，皆冠以都察院，而不分某某道是也。 \\n 五月初一日，命九卿举司道可内升京卿者，予举湖广武昌道参议庄。，江南武进人，康熙庚戌科进士，寻升通参。庄亦不知为予所荐也。 \\n 《菽园杂记》载，《苏州志》云：“菘菜，北方种之，一年半为芜菁，二年菘种都绝，犹橘之变于淮北云。”此说大谬。今京师以安肃白菜为珍品，其肥美香嫩，南方士大夫以为渡江所无，不知《苏志》何据云然。岂南北地气遽反易有如此耶？按：先大父方伯赠司徒公《群芳谱》疏部云：“白菜，一名菘，燕赵维扬所种最肥大而厚，一本有重十余斤者。”益可证《苏志》之妄。 \\n 五月初五日，御乾清门，选庚辰科进士张成遇（广东人，二甲第一）等四十三人为庶吉士。 \\n 江邻几《杂志》载，宋时一郊，费六百万，后至一千余万。今每岁南北郊，驾亦亲祭，亦无{宀几}费。而昭事之诚，通于神祗，寝得礼意。不知宋时所费，何以不訾乃尔。 \\n 今京师腊月，即卖牡丹、梅花、绯桃、探春诸花，皆贮暖室，以火烘之。所谓堂花，又名唐花是也。按《汉书·召信臣传》：信臣为少府，大官园种冬生葱韭菜茄，覆以屋庑，昼夜复热火，待温气乃生。唐人诗“内园分得温汤水，二御中旬已进瓜，”盖汉唐以来皆然。 \\n 上驾经宝坻，欲亲临奠故大学士杜立德墓。其子刑部郎中某恳辞，乃御书“永怀惟旧”四大字赐之。 \\n 涓来少宗伯说：刘修撰克犹（子壮），中明崇祯庚午举人。困于公车，至顺治己丑赴会试。初入京，居黄冈会馆。是夜，梦一神人，自空而下，类人间所绘画魁星者，连呼状元。刘惊起逊谢，顾曰：“数定矣，何逊谢为？”是科，遂捷南宫，殿试果及第第一。既入翰林，又一夕，梦人告曰：“君虽状元及第，然官不过五品，年不过五十，时遇覃恩，加一级，为从五品。”急请告归，归未久，病卒，年四十有三。卒时，命家人洞开窗户，仰视曰：“天乐迎我，我逝矣。”又曰：“我东华真君第三弟子也，今召复故位耳。”刘生平力行功过格，制行不减古人。 \\n  \\n 　 \\n  \\n  \\n 　"}
