{"章节": "阿稚（清）和邦额", "正文": "　 \\n 　 \\n 　 \\n 阿　稚 \\n 　 \\n 清和邦额 \\n 【和邦额（生卒不详），号闲斋、霁园主人，乾隆年间人。出身满族官僚家庭，曾任县令。著有志怪小说集《夜谈随录》，仿效《聊斋志异》而成就不及。只有少数篇章可称优秀之作。】 \\n 杊沟某村，有兄弟樵苏于山者，季入山之深，仲求之弗得。归告其翁。翁惊且怒曰：不为雁序而作鹡鸰，明知弟幼弱不加防护，任其独行。不饱豺虎，必遭颠坠。汝虑我死后，数亩山田不能独受，故幸灾乐祸，泄泄独归耶？”仲无以自明，但涕泣自誓，而随父同至山中，遍觅不获。寻亦置之。 \\n 二年余，因值秋成，翁来往田间，负手观获。有猎者过之，左提雉兔，右牵一生黑狐。毛光润如漆可鉴，两目炯炯，向翁踖踖不前。翁心动。以青蚨二千赎而欲纵之。猎者曰：“不可。此狐也，能为妖。”翁曰：“倘为妖，必报吾德。汝亦有施焉。”卒纵之。其狐奉头而窜，瞬息不知所逝。翁目送而笑曰：“蠢然如此，伎俩尽矣。能妖之狐，恐不如是。”猎者亦笑而去。 \\n 一日，翁有事入都。途中值雪，山路迍踬，颇不易行。螨跚间，忽一媪自仄径来。白翁曰：“翁劳苦甚矣。如此大雪，日且暮，前去人居正遥。我怜老翁，盍站就蜗居一息乎？”翁感而许之。媪反步为导，逾一壑，即抵其家。媪剥啄，一婢出应，色殊佳丽，修饰亦极华美。以太太呼媪。媪曰：“客至矣，速备酒饭。且唤三姐来。”婢诺而去。媪延翁入庭，分宾主坐。翁环顾内外，屋宇闳敞，垣墉高峻，陈设珍怪，悉不知名。居然巨室，不类山家。自愧山野不文，颇形蹐跼。俄闻屏后笑语声，美婢四五人，拥一女郎出。年约十七八，姱容修态，光采照人，绣衣画裙，俨似画中仙子。翁逡巡不知措身处。女一见愕然，色甚惊喜。就媪耳语良久。媪拊掌格格笑曰：“真大奇事，既属恩人，可即申谢。”女乃下阶展拜，如礼神明。翁将答拜，奈为两婢所持，欲下一揖而不可得也。拜讫，媪复拜之曰：“天假之缘，得邂逅相遇。大恩大德，非一拜可以称报。容缓图之。”翁不解所为，唯曰：“老朽何修，得勿谬误？”媪曰：“翁年高健忘，不复记忆矣，俟徐言之。”既而设宴。翁居上，独据一席。媪与女共一席，居下。酒炙并陈，水陆咸备。翁逐品茫然，但知适口，咀嚼饮啜，细玩其形状，辨其滋味而已。酒再巡，女亲起浣爵，跪进一觞。翁退位座后，连称“不敢”。媪曰：“聊以抒忱，幸勿却也。”翁尽三爵，复请入席。媪询及里居姓氏，翁对以某村某氏。媪顾谓女曰：“与汝表妹夫同乡，且同姓也。毋乃其族之叔伯行乎”又问：“尊阃年几何矣？子女几人？”翁曰：“无女，老妻尚存，年五十有二。长子二十，务农；幼子如在，今年当十七。二年前入山采药，不知所往，想已为异物矣。”媪闻之，矍然曰：“噫！二令郎非清瘦长眉而眉间有针清者乎？”翁矍然曰：“然，诚如尊说。何以知之？”媪笑向女曰：“怪底说来与阿癯符合，强半合恩人是楂梨。”女曰：“阿癯言时，期期艾艾，且喜啖未熟山桃。娘盍问果有是否？若然，则诚然矣。”翁闻之，辄潸然曰：“豚儿果有是疾是癖，无可复疑矣。”媪喜曰：“正愁无以报德，今当使父子团聚。何快如之！”亟呼前婢，密语数四。婢欣然去。移时入报曰：“来矣！来矣！”随见一鲜衣少年，同一靓妆女子，自外而至。媪指翁谓少年曰：“识得否？”少年一见大恸，趋拜膝下。翁以目视媪，媪曰：“恩人勿惊疑，且看二年前所失之令郎，较此奚如？”翁帏烛审视，的是其子，不禁泪涔涔随声零落。媪与女从旁慰藉之。始各止悲。女子展拜，翁问为谁，媪曰：“甥女阿雏也，久为恩人之子妇矣。昔者，令郎樵柴，误坠岩下，适遇甥女救之。彼时以甥女冉弱未宇人，僭为主张，即以令郎入赘。不意即恩人子。苟知之，送归久矣。今于此会合，询非偶然，行当使甥女归事舅姑耳。”翁谢曰：“感大德毕生之幸！特家贫不堪屈令甥女，再尚有事入京，容许议之。”媪曰：“恩人无事辞费，甥女即归公郎，荆钗布裙，分所宜尔。若为入京，亦不过为阿堵物耳。不腆妆奁，虽不丰，亦不甚薄，保恩人下半世不复求人。”翁喜惬过望。是夕，欢饮而散。季伴翁宿于厅西。翁于枕上细询由来，语刺刺不能休。至鸡鸣方寐。 \\n 次日，媪令阿雏束装从翁去。将行之前一日，媪置酒为饯。酒再巡，媪避席谓翁曰：“相处数日，恩人亦知老身为何如人乎？”翁恍然自愧，还自詈曰：“老悖但知舐犊，诸事不顾耶？敢问邦族？”媪曰：“老身姚氏，本秦人。甥女葛氏，同乡井。老身孀居有年，又无子，只此女。行三，名阿稚。曾荷恩人再生恩，旦夕思报未果。今闻家中大郎亦未婚，愿以女萝附托松柏，莫见弃否？”翁逊谢曰：“诚援令甥女，已为非分，讵敢复苦令爱！”媪曰：“老身不文，但知言脱于口，不可复收。请先归。少有嫁资，俟粗备，当亲送鱼轩到宅，无事亲迎也。”翁不能却，即向季索得镂玉香球一枚，聊以为信。媪亲结之阿稚胸前罗带上。稚垂颈，颇形羞涩。 \\n 翌日就道，相与嘱别，各有泣洟。门前驾三犊车，翁父子乘一辆，阿雏暨二婢乘一辆，其一辆为辎重，辘辘而发。山路崎岖，望之似不能通轨，而车到处绰然有余地，亦不觉轩轾。翁朴实而不知究理者，唯深赞车制之巧，黄犊之健而已。日未哺，车停不进。视之，已至家门矣。尤讶其神速。伸出见之，惊问归何急、装何厚，既而见其弟，又载三艳女来，遂结舌不能致诘。翁未惶悉述，先令季导妇人见其姑。视卸装已，止御者宿，厚赏而重犒之。御夫拜赐，即欲辞去。翁以日暮途远为止之，而车已驰去。翁方顿足，怪其何苦夜行，忽见数十步外，一车为树根所绊，翻入田间，侧不能起。翁急前救之，非复故物，但草人、刍牛并秸车一辆耳。大惊，奔告其子。阿雏曰：“妗固有此戏术，时一为之，不足诧异。”亟令季收而贮诸箱中。翁入见老妻，备告得妇之由，并述聘妇之事。妻亦惊喜。邻里相传，咸来致贺。凡见阿雏者，男则颠倒，女则欣慕，猜疑默拟，议论纷坛。居无何，阿雏谓季曰：“致语阿翁，速办宴席，妗子送三姐至矣。”季告翁，翁曰：“嗤！媳偶作梦，汝奈何附和之。”季惭而退。一食顷，闻门外人声鼎沸，挝门者若甚众。翁急出视，媪已降舆。侍女六七人，扶阿稚红巾覆面、锦衣绣裳，一拥而入。妆宜随之以进，光采耀目，填塞草堂。媪一挥，从人车马，一霎尽散。谓翁曰：“亲翁勿慞惶，凡有所需，谅甥女已皆预备矣。不必蠲吉，今日便佳，即可唤婿来拜堂也。”仲逡巡趋出，参差不复成礼。众婢皆笑。入房，合卺讫。阿雏指使布宴，则丰盛十数席，水陆俱备，不测何时何人所置办，翁夫妇大骇。乃叙坐而饮。饮次，翁见妆奁堆积，深以所居狭隘，不能容纳为忧。媪曰：“无虑。再多数倍，亦能相容也。”因令诸婢往来移运，盈阶满堂之物，悉入洞房。房不加广，而位置罗列，饶有隙地。翁私叹：“富贵家，诸事得法，随地设巧；较我贫拙家，多收数斛麦，乍添一瓮蔬，辄填塞无坐卧处，视此真心思才力百不逮一也。”三朝后，媪辞去，留二婢为媵。将发，翁私嘱其妻曰：“亲母初见时，谓我于其女有再生恩，故以女嫁二郎。彼时未便研究，汝其密询之。勿作胡卢提，致人闷闷。”妻如所教，询诸媪。媪曰：“人在汝家，徐叩之可知也。”亟升车去。翁又嘱仲乘间问阿稚，稚曰：“翁所作事，翁自知之。何问我为？”仲复翁，翁终茫然不悟，第安之而已。 \\n 二新妇入门后，顺事舅姑，调和琴瑟，咸无闲言。且从此衣食丰裕，凡百需用，取诸笥中，无所不给。望似农家，实同朱顿。村人艳妇之美，羡翁之富，无不耽耽，颇有宵小夜间潜来为盗。幸二妇觉察，往往戏弄之。而翁殊为厌苦。偶出田间行食，见前猎者坐村内，方调一犬。翁薄观之，垂毛绿眼，状极狞恶。翁啧啧曰：“此其所谓狮子狗乎？”猎者曰：“否！否！此名为併　，能咋虎。家畜一头，无论窃盗，即有昆仑神技者，亦且畏之。予以钱八千，得之于贩羊回民者。齐卢、秦猃，不是过也。”翁阴念：“八千钱易与耳。得此狞犬，何复忧盗贼乎？”遂以钱十千，欲买之。猎者曰：“不可。此犬吠人立死！”翁曰：“正欲其能咋死人也。”遂牵归。甫纵于庭，适二新妇自庭后来，笑语方哗，忽举目见犬，息声失色，瞥然却走。犬大呔直前，逐而攫之。翁惊呼奔救，稚已被噬断喉，踣地不动。犬又舍稚逐雏，咋其踵，仆，倒地十余步。二子亦惊出，偕翁极力挞犬。救之，已死，但见二黑狐卧地上。衣眼履袜，宛如蝉蜕。二子号咷大恸。翁错愕良久，猛悟当日赎狐事，所以云“有再生恩也”。且悲且悔。怜其义，议治棺衾厚葬之。方商酌间，忽自外有哭而入者，盖媪也。席地抱二厂而哭之曰：“讵意儿辈，罹此闵凶；学术短浅，安能御此惨暴乎？呜呼！哀哉！大恩不报之说，良有以也。”翁閤亦环绕而哭，声彻邻比。媪以手揾尸胸曰：“幸尚可救，归以药之可也。”翁率二子执梃缚犬，打杀之。媪谢之曰：“亲翁是举，足明素心矣。”寻于腰间解一白布囊，盛二尸负之出门。翁等追送之，已远矣。 \\n 【完】 \\n  \\n 　 \\n  \\n  \\n 　"}
