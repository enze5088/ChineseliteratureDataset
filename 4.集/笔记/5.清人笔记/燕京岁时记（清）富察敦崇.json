{"章节": "燕京岁时记（清）富察敦崇", "正文": " \\n 燕京岁时记 \\n （清）富察敦崇 \\n  \\n ◎元旦 \\n 京师谓元旦为大年初一。每届初一，于子初后焚香接神，燃爆竹以致敬，连霄达巷，络绎不休。接神之后，自王公以及百官，均应入朝朝贺。朝贺已毕，走谒亲友，谓之道新喜。亲者登堂，疏者投刺而已。貂裘蟒服，道路纷驰，真有车如流水马如游龙之盛，诚太平之景象也。是日，无论贫富贵贱，皆以白面作角而食之，谓之煮饽饽，举国皆然，无不同也。富贵之家，暗以金银小锞及宝石等藏之饽饽中，以卜顺利。家人食得者，则终岁大吉。 \\n 按，《荆楚岁时记》：正月一日，先于庭前燃爆竹以避山臊恶鬼。又《玉烛宝典》：正月一日为元日，亦云三元，岁之元、时之元、月之元。 \\n ◎八宝荷包 \\n 每至元旦，凡内廷行走之王公大臣，以及御前侍卫等，均赏八宝荷包，悬于胸前，部院大臣不预此例。 \\n ◎祭财神 \\n 初二日，致祭财神，鞭炮甚夥，昼夜不休。 \\n ◎破五 \\n 初五日谓之破五，破五之内不得以生米为炊，妇女不得出门。至初六日，则王妃贵主以及各宦室等冠帔往来，互相道贺。新嫁女子亦于是日归宁。春日融和，春泥滑氵达，香车绣宪，塞巷填衢。而诸商亦渐次开张贸易矣。 \\n ◎人日 \\n 初七日谓之人日。是日天气清明者则人生繁衍。 \\n 按，东方朔《占书》：岁后八日，一日鸡，二日犬，三日豕，四日羊，五日牛，六日马，七日人，八日谷。其日清明，则所生之物育，阴则灾。 \\n ◎顺星 \\n 初八日，黄昏之后，以纸蘸油，燃灯一百零八盏，焚香而祀之，谓之顺星。十三日至十六日，由堂奥以至大门，燃灯而照之，谓之散灯花，又谓之散小人。亦辟除不祥之意也。 \\n 按，《帝京景物略》：正月十三日，家以小盏一百八枚，夜燃之，遍散井灶、门户、砧石，曰散灯。其聚如萤，散如星。富者灯四夕，贫者灯一夕止，又甚贫者无。此条所记与今大略相同，但未得其详细耳。 \\n ◎打春（节令无定期，姑录于正月之内，馀仿此） \\n 打春即立春，在正月者居多。立春先一日，顺天府官员至东直门外一里春场迎春。立春日，礼部呈进春山宝座，顺天府呈进春牛图。礼毕回署，引春牛而击之，曰打春。是日富家多食春饼，妇女等多买罗卜而食之，曰咬春，谓可以却春困也。 \\n 谨按，《礼部则例》载：立春前一日，顺天府尹率僚属朝服迎春于东直门外，隶役舁芒神土牛，导以鼓乐，至府署前，陈于彩棚。立春日，大兴、宛平县令设案于午门外正中，奉恭进皇帝、皇太后、皇后芒神土牛，配以春山。府县生员舁进，礼部官前导，尚书、侍郎、府尹及丞后随，由午门中门入，至乾清门、慈宁门恭进，内监各接奏，礼毕皆退。府尹乃出土牛环击，以示劝农之意。又《涌幢小品》载，前明正统中，每岁立春，顺天府别造春牛春花进御前及仁寿宫，凡三座。每座用金银珠翠等物，费钱九万余。景皇即位，谕明年春日当复增三座。宛平坊民相率陈诉，乃以时花充用。 \\n ◎灯节 \\n 自十三以至十七均谓之灯节，惟十五日谓之正灯耳。每至灯节，内廷筵宴，放烟火，市肆张灯。而六街之灯以东四牌楼及地安门为最盛，工部次之，兵部又次之，他处皆不及也（兵部灯于光绪九年经阎文介禁止）。若东安门、新街口、西四牌楼亦稍有可观。各色灯彩多以纱绢玻璃及明角等为之，并绘画古今故事，以资玩赏。市人之巧者，又复结冰为器，栽麦苗为人物，华而不侈，朴而不俗，殊可观也。花炮棚子制造各色烟火，竞巧争奇，有盒子、花盆、烟火杆子、线穿牡丹、水浇莲、金盘落月、葡萄架、旗火、二踢脚、飞天十响、五鬼闹判儿、八角子、炮打襄阳城、匣炮、天地灯等名目。富室豪门，争相购买，银花火树，光彩照人，车马喧阗，笙歌聒耳。自白昼以迄二鼓，烟尘渐稀，而人影在地，明月当天，士女儿童，始相率喧笑而散。市卖食物，干鲜俱备，而以元宵为大宗。亦所以点缀节景耳。又有卖金鱼者，以玻璃瓶盛之，转侧其影，大小俄忽，实为他处所无也。 \\n 谨按，《日下旧闻考》：前明灯市在东华门王府街东，崇文街西，亘二里许，南北两廛，即今之灯市口也。市之日，凡珠玉宝器以逮日用微物，无不悉具。衢中列市，棋置数行，相对俱高楼。楼设氍逾帘幕，为宴饮地。一楼每日赁值至有数百缗者，皆豪贵家眷属也。灯则有烧珠、料丝、纱、明角、麦秸、通草等，乐则有鼓吹、杂耍、弦索等，烟火则以架以盒，盒有械寿带、葡萄架、珍珠帘、长明塔等。自初八日起，至十八日止，乃十日，非五日也。至百货坌集，乃合灯与市为一处。今则灯归城内，市归琉璃厂矣。 \\n ◎筵九 \\n 十九日谓之筵九。每至筵九，皇上幸西厂子小金殿筵宴，看玩艺贯跤。蒙古王公请安告归。臣工之得著貂裘者，尽于是日脱去，改穿白锋毛矣。民间无事可纪，游赏白云观者谓之会神仙焉。 \\n 按，《帝京景物略曰》：燕九又曰宴邱。今则曰筵九，究未知其孰是。 \\n ◎开印 \\n 开印之期，大约于十九、二十、二十一三日之内，由钦天监选择吉日时，先行知照，朝服行礼。开印之后，则照常办事矣。 \\n ◎打鬼 \\n 打鬼本西域佛法，并非怪异，即古者九门观傩之遗风，亦所以禳除不祥也。每至打鬼，各喇嘛僧等扮演诸天神将以驱逐邪魔，都人观者甚众，有万家空巷之风。朝廷重佛法，特遣一散秩大臣以临之，亦圣人朝服阼阶之命意。打鬼日期，黄寺在十五日，黑寺在二十三日，雍和宫在三十日。 \\n 按，《宸垣识略》：东黄寺在安定门外镶黄旗教场，顺治八年奉敕就普净禅林兴建，康熙二十三年重修。寺西有琉璃门，曰清净化城。后有石坊二座，石台一座，石塔一座，高八丈，雕镂精工，上有金伞，光华夺目。相传为班禅佛塔。班禅佛又曰瘢疹佛，盖因出痘而示寂也。塔傍有经幢四，乃乾隆四十八年彭元瑞书；御制清净化城记，在台东，系满、汉、蒙、梵四体字。塔后有楼曰慧香阁。雍和宫在东直门内北新桥正北里许，乃世宗宪皇帝藩邸也，登极后命名曰雍和宫。黑寺在德胜门外西北三里许，前寺曰慈度，后寺曰察罕喇嘛庙。所谓黑寺者，盖指铁色琉璃而言，今亦无之矣。后寺有铁香亭一，乃康熙乙卯年造。 \\n ◎填仓 \\n 每至二十五日，粮商米贩致祭仓神，鞭炮最盛。居民不尽致祭，然必烹治饮食以劳家人，谓之填仓。 \\n 按，《北京岁华记》云：二十五日人家市豕牛羊肉，恣餐竟日，客至苦留，必尽饱而去，谓之填仓。此条所记与今大略相同。惟富贵之家从未有食牛肉者，亦未有客至苦留之说，乃记者一隅之论也。 \\n ◎大钟寺 \\n 大钟寺本觉生寺，以大钟得名，盖岁时求雨处也。每至正月，自初一日起，开庙十日。十日之内，游人坌集，士女如云。长安少年多驰骤车马以为乐，超尘逐电，劳瘁不辞。一骑之费，有贵至数百金者。岂犹有金台市骏之遗风欤！ \\n 谨按，《日下旧闻考》：华严钟铸于前明永乐时，高一丈五尺，径一丈四尺，纽高七尺，厚七寸，重八万七千斤。内外勒楷字法华经一部，字大五分，密如比栉，乃学士沈度书。嘉靖间悬于万寿寺。后言者谓京城白虎方，不宜有金声，乃彻楼卧钟于地。国朝乾隆八年，移置于觉生寺，即所谓大钟寺也。在德胜门外七里，土城西北曾家庄。雍正十一年建钟楼，高五丈，下方上圆，四面皆窗，后有旋梯，左升右降。钟悬于中，竟体纯铜，端正细腻，诚至宝也。惜未听其一鸣耳。前殿有雍正十二年翰林院编修张若霭撰碑。 \\n ◎白云观 \\n 白云观在阜成门外西南五六里，其基最古，自金元以来即有之。观内万古长春四字，尚传为邱长春所书。每至正月，自初一日起，开庙十九日。游人络绎，车马奔腾，至十九日为尤盛，谓之会神仙。相传十八日夜内必有仙真下降，或幻游人，或化乞丐，有缘遇之者，得以却病延年。故黄冠羽士，三五成群，趺坐廊下，以冀一遇。究不知其遇不遇也。观内老人堂一所，皆道士之年老者居之，虽非神仙而年过百龄者时所恒有，亦修养之明征也。观后有亭园一区，乃近年所构，其先无之。 \\n 谨按，《日下旧闻考》：白云观乃元太极宫故墟，内塑邱真人像，白无须眉。正月十九日，都人致酹祠下，谓之燕九节。真人登州栖霞人，名处机，号长春子。年十九，为全真，学于宁海之昆仑山。岁在己卯，元太祖自奈曼遣使召之；使者未至，真人语其徒曰：“速促装，天使召我，我当往。”翌日使者至，乃与弟子十八人同往，经数十国，行万余里，始达雪山。太祖时方西征，日事攻战。真人每言：欲一天下者，必在乎不嗜杀人。及问为治之方，则告以敬天爱民为本。问及长生久世之道，则以清心寡欲为要。太祖大悦，命左史书诸策。真人乞东还，遂赐号曰神仙，封为大宗师，掌管天下道教，使居燕之太极宫。后改为长春宫，即今之白云观也。真人年八十，尸解仙去。 \\n ◎曹老公观儿 \\n 曹老公观在西直门内路北。每至正月，自初一日起，开庙半月，游人亦多。惟殿宇坍塌，墙垣不整，古佛零落，殊无可观。有碑二，左刻乾隆御制七律二首，右无字，后殿有铁香炉一，乃前明万历辛卯年造。中殿有铁香池一，乃崇祯九年管理御马营太监孙继武等造。 \\n 谨按，《日下旧闻考》：曹老公观名崇元观，乃明曹化淳兴建，国朝乾隆二十三年重修。规模壮丽，法相庄严。百余年来，倾圮殆尽，无复旧观矣。或谓化淳兴时有窖金，藏之观中，以备将来重修之用。故京师有“里七岁，外七步，观儿倒，观儿修”之谣，然其言究无验也。 \\n ◎厂甸儿 \\n 厂甸在正阳门外二里许，古曰海王村，即今工部之琉璃厂也。街长二里许，廛肆林立，南北皆同。所售之物以古玩、字画、纸张、书帖为正宗，乃文人鉴赏之所也。惟至正月，自初一日起，列市半月。儿童玩好在厂甸，红货在火神庙，珠宝晶莹，鼎彝罗列，豪富之辈，日事搜求，冀得异宝。而红货之内以翡翠石为最尊，一搬指翎管，有价至万金者。翡翠之外并重料壶，然必须官窑古月轩者方为上品，新料不足道也。盖玩好之物，风尚不同，乾隆间重珊瑚，贱碧霞玺。后又重碧霞玺。近更重翡翠石及料壶。风雅之士亦间有重旧玉者。笛头剑隔，古色盎然，而真伪殊不易辨。故予尝曰：“物而能言，免去许多聚讼。”盖指此也。至于旧磁一类，甚属寥寥，已多为外洋买去矣。 \\n 谨按，《日下旧闻考》：琉璃厂东有辽御史大夫李内贞墓，乃乾隆三十六年工部郎中孟氵皓得其志石于土中，有葬于海王村之语。 \\n ◎东西庙 \\n 西庙曰护国寺，在皇城西北定府大街正西。东庙曰隆福寺，在东四牌楼西马市正北。自正月起，每逢七、八日开西庙，九、十日开东庙。开庙之日，百货云集，凡珠玉、绫罗、衣服、饮食、古玩、字画、花鸟、虫鱼以及寻常日用之物，星卜、杂技之流，无所不有。乃都城内之一大市会也。两庙花厂尤为雅观。春日以果木为胜，夏日以茉莉为胜，秋日以桂菊为胜，冬日以水仙为胜。至于春花中如牡丹、海棠、丁香、碧桃之流，皆能于严冬开放，鲜艳异常，洵足以巧夺天工，预支月令。其于格物之理，研求几深，惜未有著书者耳。尝观泰西农学书中，谓一粒之获可得十万粒，如以花之法之，定能远过其上。但是人工既贵，灌溉亦难，以之治玩好则可，以之治稼穑则断断乎其不能也。即如冬瓜、王瓜、茄子、扁豆之类，皆能于严冬栽植，色味俱佳。但价值太昂，不能尽人而食，是亦不能行之明证也。 \\n 谨按，《日下旧闻考》：护国寺元曰崇国寺，明曰大隆善护国寺，今只曰护国寺。乃元丞相脱克脱之故宅。寺中千佛殿旁立一老髯，幞头朱衣；一老妪，凤冠朱裳，即其夫妇之像。今已无存矣。隆福寺乃前明景泰四年建，役夫万人。寺中白石台栏，乃英宗南内翔凤殿故物也。本朝雍正元年重加修葺，用世宗御制碑文，较之护国寺尚为完整（隆福寺于光绪二十七年十月二十二日毁于火）。 \\n ◎土地庙 \\n 土地庙在宣武门外土地庙斜街路西。自正月起，凡初三、十三、二十三日有庙市。市无长物，惟花厂鸽市差为可观。 \\n 谨按，《日下旧闻考》：土地庙，其基最古，有前明万历四十三年碑，称曰古迹老君堂都土地庙。辽金时庙在都城东门之外，今莫得其方向矣。 \\n ◎花儿市 \\n 花儿市在崇文门外迤东。自正月起，凡初四、十四、二十四日有市。市皆日用之物。所谓花市者，乃妇女插戴之纸花，非时花也。花有通草、绫绢、绰枝、摔头之类，颇能混真。花市之外亦有鸽市，在廛北小巷内。 \\n 按，《居易录》：京师花儿市鬻黄鸽二，毛羽作黄金色，索价甚高云云。盖京师多好蓄鸽，种类极繁，其寻常者有点子、玉翅、凤头白、两头乌、小灰、皂儿、紫酱、雪花、银尾子、四块玉、喜鹊花、跟头花、脖子、道士帽、倒插儿等名色。其珍贵者有短嘴、白鹭莺、白乌牛、铁牛、青毛、鹤秀、蟾眼灰、七星、凫背、铜背、麻背、银楞、麒麟、斑西、云盘、蓝盘、鹦嘴、白鹦嘴点子、紫乌、紫点子、紫玉翅、乌头、铁翅、玉环等名色。凡放鸽之时，必以竹哨缀于尾上，谓之壶卢，又谓之哨子。壶卢有大小之分，哨子有三联、五联、十三星、十一眼、双筒、截口、众星捧月之别。盘旋之际，响彻云霄，五音皆备，真可以悦耳陶情。至前辈所谓架鸽者，今无之矣。又《余氏辨林》云：“京师孟春之月，儿女多剪彩为花或草虫之类插首，曰闹嚷嚷，即古所谓闹装也。是即绫绢花之滥觞欤！ \\n ◎小药王庙、北药王庙 \\n 小药王庙在东直门内路北，北药王庙在旧鼓楼大街。自正月起，每朔日、望日有庙市，市皆妇女零用之物，无甚可观。 \\n ◎耍耗子、耍猴儿、耍苟利子、跑旱船 \\n 京师谓鼠为耗子。耍耗子者，水箱之上，缚以横架，将小鼠调熟，有汲水钻圈之技，均以锣声为起止。耍猴儿者，木箱之内藏有羽帽乌纱，猴手自启箱，戴而坐之，俨如官之排衙。猴人口唱俚歌，抑扬可听。古称沐猴而冠，殆指此也。其余扶犁跑马，均能听人指挥。扶犁者，以犬代牛；跑马者，以羊易马也。苟利子即傀儡子，乃一人在布帷之中，头顶小台，演唱打虎跑马诸杂剧。跑旱船者，乃村童扮成女子，手驾布船，口唱俚歌，意在学游湖而采莲者，抑何不自愧也！凡诸杂技皆京南人为之，正月最多。至农忙时则舍艺而归耕矣。 \\n ◎太阳糕（以下二月） \\n 二月初一日，市人以米麦团成小饼，五枚一层，上贯以寸余小鸡，谓之太阳糕。都人祭日者，买而供之，三五具不等。 \\n ◎龙抬头 \\n 二月二日，古之中和节也。今人呼为龙抬头。是日食饼者谓之龙鳞饼，食面者谓之龙须面。闺中停止针线，恐伤龙目也。 \\n ◎春分 \\n 春分前后，官中祠庙皆有大臣致祭，世家大族亦于是日致祭宗祠，秋分亦然。 \\n 按，《月令广义》云：“分者半也，当九十日之半也，故谓之分。夏冬不言分者，天地间二气而已，阳生于子，极于午，即其中分也（立春至立夏九十日）。 \\n ◎清明 \\n 清明即寒食，又曰禁烟节。古人最重之，今人不为节，但儿童戴柳祭扫坟茔而已。世族之祭扫者，于祭品之外，以五色纸钱制成幡盖，陈于墓左。祭毕，子孙亲执于墓门之外而焚之，谓之佛多，民间无用者。 \\n 按，《析津志》云：辽俗最重清明，上自内苑，下至士庶，俱立秋千架，日以嬉戏为乐。自前明以来，此风久革，不复有半仙之戏矣。又《岁时百问》云：万物生长此时，皆清净明洁，故谓之清明。至清明戴柳者，乃唐高宗三月三日祓禊于渭阳，赐群臣柳圈各一，谓戴之可免虿毒。今盖师其遗意也。 \\n ◎卖小油鸡、小鸭子 \\n 二月下旬，则有贩乳鸡、乳鸭者，沿街吆卖，生意畅然。盖京师繁盛，鸡骛之属日须数万只，是皆以人力育之，非自乳也。执此业者名曰鸡鸭房，在齐化门、东直门一带。 \\n ◎三月三（以下三月） \\n 俗谓栽壶卢者，必于三月三日下种，否则结实不繁。 \\n ◎蟠桃宫 \\n 太平宫在东便门路南，门临护城河。因庙内有西王母之像，故曰蟠桃宫。每届三月，自初一日起，开庙三日，游人亦多。然较之白云观等。则繁盛不如矣。 \\n ◎东岳庙 \\n 东岳庙在朝阳门外二里许。除朔望外，每至三月，自十五日起，开庙半月。士女云集，至二十八日为尤盛，俗谓之扌覃尘会。其实乃东岳大帝诞辰也。庙有七十二司，司各有神主之。相传速报司之神为岳武穆，最著灵异。凡负屈含冤心迹不明者，率于此处设誓盟心，其报最速。阶前有秦桧跪像，见者莫不唾之，已不辨面目矣。后阁有梓潼帝君，亦著灵异，科举之年，祈祷相属。神座右有铜骡一匹，颇能愈人疾病。病耳者则摩其耳，病目者则拭其目，病足者则抚其足。阁东有甲胄之像数，半身没于地中，俗传为杨家将云云，究不知其为何神也。庙中道教碑乃元翰林院承旨赵孟頫所书，字画虽真，丰神已失，想为俗工凿治矣。 \\n 谨按，《日下旧闻考》：东岳庙乃元延中建，以祀东岳天齐仁圣帝。前明正统中，益拓其宇，两庑设七十二司，后设帝妃行宫。本朝康熙三十七年，居民不戒而毁于火。特颁内帑修之，阅三岁而落成。殿阁廊庑，视旧加饬。乾隆二十六年复加修葺，规制益崇。故至今只谒东陵时，必于此拈香用膳焉。 \\n ◎潭柘寺 \\n 潭柘寺在浑河石景山西栗园庄北，去京八十余里。每至三月，自初一日起，开庙半月，香火甚繁。庙中万山中，九峰环抱，中有流泉，蜿蜒门外而没。有银杏树者，俗曰帝王树，高十余丈，阔数十围，实千百年物也。其余玉兰修竹、松柏菩提等，亦皆数百年物，诚胜境也。其先戒律极严，荤酒莫入。近则酒炙纷腾，无复向时清净矣。有灵蛇二，曰大青小青，与秘魔崖相仿佛，殊不知是一是二。所谓柘木者，仅存数尺，与元妙严公主拜佛砖同为古迹。凡至寺者必观此数事焉。 \\n 谨按，《日下旧闻考》：潭柘寺在罗岭平原村，去京城西北九十里。晋曰嘉福，唐曰龙泉。京师谚曰：“先有潭柘，后有北京。”盖寺之最古者。本朝康熙间，更名岫云寺。寺故海眼，佛殿基即潭也。唐华严师在山说法，神龙施潭为寺，一夕大风雨，潭成平地。今潭徙而涓涓者不绝。柘久枯，高七八尺，覆以瓦亭。龙去而子犹存，青色，长五尺，大如碗，时出现。 \\n ◎戒台 \\n 凡游潭柘者，必至戒台。盖戒台无定期，惟六月六日有晾经会，纵人游观，而游者卒鲜。盖天气既热，又多大雨也。寺名万寿，在潭柘东南，以松胜。故京师论游者，必与潭柘并称焉。 \\n 谨按，《日下旧闻考》：万寿寺在马鞍山，唐武德中建，曰慧聚寺。明正统间改今名。有康熙、乾隆御书联额。寺有戒台，乃辽咸雍间僧法均始开，明正统中敕如幻律师说戒立坛焉。坛在殿内，以白石为之。寺后有太古、观音、化阳、庞涓、孙膑五洞，寺西五里有极乐峰。 \\n ◎天台山 \\n 天台山在京西磨石口，车马可通。即翠微山之后山也。每岁三月十八日开庙，香火甚繁。寺门在南山之麓，寺在北山之巅，相去几至里许。沿山有流泉三四，涓涓不穷。所谓魔王者，语多荒诞不经，无从考其出处矣。 \\n ◎换季 \\n 每至三月，换戴凉帽，八月换戴暖帽，届时由礼部奏请。大约在二十日前后者居多。换戴凉帽时，妇女皆换玉簪，换戴暖帽时，妇女皆换金簪。 \\n ◎黄花鱼、大头鱼 \\n 京师三月有黄花鱼，即石首鱼。初次到京时，由崇文门监督照例呈进，否则为私货。虽有挟带而来者，不敢卖也。四月有大头鱼，即海鲫鱼，其味稍逊，例不呈进。 \\n ◎舍缘豆（以下四月） \\n 四月八日，都人之好善者，敢青黄豆数升，宣佛号而拈之。拈毕煮熟，散之市人，谓之舍缘豆。预结来世缘也。 \\n 谨按，《日下旧闻考》：京师僧人念佛号者，辄以豆记其数。至四月八日佛诞生之辰，煮豆微撒以盐，邀人于路请食之，以为结缘。今尚沿其旧也。 \\n ◎万寿寺 \\n 万寿寺在西直门外五六里，门临长河，乃皇太后祝厘之所。每至四月，自初一日起，开庙半月。游人甚多，绿女红男，联蹁道路。柳风麦浪，涤荡襟怀，殊有天朗气清、惠风和畅之致。诚郊西之胜境也。 \\n 谨按，《日下旧闻考》：万寿寺在广源闸西。明万历五年建，本朝乾隆十六年、二十六年两次重修。出门之内为钟鼓楼、天王殿，殿后为万寿阁，再后为禅堂。堂后有假山，假山上为大士殿，下为地藏洞。山后为无量寿佛殿、三圣殿，又后为后楼。楼前松桧皆数百年物。光绪初年毁于火。最后为菜圃，圃有水车二。光绪二十年重修行宫，并菜圃而圈入矣。 \\n ◎西顶 \\n 西顶娘娘庙在万寿寺西八九里。每至四月，自初一日起，开庙半月，繁盛与万寿寺同。山门中四天王像，神气如生，狰狞可畏。座下八鬼怪，尤觉骇人。凡携小儿者多掩其目而过之。庙有七十二司神，皆绘画，非塑像也。每开庙时特派大臣拈香，与丫髻山同，他处无之。 \\n 谨按，《日下旧闻考》：西顶碧霞元君庙在京西蓝靛厂前，明万历年建，国朝康熙五十一年重修，改名曰广仁宫。 \\n ◎妙峰山 \\n 妙峰山碧霞元君庙在京城西北八十余里。山路四十余里，共一百三十余里。地属昌平。每届四月，自初一日开庙半月，香火极盛。凡开山以前有雨者谓之净山雨。庙在万山中，孤峰矗立，盘旋而上，势如绕螺。前可践后者之顶，后可见前者之足。自始迄终，继昼以夜，人无停趾，香无断烟。奇观哉！庙南向，为山门，为正殿，为后殿。后殿之前有石凸起，似是妙峰之巅石。有古柏三四株，亦似百年之物。庙东有喜神殿、观音殿、伏魔殿，庙北有回香亭。庙无碑碣，其原无可考。然自雍乾以来即有之，惜无记之者耳。进香之路日辟日多。曰南道者，三家店也。曰中道者，大觉寺也。曰北道者，北安合也。曰老北道者，石佛殿也。近日之最称繁盛者，莫如北安合。人烟辐辏，车马喧阗，夜间灯火之繁，灿如列宿。以各路之人计之，共约有数十万。以金钱计之，亦约有数十万。香火之盛，实可甲于天下矣。 \\n ◎{髟丫}髻山 \\n {髟丫}髻山碧霞元君庙在京城东北怀柔县界。每至四月，自初一日起，开庙半月，繁盛亚于妙峰，而山景过之。都人谓之东山。 \\n ◎北顶（东顶附） \\n 北顶碧霞元君庙在德胜门外土城东北三里许。每岁四月有庙市，市皆日用农具，游者多乡人。东顶在东直门外，与北顶同。 \\n ◎榆钱糕 \\n 三月榆初钱时，采而蒸之，合以糖面，谓之榆钱糕。四月以玫瑰花为之者，谓之玫瑰饼。以藤萝花为之者，谓之藤罗饼。皆应时之食物也。 \\n ◎黄鹂 \\n 四月末花事将阑，易增惆怅。惟柳阴中莺声婉啭，如鼓笙簧，殊有斗酒双柑之乐。惟月余则去，不能久住耳。古诗云：“黄栗留鸣桑椹美。”黄鹂既鸣，则桑椹垂熟，正合今京师节候。 \\n ◎芦笋、樱桃 \\n 四月中芦笋与樱桃同食，最为甘美。古诗云“芦笋生时柳絮飞”，“紫樱桃熟麦风凉”。均与今京师时令最为符合。 \\n ◎凉炒面 \\n 四月麦初熟时，将面炒熟，合糖拌而食之，谓之凉炒面。 \\n ◎玫瑰花、芍药花 \\n 玫瑰，其色紫润，甜香可人，闺阁多爱之。四月花开时，沿街唤卖，其韵悠扬。晨起听之，最为有味。芍药乃丰台所产，一望弥涯。四月花含苞时，折枝售卖，遍历城坊。有杨妃、傻白诸名色。是二花者，最为应序，虽加以难カ之力，不能易候而开，是亦花中之强项令矣。 \\n ◎端阳（以下五月） \\n 京师谓端阳为五月节，初五日为五月单五，盖端字之转音也。每届端阳以前，府第朱门皆以粽子相馈贻，并副以樱桃、桑椹、荸荠、桃、杏及五毒饼、玫瑰饼等物。其供佛祀先者，仍以粽子及樱桃、桑椹为正供。亦荐其时食之义。 \\n 按，《续齐谐记》：屈原以五月初五日投汨罗江，楚人哀之，至此日，以竹筒子贮米，投水以祭之，以楝叶塞其上，以彩丝缠之，不为蛟龙所窃。是即粽子之原起也。 \\n ◎雄黄酒 \\n 每至端阳，自初一日起，取雄黄合酒晒之，用涂小儿额及鼻耳间，以避毒物。 \\n ◎天师符 \\n 每至端阳，市肆间用尺幅黄纸，盖以朱印，或绘画天师钟馗之像，或绘画五毒符咒之形，悬而售之。都人士争相购买，粘之中门，以避祟恶。 \\n 按，《后汉·礼仪志》：五月五日朱索五色印为门户饰，以止恶气。是即天师符之由来欤！ \\n ◎菖蒲、艾子 \\n 端午日用菖蒲、艾子插于门旁，以禳不祥，亦古者艾虎蒲剑之遗意。 \\n ◎彩丝系虎 \\n 每至端阳，闺阁中之巧者，用绫罗制成小虎及粽子、壶卢、樱桃、桑椹之类，以彩线穿之，悬于钗头，或系于小儿之背。古诗云：“玉燕钗头艾虎轻。”即此意也。 \\n 按，《风俗通》云：五月五日以彩丝系臂，辟鬼及兵，令人不病瘟。一名长命缕，一名续命缕。 \\n ◎剪彩为葫卢 \\n 又端阳日用彩纸剪成各样葫卢，倒粘于门阑之上，以泄毒气。至初五午后，则取而弃之。 \\n ◎赐葛 \\n 内廷王公大臣至端阳时，皆得恩赐葛纱及画扇。 \\n ◎城隍出巡 \\n 四月二十二，宛平县城隍出巡。五月初一日，大兴县城隍出巡。出巡之时，皆以八人肩舆，舁藤像而行。有舍身为马僮者，有舍身为打扇者，有臂穿铁钩悬灯而导者，有披枷带锁俨然罪人者。神舆之旁，又扮有判官鬼卒之类，彳亍而行。亦无非神道设教之意。 \\n ◎过会 \\n 过会者，乃京师游手，扮作开路、中幡、贡箱、官儿、五虎棍、跨鼓、花钹、高跷、秧歌、什不闲、耍坛子、耍狮子之类，如遇城隍出巡及各庙会等，随地演唱，观者如堵，最易生事。如遇金吾之贤者，则出示禁之。 \\n ◎都城隍庙 \\n 都城隍庙在宣武门内沟沿西，城隍庙街路北。每岁五月，自初一日起，庙市十日。市皆儿童玩好，无甚珍奇，游者鲜矣。 \\n 谨按，《日下旧闻考》：都城隍庙，在前明时以每月朔望及二十三日有庙市。市之日，陈设甚夥，人生日用所需，精粗毕备。羁旅之客，持阿堵入市，顷刻富有完美。书画古董，真伪错陈，其他剔红填漆旧物，自内廷阑出者，尤为精好。其初所索甚微，后其价十倍矣。至于窑器，最贵成化，次则宣德。杯盏之属，初不过数金，嗣则成窑酒杯至博银百金。宣德香炉，所酬亦略如之。庙系元世祖至元十七年创建，前明重修之，本朝雍正四年、乾隆二十八年又重修之。光绪初年，庙毁于火，碑皆煅裂。所谓各直省城隍像者，零落殆尽。近惟将正殿修复，以便春秋祭享，余尚残破如故也。 \\n ◎南顶 \\n 南顶碧霞元君庙在永定门外五六里，西向。左右有牌坊二，左曰广生长养，右曰群育滋藩。皆乾隆三十八年重修时御书。每至五月，自初一日起，开庙十日，士女云集。庙虽残破，而河中及土阜上皆有亭幛席棚，可以饮食坐落。至夕散后，多在大沙子口看赛马焉。 \\n 按，《宸垣识略》云：南顶以南之河名凉水河，桥名永定桥。土阜名九龙山，乃乾隆间疏浚凉水河时堆成。环植桃柳万株，开庙时游人皆敷席携，群饮其下。近则土阜虽存而桃柳零落矣。 \\n ◎十里河 \\n 十里河关帝庙在广渠门外。每至五月，自十一日起，开庙三日，梨园献戏，岁以为常。 \\n ◎瑶台 \\n 瑶台即窑台，在正阳门外黑窑厂地方。时至五月，则搭凉篷，设茶肆，为游人登眺之所。亦南城之一古迹也。 \\n 谨按，《日下旧闻考》：黑窑厂为明代制造砖瓦之所。本朝均交窑户备办，此厂遂废。其地坡垅高下，蒲渚参差，都人士登眺，往往而集焉。 \\n ◎磨刀雨 \\n 京师谚曰：“大旱不过五月十三。”盖五月十三乃俗传关壮缪过江会吴之期，是日有雨者谓之磨刀雨。 \\n ◎分龙兵 \\n 京师谓五月二十三日为分龙兵。盖五月以后，大雨时行，隔辙有雨，故须将龙兵分之也。 \\n 按，宋陆佃《埤雅》云：世俗五月谓分龙雨曰隔辙雨，言夏雨多暴至，龙各有分域，雨往往隔辙而异也。是分龙之说已见于宋，但为日不同耳。宋谓四月二十日为小分龙，五月二十日为大分龙。大晴主旱，大雨主涝。 \\n ◎恶月 \\n 京师谚曰：善正月，恶五月。 \\n 按，《荆楚岁时记》：五月俗称恶月，多禁忌。忌曝床荐席及修盖房屋。夫荆楚之与燕京，相去远矣，而自昔风俗有相同者。 \\n ◎石榴、夹竹桃 \\n 京师五月榴花正开，鲜明照眼。凡居人等往往与夹竹桃罗列中庭，以为清玩。榴竹之间必以鱼缸配之，朱鱼数头游泳其中。几于家家如此。故京师谚曰：“天篷鱼缸石榴树。”盖讥其同也。 \\n ◎五月先儿 \\n 五月玉米初结子时，沿街吆卖，曰五月先儿。其至嫩者曰珍珠笋。食之之法，与豌豆同。 \\n ◎甜瓜 \\n 五月下旬则甜瓜已熟，沿街吆卖。有旱金坠、青皮脆、羊角蜜、哈密酥、倭瓜瓤、老头儿乐各种。 \\n ◎染指甲 \\n 凤仙花即透骨草，又名指甲草。五月花开之候，闺阁儿女取而捣之，以染指甲，鲜红透骨，经年乃消。 \\n ◎六月六（以下六月） \\n 京师于六月六日抖晾衣服书籍，谓可不生虫蠹。 \\n ◎洗象 \\n 象房有象时，每岁六月六日牵往宣武门外河内浴之，观者如堵，后因象疯伤人，遂不豢养。光绪十年以前尚及见之。象房在宣武门内城跟迤西，归銮仪卫管理。有入观者，能以鼻作篥铜鼓声。观者持钱畀象奴，如教献技，又必斜睨象奴受钱满数，而后昂鼻俯首，呜呜出声。将病，耳中出油，谓之山性发。象寿最长，道光间有老象，牙有铜箍，谓是唐朝故物，乃安史之辈携来者。后因象奴等克扣太甚，相继倒毙。故咸丰以后十余年象房无象。同治末年、光绪初年，越南国贡象二次，共六七只，极其肥壮。都人观者喜有太平之征，欣欣载道。自东长安门伤人之后，全行拘禁，不复应差，三二年间饥饿殆尽矣。 \\n 谨按，《日下旧闻考》：象房系前明弘治八年修。盖象至京，先于射所演习，故谓之演象所。而锦衣卫自有驯象所，专管象奴及象只，特命锦衣指挥一员提督之。凡大朝会，役象甚多，驾车驮宝皆用之。若常朝止用六只耳。所受禄秩俱视武弁，有差等。国朝因之，一如其旧，但改锦衣卫为銮仪卫耳。 \\n ◎祭马王 \\n 马王者房星也，凡营伍中及蓄养车马人家均于六月二十三日祭之。 \\n ◎祭关帝 \\n 六月二十四日致祭关帝，岁以为常。鞭炮之多，与新年无异。盖帝之御灾捍患有德于民者深也。 \\n ◎赐冰 \\n 京师自暑伏日起至立秋日止，各衙门例有赐冰。届时由工部颁给冰票，自行领取，多寡不同，各有等差。 \\n 按，《帝京景物略》：前明于立夏日启冰赐文武大臣。编氓卖者，手二铜盏叠之，其声嗑嗑，曰冰盏。是物今尚有之，清泠可听，亦太平之音响也。 \\n ◎换葛纱 \\n 每至六月，自暑伏日起至处暑日止，百官皆服万丝帽、黄葛纱袍。 \\n ◎中顶 \\n 中顶碧霞元君庙在右安门外十里草桥地方，每岁六月初一日有庙市。市中花木甚繁，灿如列锦，南城士女多往观焉。 \\n 按，《宸垣识略》：草桥在右安门外十里，众水所归。种水田者资以为利。土近泉宜花，居人以莳花为业。有莲花池，香闻数里。牡丹芍药，栽如稻麻。桥去丰台十里，元明时多贵家园亭，如廉右丞之万柳堂、赵参谋之匏瓜亭，均在其左右，今已无考。吴岩诗注谓四月初一开庙，今改六月矣。 \\n ◎十刹海 \\n 十刹海俗呼河沿，在地安门外迤西，荷花最盛。每至六月，士女云集，然皆在前海之北岸。他处虽有荷花，无人玩赏也。盖德胜桥以西者谓之积水潭，又谓之净业湖，南有高庙、北有汇通祠者，是也。德胜桥以东，昔成亲王府、今醇亲王府前者，谓之后海，即所谓十刹海者是也。三座桥以东、响闸迤左者，谓之前海，即所谓莲花泡子者是也。今之游者但谓之十刹海焉。凡花开时，北岸一带风景最佳：绿柳垂丝，红衣腻粉，花光人面，掩映迷离，直不知人之为人花之为花矣。 \\n 谨按，《日下旧闻考》：积水潭净业湖一带，古名海子。园亭极多，有莲花社、虾菜亭、镜园、漫园、杨园、定园诸胜，今皆析为民居矣。前明李东阳西涯故居似在今恭亲王府东南隅，前海北岸，非净业湖也。盖鼓楼响闸正在其左右耳。 \\n ◎扫晴娘 \\n 六月乃大雨时行之际。凡遇连阴不止者，则闺中儿女剪纸为人，悬于门左，谓之扫晴娘。 \\n ◎冰胡儿 \\n 京师暑伏以后，则寒贱之子担冰吆卖，曰冰胡儿。胡者核也。 \\n ◎酸梅汤 \\n 酸梅汤以酸梅合冰糖煮之，调以攻瑰木樨冰水，其凉振齿。以前门九龙斋及西单牌楼邱家者为京都第一。 \\n ◎西瓜 \\n 六月初旬，西瓜已登，有三白、黑皮、黄沙瓤、红沙瓤各种。沿街切卖者，如莲瓣，如驼峰，冒暑而行，随地可食。既能清暑，又可解酲，故予尝呼为清凉饮。 \\n ◎丢针（以下七月） \\n 京师闺阁，于七月七日以碗水暴日下，各投小针，浮之水面，徐视水底日影，或散如花，动如云，细如线，粗如椎，因以卜女之巧拙。俗谓之丢针儿。 \\n ◎鹊填桥 \\n 七月七日，清晨乌鸦喜鹊飞鸣较迟，俗谓之填桥去。 \\n 谨按，《日下旧闻考》：金元宫中于七月七日穿鹊桥补子，上元日穿灯景补子，端阳日穿壶卢补子。盖亦点缀节景之意。 \\n ◎中元 \\n 中元不为节，惟祭扫坟茔而已。 \\n ◎荷叶灯、蒿子灯、莲花灯 \\n 中元黄昏以后，街巷儿童以荷叶燃灯，沿街唱曰：“荷叶灯，荷叶灯，今日点了明日扔。”又以青蒿粘香而燃之，恍如万点流萤，谓之蒿子灯。市人之巧者，又以各色彩纸制成莲花、莲叶、花篮、鹤鹭之形，谓之莲花灯。 \\n 谨按，《日下旧闻考》：荷叶灯之制，自元明以来即有之，今尚沿其旧也。 \\n ◎法船 \\n 中元日各寺院制造法船，至晚焚之。有长至数丈者。 \\n ◎盂兰会 \\n 中元日各寺院设盂兰会，燃灯唪经，以度幽冥之沉沦者。按释经云：目莲以母生饿鬼中不得食，佛令作盂兰盆会，于七月十五日以五味百果著盆中，供养十方大德，而后母得食。目莲白佛，凡弟子行孝顺者亦应奉盂兰盆供养。佛言大善。后世因之。又《释氏要览》云：盂兰盆乃天竺国语，犹华言解倒悬也。今人设盆以供，误矣。 \\n ◎放河灯 \\n 运河二闸，自端阳以后游人甚多。至中元日例有盂兰会，扮演秧歌、狮子诸杂技。晚间沿河燃灯，谓之放河灯。中元以后，则游船歇业矣。 \\n 按，《宸垣识略》：大通桥在东便门外，至通州石坝计四十里。地势高下四丈，中间设庆丰等五闸以蓄水。每闸各设官吏，编夫一百八十名，造驳船三百只。大通河旧名通惠河，元郭守敬所凿。 \\n ◎江南城隍庙 \\n 江南城隍庙在正阳门外南横街之东，先农坛西北。本朝康熙年建，内有城隍行宫。每岁中元及清明、十月一日有庙市，都人迎赛祀孤。 \\n 按，《寄园寄所寄》：都者美也。《诗》云：“彼都人士。”以帝王所居、文物整齐、女士闲雅为美，故曰都门，曰都人。 \\n ◎金钟儿 \\n 金钟儿产于易州，形如促织。七月之季，贩运来京，枕畔听之，最为清越，韵而不悲，似生为广厦高堂之物。金钟之号，非滥予也。 \\n ◎菱角、鸡头 \\n 七月中旬则菱芡已登，沿街吆卖，曰：“老鸡头才上河。”盖皆御河中物也。 \\n ◎枣儿、葡萄 \\n 七月下旬则枣实垂红，葡萄缀紫，担负者往往同卖。秋声入耳，音韵凄凉，抑郁多愁者不禁有岁时之感矣。 \\n ◎中秋（以下八月） \\n 京师之曰八月节者，即中秋也。每届中秋，府第朱门皆以月饼果品相馈赠。至十五月圆时，陈瓜果于庭以供月，并祀以毛豆、鸡冠花。是时也，皓魄当空，彩云初散，传杯洗盏，儿女喧哗，真所谓佳节也。惟供月时男子多不叩拜。故京师谚曰：“男不拜月，女不祭灶。” \\n ◎月光马儿 \\n 京师谓神像为神马儿，不敢斥言神也。月光马者，以纸为之，上绘太阴星君，如菩萨像，下绘月宫及捣药之玉兔，人立而执杵。藻彩精致，金碧辉煌，市肆间多卖之者。长者七八尺，短者二三尺，顶有二旗，作红绿色，或黄色，向月而供之。焚香行礼，祭毕与千张、元宝等一并焚之。 \\n 按，《宛署杂记》：千张凿纸为条，与冥钱同。 \\n ◎九节藕 \\n 内廷供月例用九节藕。 \\n ◎莲瓣西瓜 \\n 凡中秋供月，西瓜必参差切之，如莲花瓣形。 \\n ◎月饼 \\n 中秋月饼以前门致美斋者为京都第一，他处不足食也。至供月月饼到处皆有。大者尺余，上绘月宫蟾兔之形。有祭毕而食者，有留至除夕而食者，谓之团圆饼。 \\n 按，《帝京景物略》：八月十五日祭月，其祭果饼必圆，分瓜必牙错瓣刻之，如莲花。纸肆市月光纸，缋满月像，趺坐莲花者，月光遍照菩萨也。花下月轮桂殿，有兔杵而人立，捣药臼中。纸小者三寸，大者丈，致工者金碧缤纷。家设月光位于月所出方，向月供而拜，则焚月光纸，撤所供，散家之人必遍。月饼月果，戚属馈遗相报。饼有径二尺者。女归宁，是日必返其夫家，曰团圆节也。以上所云与今强半相同。供月之说，其来旧矣。 \\n ◎兔儿爷摊子 \\n 每届中秋，市人之巧者用黄土抟成蟾兔之像以出售，谓之兔儿爷。有衣冠而张盖者，有甲胄而带纛旗者，有骑虎者，有默坐者。大者三尺，小者尺余。其余匠艺工人无美不备，盖亦谑而虐矣。 \\n ◎灶君庙 \\n 灶君庙在崇文门外。每至八月，初一日起开庙三日。盖即灶君诞日也。 \\n ◎九月九（以下九月） \\n 京师谓重阳为九月九。每届九月九日，则都人士提壶携，出郭登高。南则在天宁寺、陶然亭、龙爪槐等处，北则蓟门烟树、清净化城等处，远则西山八刹等处。赋诗饮酒，烤肉分糕，洵一时之快事也。 \\n 谨按，《日下旧闻考》：天宁寺在广宁门外二里许，塔高二十七丈五尺五寸。隋仁寿二年建，以安舍利。寺在元魏为光林，在隋为宏业，在唐为天王，在金为大万安，前明宣德中改曰天宁，我朝乾隆二十一年重修，名仍其旧。陶然亭在正阳门外西南黑窑厂慈悲庵内，康熙乙亥工部郎中江藻建。龙爪槐名兴盛寺，在陶然亭西北一望之地。旧闻考不载。寺有二楼，可以眺远。所谓龙爪槐者，今已无存矣。蓟门烟树在德胜门外土城关，相传是古蓟邱。旧有楼馆并废。但门存二土阜，旁多林木，蓊翳苍翠，故为八景之一。今已无存，林木亦樵悴。惟乾隆诗碣巍然独立耳。清净化城旧闻不载，已见前篇。西山八刹在阜成门八里庄西北二十里，名翠微山，又名卢师山，又名平陂山。所谓八刹者，其说不一。以今论之，在翠微山下东向者曰长安寺，寺东北山巅南向者曰秘魔崖，寺西北山麓有塔者曰灵光寺，塔下有池，池北有新筑戒台，灵光寺迤北东向者曰三山庵，东北南向有牌坊者曰大悲寺，正北东向有灵泉者曰龙王堂，龙王堂迤北曰香界寺，俯视香界者曰宝珠洞，此即所谓八刹也。长安寺即善应寺，三山庵旧闻不载，灵光寺系合翠微寺而一之，塔基铁灯至今尚存。 \\n ◎钓鱼台 \\n 钓鱼台在阜成门外三里许，有行宫一所，南向。每届重阳，长安少年多于此处赛马，俗称曰望海楼。 \\n 谨按，《日下旧闻考》：钓鱼台在三里河西北里许，乃金主游幸处。台前有泉从地涌出，冬夏不竭。凡西山麓之支流悉灌注于此。元时谓之玉渊潭，为丁氏园池。国朝乾隆二十八年，浚治成湖，以受香山新开引河之水。复于下口建设闸座，俾资蓄泄。湖水合引河水，由三里河达阜成门之护城河。三十九年，始命修建台座，御书钓鱼台三字悬之台西面。故凡祗谒西陵，及由园致祭天坛时，必于此用早膳焉。台左有养源斋、潇碧亭诸胜。 \\n ◎花糕 \\n 花糕有二种：其一以糖面为之，中夹细果，两层三层不同，乃花糕之美者；其一蒸饼之上星星然缀以枣栗，乃糕之次者也。每届重阳，市肆间预为制造以供用。 \\n 按，《析津志》：九月九日，都人以面为糕，馈遗作重阳节，亦于中{瓜}席叫卖，与今同。又《帝京景物略》：面饼面种枣栗星星然曰花糕。糕肆标绿旗。父母迎其女来食，曰女儿节。今糕肆无标旗者，亦无迎女来食者。盖风尚之不同也。 \\n ◎九花山子 \\n 九花者，菊花也。每届重阳，富贵之家以九花数百盆，架庋广厦中，前轩后轾，望之若山，曰九花山子。四面堆积者曰九花塔。 \\n 谨按，《日下旧闻考》：陈理诗注曰：花城即今之花山也。盖京师之菊种极繁，有陈秧、新秧、粗秧、细秧之别。如蜜连环、银红针、桃花扇、方金印、老君眉、西施晓妆、潇湘妃子、鹅翎管、米金管、灯草管、紫虎须、灰鹤翅、平沙落雁、杏林春燕、朝阳素、软金素、青山盖雪、朱砂盖雪、白鹤卧雪、青莲子、青河莲、朱瓣湘莲、玉池桃红、玉笋长、玉楼春晓、宝刹浮图、落红万点、泥金万点、藕色霓裳、伽蓝袈裟等，皆陈秧中之细种也。如大红宝珠、金连环、金霞环、大金葵、渗金葵、金盘献露、金毛狮子、金凤翎、紫凤舒翎、紫凤双叠、紫龙开爪、紫蟹爪、真紫钩、徐家紫、黄鹤毛、鹭鹤毛、苍龙须、苍龙训子、云龙焕彩、二色莲、三季秋荷、映日荷花、旱地金莲、芙蓉秋艳、玉扇银针、紫松针、水红针、玉匙调羹、粉屏、白牡丹、紫牡丹、粉牡丹、星光在水、枫林落照、夕阳斜照、鸦背夕阳、晓天霞、蓝翎九等，皆陈秧中之粗种也。如银虎须、墨虎须、朱墨双辉、金卷朱砂、金凤含珠、凤梧添线、汉宫春晓、浣花溪水、天半朱霞、秋水明霞、秋水芙蓉、汉皋解佩、二乔争艳、天女散花、桃花人面、鸟爪仙人、黄鹤仙人、羔裘大夫、仙人掌、醉太白、南极仙翁、文经武纬、凤管鸾笙、洋蝴蝶、羚羊挂角、香白梨、金如意、水晶如意、沉香贯珠、一斛珠、碧玉搔头、黄绣球、珊瑚钩、金带风飘、慈云点玉、慈云万点、柳线垂金、重阳居住等，皆新秧中之细种也。如金佛座、金钩挂玉、金边大红、玉堂金马、紫绶金章、紫袍金带、紫电青霜、绿柳黄鹂、杨妃醉舞、西施粉、六郎面、墨麒麟、鹦哥抱子、蜜蜂窝、合家欢乐等，皆新秧中之粗种也。共一百三十三种，皆予所记忆者。其余新陈粗细之类，尚有二百余种，他日得暇，当为黄花订谱也。 \\n ◎糟蟹、良乡酒、鸭儿广、柿子、山里红 \\n 重阳时以良乡酒配糟蟹等而尝之，最为甘美。良乡酒者，本产于良乡，近京师亦能造之。其味清醇，饮之舒畅，但畏热不能过夏耳。鸭儿广，梨属，形如木瓜，色如鸭黄，广者黄之转音也。柿子、山里红，其用尤多，皆京师应序之物也。 \\n 按，《寄园寄所寄》：明太祖微时过剩柴村，已经二日不食矣，行渐伶仃。至一所，乃人家故园。垣缺树雕，是兵火所戕者。帝悲叹之，缓步周视，东北隅有一树霜柿正熟，帝取食之，食十枚便饱，又惆怅久之而去。乙未夏，帝拔采石，取太平，道经于此，树犹在。帝指树，以前事语左右，因下马加之赤袍，曰：“封尔为凌霜侯。”是柿曾有功于人主矣，则记之岂琐琐哉？他物之记，亦邀柿之幸也。 \\n ◎财神庙 \\n 财神庙在彰仪门外，每至九月，自十五日起，开庙三日。祈祷相属，而梨园子弟与青楼校书等为尤多。士大夫之好事者，亦或命驾往观焉。彰仪门即广安门也。 \\n ◎十月一（以下十月） \\n 十月初一日，乃都人祭扫之候，俗谓之送寒衣。 \\n 按，《北京岁华记》：十月朔上冢，如中元祭，用豆泥骨朵。豆泥骨朵乃元人语，今不知为何物矣。又《帝京景物略》：十月朔，纸坊剪纸五色作男女衣，长尺有咫，曰寒衣。有疏印识其姓字行辈，如寄家书然，家家修具，夜奠而焚之其门，曰送寒衣。今则以包袱代之，有寒衣之名，无寒衣之实矣。包袱者，以冥镪封于纸函中，题其姓名行辈，如前所云。 \\n ◎添火 \\n 京师居人例于十月初一日添设煤火，二月初一日撤火。火炉系不灰木为之，白于矾石，轻暖坚固。 \\n 按，《析津志》：西山化石根名之曰不灰木，以之为粗布及器皿，不畏火，今西山有之。此条所记未尽得实。以之为器皿则可，以之为粗布则从未之见。或即火浣布之讹。况此木实产易州，非西山也。 \\n ◎仰山洼 \\n 仰山洼在安定门外正北十里，有将台一座。每至十月十五日，八旗合操，演九进十连环，前锋护军统领跑交冲马，已成俗例。大寒之岁，兵丁有冻毙者，故非豪侠少年不能往观也。 \\n ◎卖宪书 \\n 十月颁历以后，大小书肆出售宪书，衢巷之间亦有负箱唱卖者。 \\n ◎风筝、毽儿、琉璃喇叭、布布噔、太平鼓、空钟 \\n 儿童玩好亦有关于时令。京师十月以后，则有风筝、毽儿等物。风筝即纸鸢，缚竹为骨，以纸糊之，制成仙鹤、孔雀、沙雁、飞虎之类，绘画极工。儿童放之空中，最能清目。有带风琴锣鼓者，更抑扬可听，故谓之风筝也。毽儿者，垫以皮钱，衬以铜钱，束以雕翎，缚以皮带，儿童踢弄之，足以活血御寒。琉璃喇叭者，口如酒盏，柄长二三尺。布布噔者，形如壶卢而长柄，大小不一，皆琉璃厂所制。儿童呼吸之，足以导引清气。太平鼓者，系铁圈之上蒙以驴皮，形如团扇，柄下缀以铁环，儿童三五成群，以藤杖击之，鼓声冬冬然，环声铮铮然，上下相应，即所谓迎年之鼓也。空钟者，形如车轮，中有短轴，儿童以双杖系棉线播弄之，俨如天外晨钟。 \\n 谨按，《日下旧闻考》：纸鸢古传韩信所作，五代汉季，李业与隐帝为纸鸢于宫门外放之。毽儿即毽子，以铅锡为钱，装以鸡羽，小儿三五成群，有里外廉、拖枪、耸膝、突肚、佛顶珠、剪刀抛之名色，亦蹴鞠之遗事也。琉璃喇叭，旧闻不载。布布噔即鼓，亦名响壶卢，又名倒掖气，小者三四寸，大者径尺，其色紫者居多。小儿口衔，嘘吸成声。又《帝京景物略》云：元夕童子挝鼓，旁夕向晓，曰太平鼓。今自十月即有之，不必在元夕矣。至谓太平鼓即羯鼓者非也。羯鼓者，乃今梨园所用之进鼓，以双杖击之。故唐人诗曰：“头如青山峰，手如白雨点。”若单杖击之者，安能如此繁密耶？空钟旧闻不载。 \\n ◎走马灯 \\n 走马灯者，剪纸为轮，以烛嘘之，则车驰马骤，团团不休。烛灭则顿止矣。其物虽微，颇能具成败兴衰之理，上下千古，二十四史中无非一走马灯也。是物之外，又有车灯、羊灯、狮子灯、绣球灯之类。每届十月，则前门、后门、东四牌楼、西单牌楼等处在在有之。携幼而往，欢喜购买而还，亦闲中之乐事也。 \\n 按，走马灯之制，亦系以火御轮，以轮运机，即今轮船、铁轨之一班。使推而广之，精益求精，数百年来，安知不成利器耶？惜中土以机巧为戒，即有自出心裁精于制造者，莫不以儿观视之。今日之际，人步亦步，人趋亦趋，诧为奇神，安于愚鲁，则天地生材之道岂独厚于彼而薄于我耶？是亦不自愤耳！ \\n ◎踢球 \\n 十月以后，寒贱之子，琢石为球，以足蹴之，前后交击为胜。盖京师多寒，足指〈疒〉冻，儿童踢弄之，足以活血御寒，亦蹴鞠之类也。 \\n 谨按，《日下旧闻考》：踢球一事，自金元以来即有之，不自今日始矣。 \\n ◎蛐蛐儿、聒聒儿、油壶卢 \\n 虫鸟之鸣，最关时令。而人力所至亦能与时令相转移，是亦有关时令矣。京师五月以后，则有聒聒儿沿街叫卖，每枚不过一二文。至十月，则难カ者生，每枚可值数千矣。七月中旬则有蛐蛐儿，贵者可值数金（有白麻头、黄麻头、蟹胲青、琵琶翅、梅花翅、竹节须之别），以其能战斗也。至十月，一枚不过数百文，取其鸣而已矣。蛐蛐儿之类，又有油壶卢。当秋令时，一文可买十余枚。至十月，则一枚可值数千文。盖其鸣时铿锵断续，声颤而长，冬夜听之，可悲可喜，真闲人之韵事也。故秋日之蛐蛐罐有永乐官窑、赵子玉、淡园主人、静轩主人、红澄浆、白澄浆之别，佳者数十金一对。冬月之聒聒儿壶卢、油壶卢壶卢，佳者亦数十金一对，以紫润坚厚者为上，即所谓壶卢器者是也。是故京师世族，贫者居多，耗财之道实不止声色珠玉而已也。 \\n 谨按，《日下旧闻考》：永定门外五里胡家村产促织，善斗，胜他产。促织者，感秋而生，其音商，其性胜。今都人能种之，留其鸣深冬。其法实土于盆养之，虫生子土中，入冬，以其土置暖炕，日水洒，绵覆之。伏五六日上蠕蠕动，又伏七八日如蛆然。置子蔬叶，仍洒覆之，足翅成，渐以黑，匝月则鸣，细于秋，入春反僵也。促织即蟋蟀别种，有三：肥大而色泽如油者曰油壶卢，首大者曰梆子头，锐喙者曰老米嘴云云。总而言之，促织，蟋蟀、蛐蛐儿之正名；络纬，聒聒儿之正名。或又谓聒聒儿者即蝼蝈也。 \\n ◎栗子、白薯、中果、南糖、萨齐玛、芙蓉糕、冰糖壶卢、温朴 \\n 京师食品亦有关于时令。十月以后，则有栗子、白薯等物。栗子来时用黑砂炒熟，甘美异常。青灯诵读之余，剥而食之，颇有味外之味。白薯贫富皆嗜，不假扶持，用火煨熟，自然甘美，较之山药、芋头尤足济世，可方为朴实有用之材。中果、南糖到处有之。萨齐玛乃满洲饽饽，以冰糖、奶油合白面为之，形如糯米，用不灰木烘炉烤熟，遂成方块，甜腻可食。芙蓉糕与萨齐玛同，但面有红糖，艳如芙蓉耳。冰糖壶卢乃用竹签，贯以葡萄、山药豆、海棠果、山里红等物，蘸以冰糖，甜脆而凉。冬夜食之，颇能去煤炭之气。温朴形如樱桃而坚实，以蜜渍之，既酸且甜，颇能下酒。皆京师应时之食品也。 \\n 按，《宸垣识略》：前明冬至赐百官甜食一盒，凡七种，一松子海哩。郑以伟曰：字诸字书不载，今亦不识海哩为何物。盖缘元人语也。正可与萨齐玛为对。又《戒庵漫笔》载：前明四月八日赐百官午门外食不落夹。不落夹者，亦元人语也。或云粽子。以鄙意揣之，或即今之凉糕欤！是不可得而考矣。因记萨齐玛，故连类及之。 \\n ◎水乌他、奶乌他 \\n 水乌他，以酥酪合糖为之，于天气极寒时，乘夜造出，洁白如霜，食之口中有如嚼雪，真北方之奇味也，其制有梅花、方胜诸式，以匣盛之。奶乌他大致相同，而其味稍逊。 \\n ◎赤包儿、斗姑娘、海棠木瓜、沤朴 \\n 每至十月，市肆之间则有赤包儿、斗姑娘等物。赤包儿蔓生，形如甜瓜而小，至初冬乃红，柔软可玩。斗姑娘形如小茄，赤如珊瑚，圆润光滑，小儿女多爱之，故曰斗姑娘。海棠木瓜大者二寸，青而不黄，较之南来木瓜，其香尤烈。沤朴形如橘柚而坚实，性如木瓜而有毛，以之薰衣，香可经月不散，亦应时之物产也。 \\n ◎梧桐、交嘴、祝顶红、老西儿、燕巧儿 \\n 禽鸟之来，是关时令。京师十月以后，则有梧桐鸟等。梧桐者，长六七寸，灰身黑翅，黄嘴短尾，市儿买而调之，能于空中接弹丸，谓之打弹儿。交嘴者，长四五寸，嘴左右交，以别雌雄，有红黄二色，驯而扰者能开锁衔旗。祝顶红者，小于家雀而红其顶，技如交嘴，而灵巧过之。老西儿者，形如梧桐而黑嘴，技同而价贱，饕餮之辈亦有食之者。燕巧儿者，形如燕子，亦能于空中接弹丸，而飞腾尤速，此皆京师之时禽。至于秋天鸿雁，社日乌衣，则有月令在。 \\n ◎冬笋、银鱼 \\n 十月间，冬笋、银鱼之初到京者，由崇文门监督照例呈进，与三月黄花鱼同。 \\n ◎翻褂子（以下十一月） \\n 冬至月初一日，臣工之得著貂裘者，均于是日一体穿用，谓之翻褂子。 \\n ◎月当头 \\n 冬月十五日月当头，如遇望时，则塔影无尖，人影亦极短。小儿女之好事者，必无睡以俟当头，临阶取影以验之。 \\n ◎冬至 \\n 冬至郊天令节，百官呈递贺表。民间不为节，惟食馄饨而已。与夏至之食面同。故京师谚曰：“冬至馄饨，夏至面。” \\n 按，《汉书》：冬至阳气起，君道长，故贺。夏至阴气起，故不贺。又《演繁露》：世言馄饨是塞外浑氏屯氏为之。言殊穿凿。夫馄饨之形有如鸡卵，颇似天地浑沌之象，故于冬至日食之。若如《演繁露》二氏为之之言，则何者为馄何者为饨耶？是亦胶柱鼓瑟矣。 \\n ◎九九消寒图 \\n 消寒图乃九格八十一圈。自冬至起，日涂一圈，上阴下晴，左风右雨，雪当中。 \\n 按，《帝京景物略》：冬至日人家画素梅一枝，为瓣八十有一，日染一瓣，瓣尽而九九出，则春深矣，曰九九消寒图。此事予儿时曾为之，不谓与古暗合也。 \\n ◎拖床 \\n 冬至以后，水泽腹坚，则十刹海、护城河、二闸等处皆有冰床。一人拖之，其行甚速。长约五尺，宽约三尺，以木为之，脚有铁条，可坐三四人。雪晴日暖之际，如行玉壶中，亦快事也。至立春以后，则不可乘，乘则甚危，有陷入冰窟者，而拖者逃矣。近日王公大臣之有恩命者，亦准于西苑门内乘坐拖床，床甚华美，上有宀如车篷，可避风雪。 \\n 按，《倚晴阁杂抄》：明时积水潭，常有好事者联十余床，携都蓝酒具，铺氍毹其上，轰饮冰凌中以为乐。诚豪侠之快事也。 \\n ◎溜冰鞋 \\n 冰鞋以铁为之，中有单条缚于鞋上，身起则行，不能暂止。技之巧者，如蜻蜓点水，紫燕穿波，殊可观也。 \\n 谨按，《日下旧闻考》：太液池冬月陈冰嬉，习劳行赏，以简武事而修国俗云。 \\n ◎打冰 \\n 冬至三九则冰坚，于夜内凿之，声如錾石，曰打冰。三九以后，冰虽坚不能用矣。 \\n 按《事物原会》：周成王命凌人掌冰，岁十二月，敕令斩冰纳于凌阴。凌阴者，今之冰窖也。周十二月，今之十月也。藏冰之制始此。 \\n ◎赐貂 \\n 每至冬月，凡乾清门侍卫及大门侍卫等，均由本管支领貂褂银子，人各数十金。 \\n ◎腊八粥（以下十二月） \\n 腊八粥者，用黄米、白米、江米、小米、菱角米、栗子、红江豆、去皮枣泥等，合水煮熟，外用染红桃仁、杏仁、瓜子、花生、榛穰、松子，及白糖、红糖、琐琐葡萄，以作点染。切不可用莲子、扁豆、薏米、桂元，用则伤味。每至腊七日，则剥果涤器，终夜经营，至天明时则粥熟矣。除祀先供佛外，分馈亲友，不得过午。并用红枣、桃仁等制成狮子、小儿等类，以见巧思。 \\n 按，《燕都游览志》：十二月八日，赐百官粥。民间亦作腊八粥，以果米杂成之，品多者多胜。今虽无百官之赐，而朱门馈赠，竞巧争奇，较之古人有过之无不及矣。 \\n ◎大白菜 \\n 大白菜者，乃盐酸白菜也。凡送粥之家，必以此为副。菜之美恶，可卜其家之盛衰。 \\n 按，《广群芳谱》：白菜一名菘，北方多人窖内，不见风日。长出苗叶，皆嫩黄色，脆美无比，谓之黄芽，乃白菜别种。今之食者，惟分皮之与心，无所谓别种也。 \\n ◎雍和宫熬粥 \\n 雍和宫喇嘛于初八日夜内熬粥供佛，特派大臣监视，以昭诚敬。其粥锅之大，可容数石米。 \\n ◎狍鹿赏 \\n 每至十二月，分赏王大臣等狍鹿。届时由内务府知照，自行领取。三品以下不预也。 \\n ◎封印 \\n 每至十二月，于十九、二十、二十一、二十二四日之内，由钦天监选择吉期，照例封印，颁示天下，一体遵行。封印之日，各部院掌印司员必应邀请同僚欢聚畅饮，以酬一岁之劳。故每当封印已毕，万骑齐发，前门一带，拥挤非常，园馆居楼，均无隙地矣。印封之后，乞丐无赖攫货于市肆之间，毫无顾忌，盖谓官不办事也。亦恶俗也。 \\n ◎封台 \\n 封印之后，梨园戏馆择日封台，八班合演，至来岁元旦则赐福开戏矣。亦所以歌咏升平也。 \\n 按，京师戏剧，风尚不同。咸丰以前，最重昆腔、高腔（即弋腔）。高腔者，有金鼓而无丝竹，慷慨悲歌，乃燕土之旧俗也。咸丰以后，专重二簧，近则并重秦腔。秦腔者，即俗所谓梆子腔也。内城无戏园，外城乃有。盖恐八旗兵丁习于逸乐也。戏剧之外，又有托偶（读作吼）、影戏、八角鼓、什不闲、子弟书、杂耍把式、像声、大鼓、评书之类。托偶即傀儡子，又名大台宫戏。影戏借灯取影，哀怨异常，老妪听之多能下泪。八角鼓乃青衣数辈，或弄弦索，或歌唱打诨，最足解赜。什不闲有旦有丑而无生，所唱歌词别有腔调，低徊婉转，冶荡不堪，咸同以前颇重之，近亦如广陵散矣。子弟书音调沉穆，词亦高雅。杂耍把式即变戏法儿武技之类。像声即口技，能学百鸟音，并能作南腔北调，嬉笑怒骂，以一人而兼之，听之历历也。大鼓、评书最能坏人心术。盖大鼓多采兰赠芍之事，闺阁演唱，已为不宜；评书抵掌而谈，别无帮衬，而豪侠亡命，跃跃如生，市儿听之，适易启其作乱为非之念。有心世道者，其思有以禁之也！ \\n ◎放年学 \\n 儿童之读书者，于封印之后塾师解馆，谓之放年学。 \\n ◎祭灶 \\n 二十三日祭灶，古用黄羊，近闻内廷尚用之，民间不见用也。民间祭灶惟用南糖、关东糖、糖饼及清水草豆而已。糖者所以祀神也，清水草豆者所以祀神马也。祭毕之后，将神像揭下，与千张、元宝等一并焚之。至除夕接神时，再行供奉。是日鞭炮极多，俗谓之小年下。 \\n 谨按，《日下旧闻考》：京师祀灶仍沿旧俗，禁妇女主祭。其祀期用二十三日，惟南省客户用二十四日，如刘侗所称也。 \\n ◎春联 \\n 春联者，即桃符也。自入腊以后，即有文人墨客，在市肆檐下，书写春联，以图润笔。祭灶之后，则渐次粘挂，千门万户，焕然一新。或用朱笺，或用红纸，惟内廷及宗室王公等例用白纸，缘以红边蓝边，非宗室者不得擅用。 \\n ◎门神 \\n 门神皆甲胄执戈，悬弧佩剑，或谓为神荼、郁垒，或谓为秦琼、敬德，其实皆非也。但谓之门神可矣。夫门为五祀之首，并非邪神，都人神之而不祀之，失其旨矣。 \\n ◎画儿棚子 \\n 每至腊月，繁盛之区，支搭席棚，售卖画片。妇女儿童争购之。亦所以点缀年华也。 \\n ◎除夕 \\n 京师谓除夕为三十晚上。是日清晨，皇上升殿受贺；庶僚叩谒本管，谓之拜官年。世胄之家，致祭宗祠，悬挂影像。黄昏之后，合家团坐以度岁。酒浆罗列，灯烛辉煌，妇女儿童皆掷骰斗叶以为乐。及亥子之际，天光愈黑，鞭炮益繁，列案焚香，接神下界。和衣少卧，已至来朝，旭日当窗，爆竹在耳，家人叩贺，喜气盈庭。转瞬之间，又逢新岁矣。 \\n ◎踩岁 \\n 除夕自户庭以至大门，凡行走之处遍以芝麻秸撒之，谓之踩岁。 \\n ◎年饭 \\n 年饭用金银米为之，上插松柏枝，缀以金钱、枣、栗、龙眼、香枝，破五之后方始去之。 \\n ◎唐花 \\n 凡卖花者，谓熏治之花为唐花。每至新年，互相〈贝鬼〉赠。牡丹呈艳，金橘垂黄，满座芬芳，温香扑鼻，三春艳冶，尽在一堂，故又谓之堂花也。 \\n 谨按，《日下旧闻考》：京师腊月即卖牡丹、梅花、绯桃、探春诸花，皆贮暖室，以火烘之。所谓唐花，又名堂花也。其法自汉即有之。汉世大官园冬葱韭菜茹覆以屋庑，昼夜难カ火得温气，诸菜皆生。召信臣为少府，谓此皆不时之物，有伤于人，不宜供奉，奏罢之。唐人诗曰：“内园分得温汤水，二月中旬已进瓜。”亦是此法。 \\n ◎藏香 \\n 所谓藏香，乃西藏所制。其味浓厚，得沉檀芸降之全。每届岁除，府第朱门，焚之彻夜，檐牙屋角，触鼻芬芳，真香中之富贵者也。 \\n ◎摇钱树 \\n 取松柏枝之大者，插于瓶中，缀以古钱、元宝、石榴花等谓之摇钱树。 \\n ◎压岁钱 \\n 以彩绳穿钱，编作龙形，置于床脚，谓之压岁钱。尊长之赐小儿者，亦谓之压岁钱。 \\n ◎红票儿 \\n 钱肆取钱之帖谓之票子。每届岁除，凡富贵之家以银易钱者，皆用彩笺书写，谓之红票儿。亦取其华美吉祥之意。 \\n ◎挂千 \\n 挂千者，用吉祥语镌于红纸之上，长尺有咫，粘之门前，与桃符相辉映。其上有八仙人物者，乃佛前所悬也。是物民户多用之，世家大族鲜用之者。其黄纸长三寸，红纸长寸余者，曰小挂千，乃市肆所用也。 \\n ◎天地桌 \\n 每届除夕，列长案于中庭，供以百分。百分者，乃诸天神圣之全图也。百分之前，陈设蜜供一层，苹果、干果、馒头、素菜、年糕各一层，谓之全供。供上签以通草八仙及石榴、元宝等，谓之供佛花。及接神时，将百分焚化，接递烧香，至灯节而止，谓之天地桌。 \\n ◎辞岁 \\n 凡除夕，蟒袍补褂走谒亲友者，谓之辞岁。家人叩谒尊长，亦曰辞岁。新婚者必至岳家辞岁，否则为不恭。 \\n ◎迎喜神 \\n 除夕接神以后，即为新年。于初次出房时，必迎喜神而拜之。 \\n ◎跋 \\n 岁时而记游览，似属于例不合。然各处游览多有定期，亦与岁时相表里。其游览而无定期者概不编录，以示区别（光绪二十六年岁次庚子三月十六日敦崇自记）。 \\n 再：此记皆从实录写，事多琐碎，难免有冗杂芜秽之讥。而究其大旨，无非风俗、游览、物产、技艺四门而已。亦《旧闻考》之大略也（又记）。"}
