{"章节": "满清入关暴政（清）韩菼��", "正文": "　 \\n 　 \\n 满清入关暴政 \\n （清）韩菼 \\n 　 \\n  \\n ●卷一 \\n 江阴，古延陵地，春秋属吴公子札；战国时，楚封春申君黄歇；自汉迄元，为乡、为县、为国、为望、为军、为州、为郡、为路，沿革不常；明隶南直之常州府。其地北滨大江，东连常熟，西界武进，南界无锡阳湖。南北相去七十里，东西相去百四十里，中峙三十三山，为田一百十三万亩，输粮六万余石，出赋十余万两，盖江以南一剧邑也。东关外旧设朝阳驿，苏、松、浙、闽赴京之冲途。黄山港通大洋，顺风一日夜即至，洋船俱泊于港，故屡被倭寇，亦江防之要区矣。南干龙入中国一支，尽于江阴具区之水，溢于芙蓉湖田。申、夏二港注之江，则邑乃山水交会之地。洪武帝驻骅瞰江山，尝有建都之议。鹅鼻截江水脉，直射金山采石以下第一重门户。元设万户府，明命吴桢、吴良等统重兵镇守，规其形势，诚南都之藩卫也。风俗淳厚，敦礼让，崇气节，不屑屑以富贵利达为事，故名公巨卿外，代产仙佛及畸人。即有明一代事论，洪武初，焦故人只鸡斗酒，与帝班坐，不肯受官；徐麒奉诏谕蜀，复命辞职，帝命举朝饯行；正德朝，黄御史安甫、史御史良佐、黄主事昭，称“殿前三虎”；天启朝，诏狱者十三贤，江邑缪文贞、李忠毅居其二；鼎革时，陈震亨殉节泗陵，朱养时殉节舟山，胡熙云殉节海虞；其他孝悌节义之事，志不绝书，如周兰等之御海寇，吴兑等之御倭寇；编氓贱隶，皆知取义成仁，捐躯报国，岂钟毓之气使然耶？亦渐染有素云尔。 \\n ◎江阴灾荒 \\n 万历五年大水。六年虫荒。八年大水灾。九年海溢。十一年大水。十四年大水。十五年水灾，民食草木。十六年旱灾。十七年大旱。二十一年雹灾。二十三年水灾。二十四年水灾。二十六年夏秋雨灾。二十七年久雨无麦。二十九年无麦，天启四年久雨麦尽，江涨漂禾。五年无麦。六年旱蝗。七年虫食麦禾。 \\n 崇祯二年，秋冬不雨。三年旱麦萎，禾菜尽伤。五年夏旱。六年潮冲圩岸伤人，九月风变，禾若扫。七年夏麦陨，秋大雨损稻，二年麦尽青，虫食禾。十一年大风损麦，秋旱蝗起，原野蔽空，复食麦苗，十二月旱蝗，四年大旱。 \\n ◎江阴变异 \\n 崇祯二年城鸣。十二年，雨赤小豆，四月虫聚鸣于天。十三年，虎至，伤人。十四年，虎又至，捕得之。十五年，河＜囗力＞鸟见（团音火，一名；＜囗力＞骝），形不甚大，声如儿啼，在城内外哀鸣一日，邑令吴鼎泰叹曰：“此城将有兵祸”。十七年，民家晓起，皆有黑圈记其门，或于釜底画梅一枝，一夜殆遍，五里亭平地出虎，大如犊，而势甚猛，伤人颇多，逐至百丈地方，跳河水中，渔妇刺杀之。 \\n 慕庐氏曰：“嘉靖、万历以来，佥壬秉国，阉势滔天，士气不扬，人理灭绝，历朝末季，未有如明之失政者也。人事变于下，故天象应于上，天人交弃，虽有孝子慈孙，安能挽回造化哉？” \\n ◎清顺治元年（崇祯十七年五月改元）明亡 \\n 三月二十日，闯贼破燕京，思皇帝殉社稷，明至此亡。 \\n ◎清发兵讨贼 \\n 四月，明将平西伯吴三桂援京师，未及而陷，遂乞援于满清。清遣世祖睿亲王多尔衮代统大军，授奉命大将军印，锡以御用纛盖，星夜进发，遇贼将唐通于一片石，邀击之，斩百余人，贼遁。三桂率属迎谒，乃入关。闯贼率马步二十余万自北山横亘至海，列阵以待。大风迅作，尘沙蔽天，呼噪奋击追杀至四十里，贼遁走燕京。因晋三桂爵为平西王，命统马步一万追杀流贼。 \\n ◎清定鼎燕京 \\n 五月初一日，摄政王直趋燕京，所过州县，官民并开城迎降。及至京城，贼已焚宫殿西遁。明文武各官，出迎五里外。王进正阳门，老幼焚香跪迎，入武英殿受贺，传檄安抚畿甸郡县，即具疏迎世祖。九月，至燕京，为崇祯帝发丧，以礼改葬，追谥曰庄烈愍皇帝。躬祀郊坛，告祭庙社，御皇极殿受朝。 \\n 慕庐氏曰：“中国无主，臣民推戴，诚所谓天与人归，得天下之正，古今未之有也。” \\n ◎江阴民乱 \\n 四月三十日夜，始得都城凶耗。市井不逞之徒，乘机生乱，三五成群，各镇抢掠焚劫，杀人如草。县令无如之何，乃恳诸生中老成硕望者、同学师分往各乡，谕以理义，动以利害。东北滨江一带，许学师晋、诸生陈明时、正东徐学师廷良、诸生章经世、西乡冯学师厚敦、诸生吴幼学、南乡邑绅汤澄心、诸生张鼎泰、典史阎应元单骑至申港解谕之。 \\n ◎福王称号于南都 \\n 五月十五日，史可法、黄得功、刘良佐、马士英等集北来臣民，迎立福王朱由松于金陵，称明年为宏光元年。 \\n 慕庐氏曰：“时当国破君亡，南北隔绝，援立亲藩，冀延宗社，在可法等不可谓非忠于明者。” \\n ◎清顺治二年乙酉（南都称宏光元年，福州称隆武元年）清兵南下 \\n 福王荒淫无度，诸臣复不一心。五月，豫亲王多铎等统兵南下，连克淮扬，直抵江宁。福王奔芜湖，公侯、阁部文武臣僚二百余人、马步兵二十三万八千有奇皆降。 \\n ◎江阴欲勤王 \\n 大兵南下，典史陈明遇、训导冯厚敦、都司周瑞珑等纠集绅士，于五月十五日早，拜牌集议，募兵勤王，因一时无由招集，挥泪而散。 \\n ◎南都王豫王于南京戏饮，遣贝勒尼堪等追福王于芜湖，知广昌伯刘良佐勤王兵到，豫王遣一将统兵三百擒之。良佐叩头乞降，请擒福王赎罪。福王闻信，先往太平府刘孔昭家，刘不纳，遂奔坂子矶黄得功营。得功曰：“陛下死守京城，臣可借势，奈何轻出？”二十五日，良佐至，得功怒，不甲而出，单骑驰北营，隔河骂曰：“我黄将军志不受屈！”良佐伏弩中其喉，得功曰：“我无能为矣！”归营拔剑自刎。良佐入其营，与总兵田确、马得功缚宏光以献，豫王执之北去。 \\n ◎命降臣刘光斗安常洲 \\n 御史刘光斗，武进人，清兵南下，诣军前降，豫亲王命安抚常州各属。檄至江阴，独不应。 \\n ◎江阴知县林之骥去任 \\n 之骥，进士，福建莆田人，崇祯十七年到任，不解江南语，众号“林木瓜”。时郑帅率流兵千人过境，头裹红罗。始则携小盐包，百姓争买，启视，中有金银货宝，而兵不知也。盖淮扬巨室，载以避乱，为所掠得者。继乃纵兵士掠城外，百姓汹汹争城而人。兵欲劫城，幸之骥与郑帅同乡，出谒之，彼此燕语，继以痛哭，遂肃然无犯。之骥乃哭庙，解印绶去，时五月二十五日也。 \\n ◎参将张宿、海防程某、县丞胡廷栋、学使朱国昌、兵备马鸣霆去任 \\n 刘光斗劝降，宿以义不可从，慷慨谢任，程、胡亦去之，朱与马潜逸。诸生日诣学宫，相向哭。 \\n ◎主簿莫士英权署县事 \\n 六月，士民以邑署无官，推士英权知县事。士英潜通光斗，缴印册，并解帑金，献善马，备极谄谀，扬扬以县令自居。 \\n ◎清特授知县方亨到任 \\n 亨，豫人，乙科进士。豫省未入版图时，乃先诣军前纳款者。先四日，有飞骑传檄至，士英失望，令居民养于察院中，满城汹汹，欲为拒守计，以器甲刍粮未备，不敢遽发。二十四日，亨至，纱帽蓝袍，未改明服，年颇少，不带家属，止有家丁二十余人。亨入空署，耆老八人入视，亨曰：“各县已献册，江阴何以独无？”耆老出，遂谕各图造册，献于府，转送于南京，已归顺矣。旋出谒上台，莫主簿亦以参谒出，先归。乃传剃发之信，民情惶惶，俟县令归，一决可否。 \\n ◎收器甲 \\n 先是，福建勤王师为清兵所败，有战船三只逃至江上，贱售器甲，江民争买，北州尤多。二十六日，亨下令收之。 \\n ◎命军民剃发 \\n 豫王下令，江阴限三日剃发。二十七日，常州太守宗灏差满兵四人至，居察院中，亨供奉甚虔。 \\n ◎严饬剃发 \\n 二十八日，亨出示晓谕，申严法令。 \\n ◎邑民呈请留发 \\n 二十九日，北州乡耆何茂、邢觳、周顺、邢季、杨芳、薛永、杨起、季茂、辛荣等公呈请县详宪留发。亨大骂不已。众哗曰：“汝是明朝进士，头戴纱帽，身穿圆领，来做清朝知县，羞也不羞？丑也不丑？”亨无如何，听之而已。 \\n ◎闰六月初一日，江阴倡义守城 \\n 清晨，亨行香，诸生百余人及耆老百姓从至文庙。众问曰：“今江阴已顺，想无他事矣。”亨曰：“止有剃发尔。前所差四兵，为押剃发故也。”众曰：“发可剃乎？”亨曰：“此清律不可违。”遂回衙。诸生许用等大言于明伦堂曰：“头可断，发决不可剃也！”适府中檄下，有“留头不留发，留发不留头”之语，亨命吏书示此言，吏掷笔于地曰：“就死也罢！”亨欲笞之，共哗而出。 \\n 下午，北州少年，素好拳勇，闻之奋袂而起，各服纸册，蒙以棉袄，推季世美、季从孝、王试、何常、何泰等为首，鸣锣执械，扬兵至县前三铳，又呐喊至县后亦如之，四门应者万人。亨犹坐堂上作声色，怒叱从役收兵器。众呼曰：“备兵所以御敌，收之反为敌用。”死不服。适亨老师无锡效顺之苏提学（一作旧学使宗敦），遣家人来贺喜，从私署出，在堂上骂曰：“尔这些奴才们，个个都该砍头！”众人诟曰：“此仆降贼也！”奋臂殴死，将头二门八扇，堆丹墀内焚其尸。亨出欲亲执首事者，众不逊，直前裂其冠服。莫主簿惧，踉跄走匿。亨怯，许众备文详请免剃，众遂散。亨乃闭衙急驰书于宗太守，并嘱守备陈瑞之飞请往剿。 \\n 临晚，县吏密告曰：“自汝等散后，亨即传我备文详豫王，请兵来杀汝等，已马上飞递去矣。”众怒，遂入署，以夏布巾系亨之颈，拽之曰：“汝欲生乎？死乎？”亨曰：“一凭汝等。”乃拘亨于宾馆。抵暮亨向举人夏维新疾呼解救。众恐宵遁，因将亨送交维新（或云走避乡绅曹子玉家）。是夜，诸生沈曰敬等十三人，集议覆上台。亨意欲多杀树威，议不协，遂散。 \\n ◎初二日，江阴义民下方亨、莫士英于狱 \\n 次早，方亨回署，闭衙不敢出。阉邑闻风响应，四乡居民不约而至者以十万计，即三尺童子皆以蹈白刃无憾而至此共击者。分队伍，树旗帜，鸣金进城。集教场，议战守，填塞道路，无容足处，分途出入。自辰至酉方息，合城罢市。亨惶急失措，乘肩舆登君山安民，诡称江民义勇，向误于陆承差杀一警百之说。众收陆，陆举家遁，毁其器具什物，秋毫不染指，有窃一鼎者，立斩以殉。宗太守行文解谕，拒不纳。士民等设高皇帝位于明伦堂，誓众起师，亨亦同誓称戈，各保赴县求发火药器械，亨亦首肯，实乃潜驰书于宗太守，称江阴已反，急下大兵来剿。时城门查诘奸细，搜得书，将使者脔之。入内衙，携亨出，并搜获莫主簿。莫恳降为明官，众不信，均下之狱。 \\n 众曰：“既已动手，闻察院中有满兵四人来押剃发者，盍杀之？”于是千人持枪进院。四兵发矢伤数人。众欲退，有壮者持刀拥进，兵返走，一堕厕中，一匿厕上，一躲夹墙，一跳屋上，俱被提出。先是四兵到府，伪作满状，满语，食生物，小遗庭内，席地而卧。至是入内，见床帷灶釜颇精丽，顿作苏语曰：“我本苏人，非鞑子，乞饶性命！”众磔之。临死，曰：“莫主簿令我来，今害我！” \\n 是役也，有典史陈明遇者，素长厚，与民无怨，众拥为主，而从其令。 \\n ◎初三日，发兵器安营 \\n 先是兵备曾化龙，闻流寇至，造见血封喉弩，悬三四间屋。兵备张调鼎，亦铸大炮储火药。至是皆发之。 \\n 距城三十里者，各保咸领乡兵入城，令于夏港葫桥相地札营，防清兵西来，临晚方散。 \\n ◎守备陈瑞之夜遁 \\n 忽传清兵由杨舍进，众疑杨舍守备沈廷谟曾赴县剃发，必为之乡导，合城鸣金纠众，奋勇争拒。至东城，知讹传，乃返。适本营守备陈瑞之乘马赴东关，众恐其纳款谋升参将，且代方亨申文请剿也，詈辱之。瑞之拔刀策马，返哗而进，共杀负纛一人，马二匹。瑞之亦伤，夜与其子越城遁。或云众欲推为主，瑞之不从，甫出，以枪刺之，跃屋上，趋出城，伏于豆田内。 \\n ◎初四日，下陈瑞之于狱 \\n 是早，执瑞之妻孥下狱。上午，城外兵缚瑞之父子来解，亦收禁。 \\n ◎城中戒严 \\n 士民议曰：“我等誓死守城，其老弱妇孺，与不能同志者宜速去。”由是城门昼闭。议守议战，议更五方服色旗号，议借黄蜚为外援，议请阎典史为主将，持论纷纭，各出一见，日无宁晷。 \\n 发林令所封库藏赡军，不足，徽商程璧又捐饷银三万五千两，陈典史拜而纳之。入暮，又报清兵由常州抵申港，民兵争出御之。城中戒严，恐外兵乘虚。灯火彻夜，互相盘诘。漏二下，盘获细作时隆，命拘之狱。 \\n ◎初五日，搜获细作、讨武弁王珑、歼郡兵于秦望山 \\n 黎明，士民齐集公堂，明遇同游巡守备顾元泌会鞫。时隆供称伏兵在城七十余人，奉太守令，每人给火药四斤，银四两，开元钱一百二十文，约于初八夜，举火为号，外兵望火杀人。供词凿凿，当获羽党四人枭示。亟往庵观及空隙地搜获六十余人。复词连武弁王珑。珑遁，收其党尽杀之。在外乡民，即往君山烧珑居，执其父与妻妾来献，并诛之。而宗太守果遣郡兵三百人间导袭江阴，土人歼之秦望山下。明遇下令，城中有能获奸细者，官给银五十两。 \\n ◎杀陈瑞之 \\n 是日杀陈守备（一作自杀），收其一妻、二子、一女、一仆尽杀之。其长子叩头请曰：“我能造军器，幸贷我！”乃系之狱 \\n ◎初六日，清发兵收江阴 \\n 有青衣人行于市，迹甚诡，乡兵疑而执之，搜出地图一纸，上书兵马从入之路及秦望山埋伏诸处，并私书一函。询之，乃璜塘夏中书家人，新投亨署，遣出乞师者。送顾元泌拷讯，复供沈曰敬及吏书吴大成、任粹然等在马三家协谋屠洗。收马三、大成等磔于市，曰敬仅以身免。粹然临刑，曰：“四门俱有大炮，汝等宜自为计！” \\n 士人既歼宗灏所遣兵，灏以事闻专阃。是晚，报清兵马步千余人从郡城出，水师统兵官王良亦率舟师进发，城中巡守愈严。西门月城内搜获奸细二人，审视锁钥门键已坏，执守门兵拷讯之，招出买路银两，当与细作均斩城下。 \\n ◎初七日，江阴义兵败于虞门 \\n 是早，乡兵出城打仗，北门骁锐，自立冲锋营，季世羔令三鼓一炮造饭，四鼓二炮吃饭，五鼓三炮抬营。百人揭戈先往，老弱馈食不绝。令地保持铁桶，用锅底煤涂黑，作假炮安闸桥上，过浮桥，命地方将桥拆断，经夏港亦然。上午至申港，方思造饭，塘报讹传清兵相距止五六里，众奋呼曰：“战而后食未晚也。”疾驰数十里，抵暮至虞门，方遇战。彼众我寡，腹枵力乏，兼以马步不敌，冲锋兵败，世羔阵亡。郡兵驰宿虞门曹坤家。 \\n ◎初八日，歼水师兵于双桥 \\n 是早，城中避难者皆挈妻子去，兵复出御。四乡负义勇而来者计数万人。咸以效死勿去为念。清兵亦观望不进。水师兵五百，领兵官王良本邑中大盗降清者。舟经双桥（一作葫桥），田夫辱骂之。士卒怒，欲擒斩田夫。群拔青苗掷船上，泥滑不可驻足，大半堕水死。得登岸者，乡民围之，乃跪而献刀。铁锄交下，浮尸蔽河，积如木筏，直至石撞，水为不流。 \\n ◎起旧游击徐观海为将 \\n 观海，邑人，升太平营总兵，尝为游击，明遇以虞门之败，军行无帅，进退无所禀承，欲起为将。观海病不能胜，命弟摄其事（弟行五，失其名与字，天香阁中有传）。乃造令箭十枝，用大明中兴旗号，以防塘报讹传也。 \\n 观海于五月中随操江收福山港。六月初一到苏州，为清兵杀败而归。 \\n ◎初九日，拜邵康公为将 \\n 时城中尚五师，徽商程璧荐同乡邵康公娴武事。康公年未四十，人材出众，力敌四五十人，明遇乃同顾元泌等率众拜为将，邵亦招兵自卫。 \\n 适旧都司周瑞珑领舟师数百人驻江口，声言协助，借为犄角。粮皆北门馈送，不继，城中出米给之。 \\n 举孝廉夏维新、诸生章经世、王华管粮饷，举中书戚勋、贡生黄毓棋、庠生许用等二十余人为参谋。 \\n ◎杀方亨、莫士英于狱方亨在狱，尝使作书退兵。后清兵日进，乃密谋杀之，以绝内应。夜二鼓，带兵二十人拥入，赤身擒出，斩于堂上，并杀家属亲知（一云杀于夏维新家桂树下，一云拖出西门打死）。继杀莫士英父子仆从，囚其妻妾。莫父潜逃三日，搜出斩之。 \\n 慕庐氏曰：“亨系新朝县令，况设施皆为分所应得，即两次请兵，亦势所难免，赫赫之威压于上，汹汹之势成于下，并不可谓亨激成之也。但城中既已举事，亦势不能不除之。惟士英不善立身，则枉送一死耳。” \\n ◎初十日，都司周瑞珑战清兵于城西 \\n 清兵进攻城西隅，元泌登城，请周都司往吴淞借兵于总帅吴志葵。吴不允，但言兵久无粮，能犒千金，当如命。乃出林令去时署内封留之衣饰囊资共八百，复借典银二百，合成一千，城上给发瑞珑，约邵兵出东门，己从北门夹攻。邵兵亦至，瑞珑遇战，不利，还驻江口。抵暮，清兵札营城南张孝廉园中。 \\n ◎十一日，清兵屯麻皮桥 \\n 清兵退屯麻皮桥，密遣二人入城侦虚实，被获枭示。城中亦遣一人侦清兵，至葫桥，见彼列炮森严，伺其懈，尽投之水；以一炮复命。周都司奇而赏之。 \\n 清兵三日不至，城中逃难者咸以敌去，络绎归来，数日间民人复聚。 \\n ◎下劣生尹吉于狱 \\n 吉素不轨，谋内应。一日暴雷震，闻马嘶声，众入其室，搜出马二匹，衣甲器械无数，当斩其仆唐宁，而下吉于狱，城中防卫愈固。 \\n ◎十五日，靖江兵战清兵于城南 \\n 有传淮抚田仰示至，称即日统兵赴援。印押不爽，民疑喜交集，后竟无至者。复有靖江夏起隆者统沙兵八百人（一作二十），原隶镇将高杰（一云曾破高杰骑兵）命一人执信字旗渡江来，称欲援江阴，因遣夏维新、章经世往犒师，议给赏银四千两，料理猪羊酒米火药等物，俱极丰备。未几，两领兵官率众南来，酗酒赌博，人无斗志，战于城南，大挫，杀伤五百人，四散逃亡。有窃火药返者，经靖江署事典史盘获，绑送江阴处分。先是大家给散银米，每人钱一千，赍酒肉犒军江口，军竟无功，故执之。程璧亦开典靖江，沙兵败归，恨之，起掠一空。后有泰兴张九达者，名达，善拳棒，因靖邑兵败，田淮抚乃檄朱公子借达兵三千渡江而来。清兵放牛马于两石湾，达率亲信三十余人登岸收之，伏忽发，达与三十人无一脱者，骁勇如耿和尚亦死。 \\n ◎乡兵打仗 \\n 城外兵势日甚。各乡镇乡兵，距城五六十里者，日入城打仗，荷戈负粮，弃农不顾，不用命者，互相攻讦，虽死无悔。 \\n 陈典史每巡城，凡搏战至城下者，必开城奖纳，鼓以忠义，有功必赏，献敌首一级，给银三两，或为下拜。 \\n 乡兵阵伍散乱，进退无节。然清兵所至，尽力攻杀，多有斩获；即不胜，亦未尝俯首效顺也。有高瑞者，为清兵所缚，令剃发降，宁死不屈。是以清兵不得安处，相对多楚容。 \\n ◎命程璧乞师 \\n 时黄蜚由芜湖屯兵太湖，总兵吴升嘉字之蔡，由吴淞驻兵福山，纠洞庭两山之民接应常熟，攻破苏州，声势倍烈。陈典史命程璧往二处乞师，兼往田淮抚处。璧尽出其所储十四万金充饷，往乞不应。复往徽郡金声江天一处。及至，兵已溃。比返，城已陷，遂为僧于徐墅。 \\n ◎鲁王监国于绍兴，唐王称号于福州 \\n 南都既破，天下旧臣遗老志不忘明者，皆辅明之余孽，以冀中兴，于是赵王起于太湖，义阳王起于崇明，桂王起于广西（号兴隆），潞王起于杭州，靖江王称监国，保宁王起于河南，罗川王、永宁王起于湖东，益王集二十人起兵，东王、瑞王、安仁王、永明王、德化王、安东王、晋平王纷纷不靖。闰六月初九日，张国维、陈函辉等迎鲁王监国。初十日，黄道周、张肯堂迎立唐王，改元隆武。浙闽起事，江南北民心煽动。豫王留兵二千驻苏州，大军悉下浙江，仍命刘光斗安抚常州。 \\n ◎二十一日，清兵围城 \\n 清兵连日不能克，羽檄乞师，爰命七王、八王、十王等率将弁千员、马步十余万，向江阴进发，降将刘花、马良佐为先锋，首出西门。江民出战，被杀者五十人，而清兵不复退，乃移兵至南关。邵康公往御，不克。众以康公为无功，其守南关也，不许士民出城，而私放其乡人，爰下之狱。清兵历东门及北门，分十六营围城，继烧东城，大掠城外富户。乡兵死战败走。清亦丧其骑将一员。分兵北门，乡兵三路御之，两路皆溃，数十人据桥力战，杀其骑将，乃收兵返。 \\n ◎二十三日，清兵掠东乡 \\n 清兵合营并北，焚民居，多杀戮。转掠而东，八桥东西湾二保拒之，杀其骑将二员。泗善港葛辅弼父子率兵五百人，自负剽悍，入城赴援，各保咸出兵助之。但素为盐盗，不谙纪律，亦至民家劫掠，酣饮樗蒲，至三宫殿，勉强交战，歼焉。 \\n 清兵乘胜东下，恣掠大桥、周庄等处，搜山掠地，肆意劫杀，所伤老弱男女无算。周庄民搜敌索战，侯城人（一作陶城民三人）杀其骑将一员，乃退。 \\n 兵乱日久，政令不能出城，远乡叛奴，乘衅索券，焚宅弑主者，络绎而起，烟光烽火，相杂蔽天，各家救死不暇。 \\n 清兵日多，旋营君山、黄山，烧掠四城民居，昼夜不绝。 \\n ◎二十四日，清致招降书 \\n 刘良佐作招降书一纸，从东城外射进。其书曰：“传谕乡绅士庶人等知悉，照得本府原为安抚地方，况南北两直、川、陕、河南、山东等处地方，俱已剃发，惟尔江阴一处，故违国令，何不顾身家性命？即令本府奉旨平定江阴，大兵一二日即到。尔等速剃发投顺，保全身家。本府访得该县程璧，素系好人，尔等百姓，即便具保，本府题叙，照管尔县。如有武职官员，亦各具保，仍前题叙，照旧管事。本府不忍杀尔百姓。尔等皆系清朝赤子，钱粮犹小，剃发为大。今秋成之时，尔等在乡者即便务农，在城者即便贸易。尔等及早投顺，本府断不动尔一丝一粒也。特谕。” \\n ◎二十五日，江阴义民答书 \\n 陈典史及城中士民等公议回书，秉笔者，王华也。其略曰：“江阴礼义之邦，忠勇素著，止以变革大故，随时从俗，方谓虽经易代，尚不改衣冠文物之旧，岂意剃发一令，大拂人心，是以乡城老少，誓死不从，坚持不一。屡次兵临境上，胜败未决，皆以各乡镇勤王义师，闻风赴斗。若城中大众，齐心固守，并未尝轻敌也。今天下大势所争，不在一邑。苏杭一带，俱无定局，何必恋此一方，称兵不解？况既为义举，便当爱养百姓，收拾人心，何故屠戮奸淫，烧抢劫掠，使天怒人怨，惨目痛心？为今之计，当速收兵，静听苏、杭大郡行止。苏杭若行，何有江阴一邑？不然，纵百万临城，江阴死守之志已决，断不苟且求生也。谨与诸公约，总以苏、杭为率，从否唯命。余无所言。” \\n ◎二十八日，都司周瑞珑逸 \\n 良佐令军士四散焚劫。乡兵见清兵势大不可敌，悉远遁，无复来援者。周都司亦扬帆去。 \\n ◎二十九日，追杀乡兵 \\n 良佐仍令军士追杀远窜乡兵。七月初一日，专意攻城。 \\n 良佐再令军士搜杀星散乡民。而乡兵断绝，遂专意攻城矣。 \\n 城中严御，清兵箭如雨注，城上人一手以锅盖自蔽，一手接箭，日得三四百枝（一作三四十万）。 \\n ◎初五日，诛守备顾元泌 \\n 清兵攻城时，元泌登城射敌，矢每不及敌而坠，众疑之。其效用马矮子窃火药从城上投敌，众执之，同往搜元泌寓，得清兵文书一道。盖闰六月初，众会申田淮抚请兵文，元泌私自易文缓兵，故原文犹在寓也，遂诛元泌，并效用者四十人，内应遂绝。 \\n ◎迎原任典史阎应元 \\n 应元，字丽亨，北直通州人，由武生起椽吏，官京仓大使。崇祯辛巳，赴江阴典史任。始至，海寇顾三麻子率数百艘犯黄田港，应元集兵拒守，手射三矢，应弦而倒。贼畏不敢犯。后又平盐盗，弭民乱，邑民德之，为肖像社学中。以大臣廷议特授都司、刂军前擢用。而马、阮用事，仅转任广东韶州英德县主簿。母病，兼道梗，挈家避居砂山之簏。变作时，陈典史与邑士民即拟敦请，元泌百计挠阻。至是泌诛，遂决意迎之。淮抚田仰亦移文劝勉，明遇专使十六人缒城夜出，至其居，应元曰：“尔等能从我则可。不然，不为若主也。”众曰：“敢不惟命是听？” \\n ◎初九日，阎应元入江阴城 \\n 祝塘少年五十人（一作六百人），执械护送，经七里庙，题诗于璧，以见事则万无可为，死则万无可免也。及至城，谓乡兵曰：“裹粮而来，势不能人，且乌合之众，不足制胜。”厚犒遣还，独与家丁王进忠等四十人入守。 \\n ◎始至，即出邵康公于狱 \\n 发原任兵备曾化龙所造火药、火攻器具应用，即伊在任时所监造者。 \\n 次传谕巨室，各出资助饷。不足，凡泉货百物，得估值充数。收贮察院内，备民兵犒赏诸费。 \\n 乃大科民居，尽知城中若干保、若干户、若干口、丁壮老幼若干人，悉取注册，择骁勇者隶麾下，卒赖其力，以成义举。 \\n ◎初十日，祭旗发令 \\n 命四城门收拾衣甲器械祭旗。 \\n 命武举人王公略守东门，把总汪某守南门，陈明遇守西门；应元自守北门，而与明遇仍总督四门，昼夜梭巡。 \\n 命闭城门，合乡兵二十余万人与在城民兵分保而守。城门用大木塞断，派十人守一垛，卯时喊杀一声，午时再派十人喊杀一声，酉时仍换前十人随宿，夜牛再换后十人更番，周而复始。城下设十堞厂，日夕轮换安息。烧焚公屋无用者，毁拆砖瓦，使瞽目人传递不停。十人小旗一面，百人大旗一面，红夷炮一座。初时夜间两堞一灯，继而五堞一灯，后遂八堞一灯，初用烛，继用油，后以饭和油，则风不动油不泼，每堞上，瓦四块，砖石一堆。井井有条，丝毫不乱，乡兵因是复振。 \\n 命章经世、夏维新、王华主刍粮，每人给米盐蔬菜若干，每户给油火若干，四门堞城各给油蜡若干。 \\n 传齐北门冲锋营士千人，选季从孝为先锋，何常执大旗，王试挂得胜鼓，何泰吹号头，准备军服器甲。 \\n 苦乏油时，命健儿推车入城中，给以藏豆，膏火足用。盐不足时，海寇载两大舰，由黄山港进。鱼则从水关入，举网即得。但苦无矢，乃命于黑夜束草为人。外披兵服，人持一竿，手挑一灯，直立雉垛，士卒伏垣内大噪，北兵望见，矢如胃集，获强矢无算。 \\n 由是围城中有火药三百瓮，铅弹子千石，大炮百位，鸟机千张，钱千万贯，絮帛千万端，酤千酿，果万钟，豆千斛，刍藁千万束，盐万斤，铜铁器万枚，牛千头，羊豕千只，干鱼千包，蔬千畦。 \\n ◎十一日，清兵攻北门，败散，七王死之 \\n 清兵知城中不可动，乃伏炮攻北门，而城上矢石如雨注，清兵不敢近。主帅怒，立命上将九员先驾云梯上城，城上以长枪刺之，死者四而伤者五，有身中三箭者，有劈去头颅者，有堕下成齑纷者，有火箭烧死者。主帅益怒，奋身独上，势甚猛。有霸王刘耐者，以短枪拒之，彼以口啮枪，拔刀欲砍，一人挺枪中其喉，遂仆城下。外兵散走，皆失声大哭曰：“此七王也！” \\n 二都督大怒曰：“我得北京，得镇江，得南京，未尝惧怯，未尝费力，不要说江阴拳大的地方，就如此费力！”遂传令十营内选猛将几员，步军三万，扎云梯十张，来日分十处上城，如有退者立斩。 \\n ◎十二日，清兵仍攻北门，二都督又死 \\n 清晨，城外放炮呐喊，三万军造浮桥十条，一齐过外城河，分十处登云梯上城。城上用砖石掷下，长枪拒敌。或以船蔽体而进城内，炮石杂施，无不立碎。凡城堞上进者，对面见兵至，发炮弩毙之。其来攻城脚者，以长阶沿石掷下，或截断旗竿，列钉于上投下，死伤无算。二都督恃勇，衣三层甲，腰悬两刀，肩插两刃，手执双刀，独登云梯，毁雉堞，跨上城垛，执刀乱砍。城上以棺木支御，枪刺其身，不能入。或曰：“止有面可刺耳！”遂群刺其面，旁堞垛一汤姓童子，持铁钩镰，用力钩断其喉管，竹匠姚迩割其头，身堕城下。外兵齐来抢尸，城上梆鼓齐鸣，砖石小箭如雨点，复伤千余人。旋用牛皮帐挡住矢石，始将王尸拖去。良佐日令军士拜索其头，不允。愿出银买，乃命将银当面装入银鞘吊入城。又命军士罗拜，口中高叫：“还我王爷的头！”然后以蒲包裹一黄狗头，掷还之，将王头悬城上。军士复苦求，乃投下，取去缝合，挂孝三日，令道士设醮招魂。有红箭衣六人，拜城下，内发炮，化为尘。又一日持祭物来奠，一僧捧金帛随行，道经何家埭，内发炮毙之，取其酒食饷守城者。 \\n 应元既却北城攻，知不日清兵必大至，广为战具，招青阳弩王黄鸣岗与其从千余人，入城造小弩千张、小箭数万枝，分派守城军士。又用季从孝所合火药敷箭头射人，见血立死。弩长尺余（一作四尺），箭长五寸（一作一尺），百步之外，命中如意。初，应元入城，鸣鼓登堂，鼓内跌出小弩十余张，上刻“诚意伯刘基造”数字，即鸣岗所造弩式也。出陈瑞之子于狱，令制火砖、木铳。火砖广三四寸许，着人即烧，木铳类银鞘，长三尺五寸、广二三寸，木为之，中藏药，敌至投下，机发木裂，铁菱角飞出，触人即死。应元自造挝（一作锤）弩，用铁一块，旁设数钩，系以棉绳，掷着即勾进斩之。又仿旧制，造火球、火箭之类，无不曲尽其妙，故清兵虽众，望城畏服，战栗无人色。其自北来者，闻之皆胆落，无不以生归为祝。 \\n ◎十四日，江阴诈降，薛王死之 \\n 前此北州薛王营，令人执旗招安。十三日，阎、陈二人令范、周、朱、季四生员至薛王营答话，若有将计就计之处，速还报。四生至薛王营，宴饮毕，馈元宝百锭，重二百两。四生归，献计曰：“必得舍命百余人，命前数人执降旗，后握木铳，假充银鞘，赚开营门，可以济事。”二人相视，哂而点首。是日，百余人握木铳，桶底安砖，即令四生前导。四生面面相觑，立斩之（一生名学文，芳之嫡叔）。另点白发耆老数人，执降旗焚香前导，缒城出，至薛王营通报，献银买命，求免杀戮。薛王大喜，升帐放炮，吩咐开营门，将银抬入帐中。正要令将收验，一时火发炮裂，烟焰蔽天，震响如雷，触者咸死，薛王惟剩一头。帐中上下约伤二千余人，内伤上将二员。当日十王命三军挂孝，合营举哀，礼薛王头于北州苏家墩。 \\n ◎清兵羽檄纷驰 \\n 清兵屡失利，请兵羽檄旁午，兵赴江上，日以千数。刘良佐作《劝民歌》谕降，弗听。遂设牛皮帐于城东北隅。城上压以巨石。 \\n ◎十五日，清兵攻东北城 \\n 良佐命西南放炮，东北掘城，皆用山爬，城内以火球火箭拒之。清兵欲退，良佐止之。城内仍投以砖石，不及避，数百人悉死城下。良佐惭甚。又设三层牛皮帐，中设九梁八柱，矢石投之，皆反跃，不能入。乃取人粪，和以桐油，煎滚浇下，即时皮穿，及人身，肉烂而死。未及者皆惊惶散去，内以绳系铁棰掷之，钩入城中袅首。清兵手足无措，纷纷逃散。敌营疑守城者杀下，遂发铳御，反伤马步卒无数。后由西门经闸桥，依君山为营，候其半渡，炮举之，应声仆。或以木门自蔽，用小箭射之，中其手，手钉在门，号叫痛甚，立时即死。 \\n 又作大浮桥，从黄山港暗渡，登君山，瞰城中，亦为炮所中，移营去。 \\n ◎十六日，江阴四出乞援 \\n 是时，田淮抚已从鲁王于绍兴，黄蜚、吴之葵同入太湖。贝勒引大军趋吴王，二人兵败被执，两处俱已绝望。 \\n 海寇顾三麻子率舟师来援，巨艘数百号，留三日，遇战不利，扬帆去（顾三麻子名容，自号忠义王）。有义阳王者，明之宗藩，太监季、太傅田、军门创、监军总兵胡来贡各统兵辅之，建议旗于崇明，称海上雄兵十万，太仓、昆山、嘉定各处响应，同往乞师。王与太监温词慰劳，仅以空言塞责。后遣其将往驻江口。宁其愚率僧兵数百赴援，扎营砂山，战甫合，知不可敌，皆遁去。 \\n 明兵部严子张名拭者，与时敏守常熟亦往乞兵。初不应，旋以唇齿相关，金秀才矿（字贡南）集精勇四百余人，先驻砂山，挡住来路，俟子张军到，一齐进取。八九日无耗，遂先发。良佐差铁骑三千邀截周庄左右，全军俱没，贡南仅以身免。 \\n ◎清移营邓墓 \\n 孤城死守，外兵屡败，内亦杀伤相当。用炮打北城，彻夜不息，城垛陷数丈。应元命石匠往外收石料，匠难之，再拜遣之，匠为感动，修固后，严御如初。 \\n 清兵依邓墓深林以避矢石，折门窗屋木为浮桥，渡河逼城下。城上协力拒守，矢石交下，力不能支。欲遁，其将斩先走者二人，复驱而前，赍云梯至城下，凡三十余处。一将突出，先众上，内发炮横击之，尸随云梯仆。清兵走，内缒人出，收其云梯器仗等物，并伐邓墓松楸，使敌无所蔽，取浮桥以供薪。 \\n 一骑将既拔己身所中箭，复下马拔马股所中箭，又恐马中毒，用口收其血，力策而返。 \\n ◎十七日，江阴兵劫营 \\n 良佐移营十方庵。是夜，应元择勇士千人出南门劫营，或执板斧，或执短刀，或用扁担，突入敌营，伤千余人。及他营来救，应元兵已入城矣。 \\n 松江解到大炮百座，收民家食锅铸为铁弹，重十三斤，纳入大炮以攻。 \\n ◎十八日，刘良佐劝降 \\n 良佐前命十方庵僧向城跪泣，陈说利害，劝众早降。城中以效死勿去谕之。是晚僧又至，却之如初。 \\n 良佐策马近城，谕民早降。因据吊桥，约城上释弓矢，谓应元曰：“宏光已北，江南皆下。若足下转祸为福，爵位岂在良佐下，何自苦如此？”公从容对曰：“江邑士民，咸谓三百年食毛践土，深戴国恩，不忍望风降附。应元乃大明典史，义不得事二君。将军位为侯伯，身拥重兵，进不能恢复中原，退不能保障江左，何面目见我江东忠义士民乎？”良佐惭而退。 \\n ◎七月十九日，贝勒统兵攻江阴 \\n 良佐复奉命来招安。应元曰：“有降将军，无降典史。”一声梆响，火箭齐发，良佐连跨三四马逸去，太息曰：“江阴人没救矣！”贝勒博洛既定松江，悉统所部兵几二十万来攻江阴。以师久无功，将刘帅纟困责，躬巡城下者三，复登君山望之，谓左右曰：“此城舟形也，南首北尾，若攻南北，必不破。惟攻其中，则破矣。” \\n 缚降将黄蜚、吴之葵至城下，命作书劝降。蜚曰：“我于城中无相识，何书为？”之葵涕泗交颐，情词悲楚，应元叱曰：“大臣被缚，当速就死，安用喋喋为！”之葵再拜泣下，蜚默无言。 \\n ◎二十日至二十七日，用炮猛攻 \\n 贝勒见城中守义不可动，进攻益急，分兵先抄断各镇救兵，乃以竹笼盛火炮，鼓吹前迎，炮手被红，限三日破城，于城南侧放起。炮声震处，城垣崩裂五处。飞弹如电，—人立城上，头随弹去，而身僵立不倒。一人胸背俱穿，直立如故。城裂处，内以铁叶裹门，贯以铁ㄌ护之，又以空棺实土，障其垂坏者。又用絮浸水覆城上，以防火攻。 \\n 时东西南三门俱坚守，惟北门一保，守者独少。贝勒舁炮君山下，放炮者用竹栈包泥而蔽伏其侧，俟炮发，放者即抹占炮中药矢，盛药再放，连珠不绝，城上欲击放炮者，铁子遇竹篓软泥即止，不能伤。后又移炮近城。放炮者，豫掘地穴，塞两耳，燃火即伏穴中，盖恐震破胆而死也。 \\n ◎甲士爬城 \\n 日中时，众方食，明遇闻铮铮有声，往探，见清将六人，衣重甲，缚利刃，持两钉插城隙，攀援而上，其余网铁甲士接踵而上者无数。刀斧击之不能伤，用长枪刺其首，始堕城下，余悉退避。 \\n ◎神兵助阵 \\n 外兵大怒，大举来攻。忽见一少年将，持戟冲突，锋不可当，战毕不知所往。众疑土神陈烈士，悉往虔祀。又见绯衣将三人登城指挥，清兵不敢进。执土人问姓名，不知所对，远近讶为神助。 \\n 城上舁关帝、睢阳王二像及东平王城隍神等五像，张黄盖，巡历城上，以磁石捻神须，遇铁器，须辄翕张，用机关抉神手指挥。清兵遥望，疑为将，咸惊怖。良佐命其子攻城，正当睢阳王像，神指挥开炮，一发而毙（城破日，艮佐砍开睢阳王头，众又砍伤东平王以报仇）。 \\n 一日风雨夜作，城上灯不能燃，率众哭祷睢阳王。忽神光四起如昼，四门灯火，彻夜不灭，外兵无可设施。 \\n ◎掠东南乡 \\n 清兵东掠大桥、周庄、华墅、陶城、三官、祝塘等镇，祝塘人拒之，兵燹之惨，甲于他镇。分掠陆官舍桥，有徐、杨二人督战，望见清兵蜂拥而来，遂匿桥洞中，见二卒引一将过，状甚伟，跃出登岸，均杀之。称该将之头，重十八斤，悬于树上。清兵多畏避，其树至今尚存。 \\n 南掠至峭崎，询士名即回骑，盖嫌音似消旗也。掠至青，乡民严守，圩堤行列如军伍，防有伏兵，不敢入。 \\n 二十八日，清兵攻北城，阎应元伤右臂。炮击北城角，城裂，夜半修汔，敌以为神。铁丸中应元右臂，应元伤，犹左手握搠，格杀数人。 \\n 应元躯干丰硕，双眉卓竖，目细而长曲，面赤有须。每巡城，一人执大刀以随，颇类关壮缪。清兵望见，以为天神。而号令严肃，凡偷安不法者，必贯耳鞭背示众，虽豪右不少贷。然战士困苦，必手自注汤酌酒，温言慰劳；如遇害，则立具棺衾，哭奠而殓之，接见敢死士，则不名而称兄弟。每遇事，必询于众曰：“我兄弟谁当此事者？”有人号于路曰：“我欲杀敌，苦无短刀。”即以所佩值二三十金之刀，亲解佩之。 \\n 明遇本性长厚，每事平心经理，遇战士劳苦，抚慰至于流涕。有倦极假寝者，以利害劝谕之，不轻呵叱。二人待下如此，故民皆怀德畏威，濒死不悔。 \\n ◎十九日，清兵攻南城，十王死之 \\n 复攻北城，应元命每人纳石一块，一刻如山积，石城一重于内。外知不可破，徙攻南城，炮声震天，闻二百里，一昼夜用火药五万千斤，城墙几陷。清兵乘势拥上，刀矢如胃，守城者不能御，乃发炮猛击，伤敌数千人。敌于城外亦发炮对击，忽见女将一员，立于城上，将袖一拂，敌炮回击，自毙其马步无数，众以为前湖烈女云。十王痛薛王中计而亡，命大将掠城外居民大箱千余只，在十方庵后叠成，将台高与城齐。十王坐其上，用上将四人、亲军二百四十人围绕，令台旁亲军各持狼烟喷筒先发，将南京、镇江大炮五六步排一座，共计百座，令闻号齐发。猛击东南角城，守城军士不敢开目。应元伏地膝行，看明十王在台指挥三军，遂命中街巷口有力之汤三老儿肩一大炮，对准十王安放，应元又左右细看，丝毫不爽，然后亲自燃火放去。汤三老系重听，尚未闻知，端立呆望，而火路一条，十王、四将暨二百四十人，已齐随火灭，惟有黄伞一把在半天旋转，一脚连靴自上而下矣。 \\n ◎八月初二日，烧外营，杀夏维新、王华 \\n 应元遣周祥、金满、李芳针子等四人夜出烧营。敌兵被火，梦中惊觉，毛焦皮烂者甚众。忿甚，四散杀掠。应元命赏祥等银各一两，夏维新、王华每两实给六钱，众大哗。应元恐人心激变，不得已斩之。盖围城日久，储饷将罄，短给本非克扣，因维新于发难时，误听方亨，作揖劝众，至此众怒未释，故欲藉此陷之。华虽引明遇自解，亦难独免。 \\n 慕庐氏曰：“饷缺费繁，围城中实难措置，二人通融调剂，亦属一时权宜，此情此势，应元岂不知之？无奈众人之藉是泄忿也。至代方亨劝众，事后论之，亦不甚错。各图献策，业已归顺，官民和协，省得激成祸端，无奈众人之喜事乐祸也。若章经世同掌刍粮而漏诛，同陷围城而免死，岂别有保身之道欤？” \\n ◎命许用掌刍粮 \\n 刍粮乏人，以许用能，命佐章经世。 \\n ◎杨舍守备沈廷谟举城降 \\n 江阴民昼夜守御，亦甚惫矣。然杨舍兵稍后，口中有畏惧者，必立斩之。 \\n 清兵四出杀掠，民不聊生，有先剃发赴营归顺者，城上望见，必痛詈，虽至亲如仇敌。而清兵日出抢掠，刻无宁晷，畏祸者俱窜远方。 \\n 杨舍营守备沈廷谟敛民钱，赍牛酒，赴良佐营修款，祈免杨舍一方之死。良佐许之，给大清号旗四面，悬杨舍城四门。廷谟旋披发乘马，历江阴城下，劝民速降。内将开炮，乃遁去。 \\n ◎诈降 \\n 一日众诈降，遍取民间乱发，投城下诱敌。清兵相顾惊喜，报良佐。良佐曰：“未可信也，须察其守城人剃发否。”众探之，始知为诈。 \\n ◎议和 \\n 贝勒使人缓言陈说，第拔去大明中兴旗号，四门悬大清旗号四面，斩首事者数人，余悉宥不诛，即不剃发，亦当撤兵返。应元曰：“宁斩我一人，余无罪，何可斩也！”议不决而止。 \\n 贝勒又进大清旗四面，使竖四城，亦即退兵。内遣诸生朱晖吉、耆老王晴湖等四人诣清营会议。方缒城，良佐即策马迎去，留饮终日，备极款洽，约归顺后，誓不杀一人，但遣官入城勘验，即收兵覆命，将别，又各赠五金，约三日定议。吉等入城，匿金不言，而主议降顺，众不听。至期，清兵向城呼吉等，因询其故，备述留饮赠金事，乃立斩四人，复严守。 \\n ◎劝降 \\n 吴军门督兵至江上，宰牛誓诸将，归顺后不许杀掠。 \\n 王海防自恃居郡有恩信，临城招抚，众无应者。 \\n 摄政王晓谕招安，合城不听（此初六日事）。豫王示到，以矢射入城中，言明已亡，何苦死守？内书其后曰：“愿受炮打，宁死不降！”射还之（初七日事）。 \\n ◎初八日，钉炮眼 \\n 是日大雨，民立雨中受炮，毫无降意。夜半，应元使善落水者陈宪钦渡外城河，钉没清兵炮眼，缓二日不攻，城内乘夜修砌城垛。后五日，良佐恐城内复来钉眼，命军士昼夜攻击至夕，风雨怒号不已，炮乃止。 \\n ◎初九日，南城 \\n 再修南城，加高于旧城三尺。 \\n 应元令人将麦磨面，制造月饼。 \\n ◎十二日，北城 \\n 又北城，城中石灰将缺，不能乘夜修城。又饭米渐少，征民间米以备缺乏，令二日一给，不得预领。 \\n 贝勒侦知之，欲留军四万为久困计，撤大兵北上。良佐不可，乃止。 \\n ◎十三日，登陴楚歌 \\n 给民间赏月钱，计至十七日止，百姓携壶觞登陴，分曹快饮，许用仿楚歌，作《五更转曲》，令善讴者登高传唱，和以笙笛箫鼓。时天无纤翳，皓月当空，清露薄野，剑戟无声，黄弩、师鼓、胡琴于西城之敌楼，歌声悲壮，响彻云霄。外兵争前窃听。或怒骂，或悲叹，甚有泣下者。歌曰：“宜兴人，一把枪。无锡人，团团一股香。靖江人，连忙跪在沙滩上。常州人，献了女儿又献娘。江阴人，打仗八十余日，宁死不投降。”余歌虽多，大略类此，良佐乃作劝降词，使士卒相倚而歌，与僚佐饮帐中，酒未数行，城上炮发，亟避去。 \\n ◎十九日，北门阻降 \\n 贝勒多方招降，三城亦有犹豫者。惟北门誓死固守，众意遂决。 \\n ◎二十日，清兵攻东北城 \\n 贝勒从四十余骑绕君山青龙庵左相地形。城上望见，炮弩齐发，骑皆踉跄蹂躏，贝勒仅以身免。 \\n 金陵又解到大炮二十四座，较前更大，每舟止载一座，仍收城外民家铁器铸炮子，重二十斤，又筑土垄以避矢石。将攻东城，机泄，移至东北角。大雨如注，一昼夜炮声不绝，县属悉为震动，城中困疲已极，计无所出，待死而已。 \\n 是日城上人呐喊，外兵闻之，皆鬼声。城中四隅空旷处，遥见白鹅数万飞泊，迫观之，毫尤形影，识者谓魂升魄降。白鹅者，即劫数中人之魂也。 \\n ◎二十一日，江阴城陷 \\n 前月二十四日，京中遣国师和尚来江阴，日日绕城细看，至前日始看明，向贝勒云：“江阴城形似芙蓉，若在瓣上攻打，越打越紧。其蒂在东北角花家坝，花蒂既碎，花瓣自落。”故贝勒令数百人，尽徙二百余座大炮至花家坝，专打东北城。铁子入城，洞门十三重，树亦穿过数重，落地深数尺。是日雨势甚急，外用牛皮帐护炮装药，城头危如垒卵。城上因敌炮猛烈，见燃火，即避伏垣内。炮声过，周麾而登。外窥之，故放空炮，并令炮中只放狼烟，烟漫障天，咫尺莫辨。守城者谓炮声霹雳，兵难遽入，而不知清兵已潜渡城河，从烟雾中蜂拥突上，众不及御而溃。 \\n 午刻有红光一线，直射入城，正对祥符寺，城遂陷。 \\n 方清兵上城时，城下人犹向城列阵。清兵恐有伏，持刀立视，半日不敢下。相持至暮，城中鼎沸，阵亦乱，乃得下城。 \\n 阎应元坐东城敌楼，索笔题门曰：“八十日带发效忠，表太祖十七朝人物，十万人同心死义，留大明三百里江山。”题讫，引千人上马格斗，杀无算，夺门西走，不得出。勒马巷战者八，背被箭者三，顾谓从者曰：“为我谢百姓，吾报国事毕矣！”自拔短刀，刺胸血出，即投前湖中。义民陆正先欲从水中扯起，适刘良佐遣兵来擒，言与有旧，必欲生致，卒见发浮水而出，乃缚之。良佐踞坐乾明佛殿，见应元至，跃起，两手拍应元背而哭。应元曰：“何哭？事至此，只有一死。速杀我！”贝勒坐县署，急索应元至堂上。挺立不屈，背向贝勒，骂不绝口。一卒以枪刺其胫，血涌沸而仆。日暮，拥至栖霞庵，僧夜间闻呼“速杀我”不绝口，已而寂然。天明，已遇害。家丁存者犹十余人，询其不降而戮之，偕死一处，陆正先亦同殉。有维新上人者，在围城中与应元晓夜共事，应元所著《和众成城》略，维新以授黄子心，子心又旁采见闻，著阎公死守孤城状。 \\n 陈明遇令闭衙举火，焚死男女大小共四十三人，自持刀至兵备道前，下骑搏战，身负重创，握刀僵立，倚壁上不仆。 \\n 训导冯厚敦，公服缢于明伦堂。妻与姊投井死。中书戚勋、诸生许用合门焚死。 \\n ◎八月二十二日，屠城 \\n 次日，犹巷战不已，清兵用火攻败之。四民骈首就死，咸以先死为幸，无一人顺从者。下令从东门出者，不禁。又下令十三岁以下童子，不杀。 \\n 男女老少，赴水蹈火，自刎投缳者，不能悉记。内外城河、泮河、孙郎中池、玉带河、涌塔庵池，里教场河，处处填满，叠尸数重，投四眼井者，二百余人。 \\n ◎二十三日，止杀 \\n 满城杀尽，然后封刀。午后，出榜安民，城中所存无几，躲在寺观塔上隐僻处及僧某某等共计大小五十三人。是役也，守城八十一日，城内死者，九万七千余人；城外死者，七万五千余人。 \\n ●卷二 \\n 明烈皇帝殉国之次年。 \\n 己酉，五月初九日，南都破，弘光出亡。 \\n 明礼部尚书钱谦益率先降附，欲树德东南，以自解于吴人士。郡人周荃，谦益客也，有口辩，密受谦益旨，谒清帅豫王，言吴下民风柔软，飞檄可定，无烦用兵。王大悦，即日拜官，使降人黄家鼐佐荃，单骑安抚吴中。甫出都门，都邑长吏，望风解印绶，士大夫皆苟且求活，所过辄降。至吴，家鼐南面自若，荃独微服，出没市廛，郡人多为之用。数日后，明监军杨文率兵五百人入郡城，执家鼐等戮于市，发取库银，满载而去，莫知所之。荃匿民间免，间行归豫王。王闻文聪袭杀家鼐等，始发兵入吴。三吴之祸，实基于此云。 \\n 五月十三日，嘉定县闻维扬陷，留都将不守。 \\n 十五日，不肖子衿，群集县治，索廪粮乡试条编盘费及私赆卷资诸杂项，分毫不遂。攘臂大呼，奸胥乱卒，乘势劫夺，城中鼎沸。旧令钱默本纨裤子，错愕不知所为，尽发公帑置堂上，恣其所取。潜出，重贿明嘉定总兵官吴志葵，求遣卒卫送出境，并疏倡祸数十人姓氏，欲悉抵于法。隶卒闻风悉遁去。三十日，钱令得间出亡。 \\n 六月初一日，吴志葵遣兵执诸生十一人去。褫衣就缚，徒跣行烈日中，窘辱备至，由中军官力救，释之。初四日，清大将兼刑部侍郎李延龄、副将总兵官署督抚事王国宝率大兵入郡，始闻改南直隶为江南，内阁为内院。十四日，安抚周荃单骑至邑，邑中缙绅皆出避。百姓无主，因结彩于路，出城迎之，竞用黄纸书“大清顺民”四字揭于门，旋缄邑篆并册籍上于郡。 \\n 清授新邑令吴郡张维熙至。时六月二十四日也。是日亭午，志葵以百人用白布裹头，伏时侍御墓旁，晡时，入民家乱索酒食，声言欲取张令。人定后，各刈蒲苇一束，燃其端持之以行，火光烛天，城中大震。乃厚集民人，鸣锣发炮，东向大噪，志葵兵亦群噪应之。维熙恐，仓卒亦遁。士民狼狈出奔，遗弃婴儿、失散妇女者无算。天明，闾巷一空，卒无他。二十七日，志葵复发兵来城，内外百姓谓志葵恢复之师，悬彩执香，较迎周荃时尤倍。志葵用南都逃将蒋若来为前导。若来本市井无赖，以臂力遭逢权贵，得为兵官，不三载，升南京后军都督，闻维扬不守，弃其军，仍作微服走脱，至是从志葵入城。据军库，仅存铜铳数十，急使人舁之行，过徐家行大掠，寸缕无遗，至鸡豚、菽麦，亦席卷而去。贫民妇子，哭声震天。志葵、若来皆欣然有喜色，因重载入海。 \\n 明淮抚田仰等，奉义阳王以舟师驻崇明沙。 \\n 是时淮抚田仰、监军荆本彻、总兵张士仪、张鹏翼与宦官李国辅等，合兵共奉之。志葵乃率妻子从之，旋舍去。 \\n 闰六月初六日，维熙复入县。 \\n 初八日，清将李成栋、偏裨将梁得胜等以百余艘载步骑二千，镇守吴淞。是夕泊东关外，恣百姓聚观。传令索取婆子，维熙以二妓应之。成栋大喜，坐二妓于旁，笑谓观者曰：“今与尔为一家人，勿畏我也。”黎明，从陆路往吴淞，不甚剽掠。惟初七日骑兵先至者，过新泾镇，大肆淫虐，妇女不胜其嬲，毙者七人。时大旱水涸，兵船悉泊东关外，梁得胜以三百人守之，城外居民贸易，一如平时。黠者或抚其背，相与嘲笑如旧识。维熙议使人戽水运东关外，得胜大喜。已刻期至吴淞，行有日矣。十二日，城内外喧传有剃发之令，人情始惧，遂有变志。是日志葵遣马军俞飞熊赍牌至，略云：“初十日，郡中民变，杀北兵过半，余皆躲入府庠，已列栅围之。本镇即刻统大兵入县，仰附近百姓于今晚俱用白布裹头，杂插柏枝、竹叶、红箸、鹅毛为号，共剿东关。兵事成，有重赏。”各路乡兵，久为邑诸生支益国子生须明征等讹言扇动，一闻有牌，持兵胃集，谬传志葵自刘河东过外岗矣，顷又云抵青岗墩矣，未及一瞬又云暂憩察院矣。是时在城居民亦以为志葵已入城矣，门遂撤下不闭，以待远近乡兵。集者渐众，王家宅乡兵，最称完整。其首许龙于客岁曾诛阖邑叛奴，威名顿著。至是首犯清兵，与战颇力。时漏下数刻，不辨谁为志葵，胆气甚壮，竞举火烧得胜船。成栋自下维扬、金陵、京口毗陵诸处，所获精金、美玉、名剑、宝刀无算，悉付一炬，未及毁者，尽为乡兵所掳。舡中所载妇女，已悉被焚。一少妇最妹丽，呼曰：“我翰林公女，家在扬州，被掠至此，诸公哀怜救我！”乡兵云：“速投水中，水浅尚可活。”妇曰：“我是被锁在船。”语未竟，烈焰烧其身矣。得胜急据高冈，使兵三五作队，自上射下，皆应弦而倒，许龙亦中流矢死，乡兵大溃，始知志葵固未尝至也。天明计首级，杀清兵八十四人。得胜率余众奔吴淞，狼狈得达。初，成栋至吴淞，策马周视四境，骇曰：“此绝地也，张令误我矣！”及闻得胜败，兵船悉尽，终夜绕船，不敢复寝。十五日，精选营中，得四十骑，皆骁捷善战，募吴淞居民朱宇及其子香为前导，往娄东求救。至罗店被围，奋死突出，力驰而西，过三官堂，杀一僧，有四骑失队。乡兵从马后掣其佩刀；刀落，即取而斩之，人马俱毙。二骑奔，乡兵追及，攒槊刺死；惟一骑苦战得脱。前队至时家墓，遇乡兵，复驰而东，乡兵急追。渐近罗店，乡兵复大出，两路夹攻，诸骑窘极，随朱香自间道过蔡家桥，绕出镇后，扶创而归。过月浦，复为乡兵截杀，落荒而走，望见吴淞城，犹大呼“救命！救命！”至丁家桥，人马气息，仅属一线。成栋窘迫无计，惟纵兵大掠，西至月浦、罗店，南至江湾、杨家行，北至钱家楼、施家巷，居人迁徙殆尽。城中风闻不一，忧怖弥甚，望志葵眼穿，始悟见弃，皆号哭，弃家而走。是夕月蚀，倏忽食既，时天无纤云，色暗如漆。占曰：“食既无光，主奸人误国。百姓死，城邑空，其兆成矣。” \\n 明都察院观政进士黄淳耀及弟邑诸生渊耀入城。 \\n 时闰六月十七日，淳耀及弟渊耀与前通政使司左、通政侯峒曾二子、邑诸生元演、元洁倡为守城计。初，淳耀避兵石冈，有同科孝廉丹阳葛麟与二力士至醪，貌甚雄武，绝不类文人，叩淳耀门，大声问曰：“年翁在否？”淳耀父家柱出迎，答以在乡。麟攒眉良久曰：“我忧之甚。年翁纯儒，未谙世故，恐不免，思一相见。故迂道，今不及矣！”家柱乃固止之，为款留饮食。及淳耀兄弟归，与之同访志葵于云间，共论当世事。出谓淳耀曰：“志葵，庸奴耳。其言夸诞，欲使他人干事，彼坐享其成，必误国事！年翁何故信之？天下事尚可为。然君儒者，非其伦，幸勿鲁莽！”遂掉臂去，不言所之。后追寻其语，若明镜蓍蔡云。 \\n 成栋悉锐攻罗店，屯兵马桥。 \\n 时十八日也，与乡兵隔水而语，佯言成栋等奉命守吴淞，与罗店初无仇衅，今假道归娄东，并无侵扰，幸宽其一面。乡兵支洪、陆文等乃共骂曰：“汝曹槛羊牢豕耳。莫作痴想！”成栋怒，率兵混战，阴遣率卒东渡练祁塘，西渡荻泾，绕出阵后。乡兵大溃，退屯来龙桥，接战良久，大败。入镇时，日未出，居人方为市，闻变急升屋，步兵亦升，东西驰逐，屋瓦乱飞。骑兵四面杀人，大呼“唐秀才何在？百姓缚出者有赏！”唐秀才者，景耀也。初与吴宏宇为邻，宏宇降成栋，景耀面数其罪，肆言极骂，且曰：“归告李成栋，汝是明朝人，何投降？速反可免正大戮！”宏宇衔恨切骨，悉以告成栋。景耀复大书一白牌，立马桥南，谕成栋降，至是为清兵所得，磔于市。 \\n 邑诸生唐培率乡兵巷战而死。 \\n 唐培誓不反顾，清兵铳箭并发，培被杀。镇已破，时有诸生朱霞者，尚张小盖，登屋鸣金，冀集众复战。清兵四集，身被数创堕河，号呼竟日乃死。成栋知镇民支廉为乡兵首，支家桥一带房屋，焚毁略尽，男妇被杀者，共一千六百零四人。是日城中百姓，共杀须明征，并毁其室。明征故须之彦之犹子也，素无行，为乡里所摈，一闻南都破，即冠带乘轩，谒成栋，称署嘉定营守备事，仍通志葵，复称监纪推官。势劫维熙，取官银数千，招家丁六十名，悉衣锦绮，悬佩刀，招摇街市间。时率之至安亭镇，访其奸豪，与促膝密语，每扬言遣人赴各镇，请乡兵分守诸要害。时城守颇严，有夜半叩关者，称为明征请兵人，特启关纳之。问乡兵何在，漫应曰：“城主性悭，不肯发粮，已散去矣。”众口诘问，语极支离，始大疑之。十八日薄暮，城中竞传明征家窝藏奸细，复私造都督牌印并冠带盔甲数十副，谋尽杀满城百姓，迎成栋兵，合城惊扰。有顷，西关外获奸细，严刑鞫之，供为须党，一时大哔，真假莫辨。明征仓卒出亡，至南关受缚，步稍迟，大梃击之，疾呼称冤，莫为置辨。驱至察院前，斩首刳肠，断四肢，分置各城门，捕其家丁，悉诛之，家室糜烂。十九日，淳耀等相与谋曰：“今事成骑虎，无主必乱。”乃令元演作书，急促其父峒曾入城，乡兵亦列帜往迎。既至，集众公议，画地而守，东门峒曾为主，邑诸生龚孙玄佐之；西门淳耀为主，其弟邑诸生渊耀佐之；南门孝廉张锡眉为主，前秀水县儒学教谕龚用图佐之；北门国子生朱长祚为主，乡衮唐咨禹佐之。处分已定，各率众上城巡逻，嘉人士争缚裤执刀以从，人情颇觉鼓舞。东北二门，俱用大石叠断街路，惟西南二门稍安，时启闭，仍用枯木乱石横塞道涂，以遏兵锋。二十日，立挨门出丁法，分上中下三等；上户出丁若干，衣粮自备，仍出银若干，备客兵粮饷，并守城头目灯烛之费；中户出丁若干，衣粮自备，仍出银若干；下户止出一丁，分堞而守，每丁日给钱六十文，衣粮灯烛悉自备。城上分四隅，自某地起至某地止，分属各图，每图择一人为长。日入后，当事者亲自巡历，以稽勤惰。其大事专属峒曾、淳耀处分。是日，二都乡兵缚一投牒者至，称为间牒，鞫之，实志葵送书人，发函有吴门之兵，斩馘殆尽，杭州之兵，贝勒云亡之语。当事者深信不疑，不虞其欺妄也。二十三日，志葵复遣牌至，许遣游击蔡乔督兵协剿。当事者议云：“新令张维熙，系清兵所署，难与共守，驱出城，推明原任儒学训导万达摄县事，巡司俞尚德充捕官。”是日复有健儿四人，持志葵牌至，来文与原牌互异，严鞫之，供为娄东诸生浦学、浦峤伪造，将乘我不备，袭取县城。既得实，立袅四人于市。尔时声势岌岌，人不自保，然恃侯、黄诸绅，协力守城，避难士民，扶老携幼而归，不绝于路。城上揭白旗，大书“嘉定恢剿义师。”奈兵饷两缺，所仗惟城外乡兵。乃设计四布流言云：“清兵驱百姓剃发髡讫，即临以白刃，逼令自杀其妻子，籍为兵，使居前队，当矢石，必无活理，与其客死他乡，何若集众御之，可侥幸获免也。”乡民闻之，大震怖，弱者终日键户，与妻子对泣，强者斩木揭竿，击金鼓集众。然百姓骚然，不遑宁处矣。因念抗剃一事，虽志葵首祸，使非支益煽动其间，不至败决如此。且益在阁部史可法标下听用，领棉袄银五千两，南都破，悉饱私橐。众欲取为义兵饷，竞往攻之，势如轰雷，父子祖孙死者五人，悉斩其头，与明征头并悬城上。顷之，南翔获明征妻子，斩割屠戮，一如明征。镇中著族李氏，自世庙以来，蝉联不绝。士贡李陟，少有隽才，知名当世，居于城。闻南都破，于劝农公暑起鹄立传签巡，更与何凌虚等招集义兵，号匡定军，议于南翔诸富贾派令出饷，诸贾人皆衔之。诛明征之夕，陟方会饮南城，闻变，遽掷杯走，夜至南翔。里儿怪之，妄言李氏潜通于敌。有洪滨者暴起，诸生闻阿附李氏，为众所贱，指为奸细。滨恐，匿李氏宅，镇中诸恶少群拥之门，陟与其从叔抗之，滨等犹对众骂自若。里儿素惮李氏，惧事定后，必正其罪，因立破其门直入，无少长皆杀之，分投捕杀诸李，赤其族。各路闻风，竞相盘诘，路人单行，稍涉疑似，即缚去，乱枪戳死，弃尸河中。甚至一言忤意，白刃骤加，其人方欲置辩，身首已离。穷乡僻壤，自相仇杀，三四人聚党，拔刃至人家，往往满门受戮，远近死害无算。时正亢旱，炎威逼人，道旁乞丐，争挟毒投井中，以扼乡兵。事露，引颈受刃，无一言，莫知所使。桥道扼要处，皆设厂，昼夜共守，虽五家之聚，亦起乡兵，以无饷故，一再至城中，即绝迹不来。当事者惧，张榜四门。此后乡兵来者，集护国留皇光庆寺，举为首一人人城领饷，于是来者渐众。二十四日，成栋遣其弟统精骑数十，集路往娄东求救，涕泣与诀曰：“我军成败，在此一举。汝不胜，勿复见我矣！”诸骑奋死冲杀，一路搏战。至北门，乡兵大集，诸骑前后受敌，以渐逼入仓桥街，乡兵两路夹攻，将举火焚之。诸骑窘，冒死突出。乡兵合围，杀获五骑。余骑将过仓街，诸生朱元亮出新炭数十篓，炽火桥上，用酒醋泼之，桥石顿毁，城上发火炮，杀三人一马，连桥击断。一人手执佩刀，被创死路旁，盖成栋弟也。从骑急下马，取首级，挂鞍后，驰而东，复返吴淞。哭于路旁，曰：“我等皆高镇劲兵，自随邢太太降后，所过风靡。嘉定县何物蛮子，来数日，杀我副将六员。几日无援，我军生路绝矣！”成栋闻弟死，日夜与诸副将相对涕泣。奈乡兵本村农乌合，初无将领，乘兴一聚，即鸟兽散，郊外无一人往来，孤城荡荡，仅存一白旗，迎风招而已。成栋于军中选黠者二人去其辫，作僧人服，潜至城下，侦探得实信归报。成栋举手加额曰：“天也。”始谋亲自率合娄东兵，共破嘉定云。尔时城中束手无策，惟连请志葵星驰赴救。时志葵已贰于义阳王，以计脱其妻子，遁归云间，敛诸富室金，建牙泖河矣。许即遣游击蔡乔率兵来援，当事者大喜，用白旗大署“游击将军蔡督令精兵十万、乡兵三十万，刻日会剿”云云，冀耸动老营，使为内应，募急足赍至吴淞境上。成栋谍者，早伏近郊，纤悉毕知。二十五日，城中以书币迎蔡乔于涂，其兵不满三百，皆癃弱不振，惟乔颇勇健，使铁简重二十五斤，差以可用。所携火药粮储在舟中，求姑置城内，自率兵营于城外。议者皆曰宜许之，彼战而胜，军资在我，其心益固，不胜，留以为质，势不敢弃我去。峒曾、淳耀等以乔素微贱，心不可保，乃遣人馈问，令泊舟南关外。二十六日五更，方遣人市羊豕祭旗，传令于东关外安营，次第引舟前。成栋遣诸将衔枚疾走，已严阵以待。蔡兵不知所措，争赴水奔逃，追骑以枪尖贯其胸，若刺鱼鳖。乔尚卧舟中，闻变惊起，持铁简跃登岸，步行冲阵，颇有杀伤，夺一马乘之，孤身独战，力尽败回，清兵围之数匝。东关有徐福者，奋力往救，与乔俱死。其兵初无纪律，一时溃散。峒曾、淳耀等扳堞而望，见乔败，惟连呼高皇帝烈皇帝在天之灵，恸哭相向而已。成栋遣十余骑，若将薄城者。城上连发大炮，伤二人，遂引去。过新泾镇，纵火焚屋，鸡犬悉尽。成栋至吴淞，分遣步兵于月浦杨家行等处，捉人剃头，且云助我破贼，财物恣汝取之。时吴淞老营已降顺，因沿村掳强壮益之，兵势复振。二十九日，成栋率众过东门，迤逦以北，当事者悬十金，募人渡濠，焚仓桥一带民居。成栋至娄塘扎营，砖桥乡兵预于镇之东偏，架木为高台，用作侦探，出弓箭手二十余人立宣家坟，乡兵环集左右。成栋使骑兵分左右翼，自将中军，冲杀而前。乡兵力战，以步骑不敌，死伤略尽。会日暮，成栋吹螺收兵。入村落，淫杀无度，取其鸡豚，夜纵饮不辍。各村镇犹传清兵自吴淞来，一路为乡兵截杀，所存不过十数骑，今力竭势穷，愿献精金百镒，买路归娄东矣。未几，又传二十三都乡兵，夜负豆叶一大捆于背，伺清兵熟睡，入其营，诱致群马驱之南。骑兵恐获罪，逃逸者过半矣。诸乡兵未谙兵势，争裹粮厉兵而来。峒曾、淳耀等亲自临城，勉以忠义，言与泪俱，人皆感奋。因下令诸乡兵，能鼓众赴敌者，每人先给白布二匹，仍每日颁发饷银二钱，有能得敌人首级者，每颗给银十两。 \\n 七月初一日，乡兵会集砖桥东，约十余万人，排挤拥塞，纷纷如聚蚊，毫无纪律。清兵每战必分左右翼，乡兵不识阵势，呼为鳌鳌阵，每发挑战，多不过十余骑，皆散落不集一处。诸乡兵遥见兵出，拥挤益甚，手臂相摩，戛轧轧作声。淳耀闻事急，呼其僚婿诸生徐文蔚勉慰之，使率西门镇乡兵，疾驰赴救，拜而送之。杭家村，安亭镇一小聚落也，亦聚众赴义，独揭一红旗在前。诸乡兵因言红旗者宜作前锋。执旗者，杭文若也，其人曾习举子，第少年锐气，率尔独出。其降人毛玉佩挥斩马刀，直前乱砍，杀旗兵二人。战良久，复杀一人。将夺其马，清兵攒矛刺之，玉佩、文若并死于阵。西门镇乡兵冯满、庞瑞、许臣等，犹奋死血战，大呼并力，卒无应者，乃曳兵反走，徐文蔚被杀。清兵乘胜直前，走者不知所为，自相践踏而死，抉眼流肠，不计其数。前阻大河，欲退无路，残兵竞投戈赴水。时溽暑，数暴雨，河水骤涨，尸骸乱下，一望无际。成栋大陈兵仗，踞乡兵所架高台，麾兵入镇，肆行屠戮，共杀一千七十三人。掳去妇女无算，选美妇处女数十人，置宣氏宅，虑有逃逸，悉去衣裙，淫蛊毒虐，不可言状。分部括取金帛，满载往娄东。城中犹讹传乡兵大捷，户派煮酒饭若干以犒胜兵。顷之，闻败，悉括城中老幼，驱使上城，连日夜莫敢交睫。于东西南北荒落处，各设层台一座，集众守之。因所获奸细，藏诗谜于衣领间，有“女墙无树不栖鸾”之句，疑于此处有内应也。是日东关外传入成栋榜文，有“开门降，誓不杀一人”之语，或谓“大势已去，诸公宜为十万生灵计”。淳耀拂然，推案痛哭，峒曾、锡眉等，亦悲不自胜，取榜共裂之。急遣人焚沿城一带民居，烟焰张天，累日夜不息。于烈日中督促民夫，搬运砖石置城上，莫敢暂休。视城外一带旷荡，乡兵无一至者，每近黄昏，风景惨淡，鬼声啾啾，城中掩泪相视，共知必死矣。清兵至娄塘，解甲韬戈，寂然不动。初三日，会同娄东兵，拥大众至，尽锐攻城，炮声轰轰不绝。守城百姓，股栗色变。当事者惧，分投慰勉曰：“我与尔曹室家妇子尽在是，少有蹉跌，万家同命矣！”百姓哭应曰诺。惟人所取，四门城楼，扃锁甚坚，乡兵至，乃悉纳之。徒手应敌，嘉定泥城，嘉、隆间倭奴屡攻不能克。自邑令杨旦筑砖城，最称完固，清兵大炮击之，颓落不过数版。乃多舁板扉，至东北城下以御矢石，使数十人伏其下，穿大穴，腰间各系长绳，有死者即牵去，复用壮丁补之。穴遂透，诸生马元调、侯元演、元洁等，督民夫急用金汁灰瓶尽力防御，陷处下巨木塞之。清兵乃佯攻东门，潜遣卒至北门，欲从水窦入城中。复连下大石，不能克。是夕有赤气起于北方，俄变成黑，其长亘天，守陴者喧传有神人披发仗剑，立马云雾中，皆曰：“元武神也！”望空罗拜曰：“神人相助，我属无恙矣！”然瞰城下兵众，尽力举炮攻击，终夜震撼，地裂天崩，炮硝铅屑，落城中屋上，簌簌如雨。婴儿妇女，狼奔鼠窜，虽至穷苦，必以一簪一珥系肘间曰：“此买命钱也。”迨至初四日五更大雨，守城百姓，露立三昼夜，两眼泡烂，朦胧欲仆。复遇暴雨，举体沾湿，食饮几绝，不能自支，渐有去者。时当事者与诸孝廉青衿，悉仗剑立雨中，见守城者将散，大惊，分投劝勉，然不能禁矣。清兵见守城者渐弛，攻愈急，多缚软梯至城下。一将以大桌覆其首，蹑梯而上，势如飞鸟，城上砖石如雨，悉中桌上，一跃而登，遂斧断东关，纵兵大入。峒曾犹坐城楼，指麾自若，二子侍，遽呼曰：“事急矣！何以为计？”答曰：“有死而已，复何言？所恨者，枉送一城百姓耳！”语未竟，守陴者过，而大呼城已破。峒曾急呼二子去，不从，复大声诃之，走数步复还。峒曾怒叱曰：“我死国事，分也。祖母在，若辈应代我奉事，恋我何为？”二子恸哭而去，至孩儿桥：皆被杀。峒曾溺宣家池，不死，立水中叹曰：“人死亦大难事！”回顾见一伍目，乃其兵宪时隶也，随峒曾在城，因使抑其首，冀得速死。隶泣不从，固命之，乃两手抑其首，入水，啾啾有声，复不死。为清兵引出斩之，竞夺其首，献之成栋，枭示四门一日，复悬门左旗竿上，大署“逆官侯峒曾首级示众。”初六日，清兵弃城去，绳绝堕地，眼鼻已溃，须发犹赫然可辨。国子生朱熙识之，急捧归，箧送厂头里，觅尸身不得。其仆哭于路曰：“主君殉难时，下体著黄纱裤，用绿丝带结袜。”有童子指之，知其处，验之良是，得就本，若有神助云。 \\n 方城破时，西门尚未有兵，城中男妇悉西走，街坊俱有乱石塞道，困顿得达，号哭求启门，淳耀坚握锁钥不应。其同榜进士王泰际适至，为百姓请命，语甚哀恳，不从；复以年谊动之。淳耀大怒曰：“若欲献城，请自为之。我顷刻死，不顾年谊矣！”泰际急走南门，缒城逸去。俄闻城破，方听启关，城门为巨石堵塞，仅容一人往来，然鼠窜而出者尚数十人。及清兵至，悉从屋上奔驰，通行无碍。难民在下者，反阻绝不得路，悉投河死，水为不流。淳耀兄弟知事不可为，方下城，遇其纪纲仆，急问我父安在。谬应曰：“死乱兵矣。”淳耀痛哭仆地不能起，时大雨，泞甚，渊耀自控一马至，趣淳耀共乘，至一庵，乃平日与伊同年友陈俶读书处也。主僧号无等者尚在，献茶。啜茶毕，谕僧无等曰：“大师急避，某兄弟从此辞矣！”因启键户，取笔书云：“遗臣黄淳耀，于弘光元年七月初四日，自裁于西城僧舍。呜呼！进不能宣力皇朝，退不能洁身自隐。读书寡益，学道无成，耿耿不灭此心而已。异日寇氛复靖，中华士庶，再见天日，论其世者，尚知予心。书罢。顾视渊耀，已赫然梁间矣。淳耀仰屋而叹，遂缢其侧。初，淳耀精心理学，于书无所不窥，著述甚富，既连掇巍科，布衣徒步，不异秀才时，严敕家人，勿预外事，居常郁郁恨所志不遂。自国变益复无聊，渊耀每譬解之。一日，渊耀自外入，见幼弟戏于庭，抚其背曰：“六郎，汝竖子何知？国事至此，汝大兄必死节。兄死，我不忍独生，汝将来未知流落何处。尚尔嬉笑耶？”时清兵未至，众人诧为不祥，至是果验云。 \\n 明张孝廉锡眉守南城，度必破，死之。于六月二十六日先作绝命词，大书裤上云：“我生不辰，侨居兹里，路远宗亲，邈隔同气。与城存亡，死亦为义。后之君子，不我遐弃。”及闻城破，谓其友曰：“宜速死！”对曰：“城破之原，不由我辈，空死何为？君若独断于心，无所不可。”锡眉先驱妾入水，方自溺。龚教谕用图抱其兄，邑诸生用广大恸，相谓曰：“我祖父清白自矢，已历三世。今日苟且图存，何面目见祖宗于地下！”因共溺，两尸浮出水面，犹握手不解。其弟邑诸生用厚携妻子出避，亦自溺，盖兄弟三人同殉云。城之被破，在东关北偏第一铺，成栋尚在东关外小武当庙中，辰刻乃开门入，下令屠城，约闻一炮，兵丁遂得肆其杀戮。家至户到，小街僻巷，无不穷搜，乱苇丛棘，必用枪乱搅，知无人，然后已。兵丁每遇一人，辄呼蛮子献宝，其人悉取腰缠奉之，意满方释。遇他兵，勒取如前，所献不多，辄砍三刀；至物尽则杀，故僵尸满路，皆伤痕遍体，此屡砍使然，非一人所致也。予邻人偶匿丛筱中得免，亲见杀人情状：初砍一刀，大呼都老爷饶命；至第二刀，其声渐微；已后虽乱砍，寂然不动。刀声砉然，遍于远近，乞命之声，嘈杂如市，所杀不可计数。其悬梁者、投井者、断肢者、血面者、被砍未死手足犹动者，骨肉狼藉，弥望皆是。投河死者，亦不下数千人。三日后，自西关至葛隆镇，浮尸满河，舟行无下篙处，白骨浮于水面，岔起数分。妇女寝陋者，一见辄杀；大家闺彦及民间妇女有美色者，皆生掳，白昼于街坊当众奸淫，毫不知愧，有不从者，用长钉钉其两手于板，仍逼淫之。嘉定风俗，雅重妇节，惨死者无数，然乱军中姓氏不闻矣。初六日，成栋拘集民船，装载金帛、子女及牛马羊豕等物三百余艘，往娄东，财物木棉，悉委弃不取。初十日后，士民幸脱者始络绎入城，见室家零落，里井萧然，无不放声大哭。十四日，城内外喧传明大将左良玉已复南都，清将李成栋等俱遁归扬州。或云成栋悉辇金宝置高邮州，候交秋后，复谋大举。今昆、嘉虽被戮，清兵业已解散。尔时人心惶惶，听讹传语，莫敢宁居。二十三日，江东朱瑛自称游击将军，率五十人，入县行牌，督百姓守城，莫肯应。诸生张有光自郡归，从众剃发，过察院前，见门启，偶入闲观，朱瑛立使人缚之，叱使北面跪，数其罪，戮之于市。民间竞传明兵至。瑛出西门，就护国寺，给已经剃发者免死牌，百姓争取之。葛隆镇外冈马六、杨家行等镇，乡兵复聚，遇剃发者辄乱杀，因沿路烧劫，烟焰四起，远近闻风，护发益坚。有徐元吉者，明吴淞诸生徐鸣鹿之子，向为本镇中军，成栋使署老营把总事。嘉定破，每丁一名，勒令纳绸衣五领、铜锡器五件，积资巨万。以剃发为名，日出行劫，割人腹，啖人心肝，动以百计，虽遇亲戚朋友，无所择。其父鸣鹿，素长厚，每闻元吉杀人，辄仰天大号。元吉怒，毒杀滋甚，与朱香、曹寿、赵五、哈百章等分部杀掠，数十里内，草木尽毁。时城中无主，积尸成丘，惟三四僧人于被焚处，撤取屋木，聚尸焚之，民间炊烟断绝。忽娄东浦嶂率兵至。有郭元者，街市细民也，不胜愤，登城数之曰：“浦嶂，我嘉定太仓一水之隔，嘉定被屠，未出十日，汝人面兽心，公然来作贼，剥取煨烬，狗鼠不食汝余！汝速去！不去，将磔汝于市！”嶂掩面反走，归诉成栋曰：“嘉定恃其嚣顽，将复叛矣。”成栋怒，二十四日，遣娄东降将万国昌等率兵至葛隆镇，屯织女庙，本镇刘敖、王宪等集众得千余人，椎牛共盟誓，不反顾。因会合外冈镇乡兵，扎营薛市门桥，吹角鸣锣，连发大炮，挺刃奋呼，乘锐疾战，清兵少却，乡兵奋死追击，且战且行。有一清将，失其姓氏，身长八尺余，面色如铁，乘马压阵，偶失队，乡兵朱六于道旁登溷，适清将单骑过其前，不意中突出抱之，因堕河中。清将仓卒拔刀，未及出鞘，朱六用两手紧束之，疾呼求救。乡兵闻唤声甚急，反视，见朱六正与清将相搏，溅水如涛山浪屋，大笑，争下水擒之，立刻袅斩首级，大几如五升盘。复鼓众急追，及于南马头，复大战，共斩首七十二级。乡兵欢声动地，以为此后清兵不敢至万隆镇矣，遂稍懈散。二十六日五更，清兵大至，乡兵未集，惟孙小溪父子四人守南桥，小溪被杀，清兵入镇。居人尚未起，肆行屠戮，流血没踝，乘胜屠外冈镇。二十七日，浦嶂等知外冈、葛隆二镇已破，道路无梗，且嘉定初被屠，虽有存者，势不敢抗，然不剿绝，后必有变，因力劝成栋再屠其城。是日逢嶂者，龆不留。嶂既据县治作令，自念本娄东人，距嘉定只四十里，与嘉人士素通声气，非刑杀无以示威。于是邑诸生朱宗恂以留发故，袅首东门。诸生娄复闻，嶂友也，于南门外被缚，尚呼嶂字曰：“浦江屏我好友，释我当厚报。”语未脱口，并其妻子及娣及外甥，悉斩首，娄氏血脉遂绝。遗民重足而立，嶂乃安心肆志，发兵入村落打粮，乡里男妇，悉用乱草蒙头，伏水中以避害，盖数千里无宁居者。嶂日夜与其乡里兵丁共分财帛，并括取木棉器物，满载娄东，于是邑中贫富悉尽。未逾年，清部院廉知嶂罪，下郡狱。受笞无数，旋伏诛。呜呼！敦谓天道远哉！初，成栋至吴淞，明百户哈伯章首献军器火药三科，武举冯嘉猷献吴淞远地情形图，并攻围守御之法，及成栋攻吴淞松江府，以嘉猷署吴淞总镇事。嘉猷于地方多所宽贷，远近百姓甚倚之。惟徐元吉甚肆荼毒，嘉猷反惮之。原任绿营把总吴之蕃者，父斗南，于崇祯朝奉命讨流贼死。之蕃常自谓忠孝之门，闻手下百户降，怒曰：“奴辈皆世职，降何容易。俟大明兵得汝，定当抉汝眼，剖汝腹，抽汝筋，凿汝骨。今日且莫喜也！” \\n 八月十六日，把总吴之蕃起兵江东，被获，死之。 \\n 之蕃于江东起兵，至吴项桥登岸。嘉猷闻报，聚老营兵涕泣曰：“汝曹闻之蕃前日语耶？猝有不利，我与汝皆碎骨矣！”老营兵踊跃用命，先遣人焚之蕃舟。之蕃兵皆乌合，见火起，一时溃败。之蕃连杀数人，不能定，呼天哭曰：“我父子并死王事，分也。所恨心力殚尽，得起义师，未战而溃，我目弗瞑矣。”于是挺枪欲赴关死。居民汪三，素与相识，以好言诱之，阴谋窜取，之蕃素抗直不疑，与同行至水旁，三忽推之蕃水中，被擒。嘉猷兵呼之蕃及其父祖名大骂，以所得首级，悬其项，困辱万端。嘉猷大陈鼓吹，取花红、羊酒犒得胜兵，即于其地缚之蕃，推入陷车。竞指骂曰：“吴之蕃之父，本吴淞牧儿，侥幸得一官，何足指数，敢作此事？岂非没福？”之蕃大笑，骂曰：“奴辈自谓得福。我惧灭门，不意乃自祸。”徐元吉嗔目顾之，之蕃复骂曰：“我朝廷世臣，父子忠节。汝曹逆贼，狗彘所不食，何敢以面目向人！”元吉以粪秽塞其口，之蕃唾而大骂。解郡城杀之。远近始剃发，称大清顺民云。 \\n 是役也，城内外死者二万余人，绅则侯峒曾、黄淳耀、龚用图、李廉、张锡眉，贡士则王云程，青衿则黄渊耀等七十八人。其时孝子慈孙、贞夫烈妇、才子佳人，横罹锋镝，尚不可胜计。设县以来，绝无仅有之异变也。予目击冤酷，不忍无记，事非灼见，不敢增饰一语，间涉风闻，亦必寻访故旧，众口相符，然后笔之于简。后有吊古之士，哭冤魂于凄风惨月之下者，庶几得以考信也夫。 \\n ●卷三 \\n 己酉夏四月十四日，督镇史可法自白洋河失守，踉跄奔扬州，闭城御敌。至廿四日未破城前，禁门之内，各有守兵，予住宅新城东杨姓将守焉。吏卒棋布，予宅寓有二卒，左右邻舍亦然，践踏无所不至，供给日费银千余，将不能继，不得已共谋为主者觞。予更谬为恭敬，酬好渐洽，主者喜，诫卒稍远去。主者喜音律，善琵琶，思得名妓，以娱军暇。是夕邀予饮，漫拟纵欢，忽督镇以寸纸至，主者览之色变，遽登城，予与众亦散去。 \\n 越次早，督镇牌谕至，内有一人当之，不累百姓之语，闻者莫不感泣。又传巡军小捷，人人加额焉。午后，有姻氏自瓜州来，避兴平伯逃兵（兴平伯，高杰也，督镇檄之出城远避）。予妇缘久别，相见唏嘘，而大兵入城之语，已有一二为予言者。予急出，询诸人。或曰：“靖南侯黄得功援兵至。”旋观城上，守城者尚严整。再至市上，人言汹汹，披发跣足者，继尘而至。问之，心急口喘，莫知所对，忽数十骑自北而南，奔腾狼狈，势如波涌，中拥一人，则督镇也。盖奔东城外，逼近不能出，欲奔南关，故至此耳。予始知敌兵入城无疑矣。突有一骑自南而北，执缰缓步，仰面哀号。马前二卒，依依辔首不舍，至今犹然在目，恨未传其姓氏也。骑稍远，守城丁纷纷下窜，弃胄抛戈，并有碎首折胫者。回视城橹，已一空矣。先是督镇以城狭，炮不得展，城堞设一板，前置城径，后接民居，使有余地，得便安置。至是工未毕，敌兵操弧先登者，白刃乱下。守城兵民，互相拥挤，前路逼塞，皆奔所置木板，匍匐扳援，得及民屋。新板不固，托足即倾，人如落叶，死者十八九。其及屋者，足踏瓦裂，皆作剑戟相击声，又如雨雹挟弹，铿然訇然，应响不绝。屋中有惶骇而出，不知所为。而堂室内外，直至寝闼，皆守城兵民。缘屋下者，纷纷觅隙潜匿，主人弗能呵止。外厢比屋闭户，人烟屏息。予厅后面城墙，从窗隙外觑，见城上兵循南而西，步武严整，淋雨亦不少紊，疑为节制之师，心稍定。忽叩门声急，则乡人相约，共迎王师，设案焚香，示不敢抗。予知事已不济如此，然不能拂众议，姑连应曰：“唯，唯。”于是改换服色，引领而待。良久不至，予复至后窗，窥城上则队伍稍疏，或行或止。俄见有拥妇女杂行其间，服饰皆扬俗，予始大骇，远语妇曰：“兵入城，倘有不测，尔当自裁！”妇曰：“诺。有金若干，付汝收藏。我辈休想复生人世矣！”涕泣交下，尽出金付予。值乡人进，急呼曰：“至矣！至矣！”予趋出，望北来数骑，皆按辔徐行，遇迎王师者，即亻危首若有所语。是时人自为守，往来不通，虽相违咫尺，而声息莫闻，迨稍近，始知为逐户索金也。然意颇不奢，稍有所得，即置不问，或有不应，虽操刀相向，尚不及人（后乃知有持金万两相献而卒受毙者，扬人传之也）。次及予门，一骑独指予呼后骑曰：“为我索此蓝衣者！”后骑方舍辔，而予已飞遁矣，后骑遂弃余上马去，予心计曰：“我粗服类乡人，何独欲予？”予弟与予兄亦至，因同谋曰：“此宅左右皆富贾，彼亦将富贾视我，奈何？”遂急从僻径托伯兄弟扶妇女，冒雨至仲兄宅。仲兄宅在何家坟后，肘腋皆窭贫居也。予独留后，以观动静如何。不料伯兄不来，心中如乱箭汇刺，性命难保，当时上天无路，入地无门，见天又下雨。俄而伯兄至，曰：“中衢血溅矣！留此待予伯仲生死一处，亦可不恨。”予遂奉先人神主，偕兄至仲兄宅。当时两兄一弟，一嫂一侄，又一妇一子，二外姨，一内弟，同避仲兄家。天渐暮，大兵杀人声，已彻门外，因乘屋暂避。雨尤甚，数人共拥一毡，丝发皆湿透，门外哀痛之声，悚耳慑魄。延至夜静，乃敢扳檐下屋，敲火炊食。城中四周火起，近者十余处，远者不计其数，赤光相映如霞电，噼啪声轰耳不绝，隐隐又闻击楚声，哀风凄切，惨不可状。饭熟相顾惊忧，泪下不能下箸，亦不能设一谋。予妇取前金碎之，分为四，兄弟各藏其一，髻、屦、衣、带内皆有。妇又觅一破衲旧履，为分换讫，遂张目达旦。是夜也，有鸟在空中，如篁声，又如小儿啼哭声，如在人首不远，询诸人皆闻之。廿六日早刻，火势稍息，天亦渐明，复乘高升屋躲避。已有十数人伏天沟内，忽东厢一人缘墙直上，一卒持刀随之，迫蹑如飞，望见予众，随舍所追而奔予。予惶迫，即下窜，兄继之，弟又继之，走百余步而后止，自此遂与妇子相失，不复知其生死矣。诸黠卒恐避匿者多，绐众人以安民符节不诛，匿者竞出从之，共集至五六十人，妇女参半。兄谓曰：“我落落四人，或遇悍卒，终不能免，不若投彼大群，势众则易避，即不幸，亦生死相聚，不恨也。”当是时，方寸已乱，更不知何为救生良策，共曰：“唯，唯。”相与就之。领此者，三满卒也，搜予兄弟金皆尽，独遣予未搜。忽闻妇人内有呼予者，视之，乃余友朱书兄之二妾也。予急止之，二妾皆散发露肉，足深入泥中没胫，一妾犹抱一女，卒鞭而掷之泥中，旋即驱走。一卒提刀前导，一卒横槊后逐，一卒居中或左或右，以防逃逸，数十人如驱牛羊，稍不前，即加捶挞，或即杀之。诸妇女长索击颈，累累如贯珠，一步一跌，遍身泥土，满地皆婴儿，或衬马蹄，或藉人足，肝脑涂地，泣声盈野。行过一沟一池，堆尸贮积，手足相藉，血流入水，碧赭化为五色，塘之为平。至一宅，乃廷尉永言姚公居也，从其后门直入，屋宇深邃，处处皆有积尸，予意此间是我死所矣。乃逶迤达前户，出门复至一宅，为西商乔承望之室，即三卒窠穴也。入门，已有一卒拘数妇女，拣拾箱笼，彩缎如山，见三卒至，大笑。即驱予辈数十人至后厅，留诸妇置旁室，中列二方几，三衣匠，一中年妇人制衣。妇本郡人，浓抹丽妆，鲜衣华饰，指挥言笑，欣然有得色，每遇好物，即向卒乞取，曲尽媚态，不以为耻。卒尝谓人曰：“我辈征高丽，掳妇女数万人，无一失节者。何堂堂中国，无耻至此？”呜呼！此中国之所以乱也。三卒将妇女尽解湿衣，自表至里，自顶至踵，并令制衣妇人相修短，量宽窄，易以鲜新。而诸妇女因威逼不已，遂至裸体，不能掩盖，羞涩欲死者，又不待言也。换衣毕，乃拥诸妇女饮酒食肉，无所不为，不顾廉耻。一卒忽横刀跃起，疾呼向后曰：“蛮子来！”近前数人已被缚，吾伯兄与焉，仲兄曰：“势已至此，夫复何言？”急持予手前，予弟亦随之。是时被执男子，共五十余人，提刀一呼，魂魄皆丧，无一人敢动者。予随伯兄出厅，见外面杀人，众皆次第待命。予初念亦甘就缚，忽心动若有神助，潜身一遁，复至后厅，而五十余人不知也。厅后宅西房，尚存诸老妇，不能躲避，穿至后面，尽牧驼马，不能逾走。心愈急，遂俯就驼马腹下，历数驼马腹，匍匐而出，若惊驼马，稍一举足，即成泥矣。又历宅数层，皆无路，惟旁有弄，可通后门，而弄门已有长铁钉固。予复由后弄至前，闻前堂杀人声，愈惶怖无策，回顾左侧，有厨中四人，盖亦被执治疱者。予求收入，使得参司火掌汲之役，幸或苟免。四人峻拒，曰：“我四人点而役者也。使再点而增人，必疑有诈，祸必及我！”予哀求不已，乃更大怒，欲执予赴外。予乃出，心益急，视院前有架，架上有瓮，去屋不远，乃援架而上，手方及瓮，而身已倾仆，盖瓮中虚而用力猛故也。无可奈何，仍急趋旁弄门，两手捧锥摇撼百度，终莫能动，击以石，则响达外庭，恐觉，不得已又复摇撼，指破血流，锥忽动，尽力一拔，锥已在握。急掣门扃，扃，木槿也，濡雨而涨，其坚塞倍于锥。予迫甚，但力取扃，扃不能出，而门枢忽折，扉倾垣颓，声如雷震，予急耸身飞越，亦不知力之何来也。疾趋后门出，即为城脚。时兵骑充斥，前进不能，即于乔宅左邻后门，挨身而入，凡可避处，皆有人，必不肯容。由后至前，凡五进，皆如是，直至大门，已临通衢。兵丁往来，络绎不绝，人以为危地而弃之，予乃急入，得一榻，榻颠有仰顶，因缘柱登之屋而匿。喘息方定，忽闻隔墙吾弟哀号声，又闻举刀砍击声，凡三击遂寂然。少间，复闻仲兄哀恳曰：“吾有金在家地窖中，放我取献！”一击复寂然。时予神已离舍，心若焚膏，眼枯无泪，肠急欲断，不复自主也。旋有卒挟一妇人直入，欲宿此榻，妇不肯，强而后可。妇曰：“此地近市，不可居。”顷之，卒仍挟妇人而去，予几不免焉。室有仰屏，似席为之，不胜人，然缘之可以及梁。予以两手板梁，行条而上，足托驼梁，下有席蔽，中墨如漆。仍有兵至，以矛上搠，知是空虚，料无人在上，予始得竟日未遇兵，然在下被刃者，又不知几何人。街前每数骑过，必有数十男妇哀号随其后。是日虽不雨，亦无日色，不知旦暮。久之，军骑稍疏，左右惟闻人声悲泣。予思兄弟已伤其半，伯兄亦未卜存亡，予妇、予子不知何处，欲踪迹之，或得一见，乃附梁徐下。蹑足至前街，见街中人首相枕藉，天暝莫辨为谁，俯尸遍呼，无应者，遥见南首数火炬，蜂拥而来，予急避之，遁尸走城下，积尸碍步，数跌复起，每有所惊，即仆地如僵尸。久之得达小路，路人昏夜互触，暗相惊骇。大街上举火，耀如白日。自酉至亥，方及兄家，宅门闭，不敢遽击。俄闻妇人声，知为吾嫂，始轻击，应门者即予妇也。大兄已先返，吾妇子俱在，予与伯兄哭，然犹未敢遽告仲兄、季弟之被杀也。嫂询予，予依违答之。予询妇何以免，妇曰：“方卒之追逐也，子先奔，众人继之，独遗我。我抱彭儿投屋下，不得死，吾妹跌伤足，亦卧焉。卒持我二人至一室。屋中男妇几十人，皆鱼贯而缚。因嘱我于诸妇曰：“看守之，无使逸去。”卒持刀出。又一卒入，劫吾妹去。久之不见卒至，遂绐诸妇出，出即遇洪妪，相携至故处，故幸免。洪妪者，仲兄内亲也。妇询予，告以故，哭泣良久。洪携宿饭相劝，哽咽不可下。户外四面火起，倍于昨夕。潜出户外，田中横尸交砌，喘息犹存。遥见何家坟中，树木阴森，哭音成籁，或父呼子，或夫觅妻，呱呱之声，草畔溪间，比比皆是，惨不忍闻。回至洪宅，妇欲觅死。予竟夜与语，不得间，东方白矣。 \\n 廿七日，问妇避所，引予委曲至一枢后，古瓦荒砖，久绝人迹。予蹲乱草中，置子于柩上，覆以黄席，妇偻居其前，我曲附于后，扬首则顶露，举足则踵见，微出气息，拘手足为一裹，魂少定。而杀声逼，刀环响处，怆呼乱起，齐声乞命者，或数十人，或百余人。遇一卒至，南人不沦多寡，皆垂首匐伏，引颈受刃，无一敢逃者。至纷纷子女，百口交啼，哀鸣动地，更无论矣。至午后，积尸如山，杀掠更甚。幸至晚，予与妇逡巡出。彭儿则酣卧柩上，自朝至暮，不啼不言，亦不欲食，渴时欲饮，取片瓦掬沟水润之，仍睡去，呼醒，抱与俱去。洪妪亦至，知吾嫂又被劫去，吾侄在襁褓，竟失所在，呜呼痛哉！甫二日，而兄嫂弟侄，已亡其四矣！相与觅臼中余米，不得，遂与伯兄枕股，忍饥达旦。是夜予妇觅死几毙，赖洪妪救免。廿八日，予谓伯兄曰：“今日不知谁死，吾兄幸无恙，乞与彭儿保其残喘。”兄垂泪慰勉，遂别逃他处。洪妪谓予妇曰：“我昨匿柩中，终日贴然，当与子易而避之。”妇坚不欲，仍到柩后同匿焉。未几，数贼入，破柩劫妪去，捶击百端，卒不供出一人，予甚德之。少间，兵来益多，及予避所者，前后接踵，然或一至屋后，望见柩而去。忽有十数卒，恫喝而来，其势甚凶。俄见一人至柩前，以长竿搠予足，予惊而出，乃扬人，为彼向导者，面则熟而忘其姓。予向之乞怜，彼且索金，献以金，始释予。尚曰：“便宜尔！”妇出，乃诸卒曰：“姑舍是。”诸卒遂散去。惊喘未定，忽一红衣少年，操长刃直抵予所，举锋相向，献以金，复索予妇，妇时孕九月矣，死伏地不起。予绐之曰：“妇孕多月，昨乘屋跌下，万不能生，孕因之坏，安能起来？”红衣者不信，因腹复视之，兼验以先涂之血裤，遂不顾。所掳一少妇、一幼女、一小儿，儿呼母索食，卒怒击其脑门而死，挟妇与女去。予谓此地人径已熟，不能存身，当易善地处之，而妇坚欲自尽。予亦惶迫无主，两人遂出，并缢于梁，忽项下两绳一时俱断，并跌于地。未及起而兵又盈门，直趋堂上，未暇过两廊，予与妇急趋门外，逃入草房中，内悉系村间妇女，留妇而却予。予急奔南首草房中，其草堆积连屋，予登其巅，俯首伏匿，复以乱草覆其上，自以为无患矣。须臾卒至，一跃而上，以长矛搠其下。予从草间出，乞命，复献以金。卒搜草中，又得数人，皆有所献而免。兵既去，数人复入草间。予窥其中有方桌数张，外围皆草，其中廓然而虚，可容二三十人，予强入之，自谓得计，不意败垣从半腰忽崩一穴，中外洞然，已为兵窥见，乃自穴外以长矛直刺，当其前者，无不被大创，予股亦伤，前者尽为卒得，后者倒扒而出。予复至妇所，妇同众妇女皆伏卧积薪，以血涂体，粪缀其发，烟灰饰面，形如鬼蜮，鉴别以声。予乞众妇得入草底，众妇女拥卧其上。予闭气不敢动，几闷绝。妇以竹筒授予口，衔其末，出其端于上，气乃达，得不死。户外有卒，一时手杀二人，其事甚怪，笔不能载。草上诸妇，无不战栗，忽哀声大举，兵已入室，复大步而去，不旋顾。天渐黑，诸妇起，予始出草中，汗如雨。至夕，复同妇归洪宅。洪老、洪妪皆在，伯兄亦来，云是日被劫去负担，赏以千钱，仍付令旗放还，途中乱尸山叠，血流成渠。又闻有王姓将爷，居昭阳李宅，以钱数万，日给难民，其党杀人，往往劝阻，多所全活。是夜悲咽之余，昏昏睡去，次日则廿九日矣。 \\n 自廿五日起，至此已五日，私幸或可薄赦。又纷纷传洗城之说，城中残喘，冒死缒城，逃去者大半。旧有官沟，壅塞不能通流，至是如坦途。然亦以此反罹其锋。城外亡命，利城中所有，结伴夜入官沟盘诘，搜其金银，人莫敢谁何。予等念既不够越险以逃，而伯兄又为予不忍独去，延至平旦，其念遂止。知原避处不可留，而予妇以孕故，屡屡获全，遂独以予匿池畔深草中，妇与彭儿裹卧其上。有数卒至，为劫出者再，皆少献赂而去。继以狠卒来，鼠头鹰眼，其状甚恶。欲劫予妇，妇偃蹇以前语告之，不听，逼使起立，妇旋转于地，杀不肯起，卒举刀背乱打，血溅衣裳，表裹溃透。先是妇戒余曰：“倘不幸，吾必死，勿以夫妇故乞哀，并累及子。”故余远躲草中若不知焉。予亦谓妇将死，而恶卒仍不舍，将妇发周数匝于臂，横拖而去，怒叱毒打，由田陌至深巷，一箭多地，环曲以出大街，行数步，必击数下。突遇众骑中一人，与卒满语数句，遂舍予妇而去。始得匍匐而返，大哭一番，身无完肤矣。忽又烈火四起，何家坟前后多草房，燃火立刻灰烬，其有寸壤隙地，一二漏网者，为火一逼，无不奔窜自出，出则遇害，百无一免，亦有闭户焚死者，由数口至百口，一室之中，正不知积骨多少。大约此际无处可避，亦不能避，避则或一犯之，无金死，有金亦死。惟出露道旁，与尸骸杂处，生死或未可知。予偕妇子，并卧冢后，泥首涂足，殆无人形。火势愈炽，墓中乔木烧着，光如电灼，声如山崩，风势怒号，赤日惨淡无光。予心目中，如见无数夜叉鬼杀击千百地狱人而驱逐之。惊悸之余，时作昏愦，盖已不知此身之在人世间矣。骤闻足声震响，惨呼震心，回看墙畔，则伯兄被获。遥见兄与卒相持，兄力大，撇而得脱，卒遂赶去。此卒即日前劫吾妇而复舍者也。半晌不至，予心摇摇。伯兄忽走来，赤身披发，为卒所逼，不得已向予索金救命。予仅存一锭，出以献卒。而卒怒甚，举刀击兄，兄辗转地上，流血满身。彭儿拉卒，涕泣求免（时年五岁），卒以儿衣拭刀血再击，而兄将死矣。旋拉予发索金，刀背乱击不止。予诉金尽，曰必欲金，即甘死，他物可也。卒牵予发至洪宅，予妇衣物置两瓮中，倒覆阶下，尽发以供其取，凡金珠之类无不要，而衣服择好者取焉，见儿项有银锁，将刀割去。去时顾予曰：“吾不杀你，自有人杀你也。”知洗城之说已确，料必死矣。置儿于宅，同妇急出，看兄前后项皆被伤，深入寸许，胸前更烈。予二人扶至洪宅，问之，亦不知痛楚，忽愦忽苏。安置毕，予夫妇复至坟旁躲避。邻人俱卧乱草丛中。忽有人语予曰：“明日洗城，必尽杀之！当弃汝妇，与吾同走。”妇亦劝余行。余念伯兄垂危，岂忍舍去，又前所恃者，又有余金，今金已尽，料不能生，一痛气绝。良久而苏，火亦渐灭，遥闻炮声三，来往兵丁渐少。予妇抱儿坐粪窖中，洪妪亦来相倚。有数卒掳四五个妇人，内二老者悲泣，两少者嘻笑自若，复有二卒追上夺妇，自相奋击，内一卒劝解作满语。忽一卒将少妇负至树下交合，余二妇亦就被污。老妇哭泣求免，三少妇毫不为耻，十数人互为奸淫，仍交与追来二卒。而其中一少妇，已不能起步矣。予认知为焦氏之媳，其家平日所为，应至于此。惊骇之下，不胜嗟息。忽见一人，红衣佩剑，满帽皂靴，年不及三十，姿容俊爽，随从一人，衣黄背甲，貌亦魁梧，后有扬州数人跟随。红衣人熟视予曰：“视尔非若俦辈。从实言何等人。”予因念有以措大而获免者，有以措大而立毙者，不敢吐实，饰词以告。复指诸妇子问是谁，具以实告。红衣人曰：“明日王爷下令封刀，汝等得生矣。”命随人付衣几件及金一锭，问：“汝等几日不食？”予答以“五日矣。”命“跟我来！”予与妇且信且疑，不敢不行，至一宅，所蓄甚富，鱼米充盈，向一妇人曰：“你好好待此四人。”与予别去。时已暮，予内弟被卒劫去，不知存亡，妇伤之特甚。少顷，老妪搬出鱼饭食予。宅去洪居不远。予取鱼饭食吾兄，兄喉不能咽，数箸而止。予为兄拭发洗血，心如刀割。是日闻封刀之语，众心稍定。明日为五月朔日，势虽不甚烈，然未尝不杀掠。而富家大室，方且搜括无余，子女由十余岁起，抢掠殆无遗类。是日，兴平伯复入扬城，而寸丝粒米，尽入虎口矣。萧条残破，难以奉述。 \\n 初二日，传府道州县已置官吏，执安民牌，遍谕百姓，毋得惊惧。又谕各寺院僧人，焚化积尸，而寺院中藏匿妇女，亦复不少，亦有惊饿死者。查焚尸簿载数，共八十余万，其落井投河闭门焚缢者不与焉，被掳者不与焉。 \\n 初三日，出示放赈，偕洪妪至缺口关领米。米即督镇所储军粮，如丘陵数十堆，片时荡然一空。往来负戴者，俱焦头烂额，臂胫伤折，刀痕满面，如烛泪成行。负米之际，虽亲友不相顾，强者去而复来，老弱被重伤者，终日不能得升粒。 \\n 初四日，天晴，烈日薰蒸，尸气逼人，前后左右，处处焚烧，烟结如雾，腥闻数十里，是日予烧棉及人骨成灰，以疗兄创，垂泪颔之，不能出声。 \\n 初五日，幽僻之人始稍出来，相逢各泪下，不能出一语。予等五人虽获稍苏，终不敢居宅内。晨起，早食即出处野畔，其妆饰一如前日。盖往来打粮者，日不下数百辈，虽不操戈，而各携槌恐吓，诈人财物，每有毙于杖下者。一遇妇女，仍肆掳掠，初不知为清兵为镇兵为乱民也。是日，伯兄因伤重，刀创进裂而死，伤哉！痛不可言。忆予初被难时，兄弟嫂侄妇子等共八人，今仅存三人，其内弟、外姨又不复论。自四月二十五日起至五月五日止，共十日，其间皆身所亲历，目所亲睹，故漫记之如此，远处风闻者不载也。后之人幸生太平之世，享无事之乐，不自修省，一味暴殄者，阅此当警惕焉耳。 \\n  \\n 　 \\n  \\n  \\n 　"}
