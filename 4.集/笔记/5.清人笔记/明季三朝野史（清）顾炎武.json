{"章节": "明季三朝野史（清）顾炎武", "正文": "　 \\n 　 \\n 明季三朝野史 \\n （清）顾炎武 \\n 　 \\n  \\n ●弁言 \\n 「明季三朝野史」四卷，原为抄本，旧题昆山顾炎武辑。因其书记福王、唐王及桂王事，而又称清曰虏，在清代当为禁书。清季文网渐弛，遂有印本行世。兹即据陈汉光先生所见示之光绪戊申（三十四年）上海石印本钞录，并加标点，列为台湾文献丛刊之一。 \\n 此书分量不多，难成专册，用自「荆驼逸史」中录出汪光复撰「航海遗闻」一篇，作为附录。「三朝野史」未记鲁王监国始末，此文正可补其阙也。 \\n 「野史」及「遗闻」皆间有讹误之处，以无别本可校，只得俱仍其旧，不敢妄为窜改。（百吉） \\n ●跋 \\n 右明季三朝野史计四卷，世无刊本。余借钞同郡友王石农家，藏之箧笱逾四十年，原稿已毁于火。书中纪事核实，于本朝亦无谤词。其指北为虏，揆以舜东夷、文王西夷，宜无庸避忌。大儒著作，不忍听其湮没，而又不敢窜改，恐失其真。明臣尊明，圣训皇皇，幸毋罪我！ \\n 光绪三十四年夏四月，张慕庐志于上海箫市之大雪山房。 \\n ●明季三朝野史卷之一 \\n 昆山顾炎武亭林氏编辑 \\n 圣安纪略（上） \\n 帝讳由崧，神宗次子福恭王常（下缺）。 \\n 崇祯十七年甲申夏四月十二日，南□□闻京师陷，先帝后崩，府部文武各□□魏国公徐宏基第议立亲藩讨贼，时潞王（潞王常淓，神宗母弟潞简王之世子也）、福王各避贼淮上。凤阳总督马士英言：『福王，神宗孙，光宗侄，大行皇帝之兄，伦序当立』。兵部尚书史可法、署礼部事兵部左侍郎吕大器持不可。右都御史张慎言、户部尚书高宏图、詹事姜曰广、吏部给事中李沾、河南道御史郭维经、诚意伯刘孔昭、太监韩赞周等会议，独大器后至，议未决。孔昭、沾、赞周力主之，如马士英言，遂迎福王。 \\n 五月朔，王之南京。以内守备府为行宫。初四日监国，十五日即位，以明年为弘光元年。史可法、马士英、高宏图、姜曰广、王铎并为东阁大学士。改张慎言吏部尚书，士英掌兵部、宏图掌户部，进大器吏部左侍郎、沾太常寺少卿，赞周掌司礼监，可法督师江北。起徐石麒左都御史；张国维兵部尚书，协理戎政；周堪赓户部尚书；顾锡畴礼部尚书；黄道周、何楷、张有誉、王心一、何应瑞、高琸、解学龙、贺世寿为各部侍郎；刘士祯、侯峒曾、郑瑄、许誉卿为寺卿；建言科道章正宸、熊开元、姜采、庄鳌献、袁恺、马兆义、杨时化、詹尔选、李模、张瑄、郑友立、乔可聘、李曰辅、李长春等原官起用。徐沂、曹勋、吴伟业，并以少詹事兼侍读学士。 \\n 以左懋第巡抚应天、安庆，田仰巡抚淮阳，总兵官郑鸿逵、黄蜚守镇江，郑彩管水师，吴志葵防吴淞，黄斌卿防上江，御史祁彪佳等安抚浙、闽。 \\n 立四镇：以总兵官东平伯刘泽清辖淮海，驻淮北，经理山东一路；总兵官高杰，封兴平伯，辖徐泗，驻泗水，经理开归一路；总兵官刘良佐，封广昌伯，辖凤寿，驻临淮，经理陈杞一路；总兵官靖安伯黄得功，进爵为侯，辖滁和，驻庐州，经理光固一路。每镇设兵三万人，本色米二十万石，银四十万两。杰，降贼也，号「翻山鹞」，从李建泰起兵。兵败，南走扬州，大肆杀掠。及设四镇，杰踞扬州，黄得功与争；朝廷命万元吉为太仆寺少卿，监江北军，往来开谕，以杰充史可法前锋，始罢兵。 \\n 吏部尚书张慎言疏荐原任大学士吴甡、原任吏部尚书郑三俊，诏赦甡罪，陛见；三俊候另议。是月二十三日早朝，刘孔昭约诸勋臣，呼大小九卿、科道于廷，大骂慎言，欲逐去；谓『雪耻、除凶、防江、防河，举朝臣子，全副精神，宜注于此；乃今日讲推官，明日讲陛官，不及武臣，但知结党行私，所荐吴甡有悖成宪』！又言：『慎言原有二心，告庙定策，多方疑阻，不可不诛』！慎言立班不辩。御史王孙蕃诘孔昭：『先帝裁文操江，归武操江，亦未见作何事业；且吏部职司用人，除推官、陛官外，别无职掌』。高宏图曰：『朝廷自有公论，何遽殿争』？明日，孔昭补疏纠参。慎言具疏求去。李沾两解之曰：『孔昭拥戴有功，但因文臣启事屡登，武臣封爵未定，所以争耳』。于是高宏图、姜曰广相继乞休，言『文武官各有职掌，即文臣中他部亦不得夺吏部之权；今用人乃慎言事，孔昭一手捉定，非其所私，即谓之奸。臣等皆赘员矣！慎言荐甡，勋臣以为不可，臣不能知；然票拟实出臣手。又三俊清刚，系五朝人望，臣终以为不可不用。是臣罪不减慎言。窃念朝廷之尊，尊于李勉，天子之贵，贵于叔通；臣忝辅弼，日见宸陛，几若讼庭，愧死无地。请赐罢斥』。上慰留之。 \\n 六月，封吴三桂蓟国公，遣中书沉廷扬海运米十万石、银五万两济其军。 \\n 进原任阁臣谢升少师兼太子太师，原任辽东巡抚黎玉田兵部尚书，御史卢世■〈榷，氵代木〉工部右侍郎，河南劝农兵部尚书丁启睿复原官，安抚河南开封府推官陈潜夫为江西道御史巡按。河南寨勇李遇知、刘洪起充河南总兵官，故将邱磊充山东总兵官；皆起义擒杀山东、河南贼将，并擒伪官械送阙下者也。 \\n 马士英荐逆案阮大铖知兵，有旨赐冠带陛见，举朝大骇。高宏图请下九卿会议。士英曰：『会议则大铖必不得用』。宏图曰：『吾非阻大铖。旧制京堂必会议，于大铖更光明』士英曰：『吾非受其贿，有何不光明』？宏图曰：『何必言受贿，一付廷议，国人皆曰贤，然后用之』。士英疏言：『魏忠贤之逆，非闯贼可比。宏图、曰广诸人护持局面，于所爱，而登之天者，曰先皇帝原无成心也；于所恶，而坠之渊者，曰先皇帝定案不可翻也。欺罔莫甚』。姜曰广疏言：『臣前见文武纷竞，既惭无术调和，今见钦案掀翻，又愧无能豫寝，遂使先帝十七年之定力顿付逝波，陛下数日前之明诏竟成故纸。梓宫未冷，增龙驭之怨恫；制墨未干，骇四方之观听。惜哉！维新乃有此举，臣所守者，朝廷之典章，所畏者，千秋之公议而已』！郭维经疏言：『案成先帝之手，今将修实录，若此案不书，恐在天英灵必有遗憾。若书之，而起用大铖，与前案违异，非陛下所以待先帝，并非辅臣所以待陛下也』。吕大器疏言：『先帝骨肉未寒，爰书俨若日星，而士英悍然不顾，视陛下为何如主』？给事中罗万象疏言：『辅臣荐用大铖，或以愧世之无知兵者，然大铖实未知兵。伏望许其陛见，以慰辅臣延揽之意；禁其复用，以杜奸人觊觎之端』。御史詹兆恒疏言：『逆案诸人，久图翻局，幸先帝神明内断，确不可移。陛下御跸龙江时，痛先帝异变，对群臣恸哭，百姓闻之，莫不洒泣、搥胸，愿雪国耻。近闻山东、河南士绅皆白衣冠，呼吁先帝、驱杀伪官，各守险阻以拒闯、献余党，此诚先帝德泽在人也！今梓宫坏土未干，太子、二王安在？国雠未报，而忽召见大铖，还以冠带，岂不上伤在天之灵，下短忠义之气』？怀远侯常延龄、太仆寺少卿万元吉、御史陈良弼、王孙蕃、左光先、兵部郎中尹民兴等各疏谏不听。大铖召对，陈剿贼四事：曰联络、曰控扼、曰进取、曰策应；又陈长江防守之策。用为江防兵部侍郎。 \\n 吏部尚书张慎言、工部尚书程注罢。以徐石麒为吏部尚书、何应瑞为工部尚书，刘宗周为都察院左都御史。 \\n 宗周疏论时事不署衔，但称草莽孤臣。首言大铖进退，关系江左兴亡。又言讨贼之法。『一曰据形胜。江左非偏安之业，请进而图江北。今淮、凤等处各立重镇，陛下当亲统六军驻跸凤阳。东扼淮徐，北控豫州，西顾荆襄，而南去金陵亦不远。以此渐恢渐进，秦、晋、燕、齐当必响应。胁从者听其杀贼自效。贼势孤，贼党自尽矣。一曰重藩屏。地方官见贼而逃，总由督抚非才。即如淮阳数百里间，有两节钺而不能御乱卒之南下，至淮北一块土拱手而授之贼。尤可恨者，路振飞坐守淮城，远移家口，是倡逃也。刘泽清、高杰尤而效之，有寄顿家属之说。臣谓一抚二镇，皆可斩也。一曰慎爵赏。今天下将悍、兵疲，已非一日；请陛下亲征所至，亟问士卒疾苦，而身与共之，渐资腾饱，徐张挞伐。一面分别各帅封赏，孰当孰否，轻则量与，重则并夺。军功既核，军法益伸，左之右之，无不如命。夫以左良玉恢复焉而封，高杰、刘泽清败逃也而亦封，又谁为不封者？武臣既滥，文臣随之；外廷既滥，中珰随之。臣恐天下闻风而解体也。一曰核旧官。北京破，有受伪官而逃者，有在封守而逃者，有奉命中途而逃者，宜分别定罪。其受伪命南下徘徊于顺逆之间者，尤当显示诛绝。行此数事，讨贼复仇，法具是矣』！宗周又疏言：『贼兵由秦迄晋，进逼京师，大江以南二三督抚，曾不闻遣一人一骑北向以壮声援，贼遂得长駈犯阙，坐视君父危亡而不救；则封畺诸臣宜诛者一。既而大行皇帝凶问已确，敷天痛愤，奋戈而起，决一战以赎前衍，当不俟朝食矣！乃争言固圉之策，首图定策之功，督抚诸臣仍安坐地方，不移一步；则封畺诸臣宜诛者二。犹或曰：事无禀成。迨新朝既立，自应立遣北伐之师，不然即驰一介使，赍蜡丸间道北追，或激燕中父老，或起塞上戎王，共激仇耻，哭九朝之灵，奉安梓宫，访求太子二王；苟能效包胥之义，未必无济于事。诸臣计不出此。不然则亟趣闽师郑芝龙，以海舟直捣燕京；敕九边督镇，卷甲急趋，出其不意，事或可几。诸臣又不出此。纷纷制作，尽属虚文。幸宁远镇兵入关，一奏燕京之捷，置南人面目于何地？则举朝谋国不忠宜诛者三。更有难解者，先帝升遐，颁行哀诏，何等大典！距今月余未至；臣乡在浙如此，远省可知。时移事换，是不为先帝报丧也。则今日典礼诸臣宜诛者四。至罪废诸臣，量从昭雪，自应援先帝十七年春二月诏旨，乃一概竟用新恩，翻先帝诛珰铁案。夫君父一也，三年无改之谓何？嗟呼已矣！先帝忧勤宵旰，念念可以对天地泣鬼神，一旦身殉社稷，罹古今未有之惨，而食报于臣下者，乃如此其薄也！仰惟陛下再发哀痛之诏，立兴问罪之师，请自中外诸臣之不忠者始』。高杰、刘泽清列诸镇名合疏，论宗周自称草莽孤臣，有无君之心；请加重僇。又言劝陛下亲征，以摇动帝祚，夺诸将封，以激变军心，不仁、不智，获罪名教。黄得功疏辩：『臣实未列名，亦未与闻』。马士英寝其疏。 \\n 起钱谦益、陈子壮、转刘宗周并为礼部尚书兼翰林院学士。补华允诚吏部员外郎，夏允彝吏部主事，黄文焕、杨廷麟兼翰林院编修。 \\n 释高墙罪宗七十五案；凡三百四十一名为庶人。 \\n 上先帝谥曰思宗烈皇帝，皇后周氏曰孝节皇后。忻城伯赵之龙言思非美谥，寻改毅宗。追尊建文君曰惠宗让皇帝，景帝曰代宗景皇帝；复懿文太子兴宗孝康皇帝，尊皇考恭王曰恭皇帝，立专庙。予前大学士文震孟谥文肃，刘一燝谥文端，贺逢圣谥文忠，礼部侍郎罗喻义谥文介，詹事姚希孟谥文毅，兵部尚书吕维祺谥忠节，随州知州王焘谥忠愍，湖南巡按刘熙祚谥忠毅，宣大总督卢象升谥忠烈。 \\n 御史李模疏言：『今日臣工能刻刻自认先帝罪人，方能为陛下功臣。原夫南都拥立陛下，不以得位为利，诸臣何敢以定策为名？至于各镇将滥膺封爵，事先帝未闻桑榆收效，事陛下未闻汗马奏绩，论其人亦在戴罪之列。傥谓劝进有章，足当夹辅，不思繁缨可惜，岂容轻假？伏乞敕谕诸臣，必大慰先帝在天之灵，庶无负国家延世之赏，一概勋封俱辞免，以赎前衍』。 \\n 秋七月，遣总兵官王之纲迎太后于河南郭家寨常守义家。 \\n 湖广巡按黄澍承、大守备太监何志孔辞朝，求召对。既入，澍承面纠马士英奸贪不法；志孔复前佐澍，言其无上数事。士英出以金宝，馈福邸旧阉田成、张执中等谓上曰：『主上非士英不得立，遂之则为背恩。且士英在阁，诸事不烦主上，可以优闲自在。士英去，谁复念主上者』？即传谕慰留。澍连疏攻士英，上趋澍赴楚，乃已。 \\n 先是六月初二日，虏传檄至济宁。一、固山额真石为传奉事：奉摄政酋令旨，各调兵马前往山东等处，所过地方，官民出郭迎接，违者以抗师治罪。一、平西王吴为安抚残黎事：摄政酋率禁兵数十万南下，尔山东等处军民速速投诚。至七月初二日，有部文索取册籍；时山东归顺，卢世■〈榷，氵代木〉降，齐王走死，李建泰、谢升、冯铨皆为内院大学士。兴平伯高杰上疏言：『目今大势，守江北以保江南，人人能言之。然虏从曹、单渡，则黄河无险；自颖、归入，则凤泗可虞。犹或曰：有长江天堑在耳。若何而据上游，若何而防海道，岂止瓜、仪、浦、采为江南门户已哉』？杰发总兵李朝云赴泗州防守，参将蒋应雄、许占魁、郭茂荣、李玉赴徐州防守。 \\n 遣御史陈荩募兵云南。 \\n 广西巡抚方震孺、松江知府陈亨、给事中李维樾与兄佥都御史李光秦各措饷募兵入卫。建阳知县蒋芬造火器、募勇士勤王，疏言：『傥徼天幸，迅扫狂氛，指日奏凯，社稷之福；否则断脰、决腹，瞑目地下，以报国家三百年养士之恩，以无负臣三十年读书之志』。识者壮之。 \\n 以佥都御史刘之渤巡抚四川，范矿巡抚贵州。起张寀礼部仪制司主事，熊汝霖户科给事中，张正宸吏科给事中。 \\n 正宸上疏言：『两月以来，大吏秉枢矣，不闻献俘；武臣私斗矣，不闻公战（时高杰、黄得功举兵争淮阳，镇江守将于永俊与浙营斗，杀守备李大开）；老成引遁矣，不闻劝驾；诸生卷堂矣，不闻请缨；如此而曰兴朝气象，臣虽愚，知其未也。臣以进取为第一义。进取不锐，则守御必不坚，比者河北、江左忠义响应，各结营寨，多杀伪官，为朝廷效死力；不及今电掣星驰，昌义申讨，是劘天下之气，而坐失事机也。宜亟檄河北四镇，分渡河淮，联络诸路，齐心协力，互为声援，使两京血脉通，而后塞井陉，绝孟津，据武关，以攻陇右，贼不难旦夕殄也。陛下又何不缟素，亲率六师，驻跸淮上？岂必冒矢石履行阵哉！声灵震动，人切同仇，勇愤百倍矣。陛下欲赫然为中兴令主，严饬诸大臣速简尔车徒，备尔刍糗，选尔将帅，修尔戈矛，缮尔城堑。进寸则寸，进尺则尺，扼险据要；形势已得，天下大矣！不患无人应运而出也』。 \\n 中旨以吏部左侍郎张有誉为户部尚书，有誉清望素着，马士英借以开转升幸门也。 \\n 魏国公徐宏基荐起原任吏部侍郎张捷、御史张孙振、刘光斗、工部主事邹之麟。封太后弟邹存义大兴伯、福府千户常应俊襄卫伯。补陈子龙兵科给事中。 \\n 吏部右侍郎吕大器，疏参马士英卖官鬻爵，坏法乱纪诸罪，予告去（寻削籍提问）。大学士高宏图、姜曰广、吏部尚书徐石麒、礼部尚书兼翰林院学士刘宗周先后论马士英、阮大铖朋奸误国，各予告去。 \\n 八月，命锦衣卫都督冯可宗遣官旗缉事，礼科给事中袁彭年疏言：『高皇帝时，不闻有厂。文皇帝十八年始立东厂，内官主之，此事不见正史。嗣后一盛于成化，西厂汪直，东厂尚铭，当时已不得称纯治。再盛于正德，邱聚、谷大用等皆依逆瑾煽虐，天下骚然。三盛于天启，逆珰魏忠贤几危社稷。厂卫之兴废，关世道之污隆。故当时无不营而得之官，中外有不胫而走之贿。逃网之方，即在密网之地；作奸之事，即系发奸之人。前鉴不远，所宜深戒也』。疏入，谪彭年浙江按察司照磨。 \\n 论定策功，超迁太仆寺少卿李沾为都察院左都御史。南幸加恩，进史可法少傅，马士英少保，进朱国弼保国公。 \\n 以祁彪佳为右佥都御史，巡抚苏松。 \\n 虏兵连破李自成，为我朝复仇。高宏图等议遣使通好，而难其人。应天巡抚左懋第请行，加兵部右侍郎与左都督陈宏范、太仆寺少卿马绍愉偕往。命懋第经理河北，联络关东诸军。懋第言：『臣此行致祭先帝后梓宫，访求东宫二王踪迹，谊不敢辞。但既充使臣，势不能兼封畺重寄，请解臣经理职衔。且马绍愉前为臣劾罢，今不当与共事，乞停其行』。皆不许。懋第又言：『臣此行生死未卜，敢效一辞。臣所望者恢复，而近日朝端行事似少恢复之气，愿陛下时时以先帝仇耻为心。瞻高皇之弓剑，则思成祖、列圣之陵寝何存；抚江上之黎民，则思河北、山东之赤子谁恤！更望廷臣，时时以整顿士马为事；勿以和议为必成，勿以和成为足恃。必能渡河而战，始能扼河而守；必能扼河而守，始能画江而安』。众韪其言。时赍白金十万两、币帛五万疋，以兵三千人护行。八月渡淮。十月朔，次张家湾，止许百人入都。懋第衰服往馆鸿胪寺，以不得赴梓宫，即于馆所遥祭。是月二十八日遣还，甫出京，宏范密降于虏，请身赴江南，招诸将刘泽清等降附。留懋第等勿遣，乃自沧州追还，改馆太医院。懋第处之恬然，读书不辍。 \\n 以佥都御史程世昌巡抚应天，巡按河南王爕巡抚山东。爕初任祥符令，三守危城，才识胆力，无不超绝。集民兵至二十万，人共赖之。 \\n 以从逆来南兵科给事中时敏开屯大瞿，以中允卫胤文监兴平伯高杰军，原未从逆来南原任蓟辽总督王永吉经略山东河北，兵部尚书张缙彦代丁启睿总督河南劝农，顺天巡抚杨鹗为兵部右侍郎总督川广云贵广西军务。 \\n 阮大铖怨左光先，欲陷之。马士英指称许都余党复叛，罢浙江巡抚黄鸣俊，贬巡按任天成，追坐光先诱降激变，举朝无敢言者。苏松巡抚祁彪佳疏言：『许都之变，突发于东阳，延及义乌、浦江。时光先以按浙差满出境；闻变，念浙抚员缺，随即回省调兵、措饷，经营规画，指示方略，不一月间，元凶授首，两浙危而复安。今乃奉旨推求，忘其弭乱之功，坐以激变之罪。夫弄兵揭竿，破城据邑，罪不容于死。当日为兵威所迫，贼党穷蹙出降，非诱降也。必使光先诛锄不力，养虎贻患，乃告无罪乎』？大铖怒，命御史张孙振劾彪佳奸贪，且定策有异议，辞连吴甡、郑三俊、刘宗周；彪佳因罢去。 \\n 其杰，贵州举人，马士英妹夫也（其杰二字之上似有脱文）。 \\n 以解学龙为刑部尚书，进刘泽清东平侯，封郑芝龙南安伯。 \\n 起逆案杨维垣为通政使，起蔡奕琛吏部右侍郎。内批张捷补吏部左侍郎，张孙振河南道御史。以易应昌为左副都御史，郭维经左佥都御史。起葛寅亮太常寺卿，成勇福建道御史，文安之詹事府詹事、翰林院侍讲，赵士春翰林院编修，王志道户部右侍郎，申绍芳户部督饷侍郎。以贺士寿为户部仓场尚书。加大学士王应雄太子太保、总督川湖云贵军务，赐尚方剑、蟒玉，开府遵义。以张凤翔为兵部尚书、兼右副都御史，巡抚苏松。卢若腾为右佥都御史巡抚凤阳。 \\n 予北京殉难诸臣谥：大学士范景文谥文贞，户部尚书倪元璐谥文正，左都御史李邦华谥忠文，副都御史施邦曜谥忠介，戎政右侍郎王家彦谥忠端，刑部右侍郎孟兆祥谥忠贞，大理寺卿凌义渠谥忠清，太常寺少卿吴麟征谥忠节，右庶子周凤翔谥文节，左谕德马士奇谥文忠，左中允刘理顺谥文正，检讨汪伟谥文烈，太仆寺丞申佳胤谥节愍，户科给事中吴甘来谥忠节，御史陈良谟谥恭愍，御史陈纯德谥恭节，御史王章谥忠烈，吏部员外郎许直谥忠节，兵部郎中成德谥忠毅，兵部员外郎金铉谥忠节，观政进士孟章明谥节愍，俱立祠，赐名旌忠。勋戚惠安伯张庆臻谥忠武，襄城伯李国桢谥贞武，新乐侯刘文炳谥忠壮，左都督刘文耀谥忠果，驸马都尉巩永固谥贞愍，太监王承恩谥忠愍，大同巡抚卫景瑗谥忠毅，宣府巡抚朱之冯谥忠壮，总兵官赠辽国公吴襄谥忠壮，总兵官周遇吉谥忠武。其余踢祭葬赠官有差。然纪载不备，谥典尚有缺者。 \\n 以陈盟、谢德溥并为礼部侍郎兼詹事府詹事，进何腾蛟兵部右侍郎、巡抚湖广。 \\n 马士英奏童生捐免府州县考：上户纳银六两，中户四两，下户三两，竟赴院试。 \\n 户科给事中吴适疏言：『国耻未雪，陵寝成墟，豫东之收复无期，楚蜀之摧残弥甚。旧都草创，一事未举，万孔千疮，忧危丛集。畿南各省处处旱灾，□邻避祸，将相构衅。伏维陛下始终兢惕，兼仿祖制，早午晚三朝勤御经筵，面谘时政，亲近儒臣，朝期勿更传免，而躬崇俭约，省工作以宽民力，慎爵赏以重名器。无爇之征，一概报罢。被灾之地，酌量蠲赈。廉吏必奖，贪吏必惩。根本之计，莫急于此』。疏入，不省。 \\n 布衣何光显上书请诛马士英、刘孔昭，诏斩于市，籍其家。 \\n ●明季三朝野史卷之二 \\n 昆山顾炎武亭林氏编辑 \\n 圣安纪略（下） \\n 冬十月，虏摄政酋遣伪副将唐起龙招抚江南，致书史可法云：『予向在渖京，即知燕山物望，咸推司马。及入关破贼，与都人士相接见，识介弟于清班，曾托其手勒平安，拳拳衷绪，何时得达！比闻金陵有自立王者；夫君父之仇，不共戴天，春秋之义，有贼不讨，则故君不得安葬，新君不得即位，法至严也。闯贼李自成称兵犯阙，肆毒君亲，中国臣民未闻加遗一矢。平西亲王吴三桂，介在东陲，独效包胥之哭，朝廷感其忠义，念累世之夙好，弃近日之小嫌，爰整貔貅，驱除枭獍。入京之日，首崇怀宗帝后谥号，卜葬山陵，悉如典礼。亲郡王、将军以下悉仍故封，勋戚大臣咸在朝列，耕市不惊，秋毫无犯。方拟天气秋爽，遣将西征，传檄江南，连兵河朔，陈师鞠旅，僇力同心，以报尔君父之仇，彰我朝廷之德。岂意南州诸君子，苟安旦夕，不审事机，聊慕虚名，顿忘实害，予甚惑焉。夫国家之定燕都，乃得之于闯贼，非得之于明朝也。贼毁明朝庙主，辱及先王，国家不惮征缮之劳，悉索敝赋，代为雪耻，何以报德？乃乘王师暂息，即欲江南，坐享渔人之利。岂谓江淮天堑不能飞渡也？况闯贼但为明朝寇虐，未尝得罪于国家，徒以薄海同雠，特申大义。今若拥称尊号，便是天有二日，予将简西征之锐卒，转旆东征，且拟释彼重诛，命为前导。夫以中华全力，受制潢池，而欲以江左一隅，兼支大国，胜负之数，无待蓍龟矣。予闻君子爱人以德，小人以姑息。诸君子果识时知命，切念故主，厚爱贤王，宜劝令削号归藩，朝廷当待以虞宾，位在诸王侯上，不负兴灭继绝之初心。至于南州诸君子贲然来仪，则尔公尔侯，列爵分土，有平西王典例在。惟执事图之。晚近士大夫好高立名义，每有大事，辄相筑舍。昔宋人议论未定，兵已渡河，可为殷鉴。先生领袖名流，主持至计，必能贯察始终，取舍从违，宜早审定。兵行在即，可东可西；南国安危，在此一举。记有之，惟善人能受直言；故敢布腹心，伫闻大教。江天在望，延跂为劳。言不尽意』。可法答书云：『南中自接好音，随遣使讯吴大将军，未敢遽通左右；诚以大夫无私交，非敢委隆谊于草莽也。今捧来谕，以逆成尚稽天讨，为贵国忧，法且感且愧！惧左右不察，谓南国臣民偷安江左，顿忘君父之仇，故为殿下一陈之。我大行皇帝敬天法祖、勤政爱民，真尧舜之主；祗以庸臣误国，有三月十九日之变。法且待罪南枢，救援无及。师次江上，凶问突来，虽肆法于市朝，为泄泄者戒，奚足慰先帝在天之灵？尔时臣民切齿，愿悉东南之甲，立翦凶仇。而一二老臣谓国破君亡，宗社为重，相与迎立今上。今上非他，神宗之孙，光宗犹子，而大行皇帝之兄也！名正言顺，天与人归，五月朔日，驾临南都，群臣劝进，仅允监国。迨臣民伏阙屡请，始于十五日即位。命法视师江北，刻期西征。忽传我大将军吴三桂借兵贵国，破走逆成，殿下入都，为我先帝后发丧，扫清宫殿，抚辑群黎。此一举动，凡我大明臣子，无不长跪顶礼，岂但感恩图报已哉！前因遣使请命，连兵西讨，是以王师既发，复次江淮。乃辱明谕，引春秋大义来相诘责；推而言之，此为列国君薨，世子应立，有贼未讨，不忍死其君者言耳。若夫天下共主身殉社稷，青宫皇子惨变非常，而拘牵不即位之说，坐昧大一统之义，仓猝出师，将何以维系人心，号召忠义？是以莽移汉祚，光武中兴；丕废山阳，昭烈继起；怀愍亡国，晋元绍基；徽钦蒙尘，宋高嗣统；皆于大仇未报之日，先正位号。本朝传世十六，正统相承，仁恩遐被。贵国夙膺封爵，载在盟府；而痛心本朝之难，驱除乱逆，春秋大义，复见于今。窃维契丹和宋，多输以金缯，回纥助唐，原不利土地。况贵国笃念世好，兵以义动，万代瞻仰。若窥此幅■〈巾员〉，为德不卒，是贵国以义始，而以利终也！语云：树德务滋，除恶务尽；今贼未伏天诛，惟愿合师问罪，共枭逆首，以泄旉天之恨；两国盟好，传之无穷矣！法北望陵庙，无泪可挥；身陷大戮，罪应万死；所以不即从先帝者，为社稷故也！伏乞殿下垂鉴』。 \\n 可法上疏曰：『先帝以圣明罹惨祸，此千古未有之变；先帝崩于贼，恭皇帝亦崩于贼，此千古未有之仇。先帝大故，在北诸臣死节者少，在南诸臣玩贼者多，此千古未有之耻。庶民之家，父兄被杀，尚思穴胸、断脰得而甘心，况朝廷乎？宜速下讨贼之诏，责臣与四镇悉简精锐，直抵秦关，悬上赏以待有功，假便宜而责成效，庶忠义士闻而感奋也。陛下嗣承大统，与前代不同，诸臣但有罪之当诛，实无功之足录；恩外加恩，名器滥觞，宜为慎重。兵行乏饷，宜将内库本折凑济军供，工役繁费，一切报罢，饮燕游戏，一切谢绝；即事关典礼，概从俭约。愿陛下念念思祖宗之大业，刻刻愤先帝之深仇，振举朝之精神，萃四海之物力，以并于选将练兵一事。庶几人心可收，天意可回矣』！疏入，不省。时星变地震，大旱饥，上居禁中，惟渔幼女、饮火酒、杂伶官演戏为乐。修兴宁宫，建慈禧殿，工费浩烦。赏赉不节，国用匮乏，搜括殆尽。佃练湖、放洋船、升芦课，沽酒之家每斤税钱一文。马士英、阮大铖用事；边警日报，而上不知。 \\n 十一月，虏入宿迁，史可法赴援，拔营去。虏至夏镇，别由济宁南下，又从洛阳渡河，攻海州、围邳州。史可法、高杰、刘泽清各告急，不省。 \\n 十二月，都督陈宏范南还。宏范盛称虏旦夕南下。马士英曰：『有四镇在，何虑焉』？ \\n 总兵刘宏起、许定国、王之纲擒获河南州县伪官，共斩贼三千二百七十六级。 \\n 进练国事兵部尚书，白贻清太子太保户部尚书。以李永茂巡抚南赣，张秉贞巡抚浙江。授左梦庚都督佥事，挂平贼将军印。梦庚，宁南侯良玉子也。 \\n 追封故兵部尚书于谦临安伯，遣官致祭。 \\n 刑部尚书解学龙上从逆诸人六等治罪：一等应磔，宋企郊等十一人；二等应斩，长系候决光时亨等四人；三等绞赎，陈名夏等七人；四等戍赎，王孙蕙等十五人；五等徒赎，沉元龙等十人；六等杖赎，潘同春等八人。保国公朱国弼等各疏参刑官恣意舞文，人人出脱，学龙革职，以高倬为刑部尚书。 \\n 除夕，上在兴宁宫，忽忽不乐。太监韩赞周言：『新宫宜欢』。上曰：『梨园殊少佳者』。赞周泣曰：『臣以陛下遇令节，或思皇考、或念先帝，乃作此想耶』？ \\n 宏光元年乙酉春正月乙酉朔，日食。初八日壬辰，立春，流星入紫薇垣。吏部给事中吴适上言五事：曰信诏旨，曰核人才，曰储边材，曰伸国法，曰明言责。疏入，不省。 \\n 都督陈际遇北降。高杰率兵防河，至睢州，总兵许定国享杰，杀之席上，定国北奔。事闻，命本镇兵马仍听杰妻邢氏统辖。加杰部将李本身太子太保左都督，提督该镇。 \\n 以吏部左侍郎蔡弈琛为东阁大学士。 \\n 通政使杨维垣请复位钦案，吏部尚书张捷请表章三案诸臣；从之。刘廷元、吕纯如、王德完、黄克缵、王永元、杨所修、章光岳、徐大化、范济世各予谥荫、祭葬。徐扬先、刘廷宣、许鼎臣、岳骏声、徐卿伯、姜麟各赠官予祭葬。王绍徽、徐兆魁、乔应甲、陆澄原各复原官。唐世济、杨兆升、吴孔嘉、郭如闇、周昌普、袁宏勋、徐复扬、陈以端各起用。维垣又请重颁三朝要典。 \\n 以通政使杨维垣为左副都御史，阮大铖为兵部尚书，瞿式耜巡抚广西，王骥巡抚湖广，马干巡抚四川。起朱大典为兵部右侍郎。 \\n 戎政尚书张国维予告归。礼部尚书顾锡畴致仕。 \\n 二月，奸僧大悲自称定王，下法司审，系齐庶宗也，伏诛。 \\n 礼部请上先太子谥曰献愍皇太子，永王曰永悼王，定王曰定哀王。 \\n 鸿胪寺少卿高梦箕密奏太子在浙，命太监李继周奉密札召之。 \\n 三月甲申朔，伪太子至，寓锦衣卫都督冯可宗家。遍传朝官识认，各冠带携朝服往。其人南面坐。大学士王铎指原任讲官方拱干问曰：『此何人』？曰：『方先生』。讲官刘正宗趋上，不识也。拱干问讲读先后，曰：『忘之』；问书仿字句，曰：『忘之』。给事中戴英问：『先帝亲审吴昌时于廷东宫立何地』？曰：『谁为吴昌时』？英乃直诘之曰：『汝是诈冒；以实告，当救汝』！其人即跪求救。命授纸笔，供称：『高阳人王之明，驸马王昺侄孙。家破，南奔，遇高梦箕家人穆虎，教我冒诈东宫』。铎等回奏。次日，刘正宗、戴英等奏言：『王之明冒称太子，非稚年所能办，必有大奸挟为奇货，请敕法司根究』！中允李景濂言：『太子的系假冒』。御史陈以瑞言：『愚民观听易惑，以为诸臣有意倾先帝之子』。上命将王之明好生护养，勿骤加刑，俟正告天下，愚夫愚妇皆已明白，然后申法。集文武百官及绅衿耆老于午门外鞫问高梦箕、穆虎，具服如王之明言；下之明刑部狱。左良玉、黄得功、刘良佐及湖抚何腾蛟、江督袁继咸皆奏言：『太子是真』。谕法司录供指示之。 \\n 杀故妃童氏。上为郡王时，娶妃黄氏卒。及为世子，娶妃李氏；以洛阳陷，遇害。童氏，周府宫人，逃乱至尉氏县，依上于旅邸，生一子已六岁。上南奔，各不相顾。太妃与童氏亦各逃散。太妃自河南来，陈潜夫奏妃尚在；上不召。至是，自越其杰所诣宫，弗纳。刘良佐言：『童氏非假冒』。马士英言：『苟非至情所关，岂敢自诣？宜迎入宫。密谕河南抚按，护送皇子来京』。不听。下童氏锦衣卫狱。狱中细书相遇月日，及离别情事甚悉，付掌卫冯可宗呈览；弃不视。可宗辞审，上命屈尚忠严刑拷掠，毙之狱中。 \\n 炎武按：高阳人王之明冒称东宫，与湖人成方遂称卫太子、邯郸人王昌称成帝子子舆、妖僧大悲称定王，前后相同。不知者，以上无道，疑其倾先帝血胤。马士英言：『太子幸脱虎口，不即到官说明，却走绍兴；一可疑。太子资禀厚重，此人机变百出；二可疑。公主见在周奎家，乃云已死；三可疑』。语颇透彻，不以人废言也。童氏与上邂逅生子，踪迹甚明，上昧心反以为假。王之明实系假冒，道路籍籍，反以为真。夫不认妃可，杀之不可；认太子可，认之而以奸人冒国姓、永国统，其可乎？ \\n 加湖督何腾蛟兵部右侍郎，总督川湖云贵广西军务；杨鹗回部管事。科臣吴适言：『鹗与左良玉相得，共矢夹辅，酌定营制、经理屯田，已有端绪。一旦撤回，恐楚事遂不可为，且强敌在前，屡易大帅，军法所忌』。疏入，不省。 \\n 虏入考城，破归德、睢州，巡按御史凌驷死之。进逼江北，直下徐、颖；总兵李成栋南遁。 \\n 夏四月癸丑朔，左良玉南下，声言讨马士英；又沿途传檄、张榜，称奉太子密旨，率师赴援。士英调黄得功、刘良佐离汛；遣刘孔昭、阮大铖、方国安、朱大典同御之。进大典兵部尚书、国安挂镇南将军印。刘泽清托名勤王，率兵大掠而南。史可法疏言：『良玉原不敢与君父为难，若虏一至，宗社可虞，不知士英何以朦蔽至此』！不省。 \\n 时以选妃为急，遍选不中；惟太监田壮国在杭州选陈氏、王氏、李氏三人，命入元晖殿。 \\n 从逆光时亨、周钟伏诛。并杀原任武德佥事雷演祚、礼部主事周镳；二人与阮大铖有隙，故借从逆杀之。 \\n 是月二十二日甲戌，虏渡淮。上召诸臣入问方略，诸臣皆请备淮阳。上曰：『左良玉原非反叛，淮阳宜守，不宜撤江防兵』。马士英厉声曰：『吾君臣宁死于虏，不死于左良玉手』！上默然。 \\n 丙子，虏至扬州，攻新城。丁丑，城陷，屠杀甚惨。史可法拔剑自刎。兵部职方司员外郎上海何刚、庶吉士崇德吴尔埙、监守钞关长洲卢渭、分守西门昆山归昭、扬州知府济宁任民育、同知辽东曲从直、鄞县王缵爵、原任江都知县鄞县周志畏、新任知县新喻罗伏龙、两淮盐运使临海杨振熙、监饷知县余姚吴道正、江都县丞孝王志端、诸生高孝缵、王土琇、王缵、王续、王绩、医人陈天拔、画士陆榆、武生戴之蕃、义勇张有德、市民冯应昌，皆死之。原任兵部尚书张伯鲸被执，自刎死。 \\n 炎武按：史阁部督师江北，开府维扬，矢志报效。经营伊始，又当嗣主淫昏，耽于酒色，权奸执国，命大帅，擅兵威。谏则不行，言则不听，茫茫宇宙，无可为之事。计惟收罗豪杰，训练军马，激劝属吏，拊循商民，布衣疏食，与士卒同劳苦。职分已尽，心血已竭，公以一死殉国，同事诸君子以一死殉公。呜呼！烈矣！ \\n 上召群臣问迁都计。礼部尚书钱谦益、工科给事中吴希哲等力言不可，乃止。 \\n 左良玉病死，其子梦庚至采石，为黄得功所败，引还。捷闻，封得功靖国公。加阮大铖、朱大典太子太保。 \\n 五月壬午朔，五日丙戌，百官贺节，上不视朝。八日己丑夜，虏军乘筏张灯向镇江；而别由老鹳河渡。庚寅，开闸放舟，蔽江而南。郑鸿逵、郑彩弃镇江东遁。辛卯，大内演戏，上与太监韩赞周、屈尚忠、田成等杂坐酣饮。是夜二鼓，开聚宝门出奔。黎明，马士英率黔兵奉太后奔浙。宫女四窜，百官逃散。市民出王之明于狱，即位武英殿呼万岁，行四拜礼。 \\n 乙未，虏薄城下，忻城伯赵之龙出迎，豫酋即封之龙兴国公。 \\n 丁酉，豫酋受汉官朝谒。刘良佐请擒上赎罪。时上至太平府，百姓闭城不纳，回走芜湖。总兵黄斌卿已遁，匿中军翁之琪舟中。良佐追及，且传豫酋令召黄得功。得功单骑驰出，大骂良佐，伏弩中其喉，得功叹曰：『我无能为矣』！乃自刎。良佐扶上去。之琪投江死。 \\n 附南都失守前后死难诸臣 \\n 刑部尚书高倬、中书舍人陈爊及其子举人陈伯俞、钦天监絜壶正上海陈于阶、户部郎中汉阳刘成治、户部主事华亭吴佳胤、国子监生徽州吴可箕、武举江宁黄金玺，皆自缢死。 \\n 礼部主事新城王端伯以不屈死。 \\n 中书舍人无锡龚廷祥赴秦淮河死。 \\n 贵池诸生吴应箕、常熟诸生徐守质、常州诸生张龙文、吴福之、徐安远皆以起兵死。 \\n 徽州乡绅金声被执不屈死。义旅陈有功、余元宣、吴国桢、万会、韦武韬、曹之玙皆战死。 \\n 嘉定原任通政使侯峒曾及其子诸生玄演、玄洁、进士黄淳耀及其兄渊耀、举人龚用图、张锡胤，昆山贡生朱集璜皆以抗节死。昆山诸生陶琰自刎死。 \\n 故将王公杨年七十，战死。原任狼山总兵官王佐才阖门被杀。 \\n 长洲诸生顾所受、原任少詹事徐沂、松江原任礼部主事夏允彝、原任兵科给事中陈子龙，皆投水死。 \\n 诸生夏完淳（允彝子）年十八，被刑死。贡生夏之仇（允彝兄）自缢死。原任中书舍人李待问、原任博罗知县章简、华亭教谕睦明永，皆以城陷死。 \\n 虏犯江阴，凡围攻三月，城陷。典史陈明遇、原任典史阎应元、乡绅戚勋皆阖门自焚死。 \\n 虏下嘉湖，原任吏部郎中钱栋战死。原任吏部尚书徐石麒自缢；其仆祖敏、徐锦从死焉。石麒字宝摩，嘉兴人，天启二年进士。死时年六十八岁。 \\n 左懋第在北，闻南京失守，椎心痛哭。其从弟懋泰先降虏，为吏部员外郎。至是来见劝降。懋第曰：『此非我弟』，叱之出。阅六月十二日与从行兵部司务陈用极、游击王一斌、都司张良佐、刘统、王廷佐俱被杀。懋第莱阳人，崇祯四年进士，授韩城知县，有异政。遭父丧，三年不入内寝。事母尽孝。考选户科给事中。每敷陈时政，上皆佳纳。南都立为应天巡抚。 \\n 江浙既失，豫酋遂以上及王之明北去。 \\n ●明季三朝野史卷之三 \\n 昆山顾炎武亭林氏编辑 \\n 思文纪略 \\n 帝讳聿键，初封南阳王，袭祖端王爵。崇祯九年，京师戒严，倡义勤王，以擅自出境治罪，锢高墙。宏光即位，赦出。南京失守，王即位于福州。丙戌八月出奔，没于汀，在位一年。 \\n 宏光元年乙酉夏五月，虏兵渡江，镇江总兵官郑宏逵、郑彩撤师回闽，时潞王在浙，唐王亦至，会于杭州。唐王劝潞王监国，不听。鸿逵遂奉唐王至福州，与福建巡抚张肯堂、巡按吴春枝、南安伯郑芝龙、原任礼部尚书黄道周等会议。道周请上监国。鸿逵曰：『不正位号，无以杜后起者』。遂定议。闰六月十五日，奉上即位于福州，以布政司署为行宫。是月嘉湖失陷，虏至杭州，浙江巡抚张秉贞以潞王出降。钱塘知县昆山顾咸建被杀，悬首城上，暑月一蝇不集，颜色如生。临安知县达州唐自彩、原任邵武府同知钱塘王道焜、原任行人陆培、海宁举人祝渊、周宗彝及其弟启琦、进士俞元良，皆死之。 \\n 虏遣伪官招抚浙东。原任左都御史山阴刘宗周绝食二十三日死。宗周字起东，万历二十九年进士，死时年六十八，学者称念台先生。原任苏松巡抚山阴祁彪佳赴池水死。彪佳字宏吉，天启二年进士，死时年四十四。原任大学士高宏图寓绍兴，绝食死。会稽诸生王毓蓍受业刘宗周之门。杭州失守，宗周绝食未死；毓蓍上书云：『今日死犹为干净土，愿先生早自决，毋为王炎午所吊』。乃召故交欢饮，令伶人奏乐，酒罢，携灯出门，投柳桥下死；乡人私谥正义先生。同邑诸生潘集，怀石自沉渡东桥下死。山阴人周卜年赴海死。同邑医人倪文征，坐缸中，上覆一缸，命人掩土而死。鄞县诸生赵景麟哭于文庙，赴泮池死。 \\n 秋七月朔，改元隆武，以福州为天兴府。以张肯堂为吏部尚书，李长倩为户部尚书，曹学佺为礼部尚书，吴春枝为兵部尚书，周应期为刑部尚书，郑瑄为工部尚书，马思理为通政使，郑广英为锦衣卫都督。 \\n 以天兴、建宁、延平、兴化四府为上游，汀州、邵武、漳州、泉州四府为下游，各设抚按。 \\n 封郑芝龙、郑鸿逵为侯，郑芝豹、郑彩为伯。芝龙，泉州人，弟芝虎勇冠军，以征刘香老没于海。次鸿逵，次芝豹。 \\n 起蒋德璟、黄景昉、黄道周、苏观生、陈洪谧、何楷、林欲楫、朱继祚、黄鸣俊、曾樱、何吾驺、郭维经、叶廷桂等，以次至，皆为大学士。王应熊、杨廷麟、姜曰广、吴甡、高宏图、郑三俊等虽不能至，亦列其名。 \\n 上尚文学、博通经史，手草文檄，下笔敏妙。批答章奏，皆自为之。 \\n 大学士黄道周，以国势衰微，政归郑氏。大帅恃恩观望，不肯出关募兵，请自往江西联结忠义，以图恢复。优诏答之。是月道周启行，仅赍一月粮。所至安抚遗黎，远近景从，得义旅九千余人，由广信出衢州。 \\n 八月，广西靖江王亨嘉自称监国，不受上诏令；以征蛮将军杨国威为大帅，据桂林、广西。新任巡抚瞿式耜莅梧州，即移书总督丁魁楚，使为备。魁楚檄思恩参将陈邦傅防梧。亨嘉亲率兵至，执式耜，命易朝服见，不从。胁以兵，不为动。遂夺其敕印，先以小艇载式耜回桂林。魁楚遣将赵千驷、严遵诘、马吉翔及陈邦傅等邀击亨嘉，败之。式耜在城，阴结国威部将焦琏。守城皆琏兵，官军至城下，陈邦傅缒而入，擒亨嘉、国威械送福州，斩于市。论功封魁楚平粤伯，加式耜兵部右侍郎、兼都察院右副都御史。 \\n 上遣兵科给事中刘中藻颁诏浙东。先是鲁王避难台州，张国维、方逢年、熊汝霖、孙嘉绩、郑遵谦、柯夏卿、宋之普、陈函辉共谋立王，朱大典亦上表劝进，遂定议迎王于台。六月朔，监国驻绍兴府，以方逢年、张国维、宋之普、朱大典皆为大学士。国维督师江上。封方国安荆国公，张鹏翼永丰伯，郑遵谦义兴伯，王之仁武宁伯。起御史陈潜夫太仆寺少卿，监各镇兵马。会闽中颁诏至，鲁王不悦，欲还台州。国维上疏于上，言：『国当大变，凡为高皇帝子孙，皆宜同心并力，共复国仇。功成之后，监国退守藩服，礼制昭然。若以伦序，叔侄定分，在今日原未假易。且浙东人心涣散，鸠集为劳。一旦南拜正朔，鞭长不及，猝然有变，唇亡齿寒，莫可追。臣老矣！岂敢朝秦暮楚，有所左右于其间哉』！熊汝霖等皆曰：『吾知奉吾君而已』！遂不受诏。 \\n 江西被兵，巡抚旷昭弃城走。南昌、瑞州、临江皆陷。昭至万安，副将白之裔叛，引兵入城，知县梁于涘被执，不屈，死之。于涘字饮光，江都人，崇祯十六年进士。袁州府同知摄府事李时兴，竭力守城。守将蒲缨战败，湖广援将黄朝宣五营兵噪而归。时兴知事不可为，自缢于萍乡官舍。时兴，福清举人。广信府同知朝甲桂莅任，袁州吉安已失，广信孤危，效死不去。城陷，被执；不屈，死之。甲桂字秋卿，昆山人，崇祯十三年进士。临川乡官曾亨应，见南昌破，江西郡县皆陷，与友人艾南英、揭重熙谋帅众拒守。会永宁王慈炎招连子峒兵收复建昌、抚州，亨应起兵与相犄角。俄而虏至，部下士死者三百余人。亨应被执，并执其长子筠。亨应顾谓筠曰：『勉之！毋自负』。筠曰：『诺』。于是父子同死。亨应弟和应曰：『吾不死，何以见吾兄于地下』？急奉其父原任广东左布政使栋，避之肇庆，乃赴井死。栋弟栻，为蒲圻知县，益为贵州佥事，皆死难。 \\n 人称曾氏一门五节。亨应字子嘉，崇祯七年进士，原任吏部文选司主事。江西按察司副使分巡建昌道王养正，与布政使夏万亨、建昌知府王域、推官刘允浩、南昌推官史夏隆、奉益王起兵守建昌。叛兵内应，城陷。王走免。养正、万亨、域、允浩、夏隆，皆被执。过南康，士民以养正前为南康守，有恩，奔走号泣，请贷其死，不许。械至武昌，谕降：不屈，同日死之。养正字圣功，泗州人，崇祯元年进士。妻张氏，闻难绝食九日死。万亨字符礼，昆山举人，妻顾氏、媳陆氏、一孙、一孙女皆赴井死，仆婢从死者十余人。域字符寿，华亭举人，为工部主事，榷税芜湖。都城陷，诸关差各携税银遁去。域叹曰：『君父遭非常之变，为君子者反以为利乎』？悉归之南京户部。其操守如此。允浩掖县人，夏隆宜兴人，皆崇祯十六年进士（以上殉难诸臣事在乙酉年八月）。 \\n 马士英欲谒鲁王。张国维首论士英误国十大罪。原任九江佥事王思任亦上书太后，请斩士英。又遗士英书，言：『阁下误国至此，无以自解。莫如明水一盂，自刎以谢天下。如或逍遥湖上，效贾似道故辙，千古笑齿已经冷绝。再不然如伯嚭渡江。吾越乃报仇雪耻之国，非藏垢纳污之区也』！士英遂不敢入。 \\n 郑芝龙遣给事中杨应奇入粤督饷，参迟误官数十员，提问亦不至。芝龙又令各官捐助，又绅助、大户助，又预征次年钱粮，又大鬻官爵，倡、优、仆、隶尽列冠裳，拜谒官府，鞭打里邻。晋江令金允浩听讼，两造皆称职官，挺立而语，互殴于庭，不可制。 \\n 小民受害，跂望虏至，为之谣曰：『清行如蟹，何迟其来』！ \\n 冬十月，故妃曾氏至。初，上孤身南来，郑鸿逵献美女十二人，备后宫。至是，迎后至。后贤而知书，上敬重之。 \\n 上未有子，郑芝龙有子森赐国姓，改名成功，日侍左右。上意有所向，成功辄知之，以告其父，廷臣无敢异同者。何楷、刘中藻皆以杵芝龙去。 \\n 十二月，阁臣黄道周至婺源，遇虏兵，战败被执，一军皆殁。执至江宁，虏内院洪承畴上疏，言：『道周清节，夙学负有重望，请贷其死』。不允。临刑过东华门，坐不起，曰：『此与高皇帝寝陵近，可死矣』。监刑者从之。其幕下士中书赖雍、蔡绍谨，兵部主事赵士超等皆死。道周字幼元，漳浦人，天启二年进士。精天文、历、数、皇极诸书，所着三易洞诠、革蒙新书，学者穷年不能通其说，其后，家人于笥中得一小册，乃道周自推终于丙戌年，年六十有二。明季人物惟刘宗周、黄道周为士林仪表云。按：洪贼以道周同乡，遣人申意。道周骂曰：『洪承畴死久矣！松山之败，先帝痛其死，赐祭九坛，亲自哭临，备极恤典。此必无赖小人冒名耳』！洪贼闻之，且为上疏申救，可谓贤矣。 \\n 巡抚南赣刘同升卒于军。同升字晋卿，吉水人，祭酒应秋之子，崇祯十年丁丑状元，烈皇帝问年几何？对曰：『臣年五十一，老矣！恐无以报圣恩』。帝曰：『尔尚似少年，勉之』！以论杨嗣昌，谪福建按察司知事。南都立，召用不起。隆武以同升为詹事兼兵部左侍郎，巡抚南赣，拮据劳瘁，于十二月十日卒于赣州，赠东阁大学士，谥文忠。 \\n 隆武元年丙戌春正月，邵武人讹言寇至，知县吴士炜、推官朱健并出奔。建阳知县施鐻坐贪墨，有旨逮问，皆论死。大学士曾缨以为罪不至死，力争之。上不能用其言，而心嘉其忠直，以覃恩进太子太保。 \\n 芝龙知上欲出师，乃命郑鸿逵为大元帅出浙东，郑彩为副元帅出江西。上筑坛，行推毂礼。既出关，疏称候饷，频檄催之，逾关四、五百里而还。 \\n 大学士蒋德璟引疾去。户部尚书李长倩以忧愤卒。 \\n 二月，上下令亲征。楚抚何腾蛟、江西乡绅杨廷麟，各奉表迎驾。芝龙不听，驻跸延平，以兵部尚书吴春枝留守。 \\n 吴炳自江右至，命为布政使充提调官。翰林院编修刘以修，充主考官，取中举人叶瓒等一百名。 \\n 时虏招抚江南者为内院洪承畴，招抚福建者为御史黄熙胤，皆晋江人。芝龙密遣使通款；上不知也。会都督陈谦奉鲁王使命，偕行人林垐至关，趑趄未敢入。芝龙与谦有旧，以书招之，乃入陛见。启函，称皇叔，不称陛下。上怒，下谦于狱。芝龙疏救不听。谦，武进人，乙酉春，赍宏光诏，讨芝龙为南安伯。比读券，误书安南，芝龙不悦。 \\n 谦曰：『安南则兼两广，南安仅一郡耳。请留券，而易诏，更进伯为侯』。芝龙大喜，厚赠而别。半途而南京陷，诏未易也。有陈邦■〈艹已〉者，镇江人，以召对中旨，擢监察御史，实出芝龙门下，蒙信任，密奏曰：『陈谦为鲁王心腹，与芝龙至交；不急除，恐有内患』上即命诛谦。或以告芝龙，芝龙曰：『刑人于市，必经吾门，吾且命停刑，愿以吾官职赎谦罪，当不死』。夜半，内传别移谦斩之。芝龙奔赴，伏尸，哭极哀。出千金营葬，为文祭谦，有『我虽不杀伯仁，伯仁由我而死』之语。流连悲涕，遂怀去志。因扬言海寇入犯，须往备御，拜疏即行。芝龙既去，守关将施福尽撤兵还安平，仙霞岭二百余里，空无一人。 \\n 三月朔，虏开坝，驱船入江。王之仁统水师，从江心袭战，却之。 \\n 鲁王遣使柯夏卿、曹惟才来聘。上加夏卿兵部尚书，惟才光禄寺卿。手书报王曰：『吾无子，王为皇太侄，同心戮力，共拜孝陵。吾有天下，终致于王。取浙东所用职官，尽列朝籍，无分彼此』。又遣都御史陆清源赍银千万两，犒劳浙东军士。至江上，方国安纵兵，尽夺其饷，杀清源，且出檄文数上罪。张国维叹曰：『曲在我矣』！ \\n 夏四月，虏屯江上，以大炮击南营，碎方兵厨灶（时有郑兵、方兵之号）。国安曰：『此天夺吾食也』！ \\n 五月，方国安拔营还绍兴，偪鲁王南行，江上诸军俱散，郑遵谦携家入海，惟王之仁独留。张国维议抽兵分守；之仁曰：『虏兵数十万，倏然而渡，孤军何以迎敌？吾惟有一死耳！公自为计』。国维乃追扈监国，行至黄石岩，方国安已断所过桥；不得追。礼部尚书余煌尽放城中士民出走；正衣冠，赴水死。 \\n 六月朔，虏渡江，至绍兴，原任山西佥事郑之尹、兵部侍郎陈函辉、礼部侍郎王思任、通政使吴存鲁、大理寺少卿兼御史陈潜夫、兵部主事叶汝蘅、高岱，皆死之。岱子诸生朗，闻矱发令，投海死。叶汝蘅、高岱，皆会稽人。 \\n 方国安、马士英知绍兴失守，议献鲁王以降，使人守之。会守者病，鲁王得脱，浮海入舟山。 \\n 传命张国维相机恢复。国维过东阳招兵，闻义乌破；众劝国维且避，图再举。国维曰：『误天下者文山、叠山也，一死而已』！国维东阳人，天启二年进士，崇祯朝兵部尚书，以破贼功，加太子太保。鲁王监国，进少傅，武英殿大学士。死时年五十有二。 \\n 王之仁以舟载其妻子及两子妇、幼女、诸孙沉于蛟门下，独往见洪承畴，自称：『仁系本朝大帅，不肯没身波涛，今来投见，要死得明白』。承畴接以礼，命薙发，不从，斩于市。 \\n 虏兵至金华，督师阁部朱大典城守甚坚。用红衣大炮击城，破之。大典阖门自焚死。大典字延之，金华人，万历四十四年进士，崇祯四年为山东巡抚，讨李九成、孔有德有功，进兵部右侍郎，总督漕运兼巡抚庐凤、淮阳。宏光立，进兵部尚书，总督上江军务。隆武立，进大学士、督师浙东。 \\n 虏兵至衢州，永丰伯张鹏翼拒守，部将秦登科等献城。鹏翼及乐安王、楚王、晋平王皆被杀。巡按金衢二府、兼督学政吴江、王景亮，知府安福、伍经正，推官江陵、郑岩忠，署江山知县宣城方召皆死之。 \\n 马士英遁入台州山寺为僧，搜获之。阮大铖、方逢年、方国安皆薙发降。北来军马从容过岭，无一兵守关者。 \\n 秋七月，上视朝；群臣将退，命内侍出一箧，置殿前，谕群臣曰：『吾初无利天下之心，赖诸卿拥戴，越在海隅，布袍疏食，晓夜焦劳，有何人君之乐？止是上为祖宗，下为百姓，惟恐负卿等立君之意。昨关上主事，搜得闽中出关迎降书二百余封，今俱在此，吾不欲知其姓名。着锦衣卫官检明封数对众焚之，卿等宜无负初衷也』！上长身、丰颐，无须。性俭朴，伤国家多难，敕断酒肉，衣大布衣。郑氏献美女，不欲却，亦弗御。后宫驱使惟老妪数人，每出谕旨，辞气慷慨，举朝感动。 \\n 八月，虏兵长驱直入，巡抚郑为虹驻浦城，纵士民出走，而自与兵科给事中黄大鹏等防守。城陷，百姓德为虹，拥之见虏帅，泣求保全。虏帅命跪，不听。命薙发，为虹曰：『负国不忠，辱先不孝，死无分也』！明日复召见，责输饷。为虹曰：『清白吏何处得金』？百姓争欲代输，以赎其死。为虹曰：『民穷、财尽，决不可』！于是瞑目大骂，遂见杀。其仆陈龙从死。大鹏及都督陈祖烈、都司张翔鸾、千户张万明，同日死之。为虹字天玉，江都人，崇祯十六年进士。死时年二十五，百姓为之立祠。大鹏字文若，建阳人，崇祯十三年进士。 \\n 上自芝龙去后，决意幸赣。是月二十一日启行，犹载书万余卷以从。抵顺昌，闻追兵且至，骑而奔，大臣从行者何吾驺、郭维经、朱继祚、黄鸣俊四人。已而吾驺、维经逸去。虏兵至顺昌，搜龙杠，得马士英、阮大铖、方国安、方逢年连名请驾出关、臣等为内应疏，按其出疏月日在已降后。时大铖方游山，自投崖下死，仍戮尸。士英、国安、逢年皆斩。兵至延平，知府王士和，召父老语之曰：『吾受上知眷，虽一月郡守，义与此城存亡。尔等可速出城，勿使数万生灵同归于尽』。父老泣拜而去，士和自缢死。士和字万育，金溪人，崇祯朝举人。 \\n 驾至汀州，虏追及之，上被执，并执曹后，送福州，遇害于市。朱继祚，勒致仕；黄鸣俊，授五品官，以疾辞免。礼部尚书曹学佺、通政使马思理死之。侯官贡生元纶不食死。闽县市民赵卯，拜辞父母，自缢死。从驾给事中熊纬，于帝后被执时，抗节不屈，杀于行宫。从驾总兵官胡上琛，自汀奔回福州；谓其家人曰：『吾世臣也，不可苟活』，服毒死。纬字文江，南昌人，崇祯十六年进士。上琛字席公，世为福州右卫指挥使，有文武才。 \\n 九月，虏入泉州，原任大学士蒋德璟死之。原任南京户部主事郭符甲，举兵山中，谋恢复；战殁，尸七日如生，乡人义而葬之。符甲晋江人，崇祯十六年进士。 \\n 虏至汀州。 \\n 冬十月，虏至漳州。郑芝豹自泉州奔安平（镇名，芝龙筑城以居）。时芝龙保安平，军容赫然，战舰齐备，炮声不绝。外示威武，而内已通款。又撤守关兵，不以一矢相加遗。自恃有大功，意在要挟虏帅。贝勒闻泉州乡绅郭必昌与芝龙善，使召之，且曰：『今铸闽粤总督印，以待将军』，芝龙大喜，劫其众出降。诸将力谏，其子成功及弟、侄皆痛哭，劝芝龙入海，曰：『鱼不可脱于渊』。不听。遂奉表降。 \\n 是月初四日，虏破赣州。督师阁部杨廷麟、兵部尚书万元吉，皆赴水死。廷麟字伯祥，清江人，崇祯四年进士。乙酉六月，江西省九江、南康、饶州、南昌、瑞州、袁州、临江皆陷，廷麟奔赣，乞援于巡抚李永茂，将图恢复。既而建昌、吉安亦陷。八月，隆武手诏；加廷鳞兵部右侍郎。与刘同升共谋举事，复吉安、临江，进廷麟兵部尚书、兼东阁大学士，命开府南赣。丙戌秋，水师诸营及四方援军悉溃；围久、绝粮，至是死难，城被屠。元吉字吉人，南昌人，天启五年进士。崇祯时，监杨嗣昌军；宏光立，为太仆寺少卿，视师江北；隆武立，代刘同升巡抚南赣。丙戌五月，进兵部尚书，与廷麟同守赣州，禁妇女出城。城破，部将欲拥元吉去，元吉叹曰：『为我谢赣人，使合城涂炭者，我也！我安得独生』？遂赴水死。 \\n 兵科给事中杨文荐奉命往湖南，过赣，见时事危急，自任守御，城中赖之。会汀州报上遇难，人情汹惧。又赣州被围久，力不支。虏由小南门登城上发炮，炮炸，城遂陷。文荐被执，绝食死。文荐字幼于，京山进士，万元吉门人。 \\n 吏、兵二部尚书兼都察院右副都御史、总理湖广、江西、广东、浙江、福建军务郭维经、监察御史、巡抚广东姚奇胤率师援赣，城陷，死之。维经字六修，龙泉人，天启五年进士。奇胤字有仆，钱塘进士。太常寺卿管赣南兵备副使彭期生，坐矢石间未尝安寝，城陷；自缢死。期生字观我，海盐人，万历四十四年进士。同时死者，职方司主事周瑚、参将陈烈，皆骂不绝口，磔死。通判王明汲、翰林编修兼兵科给事中万发祥、吏部主事龚棻，户部主事林琦、工部主事王其宏、黎遂球、柳昂霄、鲁嗣宗、钱谦亨、中书舍人袁从谔、刘孟鍧、刘应泗，推官摄知府事吴国球，监纪通判郭宁登，临江推官胡缜、赣县知县林逢春、总兵官刘天驷、副将王起龙、兵部主事于斯昌皆以不屈死。乡绅卢观象驱其家男妇大小皆入水，乃自沉。举人刘曰佺全家同日死。 \\n 炎武按：文山、叠山皆起兵江西，忠义激发，君子称之。廷麟，以皇太子讲官直经筵，每奏对，帝为之改容。因张若琪、沈迅、朱充类谗构百端，贬秩、谪外，稍迁职方主事，未究其用。 \\n 迨夫两都并陷，号召兴复，踰年而败，历事诸君，誓与公同死，无一苟存者。江右人物，敻乎其不尚矣！ \\n 先是摄抚州府事高蜚声，先遣人赍印赴行在。城陷，死之。上闻之，悲悼，赠江西按察司佥事。蜚声字允正，长乐举人。 \\n 新城知县李翔有才略；擒斩巨寇黄东来，百姓德之。城陷，手杀十余人，被执不屈而死。上赠翔光禄寺少卿，谥忠壮。乡绅徐伯昌佐翔守城，亦死。翔字翊公，邵武贡生。伯昌字于期，由举人授兵部主事，改御史。 \\n 十一月，郑芝龙至福州，朝见虏帅贝勒，握手言欢，折箭为誓。痛饮三日；夜半忽拔营起，挟之北去。从者五百人，分隶各旗，不得相见。芝龙言：『吾弟子素非驯良，今拥兵海上，脱有变奈何』？贝勒曰：『此无与尔事；亦非吾虑所及也』！芝龙既行，郑鸿逵、郑彩、郑成功各率所部入海。 \\n 附南方臣民以不薙发死者 \\n 六合诸生马纯仁、金坛木工杨士鳌、瑞安诸生邹钦尧、永嘉诸生邹之琦皆投水死。 \\n 祁门举人马嘉、歙县布衣方国焕、武进布衣欧敬竹、苏叟钱士凤、无锡诸生严绍英、常熟诸生徐怿（史传作徐澳）、浦江诸生张君正、晋江举人刘应星，皆自缢死。 \\n 靖江布衣翟士元、昆山布衣陆幼安，皆自刎死。 \\n 宜兴诸生卢象同、苏州举人杨廷枢、无锡原任吏部员外郎华九诚、吴江布衣陈宗道、新城诸生杨应和、杨存久、宣城诸生麻三衡、福清贡生林熙，皆被执死。常熟诸生项志宁、寿州诸生谢一鲁、武进诸生董元哲，皆发愤痛死。 \\n 福清举人林说绝食死。 \\n 宁都失守，兵士过其地，人皆走匿。诸生刘泰兆峨冠大袖，当户而立。兵士问尔何人？曰：『我明朝诸生也』！问：『何以不薙发』？曰：『薙发惟若辈可耳』！众兵士攒刀砍之而死。 \\n ●明季三朝野史卷之四 \\n 昆山顾炎武亭林氏编辑 \\n 永历纪略 \\n 帝讳由榔，桂王常瀛第四子，神宗孙也。初封永明王，隆武既崩，立于广东。在位十三年，崩于缅甸。 \\n 隆武元年丙戌八月，帝既及于难，广西巡抚瞿式耜、总督丁魁楚、兵部尚书吕大器、李永茂，会议立君。式耜首言：『永明王贤，当立』。遂于冬十月十四日立王监国。神宗第五子常瀛，封桂王。天启七年，就国于湖广衡州府。崇祯十六年，献贼陷衡州，王走广西，世子及两弟并遇害。桂王居梧州。王薨，永明王方在哀疚中。式耜过梧，谒王，见其姿表非常，心异之，迎王居肇庆。隆武凶问至，式耜倡议立永明。 \\n 以肇庆府署为行宫。丁魁楚、吕大器并为大学士。瞿式耜为吏部右侍郎兼内阁学士，掌铨事。魁楚兼戎政，大器兼中枢，原任兵部尚书李永茂终制。 \\n 太监王坤趋上还梧州。 \\n 炎武按：王坤于崇祯朝，监饷宣府，颇作威福；礼部主事周镳尝论及之。坤又疏劾周延儒，延儒求去。左副都御史王志道言：『内官不宜侵辅臣』，帝切责志道，而放延儒归。宏光立，坤自北而南，改名肇基。命督催闽、浙金花银两，以高宏图力谏而止。后入闽，隆武不用。入粤，事永历，使永历播迁无宁宇者，坤启之也！虽为定蛮侯刘承胤所逐，而病根未除，仍入武岗行在。国势至此，犹听命于中珰，以踵败亡之辙，可慨也夫！ \\n 福建旧相苏观生、何吾驺遁回广东。观生过三水，闻王监国，耻已不与议；遂不赴朝。会唐、邓诸王，自闽航海至；广镇将林察迎之海上。观生与何吾驺、布政使顾元镜等迎隆武弟唐王聿■〈金粤〉入广州城。十一月初五日，聿■〈金粤〉即位，改元绍武。 \\n 此中监国之诏未达，彼中登极之诏先颁。魁楚乃迎上，自梧还肇。于是月十八日，正位号，以明年丁亥，为永历元年。 \\n 遣兵科给事中彭耀往谕聿■〈金粤〉。苏观生杀耀，即日发兵来伐。永历遣兵部右侍郎林佳鼎出师，与广州兵遇于三水，全军覆没。佳鼎及佥事夏四敷俱死。 \\n 以巡按御史王化澄为兵部右侍郎。 \\n 时司礼监王坤用事，铨政、军务任意颠倒。吏科给事中刘鼒抗疏纠坤，忤旨，瞿式耜疏救乃免。 \\n 十二月，虏总兵官李成栋率轻骑直入广州城，杀周王、益王、辽王。绍武方幸学，闻变，即易服踰垣出，匿王应华家，俄缒城走，为追骑所获，自缢死。苏观生亦自缢，何吾驺、顾元镜降。成栋遣将取南韶，亲统兵向肇庆。瞿式耜请督师驻峡口。王坤趋上西行，式耜争之，不听，遂乘轻舟上西峡。 \\n 永历元年丁亥春正月朔，上至梧州。时丁魁楚在岑溪，王化澄在浔州，从行者止式耜一人。 \\n 李成栋分兵克高、雷、廉三州，遂入梧州。上出奔广西。巡抚曹烨降。成栋遣将阎可义等取琼州。 \\n 二月，上至桂林。以吴炳为大学士，瞿式耜肃殿陛，饬守御，请都焉。 \\n 丁魁楚屯兵岑溪，虏招之，不听，乃水陆设伏，战于藤江。魁楚中箭死。 \\n 李成栋既定广东，趋桂林。王坤请上幸楚。瞿式耜请暂驻全州，疏言：『半年之内，三、四播迁，兵心民心无不惶惑。我进一步、人亦进一步，我去速一日、人来亦速一日。若去而不守，愚者亦知其拱手送虏矣！请以身留桂』。乃命式耜留守。 \\n 三月，李成栋兵至桂林。值焦琏自全州回，从数人，控弦、捉刀接战，稍却之。入城，复出战，大破虏兵。桂林得全。 \\n 夏四月，刘承胤自武冈州入卫，分兵援桂林。进封安国公。承胤恶王坤，逐之，颇尊朝廷。俄而跋扈不可制，劫驾幸武冈，改州为奉天府，政事皆决焉。承胤所遣援桂林兵，与焦琏兵主客不和，相击斗。李成栋乘机复犯桂。 \\n 五月，李成栋薄城下，营于文昌门。焦琏、白贵、白玉等开城出战，马之骥隔江发大炮，助其声势；虏兵大败。乘胜追击，杀数千人。虏兵又一路从栗木岭来。之骥疾驰迎战，追奔数十里，自是不复窥桂林。 \\n 上在武冈，河南贼曹志宁等，率所部来降。封志宁保昌侯。以何腾蛟为总督，治衡州；褚胤锡为巡抚，治长沙。 \\n 焦琏复阳朔、平乐。陈邦傅复浔州、梧州。粤势粗定。 \\n 秋七月，虏陷长沙。由宝庆直趋武冈，上从间道奔靖州。大学士吴炳被执，不屈而死。刘承胤以城降，亦见杀。上自靖州奔柳州。 \\n 前兵部侍郎张家玉、兵科给事中陈邦彦、大学士陈子壮，起兵攻广州，不克，皆死之。 \\n 九月，上在柳州。总督何腾蛟、南安侯郝永忠、宜章伯卢鼎，各以兵至，分汛防御，行在以安。 \\n 冬十月，柳州叛将覃鸣琦，与守道龙之明构衅，相攻杀，上奔象州。 \\n 十一月，虏总督佟养和攻全州、瓘阳。何腾蛟督焦琏、郝永忠兵，卢鼎率滇帅赵印选、胡一清分路出击，大败之，养和仅以身免。诸将连营而军，亘二百里。 \\n 十二月，上自象州还桂林，以瞿式耜、严起恒为大学士。 \\n 焦琏兵与郝永忠兵不和，琏走平乐，永忠走兴安。 \\n 永历二年戊子春三月，忽传虏兵前驱至灵川，上欲出奔，瞿式耜力持不可，言：『督师警报未至，无大恐。若播迁不已，国势愈弱，兵气愈难振。民心皇皇，复何所依』！不听。式耜又言：『俟督师还，背城借一，胜败未可知。若以走为策，则何地不危』？反复数百言，泣下沾衣。严起垣曰：『明日当议之』。甫夜半，上已行矣！时郝永忠自兴安奔回，滇营自灵川至，纵兵大掠，四面放火，公私涂炭，式耜亦被劫入船，行二日始脱。 \\n 三月，虏侦知桂林兵变，乘虚来袭，直抵北门。瞿武耜守城，何腾蛟遣焦琏及楚镇周金汤、熊北佐、滇镇赵印选、胡一清分道出战，虏兵大败，遂渡甘棠港遁去。 \\n 是月初十日，上至南宁，式耜报捷行在，赐「精忠贯日」金图书一方。 \\n 夏四月朔，上在南宁，世子生。 \\n 五月，督师何腾蛟复全州。 \\n 六月，李成栋、金声桓各上表投诚。成栋复具疏迎驾。式耜请还桂林。疏言：『驾若东幸，军中将帅谓朝廷乐新复之土，成栋亦有邀驾之嫌。号令既远，人心涣散，臣不能制也』！再疏，令检讨蔡之俊往迎。又疏，令给事中蒙正发往迎。上竟由梧州入肇庆，诸疏俱不报。金声桓本宁南侯左良玉大帅，降虏，用为江西提督。副将王体中兵最强，声桓忌之，与其部将王得仁用计杀体中，命得仁领其军，驻建昌。得仁以私愤杀巡抚童御史，遂发兵反正。声桓称豫国公，得仁称建武侯。广东提督李成栋，自负取粤大功，一旦佟养甲为总督，受其节制，不平，亦怀异志。是年三月十七日黎明，成栋令其兵齐集教场，声言索饷，欲为变。成栋请总督出城抚辑。养甲至，众兵呼噪，同时割辫。养甲自割辫，出榜安民，用永历年号，传檄各属。广西巡抚耿献忠于梧州闻信，亦率所属割辫投诚。 \\n 封李成栋惠国公，佟养甲襄平伯，其余升赏有差。 \\n 秋八月，上至肇庆，成栋释甲冑，肃冠裳，跪拜如礼。加缮府城，为驻跸之所。回疏，请召式耜还朝。使者三四至，式耜固辞；乞骸骨，不允。 \\n 金声桓、王得仁以宁庶人起兵不攻赣州，卒贻后患，遂并力攻赣，久不下。虏袭南昌，始还师。有僧言：『择时日出战』！因闭城自守。虏筑长围困之，求战不可得。 \\n 九月，李成栋率三万人度岭攻赣州，以援南昌。赣州守将高进库伪约降，以缀成栋之师，使南昌坐困。成栋信之，还军岭上。 \\n 永历三年己丑春正月，上命李成栋再出岭，攻赣州。成栋屯信丰。 \\n 虏破湘潭，执何腾蛟，不屈，死之！腾蛟出广西，攻长沙，命马进忠由益阳出长沙，下截永道。李赤心大队亦至，虏兵四集。腾蛟死，百姓为之举哀。 \\n 二月，南昌破，王得仁不屈死，金声桓赴水死。虏泝流援赣，直趋信丰。诸将欲拔营归，李成栋不可。天久雨，召诸将议事，去者已大半。成栋慷慨命酒，痛饮。既大醉，左右挽之上马，渡水，水涨，人马俱沉。三日后，见成栋植立水中，始知其死。 \\n 夏四月，云南孙可望遣官杨畏知、龚鼎求封亲王。给事中金堡以为非祖制。朝议封可望景国公，遣册使往。褚胤锡矫旨改封平辽王，换给敕印。浔州镇陈邦傅又改封秦王，命中军胡执恭间道先至。可望大喜，受贺三日。畏知等以平辽王敕印至，可望不受，曰：『吾已封秦王矣』！畏知曰：『彼伪封也』。召执恭面质。执恭曰：『彼亦伪封也！原封景国公，敕印具在』。可望大怒，下畏知、执恭于狱。 \\n 六月，留守瞿式耜请以戎政张同敞总督各路军马。同敞，张居正曾孙。有文武才。每出战，辄跃马为诸将先。年四十无子，妻卒，萧然一榻而已。 \\n 秋七月，留守瞿式耜疏报虏来大帅，定南王孔有德也。实抵衡州；水陆并进。一面发兵往宝庆，一面大队来永州。滇帅普明等全军覆没。报至，总督张同敞驰赴全州。全为广西门户，虏不即深入，以曹志建兵屯龙虎关，为衡永之左路，马进忠兵屯瓜里，为武宝之右路，两相犄角也！ \\n 福建诏安等处皆失陷，刘中藻在福宁，以势穷，自缢死。惟延平所属，处万山中。虏兵既回，土人立德化王慈熠，据大将军寨，出攻顺昌、将乐。 \\n 冬十一月，虏至延平，获慈熠，余众出降。 \\n 永历四年庚寅春正月初六日塘报：南雄、诏州并陷，守将弃城走。初八日，上西奔。十三日过德庆州，镇将安定伯马宝领兵扈驾。式耜驰疏请留，不听。 \\n 二月朔，上至梧州。始闻虏来者，伪平南王尚可喜、靖南王耿仲明，久顿江西吉安府。惠潮道李士琏、镇将郝尚〔久〕密往投诚，导之入关矣。 \\n 时褚胤锡已死，户部尚书吴贞毓等疏劾袁彭年、刘湘客、丁时魁、金堡、蒙正发把持朝政，罔上行私。皆下锦衣卫狱。大学士严起恒为请不允。瞿式耜闻之，疏七上，申救备至；犹未许。先是李成栋首疏言：『文武各还事权，言官正气宜奖，内侍不得干预机务』；上从之。言官又请正纪纲，慎名器。人多失意，造谤荧惑。有吕尔玙方为马吉翔门下士，冒入台班。金堡劾之曰：『臣何人也！尔玙何人也！以仁杰之袍，赌昌宗之裘，志士犹怏怏，顾且肆行无忌也』！言甚不伦。是日，御史程源在舟侧大言：『金堡，即昌宗、仁杰两语，罪该万死』！声达慈宁舟中，慈宁者，上嫡母、皇太后也。于是锦衣卫张凤鸣奉密旨，欲致堡死。故堡受刑独酷。 \\n 曹志建战败。 \\n 虏入龙虎关，马进忠败于瓜里，走入武冈。桂林大震。督师于元华，滇镇赵印选、胡一清各怀私愤。焦琏在平乐，呼之不至。虏长驱入全州，过严关，莫有御之者。 \\n 冬十月初二日，宁远伯王永祚及印选、一清，俱以领饷入桂林。榕江一带，遂为空壁，诸塘尽扫。留守瞿式耜命赵印选出城，为战守计。再促之，则已尽室行。武陵侯杨国栋、宁武伯马养麟驰出小路，勒兵自溃。胡一清、王永祚各奔窜。独式耜危坐府中。总兵戚良勋以二骑至，请式耜速出，再为后图。式耜曰：『尔去则去！我去，不过多活几日。自古至今，谁不死者』？良勋去。总督张同敞自灵川回，闻知城虚无人，惟留守在，即过江见式耜，曰：『事急矣！将奈何』？式耜曰：『封畺之臣，身将焉往？子无留守责，盍去诸』！同敞曰：『死则俱死耳』。式耜呼酒与共饮。四顾惟一老兵不去。命呼中军徐高，以敕书剑印付之，谕令星驰上行在。张灯相向，坐至天晓，有数骑执二人去。至靖江王府，见定南王孔有德。有德举手曰：『谁是瞿阁部先生』？式耜曰：『某是也。城既陷，惟求一死』！有德曰：『吾断不杀忠臣，何必求死？阁部毋自苦！我掌兵马，阁部掌钱粮，一如前朝可也』。式耜曰：『天朝大臣，岂为犬羊供职』？有德曰：『我先圣之裔，势会所迫，以至今日。阁部何太执』？同敞厉声曰：『尔不过毛文龙下走耳，毋辱先圣』！有德怒，叱左右缚之。式耜曰：『此官居司马张同敞也！来与吾同死，不可辱』！有德命释缚，还其衣冠，命坐。式耜请死。有德遣官守护，居于别第。令薙发，不可；令为僧，亦不可；曰：『为僧者，薙发之渐也！发短命长，我不为也』！遂死之。式耜、同敞死于十一月十七日。临刑，天大雷电，空中震击者三，远近称异。给事中金堡已为僧，上书定南王，请葬式耜、同敞。吴江杨艺为具衣冠收敛，葬二人于北郊之原。 \\n 时广州亦以十月初三日破城。初十日，上自梧趋浔州。陈邦傅谋叛，有告者。十二日冲雨而过，诸臣在后，多被劫掠，大半坠水死。十六日，驾趋南宁，严起恒、王化澄、马吉翔、庞天寿从。 \\n 永历五年辛卯春三月，虏至梧州。陈邦傅杀焦琏于武靖州，函其首，乞降，尽献浔南之地。自此干戈扰攘，道路阻塞。孙可望、李定国相继称雄，蹂躏于滇、黔、川、广之间，流离播迁，无宁宇矣！ \\n 其后，上遁入缅甸，为领兵官吴三桂所害，明纪云坠，呜乎！ \\n 炎武按：永历末造，殉国诸臣咸有列传。如冷■〈己上皿下〉銋传言：帝跸安隆时，授兵部右侍郎，久之为贵州巡抚。永历十二年夏四月，虏偪安隆，马进忠、马惟兴引兵遁入贵阳。冯双礼乘平越虏骑大至，銋为叛兵所执，献虏营，谕降，固拒，被杀；赠兵部尚书，荫一子。又王应龙传言：驾自昆明西幸，应龙父子扈从，追至永昌，驾又西驰。应龙年老、力衰，谓其子曰：我本微贱，蒙恩食禄，官至大司空。前不能匡扶社稷，今不能护卫乘舆，何面目活于人世？惟一死报国耳！遂自缢。其子泣曰：父殉君难，子独不可不殉父难，亦自缢死。又薛大观传言：大观及其子之翰，昆明诸生也！居城北黑龙潭上，会城告□，驾幸缅甸。大观叹息曰：不能背城一战，君臣同死社稷，乃欲走蛮邦求活邪？顾之翰曰：吾不惜七尺躯，为天下明大义，汝其勉之！之翰曰：大人死忠，儿当死孝。大观曰：汝有母。母适在傍；顾之翰妻曰：彼父子能死忠孝，吾两人独不能死节义乎？一小婢亦请从。于是五人共投黑龙潭。次日，尸相牵浮出，溯流而上，又那嵩传言：永历十三年，驾幸缅甸，沅江土司那嵩父子迎谒，供奉甚谨。设宴皆金银器，宴毕，悉以献曰：此行上供者少，聊以佐缺乏耳！已而，沅江破，嵩合门自焚，土人巷战死，无一降者，盖明季自闯逆入寇，烈皇帝殉社稷，太子、二王并陷于贼，吾明诸臣拥戴福藩，即位之后，淫昏乱常，政归马、阮，不亡何待？隆武僻处闽海，而好学、爱士，有君人之度，然所倚者，郑氏兄弟，无奇材、异能，又信谗杀陈谦，失芝龙意，关门不守，遂及于难。永历虽有两粤，旋得、旋失，丁亥至辛卯诸家纪事，传闻互异；今止采其大略。若夫壬辰以后，己亥以前，及遁入缅甸、崩于南中事迹，月日概无闻焉！请俟后之续国史者。 \\n ●航海遗闻 \\n 汪光复撰 \\n 沙壅钱塘，骑兵飞渡。丙戌六月初六日，荆国公方国安、荡□将军方元科、阁部马士英、阮大铖、方逢年等先走巡边。阁部张国维护卫鲁王监国，于十七日至台州，进王府。 \\n 王讳以海，赋性宽厚，笃于孝友，多病喘。 \\n 初，元妃周氏闻警不避。王促之行，妃诀曰：『勿以妾故，为王累』，碎磁盘自刎。甲申冬，移封台州。乙酉六月初三日，熊、孙、冯、郑举事，迎至蠡城，建元监国，铸钱用「大明通宝」四字。 \\n 至是，有御营总兵李唐熙谋同方、马，欲缚王作投诚贽。王于寝梦中知送状，夜起，密召阁部张国维、陈函辉、兵部侍郎谷文光（殿蜚，四明）、指挥总兵王朝鼎（澥门卫）、王有志、左右协张国忠、蒋应彪等袭斩之。 \\n 七月朔，驾次澥门卫，入参府。初七日，定西将军张名振差中军方简迎驾出澥，王恸哭告庙，相向失声，遮道逡巡。抵晚登舟，清兵已随至，方、马亦预为投降计矣。永丰伯张鹏翼（耀先，诸暨）被擒，不屈，斩之。忻诚伯顾勋（会稽人）镇守严州，兵败，扎营相拒累日，全家惨死。阁部朱大典，破城时赴火死。大司马余煌投水死。武宁侯王之仁趋南京，慷慨就死。吏部尚书王思任入云门山，数月卒。 \\n 鲁王至舟山，威远侯黄斌卿（虎痴，莆田）拒而不纳。次普陀，惟督师阁部熊汝霖（雨殷，余姚，丁丑）、孙嘉绩（硕肤，余姚，丁丑）、钱肃乐（希声，鄞人，丁丑）、沉宸佺（彤庵，庚辰）、冯元扬（尔纬，慈溪，癸未）、卢若腾（牧舟，同安，庚辰）、翰林兼兵科给事中徐孚远（闇公，壬午）、太常寺寺丞任文正（南陆）、御史袁嘉彪（文虎，奉化）、大司马冯京第（跻中，慈溪，庚辰）、熊督师、监军职方郎中马星（尔敏，余姚）、任颖眉、员外沈光文、御史王翔（完勋，上虞）、主事梁隆吉、王浚、义兴伯郑遵谦（履公）、挂印总兵陈文达（匡侯，温州）、沉时嘉（山阴），朱岱瞻、王仪凤（姚江）、金浚（上虞）、刘穆（公岸，会稽，丁丑）、侍讲兼左给事中张煌言（玄着，四明，壬午）、推官黄云官（扬州）、都佥事方端士（百里，六合）从焉。阁部荆本彻（太徽，丹阳，甲戌）带兵，由淞江航澥抵舟山；其子元相欲袭斌卿，兵败，全家惨死。冯元颩以和解，误为闽兵所杀。温镇总兵贺君尧航澥朝王，斌卿令朱玖劫杀之。平西将军王朝先（省宇，蜀人）初与定远将军陈梧（虞公，上虞）俱奉命西征者，拥兵蛟关。镇倭将军王鸣谦（益公，武宁侯子）共欲趋金塘岱山为犄角势，不果。富平伯张名振（侯服，山西籍南京人，以副将任石浦）迎驾，便谒斌卿，因缔姻而重之以盟誓焉。前舟山亦系名振题借斌卿者，遂共守之。斌卿利朝先兵力，三书召之。朝先先率二舰渡横水洋。斌卿标将朱玖、陆伟（闽人）以假迎劫之。朝先跳水得救，妻子死焉。随见斌卿作标将，摘其印。名振一见朝先，即解衣衣之，赠千金，为之力请斌卿还其印。然斌卿杀身之祸实基之矣。 \\n 丁亥夏，镇守吴淞提督吴兆胜谋叛清，以血书通名振，结为声援。时鲁王在温澥中之玉果山。名振奏请敕印二百道，命张煌言监其军，任文正副之。徐孚远，赐一品服，充行人司。使联■〈舟宗〉二千余号、兵将五百有余，舟次黄连港；以港名不美，令移白米沙。传令洗炮。龙惊浪鼓，飓风大作，全军尽覆。清兵擒其弟名远，斩之。徐、任以殿兵免。 \\n 永胜伯郑彩同弟联，因福宁守将徐登华（荣于，湖广）叛，差中军平南将军陈辉奏迎监国。加辉平南伯，加彩建国公。 \\n 初，名振兵败于洪涛中，遇煌言浮篷上，得不死。寻逼岸暗行二十里，遇一庵，名振叩之。僧号一泓者见名振，即为剃发易服。饭罢，令即走。名振贻印，嘱以后骑会。缉兵骤至，搜捕之，得大领湿衣并印。僧赚以他路，追不获。僧伏诛，名振得脱，遂归舟山。朱玖必欲杀之，名振别斌卿，托言往南山屯田以避之。 \\n 监国入福宁州，封徐登华为振威伯，命张寂惺总督军务，在在皆揭竿以应。平阳侯周崔之（九元）、闽安侯周瑞（云麟）、太子少师挂印陈文达、御史蔡昌登（幼文，三山）、大司马林垐（子野，福清，癸未）、主事林泌（道屿，三山）各聚兵攻三山近州数县，皆下之。城中人相食，饿死即腹葬，有杀子弟食者。清命总督陈锦、固山金、提督杨三部堂李、佟统兵克复州县，鲁王退壶江崎屿。 \\n 戊子元旦朝贺毕，王问阁臣熊汝霖曰：『数年颠踬，蹙蹙靡骋，春至矣，先生得有佳兆否』？汝霖对曰：『臣向少梦，惟昨午梦。梦一道士，羽衣翩跹，揖臣而赠臣以诗。臣但记末二句云：可惜忠臣一片心，付与东流返故乡』。监国闻之，默然；寻改云：『堪羡忠臣百折心，喜遂澄清返故乡』。汝霖顿首称谢。 \\n 十七日，彩兵与熊兵偶竞。质之彩，彩令送之霖。霖笞而逐之。夜分，贼党百人破门缚熊，沉之江。监军马星得方简救，得免。惟兵科左给事中陈希文（孝兼，三山）揭参郑彩逆恶罪。给事中熊曰绘（遯木，黄州心开公文粲子）草疏送督臣钱肃乐。肃乐浩叹，劝火之。曰绘大恸竟日，去，尝有诗云：『一身如洗惟存发，只字无成剩有心』。科臣邬正畿（江左）、简讨崔相（介人，三山）、司李陈豸（豹叔）皆含恨星散。陈希文知不为郑彩所容，缴印披剃去，复以母病留舟山，闻雨翁之变，绝食，哭数日，设祭，南向吊以诗云：『数载风涛绝溯游，惊闻砥柱折中流；半肩日月魂犹在，九族衣冠梦入泅。沙掩残躯潮作泪，灵招穷屿水为愁；何时破浪乘风去，洒血横戈易水头』。伤哉！伤哉！常有烈风怒涛，折木扬沙，水师夜惊，咸谓英灵不昧所致。义兴伯郑遵谦不平，彩令人持帖请话，亦投之江。其妾金四姐大哭撞死。鲁王大怒曰：『杀忠义以断股肱，生何益耶』！欲跳水。左右与彩力劝止。遂究首谋十余人，磔之。熊子琦官甫六岁，即彩婿，彩阳抚而阴贼之。惟熊之门人卢若腾申揭声罪而已。督师阁部钱肃乐遇飓风破舟，披剃入山，卒于福唐叶宅。坟与叶阁下相邻，复哭以诗云：『眼中又见泰山倾，局促终知未可争。霜雪满天人在梦，荆榛匝地步难行。平原欲绣丝谁买，少伯无钱写不成。落落束刍驱白马，夜台何处起先生』？视师阁部孙嘉绩以忧卒。阁臣沉宸荃奉命入粤，遇风覆舟。至此而风虎云龙之想，竟转而为珠沉玉碎之悲矣。惟礼部尚书吴钟峦（霞舟，甲戌）、兵部尚书李向中（立斋，庚辰）、太仆少卿曹从龙（云从）数人从王。 \\n 平西将军王朝先经营数年，兵力颇足，结纳荡□伯阮进甚殷。进即名振旧舵工，善水战，拔为水营将。尝率一舰擒杀贼船三十余号，以故水师多夙望。朝先之所以致敬尽礼者，正欲为谋斌卿地耳。 \\n 七月，郑彩自莆中送斌卿子如舟山，即名振婿也。道经南山，名振留十日饮。朱玖阳言名振杀公子，于是鼓众钞掠名振宅，凡名振标属皆籍之。居无何，而公子至，备道名振情；斌卿惟负惭而已。 \\n 斌卿恒以降乩炫才能，示兴复。一日，礼部尚书张肯堂、太常寺卿朱永佑、浙江巡按御史李长祥、兵科徐孚远、张煌言、任颖眉等俱在座，乩降思涩；煌言微笑之。斌卿叩所以，煌言曰：『弟亦有仙，可不召而速』。斌卿虚席固请。煌言令斌卿出十题，限十韵，煌言援笔立就，妙思入神；一座叹服。嗣此斌卿呼为「张大仙」云。 \\n 十月初四日，名振船过昌国卫，守城官兵以炮击名振卧床。名振大怒曰：『叛军无礼乃尔耶』！因袭破之。搜捕城中少壮妇女二百八十有奇，令驱赴南山给赏军士。适监军职方郎中任颖眉自舟山过访，名振语以昌国之捷，并谋以犒师事。任悉力议阻，竟日与名振大竞。监纪推官陈剑鸣、同知黄鸣华等劝止之。明晨，名振以帖请议事，任仍抗论如前。名振礼谢之，立令出示放还。 \\n 己丑秋，王朝先取粮温、台。斌卿标将黄大振得罪逃，诳朝先曰：『将军家口及标属尽被本爵所钞没，以将军久假不归，有怀二心故也。某以苦谏获戾，故出亡耳』。朝先蓄恨已非一日，遂厉兵誓师，揭奏斌卿逆恶罪状。王命朝先、阮进水陆并进。名振泣谏曰：『臣与斌卿联姻，路人所共知。今以朝先一言而加兵问罪，臣日待罪左右，其如物议何』！俯伏不已。王因手敕和解之。朝先得敕，先致温旨，以缓其备。仲冬二十一日，朝先兵逼斌卿舟。斌卿备香烛，着冠服，手捧来旨大言曰：『圣上有旨，谁敢谁敢』？时安昌王恭榥、义阳王朝■〈王单〉、锦衣李向荣俱环坐。顷之，旗鼓尹明以诈禀投见，挥刃斩斌卿，沉之舟侧。其弟孝卿及家属尚在，匍匐江滩。任颖眉差兵救之，令舁入名振府第。寻迎鲁王至舟山，以参将府作行在。晋张肯堂东阁大学士：沉宸佺阁部；吴钟峦、李向中宫保；朱永佑吏部左侍郎，掌铨政；李长祥、张煌言兵部右侍郎；徐孚远祭酒；陈九征太常少卿兼太常卿；任延贵御史；俞图南往日本；杨玑钦天监丞。晋名振定西侯；王朝先平西伯；徐登华太子太保；阮进太子少傅；进侄英义将军阮美、阮骍、阮骥，俱左都督；定西水师总兵张晋爵、叶有成、朱鼎臣、方简，俱挂印；马龙、顾忠、罗蕴章、鲍国祥、郑麟，俱总兵。陆师副将焦文玉（雅存，山西），其人喜射，有胆略，后负重伤，自刎，尸不朽，妻张氏葬之毕，亦自刎，有夫忠、妇烈之褒；兹晋总兵。史文龙、王有才、马泰、熊梦熙、杨复葵（山西人，后因剽将挟之归诚，乃投水死），俱总兵；李英杰、林世杰、李化龙、任麟，俱都督佥事；方刚、厉象干、周鸣凤、周昉、赵贤等六十余人，俱副将。王朝先标下吕廷诏、张济明、王文龙，俱总兵；范可师、万时辂，监军郎中；其余大小文武，俱给赏纪录有差。 \\n 朝先既并斌卿之兵，威福日恣，而张济明又从中鼓惑之。后渐与名振、阮进等势同水火，争粮争汛，逞力夸强。至庚寅九月二十四日，被名振袭杀之。嗟嗟！八千标鎗手（朝先标下俱川兵），知无橄山辈矣（橄作撼；撼山易、撼岳家军难，用此语）！不期名振能以寸舌片纸收拾尽之。过刚则折，恃力者亡；挥刃斌卿之谋，自取之耳，又谁咎也！ \\n 张济明跳城，夺哨船，投诚于清，告以虚实，立军令状，愿充先锋定海氛。辛卯夏，清命部院陈、固山金、提督田、梅勒吴、总镇张、马，提调江南、浙、闽三省水陆兵马，分兵六出。七月，闻报，会议堵御之策：阮进独当定关；张名振督张晋爵、叶有成、马龙、阮美、阮骥、方简等遏南师；张煌言、阮骏率顾忠、罗蕴章、鲍国祥、阮骍、郑麟、李英杰、符文焕等断北洋；任麟监督；留定西中军金允彦、巡城主事邱元吉、安洋将军刘世勋、中镇马泰三标营等守城。 \\n 八月，戒严甚。二十日，王携世子欲登舟。名振谏曰：『臣母耄年，不敢轻去，恐寒将士心。主上督率六师，躬擐甲冑，是为有辞。世子岂可遽去，将为民望耶』？遂不果行。惟太常卿任廷贵从焉。南北应敌师皆幸胜，惟定关大雾连日，咫尺眼迷。大兵于二十一日小出不利。二十二日早，以小船探水，尾战舰渡横水洋，突触阮进舟上桅；以火礶击之，反自焚，堕水被擒。督台命舁进招抚守城将士，不从。攻之，不下，被炮伤以二千计。 \\n 九月初一日，金允彦以城中火药尽，跳城降。邱元吉继之。守城将士脔其子，传示四门。初二日，知救兵到，攻益急。夜半，星郧如雨，光芒烛天，远近大骇。初三日午刻，城破。此时张、阮会兵火烧门外，离城止六十里，候午时潮长，即可进发。在陆者自成两顾之势。又选甲士五千登陆牵制，事或可冀。突见城中烟焰烛天，知不可救，遁去。锦衣卫李向荣、总兵马泰、副将单登云、杜芳、夏霖、解龙、朱起光、沈云、曹维周、韩绍琦、夏时霖、张圣治、薛之冑、任则治、童自龄、安洋将军刘世勋率兵民巷战死。宫眷投井死。世子被获无觅。名振兄名甲（生员）、名扬，母李氏，妻马氏，捧其舅氏少溪公木主赴火死；内侄马呈图、贡图自刎死。大学士张肯堂冠带焚香北谢，同夫人、二寡媳并仆妇二人投缳死；各用绫丈余，尚余数尺，适中书苏兆殷至，肯堂曰：『来得好！与同归做一好人』！兆殷慨诺，遂次肯堂死之。肯堂大书绝命诗三十韵于院左之雪交亭。雪交亭者，以其满院梨花交错，素芬可掬，肯堂常居此读书理琴处，亦澥国中一韵事也。其绝命诗有云：『虚名廿载着人寰，晚岁空余学圃闲。难赋归来如靖节，聊歌正气续文山。君恩未报徒賷志，臣道无亏在克艰。寄语千秋青史笔，衣冠二字莫轻删』（部院臣以二十金购君遗诗，一人得之以献。部院令与金，其人曰：我志在表扬忠义，岂为金耶？亦奇）。太子太保礼部尚书吴钟峦藏所着易经并尚书印于怀，就学宫下孟子一位，积薪自焚死。吏部尚书朱永佑被执，以方巾道袍见总督陈。陈曰：『文丞相尚有黄冠归故乡之语，先生何不剃发』？朱曰：『头可断也，发不容剃』！遂口占诗曰：『纵使文山犹在日，也应无发戴黄冠』。请死益力，即趺坐受刃。兵部尚书李向中被执，大骂竟日，惨死，有『血化苌弘碧，相将燃死灰』之句。定西幕宾十年辞职顺天府学生员顾朋楫（心服振之文字奏章皆出其手，多著作，惜不传）衣巾走入太庙，题诗壁上，有『愁魂应傍孝陵归』之句，对位大哭，扼吭死。吏部文选司主事杨鼎臣、礼部祠祭司主事董元、兵部职方司主事杨开国，俱先驱妻子入井，亦投井死。定西监军御史梁隆吉，手刃全家，自刎死。中书舍人顾玢、江中汜、陈所学、顾行、翁健、副使马世昌，俱合门自焚死。任颖眉抱剑突围得脱，遇旧友邵天牧免。故当日殉难诸公及战死将士，俱所目击，展转思维，总是一场恶梦也。伤哉！痛哉！其余闻见未的，不敢强赘。惟鲵翁老师令孙，年十六，于十万兵中跳城得脱，亦冥冥中之有知也。熊、孙、朱、沈各眷属，发回原籍，并不深为株连；网开一面，此清朝暨督台之宽政也。 \\n 舟山，唐曰滃洲，宋曰昌国县，明曰舟山中左所，西隔蛟关二百六十里，东离普陀四十里，岱山屏其西，桃花剑列其北，长百四十里，阔七十里，户田九万七千余亩，涂甲四万余亩，竹木桃梅榛栗鱼塭之薮，淳朴之俗也，特兵燹重敛为累耳。 \\n 壬辰春，鲁王至厦门，赐国姓郑成功朝见，行四拜礼，称「主上」，自称「罪臣」，贽千金、紬缎百疋，供应甚殷。从臣皆赠以厚礼。此时惟兵部右侍郎张煌言、曹从龙、太常卿任廷贵、太仆卿沈光文、副使马星、俞图南、少司马兼大理寺卿蔡登昌、任颖眉、兵部主事傅启芳、钱肃遴、陈荩卿、张斌、叶时茂、林泌、侍读崔相、中书邱子章、赐蟒玉侍郎张冲符、行人张吉生、张伯玉、总兵张子先等、锦衣卫杨灿、内官陈进忠、刘玉、张晋、李国辅、刘文俊数人而已。成功随见鲁王至金门所，月馈银米，遇节上启。迨年余，为细人所谮，礼仪渐疏，犹赖诸勋旧洎缙绅王忠孝、郭贞一、卢若腾、沉宸佺、徐孚远、纪石青、林复斋等相资度日而已。 \\n 秋九月，太常卿任廷贵奉命北上，至北菱洋舟覆，以僧遯，贻绝命诗云：『还将不二证西归，未遂黄冠即衲衣。力任四十余载重，痴担六十七年非。翩翩野鹤随云适，点点寒梅斗雪菲。梦破瞿然成正觉，澄潭明月自相依』。另有杂着未刻。 \\n 鲁王栖金门七年余。讯后事及后来诸人云，至己亥秋，受永历手敕，仍命监国。成功迁之澎湖岛，窘逼日甚。辛丑，成功因兵败后，陡然悔悟，复迎归金门，仍奉供给。壬寅五月初八日，成功没。后十一月二十三日丑时，鲁王薨，赖诸旧臣礼葬之。陈妃于是年二月二十三日生有世子。 \\n 舟山既归版图，高甲喇守贵镇守之。未几，以病告，中军副将巴成功代之。 \\n 名振自兵败后，收拾余烬，往见郑成功。成功大言曰：『汝为定西侯数年，所作何事』？名振曰：『中兴』。成功曰：『安在』？名振曰：『济则征之实绩，不济则在方寸间耳』！成功曰：『方寸何据』？名振曰：『背上可据』。即解衣请视，上有「赤心报国」四字，长径寸，深入肌肤。成功见之愕然，悔谢曰：『久仰老将军大名，奈多憎之口何』！遂出历来谤书盈筐。名振立命火之。成功待名振以上宾，行交拜礼，指腹联姻，赠以万金、哆啰呢五十匹、日本刀一口、绸缎杯壶无算。秋日，拜名振总制，犯漳、泉。冬月，成功为名振聘娶王氏女。癸巳春，名振请兵北上，成功即与兵二万、粮三艘。兵渡舟山大洋，哨船折桅。侦探副将赵贤令追渔船取桅，其船直奔金塘。人皆船载，内一人与赵相识，大言金大厅在此，遂报名振，令赭其山，获金允彦。名振命磔之，遥祭死事诸公。遂札营崇明，破京口，截长江，名振登金山寺题诗，有『十年横澥一孤臣』之句。于是平原将军姚志卓、诚意伯偕男永锡俱依名振，立营号召旧旅。 \\n 冬初，名振被谗，撤回厦门。长阳王术桂力为分晰。及见成功，语竟日，至夜分，畅甚，更益以三军之众，令平南伯陈辉、庆都伯王秀奇、忠孝伯洪旭、总兵周全斌、大小蓝何役镇督王钦、李英杰、林世杰等北行，至羊山遇飓风，折兵十之一，惟名振全军无恙。九月，复札营平阳，粮绝，名振与士卒同饿，众感甚，有『太师枵腹，我辈竟忘饥』之谣，军得不散。是冬大冻，激浪推冰，兵船为沉者数十。十二月朔寅刻，崇明驻防兵民万余、马三百匹，乘冻涉江入平阳沙。时霜风凛凛，须发皆冰，名振鼓众迎之。浴日将军王善良挺矛当先，姚志卓、任麟、王有才等内司三百余人冲其左，张煌言、王浚等督裨将三百余人突其右。官兵由澥塘直冲营垒，两傍皆深沟，崇兵大败，无一返者。兵势复振。甲午春正月初六日，再入京口，至观音门、仪真一带，擒斩参将阮姑娘。孟夏，南令竞，成功敕伪戎政司马陈六御、武平将军都督程应璠督率前兵次平阳，攻崇明，败绩。平原将军姚志卓死之。旋犯吴淞，掠战船二百余号。名振令发沙船六十号入山东登、莱诸处，直抵高丽乃还。 \\n 乙未五月，宁波府守城副将洪德叛，携眷来，名振养为义子。八月撤兵，攻舟山巴成功，中军陈虎力战死，遂降。名振徒步入城，痛哭以祭其母，大作佛事七日夕，哀动三军。十一月，镇守台州副将马信反，投名振，不之信，遣李国宝、黑山光纳母为质，许之。陈六御、张煌言、张洪德、中军虞允升、推官林潭等往迎名振，遂寝疾。马信大肆劫掠，城中妇女财帛为之一空。县官某怀印，同妻自缢，巡道张、知府刘俱缚送舟山。二十八日，将入见，名振病重不果。戌末，有大星陨澥，光芒如雷，有声。亥刻，名振起坐击床，连呼先帝数声而逝。葬时有白鹤千群，盘旋数日去。丙申正月，以陈六御代名振任，士多散去。二月初三日，舟山城哭五日，声若风筝而咽；鸡犬上屋，日夕号叫。 \\n 六月，清大将军宜、提督田统兵恢复舟山，戒严甚。六御请命成功。成功令平其城。至南门，得汤和信国公所埋碑。八月二十一日，六御诞燕于岑港天妃宫，竟日罢。二十三日，大兵出哨不利。二十六日午刻，复战。阮骏大舟胶浅，不得脱，骏与永锡跳水死。六御、洪德往救，自刎死。张晋爵乘名振大船，截横水洋，大战两日夜，伤众殊多，孤军力竭，自刎而死。太常卿陈九征、副使俞师范被执，不屈死。九月十三日，大败，抵壶江、崀崎等屿，以伪行军司马张英代六御，破闽安镇，焚掠南台殆尽。 \\n 丁酉，予病卧壶江经年，几死者数矣。戊戌之春，闻先君变，因作数语奉辞诸友，有『白骨久牵游子恨，丹心暂缓故人思』。又『今日□□相对笑，当年何事只长啼』！遂拜焚旧命，薙发归诚于浙闽督院李，蒙许归农。是秋设帐于陈大新署。大新者，讳士铭，旧督师何公标下总兵也。作诗自解曰：『残身安敢恋浮名？秃笔顽锋亦类耕。病去略知饘粥好，乱来最觉水云轻。碧天一笑当年梦，白骨初埋此日生。莫向浅中深索解，风檐古道足怡情』。 \\n  \\n 　 \\n  \\n  \\n 　"}
