{"章节": "●关于《郎潜纪闻》", "正文": "●关于《郎潜纪闻》 \\n  \\n  \\n 清人陈康祺所撰《郎潜纪闻》，是一部内容丰富，材料广泛的史料笔记。对了解、研究清代历史提供了不少史事和情况，具有一定的参考价值。《郎潜纪闻》四笔，是在三笔刊行后四年，即光绪十一年成书的。共十一卷，原是作者乙亥、丙子（光绪元、二年）两年的日记。当时陈康祺被命主稿奉天司，公务余暇，暝写晨钞，积而成帙，名曰《判牍馀沈》。据其卷前光绪丙戌秋作者自序，《郎潜纪闻》初笔光绪庚辰刊于琴川，二笔《燕下乡脞录》辛巳刊于暨阳，三笔《壬癸藏札记》癸未刊于吴门，而四笔《判牍馀沈》则未刊行。另据其子陈麟蔚的校后题识，则说是写定的样本。根据这些情况，可以肯定四笔在当时确未刊刻行世。四笔的原稿本是否存在？今藏何处？已不可考。目前发现的唯一钞本，未署何人何时所抄，据纸张墨迹来看，抄写的时间约在清末，另据其中间眉批，当是抄后依原稿本校过的，但是否就是陈麟蔚在题识中所说样本的手校本，尚不可定。 \\n 《郎潜纪闻》的内容也多辑录清代纪闻、掌故、佚事，间及风土人情，有些可补正史之不足。如道光庚子、壬寅江南提督陈化成抗英纪略，潘柽章修《明史记》，纂述详尽，是有价值的史料。它如官场中的互相倾轧，达官权贵的骄奢淫逸，清官廉吏、耿介文士的佚闻趣事，也写得具体详实，从中可以反映出清代社会的一个侧面。"}
{"章节": "●序", "正文": "●序 \\n  \\n  \\n 余家守藏书，性嗜杂览，童迄今，废读之日殆可指数。学未小成，辄喜弄翰。弱冠已前，坛坫角逐，摹揣韵格，捃猎华腴，夙所诵习。盖徒以自泽其文，而懵于大义，谬获名誉，旋亦悔之。既又研究训故，温习经谊。举凡乾嘉巨儒，东南耆硕，号为汉学，演鬯奥旨者，什九泛览。搜残举碎，时有馔述，憾未能淹贯精博，寻复弃之。甲科通籍，自请为郎，妄意依流平进，枢垣台谏，尚非梦想。顾不可靡所储蓄，备官未闻，乃益练习吏治、兵制、河漕、盐法，寻讨利病，锐意世用。又尝默究天人，静念身世，始生之岁，海上兵起，坟墓之乡，岛夷错居，横流滔天，匪可坐视，则又罗列书史，旁逮杂家，盟聘和战，印证失得，渤形险，荒裔纪载，杜门人海，目营心维，条件掇拾，粗可玩索。而仕宦蹇，适会选部两更旧例，浮湛十年，虽由人，讵曰非命。于是投牒乞外，俯首盐车，而刍论罪言，不可复出矣。作县虞东，职业清简，行箧旧作，料理雕镌，率皆脞说短书，无关闳旨。《郎潜纪闻》者，余官西曹时纪述掌故之书也。多采陈编，或询耆，非有援据，不敢率登，删并排比，约可百卷。姚君福均，虞之宿学，不鄙陋，辱蒙校雠，触讳忤时，力请删削，编十四卷为初笔。二笔已下，踵付梓人。是书随笔纂载，间附鄙论，先后凌杂，不类不次。区区之意，盖将出其丛残，就正大雅，矜炼修补，姑待异时，本非完书，故义例可略也。嗟乎！余年四十有一矣。玄发将改，宦学不进，百里小试，兢兢恐坠。编划之业，才士优为，平生志业，百未一申，濡笔写怀，"}
{"章节": "●卷一", "正文": "●卷一 \\n  \\n  \\n ◎穆宗登遐 \\n 康祺于同治六年乡举后，以赀为刑部员外郎。十年成进士，四月二十一日恭奉大对。越月，由翰林院带领引见。穆宗皇帝方御养心殿，延纳多士，时圣寿十有六岁，仰睹龙颜河目，如日方升，恭默中有严毅之色。私幸中兴令主，仪表端凝，他日景福洪祺，当与圣祖、高宗接武。越癸酉、甲戌，臣康祺两次奉派陪祀郊坛，凡圣躬拜献登降，均由甬道步行，咫尺天颜，瞻仰尤为亲切。窃见尧腊禹胼，丰采消铄，虮虱下士，谬抱杞忧。明年冬，鼎湖弓剑，竟弃臣民，八音遏密矣。良由大政亲裁，日乾夕惕，库藏有罄竭之虑，修攘鲜倚毗之人，几务过劳，灾偶会，无疆之祚，中道登遐。彼保傅令仆，备位尸素，不克分君父之忧，固当引为己咎。若方技小臣，走奔｛执目｝御，岂足责哉？（时言官中，有请罪御医李德立及严惩近侍者，故附纪及之。） \\n ◎咸同二朝宰相 \\n 军兴已来，汉臣得大学士者，多以疆臣受钺，弥贼氛，劳尤多，遂膺爰立。若骆文忠、曾文正暨今湘阴相国诸公，虽未一日内召，而丰功茂伐，彪炳琅书，倘入赞纶扉，其相业必有可述。满臣若官文恭者，不必有赫赫之功，而推贤任能，度量越众，然亦仕京朝之日少，居阃外之日多。至于倭文端之守正不阿、清操绝俗，文文忠之匪躬尽瘁、驯扰强藩，方之姚、宋忠唐，范、韩翊宋，殆无恧色。咸同二朝名宰相，彬彬盛矣。合肥伯相当统师东下，规复三吴，亦自果毅坚贞，克绍曾门衣钵，转旆讨捻，收效尤神。自近年坐镇畿皋，毗倚愈专，时艰愈棘，中外臣庶瞻仰愈切，而责备亦复愈丛。此正天意磨厉贤相之时，事会难知，功名未艾，想望丰采者，不敢遽加论赞也。 \\n ◎总理衙门 \\n 自咸丰季年中西重立和约，朝廷创设总理衙门，堂司各官，如军机处例。泰西诸国，均于都城列使幕，事言尨杂，部族蕃多，戢暴驯顽，颇非易易。总理衙门大臣，增添至十数人，多儒臣，不谙边务。近十年中，赖文文忠公笃忠清，宣布威德，五省通商，忄堇得无事。今荩臣骑箕，戎心日肆，万一交聘启隙，市马生嫌，屈指台省诸公，瀛长城，未知谁属。时艰蒿目，迟莫自伤，中夜占星，泪如铅堕。《诗》曰：“肆不殄厥愠，亦不陨厥问。”若文忠者，或庶几焉。 \\n ◎同文馆 \\n 同文馆者，聘西人为教授，凡中国绅至齐民家聪颖子弟，均许投牒赴馆，学习天文、句股、造船、制器诸法。月有课，岁有会，其尤隽异者，优其廪饩，奖以清秩，盖宦途之终南也。当创议初，枢府诸公，拟选阁部、翰林院五六品以下官，送馆肄业。御史张盛藻疏奏，谓天文、句股，宜令钦天监、五官正、天文生研究，制造工作，宜责成工部考校，文儒近臣，不当崇尚技能，师法夷裔。奏入，枢臣坚持初议。时倭文端公方以首揆掌院，偶有违言，遂疑倭公迂阔沮大计，乃奏派公充同文馆大臣。公策蹇莅任，忽堕马，以足疾请急。而部院庶僚，亦自以下乔迁谷为耻，迄今十余年，尚无儒衣冠入馆者。呜呼！倭公诚理学名儒，狂澜砥柱，在枢廷诸老，或亦深思熟计，志在自强哉？ \\n ◎喇嘛教 \\n 喇嘛一教，较浮屠、天方尤为诞罔。其人狡悍阴鸷，饮酒食肉，被服鲜丽，习技击，娶妇女，无复戒律。其中又有红教、黄教之别。黄教能画符治病，唪经咒。红教至能摄人生魂，睚眦之仇，咒诅立死。其演法则有跳布札、放乌卜藏诸技。其唪经则有吉祥天母，大游戏迎新年龙王、水宝匣沐浴诸名目。其皈依释迦、金刚、毗卢、药师、无量寿诸佛，则又似与浮屠同出，其髡首不蓄发亦同。定例，凡祈祷雨雪，救护日月食，皆令演法唪经。而长年承应内廷者，至数十百人之众。出则横行街市，莫与谁何，縻帑惑民，于义无取。盖本朝龙兴之初，喇嘛效顺最早，而其术盛行东土，又夙为蒙古诸部落所崇信，故优礼彼教，政以羁縻外藩。不虞相沿至今，祀典庆典，参预日多，乎欲淆秩宗之大礼，二百年来言事诸臣，惜无建议裁抑者。 \\n ◎八旗驻防将帅功绩 \\n 八旗子弟，为我朝丰沛旧人，二百年来，豢养深恩，沦浃肌髓。自从龙群彦，辟土斩荆，名王巨帅，声烈烜赫。厥后戡定三藩，洗荡西域，旗兵勋伐，亦炳炳在绿营上。嘉道已后，威望稍损矣。然平定粤匪之役，虽满营骑射，用违其长，而若武壮公乌兰泰、忠武公塔齐布、忠勇公多隆阿，及今盛京将军都兴阿诸公，忠贞朴劲，屡摧狂寇，栉风酾雨，始终戎幕，实不愧兔置材武之选，丰镐故家之遗。其所统飞羽林，以及牧马健儿、打牲部落，纪律严整，亦足与湘淮两军争旌旗壁垒之色。至于贼踪所及，直省驻防各营，临难不苟，忠节如林。其最著者：咸丰三年二月，贼窜金陵，将军忠勇公宗室祥厚、副都统果毅公霍隆武，力扼满城，相持两日夜，血战捐躯。十年二月，杭州沦没，将军忠壮公瑞昌、副都统果毅公杰纯，勒兵死守，鏖战六日夜，卒复省垣。十一年十一月，全浙糜烂，杭州复失，驻防城尚坚持四日，杰公战死，瑞公纵火自焚。两省之陷，满兵皆视死如饴，万众同命，虽妇人稚子，无一偷生草间者。忠义之气，上耀三光，下垂无竟，亦足见圣祖神宗股肱臣仆之报已。 \\n ◎咸丰八年科场案 \\n 咸丰八年，关节案发，首辅弃市，少宰戍边，内外帘官，及京兆闱新中举子，军流降革，至数十人之多，可谓科场大狱矣。相传刑部定谳时，文宗皇帝以大学士柏早正揆席，勤慎无咎，且株连过众，圣意不乐穷治。而端华、肃顺方用事，肃又官司寇，因得挟刑律与天子争。盖肃顺屡有憾于柏，而朝臣中起家科目者，又其素所白眼也。九年二月十二日，文宗御勤政殿召见王大臣等，正诸臣玩法之罪，天颜惨沮，殆亦以通榜有凭，难于曲宥。尔时监视行刑者，为肃顺及赵大司寇光。比穆宗登极，肃益跋扈难制。两宫震怒，胪列逆迹，付廷议，罪在不赦。盖甫及三年，权势熏灼之堂上官，亦复囚衣赴西市，其监视行刑者，仍赵大司寇也。寻有旨：复柏原官，并加恩录其后人。噫！共、顽谗，并育于尧天，而诛殛于舜世，圣作明述，仁至义尽，台省诸公，尚其知感知畏哉？ \\n ◎保举之滥 \\n 科场一案，为御史孟传金举发，众皆咎其多言。然嘉道已还，公卿子弟，几视巍科为故物。自戊午兴大狱，而朱门后起之秀，始知束身安分，不致妨寒之进身。惟近三年来，两宫吉地，先帝陵工，以及实录、玉牒诸馆，偶效微劳，每邀殊宠。若辈多捐纳阁、部官，氵存保显秩，并不必区区甲乙科矣。 \\n ◎温壮勇公守六合县 \\n 咸丰三年，粤寇自武昌下窜，俘掠五十万人，蔽江东来，帆樯如荠，吴头楚尾，千里无坚城。陆建瀛方总制三江。新膺市钺，奉命出境筹防，驻武穴下之老鼠峡。锋刃未交，掩旗宵遁，长江天险，至不能一日守。金陵龙蟠虎踞之区，雄师雾屯，刍粮山积，士女登陴，咸誓死守，乃未及半月，遽为仪凤门地雷所乘。贼据为伪都，历十余年不能猝拔。江苏六合县，以滨江僻邑，孤县贼中，百战解严，屡摧剧寇，故时有“纸糊南京城，铁铸六合县”之谣。守御之道，岂不在得人哉！时知县事者，为湖北温壮勇公绍原，陆制军乡里也，积功擢道员，充江南大营翼长，仍留防六合，困守六载。至八年九月扬州再失，贼势益张，愤六合官民甚，纠大队狂贼围城。绍原激厉士卒，割衫啮指，草血书，上胜帅乞救，不应，粮尽援绝，城遂陷。绍原率妻王氏、次子辅材、冢妇陈氏，投水以殉。城中共事者，新选六合县李守诚、总兵罗玉斌、知县冯明本、典史叶奎、都司王家干、夏定邦、守备余承恩、城守千总海从龙等，皆巷战阵亡，骂贼不屈。吁！睢阳忠节，长耀江淮，彼河北二十四郡，望风瓦解，何竟无一人须眉哉！ \\n ◎翰林编检挂珠之始 \\n 国朝定例，文职五品以下，不得悬带数珠，翰林院官无所区别也。自雍正三年御门听政，始派翰林编检四人侍班。乾隆二年，上以翰林班在科道前，科道挂珠而翰林独否，不足以肃朝仪，特谕修撰、编检，一体悬挂。今翰林不兼讲官者，例不侍班，犹沿此制。 \\n ◎沈侍御谏罢重修圆明园 \\n 圆明园为前明懿戚徐伟别墅旧址，康熙间名畅春园。世宗在潜邸时，圣祖命于园中辟地筑室，以为世宗读书之所，并赐名圆明。雍正后，遂无复畅春之称矣。园距平则门二十里，列圣避暑巡幸，岁驻跸数月以为常。咸丰庚申，西事孔棘，津门被兵，灵囿曲台，付之回祝。我文宗皇帝在天之灵，有隐恫焉。同治初政，满御史有建议修复者，严旨切责。十一年，广东奸民李光照，觊觎富贵，具呈内务府，请报效木植，重修淀园。穆宗圣孝迈恒，正思两宫听政过劳，无娱游休息之地，因俯从光照请。其实光照一贫子，冀以近幸为护符，得游历川、楚、江、浙诸产木之区，勒索肥己也。幸圣智如神，卒破奸诡，置光照于法，民间获免骚扰。当园工议兴，中外错愕，台谏中惟沈桐甫侍御淮，首上书力争。上震怒，立召见，谕以大孝养志之义。沈素呐呐，青蒲独对，慑于天威，但连称兴作非时，恐累圣德而已。沈退朝过余，余曰：“上圣明，丈宜补草一疏，剀切和平，必回天听。大略谓：天子以天下养，凡可以博亲欢者，何敢顾惜帑项。然淀园之毁，非由天灾，今时事艰难，仇人在国，即库藏充溢，亦不当遽议兴修。皇上之意，原为两宫颐养起见，但臣恐园工落成，两太后入居其中，反觉愀然不乐。愿皇上自强不息，时时以继志述事为念，则所以仰慰文宗及两宫皇太后者，于孝道尤为光大云云。如此立言，上必感悟。”沈丈深韪余言，拟次日削稿，又次日封上。嗣闻游侍御百川者，袖疏廷净，谔谔数百言，声震殿瓦，上虽未遽收成命，而戆直犯颜，不加谴责。长杨五柞，卒罢经营，鸣凤朝阳，不诚圣朝盛事哉！ \\n ◎圣祖亲征厄鲁特 \\n 康熙三十六年，圣祖亲征厄鲁特噶尔丹时，凡所过童山沙碛、不生草木之区，至是浅草蒙茸，六军游牧如内地。偶乏泉水，上相地疏凿，甘泉湓涌。会饮马川西，忽得明成祖勒铭纪功之石于水崖，濯而视之，中有“永清沙漠”语。上曰：“真永清矣。”是举，果扫穴犁庭，威震域外。盖万乘亲临，百神环卫，国初声教所被，固宜保塞称藩者，享王恐后矣。 \\n ◎王文端清节 \\n 韩城王文端公杰，乾隆二十六年进士。殿试进呈时，阅卷诸臣置公卷第三，上亲擢第一。盖公夙在尹文端公幕中司奏折，高宗识其字体，尝蒙嘉奖也。本朝陕西人得鼎元，自公始。公自通籍至参政，握文衡者十二次。其间督浙学三任，督闽学两任，而丁未、己酉、庚戌四年之间，三充会试正总裁，尤为异数云。阮文达编公年谱称：公服官四十年，贫如为诸生时，有门生自外任归，馈金为寿。公曰：“曩吾与若言何如？今受若馈，如所言何？”公忠贞亮直，相业有闻，即此一端，亦可见两朝恩遇，有自来已。 \\n ◎寿民寿妇 \\n 定例，凡寿民、寿妇年登百岁者，由本省督抚题清恩赏，奉旨给匾、建坊，以昭人瑞。考乾隆二十六年，广东南海县民杨能启，年一百岁，其妻黄氏，年一百一岁；三十五年，安徽太湖县民朱宪章同妻刘氏，年俱一百岁；四十五年，安徽亳州县民陈洪如，年一百六岁，妻王氏，年一百一岁，均蒙纯皇帝御制诗章，渥加宠赉。又二十七年，山东章丘县民王欣然，年一百三岁，其弟王瑞然，年一百岁；五十五年，山东清平县民张玫同弟张珩，均年逾百龄，亦蒙特旨旌表。夫期颐上寿，振古稀逢，至以一家骨肉之亲，同膺百岁延洪之算，又恭值高宗纯皇帝御宇周甲，五世同堂，曼福庞，君民同庆，则诚升平嘉话，寿宇祥征，书契已还，于斯为盛者也。 \\n ◎伊绵谷 \\n 乾隆二十三年巡幸木兰，举秋弥礼，布鲁特使臣来朝于布固图昂阿。先是，乙亥平准夷噶尔藏多尔济等，丁丑，哈萨克使臣根札尔噶喇等皆来朝于此，爰赐名其谷曰伊绵。伊绵者，国语会极归极也。 \\n ◎四库书成朱学士实其先河 \\n 朱竹君学士筠为翰林时，高宗方诏求遗书。公奏言：翰林院库藏明《永乐大典》，中多逸书，宜就加采录。上善之，亟下军机大臣议行，复御制七言八韵诗纪其事，乃命纂辑《四库全书》。凡海内仅有之本，得之大典中者，几六百部，次第刊布，嘉惠士流。公又请仿汉唐故事，择儒臣校正《十三经》文字，勒石太学。奉朱批：“候朕缓缓酌办。”当时圣主右文，词臣稽古，鸿篇奥册，出九渊而光九天。世皆以四库书成，归功纪、陆，不知学士其先河也。 \\n ◎戊辰至丁丑五科状元名合五行 \\n 军兴已来，被兵诸省，停举乡试，自甲子、乙丑后，始渐次补行。或曰：上元启运，文明大开，故自戊辰至丁丑五科状元，其名适与五行巧合。戊辰第一人洪钧，名在金字部；辛未梁耀枢，在木字部；甲戌陆润庠，在水字部；丙子曹鸿勋，在火字部；丁丑王仁堪，在土字部；珠联璧合，名应文昌，非偶然也。余谓姓名相同甚多，科目得人始重。古来帝王姓氏，上应图谶，如汉号卯金，晋称典午，以及刘秀、李渊之先兆，大抵皆事后附会之说，况区区三百人中冠冕乎！相业如王文正，忠节如文信国，状元亦自足贵。彼秦桧、留梦炎，适足为巍科上第之玷。愿洪、梁诸君，勉自树立，俾他日留此一段佳话耳。 \\n ◎满汉大学士员缺 \\n 国朝出震乘乾，肇基草昧。天聪已前，钧衡帷幄，悉任懿亲，异姓儒臣，但令给事文馆。天聪十年，始改文馆为内三院：曰内国史院，曰内秘书院，曰内宏文院，均设大学士一人，各有职业（内国史院掌记注诏令，撰拟表章；内秘书院掌撰外国往来书状及敕谕祭文之属；内宏文院掌注释历代行事善恶，劝讲御前，并教皇子诸王）。顺治二年，三院结衔，内字下各加翰林二字，盖初以翰林官分隶，定为正二品衙门也。十五年，改内三院为内阁，其大学士俱加殿阁衔。十八年，仍改从旧制。康熙九年，复改为内阁。然自世祖入关定鼎，即议满、汉大学士六员，辽沈旧人，胜朝遗，比肩叠踵，同掌丝纶。所谓恢廓大度，立贤无方者，非与。厥后康熙朝，率用大学士四员；雍正间多至六员，复增置协办大学士二员。乾隆十三年，始定制满、汉大学士各二员，遇岁时庆节、朝会侍班，汉大学士位在满大学士下。自合肥伯相系文华殿衔（定例：大学士补授后，请旨兼殿阁及六部尚书衔。殿阁名凡六，曰中和殿、保和殿、文华殿、武英殿、文渊阁、东阁。盖旧制殿四、阁二；乾隆十三年，省中和殿衔，增体仁阁衔，为殿阁名各三云），而宝相国班列转居其右（宝时系武英殿衔），朝廷倚毗使相，优礼勋臣，真高出唐宋万万（按：唐自肃宗后，中书令多以功臣居之，如郭子仪、仆固怀恩、朱Г、李晟、韩宏辈，皆大敕系衔，而下书使字，见洪迈《容斋随笔》。宋制：参政砖位在宰相后，自寇莱公参知政事，乃与宰相轮日知印正衙押班，其砖位遂与中书门下一班，书敕齐列衔，街衢并马，见江少虞《宋朝事实类苑》）。闻者忭舞，受者当若何战兢耶？ \\n ◎顺天府之知愧堂 \\n 顺天府府尹，即古京兆尹之遗。我朝三品官印皆用铜，顺天府尹独用银印。雍正元年，特简大臣兼理府事，较之部院堂上官尤清要也。蔚州魏敏果公象枢尹京兆时，尝自署一额，书“我愧包公”四字。自后秦小岘瀛，遂于署之听事榜曰“知愧堂”，又撰《知愧堂记》，引敏果事自励，而吴嵩梁为之书后。吾师太和张先生卿作尹，余每谒见。魏额秦记，岁久不存，而“知愧堂”匾及曾中丞望颜所重书之《知愧堂记》，犹及睹云。 \\n ◎上书房 \\n 上书房没于雍正朝，凡诸皇子暨近支王公及岁读书，必特简翰林官使授读。耆儒教胄，龙种传经，古元子入学遗法也。世称上斋曰“三天”，盖由从前列圣每岁驻跸澄怀园，诸王公即读书园庐，其地为殿三层，皆有世宗皇帝御书匾额。前日“前垂天贶”（按：一作“先天不违”），谓之前天；中曰“中天景物”（按：“一作“中天立极”），谓之中天；后曰“后天不老”，谓之后天，统谓之“三天”。自淀园被毁，昔日天潢授简之区，邹枚橐笔之舍，瑶瓦芝楣，鞠为茂草。近者，词臣入直大内，询以“三天”之旧称，盖几几乎不知缘始矣。 \\n ◎荷戈纪程（莎车行记） \\n 道光二十二年西夷和议成，林文忠公则徐滴戍伊犁，躬历库车、阿克苏等城，纵横三万余里，在道著《荷戈纪程》。咸丰元年，倭文端公仁出为叶尔羌帮办大臣，在道著《莎车行记》。文忠在西域，创兴水利，开田至数十万余亩，至今利赖。文端至叶尔羌未久，复上书言事甚切，天子以为封疆大臣宜留心边要，朝廷事非所宜言。逾年，即得过解任。二公当万里投荒，漂摇失职之际，君国如此。至今读其所著书，于山川厄塞，贤豪遗迹，与大风土谣俗，民生疾苦，凡所目击，悉笔于书，古谊忠肝，跃然纸上。 \\n ◎本朝谏臣 \\n 国朝谏臣，首数彭鹏、郭，至孙文定公嘉淦以“自是”箴高宗，袁铣以“寡欲”规宣庙，昌言主德，风棱卓然，盖古之遗直矣。以余所闻，嘉道之间，苏廷魁、陈庆镛、朱琦为谏垣三直，又合吾浙金应麟，世称四虎。稍后，王侍郎茂荫、袁端敏甲三为言官时，亦复侃侃论列，不避权要。端敏至劾及某郡王暨侍郎书元，虽文宗亦以为太甚，非所宜言，然犹抵某郡王以罚。同治一朝，张盛藻论同文馆，边宝泉参李伯相进瑞麦，及游、沈二君谏停园工诸疏，皆剀切可涌。主圣臣直，亦遭其时然也。 \\n ◎文宗纳言 \\n 本朝列圣初元，靡不下诏求言，虚己容纳。道光三十年文宗即阼，曾文正、吕文节贤基方为侍郎，倭文端、张文毅芾方为大理卿，尤能言国家大体，特蒙褒答。同治之初，时事日艰，凡廷臣抗疏论兵，两宫皇太后辄下诸大帅，备行间采用。即疏逖如贵州诸生黎庶昌、江苏监生周同谷，条陈时事，谕旨亦称其不为无见，令疆臣酌筹办理。庶昌并蒙恩以知县用，发曾营差遣。狂言圣择，葑菲无遗，宝中兴，实资群策。 \\n ◎王文恪公尸谏 \\n 蒲城王文恪公鼎，为宣宗朝名宰相。长户部十年，综核出入，人莫能欺。管刑部多所平反，先后谳狱九省，理重案三十余起。弹劾大吏，不少瞻徇。勘两淮盐务，奏上节浮费、革根窝等八条，并请裁盐政，由总督兼辖，淮纲为之一振。道光二十二年河决开封，公奉命往治，驻工六阅月，糜帑少而成功速，皖、豫之民，至今德之。还朝，值西夷和议初成，公侃侃力争，忤枢相穆彰阿。公退，草疏置之怀，闭阁自缢，冀以尸谏回天听也。时军机章京领班陈孚恩，方党穆相，就公家灭其疏，别撰遗折，以暴疾闻。设当时竟以公疏上，穆相之斥罢，岂待咸丰初年。蕞尔岛夷，知天朝有人，或不至骄横如此。吁！朋奸害正，摧我屏藩；沧海鲸波，滔滔靡底。圣君贤相之灵，当亦在天赍恨矣。（余初入京，闻老辈言是事，犹以为未确，不敢遽笔也。嗣见冯中允桂芬《显志堂集》有公墓铭，称公自河上还，养疴园邸，行愈矣，卒以不起。词意隐约，殆公后人讳言之。朱侍御琦记公事，亦言一夕暴卒。顷见孙方伯衣言所撰《张文毅芾神道碑铭》，首云：“子丑之间，海鲸波山，有臣一个，奋回其澜。”又云：“＜各页＞＜各页＞蒲城，深颦太息，闭阁苹奏，忠奸别白。疏成在怀，遂缳以绝，或匿不闻，闻以暴疾。”则情事昭然矣。文毅与文恪同乡，故铭辞借为缘起，古文家原有此例。） \\n ◎曾文正公知人 \\n 近世士大夫多称曾文正公能知人，非妄语也。江忠烈公忠源，初谒公于京邸，既别去，公目送之，曰：“此人必名天下，然当以节烈死。”时天下方无事，众讶其言之不伦。后十余年，忠烈果自领偏师，战功甚伟，嗣殉难庐州。公东征时，沪上乞师，公奏请以今相国合肥李公赴沪，而以参将程忠烈公学启从。临发，公送之登舟，拊忠烈背曰：“江南人誉张国梁不去口，君去，亦一国梁也。行闻君克苏州矣，勉之！”李公至沪，由下游进兵，自青浦、昆山转战至江苏行省，拔名城、殪大憝，虽尝借助英法兵，而西人独推忠烈功为淮军诸将最，其声威殊不出张忠武下。嗣克嘉兴，先登，中枪仆地，卒不救。其以死勤事，亦与忠武同。盖升平之际，物色人才，危急之秋，激昂忠义，精神所感，诚至明生。文正儒臣，岂有相人术哉？呜呼！洵天人矣。 \\n ◎潘文恭公相业 \\n 吴县潘文恭公以大学士领政府，相宣宗垂二十年，中外不甚称其相业。近人李元度撰《国朝先正事略》，至于叙仕宦、述恩荣，详列世系、子女、生卒，而无一言及其居官。余近观公同乡冯桂芬所为公墓志铭，称公视学€南，革新生红案银，在江西绝替考之弊。时担匪、边钱会匪踪迹出没无已，公密疏以闻。在浙江，值海寇蔡牵、黄葵之乱，亦如之。总户部最久，黑龙江将军请增都尔博特六屯，公议地当游牧，开垦非利也，不可许。言官奏山东盐课请归地丁，公议山东场灶半毗连淮境，一归地丁，听民自运自销，官私漫无稽核，必为两淮引课之累，寝其奏。康祺又闻：公大考升官时，和珅方执政，屡招公，公不往。文宗登极，诏举人才，公疏荐林文忠公、姚廉访莹、邵员外懿辰、冯中允桂芬，皆表表人望也。公之事业，虽不知视古名相何如，亦足愧后之模棱伴食、坏国是于无形者。 \\n ◎潘文恭公福祉 \\n 本朝耆臣生加太傅者五人，重宴琼林者八人，状元作宰相者八人，惟潘文恭公兼之。又大拜不阶协办，枢廷不始学习，皆异数也。富贵寿考，子孙继武，公之福祉，三百年一人已。 \\n ◎炮墩御夷 \\n 道光朝，英夷横海上，师船游弋闽浙诸洋面，宣宗命都御史祁｛宀隽｝藻、大理寺少卿黄爵滋，驰往福建阅海口。祁、黄会奏：控海口莫如以炮墩易炮台，法以囊沙为墩，以小渔舟层叠沙囊之外，以两船首尾夹缝为炮洞；贼炮不能洞我沙，而我兵隐墩内，可于船罅击贼。于是福建厦门为炮墩，贼果不能近。今西夷虽创设轮船，势迅锐不可抵御，然于潮落之时，沙浅之地，此法犹可行也。讲海防者，不可不知。"}
{"章节": "●卷二", "正文": "●卷二 \\n  \\n  \\n ◎全谢山不得与鸿博试 \\n 幼时读吾乡全谢山先生祖望《鲒崎亭集》，知先生举乾隆丙辰博学鸿词，有之者，谓曾入翰林，不得与试。后考《鹤征录》等书，丙辰征士二百六十七人，早官翰林者，不一而足。即钦取一二等中，诸锦、周长发、程恂，皆庶吉士，补试之张汉且检讨，而正试一等第四之于振，且雍正元年状元，授职修撰者也，何独于先生而尼之。后阅馆选录，始知诸锦诸人已改他官，不在文学侍从之列，故得观光大典。时诸已改教授，于改行人，周改教谕，程改员外郎，张改知府，已去官。先生适丙辰通籍，试鸿博时，正新为词臣。摈不与试，其意则私，而其论则公也。 \\n ◎军机处行走 \\n 乾隆朝，大臣入军机者，亦曰军机处行走。今则章京曰军机处行走，大臣曰军机大臣上行走。其初入者，加学习二字。傅文忠公恒，乾隆八年由户部侍郎预政府，当时诏旨尚曰军机处行走也。又乾隆已前，别有议政处行走。文忠于十二年擢户部尚书、议政处行走。嘉庆十六年，卢文肃公荫溥时为光禄寺少卿，特旨令在军机大臣上学习行走。以五品卿超拜大枢，前此未有也。 \\n ◎赐紫禁城骑马 \\n 本朝优礼耆臣，有赐紫禁城骑马之制。受赐诸臣，多用二人舁小椅乘之，非皆骑马趋朝也。余初入东华门时，问之老辈，或曰：“禁卫森严，恐牲畜无知，冲突仪仗。”余颇疑之。后读乾隆五十五年上谕曰：“内外文武大臣，特恩赏在紫禁城骑马，用资代步。但年老足疾之人，上马亦觉艰难，嗣后已经赏马之大臣，因有疾艰于步履者，仍加恩准令乘坐椅，旁缚短木，用两人舁行入直。”始知此制之由来。按《麈史》称：唐宰相皆乘马，五代始用檐子，宋时惟文潞公年高、司马温公以病，乃许乘檐子（檐子，即肩舆）。可知膺此异数，一朝仅有二人。以视我朝，凡卿贰已上，年及六十，洎在外曾著战功者，什九拜朝马之赏。即此一端，亦可见圣朝之宽大矣。又按《左传》称：公叔文子老矣，辇而如公。盖以人挽舆，尤觉安适也。此则如今制之赏紫禁城乘轿，尤为养老尊贤之旷典。 \\n ◎与特科之难 \\n 康熙己未，以鸿博科入词苑者，江南二十六人，浙江十三人，顺天、直隶六人，江西二人，山东、河南、陕西各一人。乾隆丙辰再举是科，浙江取一七人，江南六人，LU东、江西各一人。丁巳补试，江南、浙江、福建、€南各用一人。辛未保举经学授官者，江南三人，山西一人。前后三举特科，湖南、湖北、广东、广西、四川、贵州、甘肃及满洲、蒙古，皆无一人预旷典受殊恩者。 \\n ◎深宫祈雪 \\n 今年山西亢旱，赤地千里，畿辅及山东、河南、陕西诸省，亦复累月不雨，二麦歉收。朝廷轸念灾黎，蠲正供，截漕粮，发社仓，运南米，户部拨帑，直省开捐，起乡官办赈，湛恩汪涉，为史策所罕书。京师入冬得雪，十一月某日，闻枢臣召对，两宫面有泣容。次日，果大雪。顷腊月已来，上三次祈雪，仍未渥霈祥。侧闻宫中圣人，又复减膳持斋，对天涕泣。未三日，果又滕六效命矣。诚存为物，康降自天，感应之机，信如影响。感悚欢跃，谨敬书此，时光绪三年十二月二十有八日也。 \\n ◎开捐之始 \\n 康熙初年，戡定三藩，发帑行师，度支不继，廷臣请开事例捐输，此本朝开捐之始也。然开例三载，所入仅二百万有余，捐纳知县至五百余人。始则缺多易得，后见非数年不能选授，亦复观望徘徊。经左都御史宋德宜奏称，限期停止，下所司议行。康祺按：开国人心未定，滇、黔诸省，新入版图，故捐输止有此数。比年捐款号极疲，岁入尚二百余万。然考乾隆间旧例，只准报捐封典虚衔，每岁总在五百万左右，可见民间之宝贵名器，视朝廷为转移。捐例愈广，功名愈轻；捐数愈廉，输纳愈寡。有心国计者，虽未能尽革敝政，盍亦仿乾隆时成例，试行一二年乎？ \\n ◎文勤公奏免广东厨房米宫眷米 \\n 粤东广州府属之番禺、花县，肇庆府属之阳春县，征收民米，向有厨房米、宫眷米名色。米必细长洁白，方准收纳。计米万二千余石。此项嘉谷，产少价昂，民以为大累。盖事起于前明故藩，至本朝为旗营武职俸米。乾隆间，两广总督文勤公觉罗鹤年，始奏禁之。夫天下之大，庶政之繁，历代相因，岂无一二秕政，今之从政，盍皆如文勤用心哉？ \\n ◎汤文端左文襄为诸生时留心人才 \\n 昔读武进张皋文编修《茗柯文》书左仲甫事，有曰：“余同年友仁和汤吉士金钊（按，汤文端公，萧山人，此误），告余曰，往岁北来，道凤、颍间，往往询其民人谣俗，有刑狱不当、赋役无节者。民曰：非霍丘左爷来，谁与办之。有风俗乖忤，水旱冤抑者，又曰：非霍丘左爷来，吾属不安枕矣”云云。又见今大学士左公宗棠请饬史馆为桂超万立传疏曰：“道光十七年，臣宗棠会试北上，道出栾城，偶游城市，见知县桂所张示谕，劝民耕种，并示以种植木棉、薯芋之宜，以及备荒之策，甚为详备。询之居民，皆言令之爱民，出于至诚，其洁清自矢，为从前清官所未有，心窃异之”云云。霍丘、栾城之循卓，不待复言。而汤、左二公当骑驴觅举，手无寸柄之时，驿路偶经，即留意人才如此；儒臣识量，名相襟期，肇于此矣。康祺同治甲子应京兆试，丁卯上计车二次，皆假道江淮、齐鲁间，亦尝询访谣俗，周览山川脉络、城郭险要，于近年诸将平定粤逆、捻逆，屯兵战守遗迹，舟车所届，莫不目察而心识之。虽驺卒縆郎，亦终日与语无倦。自问少年志尚，颇不犹人，奈仕宦蹉跎，家难叠遘，至于壮心颓挫。但求服末路之盐车，定雕虫之故业，言念萧山、湘阴二公，虽愿执鞭，无能为役已。揽镜呜咽，劳者自歌，旅邸霜宵，怅然纪此。时光绪四年立春前一日也。 \\n ◎孙文定公奏请国子监立经义治事斋 \\n 孙文定公嘉淦管理国子监时，条奏太学事宜，令诸生于时艺外，各明一经、治一事，仿宋胡瑗立经义治事斋例，俾为有用之学。部议从之。比年康祺门下士有司教六堂者，询其斋规，则仍课时文外，无所事事也。今日之祭酒、司业，本以试帖、楷法得之，文定旧法，宜乎日弛矣。康祺谬谓，各省府州县书院，若朝廷更定条规，院长宜延聘，不宜推荐，论品学，不论科名。训迪诸生，一本安定成法。三年学成，省书院择其成材者，申送二十名，贡监一例；府书院各五六名，县书院各一二名，上之本省布政司、学政，达其名于国学，名之曰高材生。每乡试，标异其试卷，直达主司，不必复经房考阅荐。学政岁、科试，亦申送若干名，即试文平常者，亦附一等末。乡试解额吸取中拔贡、优贡，岁、科二试一等，必于是取十之五焉，有多无少。院长有不公不明者，地方官详布政司、学政，别延一人。所上册中诸生，试之不符，主司学政奏更之（院长多聘老成宿望，亦必无是事）。诸生名已达部，有改行失德者，院长告之当道除名。已中式及老病物故，并废疾不能应试者，别补之。或各省各府别设一书院，课举人；其会试亦照乡试例，名册上礼部。如是，而天下人才有不日上、务为有用之学者，吾不信也。 \\n ◎裴宗锡疏请直隶栽橡树饲蚕 \\n 乾隆二十八年，直隶按察使裴宗锡疏言：“古北口外山场，产菠萝树，土人俱伐作薪，不谙养蚕。此树本名橡树，入土即生，三四年后，叶可饲蚕。臣前在济东，饬属遍栽，颇有成效。今以之供薪，殊觉可惜。请照东省法，劝民广栽试养。”谕交直隶总督方观承实力妥办（又按，程侍郎《恩泽集》，记橡树饲蚕法甚详）。 \\n ◎沈端恪公恩遇 \\n 钱塘沈端恪公近思，康熙朝通籍，官河南临颍知县，膺卓荐，迁广西同知，旋以病归。经浙江巡抚奏乞破格擢用，雍正元年，特用吏部文选司郎中，恩加二级，赐第一区，帑金四百两。二年，即擢吏部右侍郎，赐诗有“操比寒潭洁，心同皎月明”之句。以在籍绅士，而被巡抚之荐；以告病同知，而特用京员；以五品司官，而赐第赐帑；以本部郎中，一年而即擢堂官，皆自来未有之旷典。夫公之清廉忠谨，固足当之，而我世宗任贤勿贰，破格甄劝若此，想一时百寮仰望，莫不感泣奋兴矣。今循例迁除，且似河清之难俟，因循泄沓，弊实由兹，经国者盍思变计乎？ \\n ◎翰林院掌院学士 \\n 故事：翰林院掌院学士为专缺。康熙五十六年正月，左都御史及掌院皆缺员，吏部两疏入奏，上曰：是当以不畏人、学问优者兼任之，遂特命徐元梦为左都御史兼掌院学士。 \\n ◎更定先贤配享位次 \\n 康熙朝，以朱子昌明圣学，有益斯文，命礼臣升跻神位于十哲之次。乾隆二年，徐文定公元梦奏请以有子升堂配享；且以宰我、冉求，一因短丧有不仁之责，一因聚敛有非徒之斥，谓宜移祀两庑。其旧在两庑之南宫适、宓不齐，俱以君子见称于孔子，亦宜并予升配。疏下大学士、九卿议，以有子升配子夏之下，移祀朱子于子张之下，余悉仍旧。 \\n ◎耗羡归公 \\n 雍正间，耗羡归公，定直省各官养廉，由世宗之独申睿断，因时制宜，而其端则发于山西巡抚诺岷、布政司高成龄。盖先是州县征收火耗，借资日用；上司所需，取给州县，不无贪吏借口上司容隐之弊。雍正二年，诺岷请将山西一年所得耗银，提解司库，除抵补无著亏空外，分给各官养廉；而成龄复请仿山西例，通行直省。上以剔除弊窦，必更定良法，耗羡必宜归公，养廉须有定额，诏总理王大臣、九卿会议。会各省皆望风奏请，议遂定，使嗣后为民牧者，恪守成规，不于耗羡外更加耗羡。诺岷与成龄，洵一言利溥矣。 \\n ◎主事学习行走期满分三等引见 \\n 国初，每科进士，除选庶吉士外，分派各部，以主事学习行走。三年期满，始以部属、知县分别录用。乾隆元年，经侍郎励宗万奏请，嗣后学习期满人员，令该堂官出具考语，分三等引见：一等补主事，二等即用知县，三等补国子监助教、监丞及司经局正字等缺。又前因礼部事简，停止分派学习主事，至是，宗万请仍照旧例，与五部一体签派，下部议行。 \\n ◎择词臣入备顾问 \\n 康熙十二年，上命择词臣醇谨有学者，入侍左右，备顾问。张文端公英时以编修充讲官，首被是选。十六年始立南书房，特迁公侍讲学士，使领其事。 \\n ◎王文简公不徒诗学著名 \\n 王文简公士祯，才地渊雅，其诗学为本朝开山（梅村、芝麓，究是明臣，虞山更不足论矣），世几以文人目之。康祺案：公为祭酒时，请复文庙为大祀，定笾豆乐舞之制；又请厘正从祀诸贤、诸儒名号位次，著之《大清会典》，以垂永久；又请补祀汉儒田何，复祀郑康成，并以宋儒尹享、何基，明儒曹端、章懋、蔡清、吕冉、罗洪先、吕坤从祀。又以太学所藏《十三经注疏》、《二十一史》版漫漶残缺，请鸠工修补；并请将前明南监经史版，令江南学臣收藏儒学尊经阁中，以嘉惠来学。公生平梯接儒流，振兴文学，以名教为己任，培元气于无形，不特雕章句与骚人墨客争长也。乾、道而还，仪征太傅、山制军，差足继公余韵，今则风流阒寂六十年矣。 \\n ◎花翎郑重 \\n 康熙间，福建提督施琅，平定台湾功第一，诏封琅靖海侯，世袭罔替。琅疏辞侯爵，恳照前此在内大臣之列，赐戴花翎。部臣议：在外将军、提督，无给翎例。圣祖特旨赐戴。以开疆海外，削平僭伪之元勋，赏翎弗及；以泽延后世、巍巍五等之崇封，愿易一翎，而格于廷议，当时之重花翎如此。 \\n ◎赐郑克爽公衔 \\n 闽海之平，王师已由澎湖入鹿耳，直抵台湾。郑克爽党羽携贰，险要尽失，始率届发迎降。当时犹诏授克爽公衔，其大将刘国轩、冯锡范伯衔，俱隶上三旗，开国之宽大如此。 \\n ◎开捐免保举例 \\n 康熙三十年，户部以大兵征噶尔丹，军用浩繁，奏行输运粮草，准作贡监，并开捐免保举例。陆清献公时为御史，奏谓：“督抚举人，必曰清廉，方为合例，若保举可捐，是清廉可捐而得也。”公又疏称：“捐纳一途，贤愚错杂，惟恃保举以防其弊，不敢谓保举尽公，犹愈于竟不保举”云云。下九卿议，并言事例已行，不必更张。今军功、捐纳两途，到省一年，由督抚察看才具，出具考语，即当时保举遗意。 \\n ◎赐爵 \\n 海澄公黄梧，本郑成功将，顺治十三年归顺。其子芳度，康熙间拒耿逆之招，困守漳州，城陷殉难。事闻，赠王爵，谥忠勇。陕西提督王进宝，以平吴逆功，授三等子，赐彤弓骏马，卒谥忠勇。乾隆三十二年，诏三等子爵世袭罔替。同时赵良栋授一等子爵，卒谥襄忠；乾隆间，诏一等子爵世袭罔替。 \\n ◎总督封将军 \\n 康熙十八年，云贵总督蔡毓荣封绥远将军，赐敕总统绿旗兵，异数也。 \\n ◎世宗崇奖忠节 \\n 兵部侍郎凌如焕，督学湖北时，以明臣杨涟玄孙可镜充拔贡。可镜赴朝考，以文理荒谬议革，并议如焕降一级调用。世宗特谕云：“杨涟父子，两世忠义，其子孙虽文艺不工，亦当格外造就。杨可镜准作选拔，赴国子监肄业，仍著礼部带领引见。凌如焕免其降级。”世宗之崇奖忠节，洵无微不至矣。 \\n ◎刑部羁系人犯章程 \\n 令甲：凡羁系刑部人犯，秋审结案者，归北监；现审未结者，羁南所。结案之犯，每月初二、十六两日，许家属入视。家人在监者，每日准出入买办。案情未定者，概不许出入，以杜传信串供之弊也。 \\n ◎江苏分两布政使 \\n 乾隆二十五年，上以江苏钱谷殷繁，令增设布政司分理。尹继善等奏请：分江宁、淮南、扬州、徐州、通州、海州为一布政使，驻江宁；苏州、松江、常州、镇江、太仓州为一布政使，驻苏州；而安徽布政使移驻安庆。 \\n ◎拟举行三老五更礼 \\n 乾隆三年，上将视学，拟举行三老五更礼。大学士张廷玉奏：以典礼隆重，名实难副，恐几微未称，不惬观听，请停止。 \\n ◎朱文端遗疏请永杜加赋之议 \\n 中外大臣遗疏，多子孙、宾客为之，即力疾手定、弥留口占者，亦叙述恩遇、泛论治体者居多。独朱文端公轼疏云：“万事根本君心，而用人理财，尤宜郑重。君子小人，公私邪正，判于几微，在审察其心迹而进退之。至若国家经费，本自有余，异日倘有言利之臣，倡为加赋之议者，伏祈圣仁乾断，永斥浮言，实四海苍生之福”云云。忠君爱国之忱，至死，可谓大臣矣。 \\n ◎封赠之典 \\n 旧例，凡封赠之典，四品以下文官，只准将本身妻室封典移封父母；八品以下，例封本身，不及妻室，是以封不及父母。雍正二年，从吏部尚书朱轼之请，四品下始准移封祖父母；八九品官准封父母，不封本身妻室。又教授、学正、教谕、训导，向无封典；至是，教授照知县，学正、教谕照县丞，训导照主簿，一体准封。并继母、生母，与嫡母俱封，皆文端奏准。 \\n ◎本朝西江理学 \\n 本朝西江理学，皆承南丰谢文氵存约斋之绪余。约斋明季诸生，蚤喜阳明、龙溪之学，四十后，读罗整庵《困知记》，始奉张、程诸子为宗。开门授徒，从学百辈，若封浚、黄熙、甘京、危龙光、曾曰都、汤其仁，世所称程山六子也。浚好为人排难解纷，秩秩有次序，魏叔子称为笃行有道君子。熙始与约斋友，后折节师事之，进退维谨，不以为劳。顺治十五年进士，当谒选，乞养归京。少豪放，慕陈同甫之为人，讲求有用之学，尝区画田赋上下，上之有司。贼起，潜身走山砦，习其险易，陈策于大吏请剿之。晚为童子师自给，编《家礼酌宜》若干卷。龙光善事继母，以吕氏乡约化其里人；人曰：今之子路也。曰都家贫，卖豆腐自给，其学务实体诸己，因号体斋。刺取经史及语录与人之笃行谊、关风化者，为《有用录》百余卷。其仁居家有法，每朔望聚子弟，训以先正格言，见孤寡必恤之。浚、其仁以明经贡于乡，龙光、曰都皆诸生。宁都魏禧曰：曰都毅而能介，其仁和而有守，京、龙光坦中而好义，熙虚己而挚；此五君子者，性情行己不同，而孝友于家、廉于财，不苟且于言行，学古贤者之学而歉然以为弗及，则无弗同也。程山门人，尚有傅与、李萼林、邵浚明，亦笃学力行，不愧宗派。 \\n ◎怡贤亲王奏营田事例 \\n 怡贤亲王总理水利营田时，与大学士朱文端公汇奏营田事例四条：一、自营己田者，照顷亩多寡，予九品以上、五品以下顶带。一、效力者，酌量工程难易，顷亩多寡，分别录用。一、降革人员效力者，准开复。一、流徒以下人犯效力，准减等。从之，惜全功未竟。当世大政，莫亟于是。 \\n ◎大考升降之例 \\n 国家故事：大考翰詹，惟一等及二等前数名得迁擢，稍后或被文绮之赐。中、赞以上列三等末，率改官降黜，编、检夺俸。至四等则无不降斥者。乾隆戊辰大考，诸城窦总宪光鼐，时官编修，名列四等；上夙知公，特迁为右中允，异典也。公古文学昌黎，时文夭矫，成一家言，居官亦鲠直清介，为时名臣。甚矣高宗皇帝之知人也。 \\n ◎李文贞公夺情 \\n 李文贞公光地督学顺天时，闻母丧，谕令在任守制。经御史沈恺曾、杨敬儒交章论劾，给事中彭鹏以十不可留争之。世以文贞理学名儒，宜痛哭力辞，不应仅请给假九月，并有讹传文贞自请夺情者。康祺按：夺情实出上意，惟考文贞丁父忧时，以与平闽乱功，诏授学士，令其眼满赴京。公疏言：在制未终，身犹凶人，不敢服命服以拜朝命。夫在籍超迁，并未强之视事，所谓服命服者，不过谢恩之一时，公犹以为不可，岂现任学政，可衰麻临事耶？感激殊恩，亟于报效，功名之际，如公犹不克自持，危矣哉！ \\n ◎举优生 \\n 世祖时，诏天下选诸生文行兼优者，与乡试副榜、贡生，咸入国子监肄业。康熙元年，给事中晏楚澜奏停乡试副榜，而优生亦久不复举。自徐元文为国子祭酒，始疏请学政间岁一举优生，乡试仍取副榜，俾辟雍多经明行修之士。时康熙九年也，至今著为令。 \\n ◎知州改授编修 \\n 张文贞公子逸少，由庶吉士改知县，迁秦州知州，因公奏清，得旨授翰林院编修。文贞卒，特升逸少为侍讲学士，以文贞仅一子也。 \\n ◎知县擢升臬司 \\n 康熙间，无锡知县吴兴祚，以漕督帅颜保保荐，特擢福建臬司。 \\n ◎知县行取 \\n 国初以知县俸满行取，即得考选科道。康熙四十一年，御史黄秉中疏言：“科道官由满洲、汉军升补者，大抵积俸二十余年。汉人一为知县，三年即选科道，殊觉太骤。请嗣后行取知县，先以六部主事用，俟练习有年，始许考选。”下九卿议行。 \\n ◎俄罗斯踞雅克萨城 \\n 俄罗斯人来边境者，国初呼为罗刹。康熙二十四年，踞雅克萨城，上命副都统公彭春往讨。师薄雅克萨，遣人以书谕降，不从，军其城南，集战船于城东，城下三面积柴，为焚城状。城中大惊，其酋额里克舍穷蹙乞降，乃宣恩谕宥其罪。额里克舍引六百余人稽颡谢，即徙去。时彭春奏：陆行自兴安岭以往，林木丛杂，途径窄隘，冬雪之时，沙结冰坚，夏雨泥深淤阻，惟轻装可行。水程自雅克萨还至爱罅城，于黑龙江顺流行舟，仅须半月，两岸可纤挽。若逆流行舟，须三月，较陆倍期，而于运粮炮为便。时尝建木城于黑龙江呼玛尔，调兵千五百往驻，造舟运炮。又选福建投诚善用藤牌兵四百人助剿。当此泰山压卵，北海浇荧，蠢兹岛夷，一鼓可下。且使慑彼降人，命为乡导，即犁庭扫穴何难。而我圣祖犹宣谕诸将，谓中国兵马精强，器械坚利，罗刹势不能敌，归诚时勿杀一人，俾还故土。祖宗朝义征仁育，怀柔远裔至此。他日出使虏廷者，称述旧典，或犹足壮我威棱，感动异类也。详见国史彭春传，时务所关，特录于此。 \\n ◎孙渊如洪稚存气节 \\n 阳湖孙渊如先生星衍、洪稚存先生亮吉，角订交，并负才望，世称孙洪。乾隆丁未、庚戌两科，皆以一甲进士授编修（孙丁未科第二，洪庚戌科第二）。孙散馆厉志赋，用《史记》“［C155］々如畏”语，和珅指为别字，抑置二等。盖和方当国，朝官多趋走其门，先生独不往来，和衔之，故有是举。顾旧例鼎甲散部，可奏请留馆，即改官亦可得员外郎。时和掌院事，欲先生面谒，先生卒不往，毅然曰：“天子命，何官不可为？某男子，不受人惠也。”卒以主事分刑部，出为兖沂曹济道，权臬事，告归。洪留馆后，一视黔学，以言事谪戍伊犁。逾年，特诏放还。夫际乾嘉全盛之时，卓卓如两先生者，幸捷巍科，犹不能久于馆职，岂天上玉堂，果不许文人厕足与。然而两先生文章经术，衣被士林，其出而服官，一则力避权门，一则昌言主德，清操亮节，体用兼赅。彼拾许、郑唾余，窃班、扬貌似，通儒自命，气节靡然者，岂能望其肩背哉？ \\n ◎方恪敏公不纳故友孙女为妾 \\n 方恪敏公观承、子襄勤公维甸，两世为尚书、直隶总督，皆有名绩。恪敏五十未有子，抚浙时，使人于江宁买一女子，公女兄弟送至杭州，将筮日纳室中矣。公至女兄弟所，见诗册，有故友名，询之，知此女携其祖父作也。公曰：“吾少时与此君联诗社，安得纳其孙女乎？”还其家，助资嫁之。公年六十一矣，吴太夫人旋生子，即襄勤也。 \\n ◎兄弟同官阁学 \\n 桐城张晴岚镜壑、寿雪兄弟，皆曾官阁学，寿雪有纪恩诗。 \\n ◎秘阁曝书 \\n 秘阁曝书，以每年三月六日，自康熙壬寅始也。 \\n ◎五凤齐飞 \\n 嘉庆己未考试教习，凡分教宗学者，多入翰林，如刘榜眼彬士、邹探花家燮、杜编修咢、史编修谱、杨编修怿曾是也。杜、杨诸公，后皆至显秩，在当时已有五凤齐飞之目。"}
{"章节": "●卷三", "正文": "●卷三 \\n  \\n  \\n ◎翁文端祀灶诗 \\n 翁文端公年二十四时，犹一贫诸生也。其祀灶诗有云：“微禄但能邀主簿，浊醪何惜请比邻。”士当困厄无聊，易作短气语，当公为此诗，岂自料两朝宰相，再世帝师，三子公卿，四世翰苑，功名福泽为本朝希有人物哉？ \\n ◎顺天乡试正考官以前科状元充当 \\n 国朝承前明旧例，顺天乡试正考官，多以前一科一甲一名充之。康熙初年，几若定制。如壬子则以庚戌状元蔡启亻尊主考，乙卯则以癸丑状元韩主考，丁巳则以丙辰状元彭定求主考，辛酉则又以己未状元归允肃主考。一时奔走声气者，遂先期辐凑于其门，场屋中多幸进者。自归宫詹入闱，撰文自誓，关节不通，榜发，下第者哗然，冀兴大狱。时魏敏果公象枢为大司寇，以朝端硕望，步行随一仆，携红褐垫，至宫詹所居宅外，行四拜礼，曰：“我为国家庆得人也。”复赋诗纪事，遍示朝列。外议始息，（朱竹检讨典江南试回，敏果亦朝服造门再拜，谓检讨曰：“非拜君也，庆朝使之得人也。”）然自后北闱试事，不复令新殿撰持衡，遂改三百余年之旧制矣。 \\n ◎讲幄得人 \\n 归宫詹立朝清谨，通籍后，年迁岁擢，皆由特简。时汤文正公擢外台讲官，缺人掌院，以宫詹短视不开列。圣祖于袖中出片纸示诸大臣曰：“此人何如，朕以为继汤斌后，无逾此者。”诸大臣俱拜庆讲幄得人。 \\n ◎归宫詹等闱中誓神文 \\n 归宫詹入闱誓神文略云：“某等素著清贫，谬叨荣遇，期为朝廷遴选真材，不为身家营谋私窟。期诸同事，各矢此心。倘或为利营私，徇情欺主，明正国法，幽服冥诛。甘受妻孥戮辱之惨，必膺子孙灭绝之报。”按朱竹检讨典试江南，渡江告江神文曰：“如其寸衷有昧，徇人贿托，废弃真才，神灵有知，允当罚殛。”又入贡院誓神文曰：“如或心存暧昧，遏抑真才，徇一人之情面，受一言之贿托，通一字之关节，神夺其算，鬼褫其魄，五刑备其体，三木囊其头，刀斧分其尸，乌鸢攫其肉”云云。前辈巨公，衡才公正如此。 \\n ◎蒋清容感激知遇 \\n 铅山蒋清容太史，自以弱冠受金桧门尚书德瑛之知，才誉大起，乾隆丁丑通籍，再出尚书门下，终身感激知遇，言必称师。晚年命工绘像，岁修春兰秋菊之荐，命子孙世世祀于书室。尚书尝云：“平生知已三人，句山、香树、箨石而已。”太史偶至其家，展拜遗像，见句山太仆、箨石侍郎皆有题句，而香树独阙。遂渡重江谒钱太傅于里第，索题帧上，归之尚书后人。太史敦尚风义，气节嶙峋，此其一端也。 \\n ◎孙文靖疏荐陶文毅 \\n 陶文毅公丰裁峻整，好议论人物，惟恐不尽，虽廷对亦然。开藩皖中，循例觐圣，论某官溺职状，至于声色俱厉，须髯翕张。宣宗疑之，密谕孙文靖公尔准，察其为人；时文靖方抚安徽也。文靖密疏荐引，朱批曰：“卿不可为其所愚。”复具疏条列善政，力保其无他，文毅遂获大用。按故湖北巡抚胡文忠公为文毅女婿，今伯相湘阴左公、故陕抚刘中丞蓉，皆文毅幕僚；三公皆由文毅识拔，声望大起。然则文靖一言，顾不与九鼎钧重欤。 \\n ◎孙文靖奉请黄忠端崇祀孔庙 \\n 孙文靖公官闽臬时，适明儒漳浦黄忠端公墓地为豪家侵占，子孙力弱，讼不胜。一夕，天大雷雨，遍山上下皆坟起，成“黄山”字，无虑数千万。豪大惊，叩首还其券。文靖有诗纪之，见《泰云堂诗集》。督闽后，遂以漳浦之理学忠贞，奉请崇祀孔庙，得旨俞允。是举也，固由圣主名臣，表扬潜德，而忠端灵爽，至于三百年后，犹足以感天地而动风雨，神矣哉？ \\n ◎蒋征士书十三经 \\n 金坛蒋征士衡，康熙间以善书称，碑版照耀四裔。五十六岁时，矢志书《十三经》，凡八十余万言，阅十二年讫事。南河河道总督高文定公斌，特疏上呈御览，奉旨镌石，留太学，以墨刻颁行天下，并授衡国子监学正。当衡写经时，以恩贡选英山教谕，又举博学鸿词，皆力辞不赴。山林宿学，一艺专精，终邀睿赏。士生圣朝牢落不偶者，宜自奋已。衡为虎臣修撰超从子，字湘帆，晚年自号江南拙老人。工诗古文，其《书法论》一篇，尤为讲楷法者所宗尚。 \\n ◎难倒彭元瑞 \\n 乾隆朝士，屡于上前称彭文勤博学强记，上思有以难之。值乙未会试，钦命诗题为“灯右观书”四字，诸总裁覆命日，叩请出处。时文勤适侍班，上目视文勤。文勤叩首曰：“臣学问荒陋，亦不知诗题何出。”上笑曰：“是夕朕偶于灯右观书耳。”文勤趋出，上顾侍臣曰：“今日难倒彭元瑞。”（按：或称是科文勤为总裁，非也） \\n ◎沧浪亭五百名贤祠 \\n 苏州沧浪亭为宋苏子美别墅，南宋则韩蕲王居之，岩石玲珑，水木清美，遂为城中名胜之冠。道光戊子，陶文毅公抚吴，重修，举吴中前贤暨自古名流之宦游流寓于斯土者，绘像合祀五百名贤祠。做成之日，招一时贤士大夫退居林下者，创五老会，亦绘像赋诗以张之。五老者：内阁中书潘奕隽，年八十八；掌山东道监察御史吴云，年八十一；山东按察使石韫玉，年七十二；刑部尚书韩葑，年七十一；江苏巡抚陶澍，年五十。公年最少，盖以耆英会电司马温公自况也。兵燹后，寿藤古木，斩刈无存，而楼阁丹青，池荷石笋，一经葺治，犹是承平旧观。余道出吴门，时一过之。 \\n ◎翁婿何须回避 \\n 康熙己未会试，长洲宋文恪公充总裁官，海宁陈文简相国，其女婿也，时方为孝廉，以避嫌不与试（按时回避例尚宽，翁婿舅甥，尚无确须回避之明文）。三月九日，礼部奏回避事，圣祖阅至文简名，指询廷臣，群臣咸以宋某系陈妇翁对。上曰：“翁婿何回避之有？可趣令入试。”时日已亭午，闱中将放饭矣。奉旨，特送举人陈元龙一名入场，然卒以避嫌屏斥。至乙丑，文简始及第，其遭遇实在未达时也。 \\n ◎罗侍郎奏对之敏 \\n 罗侍郎文俊，素短视，寻丈外即茫无所睹。宣宗尝于召见时，笑问：“卿见朕否？”公叩首曰：“天威不违颜咫尺。”时服其奏对之敏。 \\n ◎张船山风节 \\n 船山先生世多以诗人目之。官谏垣时，连上三疏：一劾六部、九卿，一劾外省各督抚，一劾河漕、盐政。尝画一鹰赠人，自题云：“奇鹰瞥然来，身在高树，风劲乍低头，沉思击何处！”凤采如此，诗人也欤哉（按：船山诗，霸才豪气，仍是袁、赵滥觞。格律风骨，均未入古，虽久席盛名，未敢附和）。 \\n ◎金台书院 \\n 京师金台书院，在崇文门外金鱼池上，国初名“首善义学”，乾隆中始称书院，然非前明首善书院也。明首善书院为邹南皋、冯少墟二先生讲学之所，在大时雍坊，宣武门内天主堂，即其故址。今金台书院适奉邹、冯二木主，一时肄业诸生，遂懵然莫识其由来已。 \\n ◎翁方纲精清书 \\n 国朝乾隆已前，凡新进士用馆职，例择年少者十数人学习国书。庶常馆课及次科散馆，皆以清书第甲乙。翁学士方纲散馆时，上以翻绎陶潜《桃花源记》命题。是日午刻，学士已脱稿，适闻驾出；上步自西阶，至其跪所，取卷阅之，问姓名至再。谕曰：牙拉赛音，汉语甚好也。次日，御定一等一名。嗣是纂修秘籍，掌握文衡，靡役不与，遂褎然为北学领袖矣。其受知遇实始此。 \\n ◎命词臣缮录昭明文选 \\n 乾隆甲戌夏，命翰林工楷书者梁国治、秦大士、梁同书、庄培因等，缮录《昭明文选》。又命朱、戈涛、卢文召、翁方纲等，校对于翰林院后堂东宝善亭内。发出宋版《文选》一部，纸墨精好，古香袭人。每册有前贤手题墨迹，第一册前有御笔题云：“此书在天禄琳琅中，亦不可多得。” \\n ◎考试差名次不揭晓 \\n 乾隆已前，凡御试开列试差诸臣，皆发出等第名次。惟乾隆四十二年丁酉三月考试差单不发出。越二年己亥，又改如前例。此后始密定名次，不复揭晓矣。此亦国朝掌故之一，今日驾轺车而出者，什九茫如矣。 \\n ◎新进士簪花礼 \\n 新进士释褐于国子监，祭酒、司业皆坐彝伦堂，行拜谒簪花礼。故事：三鼎甲皆簪金花，外有备用一枝，为总理监事所携归。乾隆辛丑，钱适占三头，于是总理监事者，为漳浦蔡文勤公，新司业则翁覃溪学士方纲也。文勤戏谓今科状元是翁公上年所得士，此花应归翁公。学士因携归椟藏之，镌铭其上，并撰《三元考》、《三元喜宴诗》四律。京师士大夫及四方诗人，和者数百家，锓梓为《三元诗集》。 \\n ◎籍隶畿辅者不充顺天乡试考官 \\n 顺天乡试考官，凡籍隶畿辅者，例不开列。乾隆癸卯，覃溪学士以洗马奉命充副考官，尤为异数（洗马亦例不充顺天主考）。嗣后纪文达公，亦曾主京兆闱。 \\n ◎翁覃溪重赴琼林 \\n 嘉庆十九年甲戌，上问户部尚书潘世恩：今科会试，有重赴琼林宴者乎？世恩对，有壬申进士翁方纲，壬申今无正科，现在礼部奏请，于甲戌补重宴，上颔之。二月十八日，礼部奉旨：翁方纲赐四品衔，重预恩荣宴。 \\n ◎京师书肆 \\n 乾隆癸巳开四库馆，即于翰林院署藏书分三处：凡内府秘书发出到院为一处，院中旧藏《永乐大典》内有摘抄成卷、汇编成部之书为一处，各省采进民间藏书为一处。分员校勘，每日清晨诸臣入院，设大厨供给茶饭。午后归寓，各以所校阅某书应考某典，详列书目，至琉璃厂书肆访查之。是时，江浙书贾，亦奔凑辇下，邮书海内，遍征善本，书坊以五柳居、文粹堂为最（右见《复初斋诗注》。余在京时，五柳、文粹已歇业，厂肆中旧书稍多者，惟宝名斋、宝森堂二家）。 \\n ◎小蓬莱阁 \\n 黄秋易得汉石经《尚书》、《论语》三段，翁覃溪借摹于石，因用洪文惠摹石经于越州蓬莱阁事，自题匾曰“小蓬莱阁”。 \\n ◎金石之学 \\n 四库校勘诸臣，讲金石之学者朱竹君筠、钱辛楣大昕、张瘦同埙、陈竹厂以纲、孔约广森。后又继以桂未谷馥、黄秋易、赵晋齐魏、陈无轩焯、丁小疋杰、沈匏尊心醇。而惟钱箨石、程鱼门、姚姬传、翁覃溪、严冬友五君，先后从事最久。遂开乾隆已后诸儒以金石之学印证经史一派。 \\n ◎主司梦人送香橼 \\n 乾隆壬子江南闱中主司梦人送香橼四枚，是科果得两状元、一会状。橼元同音，适符其瑞，见潘文恭《思补斋笔记》，文恭即四元之一也。 \\n ◎周太学白丁香诗 \\n 康熙间，太学生周清原盛负诗名，益都相国见其应试诸作，目为奇才。太学白丁香诗有云：“月明有水皆为影，风静无尘别递香。”传诵都下，上达宸听。比官翰林，召见时，上犹诵此一联奖之，见《国子监志》。按益都赠周诗，有“飞花定见召韩君”之句，后果以诗名上闻，可谓佳谶。 \\n ◎殿廷橐笔閤门赐貂图 \\n 康熙某年，诏宣青浦沈文恪公荃入内廷，赋诗称旨，赏貂裘一袭。沈绘“殿廷橐笔”、“閤门赐貂”二图，以纪荣遇。 \\n ◎新进士赴国子监释奠礼 \\n 每科胪唱后，新进士齐赴国子监，释奠礼竣，大司成置酒堂东偏，各献酬三爵。以堂中为御驾临幸地，故避就东偏也。 \\n ◎编检赐禁中骑马 \\n 《曝书亭集》有恩赐禁中骑马诗，是康熙朝编、检入直，亦竟有朝马之赏也。 \\n ◎高宗御经筵 \\n 乾隆五十一年丙午二月六日，上御经筵，侍臣讲《论语》“仁者安仁，知者利仁”，《尚书》“正德利用厚生惟和”。御论以安仁利仁，朱子引而未发。双峰饶氏谓与仁一，故曰其仁，与仁犹二，故曰于仁，亦既发之矣。然曷不于颜渊、子贡观之乎？颜渊安仁，子贡利仁。箪食瓢饮，回不改其乐，是安仁也。赐不受命，而货殖焉，是利仁也。赐不受命，非富贵贫贱之命，盖天命之谓性，率性之谓道，率性即安仁，不受命即未能安仁也。货殖者见有利于仁，如货殖之生财耳。是日筵宴，特命奏抑戒之诗。诸臣随侍者分东西班，大学士阿桂、嵇璜已下凡三十八人。 \\n ◎谕中外臣僚各举所知 \\n 康熙十七年、亡御懋勤殿，召郎中王士祯赋诗赐宴，特授翰林侍读。遂谕中外臣僚，各举所知。 \\n ◎烟波钓徒查翰林 \\n 康熙间，查初白学士、声山宫詹，均在词馆，有文望，人皆呼为查翰林。初白从圣祖驾幸南海，捕鱼赋诗，先成，有“臣本烟波一钓徒”之句。翼日，内侍传旨，呼为“烟波钓徒查翰林”，可与“春城无处不飞花”韩、“桃杏嫁东风”张郎中并传矣。 \\n ◎傅雯指绘 \\n 京师广安门内慈仁寺，乃占双松寺遗址，前明改建者也。其厢悬胜果妙因图，乾隆丙午夏，傅雯奉敕以指绘。图中诸佛及罗汉像，最小者犹与人相等，屋凡三楹，图之广狭称是，洵奇观也。 \\n ◎临雍讲学 \\n 咸丰三年二月上丁，上亲诣太学，行释菜礼。越六日癸未，临雍讲学。玉音朗朗，讲《中庸》“致中和”一节，《尚书》“皇天无亲”四句。自王公大臣以及有司百执事，自先圣先贤之裔以至太学诸生，环集桥门璧水之间者以万计。是日，特命郡王致祭于赠太师大学士杜文正之灵，盖重渊源、怀耆旧也。 \\n ◎杜文正公恩遇 \\n 杜相国侍学龙楼一十七载，咸丰壬子薨于位。上眷念旧学，饰终典礼极优渥，赠太师，谥文正，皆出特旨。时公父侍郎咢犹存，颁内府珍药，遣官存问。公子＜乔羽＞、翰，皆由翰林晋阶坊局。舆机之日，车驾亲临，洒泪奠。君臣一德，生荣死哀，虽古绿图甘盘，让此遭逢之殊异也。 \\n ◎曾文正得俞太史卷 \\n 嘉道以后，殿廷考试尤重字体。道光庚戌，吾浙俞荫甫太史樾成进士，素不工小楷，覆试竟冠多士，人咸诧焉。后知由曾文正公，盖公方以少宗伯充阅卷官，得俞文极赏之。且因诗首句云“花落春仍在”，谓与小宋“将飞更作回风舞，已落犹存半面妆”无异，他日所至，未可量也，遂第一进呈。后俞典学河南，以人言罢职。同治四年，寓书于公，述及前事，且曰：“由今思之，蓬山乍到，风引仍回，洵符落花之谶矣。然穷愁著述，已及百卷，倘有一字流传，或亦可云春在乎？”因自颜所居曰“春在堂”。康祺案：庚戌至今垂三十年，是榜人物，内贰六官，外膺封疆者，不闻大著声绩。太史则钻研经史，撰著裒然。苦菀一时，优劣千古，相士若文正公，洵风尘巨眼矣。 \\n ◎冯山公撰恨不见彭公叙 \\n 康熙朝，彭中丞鹏，号天下清官第一。钱唐冯山公至撰《恨不见彭公叙》，略曰：“戊寅十月，予客天水方伯幕，古愚彭公来，客皆往观，予方浴，观无及，觖望累日。自景愿见公，垂二十年。甲寅闽变，贼欲污公，公骂之，贼怒，击齿尽落，吾以公为骂贼断舌颜杲卿。后宰三河，仁而廉，日餐齑粥，有时绝粮，吾以公为尘甄范莱芜。御前放鹰者至县，使来索饩牵，公鞭之，吾以公为强项令董宣。入为给事中，劾考官不公，至请斧劈臣头，县太学以谢士，吾以公为折槛朱云、埋轮张纲。及出监河工，秋涛啮堤，公止宿其上，誓身同去留，吾以公为河溢瓠子，请以身填金堤如王尊。按察贵州，主仆行李裁二肩，吾以公为一琴一鹤赵阅道。凡此六七，公有一于今，必争先快睹，况忠清正直全备乎一身者哉？思之二十年，一朝失之，是吾命之不辰，而抱恨无穷期已”云云。予读是文，觉彭公之直节清声，固令人有生不同时之慨，而山公之风趣，亦借可想见矣。山公名景，初游京师，主兵部侍郎项景襄。时有司亟营建，求大木不得，有请易大学彝伦堂｛亡木｝＜广留＞者。景投书魏敏果公，事竟获止。又尝以开涧河议上漕督徐旭龄，陈淮安水患于尚书汤文正公。最后为工部郎金鼐客。上方命部院大臣甄别属吏，诸臣仰承风旨，五部皆有斥者。景独引五郡自有、平原自无事以风鼐，鼐善之，遂一无所劾。景文学少与阎百诗齐名，晚交汤右曾、查升。相国索额图尝欲见之，坚不肯诣，真奇士也。 \\n ◎康熙朝谕九卿举廉吏 \\n 康熙二十九年谕九卿察举廉吏，灵寿令陆陇其、三河令彭鹏、清苑令邵嗣尧、麻城令赵苍璧，同被引见，擢隶宪府。四人者，果皆耿直廉干，声实俱美。圣祖之知人则哲，用贤勿贰如此。 \\n ◎陆清献馈巡抚寿仪 \\n 陆清献公令嘉定时，值巡抚慕天颜生辰，众皆献纳珍物，惟恐不丰。清献独于袖中出布一匹、履二双，曰：“此非取诸民者，为公寿。”天颜笑却之，卒以微罪劾罢其任。 \\n ◎余杜白齐名 \\n 国初，莆田余怀流寓金陵，文词凄丽，撰《板桥杂记》三卷，感均顽艳，与杜浚、白仲调齐名，时号余杜白。卒后，长洲尤侗吊之曰：“赢得人呼鱼肚白，夜台同哭党人碑。”鱼肚白，金陵市语染名也。 \\n ◎顾亭林先生峻厉 \\n 亭林先生尝曰：“北方之人，饱食终日，无所用心。南方之人，群居终日，言不及义，好行小慧。”其甥东海学士延之夜饮，怒曰：“古人饮酒卜昼不卜夜，世间惟淫奔、纳贿二者夜行，岂有君子而夜行者乎？”其峻厉若此。 \\n ◎顾亭林先生勤学 \\n 亭林先生自少至老，手不释书，出门则以一骡二马，捆书自随。遇边塞亭障，呼老兵诣道边酒垆，对坐痛饮，咨其风土，考其区域。若与平生所闻不合，发书详正，必无所疑乃已。马上无事，辄据鞍默诵诸经注疏，遇故友若不相识，或颠坠崖谷，亦无悔也。精勤至此，宜所诣渊涵博大，莫与抗衡与。 \\n ◎三大奇书 \\n 国初诸儒，称梅文鼎《历算全书》、顾祖禹《读史方舆纪要》、李清《南北史合钞》，为三大奇书。康祺按：李氏之《南北史钞》与后之沈炳震《新旧唐书合钞》，皆博赡过人，而疏略不免，尚不及彭元瑞、刘凤诰合注《新五代史》体例之善；以拟梅、顾二书，经天纬地，专门名家，更瞠乎后已。 \\n ◎一统志 \\n 昆山徐尚书养疴洞庭，书局自随，其聘修《一统志》者，无锡顾祖禹景范、常熟黄仪子鸿、山阳阎若璩百诗、德清胡渭朏明也。一堂宾从之贤，皆九等人表之最。官书如此慎重，岂复私家著述所能比肩。 \\n ◎词臣不愿作主考 \\n 康熙乙酉五月，驾幸西苑，时开列试差各员，适赴行在候御试。直庐诸词臣同奏：“臣等蒙恩点派扈从，不愿作主考官，求免试。”得旨：“汝等所见极是，向来主考难得好声名，汝等既不愿出差，今年各省乡试，俱不必开列，传与掌院知道。”见查慎行《乙酉日记》。康祺按：今翰林官亻暴值内廷，辛苦三年，专盼秋风一度。其营营得失，较踏省觅举者为尤劳。读查氏日记，见当日词臣之淡泊清高，觉金马玉堂，真在天上。 \\n ◎衡文巨眼 \\n 康熙二十年，方洗马象瑛、王吏部材任典蜀试时，川中兵革方定，轺车所届，满目荆榛。方、王二君，殚心搜拔，惟恐偶屈一士，得士四十二人。每拆卷，当事辄额手称庆。当未撤棘时，学使者冯云骧籍三川名隽三十人，验其得失。榜发，售者二十有五，副车三，所未见者二人耳。蜀人相传以为佳话。乾隆壬午，吴修撰鸿督学湖南，是科主试者为嘉定钱詹事大昕、韩城王文端公杰。场后诸生各以闱艺呈吴，吴最赏者五人：丁、丁正心、张德安、石鸿翥、陈圣清也。曰：“此五卷不售，吾此后不复论文矣。”揭晓日，招客具饮，使人走探。俄抄榜来，自六名至末，只陈圣清一人，吴旁皇莫释。未几，五魁报至，则四生已各冠其经，如联珠然。大喜过望，首唱一诗，以志其盛，和者三十余人。二事极相类，合记之，为今督学、典试者劝。 \\n ◎从祀圣庙 \\n 康熙五十四年，以宋范仲淹从祀文庙（从江南学臣余正健请也）。嗣后雍正二年，诏以林放、县、牧皮、乐正克、万章、蘧瑗、秦冉、公都子、公孙丑，从祀两庑先贤；郑康成、范宁、陈淳、何基、赵复、金履祥、陈氵皓、罗钦顺、陆陇其、诸葛亮、尹享、黄、魏了翁、王柏、许谦、蔡清，从祀两庑先儒；张迪从祀崇圣祠。乾隆二年，诏以吴澄从祀先儒。道光二年诏刘宗周，三年汤斌，五年黄道周，六年陆贽、吕坤，八年孙奇逢，二十三年文天祥，二十九年谢良佐，从祀先儒。咸丰三年，诏公明仪，七年公孙侨，从祀先贤。元年诏李纲，二年韩琦，九年陆秀夫，十年曹端，从祀先儒。七年，诏孟皮从祀崇圣祠。同治二年，诏毛亨、方孝孺、吕冉，七年袁燮，从祀先儒（按：光绪初，准从祀者，又有张履祥、陆世仪、张伯行三人）。 \\n ◎甄别各省学臣 \\n 康熙五十四年，诏命廷臣甄别各省学臣，众议以湖广学政李周望为第一，遂由侍讲擢国子监祭酒。 \\n ◎邵嗣尧与陆清献齐名 \\n 猗氏邵嗣尧，起家县令，循声介节，与吾浙陆清献齐名。历知山东临淄，直隶柏乡、清苑，皆有善政。后由御史督学江南，鲠直公廉，势要敛迹。甫试三郡，即卒。大江南北，至今祠祀弗衰。 \\n ◎褒扬廉节 \\n 山左汪灏，以侍读督学山右，屏绝竿牍，廉节著闻。圣祖仁皇帝西巡，俯察迩言，采及清望，温旨褒奖，特命超五阶为内阁学士兼礼部侍郎复调陕西学政，旋命巡抚河南。幸际圣明，直道之获伸如此，廉吏之可为如此。 \\n ◎张文端清操 \\n 国初，直省学政，沿前明旧习，多徇干谒、行苞苴，圣祖深嫉之。时大僚中清誉久著者，莫如浙抚张文端公鹏翮，而各行省中积弊最深者，莫如江南，遂特简公视江南学。公信心直行，矢慎矢公，终其任无一幸进者。声华之士，偶得京函，踯躅逡巡，不投而去。公去后，多士思之不置，每言及，辄欷流涕。如公可谓不负委任矣。 \\n ◎国初学政不差翰林 \\n 康熙三十九年七月，内阁奉上谕：“各省学道，原不差遣翰林官员，嗣后各省学道，宜将翰林官员一并差遣。尔等与翰林院会议具奏。”时韩文懿公方掌院事，议上，略云：“翰林官朝夕讲习文章，树立品谊，犹不足以补报万一。今奉学道一并差遣之旨，此固不次之鸿恩，然诸臣中有志有守者固不乏人，倘有一之未称，不特一己之面目所关，深恐负我皇上格外擢用之意。臣愚，不敢轻议差遣。”读此，知学政一差，本非翰林所应预，仁皇帝特破格参用之。今每届更换学政之期，偶有一二他衙门人员，翰林官多以为非分。风气之变迁如此，殊可诧也。 \\n ◎田山姜侍郎 \\n 康熙朝初开大科，一时名士，率皆怀刺跨马，日夜诣司枋者之门，乞声誉以进。德州田山姜侍郎，方以工部郎中膺荐辟，屏居萧寺，不见一客。比督学江南，舁以肩舆，从两驴载衣裳一箱，五经子史两方底，苍头奴二人，踽踽行道上。戒有司勿置邮传、给供张。自市蔬菜十把，脱粟三斗，不为酒醪佳设，惟日以文章为事。见惠周惕《红豆山庄集》。 \\n ◎陈亦韩先生 \\n 常熟陈亦韩先生祖范，雍正癸卯捷南宫，未及胪唱，以足疾告归，疾愈，终不出。尝曰：“自问无用世才，倘殿试蒙拔擢，虚糜廪禄，于义不可。若遽乞归，自处则高矣，但人人如此，公家之事谁任。今量能度分，如此知止，犹不失出处之道”云云。归里后，著书设教，垂三十年。大臣以经学荐，特旨赏国子监司业衔。先生天爵自重，原非借此鸣高，而望实交孚，必不终听其湮没，营营者可以悟已。 \\n ◎石殿撰能辟邪说扶名教 \\n 吴门石琢堂殿撰韫玉，以文章伏一世，其律身清谨，实不愧道学中人。未达时，见淫词小说，一切得罪名教之书，辄拉杂摧烧之。家置一纸库，名曰“孽海”，收毁几万卷。一日，阅《四朝闻见录》中有劾朱文公疏，诬诋极丑秽，忽拍案大怒，亟脱妇臂上金跳脱，质钱五十千，遍搜东南坊肆，得三百四十余部，尽付诸一炬，可谓严于卫道矣。是年，南闱发解，庚戌魁多士。夫因果之说，儒者不道，然以一穷诸生，毅然以辟邪说、扶名教自任，其胸襟气节，岂复第二流人物所有。 \\n ◎湘潭刘侍御 \\n 湘潭刘侍御元燮，在词馆有隽望，在谏院有直声。授苍梧道，辞不赴。谪广西佐贰，泊然束装，振奇人也。 \\n ◎射虎川 \\n 康熙二十二年西巡五台，台麓寺行宫之北，突出一虎，圣祖亲挽弧矢，一发殪之。土人名其地曰射虎川。 \\n ◎吴和甫少宰恩遇 \\n 泰兴吴和甫少宰存义直南书房时，文宗偶临幸，见其貂褂黯敝，笑询之。叩首对曰：“臣自授编修至今，已二十年矣。”上太息。次日，即蒙黑貂之赐。后少宰督滇学还，奉命兼署顺天府丞，召对时，谕之曰：“朕闻顺天府丞每逢考试卖卷，可得千金，聊偿汝在滇之清苦。”少宰视学吾浙，每述及先皇厚恩，未尝不潸然泪下也。 \\n ◎张文毅孙文节殉难 \\n 咸丰间，张文毅公芾视学江右，孙文节公铭恩视学皖江，皆奉旨办贼。张请终制，孙请归省，皆忤上意镌级，时方以为书生胆怯也。后孙旋殉难；张归籍遇逆回之变，骂贼不屈。盖当时局糜烂，兵事掣肘，杀身无补忠孝，宜完留其身以有待，亦儒臣进退之义。自被严诏，终全大节。非特误国偷生之辈，不足供其奴隶；即仓猝遇寇，模糊捐生，幸厕忠义之林者，亦岂足比拟百一哉。 \\n ◎钱补履 \\n 苏州虎丘，有钱补履墓，其人名近仁，以补履为业，嗜读书，通知古今事，吴中士大夫称为补履先生。汪稼门廉使树墓碣以表之，见吴江周鹤立《匏叶庵诗注》。"}
{"章节": "●卷四", "正文": "●卷四 \\n  \\n  \\n ◎江苏藩署厅事额 \\n 江苏藩署听事悬一额云：“报朝廷某事，荣父母某事；宽百姓几分，爱子孙几分。”盖顺治间商丘宋文康公抚畿辅时，尝以四语自警，而哲子牧仲中丞开藩吴下，即用以训诫僚属者也。额为中丞手书，匪乱后尚无恙。 \\n ◎林文忠临殁大呼星斗南 \\n 粤贼初起，首陷平乐府城，时林文忠公已由西域赐环，文宗特诏起之田间。公方卧疾，闻命束装，星夜兼程，宿疴益剧。公子编修汝舟随侍，劝以节劳暂息。公慨然曰：“二万里冰天雪窖，只身荷戈，未尝言苦，此时反惮劳乎？”口占一联云：“苟利国家生死以，敢因患难避趋之。”乃舁疾亟行，忧国焦劳，驰驱尽瘁，遂卒于广宁行馆。初，贼震公威名，咸胆裂，思解散，猝闻溘逝，毒焰益张。公临殁，大呼“星斗南”，莫解所谓。噫！武乡侯出师未捷，宗忠简三呼渡河，千古贞臣，同此遗憾耳。 \\n ◎张武壮公病殁浔州 \\n 时又有张武壮公必禄者，本蜀名将。三省教匪之乱，公方在巴州营中，手舞大刀，单骑入阵，所向如拨＜麦丰＞扫箨。昭勇杨侯深赏之，由偏裨擢至专阃，战功最多。是年，亦奉旨驰广西军营，甫至浔州，亦以积劳病殁。名臣宿将，先后骑箕，而醉梦白面之徒，相继任封疆而持节钺，殆劫运将临，非人力所能挽救与。 \\n ◎灵石何氏之遗泽 \\n 灵石何太史思钧，乾隆乙未进士，改庶吉士，旋充四库全书馆分校。时总裁请添派总校四员，以君居首。明年散馆，改部主事，因总校故，仍留庶常。又明年议叙，授职检讨，亦词林中一故实也。相传太史笃古劬书，校雠极精密，自膺总校后，心力日瘁，卒以疾辞职。长子元良，次子道生，同入制科，并有文誉。今灵石之何，尚有掇上第、官清班者，盖遗泽长矣。 \\n ◎荐校顺天乡试 \\n 康熙间，浦江郑侍读江官庶吉士。时高安相国荐校顺天乡试，复以校阅公明议叙，授检讨，亦词林一故事。 \\n ◎湖南老人 \\n 《苏州府志》杂记引《顾丹五笔记》云：乾隆辛未南巡，有湖南老人汤云程来接驾，年一百四十岁。皇上先赐匾额云“花甲重周”，又赐云“古稀再庆”。其孙曾随者，皆白发飘萧之翁也。 \\n ◎叶文敏因逋赋一厘左迁 \\n 昆山叶文敏公方霭，顺治己亥以第三人及第。辛丑逋赋狱起，士绅同日除名者，万有余人，叶适欠折银一厘，亦被左迁。因具疏云：“所欠一厘，准今制钱一文也。”时有“探花不值一文钱”之谣，见《柳南随笔》。国初慎重度支，吏议之严若此。今包揽侵吞，习为惯技，维正之供，至欲借势力以巧免，是化外也，绳以严刑，岂得为过。 \\n ◎四星联珠日月合璧 \\n 咸丰十一年八月初一日，今山西巡抚威毅伯曾公国荃克复安庆，钦天监奏：是日四星联珠，日月合璧，见《曾文正公集》沅圃弟四十一初度诗注。按文正公兄弟，收湖湘之猛士，膺鲁卫之崇封，东征十载，直捣金陵，除僭号巨寇。其光复王土，由尺寸以基至千百里，实赖同安一郡，为中兴戡定之基。固宜城下之日，三光现瑞，百神效灵，中外欢欣，焯然知为天之所佑也。 \\n ◎碧螺春 \\n 洞庭东山碧螺峰石壁，岁产野茶数株，土人称曰“吓杀人香”（“吓杀人”三字，吴谚，见《柳南随笔》）。康熙己卯，车驾幸太湖，抚臣宋荦购此茶以进。上以其名不雅驯，题之曰“碧螺春”。自是地方有司，岁必采办进奉矣。 \\n ◎苏州治平寺淫YS僧案 \\n 苏州治平寺有二十二房，囊橐饶裕，造密室藏妇女，恣意淫纵。乾隆二十四年，巡抚陈文恭公宏谋廉得其实，密掩捕之，搜获妇女四人，并衣饰奁具无算。公派员谳鞫，二十二房内犯奸者一十四房，淫YS僧一十六名，并供出被奸妇女二十五人。奏闻，械淫YS僧解京治罪，刑部请杖毙。奉旨：发黑龙江给披甲人为奴。今苏州道观僧寮，檀施极盛，化日之下，当无复幽房曲室，渔色藏奸。然有风化之责者，仍不可不以文恭之心为心，隐微必察，惩创必严也。 \\n ◎育婴堂 \\n 元明之世，育婴堂尚未通行。自国家忠厚开基，发粟振饥，岁不绝书，孤独鳏寡，各得其所。世祖皇帝讲筵触发，特严溺女之禁，海内始知育婴为善举，然在官尚无常饩也。仰维孝庄皇后首颁禄米，满汉诸臣，以次输助，不数年，由京师以达郡县，育婴之堂，遍天下矣。康祺按：《周礼》《大司徒》，以保息六，养万民，一曰慈幼。郑康成注：与之母，与之饩。《王制》：幼而无父者有常饩。《月令》：仲冬养幼少存诸孤。三代以上，必无无故弃婴之举可知也。厥后唐元和间，诏婴儿无亲属及有子不能养者，廪给之；宋淳间，诏给官田五百亩，创慈幼局，法犹近古。然后世疆域日广，生齿日繁，饥馑流离，委弃载道，朝廷发帑活人，势难遍给。盍若我圣朝诚求保赤，大德曰生，创自宫闱，传诸陬澨，及人之幼，因民所利，休养生息，尤为可大可久之规模也。 \\n ◎红豆书庄 \\n 东吴惠氏红豆书庄，在苏城东南冷香溪之北。先是东禅寺有红豆树，相传白鸽禅师所种，老而朽，复萌新枝。周惕移一枝植阶前，生意郁然，因自号红豆主人。僧目存为绘《红豆新居图》，主人自题五绝句，又赋“红豆词”十首，属和者数百余家。客过吴门，必停舟瞻赏。传至子孙，数十年来，铁干霜皮，遂有参天之势矣。惠氏三世研经，蔚然为东南耆硕，余事作诗，复风流照曜如此，洵令人追慕不置也。 \\n ◎昆山徐氏传是楼 \\n 昆山徐健庵先生，宋元经解之刻，实足津逮来贤，肇起熙朝朴学。其私家藏书，曰“传是楼”，向不得其解。后阅汪钝翁《传是楼记》云：“先生召诸子登楼，而诏之曰：吾何以传女曹哉？尝慨为人父祖者，每欲传其土田货财，而子孙未必能世富也。欲传其金玉珍玩、鼎彝尊之物，而又未必能世宝也。欲传其园池台榭、歌舞舆马之具，而又未必能世享娱乐也。吾方鉴此，则吾何以传女曹哉？因指书而欣然笑曰：‘所传者惟是矣。’遂名其楼为传是。” \\n ◎杨彭岭 \\n 国家征讨粤寇，自长江创设水师，军事始有归宿，而水师统帅，惟今陕甘总督善化杨公岳斌（原名载福）、兵部侍郎衡阳彭公玉麟，忠勇朴诚，始终其事，其功绩为独多。咸、同二朝之诏令，曾、胡诸公之章奏，及中外士大夫、妇人孺子之称述，莫不以长江千里，再造于杨、彭手。康祺按：京口为长江咽喉，其地夙有杨彭岭，康熙间汤文正公尝作游记，今载集中，惟公亦不解命名之何义。由今思之，伟人未生，嘉名先锡，青山无恙，战迹常留，事皆前定，不信然与？ \\n ◎钱文端公有知人鉴 \\n 秀水钱文端公陈群，有知人鉴。诸城刘文正初释褐时，以所业就正。公谓文正房师王楼山云：吾贺子及门得伟器，他日令仆才也。金坛于文襄方为孝廉，来谒，公即大赏异之。刘文正及钱唐梁文庄，俱以笔法自诩。公曰：“二君毋高自位置，会看贤郎跨灶耳。”后文正子文清相国、文庄子山舟学士，果濡染家学，八法冠时，碑版大书，照耀四裔，不必如大令自誉，而书名突出二公上。 \\n ◎钱文端公少时之贫 \\n 钱文端公幼贫甚，隆冬早起读书，灶无宿薪，汲井水盥手，肤为之坼。未弱冠，依人京师，佣书糊口。冬无裘，入市以三百钱买皮袖，自缀于袍，钞纂益力。逾数年旋里，课两弟，读书于南楼，去梯级，缒绳送饮食，岁除始一下楼。如是者二年，学大进，遂以文字邀异遇。高官大年，席宠累代。高庙南巡，公扶杖迎銮，御制诗至有“江浙大老”之目，可谓荣已。回忆童牙孤露，饥寒逼人，虽寤寐中当无此冀望。士之匿影蓬荜，憔悴谋生者，观于公无自戚戚也。 \\n ◎谷应泰得陆清献卷 \\n 顺治丁酉，谷户部应泰督浙学时，得平湖陆清献公卷，评其上云：“胸无寸书，见不类字，便如爰居之骇钟鼓矣。磊落英多，我正以不类赏子。” \\n ◎陆清献留心经济 \\n 陆清献年三十八，下第出都，由水路南旋。于水道之源流，漕运之奥，及古人名迹，无不详志。其随处留心经济如此。 \\n ◎魏敏果荐陆清献 \\n 陆清献宰嘉定时，魏敏果公方长御史台，与清献素不相识，闻其政声，以诗遥寄，有“吏道虽云杂，天下岂无人”，及“盥手赠荒言，始终愿自珍”之语。值会推福建按察使，上命选天下贤能爱民之官，不拘资格擢用。魏公遂以清献荐，后虽为巡抚慕天颜中沮，而魏公之求贤若渴，以人事君，洵不愧古大臣矣。 \\n ◎陆清献劝民早完钱粮 \\n 清献治曜两载，每于初限，进民而命之曰：“钱粮者，朝廷之国课，非县官之私蓄。尔民能急公，身家快乐，县官亦得安逸有工夫做好事以加于百姓。我与尔非怨雠，何苦日行杖责。况一杖责，私与皂役杖钱，若雇人代比，又当与雇钱。二者皆虚费，而有欠粮受责之名，何不省此以凑正数，则尔我俱安。”从此传闻四野，云集响应，右见公日记。康祺按：公堂数语，岂遂足以沦浃民心，清献之居官，必先有深入民心者在。 \\n ◎吴源起荐陆清献语 \\n 康熙十六年，诏举博学鸿词，秀水主事吴源起以陆清献名上。其荐牍中有“理学深醇，久入程朱之室；文章闳博，复登韩柳之堂”四语。 \\n ◎陆清献居丧礼 \\n 清献再起，应鸿博科，在都闻封公讣，即徒跣出国门。抵家后，日夕丧次哭泣，尽哀茹素，不入内寝，席地而卧。期年后，乃以土壤置垫四隅，而寝其上。所制服悉准家礼，大约三月之内，衰不去体；三月后始易麻帽，以麻缕为纬，服麻袍；小祥后，始用白布帽，以棉纱线为纬，服粗白布袍；大祥后，以月白线为纬，始用浅色布套子，加于素袍上。盖从时法古，两得之矣。士大夫不幸遭大故，可取法也。 \\n ◎九卿公举廉吏 \\n 康熙二十三年，江南总督于清端公成龙卒，上谕诸臣，有清操如于成龙者，公议奏闻。时九卿公举直抚格尔古德，郎中苏赫、范承勋，学道赵仑，知府崔华、张鹏翮，灵寿县知县陆陇其，凡七人。 \\n ◎陆清献不谒明珠 \\n 稼书先生权直隶平山时，偶入都，同年徐健庵司寇来会，具述时相明珠仰慕意，劝先生往投刺。先生以县务倥偬，不敢久留京师为辞。越日来，束装行矣。 \\n ◎陆清献劝盗文 \\n 先生作宰时，尝作劝盗文，遣吏往狱中诵读。大略谓：“一念之差，不安生理，遂做出此等事来，受尽苦楚。然人心无定，只将这心改正，痛悔向日的不是，如今若得出头，从新做个好人，依旧可以成家立业”等语。一时狱中痛哭失声。呜呼！今之从政者，特患无先生用心耳。 \\n ◎荐主不用师生礼 \\n 陆灵寿之入御史台也，由总宪陈文贞公廷敬疏荐。故事：知县行取改京秩，谒荐主，多用师生礼。先生独否。陈公益嘉叹，且云：昔年冯中堂（按：指大学士冯溥）荐魏环极，我曾荐王阮亭、汪钝庵，皆未尝署门生帖，自立者宜如此。 \\n ◎陆清献殁后犹受知君上 \\n 陆清献以康熙壬申十月归道山。明年冬，会推直隶、江南学院，廷臣咸拟翰詹大僚。上皆不允，特旨：直隶著李光地去，江南著陆陇其去。相国王文靖公熙奏称：“陆某已经身故。”上曰：“何不启奏？”对曰：“七品官在籍身故，无启奏例。”上嗟叹久之曰：“本朝如这样人，不可多得了。”清献贞廉忠鲠，没后犹受知君上若此。 \\n ◎国子监古槐 \\n 国子监彝伦堂西，旧有古槐一本，为元臣许衡手植，阅五百余年，雨蚀霜侵，久成枯干。乾隆辛未，恭遇宪皇后六旬万寿，灵物效祉，枯朽发祥，振叶鼓柯，逾岁益茂，盖圣孝之格被神矣。当时词臣文士，咸有赋颂。 \\n ◎常熟多画师 \\n 国初，常熟多画师。有黄鼎者，足迹半天下，尤在秦蜀间久，故所作多离奇俶诡，为古人屐齿所不到，然亦坐是多病败。同里王石谷，稍后起，陶铸董巨，含跨关李，名遂出鼎右。识者谓譬诸诗家，鼎其青莲，而则少陵。常绘《南巡图》进呈，天子嘉赏，议官之。不乐仕进，遽归。一时名公巨卿，投诗攀援，卒不可得。立品如此，其笔墨始可宝贵也。 \\n ◎陈清端公清操 \\n 陈清端公宾释褐归里，讲学五年，足迹未尝入公门。每谓贪不在多，一二非分钱，便如千百万。后尝举此入对，圣祖嘉之。士未有未仕时律身不严，而居官能以清廉著闻者，观于公益信。后公令古田，调台湾，督川学，巡台厦，开府湖南、福建，孑身在外几二十年，未尝挈眷属，延幕宾。公子旷隔数千里，力不能具舟车，一往省视。亻兼从一二人，官厨以瓜蔬为恒膳，其清苦有为人情所万不能堪者，公晏然安之，终其身不少更变。圣祖目为苦行老僧，又曰：“从古清官，计无逾宾者。”盖公之壁立千仞，与张清恪之天下清官第一，均邀圣许，斯真泰、华两峰，同标峻绝矣。 \\n ◎剿夷谕 \\n 咸丰十年八月初六日，内阁奉上谕：“近畿各州县地方士民，或率领乡勇，齐心助战，或整饬团练，阻截路途。无论员弁兵民人等，如有能斩黑夷首一级者，赏银五十两；有能斩白夷首一级者，赏银一百两；有能擒著名夷首一人者，赏银五百两；有能焚抢夷船一只者，赏银五千两，所得资财，全行充赏。钦此。”时抚议未成，夷酋日骄，圣心震怒，原望中外臣庶，敌忾同仇，除边患而壮国威，在此举也。当国诸臣，设能仰禀睿谟，坚持初议，数千丑类，一鼓可歼。即鼓棹重来，亦必弭首乞怜，断不如今日之再三要挟，盖夷性然也。贻误至斯，感愤何极！ \\n ◎桐城方氏仕宦之盛 \\n 桐城方恪敏公观承，尝由直隶藩司抚浙。其侄受畴先为浙中守令，后复由直藩擢任；而受畴弟维甸，又曾以闽浙总督权抚事。受畴尝题联署中云：“两浙再停骖，有守无偏，敬奉丹毫遵宝训；一门三秉节，新猷旧政，勉期素志绍家声。”有守无偏，新猷旧政，盖仁宗御赐诗中语（按：桐城之方，自明弘治间，有讳印者，知天台县，称廉吏。印玄孙大镇，万历间巡按浙江。入国朝后，方氏宦浙，三公以外，尚有恪敏弟观本令秀水，侄孙传穟为宁绍台道，咸有名称）。 \\n ◎吴省钦荐王昙能作掌心雷 \\n 秀水王昙仲瞿，负才任侠，不喜绳检。客游京师，名满公卿间。值川楚教匪不靖，其座主吴总宪省钦荐昙知兵，能作掌心雷。睿皇帝斥其诞妄，吴遂罢废，而昙亦连蹇终其身。或曰：省钦本和党，窥新政肃然，和珅且败，自托于骏不解事，冀以微咎去官也（谨按：《嘉庆东华录》仁宗谕旨亦谓吴省钦恐被人弹劾，故避重就轻）。 \\n ◎成都府礼殿画像 \\n 乾隆乙未上稽古之暇，垂问四川督臣，成都府学礼殿画像存否。奏言：今成都府学宫礼殿已非旧，画亦早湮，谨录《汉礼殿记》元费著《礼殿圣贤图考》以闻。按礼殿不见正史，宋祁、董谓文翁作，欧阳修、席益、吕陶谓高联作。观初平五年殿柱记，盖礼殿实祀周公、孔子，文翁立学时所建，朕特增修之者也。汉郡国有学，自成都始；郡国学有庙，亦自成都始。宜纯皇帝眷念遗模，几余垂询与！详吴省钦《重修成都府学大成殿记》（文翁名党，字仲翁，见张崇文《历代小志》；吴省钦《锦江书院讲堂记》引之）。 \\n ◎学院学道之分 \\n 国初凡提督学政，惟直隶、江南、浙江曰学院，以进士出身之卿贰及翰林院侍讲、侍读充之。余曰学道，并系以按察司副使衔，由六部郎及知府之有资望者推用（按：康熙间，田山姜侍郎方为郎中，尝视江南学，或以田文望，破格用之）。 \\n ◎河道总督驻节之所 \\n 国初，河道总督行署，驻山东济宁州。康熙十六年，圣祖以江南功程重大，特令移驻淮安清江浦。雍正三年，添设北河总督，驻济宁；而改南河总督，仍驻清江。 \\n ◎王世铨分校得士之盛 \\n 山东王大令世铨，以道光壬午进士，需次吾浙。乙未乡闱，充同考官，榜发，得未弱冠者三人，萃于一房：归安钱振伦，年十七；瑞安孙锵鸣，年十八；鄞县童华，年十五。三人皆已食廪饩，举优行，时已诧为仅有。后钱、童以戊戌，孙以辛丑，皆成进士，入翰林，跻坊局，握文衡。钱、孙皆中年告归，钱至司业，孙至学士。童先以编修乞养，乱后再出，今官吏部侍郎。乙未至今，几五十年，三人者皆健在。曰幼慧，曰蚤达，曰清班，曰贵官，曰耆寿，曰宿学（三人皆屡主书院，钱、孙今尚为江南山长，皆有著述），无一不具，无一不同。在今日为天上之景卿，在当日实一门之桃李，亦可谓名场佳话矣。 \\n ◎兄弟相继督学一省 \\n 乾隆己亥秋，典闽试者为朱文正公，兄笥河先生，适奉命督学是省。明年秋，特旨复以公代笥河。因题使院之寝曰韡雅。三山孝秀，赓迭持衡，中岁弟昆，对床使院，固天伦之极乐，亦圣主之殊恩也。 \\n ◎曹侍御以劾和珅家人得追赠 \\n 定例：五品以下官，非殉寇难，无赠官给萌者，五品官亦无追赠至正三品者。乾隆间，御史上海曹锡宝上章劾和珅家人刘全，倚势营私，家赀丰厚；为同郡某侍郎漏言，和得部署掩蔽，奉旨勘查无迹，曹亦寻卒。仁宗亲政，和珅下狱赐死，谕云：“当和珅声势熏灼，举朝无一人敢于纠劾，曹锡宝独能抗辞执奏，不愧诤臣，加恩追赠副都御史，伊子照加赠官衔，给予荫生。”天下闻之，莫不同声感叹，呼圣明万岁。 \\n ◎曹侍御请建辟雍于国子监 \\n 汾阳曹宗丞学闵为御史时，建言宜考古制，建辟雍于国子监，部议格不行。乾隆甲辰，天子将临雍，命大臣规浚园水，礼乐备举。上忆及前奏，特旨嘉奖学闵，未几，由内阁侍读学士超擢宗人府府丞，盖仍因前奏云。 \\n ◎训导特授知州 \\n 海阳吴文伯，雍正丙午以训导引见，奏对称旨，特授河南禹州知州。文伯父隆，尝以奉化丞权县事，时方养疴奉化，得家书，伏床褥北向叩头，＜厂勤＞及见之。隆盖孝子，鞠逊行曾为作传。帝简循良，天酬纯孝，则我宪皇帝之圣且神也。 \\n ◎宛委别藏 \\n 阮文达公官浙日，进七阁未录书百种，睿庙锡名“宛委别藏”。公仿《提要》例，各书咸有评骘，载《擎经室外集》中。 \\n ◎昆山三徐 \\n 康熙朝士评昆山三徐曰：公肃仁人君子，健庵大人君子，果亭正人君子。 \\n ◎段大令居丧哀毁 \\n 金坛段若膺大令，七十丧亲，如孺子哀，八十祭先，未尝不哭泣。八十时，读书未尝不危坐。坐卧有尺寸，未尝失之。见其外孙龚自珍《定续集》。可见士大夫非至性天植，操行不瑕者，必不能壹志殚精，成千秋绝业也。 \\n ◎庄侍郎廉鲠 \\n 武进庄侍郎存与，性廉鲠，典浙江试，巡抚馈以金不受，遗以二品冠，受之。及途，从者以告曰：“冠顶真珊瑚也，直千金。”公怒曰：“何不蚤白。”驰使千余里返之。为讲官日，上御文华殿，同官者将俟上起，讲仪毕矣。公忽奏讲章有舛误，臣意不谓尔也。奉书进讲，琅琅尽其旨，同官大惊，上为少留颔之。 \\n ◎侍卫 \\n 故事：凡宿卫之臣，满洲辄除乾清门侍卫，其重以贵戚或异材，乃擢御前侍卫。汉籍辄除大门上侍卫，领侍卫内大臣辖之。其有材勇擢侍乾清门，而班之崇极矣。惟嘉庆间，果勇侯杨芳特授国什哈，辖汉国什哈，内臣惊为未有。 \\n ◎王文简公言人所不敢言 \\n 嘉庆十八年，巨逆林清以七十七人入禁门，既殄定，有议筑圆明园宫墙高厚者，有议增圆明园兵额者。高邮王文简公意非之，具折上，睿皇帝大动容，召对良久，乃罢。谕军机大臣曰：“王引之乃能言人之所不敢言。”其奏牍何语，海内迄今弗知，而公之风旨可见矣。 \\n ◎翁学士视学之久 \\n 翁覃溪学士，乾隆甲申奉命视学广东，至辛卯秋役峻，凡三任八年。嘉、道而后，学臣无此久任者。 \\n ◎粤东亦有西湖 \\n 粤之雷州亦有西湖，坡诗所谓“西湖不欲往，暮树号寒鸦”者也。其地相传有“西湖平，状元生”之语，郡人因构书舍于湖上，颜曰“平湖”。覃溪学士按临雷郡，有句云：“可笑此郡士，不愧文不工，但祝西湖平，结此一亩宫。” \\n ◎九十九岁应试 \\n 乾隆间，番禺县学生王健寒年九十九，尚能入试，握笔为文，翁覃溪记以诗。 \\n ◎减粮赋 \\n 雍正初年，用怡贤亲王言，减苏松一道地丁银四十五万两，南昌一道十七万两。乾隆二年，又减江、浙两省地丁银二十万两。乾隆一朝，凡蠲七省漕米者三，普蠲天下地丁银者亦三，前史未有也。且今制，丁统于地，非计丁出赋，有漕省份，并地丁计为什一，无漕省份，只计地丁，尚未及三十分之一。顷同治三年，东南大定，江苏巡抚李肃毅伯又奏减江苏苏、松、太三属漕米五十四万余石，浙江巡抚左恪靖伯又奏减浙江杭、嘉、湖漕粮三分之一，两宫太后立允所请。滂恩大恺，益久益深，等百世而溯三古，莫与比仁矣。 \\n ◎国初诸僭逆钱文 \\n 国初奠定区宇，所除诸逆寇，皆尝窃大号，铸钱文。如郑成功僭号常平，孙可望僭号兴朝，吴三桂僭号利用，耿精忠僭号裕民，迤西土酋王耀祖僭号大庆。蛮睫螳轮，竟非全无大志者。录之以见真人扫除之难，元勋栉沐之苦。详钱侗《建元类聚考跋》（按残明鲁王窜越，铸大明通宝钱）。 \\n ◎阎征君古文尚书疏证 \\n 阎征君《古文尚书疏证》，每卷末各有自跋。其第一卷写成，覆舟武进郭外，私念疏证定本在此，当邀东坡元符三年宿大海中例以济。其写第四卷，别录四本：一寄太华山顶，一寄罗浮山，其二本则寄千顷堂、传是楼之主人，仿白氏文集别录三本例。其写第五卷成，属人写图二：一礼堂写定图，一传与其人图，居然以郑君自命。征君著是书，其自信之笃若此。康祺昔尝取征君书与毛氏《冤词》互证，西河纵横穿穴，论辨之雄，在阎书右，惜伪古文罅漏太多，弥缝匪易，虽盛气强词，仍不能拔赵帜而立赤帜也。 \\n ◎陶筱奏建义庄得补实官 \\n 乾隆十五年，吴县候选员外郎陶筱，置常稔田千亩，营守舍三十余楹，为义庄。是冬十二月，苏抚雅尔哈善疏闻。明年四月，奉旨依部议，照原衔即用，以示奖劝。本朝崇尚敦睦，海内好义之家，以义田、义庄上闻者，靡岁蔑有。顾皆宠以虚衔，或诏部臣存档册，若陶氏之原官即真，真旷典也。 \\n ◎阮文达公拯婴法 \\n 金华贫家多溺女，阮文达抚浙时，捐清俸若干，贫户生女者，许携报郡学，学官注册，给喜银一两，以为乳哺之资，仍令一月后按籍稽查，违者惩治。盖一月后顾养情深，不忍杀矣，此拯婴第一法。 \\n ◎学政不得监临 \\n 嘉庆己巳恩科，浙江学政刘凤诰代办乡试监临，闱后人言藉藉，有“监临打监军，小题大作；文宗代文字，矮屋长枪”之对语，密旨查询。经巡抚阮元以对语达天听，上复遣侍郎托津等三人抵浙按问，刘获重谴，阮亦以徇庇夺官。谕旨中有云：“乡试士子，系由学政录送入闱，刘凤诰本当避嫌，何以辄将监临之事，交伊代办，已属非是。”何以近科秋闱，竟违祖训，仍有以学政监临者。 \\n ◎和珅蒙恩眷之缘 \\n 乾隆朝，故相和珅贵为首辅，爵封上公，子尚公主，凡一切龙褂、紫缰、双翎、宝顶，茂典殊荣，靡不崇备。本朝八旗大臣中，宠眷罕有其伦。闻其始特銮仪卫一校尉。一日，警跸出宫，上偶于舆中阅边报，有奏要犯脱逃者，上微怒，诵《论语》“虎兕出于柙”三语。扈从诸校尉及期门羽林之属，咸愕眙互询天语云何。和珅独曰：“爷谓典守者不得辞其责耳。”（凡内臣称上皆曰老爷子，或曰佛爷）上为霁颜。问：“汝读《论语》乎？”对曰：“然。”又问家世、年岁，奏对皆称旨。自是恩礼日隆，迁官多不次。和珅才敏给，遇事机牙肆应，尤善揣人主喜怒，以故高宗晚年倚毗益笃。设稍感激知遇，持盈保泰，移其封殖自利之谋，以协赞军国，其功名福泽，岂在郭汾阳下？后之懿亲戚畹，肺附国家者，鉴之哉！鉴之哉！ \\n ◎赈粥良法 \\n 嘉庆乙丑，浙西水灾歉收，杭、嘉、湖三府散筹赈粥，分男女两厂。择佛寺立大芦篷，无雨淋日炙之苦。道路出入次第，皆以木栅梆炮为号令纪律，日赈数万人，无拥塞之虞。有疾者给以药，老病废疾别有厂，妇女有厕篷，数月中无一人死于厂者。其煮粥浓厚，以立箸不倒、裹巾不渗为度。司事与饥民同食之，无一盎饣壹者，民情欢悦。时阮文达抚浙，所谓实心行实政也。今年直隶旱，闻天津粥厂，多冻饿践踏死者，而篷席遭焚，数千灾黎，熠于一炬。司厂务者，为流外官某，合肥人，经直督肃毅伯奏参夺职。言路谓不足蔽辜，请旨严治。适余将出京，未悉后事。过津门，益思文达不置。"}
{"章节": "●卷五", "正文": "●卷五 \\n  \\n  \\n ◎图理琛异域录 \\n 康熙五十一年，土尔扈特汗阿玉奇从子阿喇布珠尔请内属，诏封贝子，寻遣归。上命图理琛等赍敕往谕，假道俄罗斯，五十四年三月还京。是役也，往返三载余，经行数万里，盖土尔扈特为俄罗斯所隔，而俄罗斯又故导我使纡行故也。图理琛等归，撰《异域录》，首冠舆图，次为行记二卷，进呈，上甚嘉悦。 \\n ◎托时等使俄罗斯 \\n 雍正七年，以革职仓场侍郎托时，赏加侍郎衔，出使俄罗斯，十年使回。 \\n ◎图理琛使俄罗斯 \\n 雍正五年四月，命吏部侍郎图理琛，偕喀尔喀郡王额驸策凌等，往定喀尔喀与俄罗斯界。六年，追议前定界时，与俄使臣萨克鸣炮谢天，并立木牌于定界处所，旋焚之；又擅纳俄罗斯贸易人入界，遂逮治。以上三则，无关掌故，而有裨谈时事者之考证，故录之，详见托时等史馆本传。 \\n ◎杨中丞精相术 \\n 临川杨中丞＜音＞，精相术。乾隆甲辰成进士，胪唱前一日，新进士会集乾清门外，公遍相诸同年，谓友人曰：今科榜眼、探花，当是南北二邵（谓余姚邵瑛，天津邵玉清），第一人未见，何欤？嗣见一人脱帽箕踞，独坐金缸旁，公拱手贺曰：龙头在是矣。亟询姓名，则会稽茹古香也。少顷，传前十卷引见，以次唱名，鼎甲皆如公言。 \\n ◎吴山尊夫人赠行诗 \\n 全椒吴山尊学士，渊如先生妹婿也。渊如先生以乾隆丁未榜眼及第，山尊仍上计车，其夫人赠行诗曰：“小语临歧记可真，回头仍怕阿兄嗔，看花迟早寻常事，莫作蓬莱第二人。”山尊果以是科通籍，入翰林，虽大魁让人，犹未满红闺期望，然微云夫婿，柳絮才媛，艳句流传，亦可谓倡随佳话矣。 \\n ◎杨简侯分校得士 \\n 道光乙巳杨简侯方伯能格与会试分校，是科覆试第一罗嘉福，殿试第一萧锦忠，朝考第一孙鼎臣，皆出其房，亦称罕有。 \\n ◎昆山徐氏科名之盛 \\n 昆山徐侍郎秉义，康熙癸丑初入词馆，适其弟立斋相国以掌院学士充教习，秉义例投谒，称门生，相国具疏陈谢。特旨：徐秉义无庸教习。科名嘉话，足与大小宋弟不先兄，并传千古已。 \\n ◎三世四翰林 \\n 本朝咸、同已前，祖孙、父子并入词林者，晋宁李因培乾隆乙丑，子翊丁丑、嘉庆己未，孙浩甲戌。滨州杜咢嘉庆辛酉，子受田道光癸未，孙翰甲辰、＜乔羽＞乙未。李、杜皆三世四翰林，而翊、、翰、翰，名皆从羽，翱翔蓬苑，果应联翅接翼之祥，亦奇。 \\n ◎四世翰林 \\n 四世翰林者凡五家。静海励杜讷康熙庚戌（由福建同知荐直南斋，特授编修），子廷仪庚辰，孙宗万辛丑，曾孙守谦乾隆乙丑。常熟蒋伊康熙癸丑，子廷锡癸未，孙溥雍正庚戌、涟康熙己丑，溥子鼎乾隆辛丑。无锡秦松龄顺治乙未（按松龄授检讨后罢官，康熙己未试鸿博，重官检讨），子道然康熙乙丑、靖然壬辰，道然子蕙田乾隆丙辰，蕙田子泰钧甲戌。商丘陈濂乾隆丙戌，子杲嘉庆辛酉，孙焯辛未，曾孙坛道光乙未。长白德保偕从兄观保乾隆丁巳同馆选，德保子英和癸丑，孙奎照嘉庆甲戌、奎耀辛未，曾孙锡祉道光乙未。 \\n ◎桐城张氏六代翰林 \\n 桐城张氏六代翰林，为昭代所未有。太傅文端公英康熙丁未，子少詹事廷瓒乙未、文和公廷玉庚辰、礼侍廷璐戊戌、阁学廷豫雍正癸未，孙检讨若潭乾隆丙辰、阁学若霭雍正癸丑、阁学若澄乾隆乙丑、侍讲若需丁丑，曾孙少詹事曾敞辛未，玄孙元宰嘉庆壬戌，来孙聪贤辛酉。自祖父至曾玄十二人，先后列侍从，跻鼎贵，玉堂谱里，世系蝉联，门阀之清华，殆可空前绝后已。 \\n ◎国初衣冠尚沿明制 \\n 国初周监殷礼，衣冠服物，尚有沿袭明制者。顺治四年谕范文程、刚林、祁充格曰：“文职衙门不可无领袖，今尔衙门较前改大，尔三人可用珠顶玉带。” \\n ◎轩辕诰 \\n 《茶余客话》载：山左轩辕诰以举人官教谕，将升某府教授，中己未会元，改庶常，散馆归班，仍请改教，选其初升之缺。一片青毡，依然故我，二十年如一梦云。康祺案：春秋榜上，原是虚名，以为不足重轻，则诰即状元及第，氵存历清华，及予告归来，回首前尘，仍是邯郸幻境。果以科第为足贵，则诰固已领袖南宫，翱翔词苑矣，不得以寻常广文例之。 \\n ◎春联 \\n 京官家每岁易桃符，多书“天恩春浩荡，文治日光华”十字。内城满洲宅子，尤比户皆然。按此二语，盖宪庙赐张文和公春联也，见《茶余客话》。 \\n ◎朱竹咏史诗 \\n 竹先生官翰林时，咏史云：“汉皇将将屈群雄，心许淮阴国士风，不分后来输绛灌，名高一十八元功。海内词章有定称，南来庾信北徐陵，谁知著作修文殿，物论翻归祖孝征。”当时或因天禄秘书，编纂不预，坊局华选，荐擢不公，故先生借此抒感。而读是诗者，谤议横生，不久遂湖山放废矣。 \\n ◎满洲可称珠申 \\n 满洲初为部落名，国书本作满珠，二字皆平读。乾隆四十二年上谕：我朝肇兴时，旧称满珠，所属曰珠申，后改称满珠，而汉字相沿，讹为满洲，其实即古肃慎，为珠申之转音。谨案《淮南子》曰：东方多君子之国，信哉，莫古于肃慎。《竹书纪年》：帝舜有虞氏，肃慎氏来朝，贡弓矢。《史记·虞帝纪》：北发息慎。《尚书序》：息慎来贺。自后《家语》、《尚书传》、《孔子世家》，皆称肃慎。《汲冢周书》王会解：西面者正北方稷慎。息、稷与肃，皆一音之转也。宋刘忠恕以金之姓为朱里真。盖北人读肃为须，须朱同韵，里真二字，合呼之亦即慎字。金亦肃慎之地，忠恕误以为姓，舛谬殊甚。我朝旧称所属曰珠申，经高宗钦定，与金之女真，同为肃慎转音，可知天贶大东，数千年前，早开苦矢信义之俗，以待我祖宗诞膺景命，混一神州。而东之为位，又适为天地之所以成始而成终，于万斯年，洪基永固，不待卜矣（今满洲人自署地名，多称长白，窃谓不若珠申之雅切）。 \\n ◎曼珠即满洲之转音 \\n 西藏每岁献丹书，称上为曼珠师利大皇帝。曼珠，译言妙吉祥也，又作曼殊室利。按珠、殊同音，曼珠亦即满珠二字。其易珠为洲，盖由洲字义近地名，故汉字假借承用之。 \\n ◎盛京内务府所藏典训宗器 \\n 盛京内务府尊藏典训宗器，二百余年，宝守维谨，屡有增加。兹照光绪元年以前内府案卷，敬谨著录，俾万世臣民，知我列圣显谟承烈，永奠洪基，于发祥创业之区，尤为郑重，视周荒馆，汉设新丰，不啻相去万万也。敬按敬典阁上层，供奉九代圣容，凡九箱，行乐图四箱；每岁春秋二分，由陪京大臣恭晾太庙供奉册实凡五十八分。敬典阁中层，尊藏玉牒黄档、红档凡二百四十包，宝十颗。敬典阁下层，尊藏玉牒黄档、红档凡六十包。崇谟阁尊藏实录一千四百零三包，圣训三百一十六包，老档十四包，实录图一匣。又恭存列祖列宗所遗御用鞍辔、弓箭、腰刀、枪剑、键，高宗纯皇帝御用朝冠、朝珠、朝带、袍褂、鞍辔、弓箭、枪剑、腰刀、键、甲胄，仁宗睿皇帝御用朝冠、朝珠、朝带、袍褂、鞍辔、枪剑、腰刀、准捷枪、撒袋、弓箭，宣宗成皇帝御笔字挂屏、鞍辔、威禽枪、木杆枪、银式件、桦木鞘、小刀子、火镰、火纸筒，文宗显皇帝御用鞍一副、藤鞭一把、撒袋一副、弓四张、箭三十六枝，以及各宫殿陈设，一切金玉铜瓷物件，金锞、金条、银锞、书籍、字画、册页，并文溯阁收存各书籍。每值大员更替，按照印册查点一次，专疏奏闻，盖慎重如此。 \\n ◎官逼民反 \\n 嘉庆三年，四川教匪首逆王三槐解京审讯时，有“官迫民反”之供。仁宗皇帝闻之恻然，特谕褒擢廉吏刘清等以风厉天下，当时民间闻者感泣，至今诵之。 \\n ◎复还国初亲王始封爵号 \\n 国初，睿亲王多尔衮以元勋懿戚，横被流言，乾隆间始特旨昭雪，复爵予谥。并以礼烈亲王后人改封巽亲王，又改封康亲王，郑献亲王后人改封简亲王，豫通亲王后人改封信郡王，肃裕亲王后人改封显亲王，克勤郡王后人改封衍禧郡五，又改封平郡王，均非初封之名，不足昭示后世，悉命复还始封爵号。我先朝褒功录旧如此，河山带砺，亘古长延矣。 \\n ◎怡贤亲王恩眷 \\n 雍正朝，和硕怡亲王允祥薨逝，赐谥曰贤。上睿性友悌，眷念勿替，特旨以王生前所赐“忠敬诚直勤慎廉明”八字，冠于谥号之上。敬按怡贤亲王修学好古，为善最乐，固为本朝河间、东平，而宪皇帝任遇枝戚，庆命旁流，有加无已若此。汉和帝之同舆共室，唐玄宗之长枕大衾，方之蔑如矣。 \\n ◎骆文忠侄孙得蒙恩荫 \\n 骆文忠公扬历封圻，不携眷属，惟侄孙肇铨随侍。公勿后，温谕轸恤，二子四孙，均赏给科第官阶，肇铨亦蒙恩以知县选用。饰终懋典，荣及旁孙，他疆臣未尝有也。 \\n ◎妇人得谥 \\n 妇人古无得谥者。本朝嘉庆间，教匪之乱，滑县知县强克捷殉难，既赐谥忠烈矣，复特旨谥其子逢泰之妻曰“节烈”。道光朝台湾之乱，嘉义县县丞方振声、千总马步衢、把总陈玉威殉难，既破格给谥矣（方曰义烈，马曰刚烈，陈曰勇烈），而振声妻张氏、玉威妻唐氏，亦特旨予谥“节烈”。前圣后圣，褒厉忠贞，至于末秩粗官，闺帏弱质，仰蒙优恤至此。宜粤、捻之变，蓬门夫妇，视死如饴者，方州志乘，累牍难书矣。 \\n ◎笔帖式 \\n 笔帖式为满洲进身之一途，今各衙门皆有额设，候补者又盈千累万，视为不足重轻矣。按国初如大学士达海、额尔德尼两文成公，领侍卫内大臣一等公文忠公索尼诸人，皆起家武臣，以精通国书，皆特恩赐号巴克什。巴克什，即笔帖式也。 \\n ◎改镌墓碑 \\n 左都御史揆叙，本谥文端，雍正朝追削，并谕令于墓碑上改镌“不忠不孝柔奸阴险揆叙之墓”。 \\n ◎承政参政 \\n 国初，满汉大臣，多有称某部承政、某部参政者。按承政即今尚书，参政即今侍郎，左右承政即今左右都御史，左右参政即今左右副都御史。 \\n ◎苏纳海朱昌祚王登联特旨昭雪 \\n 康熙初年，内国史院大学士苏纳海，直隶山东河南总督朱昌祚，直隶保定巡抚王登联，均为辅臣鳌拜矫诏论死。八年，特旨昭雪，并各予谥（苏谥襄愍，王谥悫愍；朱谥勤愍，一云谥勤敏，一云谥勤恪，均误）。 \\n ◎给谥郑重 \\n 本朝优恤臣邻，恩礼覃渥，惟身后给谥最为矜重。故自开国至道光朝，膺易名之典者，仅四百余人。有生官极品，而殁不得谥者。自同治初两宫垂帘训政，凡阶一品皆予谥，近数十年，遂为定制矣。 \\n ◎拟谥之例 \\n 定例：臣下谥典，由礼部奏准后，行知内阁撰拟，旧隶典籍厅。咸丰初，卓文端公入阁，改归汉票签，令两侍读司之。凡奉旨给谥者，侍读遵谕旨褒嘉之语，得谥文者拟八字，由大学士选四字，不得谥文者拟十六字，由大学士选八字，恭请钦定。惟文正则不敢拟，悉出特恩。又咸丰三年，祁文端公面奉上谕：文武大臣或阵亡或军营病故，武功未成者，均不得拟用襄字，见鲍康《皇朝谥法考》。 \\n ◎亲郡王配享太庙者 \\n 本朝亲郡王配享太庙者：通达郡王雅尔噶齐、武功郡王礼敦巴图鲁（按此巴图鲁三字，即其名，非勇号也）、慧哲郡王额尔衮、宣献郡王界堪、礼烈亲王代善、睿忠亲王多尔衮、郑献亲王济尔哈朗、豫通亲王多铎、肃武亲王豪格、克勤郡王岳托、怡贤亲王允祥、蒙古超勇襄亲王策凌，及同治五年奉旨之科尔沁忠亲王僧格林沁，凡十三人。（鲍氏《谥法考》云：亲郡王配享太庙者，通达郡王、武功郡王、慧哲郡王、宣献郡王、礼烈亲王、豫通亲王、肃武亲王、克勤郡王、怡贤亲王、超勇襄亲王、策凌，凡十三人〔缺睿、郑两王〕。崇川刘氏《谥汇》因之，一似自通达郡王至超勇襄亲王共十二人，而策凌别一人者。其实策凌即襄亲王之名，鲍氏本不谙著书体例，疏略甚多，此亦失考之一端也。又鲍氏仍王文简《谥法考》之旧，雅尔噶齐作雅尔，额尔衮作尔衮，界堪作阶堪，皆与《会典》、《通典》不符。） \\n ◎满汉文武大臣配享太庙者 \\n 满汉文武大臣配享者：英诚武勋王扬古利、信勇直义公费英东、宏毅公额亦都、忠义公图尔格、昭勋公图赖（按：昭勋即直义子，忠义即宏毅子，父子配侑，尤为极荣）、文襄公图海、文端公鄂尔泰、文和公张廷玉、文襄公兆惠、文忠公傅恒、文成公阿桂、文襄公福康安，凡十二人，而汉大臣止张文和一人。开国名相若文肃范公，近时名臣若文正曾公、文忠骆公、胡公，似勋德尚出文和右；虽配食清庙，宜出特恩，未可具疏乞请，惜枢府中无因事奏陈者。 \\n ◎毛西河穿凿 \\n 西河检讨尝与阎百诗辨地理，语多穿凿。百诗太息曰：“汪尧峰私造典礼，李天生杜撰故实，毛大可割裂经文，贻误后学不浅。”噫！二百年来，通儒辈出，述作连楹，观玩全书，瑜百瑕一，津逮来学，诚为有裨，获免斯讥，果几人哉！ \\n ◎学问从得来 \\n 《茶余客话》称：田山姜读书，掇拾字句，有之目。常云：奇字古人所常用，于古诗尤宜，班、马等赋所以令人嵬眼氵顷耳，政由时出奇字衬贴之也。阮氏记此，盖讥山姜之癖好新奇。康祺案：文人握管，诚不宜专恃稗贩，致蹈獭祭雉窜之讥。然词句斑，气息典雅，究愈于空疏不学，冒袭八家者之所为。梅村、渔洋之诗，竹、迦陵之词，未必不以掇拾为始境。若石笥骈文，道古散体，更可决其从得来。特习贯运用，便同腹笥。自高声价者，类不肯如山姜直言耳。 \\n ◎淮上三子 \\n 淮上顾讠是在瞻、杨开沅禹江、戴晟晦夫，皆国初暗修静学之士，梨洲先生讲学甬上，遂相约渡江问道，齿隶门籍。在瞻少时，著《习学录》，颇谤陆王，自甬上归，语门人云：“吾向日心粗胆大，妄议先儒，今从黄先生游，乃知半生全在梦中。”因遍索《习学录》焚之，与禹江订读经史法，求实学，戒空谈。淮海后起，翕然宗仰。梨洲尝取所选《明文海》，摘加朱圈，授其子百家，是为《明文授读》，版即藏晦夫家，见《淮安府志》及山阳阮氏《淮故》。之三子者，亦近世豪杰之士矣。维桑寓贤，亟宜缀录。 \\n ◎郭大临 \\n 又常熟郭孝廉大临，任侠尚气，桑海之交，窜身黄冠，遍走江湖，欲得奇才剑客而友之，卒无所遇。岁辛丑，太冲先生读书双瀑寺，双瀑在万山中，人迹殆绝。大临忽走访，太冲问何以知之，笑不答。问奚自，曰：甬上。见昆山顾景范所作传，及太冲所作墓志。是亦国初一高士，鄙州一寓公也。 \\n ◎吴俗三好 \\n 王渔洋谓吴俗有三好，斗马吊牌，吃河鱼，敬五通神，虽士大夫不免。恨不得上方斩马剑，诛作俑者。 \\n ◎张文端恶马吊 \\n 张文端最恶马吊之戏，尝镌一图章曰：“马吊众恶之门，习者非吾子孙。”所藏书册图画，悉印之。 \\n ◎名刺不用拜字 \\n 明季士大夫投刺，率称某某拜，开国犹然。近人多易以顿首二字。或曰：康熙初鳌拜专权，朝臣献媚，避其名也。或曰：鄂文端公当国时，以其父名拜（按公为祭酒鄂拜子），故题刺不用拜字，中外靡然从之。又属吏上大宪书，向用“恭惟大人”四字。自庄滋圃相国有恭总督两江，僚属具禀，改为仰维，或作辰维。又定例称大学士曰中堂，今陕甘总督湘阴左公入相后，两省官吏避宗棠二字之嫌名，皆称伯相。比公晋封二等侯，又称为侯相。 \\n ◎汤文正荐陆在新 \\n 长洲陆明府在新，为诸生时，敦尚气节，刻苦自厉。彭山筑屋，躬耕读书，以孝廉为松江教授。斋规方雅，屏绝贽币。汤文正公抚吴，察其廉勤，以卓异荐。是岁江南七府一州，诸长吏登启事者，仅君一人，故事未有也。既入都，圣祖召见，赐蟒服，迁庐陵知县，大著声绩，世称文正之知人。 \\n ◎追念李文勤公勋劳 \\n 高阳相国李文勤公爵，以康熙二十三年薨于位。四十九年，上追念勋劳，特旨：李爵任大学士时，始终恪慎，懋著勤劳，其孙工部主事李敏启，可超擢太常寺少卿，以示优礼旧臣至意。敬按：主事之于常少，仅越一阶，而有堂司之别。大臣子孙叨窃余荫，京官至郎中，外官至知府，宠荣极已。况事隔二十余年，君臣恩谊，犹复如斯，伊古明良不数遘也。 \\n ◎国初清语官号 \\n 国初官号，清语居多。如噶喇昂邦，即今左右翼前锋统领；固山额贞、固山昂邦，皆即今都统；梅勒额贞、梅勒章京，皆即今副都统；纛章京，即今护军统领；甲喇额贞、甲喇章京，皆即今参领；牛录额贞、牛录章京，皆即今佐领；一、二、三等总兵官世职、一、二、三等昂邦章京、一、二、三等精奇尼哈番，皆即今一、二、三等子；一、二、三等副将世职、一、二、三等梅勒章京、一、二、三等阿思哈尼哈番，皆即今一、二、三等男；一、二、三等参将世职、游击世职，一、二、三等甲喇章京，一、二、三等阿达哈番，皆即今一、二、三等轻车都尉；盛京八门总管昂邦，即今将军；驻防昂邦，即今驻防将军；墨尔根虾，即今蒙古侍卫；札尔固齐，即佐理五大臣。右见仁和赵雩门笔记所述。康祺庸陋，备官京朝，未谙国语，不知赵氏之说，果可依据与否，姑节录之，以俟考证。 \\n ◎辅政四大臣顾命八大臣 \\n 圣祖冲龄践阼，内大臣索尼、苏克萨哈、遏必隆、鳌拜，并受顾命，同辅政，时号曰四大臣。咸丰十一年文宗晏驾滦阳，辅政诸臣，躬侍玉几，遂传谕海内，以载垣、端华、肃顺、景绶、杜翰、匡源、穆荫、焦瀛为顾命八大臣。其实八人者，特是日内直之员，上未尝以元良付托，端华、肃顺辈志在揽权，故敢矫遗诏以养威，引私人以自重也。按康熙初辅政四大臣，实出鳌拜冒托，见圣祖谕旨，鳌拜后竟伏法。同治朝八大臣，则诛锄贬黜无幸免者，惟景绶以戚畹再起。 \\n ◎大襄毅公小襄毅公 \\n 康熙间，漳浦蓝公廷珍，官福建水路提督，公孙元枚，由世职起家。乾隆中，福建陆路提督廷珍平朱一贵之乱，元枚与剿林爽文，祖孙皆立功台湾。殁后，皆赐谥襄毅，闽人至今称大襄毅公、小襄毅公（按：文臣中祖孙同谥者，惟丹徒相国玉书，及公曾孙侍郎锡庚，皆谥文贞；世或称侍郎谥文节误也）。 \\n ◎畿南三才子 \\n 国初直隶多诗人，永平张盖命士、申涵光凫盟、鸡泽殷岳宗山，称畿南三才子。三人皆遗民。盖阳狂自废，尝独游楚、豫、齐、晋间，归则闭土室，湛醉歌哭，善行草，五言高简，力诣古人。涵光明忠臣佳允子，潜心理学，晚益名高，著有《聪山集》、《荆园小语》诸书。岳前明举人，顺治初除知睢阳，甫至任，即投劾归。诗宗魏晋，不喜作律诗，所作古体，莽莽然肖其为人。三人行谊，自以涵光为得中，而逸轨贞操，均非尘所有，宜河朔人士，至今称道不衰也。 \\n ◎圣祖不宝远物 \\n 圣祖幸索尔哈济时，喇里达头人进青翅蝴蝶一双，谓能捕鸟，又彩鹞一架，谓能击虎者。上命侍卫毋纳，厚赏其人而还之，圣天子不宝远物如此。 \\n ◎东京盛京京师 \\n 太祖高皇帝天命七年，建东京于辽阳；十年，自东京迁于沈阳，太宗天聪五年，尊为盛京。世祖入关定鼎，因明都顺天府之旧，称为京师，营丰宅镐，缔构艰难，亿万年不拔之基也。 \\n ◎世祖阅明孝宗实录 \\n 世祖幸南苑别殿，夜半阅明《孝宗实录》，有召对兵部尚书刘大夏、都御史戴珊事。心喜曰：“朕所用何遽不若珊、大夏。”明日，宣梁尚书清标及魏文毅诣行幄，备顾问。 \\n ◎沈文恪请罢流徙乌喇新例 \\n 圣祖登极，因旱求直言。新例：流罪皆徙乌喇，诏九卿会议。沈文恪公荃谓：乌喇距蒙古三四千里，地不毛，极寒，人兽冻辄毙，徙流罪不当死，不应驱之死地，乃独为疏上之。有旨：令画一。文恪持前议益坚，且曰：“臣此议行，三日不雨者，愿伏欺罔之罪。”圣祖方冲龄，改容纳之。越二日，大雨盈尺，新例竟罢。 \\n ◎丹魁堂 \\n 道光癸巳江阴季文敏公芝昌，以前科鼎甲散馆。阅卷大臣方定卷，上忽将尚书名签（凡殿廷试卷后用弥封，卷面用小纸名签，呈卷后，上亲自揭签，始交阅卷大臣定甲乙），遣太监持问阅卷者，第一是此人否，并于名上朱笔书一魁字，名下双行书“读戴谁遣”四字。诸臣覆奏，谓所拟首卷，赋首是“读戴”二字，诗首是“谁遣”二字，至是否季某，臣等实不能知。须臾，又命太监持两名签示大臣，则皆朱书劣字，比拆封，皆三等也。翼日召对，有“君臣一德”之谕。尚书遂以“丹魁”名其堂。 \\n ◎宣宗立文宗为太子事 \\n 季文敏公《丹魁堂年谱》，纪宣宗立文宗为太子事甚详确，谨录之。谱云：“道光庚戌正月，上违豫久，犹日至奉三无私（敬按：四字别殿名），召见办事。十三日召见慎德堂（敬按：寝宫名），仅军机大臣、大学士祁｛宀隽｝藻、杜受田，尚书何汝霖，侍郎陈孚恩、季芝昌五人，语良久。十四日卯初刻，诸臣甫入直，已传旨召对，凡十人，盖定郡王载铨及大军机五人，御前大臣怡亲王载垣、郑亲王端华、科尔沁王僧格林沁三人，暨内务府大臣、步军统领尚书文庆也。上冠服端坐，命至榻前，告以立今上为皇太子。须臾，今上入，上取缄匣朱旨传示，并谕勉诸臣，毕，各退。今上命军机五人同阅章奏，移时，甫还直庐，忽急宣趋入，惊闻大行皇帝龙驭上宾矣。”康祺按：道学家言，每以易箦启手，神志湛然，为生平学道之效。况万乘天子，临御多年，髦期而不闻倦勤，大渐而从容审训，缀衣当出庭之日，冕服无凭几之容，兢兢业业，钦始钦终，非圣人其孰能之。 \\n ◎季仙九考试皆遇三数 \\n 季仙九尚书，以道光壬辰第三人及第，癸巳甫留馆，即应大考，复列第三，擢侍读。己亥又值大考，名单出，则仍第三也。擢少詹事，具折入谢。召见谕曰：“汝卷本定第一，朕不知如何移置第三，然第一不若第三巧合上次名数。”因大笑。故尚书纪恩诗，有“九重知已温言逮，三度同符盛事传”之句。（按：尚书名芝昌，字仙九，盖取仙芝九茎之义。殿廷三试，三列前茅，遂跻华显，适符三三成九之数。唐人诗“官阶科第皆前定”，其不然欤？） \\n ◎定逢五视朝之制 \\n 世祖御宇之九年，魏文毅公疏言：“少而勤学，古人比之日出之光，宜及时肇举经筵日讲，以隆治本。”八年二月，世祖亲政，公又言：“深居高拱，不如询访臣邻；批答详明，不若亲承颜色。故事有朔望之朝，有早朝、晚朝，内朝、外朝。今纵不能如往制，请一月三朝，以副励精图治至意。”自是，定逢五视朝之制。 \\n ◎蔡总兵请修筑边墙 \\n 康熙辛未，总兵官蔡元疏请修筑边墙，上初命阁臣集九卿于阙门外，面询可否以闻。群臣未及对，上复召大学士谕曰：“朕思众志成城，岂在边墙。”诸臣叩首曰：“大哉王言，臣等见不及此也。”所请遂不准行。 \\n ◎禁奏折媚兹语 \\n 康熙中，廷臣章疏，有“德迈二帝，功过三王”语。上曰：“二帝三王，岂朕所能迈且过哉？”传谕中外，自后不许如是。陆清献公尝谨述其事，见《三鱼堂文集》中。康祺谨读世宗朱批谕旨，凡臣下奏折，媚兹过甚者，无不丹书申儆，盖我朝家法然也。 \\n ◎建先蚕坛 \\n 乾隆七年，户部侍郎三德疏言：“亲蚕典礼，与亲耕并重。前代制度未备，皇上敕建先蚕坛，为旷世巨仪。请将建坛址宫殿规制及兴工告成日期，宣付史馆，以光盛典。”诏从之。 \\n ◎增四川总督 \\n 雍正九年，大军征噶尔丹策凌，上以川陕地广，又理军需，总督一员，难于控制，特旨增设四川总督，即以四川提督黄廷桂补授，兼管提督印务。乾隆元年，西陲军务告竣，川督廷桂仍为提督。后于十三年复设总督，始为定员。 \\n ◎国初慎重巴图鲁勇号 \\n 巴图鲁，译言好汉，与元史称拔都、拔突、霸都鲁等类，字异义同（国语重在声音，凡同音之字，皆可假借，故翻译互有同异）。我朝开国时，礼亲王代善首膺古英巴图鲁赐号，盖其时太祖征乌拉，进攻屯寨，代善最为奋勇。敬按：代善为太祖高皇帝第二子，可见当时重视勇号，亲藩储贰之贵，尚必从事边垂，武功懋著，始享此三字荣称。近日军营克一城，夺一寨，即请保奖清、汉字勇号（凡有奋勇、刚勇等名目，第二字用勇字者，谓之汉字勇号；其无义可思，字数多寡不等者，谓之清字勇号。汉字如蓝翎，清字如花翎，积功递加，亦曰赏换），累牍盈篇，殊失先朝创制之本意矣。"}
{"章节": "●卷六", "正文": "●卷六 \\n  \\n  \\n ◎会试及顺天乡试钦命题目之始 \\n 国初凡乡、会试三场，俱由主考出题。自顺治十五年后，会试及顺天乡试头场《四书》三题，由钦命密封，送内帘官刊印颁发。 \\n ◎乾隆丁丑科会试 \\n 乾隆二十二年丁丑会试，奉旨易表判为诗，易经文于二场，永著为例。二十三年，复于头场增性理论一篇。 \\n ◎介少宗伯充会试总裁 \\n 乾隆二十二年，高宗三次南巡。是春，值丁丑会试，上驻跸扬州，诏扈从大臣礼部侍郎介福，自行在赍旨及诗题，以三月初六日驰至京师宣旨，即奉充总裁入闱。时刑部尚书刘统勋、礼部侍郎金德瑛，已奉总裁会试之命。上方将回跸河工，召刘统勋筹议，限二十八日抵工，故以介少宗伯代之也（按：此事见钱侍郎《箨石斋诗集注》，赍旨及诗题云云，似乾隆朝头场《四书》文，仍由考官出题也，俟考）。 \\n ◎江南乡试改期 \\n 顺治二年乙酉江南乡试，以十月举行。三年丙戌科，因故明瑞昌王朱谊泐事，改九月。 \\n ◎康熙癸卯科江南乡试得人之盛 \\n 康熙二年癸卯科江南乡试，同榜凡两鼎甲、五尚书、三大学士，得人最盛。时典试者，编修大兴王勖，工科给事中茌平王曰高也。 \\n ◎康熙丙午科头场试策五道 \\n 康熙五年丙午科乡试，新例，头场试策五道，二场试《四书》论、经论各一篇。 \\n ◎江苏安徽分省取中之始 \\n 江苏、安徽分省取中，自乾隆六十年乙卯恩科会试始。 \\n ◎乡试覆试之始 \\n 乡试覆试，自道光甲辰科后，始为定制，其实始于顺治十四年也。是科丁酉，因顺天、江南科场事发，诏令覆试。 \\n ◎外省驻防生员准入乡试场 \\n 道光二十四年，谕外省驻防生员，准入各省乡试场，另考翻译。 \\n ◎陆建瀛请以性理论试士 \\n 咸丰元年，两江总督陆建瀛奏：士子不明正学，请以性理论试士。经礼部议准，生员于考试经古场、童生于府县覆试场，添性理论一篇，命题在濂、洛、关、闽书中，理解明晰，拔置前列，得旨允行。不数年，粤匪南来，建瀛弃师逃遁，贻祸中原者甚大。一时士论哓哓，遂与《周礼》殃民、《孝经》退敌等诮矣。 \\n ◎捐输加学额 \\n 军兴，各省捐输量加学额，自咸丰二年太常少卿雷以諴奏请始。 \\n ◎殿试引见不到降甲 \\n 乾隆三十四年己丑科殿试，钦定前十本常熟季学锦卷列一甲第三，以引见不到，降三甲末。咸丰己未科，聊城朱学笃卷列二甲第一，亦以引见不到降甲。 \\n ◎翁心存不得状元 \\n 煦斋相国英和《恩福堂笔记》云：余三主礼闱，壬午科亦定江苏元，三日，山阳汪文端公欲以广东卷易之，余不可。会发喘疾，精神委顿，进卷之期又迫，遂请同事公定元卷，竟将翁心存卷抑置，而粤士吕龙光魁多士矣。科场事，非但去取有数，即名次先后，亦有一定，其不能强也如此。按是科相国为正总裁，笔记云云，是文端失元，相国方引为憾事。然文端卒成名相，公子同、公孙曾源，相继大魁天下。可见郁之愈久，发之愈光，驰骤名场，原不嫌暂时少屈也。 \\n ◎康熙丁巳科乡试止四省 \\n 康熙十六年丁巳，因军兴，开科止四省：一顺天，一江西、湖广附江南，一福建附浙江，一山东、山西、陕西附河南，有乡无会。 \\n ◎副榜准作举人 \\n 雍正四年丙午科，奉上谕：《五经》取中副榜，及两次中副榜者，俱准作举人，一体会试，后不为例。 \\n ◎乡试展期 \\n 道光初元辛巳恩科，因疾疫流行，顺天乡试展至九月举行。 \\n ◎赵阆仙督学风节 \\n 莱阳赵仑阆仙，康熙二十一年督学江南，力矫时风，清廉自矢，过江击楫曰：“某若一毫自私，不能生渡江北矣。”于是干谒不行，孤寒吐气，簋之风，为之一变。见董含《三冈识略》。 \\n ◎不失鹄斋 \\n 宣宗朝，江阴季文敏公芝昌，尤以词章邀睿赏，自十二年及第后，大考连列高等，叠奉山东、浙江、江西学政、主考之命。二十三年与考试差，翼日召对，上嘉叹公文，谓“他人竭蹶喘汗不能到者，汝则沛然有余，譬之于射，汝穿杨百中矣”。公退，以“不失鹄”名其斋。 \\n ◎方勤襄公三大荣遇 \\n 方勤襄公维甸行状云：年十八，入京，赐举人、内阁中书、军机处行走。本朝枢臣入直，华要之年，当五更少于公者。按公一生扬历，有三大荣遇，为自古人臣未有之遭。公始生时，父恪敏公方总制畿辅，弥月之辰，恪敏适扈从行在，面陈后，携抱入觐，赏赉骈蕃，一也。未弱冠，赐中书，所聘€南裴抚军女，犹未娶也。会引见垂询，命金坛于相国传示裴中丞，早为毕姻。嗣裴夫人归宁滇南，又有旨下直隶制军沿途促返，二也。公督闽浙，以太夫人年逾八旬，拜疏归养。后有诏召赞枢务，公奏称：“臣母不能顷刻离臣，臣又不能奉母就道，恳辞新命。”上闻，悯而许之，乃辍召，复加赐珍物，以遂其孝养之私，三也。醲恩渥宠，家人骨肉所未能体恤周至者，圣天子终始矜全，乃无微不到。如此百世臣僚，宜何如踊跃感奋与。详见公行状及《惜抱轩集》、《桐城科名录》。 \\n ◎同知丁忧服阕仍在军机行走 \\n 沈琨初直军机，由中书选佛山同知，以忧归。服阕，阿文成、王文端二公，交章保留，仍在军机行走，由御史出守泰安，此嘉道后所罕有者。 \\n ◎李申耆少时博学 \\n 阳湖李申耆先生兆洛，少即绝特向学。初应童子试，县令陈君以其年最稚，而投卷最先，疑诘之，先生应答如流。令曰：“汝即归，吾不招覆汝矣，通场必无及汝者。招覆非第一不可，汝髫年初试，即盖一邑，非吾之所以期汝也。”遂在厅事书联为赠曰：“他日定成名进士，乃翁真有好儿郎。”邑中传为佳话。比应学政试，督学仁和胡文恪公既首擢，复将先生原场及覆试卷刻成，九学诸生，各给一本，曰：“归家熟读之，毋薄李生新进，老夫衡文半天下，未见有如李生者。”先生淹通天人，学颛而博，当其华年英发，固宜如景卿麟凤，蚤著辉光。而当时名卿大夫，有风教之责者，一士之身，矜宠培护至此，亦可谓难能已（或曰：阳湖县令识先生最先，又激厉成全之，此吏可云不俗。赠联仅以名进士相期，何其陋耶？余曰：名进士三字，近人多滥用耳，循名责实，一朝曾有几人；令君期许，未为失当）。 \\n ◎许贫民挑卖官盐 \\n 林文忠公督两湖日，整饬淮纲，许挑卖私盐之穷民，改悔投充肩贩，由各处官盐子店给票，挑赴四乡，卖完缴价。此化莠为良之第一法也。 \\n ◎三寿母 \\n 比年直省督抚奏报寿妇百岁者三家：一河南故漕运总督袁端敏公甲三之母、现任户部侍郎保恒之祖母郭氏；一广东现任赤溪协副将周凤山、湖北补用副将周岐山之祖母陈氏；一直隶道光戊戌会元王振纲之母杜氏。皆亲见七代，五世同堂，先后奉特旨褒赏。袁母年九十七，王母年九十四，皆援连闰计算之例，以百岁请旌；周母则于同治十年实已驯致百龄矣。项城之袁，继世名臣，直节荩猷，著闻中外。周氏兄弟，从曾文正公转战东南，奋力最蚤，书勋最多，卓然为中兴宿将。振纲学问渊覃，性淡荣利，主讲保定莲池书院，门墙鼎盛，科目传家，畿辅儒流，奉为魁硕。三寿母之子孙，表表如此，良由天首出，圣善垂型。声教则朔暨南渐，班僚则文经武纬，以故期颐贞寿，适在鼎钟阀阅之门，岂非昌明之运、圣孝之征欤？ \\n ◎黎太守母坚守郡城 \\n 同治初年，贼扰江右，南安戒严，知府黎兆棠请其母冯氏出城暂避。冯氏怒叱之，并出簪环犒士，命兆棠登陴死守。贼攻益急，则率乡兵开城出击之，屡挫狂寇，郡城获全，冯氏力也。巡抚沈公葆桢以闻，得旨旌奖，殆不愧古之夫人城矣。 \\n ◎陈文简与高文恪联谱 \\n 海盐之陈，本出渤海高氏。相国文简公官京朝时，遂与平湖高文恪公联谱。会御史华野郭公劾文恪怙宠纳贿，并指目文简交结状，得旨，一并休致。公奏辩谓：臣宗本出自高，谱牒炳然；若果臣交结士奇，何以士奇反称臣为叔。事乃得白。 \\n ◎宋夫人议论矜贵 \\n 陈文简公娶长洲宋文恪公女。康熙间，文简由吏部侍郎巡抚广西，宾客入贺，宋夫人独愀然不悦者累日，曰：“一门群从，咸列清华，我夫子乃出为粗官，令我惭颜于娣姒矣。”见《鲒亭集·广陵相国伤逝记》。盖其时陈氏一门，宗伯清恪公、司空文和公、丙斋司寇、匏庐少宗伯，皆官九列，而夫人之姊妹夫太仓王相国、海宁顾侍郎、合肥李宫詹、长洲缪宫赞，亦同时以巍科清秩，比踵朝端，故夫人云然也。门阀姻娅之盛，簪组翩连，史书罕见。粗官数语，较谢道韫天壤王郎一段议论，尤矜贵已。 \\n ◎陈文勤公为百姓哭 \\n 陈文勤公世倌，相高宗十七年。每敷奏及民间水旱疾苦，必反覆具陈，或继以泣。上辄霁颜听之曰：“汝又来为百姓哭矣。”详洪编修《更生集》中。 \\n ◎王文端公欲用药杀和珅 \\n 海盐陈太守，精岐黄家言。官礼曹时，枢相和珅召令视疾，太守咨于座主韩城王文端公，曰：“此奸臣，尔必以药杀之；否则毋见我。”太守谢不往。和嫉之，时已保御史，乃出为巩昌知府，复以事贬知州。按文端为乾隆朝名相，同官非人，何难胪列奸私，独达天听，明正其揽权误国之罪。假手刀圭，恐涉诡诈。然和珅当日以上公懿戚，手掌丝纶，久领朝班，非无小廉曲谨。而纯皇扩宽大之度，届髦期之年，政府相攻，惧伤圣意。公一时忠愤激发，嫉恶若仇，容或偶为此语，揆其心术，仍不失为磊落光明。顷见太守族孙其元《庸闲斋笔记》述之，知非无稽之言矣。 \\n ◎谢启祚耋年登第 \\n 乾隆间，粤东诸生谢启祚，年九十八，犹入秋闱。以年例，当早邀恩赐。大吏每列其名，辄力却之曰：“科名定分也，老手未颓，安见此生不为耆儒一吐气？”丙午乡试，果中式。谢戏作老女出嫁诗云：“行年九十八，出嫁不胜羞：照镜花生靥，持梳雪满头。自知真处子，人号老风流；寄语青春女，休夸早好逑。”时同榜有十二龄童子，抚君某鹿鸣宴纪盛诗，有“老人南极天边见，童子春风座上来”，一时传为佳话。明年，应会试，特恩授司业衔。又三年，恭祝纯皇帝八旬万寿，晋秩鸿胪卿。濒行，赐诗额以宠之。又十数年卒，盖寿近百二十岁矣。有见其朱卷履历者，先后三娶二媵，举十三男、十二女，孙二十九人、曾孙三十八人、玄孙二人。此君非特登科年齿之高，当为本朝第一，即家门鼎盛，子孙众多，恐亦罕与比俪也。余在京师，粤中士大夫为余言如此，后见德清俞氏《印雪轩随笔》亦载之，当非谰语。 \\n ◎乾隆戊戌科主试者多状元 \\n 乾隆戊戌会试，金坛于文襄公、韩城王文端公为总裁。文襄丁巳状元，文端辛巳状元，王出于门，盖师生也。时于已大拜，王亦相继入阁。同考嘉定秦大成，癸未状元；元和陈初哲，己丑状元；休宁黄轩，辛卯状元；歙县金榜，壬辰状元。是时，凡状元在朝者，无不入场。而是科状元大庾戴文端公，即出金房，后亦为宰相，继两总裁衣钵，洵盛事之希有者（按：两总裁、四同考、六状元中，韩城而外，皆籍江南，可见江南状元之多）。 \\n ◎布衣赐三品服 \\n 康熙间，嘉定布衣孙致弥，以都尉耿某荐，特旨赐三品服，充朝鲜采诗使。美除清秩，亘古无俪，士论荣之。戊辰入词苑，旋吏议，起用，至翰林学士。 \\n ◎重赐及第 \\n 重宴琼林，已不多见，而重赐及第，则惟本朝潘文恭公一人。公以乾隆癸丑大魁天下，至咸丰三年甲子一周，公已早跻台辅。而是科，公子星斋侍郎曾莹，适奉命典春官试。公孙少农师祖荫，以前一年及第。闱后，公与小门生称新同年，朱轮黄发，领袖恩荣。奉觞少子，即新贵之座师；撰杖童孙，乃清班之前辈。遭遇福泽之隆，科名门第之盛，开辟到今，无与抗手（大学士重宴恩荣者，溧阳史文靖公贻直，无锡嵇文恭公璜，及公，皆江苏人）。 \\n ◎朱潘两检讨被劾 \\n 《藤阴杂记》载：朱竹以带仆充当供事，出入内廷，潘稼堂耒以浮躁轻率，有玷讲官，为掌院牛钮参劾，原奏尚存。康祺按：大科初开，廷臣原议处以闲曹，如中行、评博之类。圣祖特恩，一二等咸入翰林。词馆中以八股进身者，咸怀忌嫉，遂有野翰林之目。朱、潘两检讨，尤负盛名，宜牛钮亟思锄去也。不然，带仆入直，京官常事，岂独竹一人？品学若稼堂，尚玷讲官，谁复胜簪笔侍书之任哉？ \\n ◎世家科第之盛 \\n 本朝科第世家，如祖孙会状，父子鼎甲，王渔洋、戴菔塘载之綦详。余谓莫奇于镇洋汪廷，乾隆戊辰探花，子学金，辛丑探花；仪征陈嘉树，道光壬午传胪，子彝，同治壬戌传胪，可谓无独有偶。陈氏父子，会试皆中第一百二十五名，尤奇。 \\n ◎澄园八友 \\n 乾隆间，上斋内直诸臣，尝绘《澄怀八友图》，主之者漳浦蔡文恭公。其七人则陈尚书德华，程文恭公景伊，张文恪公泰开，观总宪保，二周学士长发、玉章，梁少詹锡屿也。汪文端公由敦、秦文恭公蕙田作记，武进刘文定公纶作长歌。铅山蒋侍御士铨代涂少空逢震作二律，中有云：“地邻海淀兼三岛，人异淮南正八公。”为时传诵。咸丰之朝，倭文端公亦尝绘《澄怀十友图》，孙方伯衣言《逊学斋集》中有记，图中姓名，惜未全举。 \\n ◎四花佳兆 \\n 康熙己未，宣城施愚山先生以监司膺荐，重入长安，其寓邸寄云楼下，老梅四月间忽开四花。比鸿博诏下，先生与同寓高咏，俱入翰林。其南邻孙卓，会试以第二人及第，茆荐馨一甲第三。四君本同里，遂应四花之兆。 \\n ◎五老会 \\n 曹文恪公秀先第，在米市胡同。乾隆癸巳，邀程文恭公景伊、嵇文恭公璜、吴恭定公绍诗，总宪张公若氵桂、大司寇崔公应阶、少司马蒋公元益，仿耆英真率之会，倡和极欢。越四年戊戌，易以蔡文恭公新、周文恭公煌、总宪罗公源汉，时有“七人元旦五百岁”之句。朱石君先生对以“二老同年十九科”，盖指文恭也。先是，康熙戊子，沈心斋阁学涵约、劳介岩佥宪之辨、汪涵斋少司农晋征、孙树峰少宗伯岳颁、张劬斋少司寇睿、朱近庵少京兆□□，为五老会，集于陶然亭，用“人生七十古来稀”为起句，各赋一律，时五公年皆七十也。乾隆戊子，沈方伯世枫在京，邀陈太仆兆仑、周学士景桂、朱鸿胪续经，傅副宪为讠宁，作五老会，亦有图咏。二事皆见《藤阴杂记》。 \\n ◎飞龙画轴 \\n 胪传次日，诸进士礼部赴宴，堂西北悬飞龙画轴，设香案谢恩。画轴之设，始于乾隆元年，取龙虎得士之义也。 \\n ◎扶鸾书三魁字 \\n 石琢堂殿撰未遇时，客游澄江，客有习扶鸾术者，叩之，连作三魁字。其后石乡，试第十三，会试第十四，殿试第一，皆如左券。殿撰《独学庐诗》有“而今始识荣枯事，早定男儿堕地时”之句，即指此也。按扶鸾幻术，什九虚无，非士大夫所宜崇信。殴撰咏此，盖以科名前定，富贵天生，亦足使营营扰扰之徒，各安义命，庶不至纷争冀幸丧其故吾尔。 \\n ◎潭柘寺银杏 \\n 京师西山潭柘寺，唐曰嘉福，元曰龙泉，明曰万寿，今曰岫云。以山顶有龙潭，又有大柘树，故相传称潭柘也。柘久枯落，入门而右，有银杏一株，大合抱。圣祖临幸寺中，树发孙枝一，高宗再幸，又发孙枝一。见石琢堂殿撰《西山游记》。 \\n ◎唐确慎公理学 \\n 善化唐确慎公鉴，为近代理学名臣。宣宗登极，诏大臣各举所知，诸城刘文恭公之荐起之，扬历外台，垂三十年。开藩江左，以疾告归。文宗践祚后，有诏召公赴阙，进对十有五次，时政利弊，靡所不罄。上以其力陈衰老，不复羁以职守，令还江南，矜式多士，时公方主讲金陵书院也。乾嘉以来，朝士宗尚汉学，承学之士，翕然从风，几若百川之朝东瀛，三军之随大纛。公独潜究性道，被服洛闽，力践精思，与世殊轨，亦豪杰之士矣。公历官中外，廉惠众著。其官京师，相从讲学者，倭文端、曾文正、何文贞桂珍、侍郎吴廷栋、侍御窦序数公也（按：公成嘉庆十四年进士，授职检讨，后由御史改员外，故谥法无“文”字）。 \\n ◎塞宴四事 \\n 列圣巡幸木兰，蒙古诸台吉及四十八部盟长，例于出哨之后，恭进筵宴，习武合欢，有所谓塞宴四事者。扈从诸臣，多有赋咏。一曰诈马，选六七岁以上幼孩，文衣锦衤暴，衔尾腾骧，散鬣结发，不施鞍辔，而追风逐电，驰骋自如。别树大纛于数里外，先至者受上赏，余亦恩赉有差。一曰什榜，番乐也。蒉桴苇，颇有上古遗音。酒半，名王上公，更迭献技，其声容制度，与中土之笙镛箫管绝殊，而亻未侏亻离，亦复自有节奏。一曰布库，相扑为戏也。徒手搏击，分曹角力，伺隙蹈瑕，不专恃匹夫之勇。胜者有卮酒羊霍之赐，立饮无算（或曰：圣祖之擒鳌拜，先令阉童习此也）。一曰教兆，驯名马也。凡达旱之产，初入牧群，不受羁鞋者，蕃王子弟，辄执长竿，携彩索，或跃而登，或超而过，罄控酣呼，疾如风雨，必使调良驯习而后已。逸群奔是，驭之者愈众，剽悍神勇，颇为壮观。盖我先皇绥辑外藩，于游歌泮奂之场，不忘武备也。 \\n ◎科场佳谶 \\n 武进庄方耕少宗伯存与，以乾隆乙丑第二人及第。其弟培因赋诗调之云：“他年令弟魁天下，始信人间有宋祁。”后果中甲戌状元。此虽家巷美谈，科场佳谶，第元魁鼎甲，权不自操，虽旷代奇才，岂能预以第一人为息壤。昔汪容甫致稚存太史书，亦有“状元大物，留待拙兄”之语。容甫才岂出学士下，而终身蹭蹬，未践斯言。况汪犹施之友朋，庄则傲之兄长，骨肉至亲，至以科名高下相睥睨，适见其器小矣。 \\n ◎马维翰风骨 \\n 康熙辛丑会试揭晓后，一榜人物，先令王公大臣看验。时马观察维翰躯干短小，挺立不跪。提督隆科多呵之曰：“不料渺小丈夫，风骨如许。”对曰：“区区不跪，尚未见维翰风骨也。”后以给事中转建昌道，忤总督，直揭部科，可谓姜桂之性，至老不移。 \\n ◎京曹沉滞 \\n 员外郎内用九阶，方得四品，故有“九转丹成”之号，谓员外、郎中、御史、掌道、给事中、掌科、鸿少、光少、通参也。比年京曹沉滞，竟有遍历九阶者。 \\n ◎冷庙龙王 \\n 武进赵恭毅公申乔，仪状奇古，圭角岸然。长户部时，人呼冷庙龙王。身后赠谥曰恭、曰毅，洵名副其实矣。 \\n ◎五征君 \\n 四库馆初开，以翰林官纂辑不敷，刘文正公保进士邵晋涵、周永年，裘文达公保进士余集、举人戴震，王文庄公保举人杨昌霖，同典秘籍。后皆改入翰林，时称五征君。 \\n ◎京师谚 \\n 京师谚云：“翰林院文章，太医院药方，光禄寺茶汤，銮仪卫轿杠。”又云：“吏科官，户科饭，兵科纸，工科炭，刑科皂隶礼科看。”盖各举其职守也。又御史巡城谚云：“中城珠玉锦绣，东城布帛菽粟，南城禽鱼花鸟，西城牛羊柴炭，北城衣冠盗贼。”盖各举其所巡之地，华朴喧寂，迥不同也。 \\n ◎吏部四司喜怒哀乐 \\n 吏部四司，世称喜怒哀乐。盖文选司掌升迁除授之籍，故曰喜司；考功司掌降革罚俸之籍，故曰怒司；稽勋司掌丁忧病故之籍，故曰哀司；验封司掌封赠荫袭之籍，故曰乐司。 \\n ◎直隶不直奉天无缝 \\n 刑部直隶司大门，必欹斜不正，曹司始安。奉天司门，阅一二月辄施髹漆。相传有“直隶不直、奉天无缝”之语。 \\n ◎龚尚书爱才 \\n 合肥龚尚书，怜才下士，嘉惠孤寒，海内文流，延致门下，每岁暮，各赠炭资，至称贷以结客。马殿撰世俊未遇时，长安过夏，傺特甚，袖文质公。公读竟叹曰：“李峤真才子也。”赠金八百，为延誉公卿间，明年辛丑，马遂大魁天下。公卒，竹挽诗有云：“寄声逢掖贱，休作帝京游”者，盖深惜之也。 \\n ◎徐枋峻洁 \\n 长洲徐枋，前明遗老，甲申后卜居灵岩山侧，渲染丹青，世称绝妙。将军蔡毓荣督武昌，遣使通书，且馈兼金求画。枋笑曰：“明府正是殷荆州，特吾薄顾长康不为耳。”其峻洁如此（世传汤丈正巡抚江南，屏驺从访之，枋坚不出。康祺案：枋尝与文正周旋，人言妄也。蔡毓荣以明臣降顺，枋故绝之。若文正者，理学经济，枋所夙知，何为避而不见）。 \\n ◎计甫草逸事 \\n 吴江计甫草东，读书讲学，风趣异人。尝客邺中，访谢茂秦葬处，为封土三尺余，立碣表志。至顺德，忽忆归震川常佐此郡，有厅记二首，求其遗迹不可得，西向再拜，流泪被面。游泰山，至日观峰，见丰碑屹立，大书“人子不登高，不临深”，即杖策而下。还吴，见黄孝子向坚，自称弟子。逸事尚多，此特其最著者。 \\n ◎教职入上书房 \\n 宝应王白田先生，年五十始通籍，上书乞教职。雍正元年，由安庆教授荐入京师，特旨授编修，直上书房。同直者大学士福敏，尚书徐元梦、朱轼，侍郎蔡世远，皆公卿大臣，先生以一穷老广文，骤厕其间，进退雍容，论辨经术，不激不随，蔡公称为当今戴侍中。于是辇下百僚，莫不推敬，盖服膺朱子之效也。程、朱诸贤，倘生本朝康、乾之间，亦自得行其志。 \\n ◎辽东三老 \\n 李征君锴，铁岭人，隶厢白旗汉军，湖广总督辉祖子。锴虽贵公子，而善诗文，解音律，放达不羁，澹于荣利。晚年卜筑チ峰山下，畚砾为圃，杂莳花药，性嗜茗，每出游，必使小奚负铁铛瓦缶，累累戛触有声。乾隆元年，少司马德沛举应鸿博科试不入格，报罢。二十年，诏举经明行修之士，大司空赵宏恩、兵部侍郎观保，交章荐锴，以疾辞。著述数百卷，多有裨于经史之学。与锴为友者，戴亨、陈景元、马大炼，皆工诗，宗法汉魏，所谓辽东三老也（案：雷副宪钅宏视学浙中，有怀五布衣诗，一即景元）。 \\n ◎张学士制圣门戒律 \\n 国初庐陵张学士贞生，以道学名，躬行尤卓绝。蚤喜阳明良知之说，晚乃宗师紫阳。尝制圣门戒律八条，自警警世。一、穿窬之类，多方钻刺者是。一、患得患失，鄙夫夤缘猎进者是。一、妾妇阿附取容者是。一、垄断贱丈夫，据为奇货者是。一、番间乞人，望门干谒者是。一、无忌惮小人，侮法作奸者是。一、德之贼，游移不定者是。一、不远禽兽，淫荡无耻者是。康熙中，议遣大臣巡察，学士上书切谏，被诏引见。以所言过戆，下考功议，免官，诏贬二秩。其自为诗云：“圣明岂是诚难格，臣戆还应术未全。”可知其所养矣。后特旨复原职。 \\n ◎海内三隐 \\n 圣祖天右文，凡耆儒硕学，名山著书者，其姓氏多达睿听。一日，李文贞奉独对，上偶问今时夷退之土。文贞以宣城梅文鼎、关中李容、河南张沐对，上亲笔记之御箑，屡语廷臣，嘉叹特至。中外闻风，因号文鼎等为海内三隐。 \\n ◎梅文鼎以算数被恩遇 \\n 梅文鼎定九，少攻推步之学，著书满家。其《天学疑问》三卷，经李文贞奏进，圣祖览而善之。四十三年巡江南，召见于御舟中，嗟为雅士；并惜其老，赐御书珍馔，命其孙珏成直内廷。说者谓以算数被恩遇，《周髀》以来，未之有也。 \\n ◎圣祖精于算学 \\n 宣城梅珏成、泰州陈厚耀，同直南书房，正定算学诸书。圣祖尝召厚耀于便殿，问测景使何法。厚耀不知，上写西人定位法、开方法、虚拟法示之。又命至御座旁，随意作两点，上自用规尺画图，即得相去几何之法。珏成直蒙养斋，上亦授以借根方法。谕之曰：“西洋人名此书为阿尔热八达，译言东来法也。”几余召对，时有指授，自后二人之学，弥益精邃。珏成由进士官至总宪，谥文穆。厚耀以教授超授编修，官至左谕德。研覃微学，授自圣人，讨论秘书，遂成不朽之盛业；其为荣幸，岂有伦比与？ \\n ◎臧在东经学 \\n 武进臧镛堂在东，大儒玉林先生之玄孙。挈弟礼堂和贵，屏弃俗尚，独抱遗经。朴学清门，历四世不坠家法，两汉以后未有也。镛堂呐于口辨，友朋群居，塞默相对。说经坚守师说，尝谓戴东原所为毛、郑诗，好逞臆说，以夺旧学；惠定宇好用古字，所校李氏《周易集解》，与开成石刻往往互异，皆惠氏私改也。镛堂生平不喜疵绳古人，而东原、定宇当代儒宗，独不肯违心依附，世以为得和而不同之谊。 \\n ◎年大将军与内阁公文 \\n 贾臻《郡斋笔乘》云：“岳斗南观察兴阿为内阁侍读时，在大库亲见雍正中年大将军与内阁公文，封筒面书‘右仰内阁’，字大三寸许，加朱。”直跋扈至此，宜其及矣。 \\n ◎部院各衙门值日 \\n 部院各衙门值日，八日一周，咸有定序，曰吏、翰，曰户、通、詹，曰礼、宗、钦，曰兵、常、仆，曰刑、都、大，曰工、鸿，曰理、銮、光，曰内、国。凡朝官内直者，皆从省文呼之。 \\n ◎翰林院詹事府 \\n 世称翰林院讲、读学士“无事日有事，有事日无事”，詹事府衙门“开印日封印，封印日开印”。盖每翰林院直日，讲、读学士递无事折。如有应奏事件，则由掌院具折，而学士弗与也。至于东宫官属，即政务清闲，用印日少，故有此对。 \\n ◎站山子 \\n 太和殿墀品级山，镌正一品至九品，文左武右，合正从计之，为行四，为数三十有六。恭遇皇上升殿，科道官立山旁纠仪，谓之站山子。即宋人排班石遗制，惟今范金为山形，为差别耳。朝官戏呼站山子科道为天罡星，盖举其数以相嘲也。见《郡斋笔乘》。 \\n ◎谏止封禅 \\n 康熙间，三逆削平，诏以词臣曹禾请封禅疏付廷议。时张文贞相国秉笔，径请停止。萧山任冏卿千之方官六科，亦上言封禅仅见司马相如书，不足慕效。又云：“巡狩载《虞典》，古诸侯各君其国，天子巡所守，以协同议礼制度。今天下一家，巡狩之礼，亦可不举。”"}
{"章节": "●卷七", "正文": "●卷七 \\n  \\n  \\n ◎闽浙水师攻剿蔡牵 \\n 嘉庆十四年，闽浙水师攻剿蔡牵，鏖战重洋，阅两昼夜。蔡逆夫妇淹毙黑水洋，盗船一律烧毁，余盗擒斩无遗，经闽浙总督张师诚由五百里驰奏。上大喜慰，封福建提督王得禄子爵，赏戴双眼花翎，封浙江提督邱良功男爵，并各颁赏珍物有差。是役，吾郡孙军门大刚、童军门镇升，先有罪，至是还孙总兵原职，童开复顶戴。相传浙军围攻逆船，追逐千里，枵腹苦战，喋血于狂风巨浪中，兵勇伤残极众。比闽军迟一日到，已功在垂成矣。奏捷之疏，由总督主稿，遂有闽帮优于浙帮之说，而恩赏亦稍有轩轾。邱军门致浙抚书，谓扫荡鲸鲵，肃清海甸，总是大快事，不必计较功伐，真名将风规也。昔钟、邓入蜀，浑、浚平吴，设皆如军门大度，固当功名始终。 \\n ◎毕阮二公缔姻孔氏 \\n 阮文达公继娶夫人，乃孔子七十三代长孙女，为昭字辈衍圣公孙女，宪字辈衍圣公女。高宗巡幸阙里，夫人尚年幼，随其祖母跪迓宫舆，蒙驻舆询年齿，且携手赐宫花一朵。后文达以詹事视学山东，遂委禽焉。比成婚杭州，礼仪舆服，隆于一时，以诗贺者有“压奁只用《十三经》”之句。夫人习书礼，能诗文，有读史杂文数十篇，《唐宋旧经楼诗》六卷，世遂号经楼夫人。按：文达督学时，毕秋帆宫保为东抚，谓阮封翁曰：“吾女可配衍圣公，公为媒；衍圣公之本生胞姊可配公之子，吾为媒。”乃同缔姻。二公表章经籍，笃古崇儒，至求淑相攸，必属之东鲁圣人之裔，诚不愧儒雅风流矣。 \\n ◎巡检赐谥 \\n 嘉庆十八年教匪林清之变，滑县老岸镇巡检咸宁刘公斌，首发其事，手擒逆党李文成、牛亮臣，亲致之县。县穷治文成，折其胫，党与散而期会误，得以即时戡定，公功为多。方九月七日贼夺门入城，公居典史署，闻变，持械出，巷战殉难。事闻，赠知县，谥忠义。公以徙薪曲突之人，遭烂额焦头之惨，幸圣明知其始末，故九品微官，获邀易名之旷典也。详见梅伯言先生《柏枧山房文集》。 \\n ◎松下书寮 \\n 仁和关侍郎槐宫中书时，先以善画供奉内廷，入翰林后，始直尚书房。高宗赐诗，有“松下敞书寮”之句，因自篆“松下书寮”四字为斋额。 \\n ◎道光间殉难各员 \\n 道光间，西夷犯浙，武臣多死绥者。如金华副将朱贵及其子昭南，死慈溪大宝山；寿春总兵王锡朋、处州总兵郑国鸿、定海总兵葛云飞、狼山总兵谢朝恩，死定海竹山门。当时诸将一心，战守艰苦，威德洽而纪律严，父老皆以为长城之倚。奈调兵请饷，动辄掣肘，至于力竭身殉，浩气同归，至今谈者犹下涕。呜呼！谁秉节钺，摧我忠良，某某辈之肉，不足食也。文臣牧令已下，亦间有殉难者：乍浦同知山东韦逢甲，定海知县福建姚怀祥，县丞€南李向阳，典史甘肃全福，凡四人。朱将军及定海四忠战绩，近人多纪述者，余拟就吾乡老成人询访一二逸事，卒卒未暇，先识于此。 \\n ◎四镇守舟山 \\n 四镇守舟山时，兵民辑睦，忠义响应，西人已丧胆思遁。其时若非大帅遥制，可使弭首受约束，而中国威棱，更一二百年犹赫赫也。不幸穆相当国，壹意主和，耆英、琦善、伊里布诸人，多巽懦无远略。自和议成而军士灰心，敌益狂狡，遂有四忠拼命之祸。有士人赋诗纪事云：“海外方求战，朝端竟议和，将军伊里布，宰相穆彰阿。”直笔叙述，不恶而严矣。 \\n ◎聪训斋语多格言 \\n “读书者不贱，守田者不饥，积德者不倾，择交者不败。”桐城张文端公英《聪训斋语》多格言名论，此四句尤切至。 \\n ◎乾隆朝已重字不重文 \\n 时帆祭酒初名运昌，乾隆五十年升庶子时，命改法式善。法式善者，国语黾勉上进也。祭酒雄文邃学，清班二十载，未尝一与文衡。两应大考，俱左迁。相传书法甚古拙，知乾隆朝已重字不重文矣。 \\n ◎和御制诗韵 \\n 嘉庆丙辰，太上皇帝御制重华宫茶宴诗，命廷臣次韵，叶嗟字韵多不得体。独彭文勤公代和珅作云：“帝典王谟三曰若，驺虞麟趾五吁嗟。”两圣人皆叹赏。嘉庆某年，御制观龙舟诗，命词臣赓和，众皆窘于水嬉嬉字韵。独钱唐陈太史嵩庆句云：“万国鱼龙呈曼衍，九重珠玉戒荒嬉。”盖上方以“黜奢崇俭论”示廷臣也。仁宗亦大叹赏，许为压卷。 \\n ◎文章名世南北齐名者 \\n 本朝儒臣以文章名世者，天台齐侍郎与诸城窦侍郎齐名，曰南齐北窦；河间纪文达公与嘉定钱詹事齐名，曰北纪南钱。又曹倦圃溶评诗，以南潘北李并举，盖指天生、次耕两先生。大兴朱竹君学士与青浦王述庵少司寇，皆喜提唱风雅，人称北朱南王。嘉庆中，歙鲍宫詹桂星与吾师童通副槐，亦有南童北鲍之目，则以应制词赋见称也（按：鲍南人，而云北鲍，俟考）。 \\n ◎画状元 \\n 圣祖天纵多能，艺事无一不学，亦无一不精。几暇作画赐廷臣，今海内旧家，尚有宝守者。时满洲参领唐岱，号静岩，工山水，尝召入内廷论画法，因御赐画状元，见胡学士敬《国朝画院录》。 \\n ◎颜中丞母发仓粟赈饥 \\n 颜中丞希深，乾隆时官平度知州，于役省垣，州遭大水，城不没者数版，灾民嗷嗷，流冗载道。太夫人闻而恻然，命发仓粟尽数赈饥，民赖以苏。大吏以擅动仓谷，劾罢中丞官，上览疏大怒曰：“有此贤母好官，为国为民，宜保反劾，何以示劝。”立擢知府，并赐其母三品封，天下翕然，颂圣天子如天如神焉。颜后官至巡抚，子检由拔贡官直隶总督，孙伯焘由翰林官闽浙总督，固由遭际唐虞，重循卓而奖贤明，母子获膺异数；而太夫人仁慈果决如此，其泽物型家，推类可想，宜乎子孙其逢，以节钺为传家故物也。语云：活千人者必封，诚不诬已。 \\n ◎颜制军奏罢福建贡荔 \\n 福建例贡荔枝，道光元年，经颜制军检奏罢。昔宋洛阳相公，犹以贡进牡丹，招同时诗人讥刺；若制军乃不愧忠孝家矣。 \\n ◎寿同春以布衣复淡水厅城 \\n 乾隆间，会稽寿同春以布衣客台湾淡水厅幕，值林爽文之变，淡水陷，厅官及于难。寿展转贼中，密约忠义士反正，城立复。乃搜捕群不逞，斩刈无算，而抚定其孑遗，恤备至，威惠大著。草万言书，渡海达大府，大府疏告。天子惊赏，即命知淡水厅，循政多可纪者，后骂贼不屈死，事闻，赠太仆寺卿，荫官立祠，恩礼有加，寿亦人杰矣哉。 \\n ◎嵇封翁忠义有报 \\n 嵇封翁永仁，文敏相国父，文恭相国祖父，故福建巡抚范忠贞幕客也。耿逆反叛，与忠贞同系幽室者三年，卒遇害。时文敏方七岁，母太夫人苦志抚教，以有成立。比文敏贵，封翁之忠义，太夫人之节孝，并奉特旨旌门。而封翁狱中所作《百苦吟》、《和泪谱》、《续离骚》等种，公亦汇刊传世，孤忠苦节，二曜同光，复得两世贤宰相，以收荼蘖冰霜之报，苍苍者果无知也耶。 \\n ◎嵇文恭公谨小慎微 \\n 嵇文恭公弱冠为词臣，谨慎无纤微过失。尝于进呈文字中，有引御制诗用字未经改写，坐是出南书房。自后每掌文衡，及进部院疏奏，遇庙讳御名，倍矢敬畏，即寻常点画之细，偶有舛讹，不少假贷。 \\n ◎曾文正公不禁秦淮灯舫 \\n 六朝金粉之遗，只剩秦淮一湾水。逮明季马湘兰、李香君辈出，风情色艺，倾动才流，迄今读板桥之记、画舫之录，纸墨间犹留馨逸。自兵燹十年，而一片欢场，又复鞠为茂草矣。金陵克复后数月，画船箫鼓，渐次萌芽。时六安涂廉访守郡，亟飞牒县厉禁。次日，谒曾文正公。公笑谓曰：“闻淮河灯船，尚落落如曙星，吾昔计偕过此，千艘梭织，笙歌彻宵，洵承平乐事也。”又次日，公先约幕府诸君，买棹游览，并命江宁、上元二邑令，设席款太守。一时士女欢声，商贾麇集，河房榛莽之区，白舫红帘，日益繁盛，寓公土著，闻信来归，遂大有丰昌气象。公真知政体哉。 \\n ◎王少司寇荣遇 \\n 交河王少司寇兰生，起家一秀才，康熙四十五年，以李文贞荐，召直内廷。癸巳，赐举人，蒙养斋开局，与编纂事。后以母病请急，有旨，将韵书带回，就家纂辑。服阕复赴书局，日侍讲筵，承顾问，辰入酉归，无间寒暑，时犹未通籍也。辛丑，赐进士，以庶吉士充武英殿总裁留馆。逾年，即署司业，典广东试，督浙学。康熙、雍正、乾隆三朝，凡天禄秘书颁行海内者，靡不与点勘之役。乐律一门，尤专属焉。文柄屡握，赐赉无算，年仅中寿，蚤跻列卿，论者谓本朝文臣清望殊荣，公尤出高文恪上云。 \\n ◎推恩锡类 \\n 吴江陆朗夫中丞耀外任时，母已年高，上稔知之。初选大理府，为改登州；升西宁道，复为调运河。及为方伯，母夫人以痰疾颠狂益甚，必中丞侍侧，少息叫号，乃上疏陈情，即蒙温纶垂允。纯皇帝之推恩锡类，体恤臣工，史书未之有也。 \\n ◎亭林先生寿序 \\n 寿序谀词，自前明归震川始入文稿。然每观近今名人集中，偶载一二，亦罕有不溢美者。本朝惟潘次耕检讨耒《亭林先生六十序》，颇有关系。其言曰：“汉自党人议起，海内名德，网罗殆尽，而郑康成独全于禁锢之余，黄巾不入其里，徒众数千人，昭烈修弟子礼，所注经籍，百代宗之。隋季纲纪文章荡然，文中子挺生其时，慨然有宏济之志，献策不用，家居著书，河汾之间，才俊如云，卒赞贞观太平之治。”以此比拟亭林，方见命世大儒，遭罹厄会，实由天厌明德，留此寒泉硕果，借以开兴朝文运之先，非如李二曲、王船山，律己坚贞，仅仅守采薇之节者可比。然非先生，莫能当此也。今世文士识力若潘次耕者，客或易遇，而所撰题目，非肉食贵官，即词赋名士，或竟语录记之儒者，以及多牛足谷之富翁。碑铭志传，无一人可传文之人，但求文能传人之文，执笔浩叹，又岂独寿序然与（按：检讨《遂初堂集》亭林寿序后，有《戴耘野六十寿序》末段有“噫嘻悲矣！岂不痛哉”等语。施之今人，其子孙肯饰于屏幛乎？即此，见寿序之不可为）。 \\n ◎吴君苑为国子祭酒 \\n 康熙朝歙吴君苑，自检讨迁中允，进侍讲，擢祭酒，仅百日，同馆荣之。然苑为祭酒，实克举其职。故事：国子生初就舍，司成以下，操币以见，曰到监费；岁满，当咨部授职，有出咨费。苑悉除之。故制，贡监生教习八旗弟子者，年满试礼部，十人中八授县令，二授州倅，资格年劳本相等，徒开幸门。苑奏请悉补知县。八旗子弟旧不与考校，苑令一体考校，仍请增乡会试额，皆报可。又前代成进士者，皆勒名太学，本朝自丙戌后缺勒石者十八科，为次第补之。复稽元、明诸碑之缺者，或埋或仆，发地毕出之。其风节治行，皆此类。宜圣祖临雍劝讲，于什百词臣中，简一人焉，为天下师，不次超迁，若以为非苑莫属也。比岁，吾同郡姻连如章采南、张子腾家骧二君，相继长国学，余每以鼎足孙、吴祝之（孙文定公教胄时，大著声绩，今太学诸生以利、吴并称）。二君人品学术，甚有师法，亦每称圣祖朝之向用臣僚，无幸受特达之知者。 \\n ◎庶吉士教习一年授为科道 \\n 顺治十三年上谕：庶吉士教习已一年，授为科道，果有忠言谠论，始为不负所学。时乙未庶常，授御史、给事中者甚多。 \\n ◎设四川总督之始 \\n 国初设川湖总督。自乾隆十三年大军进征湖广，川湖总督不能兼制，乃专设四川总督，从严侍郎沆请也。 \\n ◎烂面胡同 \\n 京师烂面胡同昔称懒眠，故覃溪移居诗有“街坊烂面名元好，不敢随人作懒眠”之句。 \\n ◎金哥哥来典试 \\n 乾隆己卯乡试，江西人有梦神告曰：“金哥哥来典试。”前一科丙子，典试者为金桧门宗伯，梦者谓必金公再来。后正主考为钱文敏公，始悟金戈戈即钱字。 \\n ◎钱文端叔侄典江西试 \\n 钱文端二典江西试。其庚午试竣，寄其侄箨石宗伯诗，有云：“悔不重游庐阜边。”越二十年癸巳，宗伯亦典试江西，洵佳谶矣。 \\n ◎毛三瘦 \\n 毛驰黄先舒尝有词云：“不信我真如影瘦。”又云：“鹤背山腰同一瘦”，“书来淡墨知伊瘦”。世称“毛三瘦”，见陈检讨集中《毛驰黄韵学通指序》。 \\n ◎神风助顺 \\n 嘉庆初年，东南海上多盗，曰凤尾帮，曰水澳帮，皆闽盗；箬横小帮，浙盗。续出有黄葵帮及和尚秋等小盗，皆闽、粤间人。而闽盗蔡牵帮，粤盗朱帮，尤骁悍难治。后惟黄葵帮于玉环投诚，余则皆闽、浙水师危樯大炮，次第击灭。天子甄序劳臣，有列爵至五等者。其最奇莫如五年四月，神风助顺，荡平安南盗一事。时舟师犹未成，安南大艇帮纵横南海，蚁聚五六千人，有四总兵及爵侯伪号，其声势与朱、蔡二逆埒。方游弋海壖，忽大风暴雨，黑浪山立，漂全股盗船于台州松门杳冥间，若有神人追逐。沿海守兵，乘风威下击，如屠豕羊、捕蝗蝻然。四总兵溺死者三，磔死者一，爵侯亦殄灭，群盗无一幸脱者。奉旨：以总兵敕印掷还。安南王阮光缵表言，但令总兵巡海，不虑其入浙为盗，悚息谢罪。自后安南夷盗，无复有片帆入中国海境矣。圣朝怀柔，百神威灵遐震，固宜海若天吴，代将帅驱除之任。今袄教小丑，蔑视中华礼义之邦，一旦天怒贯盈，当复有嘉庆五年四月事。 \\n ◎谢金圃怜才爱士 \\n 嘉善谢金圃侍郎墉，乾隆十六年以优贡应南巡召试，列第一，赐举人，授内阁中书。明年赐进士出身，改翰林，因撰文错误落职。廿四年献平定回部铙歌，复原官，在上书房行走。尝馆大学士傅文忠公家，额驸尚书忠勇公暨文襄王，皆冲龄受业。九掌文衡，而在江南则典试、督学皆再任。五十四年，降编修。偶病湿，上犹遣太医院堂官临视。六十年休致，时已疾笃。睿皇帝方在青宫，与诸皇子、皇孙遣中使存问无虚日。侍郎生平所蒙受异数，在他人得其一节，即为破格恩遇，旷十世不易遭，而公屡仕屡踬，乃始终承两圣人宠眷如此。然公纯笃贞亮，实足以仰副倚任。其甄擢名士，卓识宏量，尤为近代公卿之所难。三元钱，乡会试皆出公门，殿试公与读卷，世称盛事。高邮李进士、嘉定钱进士塘、山阳汪文端公廷珍、阳湖孙观察星衍、甘泉焦明经循，皆由公识拔成名，经术文行，表表称江淮间儒者。汪明经中，方贫困遭侮，受公知，充丁酉科江都拔贡。公尝语人：予之上容甫，爵也；如以学，予于容甫北面矣。自是明经文誉始大起。阮文达公始应童子试，公极口奖励，召入第读书，卒为巨儒贤相。呜呼！直省督学十八人，越三年一更易，典试数且倍之，怜才爱士如谢公，今何人哉！秀才初出贡，许其才学足为侍郎、学政师，虽自知素明者恐未易毅然出诸口，公于是乎不负所职矣。 \\n ◎皮船渡水 \\n 金川之役，阿文成公攻克美诺寨时，以皮船渡水，克小金川，僧克桑遁泽旺降，遂进讨大金川。皮船之制，今不知尚有存否？（按《金川琐记》载皮船制甚详。又称西宁多以羊皮舟，名浑脱。） \\n ◎按察使奏参布政使 \\n 朱文正公以侍读学士授福建粮驿道，擢按察司，调山西升布政司。以按察司黄检奏公终日读书，于地方事无整顿，公入觐，复授翰林学士。回翔中外十四年，仍居原职，仕宦不可谓不钝。然公在朝一载，即奉高宗命侍仁宗读书，自此明良契合，外而方伯连帅，内则宰相六官，谟明弼谐，遂为皋夔、伊傅一流人物。则仍黄检福之，而实亦终日读书之效也。刀笔筐箧之士，乌足以知之。 \\n ◎呼舆入西华门 \\n 彭文勤公尝堕马西华门内，朱文正公亟呼舆人入门舁之，遂被吏议，降二级调用。夫文勤未蒙赏乘轿，文正岂不知之，殆仓猝中不及顾也。即此，见前辈交谊之笃。 \\n ◎李映碧侍御 \\n 史局初开，诏征前明李映碧侍御，鹤书屡赴，坚不出山，一时名辈多以诗文投赠。有七律一章，最切合，能写出侍御身份。诗云：“考献征文重石渠，蒲轮远贲竟何如；班彪自昔能编史，范粲终知不下车。北部姓名钩党后，东京人物梦华余；惟应独拜江边榻，公论凭开井底书。”余昔见是诗，记是康熙朝征士所作，忘为谁某，并忘其为刊本或墨迹矣。字句亦恐有偶舛者。 \\n ◎公卿大僚惑于左道 \\n 康熙间妖人朱方旦，道光间薛执中，皆挟道术游京师，能驱遣风雷，役使鬼神，先期言休咎多奇中，王公贵人争拜座下，朝官趋走若鹜。方旦经讲官于入直时劾奏，执中以言官上闻，皆依左道律服上刑，大僚多连染降黜。噫！在昔文成、五利之徒，虽卒以诡诞见诛，而忝窃崇封，耗土木金银至无算。倘生际圣朝，其能一日姑容于化日光天之下与？士大夫见理不明，惑于祸福者，尚其鉴诸（余在都时，词臣中有文学博雅、骨鲠能言者，笃信扶鸾之术，余尝以二事语之）。 \\n ◎潘文恭公童试时对 \\n 潘文恭公试童子日，端坐试席，风度凝重。吴县令李逢春异之，因命对云：“范文正以天下自任。”公应声曰：“韩昌黎为百世之师。”夫文正、昌黎，后世殊难追逐，然公口气如此，则已安排作状元宰相矣。 \\n ◎西湖龙井寺 \\n 西湖龙井寺，以秦淮海倅杭时，与寺僧辨才往还，遂成名胜。乾隆二十七年，高宗皇帝亲奉慈舆，省方南服，驻跸湖壖，旬日中翠华四幸，宸章题咏，多至三十一章，自来胜刹精蓝，莫之与比。见庄中丞有恭碑记。乾隆六十年，淮海裔孙小岘侍郎瀛，备兵浙右，创建淮海祠。侍郎自撰一记一跋，而梁山舟侍讲为之书。南康谢中丞启昆，有谒祠诗二首，同嵌壁间，足称三绝。杭州两遭兵劫，今不知兴废如何矣。 \\n ◎葛壮节父子名将 \\n 葛壮节公云飞为水师名将，尝伪作商舟以诱贼，东南海盗，擒刈极多。贼中谓之谣曰：“莫逢葛，必不活。”公子以敦，征粤寇有功，能以匹马出入贼阵，贼屡披靡，呼之曰“银枪小葛”，后亦殉难。 \\n ◎陆清献和平笃厚 \\n 陆清献《三鱼堂日记》云：“始见魏环老，一见如旧识。言及丙辰冬推闽臬之时，皇上问嘉定、无锡两县俱好，朝议方推，而参疏夕至矣。环老言及之，尚怒形于色，余但自谢。至诚不足以感动上台，无足怪也。”又一条云：“辛未六月十四，在阙右门会议捐纳保举一事，忽起大风波，至二十二日始得宽免之旨。方颠沛时，最承相爱者，满人则钟申保，汉人则同衙门各道长，外如谭祖豫之计画盘费，张长史之殷勤执贽，崔平山之踌躇前路，皆有古风。而沈乐存之慷慨愿救，尤同衙门之杰出也。”清献官声学派，冠冕昭代，世无异辞。观此二事，于参劾不公之上司，绝无怨望，而于同朝故旧，偶有一言之申救，一事之图维，耿耿不忘，一若真受再生之德者。非圣贤中人，那得如此和平，如此笃厚。 \\n ◎生员不葬亲者不许科举 \\n 《三鱼堂日记》云：“邵二泉为江右提学，行事，如生员不葬亲者，不许科举。又生员年少能文者，限其每季读书若干。”此二事讲求根本，有裨风教，可为后来视学者法。 \\n ◎蔡文勤为年羹尧所荐 \\n 漳浦蔡文勤公之以庶常入都也，宝应乔教谕某，遇诸逆旅，见其举止而异之。闻诸外舅甘抚胡期恒，胡以闻年大将军，遂荐诸上，至大用。然文勤实不知也，见姚椿《晚学斋文集》。平湖顾广誉云：“年荐文勤事，与方侍郎作墓志、雷副宪序文集，所云奉特旨入都者不合，传疑俟考。”余谓果有其事，年罹严谴，而公以恩遇始终，正见公之柴立不阿，世宗之知人则哲。 \\n ◎通志堂经解 \\n 陆清献公与昆山徐尚书为同年，而意趣不合。尝论尚书生平，谓晚年刻《通志堂九经解》，为第一善事。 \\n ◎西域闻见录 \\n 《西域闻见录》，乾隆四十二年满洲七十一撰。七十一尝奉使西行，故语多确凿，书中多垂诫，不甚夸耀武功，尤为纪述佳手。盖阮吾山司寇葵生，实为润色云。 \\n ◎管侍御拟劾和珅 \\n 武进管侍御世铭，在台垣，负抗直声。一日，与友人酒坐，时和珅以伯爵官大学士，众誉伯揆无虚口。侍御被酒大言曰：“诸君奚为者？吾方有封事。”众皆骇愕。是夕，侍御归邸舍，遽卒。见姚椿所作《管侍御唐诗选书后》。姚闻之洪稚存太史子符孙，符孙得诸太史。太史与侍御同里友善，其言当不谬（按：姚文又云：“钱通副沣以劾和珅，奉上命稽察军机处，为权幸所困，衣食不豫，寒悴以死。世皆疑其被毒，惜翁独明其不然。”惜翁，指姬传先生也）。 \\n ◎黄华知己 \\n 无锡邹小山侍郎一桂，工诗善画，尝绘菊百种，各题诗其上以进。上赐额四字，曰“黄华知己”。 \\n ◎父子视学山东 \\n 北平黄昆圃侍郎叔琳，以康熙庚寅视学山东。越六十年，哲嗣忍庐都谏登贤，亦持节是邦，其训士遴才，一以家训为规臬，士林诵之。 \\n ◎朱筠朱 \\n 笥河先生斋名椒花舫，石君先生别字南崖，皆见覃溪复初斋诗。 \\n ◎别试回避 \\n 道光丁未会试，山东孔庆瑚为同考官，孔氏宗族应回避者数十人（按圣裔散处各省者，皆依衍圣公辈行，不紊昭穆。故每遇孔氏子孙有主考、同考之役，以同宗例须回避，不论籍贯）。礼部尚书祝庆藩以为言，请复别试回避之例。上问国家原有此例，因何停止。庆藩对：“乾隆某科，有宰相子弟回避者，纯皇帝恐臣僚与有私昵，乃停此例。”上曰：“今年非亦有宰相子弟在回避中耶？”庆藩叩头莫能对，遂罢官。 \\n ◎翁覃溪学士为王文简作生朝 \\n 覃溪学士瓣香坡公，每岁十二月二十五日，辄集四方名士于苏斋，为公作生朝。后得本朝王文简像，亦如祭坡公例。惟每祭文简，必遍询坐客，谓渔洋品古今五言诗，以盛唐为宗，盛唐五言，又以《三昧集》王、孟诸家为宗，而先生选五言诗于唐，止取五家，有韦、柳而无王、孟诸家，何也？请下一转语，方许同列拜跪。 \\n ◎翔凤阁 \\n 七阁藏书，在奉天者曰文溯。敬按：太宗文皇帝统师入关，尝释奠于盛京文庙，即立文馆，筑翔凤阁以译书史，实陪京文溯之先声也。今日词臣，询以七阁规模，其茸者至不能举渊、澜、津、溯之目，岂复知巍然杰阁，有以翔凤命名者，为我朝文明肇始之基耶？ \\n ◎四书题诗题同在首场始于乾隆癸卯顺天乡试 \\n 乾隆癸卯顺天乡试，考官三人，同考官十八人，皆用翰林出身，可为词林荣幸。以《四书》题、诗题同在首场，亦是科始。 \\n ◎省皂脂钱 \\n 卢抱经学士文召，精于考索。每朋辈小集谈艺，学士仰而沉思，以手频摩其面。同人戏语，此省皂脂钱耳。 \\n ◎五客话旧图 \\n 康熙壬戌七月，王文简公士祯、陈文贞公廷敬、徐健庵尚书乾学、王幼华给谏又旦、汪蛟门比部懋麟，集城南山庄。禹慎斋鸿胪之鼎作《五客话旧图》，蛟门为纪卷，藏泽州陈氏。 \\n ◎穆如清风 \\n 乾隆庚戌四月，上东巡，遣官祭尹吉甫墓，并垂问吉甫子孙。途次，适南薰徐来，上语侍臣曰：“此即诗所谓‘穆如清风’也。”高宗稽古右文，天语典雅如此。 \\n ◎西林觉罗氏仕宦之盛 \\n 满洲西林觉罗氏，自步军统领鄂拜曾官祭酒后，鄂拜侄鄂尔奇、侄孙鄂容安、玄孙润祥，皆相继长成均。润祥字补臣，有四世司成诗卷。按：西林氏（西林实其姓，文端公鄂尔泰贵显时，自称西林鄂尔泰，世遂以西林为文端别号矣。）自从龙入关，重侯累相，武达文通，在丰沛故家中，遗泽最远。第一辈：福伦一等男爵；铁宝副都统，兼一等男爵；鄂尔泰大学士，一等襄勤伯。第二辈：天保袭一等男；乌金内阁学士、礼部侍郎；鄂实副都统，征叶尔羌阵亡，谥果壮；鄂容安进士，官至两江总督，征伊犁阵亡，谥刚烈。第三辈：鄂岳散秩大臣、一等伯；鄂津伊犁领队大臣。其余中外一二品官，不可胜纪，如近日之盛京将军都兴阿，察哈尔都统三等男爵勇毅公西凌阿，江宁将军穆腾阿，皆其族也。至桥门钟鼓，四世人师，祖德君恩，镌之太学，则尤簪缨世胄，肩背难望者矣。 \\n ◎左舍人荐江忠烈 \\n 湘阴左舍人宗植，今大学士恪靖伯兄也。少豁达，好谈时务，历赞大府帅戎幕，与伯相齐名。咸丰初年，洪逆起事，上命故相赛尚阿经略粤西军务时，舍人方官京师，以赛相参佐非入，亟草牍力荐江忠烈公于寿阳相国，寿阳遂上达天听。忠烈之转战数省，丰功劲节，为中兴诸将眉目，实自舍人识拔始。 \\n ◎左舍人精占验之学 \\n 左舍人《慎文钞》，有《与胡咏芝中丞书》（咏芝，文忠字；舍人子澄，文忠女婿也）云：“咸丰三年冬，星孛翼轸，岷樵亡。五年荧惑在翼轸，犯左执法，罗山亡。八年星孛翼轸，扫上将，迪庵亡。”按：岷樵，江忠烈字；罗山，罗忠节；迪庵，李忠武也。康祺性好杂览，独于占验推步之术，夙未研究，不知其言之当否。姑述之，以贻后之志天文者。 \\n ◎烧车御史 \\n 和珅柄国时，其家奴多乘高车，横行都市无所惮。湘乡谢侍御振定方巡城，遇焉，ㄏ而鞭之，火其车于衢，世称“烧车御史”。后二十余年，侍御子兴，以固始县令膺卓荐，召见，上从容问曰：“汝即烧车御史之子乎？”不数月，特旨擢成都知府。 \\n ◎圣祖爱董香光字画 \\n 前明华亭尚书书画，距今不过四百年，而真迹绝少。盖由圣祖皇帝最爱董笔，当时海内佳品，玉蹀金题，汇登秘阁。惟题“元宰”二字者，以上一字犯御名，臣下不敢进览，故尚有流落世间者。见《独学庐二稿·董香光山水诗画卷跋》。 \\n 郎潜纪闻初笔　下　清·陈康祺"}
{"章节": "●卷八", "正文": "●卷八 \\n  \\n  \\n ◎京师书摊 \\n 京师书摊，今设琉璃厂火神庙，谓之庙市。考康熙朝诸公，皆称慈仁寺买书，且长年有书摊，不似今之庙市仅新春半月也。相传王文简晚年，名益高，海内访先生者，率不相值，惟于慈仁寺书摊访之，则无不见，亦一佳事。 \\n ◎部曹得与清秘堂校书 \\n 翁覃溪《复初斋集》题诗龛竹石图诗注云：“时与程鱼门、姚姬传校雠清秘堂，同和东坡玉堂种竹诗。”按：时在乾隆戊子、己丑间，姬传方官户部，鱼门亦尚未入翰林，可见当时部郎有才望者，原可与清秘校书之役也。姬传族孙莹《石甫文钞》，记是役非翰林为纂修者八人，姚、程外，任大椿幼植亦预，余未详。 \\n ◎儒官韵事 \\n 渔洋三十九岁，以户部福建司郎官典四川乡试。后乾隆戊午，钱裴山楷亦三十九岁，以户部福建司郎官奉是使。渔洋《蜀道集》用坡公密州诗三十九岁事，裴山亦追和其韵，可谓儒官韵事。余今年亦三十九岁矣，自前年补缺回避，不复作使星玉节之梦想，而斗大一城，尚如海上神山之可望不可即。追溯前贤，不肖之相，区绝远与。 \\n ◎三世翰林 \\n 嘉庆己未，高邮王引之、秀水钱昌龄、汾阳曹汝渊，同入翰林。是三家，皆三世翰林矣。科第清门，衣冠盛事，王定保《摭言》未有也。 \\n ◎文渊阁藏书用御宝 \\n 乾隆壬寅，谕文渊阁新藏《四库全书》，自四月四日始，每册用御宝二，前曰“文渊阁宝”，后曰“乾隆御览之宝”。 \\n ◎三家村 \\n 国初赵氏寄园旧址，在今给孤寺邻近。乾隆庚辰、辛巳间，王述庵侍郎、翁覃溪学士、诸桐屿太史，结屋比邻，时有“三家村”之目。 \\n ◎机声灯影图 \\n 洪稚存太史亮吉，幼孤贫，母太夫人教之读书。一日，太史从受《仪礼》，至“夫者，妻之天”，太夫人恸绝良久，呼曰：“吾何戴矣！”遂废此句。太史贵后，绘《机声灯影图》，遍求名辈诗笔表扬。同时巨人长德，咸有题咏，见之嘉、道诗文集中甚多。 \\n ◎礼烈亲王所乘马 \\n 礼烈亲王，太宗文皇帝兄也。天聪间，萨尔浒山之战，歼明兵四十万，王功尤多，他如叶赫、乌拉诸部众受降伐畔，亦复靡役不从，载在琅书，炳如星日矣。相传王所乘马名克勒，国语称枣骝马，皂青騌尾者也，高七尺，长丈咫。是马腹下旋毛如鳞，识者谓之龙种。每闻鼓鼙声，辄矫首贲鬣，摧陷当冲。尝病蹄，自跑地出泉，洗创即愈，军中呼曰圣水。盖天祜大东，房星应瑞，元气之厚，虽一物亦神骏不凡也。马旧有图，藏礼王府，汪琬为作传，翁方纲为长歌。 \\n ◎作官须从牧令出身 \\n 林文忠抚苏日，常谓僚属曰：“吾恨不从牧令出身，事事由实践。”曾文正督两江日，尝曰：“作官当从州县作起，才立得脚住。”今士人通籍，多以翰林为荣选，次亦望为六部曹郎，以升途较外吏捷耳。国计民生，不稍留意，虽宰辅何荣。而身为州县者，又往往急催科，缓抚字，瘠百姓，肥身家，案牍付之幕僚，耳目寄之胥吏，阅历利弊，适济奸贪，又不如京朝官之冷署浮沉，不致殃民误国也。 \\n ◎林文忠公制一怒字 \\n 林文忠性卞急，抚苏日，尝手书匾额于听事之堂曰“制一怒字”。昔宋贤吕本中教属吏，当先以暴怒为戒，公以之自律，其克己功夫，尤切实已。 \\n ◎彭雪琴小孤山凯旋诗 \\n 彭雪琴侍郎以水师克复小孤山，凯旋后，摩崖题句云：“书生挥指战船来，江上旌旗一色开，十万雄师齐奏凯，彭郎夺得小姑回。”儒将风流，令人羡绝。 \\n ◎潍县相国 \\n 潍县相国大拜时，太夫人犹无恙。宣麻日，公喜咏云：“更无朝士称前辈，尚有慈亲唤小名。”珉珉一呼，不让苏易简矣。 \\n ◎五经试士 \\n 乾隆戊申，上以《相台五经》镂板，特筑“五经萃室”藏之。旧例：科场试土，士各习一经，至是，始用《五经》连岁取士。盖感动圣怀，实由倦翁旧刻也。 \\n ◎梦三大钱 \\n 康熙乙丑，钱文端典礼闱，梦三大钱联系。是科得钱文敏公维城，而文敏本房，则钱相人方伯琦也。覃溪诗，屡及是事。 \\n ◎士大夫制行之岸异 \\n 国初，昆山归处士庄，与亭林齐名，时有“归奇顾怪”之目。后华亭陆为字日为，工画，与同里严载齐名，亦称“陆痴严怪”。盖士大夫浮沉里，其制行稍岸异者，未有不使流俗人鱼瞵鹗睨者也。 \\n ◎孙征君讲学 \\n 容城孙征君奇逢，讲学夏峰，四方才俊，留门下请业者，廊庑为满。汤文正以监司乞养归，方授徒梁宋间，闻征君名德，造门问道，执弟子礼甚恭。读书十年复出，略名位而崇天爵，薄浮荣而究性功，笃志谦光，非可望之今世士大夫矣。 \\n ◎薛祭酒荐孙奇逢 \\n 顺治初，祭酒薛所蕴荐容城孙奇逢，称为许衡、吴澄，请以奇逢长成均。奇逢固辞，事虽不行，其风古矣。 \\n ◎美授 \\n 康熙朝鸿词科，凡年老试不入格者，吏部为裁量注官。惟容城杜越、太原傅山，圣祖命加中书舍人，时人叹为美授。 \\n ◎苏门三贤 \\n 国初，容城张果中、蠡县彭了凡、西华理鬯和，并著奇节，皆与孙征君奇逢友善。王渔洋谓之“苏门三贤”。果中少任侠，明季左光斗、魏大中被逮，皆主其家。了凡明诸生，乱后游河朔，依征君以居，贞介绝俗；土人馈之粟，不受，饿死啸台傍，征君题曰“饿夫墓”。鬯和本姓李，耻同闯贼，遂复大理之理（按：兴化李嘉兆，即南岳上人，退翁父。甲申后，贻其子书，命复姓理氏，时未知鬯和事也，适与之合。天下传为二理），徵君称为鲁连后一人。三贤虽制行过中，而敦尚风节，砥砺清修，圣人复生，当亦置之狂狷之列。呜呼！学校如林，儒冠满眼，卓彼三子，弗可及已（按：二理复姓，创古人所未有，不愧豪杰。而崇祯壬午，闯围承天，乃有迎降通谱之巡按李振声，恐寸磔其躯，不足喂理门犬豕也）。 \\n ◎顾阎李诸公之谦 \\n 亭林先生《广师篇》云：“学究天人，确乎不拔，吾不如王锡阐。读书为己，探赜洞微，吾不如杨雪臣。独精三礼，卓然经师，吾不如张尔岐。萧然物外，自得天机，吾不如傅山。坚苦力学，五师而成，吾不如李。险阻备尝，与时屈伸，吾不如路安卿。博B闻W强Q记，群书之府，吾不如吴任臣。文章尔雅，宅心和厚，吾不如朱彝尊。好学不倦，笃于朋友，吾不如王宏撰。精心六书，信而好古，吾不如张召。”百诗先生论人物，尝称吴志伊之博览，徐胜力之强记，自问不如。吾乡李杲堂先生，最心折万氏家学，尝云：“粹然有得，造次儒者，吾不如公择。事古而信，笃志不分，吾不如季野。”杭大宗太史亦自谓：“吾经学不如吴东壁，史学不如全谢山，诗学不如厉樊榭。”数公皆经术湛精，文章淹贯，尚乐集思广益，谦自下如此。今乡里晚学，粗识径途，便谓朋辈中莫可与语，志高气溢，宜其画矣。 \\n ◎北学南学关学 \\n 国初，孙征君讲学苏门，号为北学。余姚黄梨洲先生宗羲，教授其乡，数往来明越间，开塾讲肄，为南学。关中之士，则群奉西安李二曲先生，为人伦模楷，世称关学。二百余年来，讲堂茂草，弦诵阒如，词章俭陋之夫，挟科举速化之术，俨然坐皋比，称大师矣。 \\n ◎李二曲 \\n 二曲主讲关中，康熙中，初以隐逸荐，后以鸿博征，皆称病力辞。自谓不幸有此名，乃学道不醇，洗心不密，不能自晦所致。遂杜门断交接，朋友诣之者，绝不得见。一日，白昆山顾炎武、元和惠周惕至，倒屣迎之，谈燕极欢。一时门外瞻望颜色，伺候车骑者，骈肩累迹，几如荀、陈会坐，李、郭同舟，东汉风流，再见今日也。 \\n ◎康处士 \\n 阳康处士乃心，潜心理学，进退辞让，一以圣贤为准则。时秦人为之语曰：“关中二李，不如一康。”二李，谓二曲、天生也。 \\n ◎浙中三毛 \\n 康熙间，萧山毛西河奇龄、钱唐毛稚黄先舒、遂安毛会侯际可，俱以文章雄长东南坛坫。时海内谓之语曰：“文中三豪，浙中三毛。” \\n ◎王李遗风 \\n 顺治初年，宣城施愚山、莱阳宋直方、云间周釜山，同官刑部。郎署多暇，敝车羸马相过从，饮酒赋诗为乐。一时都下盛传，谓前明王、李诸君，白云楼唱和遗风，居然不坠。同、光之交，余官西曹六年，同舍郎非章句腐儒，即膏粱子弟，间有一二风雅之士，率厌苦应官画诺，终岁不踏曹司门，白云楼下，吟声寂如，可叹也。 \\n ◎甘露轩白云楼 \\n 又刑部福建司有甘露轩，配四川司之白云楼，亦王、李当年赋诗唱和地。查查浦嗣栗诗所谓“甘露飞来缀柏枝”是也。 \\n ◎刑部白云亭 \\n 刑部白云亭地形最低，夏秋雨后，辄排几案作桥，亭中水深至一二尺。阮吾山司寇诗云“十八曹司水际浮”者，今尚然也。然相传以“沙拥翰林院，水淹三法司”为吉兆，不解何义。 \\n ◎吴［B16g］次之风义 \\n 国朝骈体，自以陈检讨为开山，由其才气横逸，泽古渊覃，而笔力又足以驾驭之。故隶事言情，具有六朝家法，一二俗调，不能为全集疵也。降而《思绮》、《林蕙》，气息苶弱，浪得名矣。顾闻吴［B16g］次慷慨义烈，敦尚友谊。长沙赵洞门总宪当柄用时，车马辐辏，及罢归出国门，送者三数人，［B16g］次与焉。其召还也，宾客复集，［B16g］次独落落然踪迹阔疏。合肥龚芝麓尚书提倡风雅，门生故吏遍九州，殁于客邸，两孙茕茕孤露，无过存者。［B16g］次则哀而振之，抚其幼者如子，而字以爱女，至于成立，使名家子孙，无西华葛帔之叹。风义如是，文章余技已。章检讨行谊亦纯粹，见省府志本传。 \\n ◎严武伯不愧古之义侠 \\n 虞山钱宗伯下世，其族人夙受卵翼者。妄意室中之藏，纠合亡赖少年，嚣于宗伯爱妾所谓河东君者之室，诟厉万端，河东君遂自杀。同县严生武伯不胜其愤，鸣鼓草檄，以声厥罪，宗伯之家始安。夫宗伯以前朝魁硕，宗匠儒林，晚节摧颓，至尽丧其数十年谈忠说孝之面目，其人诚不足论。第其生前奖借孤寒，陶成后进，一旦声华澌灭，而平日依草附木之辈，遂反唇而肆其訾，迄于家室漂摇，姬姜毕命，葛裙练帔，孤雏可怜，亦未始非人情之过薄。河东君一死报主，地下老尚书，不知相对作何语。若严生者，可不谓古之义侠与？ \\n ◎梁山舟 \\n 钱唐梁侍讲，初字元颖，偶得元贯酸斋行楷山舟字，揭之轩中，士林遂称山舟先生。后阳羡任礼堂过云间，于天马山周氏见石刻山舟二字迹，类飞白，甚奇古，盖赵承旨笔也。亟手拓一本，畀吴槎客骞携至杭州，赠侍讲。任、梁素未谋面，自此遂订交，槎客赋长歌以纪。 \\n ◎秦小岘会试知贡举之异数 \\n 国朝旧制：会试知贡举，非甲科人员，不开列。嘉庆十四年，特命无锡秦小岘侍郎，秦由乙榜起家，盖异数云。 \\n ◎松陵四君画像记 \\n 计甫草东、顾茂伦有孝、潘稼堂耒、吴汉槎兆骞，皆吴江人，皆以诗笔雄视当世，皆落拓无所遇。其郡人翁君小海，追慕典型，因画像以示乡里。元和顾涧学博，有《松陵四君画像记》。 \\n ◎顾千里校书之精 \\n 刘向《别录》始析校雠二字之义。郑樵《通志》，于《艺文略》亦附校雠之名。迨本朝乾嘉诸儒，说经铿铿，实事求是，而校雠之学，始觉前无古人。诸儒中校书最精，传播最夥者，莫如元和顾学博千里（按：千里少嗜学，弱冠后，学者称万卷书生，见李征君兆洛所撰墓志铭）。如胡果泉中丞之宋本《文选》、元本《通鉴》，孙渊如观察之宋本《说文》、《唐律疏义》、《抱朴子》、《古文苑》，吴山尊学士之《晏子》、《韩非子》，张古愚太守之抚州本《礼记》、严州本《单疏仪礼》、《盐铁论》，黄荛圃孝廉之《周礼》、《仪礼》、《国策》，秦敦夫太史之《鬼谷子》、《列子》、《扬子法言》、《奉天录》、《隶韵考证》、《碑目考证》诸书，骆宾王、李元宾、吕衡州诸集，皆精审不苟，有功艺林。自顷发、捻交讧，中原兵火，故家旧籍，强半散亡，而顾刻诸书，益珍如球璧矣。寒家插架中，所少者只秦刊数种，比年来田园芜没，仕宦蹉跎，惟此差不让人。 \\n ◎札什伦布 \\n 滦阳札什伦布（译言须弥福寿之庙），为黄教喇嘛讽经坐床之所。庙后第七层，供高宗御容。 \\n ◎热河地名 \\n 热河墨斗岭，又名云渡，见曾公亮《武经总要》及王沂公《行程录》。圣祖渡此，赐名广岭。又棒锤峰即郦道元所谓石挺，圣祖赐名磬锤。 \\n ◎庆云石 \\n 滦河三座塔，地有石，名庆云，万态奇峰，盖宋花石纲之遗，艮岳物也。前明曾移植琼花岛，不知何时迁置塞外。乾隆间，纪文达公以编校阁书，于役至此，始访得之。 \\n ◎飞燕捉天鹅曲 \\n 列圣巡幸木兰，每秋弥行围，例歌飞燕捉天鹅之曲。 \\n ◎避暑山庄 \\n 避暑山庄前后七十二景，匾对皆先朝宸翰，高宗御笔尤多。 \\n ◎蓟州郝氏 \\n 道光间，蓟州郝氏七世同居，食指千计，男耕女织，家法严整。士子读书应考，入学中举人，不赴礼部试，恐入仕也。出游不得越二十里外。京外官奉使其地，咸主其家，备供顿，不纤悉累地方官吏。四民之往来，则具酒醴刍秣无虚日。其余睦姻任恤，事不胜书，人皆称郝善人云。康祺按：此事纤微无关掌故，而穷乡编户，有此驯良孝友之家，贞不绝俗，善不近名，古来独行传中，实所罕觏。亦足见我朝王化之行，首及畿甸，详列于此，俾采风者有述焉。 \\n ◎戴文节公书画 \\n 钱唐戴文节公熙，夙工书画。道光辛卯，为乡人沈文忠公兆霖画双桂，题南宋词曰：“占断花中声誉，香和韵，两奇绝。”盖文忠方应举，写此作利市也。是岁榜发，文忠名在第二，同人以为画谶。文节贺诗，遂有“桂林声誉原无比，悔写蟾宫第二枝”之句。后十年，文忠已叠秉使节，文节为人画《月桂图》，述及前事，自谓画不足，借人以传。比同治初元，文忠奉命剿抚叛回，值秦中山水暴涨，没于王事，而前三年庚申，文节早殉难杭州。荩臣硕辅，先后骑箕，誉望馨香，两相辉映，则真所谓画谶矣。 \\n ◎太常仙蝶 \\n 太常仙蝶，好与士大夫之风雅者作缘，或数千里相访，值名人官奉常，则无不至。本朝胜流，纪此者多矣。以余所闻，吴县潘郑庵师祖荫长太常时，蝶曾一至；仁和许星叔丈庚身以太常卿奉讳南归，卜葬之日，蝶亦栩栩然来。顷阅戴文节公《题画偶录》，知道光二十九年立夏日，公在私宅，晨起，突见窗上一蝶，黄质黑章，四趺古朴，类枯叶。公子惊喜曰：“儿闻仙蝶四趺，此良是。”公近窥之，略不畏人，惟屡张其翅，似索画。公故善丹青，遂取箑为写影，稿成即入署（公时以少马直南斋）。晚归，蝶尚在，又张翅不已。公谛视，怪所写未肖，复细模形色，及剥落处一一似之。回视公子，皆曰肖，蝶始翩然去。公自谓赁此宅几二年，未见一蝶，是日院中来三蝶，皆久驻檐外，盖其侍从云。清衙久住，岁久通灵，遍识名流，至能择人索画，蝶诚仙矣。然游戏人间，必留此毫端之幻相，岂神仙犹好名与。 \\n ◎麟见亭数见仙蝶 \\n 见亭河帅麟庆，官中书时，亦见仙蝶于薇垣，且至其第，又至河南开归道署，又再至袁浦节署。时河帅适得金尚书光第《仙蝶图》（尚书见仙蝶集于京寓马缨花下而作，覃溪学士有诗），因遍征题咏，以识奇缘。案：河帅公辅世家，风流儒雅，政迹亦卓然有声，宜蝶之远道依依，过从尤数云。 \\n ◎道光六旬万寿停止庆典 \\n 道光辛丑八月，恭值圣寿六旬，部院臣工，照例奏请举行庆典。宣宗以英夷内扰，海氛不靖，未俞所请。遂使万国抑呼嵩之愿，群工废宴镐之仪，巨典崇禧，竟从贬损。盖先朝慎重海疆，耄期凭几之年，犹无日不以驱攘为志也。 \\n ◎稼穑艰难 \\n 太和门丹墀左之石阙，储嘉量，丹墀下之石匮，储米谷。值大驾出宫，卤部中象负宝瓶，亦储五谷。盖先朝定制，寓意渊微，欲使圣子神孙，触目有稼穑艰难之警也。 \\n ◎纪文达不没人长 \\n 乾隆丙子，纪文达公以扈从道出古北口，偶见旅壁一诗，剥落过半，中有“一水涨喧人语外，万山青到马蹄前”二句，公奇赏之。壬午顺天乡试，公充同考官，得朱子颖孝纯投诗作贽，则是联在焉。因叹针芥之契，果有夙因。后公出督闽学，严江舟中赋诗云：“山色空淡似烟，参差绿到大江边；斜阳流水推篷望，处处随人欲上船。”尝语子颖，谓此首实从万山句脱胎，人言青出于蓝，今日乃蓝出于青。此固骚坛佳话，亦可见前辈之虚心盛德，不没人长也。 \\n ◎儒官荣遇 \\n 介野园少宗伯福，尝四主会试，四主乡试，其他殿廷衡文，不可枚举。尝有恩荣宴诗云：“鹦鹉新班宴御园，摧颓老鹤也乘轩；龙津桥上黄金榜，四见门生作状元。”于文襄公亦尝赠以联曰：“天下文章同轨辙，门墙桃李半公卿。”可谓儒官荣遇。宗伯后以随扈南巡，道卒。先一夕，有大星陨于舟前，殆天上奎娄，红尘小谪，来助昌明之文运与。 \\n ◎蜣螂代硝磺水银治铅伤 \\n 纪文达《滦阳续录》载：阿文成公平定伊犁时，捕一玛哈沁，问其何处得火药。曰：蜣螂曝干为末，以鹿血调之，可代硝磺，但力少弱。又一蒙古台吉云：“鸟铳储火药铅丸后，再取一干蜣螂，以细杖送入，则比寻常可远出一二十步。文成试之，均验。又疡医云：水银能蚀五金，金遇之则白，铅遇之则化。凡战阵铅丸陷入骨肉者，但以水银自创口灌满，铅即化水，随水银而出，可免割取之苦。今火器盛行，行军者不可不知。 \\n ◎纪文达公逸事（二则） \\n 纪文达会试时，出孙端人宫允人龙门下。孙豪于酒，尝憾文达不能饮，戏之曰：“东坡长处，学之可也，何并其短处亦刻画求似？”及公典试，得葛临溪太史正华，酒量冠一世；公亟以书报孙。孙覆札云：“吾再传而得此君，闻之起舞，但终憾君是蜂腰耳。”承平士大夫诗场酒社，谐谑风流，令人慨慕。 \\n 纪文达自言：自四岁至老，未尝一日离笔砚。乾隆壬子三月，偶在直庐，戏谓友人云：昔陶靖节自作挽歌，余亦自题一联曰：“浮沉宦海如鸥鸟，生死书丛似蠹鱼。”百年之后，诸公书以见挽足矣。刘文清公墉笑曰：“上句殊不类公，若以挽陆耳山，乃确当耳。”越三日，而陆副宪讣音至。文达纪之《槐西杂志》，以为事有先兆云。 \\n ◎沈阳范氏 \\n 国初沈阳范氏，勋业鼎盛。文肃公文程，翼赞龙飞，为我朝阿衡、尚父。康熙初，三孽不靖，忠贞公承谟方抚闽，三年土室，卒殉封疆，又为我朝睢阳、常山。伟略荩忠，后先踵起，洵海内第一世家。康祺按：范氏自有明中叶，由吴往戍，盖文正公裔孙也。名相云礻乃，阅五百余年又成阀阅，世皆谓天平冢地使然（天平山，属苏州，文正祖墓在焉）。不知文正父子，世德郁积，实足致公侯复始之祥。而天祚圣清，蚤于前朝全盛之年，预置高平一脉于大东，为异日真人之佐命。事关兴废，岂区区疑龙撼龙之说所能为功哉？ \\n ◎都门八古迹 \\n 乾嘉间，诗人多赋都门八古迹。一为法源寺砖塔，相传安禄山、史思明建。一为太医院铜人，在署内药王庙，作于宋天圣时，世谓从海涌出，非也。一为报国寺窑变观音像，高尺余，宝冠绿帔，手捧梵字轮。一为潭柘寺妙严公主拜砖。公主元世祖女，削发居寺中，持观音文，礼大士，拜痕入砖，额手足五体皆具，岁久砖坏，独留两足痕。明万历壬辰，孝定太后匣取入览，藏之。一为觉生寺大钟，明永乐间铸，万历间从经厂移置万寿寺，乾隆八年移觉生寺。一为崇国寺姚少师影堂，露顶袈裟趺坐。一为慈寿九莲菩萨像。九莲菩萨，明孝定皇后梦中授经者也，觉而一字不遗，因作慈寿寺，建九莲阁，塑菩萨像，跨一凤而九首。相传菩萨为孝定前身。又长椿寺有黄绫紫轴，绘九朵素莲花，题曰九莲菩萨之位，即孝定也。一为刑部杨忠愍公手植榆，在北所。康祺按：都门古迹，唐已后明以前，见之载纪者甚夥；此八者，殆偶然寄兴，或当时尚在者也。 \\n ◎窑变观音 \\n 窑变观音像，昔高宗临幸，曾镌铭词，见御制集。 \\n ◎拈花禅寺 \\n 京师广渠门内万柳堂，为国初益都相国别业。康熙时，大科初开，四方名士待诏金马门者，恒燕集于此。后归仓场侍郎石文桂，旋施为寺，圣祖赐额为拈花禅寺。乾隆壬申，辽东李チ青山人豸，招诗人修禊寺中，宁邸秋明主人闻之，携酒肴歌吹来会，凡二十有二人，咸有赋咏。燕郊春事，朱邸谦光，诗虎酒龙，分张旗鼓，洵升平之嘉话，骚雅之清游也。余入都，曾一叩寺门，孱僧扪虱，古佛卧阶，万树垂杨，无复一丝青翠。回车不觉唏叹曰：“康、乾二朝士大夫，真神仙中人。”（按：元廉希宪万柳堂，在京师右安门外，今亦无迹。） \\n ◎温典史殉节 \\n 乾隆甲辰，甘肃小山逆回田五为乱，聚石峰堡，大肆淫掠，遂犯通渭城。知县王，割须窜乡里。典史温模，福建长乐人，夙有惠政，闻变，率兵民登陴固守七昼夜，会粮尽城陷，正衣冠北向拜，遂自经。事平，大学士阿公、嘉勇侯福公以闻，纯皇帝嘉悼之，有“取义舍生，赏延于世”之谕，赠府知事，加知县衔，旋晋道衔，赐祭葬，入祀昭忠祠，荫一子知县。诸被难者，咸有恤荫，而置王于法。流外微官，赫然忠义，谁谓哦松射鸭之中无豪杰士与？ \\n ◎非科甲人员不得与闻秋谳 \\n 渊如先生官直隶司主事时，领部务者相国阿文成公桂、大司寇胡庄敏公季堂，皆刮目相待，派办秋审。先生独傅古亭疑，多所全活。外任陈臬，七月平反至数十百条，雪死罪诬服者十余。亦不以之罪州县官，曰：“州县岂能尽明刑律，皆幕僚误之也。”盖儒者之效如此。我辈承乏秋官，本当神明法外，依古义以求平，若事事按律科断，则一刀笔吏足以了之，何以睿皇帝煌煌圣谕，非甲科人员不得与闻秋谳乎？余在刑部时，尝有句云：“幸逢尧舜求刑措，敢学申韩号法家。”同官辄笑为迂，可叹也。 \\n ◎戴文节张文节 \\n 钱唐戴文节公以侍郎乞休，殉庚申粤逆之难，其绝命诗云：“伤心蒿目挽时艰，八载筹防总汗颜，撒手白云堆里去，从今永不到人间。”越岁辛酉，杭州再陷，时张小岩编修洵奉讳家居，相助城守，城破，率妻子殉焉。张与公同县，公投池，张亦投井死。张绝命诗，并有“白云堆里吾将去，前辈风流有戴公”之句。后经朝官请恤，亦谥文节。二公皆无守土之责，就义成仁，前辉后映，足为湖山增色矣。 \\n ◎嘉勇贝子 \\n 乾隆间，嘉勇贝子援诸罗时，壮勇公海兰察前行，行约百里，贝子督师继进。夜大雨，天黑如墨，遇土山，驻军山顶。贝子中坐，随军官围贝子坐，外亲军、外正军皆围坐。贼游兵近山，践泥泞过，火炬千万，贼自炬中窥山，黝黑无所见，疑有军，发铳炮击之。贝子令曰：“无出声，无动。”久之，贼过尽，雨霁天益明。壮勇公已入诸罗城，捷使至，军始起行，无一伤，视铳炮子皆历落入山腹。又贝子征卫藏时，有隘道几一里，贼屯军守隘北甚严，大军屯隘南三十里许，贝子调军伏隘东西，而以前军分五军攻隘，迭退迭进，战一日盖数十胜负。贝子在大军中，前军军报沓至，不动。及二更，前军大败，退不止，贼逐前军出隘南，炮声大震，火炬尽，照耀如白昼，东西伏军皆起，贼惊退，相蹂躏，我军蹙之入隘。贝子急上马，万骑齐足，顷刻至隘口。前军伏军已过隘，闻贝子至，勇气百倍，大军乘势合攻，遂夷贼屯，追奔五十里而后止。又贝子平林爽文时，凯旋自三衢，方舟下严陵江，舟设重楼，陈百戏，中军鼓吹竞作，从官舟衔舳舻，并两岸直下，军容之盛，为史策所未有。嘉庆元年，贵州平苗之役，五月丁巳，有大大星陨于西南，声隆隆然，数百里皆闻见叹诧。逾日，一骑白衣冠，自大营来，知贝子薨矣。右节录恽敬《大云山房稿》纪言。恽自言闻之同时在军中者，乾嘉距今才百年，其时戚懿重臣，忠勇骁果如是，盖犹有开国遗风矣。 \\n ◎穷通翁 \\n 国初提学道多以郎中任之。康熙间，江浙两省始改用翰林官，以吉水李振裕视学江南，太仓王视学浙江。王时为赞善，取士公明，浙人有“穷通翁”之谣。谓公所奖拔，皆寒士宿学而能文者也。 \\n ◎大学士兼经筵讲官 \\n 国初沿明旧制，阁臣例不兼经筵。雍正以前，惟昆山、桐城、泽州、太仓四相国，以大学士兼经筵讲官，盖殊数也。 \\n ◎开捐增置通州仓廒 \\n 康熙五十一年，通州增置仓廒，科臣奏请开捐，下内阁九卿议。惟安溪李文贞公及太仓相国王，皆不画题。 \\n ◎孝惠皇太后升议 \\n 康熙五十七年，孝惠皇太后升，议者以孝康皇太后升已久，欲位其次。大学士王议曰：“皇上圣孝格天，曩者太皇太后庙时，不以跻孝端之上，今肯以孝康跻孝惠之上乎？”议者不从公言，上果以为非是，令改正焉。 \\n ◎太仓相国有人伦之鉴 \\n 太仓相国，素有人伦之鉴。文臣如范时崇、陈宾、朱轼、李陈常，武臣如穆廷栻、杜呈泗，皆公所荐举，后多知名（已上五则，见钱大昕《文渊阁大学士王公传》）。 \\n ◎武虚谷杖和珅番役 \\n 乾隆五十七年，和珅方秉政，兼步军统领，遣番役四出调事，携徒众，持兵刃，为暴民间，官吏莫敢问。一日至山东博山县，饮博恣肆。知县闻即捕之，至庭不跪，以牌示知县曰：“吾提督差也。”诘之曰：“牌令汝合地方官捕盗，汝来三日，不吾谒。且牌止二人，而率多徒何也？”擒而杖之。知县卒以是去官，博山民若失慈母，而和珅遂亦不复使番役出京师。盖知县事者，偃师武亿虚谷先生也。先生邃经学，考证金石，多精论卓见，循吏儒林，相表里如是。戢暴驯良之异政，奈何与不读书人谋之。 \\n ◎纪文达撰恭进四库全书表 \\n 乾隆朝开四库全书馆，惟纪文达公昀始终其事，其后恭进全书表，相传公振笔疾书，文不加点，同馆莫不叹服。时总其事者，复令陆耳山副宪锡熊、吴稷堂学士省钦，合撰一表，终不惬意，乃以公所撰表书二人衔名以进。纯皇帝阅未终卷，顾谓诸臣曰：此表必纪某所撰，遂特命加赏一分。文达硕学鸿才，固为本朝有数人物，亦由遭际隆盛，睿照如神，天球河图，获供明堂清庙之用，可叹羡也。 \\n ◎潍县令之清操 \\n 河南侯户部抒愫，顺治壬辰进士。令潍县时，清操绝人。大贾郭某，陷于讼，荐绅为之请者以十数，侯闭阁不与通。同年某方守莱州，移书惩责，侯佯为莫解。复曰：“滥竽作吏，旷职怀惭，苟有可以报朝廷、爱百姓者，教之敢不惟命。”守意沮。方抒愫出宰，其兄抒恽语之曰：“吾家世清白，若以一钱归，吾不复弟视若矣。”故愫以清节特闻，兄之教也。见田雯《古欢堂集》。康祺上书乞外，行作令矣。先兄履伯先生耿介方严，不后于抒恽，自两弟入仕，遗书勖责，口不言钱，余他日百里牵丝，计惟西江杯水，郁林片石，清操勉树，方足以承祖德而保兄风，书此聊自箴也。"}
{"章节": "●卷九", "正文": "●卷九 \\n  \\n  \\n ◎方侍郎勉李文贞语 \\n 李文贞公光地，以直抚入相，桐城方侍郎苞叩之曰：“自入国朝，以科目跻兹位者，凡几？”公曰：“屈指得五十余人。”侍郎曰：“甫六十年而已得五十余人，则其不足重也明矣，望公更求其可重者。”见《望溪集》。以文贞名儒名相，媲迹皋夔，侍郎犹勉之如此。后之人倘经纶理学不逮文贞万万者，复以谀言日至，谠论无闻，或纯任权术，或曲谨小廉，依恃宽大，自命贤相，恐鼎折覆饣束之讥，不待终日矣，可不危与！ \\n ◎高宗以鸡雏待饲图墨刻颁赐直省督抚 \\n 高宗御笔偶仿李迪《鸡雏待饲图》墨刻，颁赐直省督抚，并谕广为摹刻，遍及藩臬以下有司各官，俾知留心民瘼，勉奏循良。圣天子在宥如伤，虽游艺余闲，而诚求保赤之怀，寓诸楮墨。凡为本朝臣子，有牧民之责者，念之哉。按：孟子有受人牛羊求牧与刍之喻，宋儒黄勉斋先生宰临川时，有云：“邑民犹鸡雏也，令其母也。”圣意盖即本此。 \\n ◎兄弟四人同案入学 \\n 吴文节公文督学中州时，祥符刘氏同胞四人，同案充学官弟子，后皆成进士，亦佳话也。 \\n ◎会试总裁及顺天主试员数 \\n 嘉庆以前，会试总裁多一正、两副。咸丰以前，顺天主考或两正、两副，或一正、两副。自嘉庆己未科后春闱，同治甲子科后京兆闱，无不一正、三副，此亦科场故实所当知者。 \\n ◎金陵士大夫节烈 \\n 粤匪踞金陵，士夫陷贼中者，多以节烈著闻。副贼杨秀清尝设策开伪科，逼多士赋诗，题曰“四海之内皆东王”。有诸生郑之侨者，作诗痛诋，起句云：“四海皆清土，安容鼠辈狂；人皆思北阙，世忽有东王。”贼大怒，支解之。廪生张继庚，佯与贼昵，结为内应，七上书向忠武公，复亲谒公营图反正。会大雪失期，事泄被拘，贼穷治党与，榜笞刺，身无完肤，终不累一人。贼复饵以甘言，乃请示伪官册，指其悍者三十余人，贼皆立斩之。既而悟，始磔君。君临刑作绝命词，有云：“拔不去眼中钉，呕不尽心头血。吁嗟穷途穷，空抱烈士烈。杀贼苦无权，骂贼犹有舌。”词及上向公书，江宁人至今犹传诵。又诸生夏宗铣者，贼胁就试，终卷有骂贼语，亦被磔。又张君同谋金和、贾钟麟、李钧祥、何师孟，皆诸生。韦布尝引官兵入伏城中，夜起杀贼，以有备不得逞，后不知所终。呜呼！江宁之变，大府帅驻兵小孤山，闻警失措，全军哗溃，坐失长江天设之险。迨雄城继陷，身死舆中，碧血模糊，幸厕忠义。而东南人士，翩翩衣冠科目中人，至有以五色布裹头，署军师旅帅伪衔，偷活草间，受昏制谬封而不惜者。迄今中兴二十年，度此辈亦大半槁项死，以视诸君子艰难求济，慷慨殉生，薄禄未沾，大义是荷，其轻重之区，岂直泰山之于鸿毛哉？ \\n ◎涂侍郎遭遇之隆 \\n 乾隆间，南昌涂侍郎逢震，以一甲第二人及第，由编修充宣谕化导使。未散馆，授中允，历侍读，署学士，充讲官，直上斋，擢内阁学士，升工部侍郎。自释褐至卿贰，才两载耳。儒臣遭遇之隆，莫与为比。蒋心余太史作公墓志，称其生有异禀，内行纯密，通达政体，曲尽人情，先朝不次之恩，盖有自来矣。 \\n ◎增圣庙从祀 \\n 咸丰六年，河南学政俞荫甫编修樾，奏请援蘧瑗之例，以郑公孙侨从祀文庙两庑，又请孔子兄孟皮配享崇圣祠，诏下礼部议，皆如所请。 \\n ◎俞编修文庙祀典议 \\n 编修《宾萌集》中载文庙祀典议，略曰：“今所传《毛诗故训传》者，大毛公亨所为也。大毛公之诗，其源出于子夏，郑康成本之而为笺，孔颖达因之而为正义。乃文庙从祀，有小毛公苌，而无大毛公亨，非先河后海之义，宜增入者一。”又曰：“汉大尉南閤祭酒许慎，学于贾逵，从受古学，著《说文解字》十四篇，凡古文旧说散失无传者，赖其书犹存什一。郑康成注《礼》，尝征引及之。慎又著《五经异义》，贯通经学。著述非一，而《说文解字》一书，犹为言小学者所宗。今春秋有事文庙，慎不得与配享之列，无乃阙与。宜增入者二。”编修又有孔忠移祀祟圣祠议，略曰：“《家语》称，孔忠字子蔑，孔子兄子，即孟皮之子。今从祀大成殿东庑，位在狄黑下、公西蒧上。然忠乃子思子之从伯叔父，子思子为四配之一，祭于殿上，而孔忠祭于庑，揆之伦理，有未顺焉。伏思颜路、曾皙，并孔子弟子，今不祀两庑而入崇圣祠者，避其子颜子、曾子也。孔忠于子思非父子，然礼曰，兄弟之子犹子也（康祺案：古人于兄弟之子，无不称子者，《汉书》疏广、疏受传可证也），窃谓孔忠宜移祀崇圣祠，以安子思之神”云云。编修自中州罢归，闭关抱经，撰著繁富，其抗议祀典，多有根据，甚惬士心。 \\n ◎曹剑亭劾和珅 \\n 和珅在政府时，上海曹剑亭侍御锡宝，上书论劾，同朝多咋舌者。侍御至热河待罪，纯皇帝召入，谕之曰：“尔读书人不读《易》与？君不密则失臣，臣不密则失身。”侍御叩头流涕而出。至仁庙时，事益大白，玺书褒美，天下咸叹遭际圣明，直臣非不可为也（详见卷四）。 \\n ◎破败书厨 \\n 戴简恪公敦元官司寇日，朝士呼为破败书厨。以公万卷罗胸，而粗服敝车，外观极寒俭也。康祺初入西曹，闻司员中前辈言之。 \\n ◎崇祀关公 \\n 咸丰中，以蜀汉汉寿亭侯关公灵应尤著，制诏礼官，晋之中祀，于是庙制与句龙、弃、孔子侔盛比尊，牲牢舞佾，靡不登进，崇极大神之义，蔑以加矣。 \\n ◎光绪四年晋豫旱灾 \\n 本年晋豫奇荒，畿辅亢旱，朝廷议蠲议赈，大沛恩施，下诏责躬，至有“天降鞠凶，何不移于宫廷”之语。二月初五日，谕内务府，将宫闱应用之需，力加裁减，省节浮费，以益赈需。闻近日两宫皇太后率皇上露祷长跽，至三四时之久，仰望星月皎然，至于恸哭。旧例，祈雨疏文，由翰林院撰拟。此次特命南书房恭进，辞语迫切，几逾桑林之祷。具名称臣某某氏、某某氏，率子男某某，亦创举也（南斋撰进称妾臣，御笔去妾字）。我圣母敬天恤民，侧身修行如此，真乃女中尧舜。内外臣工，若复因循泄沓，上损天和，何以自容于覆帱与？（时光绪四年戊寅） \\n ◎光绪四年因旱灾下诏求直言 \\n 时下诏求直言，士气顿奋，封章日繁。翰林院侍讲张佩纶请杀四川提督李有恒，吏部主事赵林请斩乌鲁木齐提督成禄（二弁皆纵兵殃民，经奏参者）。佩纶与司业宝廷、编修何金寿，皆请训责枢臣。学士黄体芳，参户部尚书董恂屯膏召怨，请屏斥奸邪。洗马廖寿恒，参大学士李鸿章侈泰因循，左右无一正人，请旨训诫。体芳折虽因措词过当，付吏议，旋蒙宽宥。其余条陈善政，指画赈务者，不可枚举。可见省台衮衮，直节良多，博问周咨，原可收刍荛之益。闻二三贵人，尚有谓新进建言徒淆朝廷耳目者。噫！ \\n ◎父子连科典试一省 \\n 嘉庆丁卯，程鹤樵国仁以御史典试陕甘，次年戊辰，其子小鹤太史家督继之。父子连科典试一省，亦佳话也。陕生有张树德者，鹤樵赏其文，已入彀矣，次场不合例被黜，因附刊张作于魁卷后，语其子以谓交臂失此才。次年，果得售，盖即乃翁拟中之名次也。丁卯，正主考为姚伯昂侍郎元之。侍郎喜谈因果，尤重师生之义，尝以为文字渊源，三生夙契，虽父子不能相假云（事见《池上草堂笔记》）。 \\n ◎宛平刘少司空子孙之盛 \\n 宛平刘少司空钟宛，国初以秘书院学士出抚山东，旋晋秩工部侍郎，告归八年，方值杖家之岁。时已有子女二十八人，内外孙十一人，一门群从，章绶鼎盛，可谓殊荣曼福，备于一身已。 \\n ◎二老垂纶图 \\n 吴江徐虹亭、秀水朱竹二先生，少负才名，定交辇下，后同被征，同入史馆，相宅同居。虹亭就征之日，属友绘《枫江渔父图》；竹题诗，有“惊起沙鸥定相笑，黑头未称作渔翁”之句。又填《摸鱼子》词，前调云：“怕白水捞虾，红阑斗鸭，与尔便无分。”后调云：“料八测塘边，三高祠里，让我醉眠稳。”既而竹谪官，虹亭亦言归，所居虽壤画江浙，然邮签百里而近，朝挂席而夕抵其庐，一舸往还，互商旧业。白头二老，隐系东南文献之传，后生望见者，咸以神仙目之。徐、朱本姻戚，虹亭七十时，竹往祝，因命工为《二老垂纶图》。 \\n ◎朱屈酒楼题壁 \\n 康熙庚子，竹偕粤东诗人屈翁山会饮杭州酒楼，拍浮屡日，大醉题壁云：“毋轻视此楼。秀水朱十、南海屈五，曾留此信宿。后有登者，作仙人黄鹤楼观可也。庚子九月晦日。”余谓是举出自竹，自是雅事，若末生晚学，妄拟前辈风流，便狂放不可向迩矣。李太白着宫锦袍，醉眠长安市上，纯是烂漫天真，千古岂容第二人装点此番举动。 \\n ◎昆山徐太夫人教子之严 \\n 昆山三徐之太夫人，亭林先生女弟也。世称其教子极严，课诵恒至夜午不辍。三徐既贵，每奉命握文柄，太夫人必以矢慎矢公、甄擢寒为勖。太夫人未六十，立斋已登九列，持节秦中，所识拔多知名士。健庵以编修总裁北闱，果亭以编修典试吾浙，亦无愧金篦玉尺，皆母教也。太夫人三子，皆登鼎甲。一女归长洲申菽旆，中江南省元。锦韬象服，牙笏盈床，国初至今将三百年，闺闱中尚无与比肩者。 \\n ◎王渔洋得贤耦 \\n 渔洋先生司李扬州，文士辐辏，弦诗角酒无虚日，余韵遗风，足为风尘吏增色。闻先生妻张夫人，实贤耦。闽人许必，以会试入京师，道出邗江，金尽告急。先生无以应，有忧色，夫人遂脱跳脱于腕。徐夜者，字东痴，隐居东皋郑潢河上，贫且老，虽冻饿不以干人。会大风雪，夫人出絮帛谓先生曰：“君得毋念徐先生寒乎？曷以遗之。”其贤敏若是。 \\n ◎阮刻十三经校勘记 \\n 江西南昌学所刻《十三经注疏》，四百十六卷，卷末各附校勘记，阮文达公巡抚时捐赀校刻者也。校勘记虽勘于江右，实成于吾浙，盖公抚浙时，出旧藏宋版十行本十一经，及《仪礼》、《尔雅》单疏本为主，更罗致他善本，属诂经精舍高才生分撰成书。《易》、《梁》、《孟子》属元和李锐，《书》、《仪礼》属德清徐养原，《诗》属元和顾广圻，《周礼》、《公羊》、《尔雅》属武进臧庸，《礼记》属临海洪震煊，《春秋左传》、《孝经》属钱唐严杰，《论语》属仁和孙同元。惜南昌刊版时，原校诸君大半星散，公亦移节河南。刊者意在速成，遂不免小有舛误云。 \\n ◎翁学士摹刻石经残字于南昌学宫 \\n 人但知南昌学藏注疏，以为西江文物之幸。按：大兴翁覃溪先生方纲督学江西时，尝合平生所见钱唐黄氏、如皋姜氏、金匮钱氏，摹《熹平石经》一十二段残字六百七十有五，勒于南昌学宫，详见《复初斋集》及《两汉金石记》。昭代魁儒，后先持节，古今瑰宝，萃于一区，固地运使然，亦可见乾嘉时承平气象，二三公卿，振兴风教乃如此。 \\n ◎三闺秀有功列女传 \\n 宋建安余靖本《列女传》，旧有图绘，相传出晋人手。顾广圻千里尝影雕而去。其图道光间阮公子福重刻于岭南，而文达第九女季兰补为之图，可谓清门韵事矣。按：栖霞郝兰皋比部懿行之夫人王照圆，尝注《列女传》，今附刊比部全书后；而钱唐汪小米舍人远孙淑配梁瑞，亦尝校注付梓。三闺秀时代相近，并有功于是书，彤管清徽，一时鼎峙，韵矣哉。 \\n ◎全谢山淡于宦情 \\n 谢山先生以翰林改外，宦情顿淡。李穆堂侍郎劝其就铨，先生呈以诗曰：“生平坐笑陶彭泽，岂有牵丝百里才。秫未成醪身已去，先几何待督邮来。”后高宗南巡，梁文庄公将荐之，亦以诗代柬辞谢，有“故人代我关情处，莫学琼山强定山”之句。名山著书，自有千古，靴尘手版，岂我辈所优为。仆为饥驱，孟浪一出，洵有愧乡邦先正多多矣。 \\n ◎道光二年粤东大火 \\n 道光二年壬午秋九月己丑夜二鼓，粤东省垣西关火，火作而风，始于第七铺饼肆，夜中逾打铜街，庚寅晨及十三行，日晡及杉木栏。是日风甚，夜愈甚。翼日辛卯，食时风息火熠，凡毁街七十余，巷十之，房舍万余间，广一里，纵七之，焚死者数十人，蹂而死于达观桥者二十七人。郁攸之灾，百岁翁叹为未有。按：粤东是时番船渐通，洋商初盛，珠贝瑰货，族于西关，酒海肉林，褕衣珍食，起家屠侩，淫侈亡等，天殆怒其妖邪，使海市蜃楼，尽付于祝回之一炬，垂戒不可谓不严。无如醉梦中人，顽不知惕，以致逆氛祆教，渐染东南，阅数十年而未能湔涤，可哀也已。按：国初乾隆而后，淮纲日盛，扬商奢靡甲九州，致有三十五年十二月仪征盐船之烬，及粤寇之乱，受祸最深，牢盆至今衰落。今日之粤东，厮养公卿，狗马纨，徒手百万，家陶、白而户程、罗，盛极必衰，岂果无闭关绝市之日与？ \\n ◎雷翠庭副宪雅量 \\n 雷翠庭副宪钅宏，立朝謇谔，贞介绝尘，其雅量亦不可及。家居时，客至，三呼从人捧茶来，未应，公亦怡然。或问之，曰：“在家廪给薄，此辈自懒于趋承耳。” \\n ◎国畜 \\n 道光二十一年，西人踞吾郡，掠耕牛为粮。一酋方屠牛，忽一牛突起，角出酋肝肠，血渌渌倒地。群酋奔救，皆受创，十余辈莫能制。乃列陈排铳，与牛战，牛始死。明年，陷乍浦。一酋乘马率群丑沿江行，入海盐界之白沃庙，马忽颠酋堕。酋故し捷，再腾上，再堕。酋大怒，将复起，马亟反身踞酋腹，举前蹄击酋，酋毙。马乃狂奔，群酋骇溃，海盐获全。马亦掠之中国人者，钱唐戴文节公熙《习苦斋集》记其详，称之曰“国畜”，题之曰“二忠”。呜呼！诚不愧已。凡物同类者必相昵，异类者必相仇，相昵者媚之惟恐其不欢，相仇者残之惟恐其不力。是一马一牛，触犬羊之膻秽，不能须臾暂忍，必出死力以与之争衡，虽戴角披毛，殆蚤具人性者与？ \\n ◎翁学士晚年目力之胜 \\n 相传翁覃溪学士垂老康强，目力尤胜，六七十时犹能于灯下作细书，阅蝇头字，不假。每岁元旦，必用西瓜子仁书四楷字，五十后曰“万寿无疆”，六十后曰“天子万年”，至七十后犹能写“天下太平”云，可谓异禀（按：翁氏家事略记载，英和按云：先生每于一粒胡麻上，作“一片冰心在玉壶”七字，则尤为神技矣）。 \\n ◎董文恭公脂麻上书天下太平四字 \\n 贾氏《郡斋笔乘》记：富阳董文恭公晚岁，每元日朝贺归第，坐厅事，于脂麻一粒上庄书“天下太平”四字，豪芒彪炳。 \\n ◎戴文节公熙以书画受知宣宗 \\n 戴文节公熙，以书画供奉南斋，道光戊戌，被命视广东学。陛辞日，宣宗谕之曰：“汝画笔清绝，然胸中、目中，只是吴越间山水。此行获睹匡庐、罗浮之胜，岩演迤，雄丽奥曲，别有一种奇致，于画理当益进。汝品学朕素知，公余游艺，兼可成全老画师也。”公谢而出，途次，遇名胜辄研弄丹墨，自江右至岭南，一壑一丘，咸为写照。抵粤一载，装巨帙进呈御览，上奇赏之。今画家评公作，谓粤游后笔墨超特，若有神助云。康祺朋游中，籍杭州者多举此事。顷读公集雨中过庐上云：“小臣殿陛司珥彤，濒行天语出九重。谓尔画蹑吴生踪，朕以万里山水供，归来当手金芙蓉。”知斯言不诬矣。公画名与元赵学士、明董尚书埒，而清操劲节，非湖州、华亭所能肩随。圣明之奖厉臣工，原不独为荆、关小技也（按：道光乙巳，公复奉粤轺之命，其重度梅岭诗自注云：戊戌陛辞，有“汝作画亦须行万里路”之谕）。 \\n ◎道光乙巳朝考题 \\n 道光乙巳入夏久旱，上朝考新进士，以“恐惧修省，以迓和甘疏”命题。翼日，阅卷诸臣复命，佥曰：“皇上忧勤惕厉，情见乎辞，甘霖当立沛矣。”宣宗愀然曰：“应天以实不以文，朕出题后，方自悔近于粉饰，卿等勿复言。”康祺总角时，闻先友徐比部丈时梁，与先义行公道此，丈即是科释褐者也。 \\n ◎雍正初年瑞应 \\n 雍正三年二月，日月合璧，五星联珠。四年十二月，自陕州至徐邳，淮、黄河清二千余里，数旬不改。 \\n ◎阳曲令沈某祈雪 \\n 康熙六十年辛丑，山右大饥，平阳、汾州尤甚。高安朱文端公衔命往赈，全活无算。公还朝，亟称阳曲令沈某治行，为山西第一。沈闽人，初令阳曲，次牧沁州，后守汾州，皆有惠政。尝祈雨，三祈三应。阳曲为省会首邑，自庚子秋至辛丑夏，历三时不雨，求辄不应。沈率绅士步行百二十里，至五台山神祠祷焉。是夜即雨，连三日夜大雨，阳曲之四隅，莫不沾足，而邻境旱如故。沈归，中丞率大小属吏郊迎，万民拥道欢呼忭庆。为民请命，至诚感神，虽古循吏，莫是过已（详见蔡文勤公世远《二希堂集·晋阳灵雨诗序》）。 \\n ◎月选官许条陈时事 \\n 令甲：凡月选官，吏部给卷，许条陈时政得失，无所指陈者，各摊卷书履历以上。盖古悬轺设铎意也。今选人多循故事，并履历亦鲜亲书。顷阅《蔡文勤公集》，记康熙间漳浦蓝鼎元授广东潮州普宁县时，独奋笔上五千言，奏陈五事。天子下其议，多见施行，亦豪杰之士矣。 \\n ◎世宗崇祀至圣 \\n 雍正八年九月，重建阙里文庙告成，黄瓦画栋，悉仿宫殿制度。搏拊干戚，尊俎豆笾之器，颁自上方。世宗御书碑文勒云。礼部奏请遣官祭告，特诏皇五子承命以行。汉、唐以来，无此隆仪茂典也。 \\n ◎义赈蒙奖 \\n 雍正五年，漳泉大饥，仙游太学生徐方宝赈米八千余石，殁于积劳。经福建总督高其倬、巡抚常赉奏闻，特给帑金建坊，有司虔造牌位，入祠致祭。钦定“善劳可嘉”匾额，荫一子入监读书。 \\n ◎大儒有益乡国 \\n 蔡文勤居家时，手创家规十六条，悬之祖庙，皆敬宗收族、简便易行者。约乡邻三百余家，公禁赌博，宗亲州里，翕然从之，风俗为之一变。雍正五年，漳泉饥，公适假归，道经江浙，贷赀买米数千石，抵漳平粜，全活极多。名世大儒，有益乡国如此。 \\n ◎二十四福堂 \\n 钱唐王文庄公赐第在护国寺西（《藤阴杂记》云：张文和、史文靖先后居此，文靖公殁，始赐文庄）。公内直二十四年，以除夕蒙赐福字二十四悬挂其间，曰“二十四福堂”，外无余地。公子请曰：“此后拜赐，何以置之？”公曰：“别置一轩，名曰余福。”而公不久捐馆，语竟不遂。见《杂记》及公族子昙《烟霞万古楼集》诗注。 \\n ◎京官乘舆 \\n 相传王渔洋戏赠南海程驾部可则诗，有“行到前门门未启，轿中安坐吃槟榔”之句。时正阳门五更启钥，专许轿入，京官无坐车者也。《藤阴杂记》称京官向乘肩舆，杜紫纶始乘驴车，嗣后渐有骡车，然帏幔朴素，且少开旁门者，今则无不旁门云云。按：戴菔塘宦京朝，在乾隆、嘉庆间，是易轿为车之会也。余昔闻之老辈云：道光初年，京官又复坐轿，即坐车无不后档（凡轮在车后者，曰后档，取其颠簸稍轻，乘坐安适）。自余同治甲子入京，所见凡京堂三品以下，无乘轿者，凡王公勋戚以外，无乘后档旁门车者。士大夫不谙仪节，几谓国家定例则然，其实轿贵车廉，而后档旁门，亦非老马孱骡所能胜任也。近二三年，京曹日窘，寻常部院官出无车马者什九，殊不足以自别于齐民。而堂堂枢相，且日策骡车入东华门内直，则公孙宏之故智矣。 \\n ◎乾隆初年太学得人之盛 \\n 乾隆初年，上方向用儒术，尚书杨文定公名时、孙文定公嘉淦、大学士赵公国麟，咸以耆寿名德领太学事，相与倡明正学，陶植邦彦。六堂之长，则安溪官献瑶、南靖庄亨阳、无锡蔡德音辈，皆一时之隽。每朔望谒夫子，释菜礼毕，登讲座，六堂师率国子生以次，执经质疑。旬日则六堂师分占一经，各于其斋会讲，南北学弦诵之声，夜分不绝，都下号为四贤五君子。 \\n ◎官瑜卿庄元仲之学问经济 \\n 官献瑶，字瑜卿，官助教时，未通籍也。后官至洗马。任陕甘学政时，识韩城王文端公于诸生中，以为大器。治经不主一家，于《易》主李光地，于《尚书》主蔡沈、金履祥，于《周礼》主方苞，于《仪礼》主郑康成、敖继公、吴绂。六经、三礼，咸有撰著。在史馆日，尝进《周礼讲义》，持论侃侃，高宗览而异之。庄亨阳，字元仲，康熙五十七年进士。初官山东潍县，以杨文定公荐，始内召，嗣又补德安同知，最后擢淮徐海道。能文章，通算术。知徐州府时，上书当路，大略谓：“淮徐水患，病在壅毛城铺而徐州坏，壅天然减水坝而凤颖泗坏，壅车逻昭关等坝而淮阳之上下河皆坏。方今急务，宜开毛城铺以注洪泽湖，则徐州之患息；开天然坝以注高宝，则上江之患息；开三坝以注兴盐之泽，则高宝之患息；开范公堤以注之海，则兴、盐、泰诸州县之患俱息。”当路不能用，颇韪其言。高安朱文端公尝谓献瑶曰：“吾老矣，斯道之托，是在吾子。”高宗朝，尝命六部九卿京察自陈，各举一人自代。阁学李清植举亨阳，时论以为允。康祺按：献瑶官学正时，执业于漳浦蔡文勤、桐城方侍郎之门，亨阳则李安溪高足弟子。盖真儒志业，命世经纶，薪尽火传，渊源有自云。 \\n ◎朱鹤龄专精著述 \\n 国初，吴江朱鹤龄长孺，屏居著述，说经无双。其所著《毛诗通义》，与同县陈启源之《稽古编》互相订正。其《禹贡长笺》，旁通曲证，亦几与胡氏《锥指》齐驱。集注少陵、义山诗，盛行于世，颇足充艺苑之赀粮，供文人之游猎。华实兼备，未易才一也。顷观《松林文献》，称其遗落世事，晨夕一编，行不识路，坐不知寒暑，人多嗤之曰愚，因以“愚庵”自号。专精若此，宜其直造古人与。 \\n ◎沈端恪公遇事敢言 \\n 钱唐沈端恪公近思，性恪谨，每上封事，先期简阅衣冠，键户密书。书毕，蒲伏再拜而起。家人问何事，辄答以他语。敬慎不泄如此。雍正朝，耗羡归公之议，自山西大吏发之，谕旨令九卿会议。公廷诤谔谔，同列震悚，世宗嘉其诚剀，不以为非。遇事敢言又如此。公创论陆清献当从祀孔庙。康祺亦谓公所学之正，立朝之忠，虽配享两庑，亦无愧云。 \\n ◎四大布衣 \\n 康熙朝创开大科，时秀水朱彝尊、无锡严绳孙、富平李因笃、吴江潘耒，皆以白士入史馆，世称四大布衣。 \\n ◎某尚书请禁王渔洋朱竹查他山三家诗 \\n 乾隆丁未春，礼部尚书某，掎摭王渔洋、朱竹、查他山三家诗，及吴菌次长短句内语疵，奏请毁禁。事下枢廷集议，请将《曝书亭集》寿李清七言古诗一首，事在禁前，照例抽毁；其渔洋秋柳七律，他山宫中草绝句，及［B16g］次词，语意均无违碍，奏上报可。时管侍御世铭方内直，实主其议也。见《韫山堂诗》集注。 \\n ◎乾隆癸丑英使觐见 \\n 乾隆癸丑，西洋英咭利国使当引对，自陈不习拜跪，强之，止屈一膝。及至殿上，不觉双跪俯伏。故管侍御《韫山堂诗》有“一到殿廷齐膝地，天威能使万心降”之句。康祺忆穆宗亲政后，泰西各国使臣咸请觐见，先自言用西礼折腰者三，不习中国拜跪，通商衙门诸大臣曲意从之，惜无举前事以相诘责者。 \\n ◎高宗邃于音律 \\n 高宗睿性聪强，邃于乐律，凡乐工进御钧天法曲，时换新声。每盼睛，则令奏月殿云开之曲。 \\n ◎开仓赈恤 \\n 乾隆甲寅，上幸滦阳，少司农松筠、都统尚安，均以奉使直隶阻水，辄令地方官开仓抚恤，一面奏闻，得旨嘉奖。 \\n ◎窦总宪泣辞夺情 \\n 诸城窦总宪，乾隆间由阁学出为河南学政，丁忧归。甫逾年，上以南书房缺人，命山东巡抚传旨起公。公泣辞曰：“光鼐在衰中，不敢奉诏。”巡抚属公陈谢。公又曰：“不祥姓氏，不敢内陈，敬烦代奏。”上闻而韪之。"}
{"章节": "●卷十", "正文": "●卷十 \\n  \\n  \\n ◎管侍御秋弥纪事诗注 \\n 管侍御《韫山堂诗集》，有扈跸秋纪事三十四首，其自注详悉，有足备掌故稽职守者，备录于此。狮子园为高宗降生之地，常于宪庙忌辰临驻。凡车驾出丽正门，随从百宫皆立班。军机帐房，例在幔城之左。凡驾由左门入，在直章京皆立班。宫眷舆辇，后扈亦有豹尾；亲王以下皆引避，故称关防。机庭印钥，例由大臣中行走最前者佩带，取用以金牌为合符，始付钥。凡较射，中四矢者赐带孔雀花翎。凡诏草，经朱笔更改，例应另纸恭录；惟廷寄谕旨，多命即以朱发。凡一旨而传谕数人者，进呈既下，照书各寄，谓之分寄。凡御笔增改，遵录他本，谓之过朱。机庭总簿，谓之随手簿；检查旧事，必按各年随手簿索之。凡直省方面开缺，先由枢臣书缺而空其名，以待御笔填注。凡引见记名各员，吏、兵两部以绿头牌交军机，照录入存记匣，随时进御。凡直省奏请迁除，当。上意者，虽交部议，仍命存记。部本上时议驳，亦拟旨准行。凡行在召见军机大臣，恒在晚膳后。凡撰拟诏旨六七道以上者，辄命随成随进。前引大臣将近宫门，例释弓箭。凡颁赐军机章京，例视三品京堂。每车驾在道，当直者例满、汉各一人，带要件先候于尖营，以备承旨。上直有一人最早者，谓之早门；散直有一人最晚者，以宫门下钥为度。周庐夜直兵弁，统谓之珠车。凡围场，上未发矢，莫敢纵镝；惟突围之兽，从官先射。哨鹿者，戴鹿冠作鹿鸣。进哨之后，不许属车先行，恐桥道有不虞也。国语，以随豹尾为跟穆音，尖营为乌墩。围场以西去，以东还。行衣不挂朝珠，还则仍系。扈跸初归，例得休沐七日。凡内直各官，皆进乾清门；惟军机直郎，许兼由内右门出入。 \\n ◎圣祖称汤西崖为诗公 \\n 吾浙诗派，竹先生后，必以“怀清堂”为大宗。康熙五十二年，西崖以少宰兼掌院，赴热河谢恩。满掌院揆叙适侍班，上垂问曰：“汤右曾工于诗，有刻成者，可令进呈。”揆奏：“刻者未之见，右曾昨在臣寓，有所作文光果诗。”上命取阅，随御制一首赐和，中有“丛香密叶待诗公”之句，举朝传诵。诸巨公群然属和，世遂称西崖为诗公。天章云烂，秀映河山，鼓吹隆平，儒臣罕遇者也。 \\n ◎窦东皋为和珅书扇 \\n 秦少司寇瀛《小岘山人文集》中，《诸城窦公墓铭》后，有少寇自记云：“公自浙江学政，以左都御史召还。一日，富阳董公手执公所书金字扇，大学士和珅见而语董公曰：写金字善用金，无如窦东皋者。遂取一扇属董公，代乞公书。余适趋过，董公曰：秦君固善东皋先生者，盍属之，因以属余请于公。公书就，授余还之，书款称致斋相国，自称晚生某，盖遵旧例。致斋，珅号也。一日，和珅召见，出语余曰：子见东皋，告以有御制文命其制序，散直后即来领。是日，公随诣珅宅领归，撰序呈进。公没后，编修洪亮吉上书言事，以前在尚书房尝被公指斥，附劾公交结和珅，书扇称师生，自称门生，其诬公实甚。此事关公大节，不可不辨”云云。康祺案：诸城风节峻，夺情不起，自不至｛阿女｝选懦如吴省兰辈。况小岘侍郎是时适值机庭，情景宛然，亦断非师生党护之语。惟称稚存太史因同值上斋，曾被指斥，怀挟夙怨，至诬人于盖棺论定之余，此则险小人之所为，于太史平生，亦殊不类。大抵总宪戆直凌人，岳岳觥觥，朝士必多未满。而与和相若离若即，又未尝不稍敛其锋棱，一时众口诋讠其，遂有师相门生之谤。在太史禁廷共事，所学殊途，论古谈今，两刚必竞。一旦偶惑浮言，未遑代为剖释，褊心盛气，白简遽登，古来君子，与君龃龉，持论过中，亦所尝有。略迹原心，固无损二公品学也（按：小岘侍郎与稚存齐年雅故，其表稚存墓，昭揭学行，原本忠孝，推服甚至，其文亦存集中。然则窦铭书后之词，倘非无稽乎？存疑俟考）。 \\n ◎王渔洋不为明珠寿诗 \\n 渔洋先生以诗鸣海内，而风骨亦自不可及。内大臣明珠之称寿也，昆山徐司寇以金笺立幅请于先生，欲得一诗侑觞。时先生未大显贵，怫然曰：“曲笔以媚权贵，君子不为也。”遂力辞之。先生没后，门人私谥为文介，洵不愧云。见《柳南随笔》。康祺按：新城得谥，出乾隆间特旨，自易名文简，而私谥无人复举矣。 \\n ◎军机处行走用全红帽罩 \\n 全红帽罩，惟三品以上入内廷者准服；四五品官，虽内直不用也。高庙时，军机章京带领引见，值天雨，冠缨尽湿。上问其故，金坛于文襄公以体制对。上曰：“遇雨暂用何妨。”自是行走军机处者，冠罩无不全红矣。 \\n ◎内阁中书挂珠 \\n 内阁中书挂数珠，自严侍读长明始。严官中书时，充方略馆官，以书局在内廷，例许挂珠也。见《潜研堂文集·严侍读传》中。今中书不兼馆差者，无不挂珠矣。并举贡之议叙中书衔、捐职双月中书者，亦靡所区别。即数十金捐纳之科中书，亦且一串牟尼项下垂矣。展转僭用，又不知始于何时。 \\n ◎李松云以麦浪诗受知高宗 \\n 乾隆某年，高宗谒陵，中途严寒，上廑念二麦，从官以麦宜寒凉对，上因叹为君之难。旋考试差，诗题麦浪，得难字。时惟李松云太史尧栋独得其解，诗中“一天新雨露，万顷绿波澜”十字，极蒙宸赏。仁庙亲政，李已外任，陛见时，犹垂问及之。盖在潜邸时，奉派读卷，实手定李卷第一也。 \\n ◎忠义之报 \\n 嘉庆中，浚县奸民李文成等倡乱，浚县戒严。知县事临桂朱凤森，守城功甚伟。丞武进董敏善、朱公客会稽余成，亦誓与城同存亡，事平铨功，多所屈抑。比道光辛卯，董公子似谷、朱公子琦，同年发解，朱以乙未、董以戊戌，先后与馆选；而余公子锦淮，举壬辰乡试，辛丑成进士，以知县分发河南，题知滑县，皆当时围城中人也。而领解适同是科，宰邑仍邻旧治，天有显道，忠义之士，足以劝已。 \\n ◎曾文正公请复日讲旧典 \\n 文宗登极，曾文正公上言，请复日讲旧典，部议格不行。次年，咸丰纪元，正月，遂奉特旨，令翰詹诸臣番上内直，候上亲命题目，分日进呈。盖文宗皇帝之倚毗文正，付以股肱心膂之任，其识拔实始此。 \\n ◎武职无三年终丧之制 \\n 向例：武职无三年终丧之制。康熙间，四川提督何傅，以夔州副将孙斌详请回籍守制上闻，疏奏沉痛，得旨，遂为定制。乾隆二十年，江苏千总傅振边丁母忧，泣请上官，求奔丧守制，不许，则恸哭求去，上官不能留。时尹文端公督两江，为之入告，蒙特恩准回籍，并著为例。按康熙朝既准武职终丧，不知乾隆中傅千总一案，何以又烦奏请。而至今武营定制，参将以下丁忧，仍不开缺，贾氏《郡斋笔乘》亦以此为疑。康祺以为令甲无数改之理，殆因康、乾以后百年内外，时有军务，在承平之日，礼顺人情，即一介粗官，何必强抑其天性。若遭遇金革，则虽阁部文员，亦时有奉旨夺情之举，何况材官武夫，原为疆场爪牙之用哉。 \\n ◎朱士彦得谥文定 \\n 宝应朱文定公士彦，为冢宰日，尝语家人曰：“余生平行事过人者，惟见得定守得定，此六字不敢不勉。异日盖棺，得谥为定足矣。”比公薨，礼臣拟谥进呈，上俱未圈出，特旨予谥文定。一时朝士咸服圣主之知人，亦以见公之自信有素云。 \\n ◎禁溺女之报 \\n 溺女之风，西江尤甚。天津沈封翁世华，官是省巡检，所至有惠政，尤禁溺女，剀切申谕，浇风为之一变。其后长子峄中乾隆丙午举人，座师为彭文勤公；次子峻乾隆甲午副榜，座师为曹文恪公秀先；孙兆嘉庆庚午乡举，座师为陈侍郎希曾，丁丑成进士，座师为戴可亭相国。凡封翁孙曾辈掇获科第，无不由江西人暗中识拔者，彰显如此，尚谓非天道与。 \\n ◎部民保留地方官 \\n 故城贾参政朴，以岁贡生康熙中官广西同知，摄思恩、平越知府，惠问旁流，几有贾父重生之目。墨吏议去职，两郡士民，涕泣彷徨，诣大府乞留者万辈。丙戌五月，上以广西巡抚彭鹏保举，得旨召问澹宁居，擢知苏州府，阅数月，迁江常分巡道。苏州民渐被循良，惜其去任，值上南巡，相约具民本保留。圣祖俯察民隐，遂调苏松常镇太粮储道、布政使司参政，并特谕带管苏州府事，赐御书“宜民”二字匾额。按：部民保留地方官，例所不许，而贤有司善政所逮，黄童白叟，卧辙攀辕，亦实有出于至诚者。本朝如陈清端、张清恪诸公，皆以廉惠得民，踬而后起，卒立功名，讵非遭际圣明之幸与？ \\n ◎黄河水信 \\n 黄河水信，清明后二十日曰桃汛，春杪曰菜花水。伏汛以入伏始，四月曰麦黄水，五月曰瓜蔓水，六月远山消冻水，带矾腥曰矾山水。秋汛始立秋，讫霜降，七月豆花水，八月荻花水，九月登高水。冬曰凌汛，十月曰伏槽水，十一月、十二月曰蹙凌水。河上老兵能言之。 \\n ◎舒铁云孝廉 \\n 舒铁云孝廉位，大兴才人也。所著《瓶水斋诗集》，陈云伯大令、王仲瞿孝廉，多与唱和。铁云年十四，随父官粤西，与安南贡使赋铜柱诗相赠答，传诵外裔。 \\n ◎三人同心方奏肤功 \\n 嘉庆癸亥，三省军务告竣，方方伯积由蜀臬入觐，睿皇帝垂问军务甚悉。并谕：朕亲政初，宫中祈卜，占者云，三人同心，方奏肤功，殆应经略额勒登保、参赞大臣德楞泰、总督额保也。见定远方士淦《蔗余偶笔》，方伯盖其族人云。 \\n ◎程文恭公奏止巡幸湖州 \\n 乾隆间，上方将南巡，时浙藩徐澍调补山东，陛觐，口奏湖州山水清远，请翠华临幸。得旨回浙办理。徐抵任，先开城南碧浪湖，大兴工役。一日，召问武进相国程文恭公景伊，对以湖州春季蚕忙，恐妨民事，立奉停止之诏，徐仍调山左。虽由仁言利溥，益见圣德如天，吴兴士民，至今称颂。 \\n ◎坊局升迁之滞 \\n 坊局官僚升转定例：洗马名次讲、读后。长沙刘文恪公权之官洗马十六年而后迁，时称“老马”。嘉庆初，戴尚书联奎擢此官，召对垂问资俸，戴以实告，始奉与讲、读诸臣一体较俸之谕，由是洗马无久淹者。见《蔗余偶笔》。康祺初入京，尚闻有“一洗万古”之谑，盖取杜句嘲之，以见升迁迟钝也，殆嘉庆以前旧语。又按：京官谚语，“一洗万古”与“大业千秋”并称，盖谓司业升阶，与洗马同一濡滞，故词臣均视为畏途。 \\n ◎耆年科第 \\n 嘉庆戊辰会试，山东年老诸生恩赐举人王服经中式，年八十五。总裁富阳董文恭公，揭晓日复命面奏，天语褒嘉，有比梁灏大三岁之誉。殿试改庶吉士，特旨授职还籍，异数也。康祺通籍之年，同谱孟君椿山齿最高，亦籍山东，年亦八十，朝殿三试，以书不入格，屡落人后，得旨归进士本班用，铨选一官。河清难俟，遂改授教职归矣。按：是科君不中式，例可邀恩入翰林，今转为名列榜上所误。惜无爱惜人才，敬礼耄学如文恭者，为之一达天听也。 \\n ◎阮文达公普济堂章程 \\n 阮文达公抚浙时，创设普济堂，手定章程十二条，筹赀付绅士经理，至今赖之。一、通衢夏秋施茶水，冬施姜汤。一、施贫民疟痢、伤寒、疮疖时瘟丸药膏丹。一、每年十二月立粥厂一月。一、设恤嫠会，月给钱文。一、设收瘗局，掩埋枯骨。一、施舍棺木、绵衣。一、设钱江义渡。今天下井田久废，生齿日繁，朝廷不能行限田之法，宗子又无收族之方，以致豪强者田连阡陌而淫侈亡等，贫窭者勤动终岁而俯仰无赀。惟兴立善举，策画恒产，犹为抑兼并而扶疮痍之善术。凡有字人之责者，幸勿谓煦煦孑孑，簿而不为也。此事无关掌故，特录之以为外吏劝。 \\n ◎费武襄公斩番僧 \\n 费武襄公扬古，勋业丰隆，平噶尔丹功第一，其胆识亦正不可及。公尝从圣祖皇帝之番僧寺，番僧中号为活佛者，见上傲睨不为礼，公即挥刃斩之。上尤其鲁莽。公徐奏曰：“番僧虽贵，亦人臣也，岂可使无礼于君前，乱我国法。使有异术，臣抽刃时，应早令伽蓝按捺，不延颈就戮矣。”扈从者争服其言，自此番僧见大皇帝，弥益恭顺。 \\n ◎费武襄公防黩武穷兵之渐 \\n 费武襄公以国戚封伯爵，大兵征噶尔丹，出为抚远大将军。既奏凯，众欲露布扬功绩，公不谓然。其奏折惟言兵至某处迷道，某处败绩，某处绝粮，此行屡蹈危机，皆臣失算之故，今凭借圣天子洪福，侥幸成功，实非意料所及云。幕客皆咎其失体。公曰：“天子深居九重，如见策勋太易，必至好大喜功，士卒劳瘁，不可不使上闻之，庶异日无穷兵黩武之患也。”人皆摄服。此与前一则俱载在《啸亭杂录》内。康祺敬按：高宗皇帝开疆辟土，仁育义征，决不以平定一隅遽形夸大。武襄公之鳃鳃过计，正足见老成谋国之忠。且公所言大局耳，若为公一身一家计，崇封懿戚，显秩殊庸，岂可复有开边之伟烈。公之谦退沉毅如此，洵乃上掩马伏波，下轶曹武惠，岂非国家气运之隆，产兹魁杰与？ \\n ◎孝贤纯皇后慈俭 \\n 孝贤纯皇后富察氏，文忠公姊也，性慈俭，正位中宫十三载，未尝佩服珠翠。向例宫中多用金银丝索缉成荷包，后以为暴殄，岁时进呈纯皇帝，惟以鹿羔＜毛蒙＞＜毛＞缉为佩囊，盖仿先世关外之制，以寓不忘本之意。上深加敬爱，故文忠父子，蒙被恩宠，视他戚畹尤挚且久也。 \\n ◎辅国公永敬善鉴别书画 \\n 宗室辅国公永敬，理密亲王孙也。好收藏古字画书籍，善于甄别真伪，凡经公品题，骨董家辄居为奇货。汪文端公尝延公评骘家藏诸卷轴，公抚摩终日，默无一言。临行，文端送之登车，公笑谓：米襄阳一帖近真迹，稍宜宝贵。文端为之爽然。 \\n ◎信庄郡王庄慎亲王同年月日生 \\n 信庄郡王如松，庄慎亲王永常，同年月日生，互称弟兄。 \\n ◎陈文肃公入相之早 \\n 本朝汉臣入相，或回翔部寺，或扬历省台，及身侍黄扉，大抵皤发耆硕矣。惟陈文肃公大受，以大考受上知，释褐甫十年，遽拜参知之命，人以为罕。 \\n ◎高邮王氏不徒以经学著名 \\n 高邮王氏，祖孙父子笃志传经，为本朝儒门之冠，其立朝亦卓有声绩，不坠家风。文肃公安国，清操冠时，每日出内直，家不举炊，挈幼子同舆，市饼饵数枚，以代蚤膳。履懿亲王与之善，尝资助之，公辞不受，曰：“忝在九列，不敢与王私交也。”公子石瞿观察念孙，仕谏垣时，以弹和相著声望。公孙文简公引之，则履道广深，风鉴明远，明刑典礼，独持大纲。盖三世清毡，百年乔木，体用兼备，读书之收效宜然。彼刘歆、戴圣辈，抗颜大师，望实俱陨，恐仍是缘饰经术，泽古不深耳。 \\n ◎荣恪郡王劝仁宗速回京师 \\n 荣恪郡王绵亿，荣纯亲王子也。纯王少聪迈，娴习骑射国语，高宗极钟爱焉。纯王早薨，而王又孱弱，睿皇帝因令行走乾清门，以习劳勋，然其疾终不愈也。自幼喜读书，朗诵经史，如瓶泻水，周秦诸子，亦能背诵不遗。遇大节，尤侃侃。嘉庆癸酉之变，王方扈从，闻变泫然曰：“上为吾辈何人，即论亲谊，亦当代分其忧，况万乘之尊乎？”因请独对，劝上速回京师，以维人心。仁宗首肯，即日回銮，自此益重视王。尝曰：“朕诸侄中，惟绵亿骨肉之情尤笃也。”逾年，王以劳瘵，卒不起，上痛悼之。 \\n ◎国初与俄罗斯立约不强之修表纳贡 \\n 国初与俄罗斯立约往来，不强之修表纳贡，彼此关会，不用诏旨。惟理藩院行文于其玛玉斯衙门，如有司咨牒状，盖早恐后日梗化，不至有伤国体也。 \\n ◎文武移易 \\n 本朝汉臣，文武不相移易，故《池北偶谈》记朱衣客以道员改总兵一事，《啸亭杂录》记刘清以运使改总兵一事，以为罕异。近十年中，蒋中丞益澧始为武员，张军门曜始为文员，已称奇才。至杨制军岳斌，由湘乡把总起家，官至陕甘总督。且适与嘉庆间杨忠武公遇春同姓，同起行伍，同任兼圻，同督陕甘，先后若出一辙。咸同军兴，一人而已。 \\n ◎三文敬公大节不苟 \\n 乾隆朝，三文敬公保以纟番绎进士出身，历任封圻，入拜东阁大学士。公性愚暗，不悉吏事，在外不饬簋，时人比之李昭信，而庸劣过之。然幼读宋儒书，大节不苟。癸未夏，纯皇帝巡幸承德府，公时任直隶按察使，扈从至密云，霖雨数日，河水暴涨，上欲乘骑渡河。公叩马谏曰：“千金之子，坐不垂堂，况万乘至尊，岂可轻试波涛。使御驷有失，何可追悔。”上以满洲旧俗，宜亲习劳以扬武勇为言。公曰：“皇上此行，奉太后乘舆同至，即使上渡河安便，独不识慈舆何恃以济？”上动容，为之回辔。又督浙闽时，浙抚王望既丁艰，自以督办海塘为言，夺情视事，亦不遣眷属回籍。公恶其蔑伦，密疏劾之，王因此获罪。公尝为上书房总师傅，手集古今储贰之事曰《春华集览》，教习诸皇子，词虽陋，为成亲王所讥，然不失师保之体。故卒后特赐谥文敬，盖取责难于君之义也。右见礼亲王昭连《啸亭杂录》。王为公女婿，其褒贬当不谬云。 \\n ◎破除满汉之见 \\n 雍正中，满洲副都御史缺出，宪皇帝命九卿密保。鄂文端公奏许公希孔忠直可任。上曰：“彼汉人，碍于资格。”文端曰：“风宪衙门，为百僚丰采，臣为朝廷得人计，不暇分满汉也。”上可其言，逾年，始调汉缺。 \\n ◎长生殿传奇 \\n 钱唐洪太学思升，著《长生殿传奇》初成，授内聚班演之。圣祖览之称善、赐优人白金二十两。于是诸亲王及阁部大臣，凡有宴会，必演此剧，而缠头之赏殆不赀。内聚班优人请开筵为洪君寿，而即演是剧以侑觞，名流之在都下者，悉为罗致，而不及某给谏。给谏奏谓，皇太后忌辰设宴乐，为大不敬，请按律治罪。上览其奏，命下刑部狱，凡士大夫及诸生除名者几五十人。益都赵赞善伸符，海宁查太学夏重，其最著者。后查改名慎行登第，赵竟废置终其身。 \\n ◎昆山巨族 \\n 昆山巨族，在明时推戴、叶、王、顾、李五姓。迨入本朝，东海氏兄弟贵，而前此五姓则少衰矣。邑人因为语曰：“带叶黄瓜李，不如一个大荸荠。”以带音同戴，黄音近王，瓜音转顾，荠音近徐，故俗谚云尔。 \\n ◎前辈待故人子弟 \\n 嘉定侯广成峒曾，举进士归，其太常公欲令谒唐叔达先生，而适晤叔达于友人所，与言之。叔达曰：“勿遽来。不佞叨居父执，相见时宜有言为赠，当预思所以训戒之者。”又太仓、太原王氏，亦叔达之世交也。当烟客奉常官京师日，叔达过其家，诸公子迎之入，至厅事南向坐，诸公子设红氍毹拜之，不为动。拜毕，摩诸公子首曰：“汝父远宦京师，好自读书，勉之。”诸公子侍立唯诺，叔达乃徐徐曳杖而起。盖叔达以前辈自居，视故人子弟不异己之子弟也。《柳南随笔》谓人情浇薄，朋友一伦几绝，如叔达先生二事，以今日视之，亦何啻羲皇以上乎？信然。 \\n ◎陈司业别号舍文 \\n 常熟陈司业祖范，屡困场屋，尝作《别号舍文》，颇极诡谲，是年竟中式。辞云：“试士之区，围之以棘，矮屋鳞次，百间一式，其名曰号。两廊翼翼，有神尸之，敢告余臆。余入此舍，凡二十四，偏袒徒跣，担囊贮糒，闻呼唱诺，受卷就位。方是之时，或喜或戚。其喜惟何，爽垲正直，坐肱可横，立颈不侧，名曰老号，人失我得，如宦善地，欣动颜色。其戚惟何，厥途孔多。一曰底号，粪溷之窝，过犹唾之，寝处则那，呕泄昏忄屯，是为大瘥，谁能逐臭，摇笔而哦。一曰小号，广不容席，檐齐于眉，墙迫于跖，庶为僬侥，不局不脊。一曰席号，上雨旁风，架构绵络，藩篱其中，不戒于火，延烧一空。凡此三号，魑魅所守，余在举场，十遇八九。黑发为白，韶颜变丑，逝将去汝，湖山左右，抗手告别，毋掣余肘。” \\n ◎赵宫赞秋谷 \\n 赵宫赞秋谷，青州益都人也。乾隆戊午，北平黄昆圃先生任山东布政，黄固素重秋谷者，会益都令某来谒，黄语之曰：“赵秋谷先生，君管内人也，其诗文甚富，盍请于先生，持其草以来，俾予得一寓目乎？”令归，即遣一隶持牒往。赵故善骂，得牒益大怒，诟令俗吏，并及于黄。黄亲为其门生陈见复述之。 \\n ◎今昔称谓之殊 \\n 《柳南随笔》云：“前明时，缙绅惟九卿称老爷，词林称老爷，外任司道以上称老爷，余止称爷称老爹而已。今则内而九卿，外而司道以上，俱称大老爷矣，自知府至知县，俱称太老爷矣。又举人、贡生俱称相公，即国初亦然，今则并称太爷矣。”康祺按：王氏生乾隆朝，其称谓如此，已讥其僭越。今则京官四品以上，外任司道以上，无不称大人。翰林一开坊，六品亦大人；编修得差，七品亦大人。外任加道衔，即称大人。三品衔更无不大人。知府无加衔者，以至知县，皆称大老爷。佐贰六品以上，即大老爷。举贡生监，无不老爷。甚至屠沽市侩，捐道衔则大人矣，捐六品衔则大老爷矣。关内羊头，职方如狗，称谓之僭，更何足言。 \\n ◎重宴琼林 \\n 进士鲜有至六十年者，康熙己未进士至乾隆己未犹在，而得与后辈称前后同年者，有两人焉。一为益都赵赞善秋谷执信，一为黄冈王佥都西涧材任，时西涧年八十有七，而秋谷亦年将八十矣。王重听，赵失明，两公耳目各废其一，而皆不废吟咏云。 \\n ◎博晰齐之颓放 \\n 满洲博晰齐，乾隆壬申进士，由编修外任府道，改官兵曹。博闻强识，于京圻掌故，氏族源流，尤能殚洽。晚年颓放，布衫草笠，溷迹长安，僧舍酒楼，醉辄题咏，洒如也。人有叩其姓名者，答曰：“八千里外观察使，三十年前太史公。”又云：“十五科前进士，八千里外监司。” \\n ◎玉堂归娶图 \\n 史文靖公，康熙庚辰年十九，馆选后归娶，绘《玉堂归娶图》征诗。其门人钱唐袁大令枚题云：“愧作彭宣拜后堂，绝无衣钵继安昌，算来只有归迎事，曾学黄粱梦一场。” \\n ◎江苏臬署联 \\n 徐中丞士林陈臬吴中时，手撰一联云：“看阶前草绿苔青，无非生意；听墙外鸦啼鹊噪，恐有冤魂。”洵蔼然仁人之言，凡内外问刑衙门，皆当悬诸座右者也（按：公初入中书时，有句云：“归来惹得山妻问，侍女薰香近有无。”可知世上通人，当年少不羁，不必貌为道学；及事权在乎，又必思自尽职业，发抒其耿耿之初心。公官至巡抚，循绩四播，三吴父老，至今称之。臬署一联，盖言为心声也）。 \\n ◎诸罗改名嘉义县 \\n 台湾林爽文之变，连城告陷。诸罗夙无城郭，贼百计环攻，士民立栅固守百余日，卒不得逞。衙署民居，咸获保全，事平，上特旨旌奖，赐名嘉义县（按：诸罗前曾陷贼，此纪五十二年事）。 \\n ◎艮斋杂说之芜陋 \\n 尤西堂作《艮斋杂说》，尘俗芜陋，余少时尝逐条细评，可议者几什八九。其自序谓：“圣人赞《易》，有《说卦传》、《杂卦传》，合而言之，故名杂说。”尤为谬妄之至。 \\n ◎宴会祝词之滥觞 \\n 今泰西各国使臣，与中国诸公卿宴会，席间必有祝词，以坚和好，大约互褒其主，兼及其臣，不外祯祥福寿之语。按：此风唐代已然，郭令公与回纥誓曰：“大唐天子万岁，回纥可汗亦万岁，两国将相亦万岁。”此其滥觞也。"}
{"章节": "●卷十一", "正文": "●卷十一 \\n  \\n  \\n ◎葛壮节公父子之忠节 \\n 葛壮节公父子继世忠节，前卷纪之。顷读先师徐柳泉先生文集，有书公年谱后一篇，尤为详晰。公自号凌台，分字二公子：长曰以简，字小凌；季曰以敦，字小台。公殉节后，宣宗震悼，始用一品例，赏世职。复以文武二举人，分赐二公子，及岁召见，并命入官。小凌官甘肃同知，小台官湖北守备，二公子皆骨鲠有父风。小凌以不肯媚上官，被劾，宣宗念公忠烈，寝其奏不行。小台以安陆营守备擢都司，击河南溃贼有功，文宗赏花翎；咸丰五年，与贼力战，殉难随州，上命以游击例优恤，即前卷所称银枪小葛者也。先是山阴宗侍御稷辰为公建专祠，既成，请匾额，上书“忠荩可风”四字赐之。至是，请以敦祠中，上复俞允。国家轸念死事之臣，若斯其厚，凡为臣子者，所当观感而奋发矣（又公自赞小影云：“外貌桓桓，中心烈烈，智勇兼资，万人之敌。”亦见先生书后中。先生盖谓惟公实克践其言云）。 \\n ◎满洲八大贵族 \\n 满洲氏族，以八大家为最贵。一曰瓜尔佳氏，直义公费英东之后。一曰钮祜禄氏，宏毅公额亦都之后。一曰舒穆禄氏，武勋王扬古利之后。一曰纳喇氏，叶赫贝勒锦台什之后。一曰栋鄂氏，温顺公何和哩之后。一曰马佳氏，文襄公图海之后。一曰伊尔根觉罗氏，敏壮公安费古之后。一曰辉发氏，文清公阿兰泰之后。凡尚主选婚，以及赏赐功臣奴仆，皆以八族为最云。 \\n ◎句容笪侍御 \\n 句容笪侍御重光，直声震朝野，尝劾明珠、余国柱二相国，弃官去，不知所终。《啸亭杂录》称其隐甘肃汉龙山为道士，年九十余犹在，自称绣发真人。果有其事，可与金坛蒋修撰逃往四川峨眉山终老，畸人异迹，先后同传已。 \\n ◎十六画人歌 \\n 乾、嘉承平之际，风雅鼎盛，士大夫文酒之暇，多娴习画理。法时帆祭酒式善，尝作十六画人歌：曰朱鹤年野云，曰汤贻汾雨生，曰朱文新涤斋，曰杨湛思琴山，曰吴大冀云海，曰屠倬琴坞，曰马履泰秋药，曰顾莼南雅，曰盛大甫山，曰孟觐乙丽堂，曰姚元之伯昂，曰李秉铨芗甫、秉绶芸甫兄弟，曰陈镛绿晴，曰张问陶船山，曰陈均受笙。录之以见一时艺苑之盛。其爵里著述，则近人文诗集中咸有称引，无俟赘述云（亡弟中书君清瑞，笃嗜书画，辨别真赝，百不一失。余尝属其编《国朝画师考》，掇拾未终而卒。他日归田，终当为料理残剩，俾成完书也）。 \\n ◎张巡检杖太监 \\n 纯皇帝幸滦阳，有随侍太监某，滋扰民间。时热河巡检张若瀛者，桐城相国文和公族子也，抚以善言，太监愈咆哮，若瀛乃呼役缚之，立加大杖。直督方恪敏公闻之，大惊曰：“张某疯矣。”亟上章劾奏。上察其情，谓侍臣曰：“非太监恣行不法，若瀛安敢尔，其人殊有家风，朕甚嘉之。”因特旨越七阶擢同知，而太监遣戍，畿辅民庶，欢声若雷。康祺敬按：纯皇帝德媲尧舜，此不过大度之一端。若张若瀛者，绥弱锄强，其胆识直出制府恪敏公上；百僚之底，乃有斯人，亦足传也。 \\n ◎盛京先朝遗物 \\n 盛京清宁宫藏文皇帝时糠灯；崇谟阁藏高皇帝旧履，以牛皮为之舄，护以绿皮云头。又有先朝所持拄杖，皆白木所成，制尤朴素。祖宗开创疆土，备极艰劳，是数物者，盖公刘之鞞奉、容刀，非刘宋之葛灯、绳拂也。 \\n ◎李恭毅抚粤时之舆论 \\n 江右李恭毅公湖，屡任封圻，廉能轶众。镇抚粤东，值海盗充斥，公简练将士，冒涉波涛，未逾年，擒盗至数千人。公但诛首恶，余悉资遣之，曰：“此亦吾民，何忍使撄白刃也。”盗皆感泣改行。时舆诵云：“广东真乐土，来了李巡抚，强盗肯回心，百姓不吃苦。” \\n ◎咸丰朝诸臣奏请开捐 \\n 咸丰三年，户部尚书孙文定公瑞珍，奏请捐纳举人。礼部侍郎陶梁，请仿康熙年间例，报捐生员，文生每名壹百两，武生减半。四年，户部侍郎罗文恪公衍奏称：粤东大姓，往往聚族而居，积有公产，请令一姓捐银至万两者，将该族子弟每遇岁试，永远取进文、武学额各一名。侍郎何彤云，请开各省举人、进士捐免停科之例，皆奉旨斥驳。按其时发、捻交讧，储胥浩繁，宵旰焦劳，大农仰屋，廷臣遂有此苟且目前之策。幸圣明独断，杜绝权宜，二百年取士之大经，不容市井贩夫得操进退。凡属明经孝秀之科，劭学提躬，宜如何稍自标异与。 \\n ◎王御史奏殿试不宜专重字体 \\n 咸丰元年，御史王茂荫奏称：殿试朝考，务重文义，嗣后请读卷、阅卷大臣不论字体工拙，专取学识过人之卷，进呈钦定，批明刊发，使天下晓然于朝廷所重，在文不在字云云。又称：遴选恩贡、岁贡，请令学政于当贡之年，就各廪生中历考优等最多者充贡。康祺按：原奏凡五条，皆甚切要，不知礼部诸臣何所见而全行斥驳也。 \\n ◎祁恭恪奏请乡会试策问宜定五门发题 \\n 道光二十三年，两广总督祁恭恪公贡，请于乡会试策问五道，定为五门发题：曰博通史鉴，曰精熟韬钤，曰制器通算，曰洞知阴阳占候，曰熟谙舆图情形。经礼部议驳。康祺案：是时海警初开，恭恪此奏，可谓识微见远。今当国诸公，求才太切，至欲狗屠马贩中储边材、使节之选，何如因时改制，仍与儒冠儒服者议天下事也。祁疏具在，愿有心人物色而辉光之。 \\n ◎邵青门赠汪太史诗 \\n 常熟汪太史绎，成康熙丁丑进士，未及廷对，以外艰归。迨庚辰服阕，邵青门（名陵，亦常熟人，非长蘅也）送之诗云：“已看文彩振鸾，重向青霄刷羽翰，往哲绪言吾解说，状元原是旧吴宽。”汪果大魁天下。他卷曾记补殿试之鼎甲，谓为昔有今无，如太史者，通籍四年，至使三百青袍，翕然退让，尤仅遇也。 \\n ◎钱谦益贡物单 \\n 顺治乙酉，豫王下江南，残明诸臣，咸致重币，以虞山钱牧斋所献为最薄，盖自表其廉洁也。其所具柬帖，第一行细书“太子太保礼部尚书翰林院学士臣钱谦益”，尾亦如之。其贡品，乃流金金银壶、法琅银壶各一具，蟠龙玉杯、宋制玉杯、天鹿犀杯、葵花犀杯、芙蓉犀杯、法琅鼎杯各一进，法琅鹤杯、银镶鹤杯各一对，宣德宫扇、真金川扇、弋阳金扇、戈奇金扇、百子宫扇、真金杭扇各十柄，真金苏扇四十柄，银镶象箸十双。右见谦益乡人《柳南随笔》。以是为薄，则厚者可知。天生真人，混一区夏，银潢贵戚，无非命世之英豪，果可以厚币邀福与？王铎以下诸人，何丧心病狂，至于此极。 \\n ◎李鹿山藏书之富 \\n 泉州李中丞馥，抚吾浙时，收书极富，一时善本齐入曹仓，每册皆有图记，曰“曾在李鹿山处”。后缘事颂系，群书散逸，人以为印文之谶，然亦达已。 \\n ◎兄弟武状元 \\n 本朝衣冠盛事，远轶前代，然儒臣中尚无有兄弟大魁者，惟西班武科，罕见纪载。其一家父子兄弟同登鼎甲，实不乏人，而江南泰州刘氏，兄弟皆由状元起家，尤为荣遇。兄名荣庆，弟名国庆，后皆官至总戎。 \\n ◎湘乡胡氏多寿 \\n 光绪四年，湖南巡抚奏称：湘乡县胡氏兄弟五人，皆耆寿健存。其长朝瑜，八十九岁；次曰朝瑞，八十七岁；次曰朝，八十五岁；次曰朝需，八十三岁；次曰朝环，八十一岁（按常州吴氏昆弟三人：长瑞丰，年八十四；次载功，年八十二；次太和，年八十。赵云崧《檐曝杂记》称为盛事，今湘乡之胡亦兄弟，相去各二岁，而同怀五人，寿将九十，尤为罕有）。请旨旌表。按：湘乡为太傅曾文正公挺生之区，咸、同二朝，由书生至方面、偏裨至专阃者，附翼攀鳞，多著勋伐。文正公集中，所谓以一邑之人才，转战十七行省，亘古未有者也。即以文正一家言之：长文正，重造吴楚，为中兴第一伟人；次国潢，用团练功起家，拜都转；三国华，以同知殉难三河，赐谥愍烈；四为今山西巡抚威毅伯国荃；五贞干，原名国葆，以道员力剿援贼，积劳殁于雨花台营次，赐谥靖毅。山川灵淑，即一门英杰，亦应舒泄无余矣。乃复有胡氏兄弟，迈寿庞祺，轶五老于尧天，媲八士于周室。不知是邑形势，若何雄厚魁杰，郁多年，时至气动，为我圣清努力一发也。 \\n ◎李绳武生平所值多九数 \\n 广东韶州李绳武，本窭人子，以贸易起家，晚年居然素封矣。生平所值多九数，盖其父以四十九岁生绳武，武十九学贾，五十九归老，凡生九子九女，九子纳九妇，九女嫁九婿，无一续娶、纳妾者。光绪元年正月九日，其九十生日，子女妇婿外有孙十九人，外孙男女二十九人，亦奇事已。见俞氏《耳邮录》，录之以纪人瑞。 \\n ◎饷生 \\n 康熙十七年，以四方多事，令童生每名纳银四两，得入院试；秀才每名纳银一百二十两，名曰饷生。经御史奏止。见华亭章有谟《景船斋杂记》。饷生二字颇新。康祺谓：今捐纳贡监，与正途明经恩荫入监无别，不如呼作饷生，殊为名称其实也（又按：明福王时，县考童生，提学奉功令纳银三两二钱，得入院试，康熙间殆沿其制）。 \\n ◎盛名为累 \\n 国初，庄廷钅龙、朱佑明私撰《明史》一案，名士伏法者二百二十一人。庄、朱皆富人，卷端罗列诸名士，盖欲借以自重。故老相传，二百余人中，多半不与编纂之役。甚矣，盛名之为累也。 \\n ◎河神诞妄无稽 \\n 国家怀柔百神，河神载在祀典。每遇防河济运显灵，经历任河、漕两督奏于常例外，颁赐藏香，复请锡封赐匾有差。夫御灾捍患，功德在民，固褒赏所必及也。惟近年河工久停，而漕船北行，沿河挽运、督运诸员，神奇其说，几乎以请封、请匾为常，似非政体。考黄大王事迹，见《池北偶谈》，其人国初尚在。至朱大王即河督朱之锡，栗大王即河督栗毓美。夫会典无异姓封王之例，称谓亦恐不经。况诸臣所据为显应者，尤诞妄无稽乎？（按：河神助顺，必先有水族现形，河、漕各督即迎之致祭。其朱色者，众以谓之锡；栗色者，众以谓毓美也。）安得一深明典礼之儒臣，俾任秩宗，厘正其失。 \\n ◎山东地大震 \\n 康熙七年六月十七日戌时，山东地大震，栖霞山震，沂水陷穴广数丈，民间有井倾仄不可汲，楼台南北易向者。见蒲松龄《聊斋志异》（按：《聊斋》诞幻，其纪述灾异，有月日，必不谬）。 \\n ◎汤文正栗主镇压五通神 \\n 崇明县学两庑先儒中，汤文正公栗主，时有疏阙。盖五通神为祟，民间被祟之家，辄将公栗主私自移请供奉，则其祟自绝。见俞氏《耳邮录》。按：公抚吴时，禁绝淫祀，驱攘左道，当时淫昏遁形，或以海外为渊薮。而数百年后，精灵灏气，犹复赫赫如斯，吁可敬也。 \\n ◎本朝得统之正 \\n 太祖朝，插汉犹为明用（按：插汉，即察哈尔国，时有北察哈、南察哈之分。此所述林丹汗，盖北察蒙古裔也），其主林丹汗，颇骄倨，致书太祖，自称四十万众蒙古国主，而称我为水滨三万国主。太祖不与校，嗣王师西徂，卒就俘获。太宗时，与明议和，庄烈帝欲我去大号，不称帝而称汗。后知太宗降心从之，庄烈帝忽不可，泥于龙虎将军之称，欲仍以臣礼待我，致和局中梗，明社为墟。按，其时插部偷生蓟西，其版图财税，猛将谋臣，岂足拟大朝之万一。即论残明时局，亦已百战百败，元气日凋，倘赫斯一怒，早著戎衣，势必如摧枯拉朽。乃我祖宗遵时养晦，犹不惜屈尊修好，用以廓保世滋大之规模，天与人归，仁至义尽。我朝得统之正，成周以还，莫与匹配已。 \\n ◎蒙古十六国部落 \\n 太祖皇帝削平诸部，始于哈达、辉发、吴喇、叶赫，所谓扈伦四国，即明人所称南关、北关者也，乃以次臣服。诸蒙古至太宗时，凡十六国四十九贝勒毕归。然后收服朝鲜，而塞外莫不享王矣。此开国用兵之次第也。其蒙古十六国部落，分为四十九贝勒者，曰科尔沁，曰札赖特，曰杜尔伯特，曰郭尔罗斯，曰敖汉，曰奈曼，曰巴林，曰土墨特，曰札鲁特，曰阿鲁，曰翁牛特，曰车里克，曰喀喇沁，曰吴喇忒特，曰察喀尔，凡十五国。而其时以察喀尔故太子为诸贝勒冠，亦为一国（按：天聪十年，蒙古四十九贝勒劝进，亦以察哈太子为之长），分察喀为二，故号十六国也。见《太宗实录》。 \\n ◎海宁陈氏 \\n 康熙癸未，海宁陈氏匏庐宗伯邦彦、文勤相国世倌，同入翰林矣。时文简公元龙，最承宠眷，胪唱日，上临朝举手谓文简曰：“大喜，汝家又添二翰林矣。”同列以为至荣。 \\n ◎一产三男 \\n 国家定制：凡一产三男者，咸予赏赉。纪文达公主修《续文献通考》，于祥异考中，变马氏之例，削去此门，遵功令也。复于五种笔记中，详列其说云：《汉书·五行志》，以一产三男列于人こ，以为母气过盛，故列之咎征。然成周八士，四乳而生，圣人不以为妖异，抑又何与？夫天地氤氲，万物化醇，非地之能自生也。男女构精，万物化生，非女之能自生也。使三男不夫而孕，谓之人こ可矣。既为有父之子，则父气亦盛可知，何独以为阴盛阳衰乎？循是以推，则嘉禾专车，异亩同颖，见于《书》序者，亦将谓地气太盛乎？大抵《洪范》五行，说多穿凿，而此条之难通为尤甚。不得以源出伏生，以传为经也。康祺按：一产三男之受赏，不始于皇朝，昔读明英宗、武宗实录，虽一岁中纪载简略，而凡直省州县以此呈报者，无不备书。惟自圣朝嘉惠元元，一扫曲学之陋，纂入《续文献通考》，于是引据古义者，永获遵循矣。 \\n ◎兄弟同科 \\n 兄弟同科登进士者，屡见于渔洋、菔塘之纪载，指不胜屈矣。莫盛于宜兴储氏。康熙辛丑，会元储大文，其弟郁文、雄文与之同榜。越五年丁未，方庆、善庆又以同胞兄弟，同捷南宫，洵称佳话。 \\n ◎叔侄同科 \\n 德清蔡氏，叔侄相继魁天下（启亻尊庚戌状元，升元壬戌状元），故升元纪恩诗，有“君恩独被臣家渥，十二年中两状元”之句。制科盛事，咸以为寡二少双矣。乃近时嘉定徐氏，季和学士致祥，中咸丰庚申会元；而其胞叔颂阁学士甫阝，越二年同治壬戌状元及第。常熟翁氏，叔平侍郎同，咸丰丙辰一甲一名；越七年同治癸亥，其胞侄仲渊太史曾源，亦一甲一名。两家科第之盛，尤觉后来居上已。康祺按：江浙邻省，文风科目，往往相与比肩。常熟之翁氏，继德清之蔡而起，嘉定之徐，则继湖州之王而起者也（乾隆乙卯科，会元王以钅吾，状元王以衔，同胞兄弟也，以衔会试第二名）。 \\n ◎礼部堂官不由科目 \\n 礼部有修明典礼、厘正文风之责，故秩宗清要，非儒臣有宿望者，不得竽滥其间。本朝礼部汉堂官，不由科目者仅三人：一吴恭定绍诗，以诸生保举，历巡抚，晋大宗伯；一叶侍郎存仁，以监生氵存升布政使司，内用晋少宗伯；一李大司马世杰，以吏员出身，尝为礼部侍郎。近六七十年，一尚书、二侍郎，无不科甲中人矣。 \\n ◎田文镜恶科目中人 \\n 雍正间，李卫、田文镜历任督抚，素恶科目。田抚豫时，一疏劾科甲牧令数十人。适李穆堂制府过汴，相见揖未毕，即厉声曰：“明公身任封疆，有心蹂躏读书人，何也？”田不能堪，遂劾李，牵连入蔡案，拟辟。乾隆初，始奉特旨，湔雪出狱，佐户部。按：穆堂先生再起后，复以多保鸿博镌官。先生立朝刚鲠，其屡起屡踬，皆为维持国体，不独怜才爱士之私心，虽蹭蹬终身，未竟其用，而至今百年论定，视田、李二公何如也。 \\n ◎杨文乾 \\n 相传田文镜为豫督，平越王少司马士俊适令祥符。庭参日，田问出身，王攒眉嗫嚅，故作羞愧状，良久始对曰：“士俊不肖，读书出身，某科散馆翰林也。”田以为刺己，怒斥之。王知不免，回署即详请免河南碱地税，冀见忤放归。田果疏劾。时杨中丞文乾方为布政使司，入谒曰：“王某请免税，邀誉耳。公不欲成孺子名，盍少缓。”田诺之。未几，杨巡抚广东，即保荐同往，以道府用，氵存升两司。田卒，代其任。以田文镜之严苛明察，而王则面加讪诮，杨则诱以巽言，刚柔抑扬，若弄孺子，其才岂在文镜下，宜同受世宗殊眷与。虽然，上官非文镜之刻，属吏非文乾、士俊之才，获上保身，终以忠信笃诚、不亢不卑为正理。 \\n ◎内务府积弊 \\n 仁和赵大司空殿最，乾隆四年以祀太庙庆成灯，不当上意，左迁。故事：内务府有营造，率资经费于工部，而府员冒滥支销，以为习惯，工部莫敢谁何也。会重筑郊坛驰道，公庀材数工，核减府员所估之什九，而事集。内务府诸郎，群聚而谋所以去之，故有是谴。见《鲒亭集·仁和赵公神道碑》。敬案：本朝列圣躬行节俭，宫闱日用之数，视前代不过什二三，而内务府堂郎中，皆视为脂膏窟泽，相沿积习，几无一洗手奉公之人。有心国计者，倘能奏请裁汰内府冗员，凡宫中岁费，定为常经，按季由户部承应，则亦慎重度支之一端也。 \\n ◎赵司空不习禅理 \\n 大司空仁和赵公，朴诚厚重，谢山偶语李临川，比之汉丙吉、唐娄师德、宋杜衍，临川亦以为然。一日，公偕九卿燕见侍坐，竞谈禅。世宗顾问公：“汝亦能之否？”对曰：“臣未之学也。”世宗笑曰：“曷试之。”即拈一语，公以儒言对。世宗颐谓诸臣曰：“真钝根也。” \\n ◎王兰生知遇之厚 \\n 雍正壬子江南乡试，得旨，以安徽学政王公兰生为正主考，前此未有也。按：公畿辅一诸生，康熙朝以李安溪荐，入直内廷。癸巳秋，赐举人，同与会试；辛丑春，赐进士，同与殿试。世宗登极，授编修，主广东试，督浙学，移节安徽；主江南试，移节陕西。以事左迁，需代，复特旨留公，俟期满，氵存佐刑部，始卒于官。考公一生，侍直禁近，编纂秘书，锋车四驰，与文字相终始，而两朝恩遇之厚，亦自无与比肩（与卷七所纪互有详略）。 \\n ◎雍正时逻察之严 \\n 雍正某年元日，王殿撰云锦早朝后归邸舍，约友人作叶子戏，已数局矣，忽失一叶，遍觅不获，遂罢而饮。一日，蒙召对；上问以元日何事，具以实告。上嘉其不欺，出袖中一叶还之。当时逻察之严如此。此康祺少时所习闻，以诞妄未敢登载。后阅赵云崧《檐曝杂记》中有是条，谓闻之殿撰孙日杏者，当可取信。且亦可见世宗皇帝之整饬纪纲，陶育臣庶，固自宽严交剂，不徒恃圣明综核之长也。 \\n ◎裘文达公课子之严 \\n 裘文达公充磨勘大臣时，某省士子用“社稷镇公子”，众以为应议，公心知非杜撰，而一时忘其出处。归第，问公子麟，对以句出《国语》。后于《左传》检得之，遂长跪受责，时公子已官编修矣。公课子之严，待士之宽，一举而两善备焉。 \\n ◎磨勘官人称魔王 \\n 磨勘之例，自乾隆己卯始严。时磨勘官宫太仆焕文、阎侍御循琦、朱侍御丕烈、朱侍御稽，尽心细核，指摘较多，世以为“魔王”，盖借魔作磨也。同治癸酉，梁京卿僧宝充小磨勘，爬剔极严，主司房考多获谴，人亦呼梁曰“魔王”，至不安其位，乞病去。 \\n ◎顺天乡试四皓 \\n 乾隆庚辰顺天乡试，郑仪部忄予、蔡殿撰以台，同校礼记房，所取多宿学，如顾奕松、马曾鲁、赵光照、陈彭龄，年皆六十上下，时人戏称为四皓。 \\n ◎同宗获隽之多 \\n 乾隆己卯北榜，任丘边氏同宗获隽者六人，士论以为罕有。按：边氏聚族河间，已数百载，阮宗南北，裴眷东西，其行辈几不可复辨。己卯同捷六君，亦不皆期功房从之亲。同治丁卯，康祺举浙江乡试，亡弟中书君清瑞及同祖弟寿祚、同高祖弟赓年、守澜，亦于是科同登秋赋。科名盛事，乡里艳称，白头父老，及见吾高曾者，犹诵述门风世德也。 \\n ◎澄怀园风景 \\n 澄怀园无恙时，二三儒臣，亻暴直多暇，各就园中寓庐，移花种竹，叠石疏泉，随意自命所居，题之户册，以志雪泥鸿爪，亦佳话也。如“食笋斋”为黄勤敏公钺手辟，“乐泉西舫”则程春海侍郎恩泽所题，“乐泉”盖张文恪公泰开所凿，张文毅公芾自营一室曰“凿翠山房”，戴文节公熙旧庐名曰“矩室”，皆见嘉、道间人文诗集。此外逸文琐记甚多，颇拟勒为一书，借存掌故。盖庚申以来，甘泉夕烽，名园茂草，谈澄怀风景者，亦几如圆峤、方壶，缥渺天半矣。 \\n ◎谥法重文字 \\n 国朝谥法，惟由翰林授职之员，始得冠以文字。其官至大学士，则虽不由科目，亦得谥文。惟康熙六年，领侍卫内大臣一等公索尼，既未与金瓯之卜，亦不由玉署而来，予谥文忠，实为异数（近时周文忠公天爵，亦非翰林，汉臣得此，尤仅见）。 \\n ◎小臣得谥 \\n 陆平湖以御史赠阁学，赐谥清献，为小臣得谥之始。至马忠勤公，以知县赠布政使参议；强忠烈公克捷，以知县赠知府；刘忠节公钦邻，以知县赠太仆寺少卿；及杨延亮以知县谥昭节，方振声以县丞谥义烈，俱照知府例恤，则皆出特恩。盖我圣朝崇奖死绥不遗微末如此也。顷光绪初元，疆臣中有以府州县官死节请谥者，朝廷偶俞其请，遂致台垣部院援例乞恩，凡为其亲故殉难，奏请予谥者，交章累疏，两月不休。两宫知非体，特诏停止，而幸邀易名之旷典，已不可枚举矣。 \\n ◎纪文达砚铭 \\n 潘文恭公初入翰林，以歙砚求铭于纪文达，公为之铭：“棱棱有骨作作芒，取墨则利颖亦伤，繄包孝肃岂不刚，我思韩范富欧阳。”案：文恭少年浑涵端重，文达正当以风骨勖之，何反虑其过刚，殊不可解。 \\n ◎潘文恭公之资望 \\n 道光朝，潘文恭公久居揆席，而满、汉四相公，其三人入词林时，皆文恭教习门生：一鹤舫相国穆彰阿，一献山相国觉罗宝兴，一海帆相国卓文端公也。公有诗纪盛云：“翰苑由来重馆师，年往事试寻思，即今黄阁三元老，可忆槐厅执卷时。”穆相以为二百年来所未有。 \\n ◎鹰扬宴 \\n 文官重赋鹿鸣、重宴琼林者，屡见纪载。武科虽亦有重赴鹰扬宴之典，而见之例案者，仅嘉庆十五年，陕西巡抚奏朝邑武举蔺廷荐，系乾隆庚午中式，现在重遇庚午科，奏乞恩施。奉旨赏千总衔，重赴鹰扬筵宴。盖儒臣耆德，林下颐年，幸遇科甲重周，必有故吏门生，为之端牍乞恩，赋诗纪盛，故其事易于传播。若夫白头故将，老废田间，子孙则椎不知书，旧部则投戈星散，即躬享上寿，再值紫光献技之年，恐伏枥自悲，亦不冀朝廷有此旷典。而地方有司，更无过而存之者，宜举报寥寥矣。 \\n ◎朱抱经之风义 \\n 甘泉朱抱经重庆，善诗古文，与全吉士谢山交最深。谢山寓扬，病危急，主抱经家，参苓之资，抱经竭力为之，不愧良友。见阮文达《广陵诗事》。唯吾乡老辈，皆谓谢山病寓维扬时，赖马秋玉兄弟经营医药。谢山门人蒋樗庵编纂年谱，亦未著录朱事。抱经一寒士，风义如兹，较玲珑山馆主人尤为难觏，未可任其湮没也。 \\n ◎杨恺出入文武两途 \\n 仪征武进士杨恺，康熙间受知圣祖，召入南书房，与何义门、蒋南沙诸公，同校书史。后提督两湖，颇著勋绩。入为邹枚，出则褒鄂，文经武纬，亦本朝希有人物已。 \\n ◎万蚕同茧 \\n 雍正七年，浙江督抚奏进湖州民王文隆家，万蚕同织瑞茧一幅，长五尺八寸，宽二尺三寸，天然成就，不由人工。廷臣以为瑞，应请宣付史馆，诏不准行。 \\n ◎祖孙父子乡贯不同 \\n 苏郡惠元龙征君，举鸿词科，籍吴县；半农学士则起家长洲诸生；定宇先生初为吴县诸生，后改元和籍。一家祖孙父子，乡贯不同。盖居省垣及二县同城者，坟墓田庐，绮交牙错，本不能为之限断也。 \\n ◎兵家护背之义 \\n 王雁汀制军庆云《勃海图说》，拟于隍城石岛之间，驻水师将领一员，登州、金州南北兼巡，内防盗匪，外慑夷人；与康熙朝嵩祝请登州水师巡哨金州铁山之说，颇足相辅，盖兵家护背之义也。"}
{"章节": "●卷十二", "正文": "●卷十二 \\n  \\n  \\n ◎遣官祭告岳渎 \\n 康熙丙子正月，天子为元元祈福，遣大臣分行祭告。二十七日，上御保和殿，颁赐册文香帛，给御盖一、龙纛二、御仗二，盖乔岳翕河之茂典，本朝第一次举行也。凡四海、五镇、五岳、四渎、阙里、长白山、帝王陵共五十九处。辽东广宁混同江北海之神，山东莱州府东海之神，山西蒲州府西海之神，广东广州府南海之神。辽东广宁北镇医巫闾山之神，山东青州府东镇沂山之神，陕西凤翔府西镇吴山之神，山西平阳府中镇霍山之神，浙江绍兴府南镇会稽山之神。山东济南府东岳泰山之神，陕西西安府西岳华山之神，河南河南府中岳嵩山之神，湖广衡州府南岳衡山之神，山西大同府北岳恒山之神。四川成都府江渎之神，河南南阳府淮渎之神，河南怀庆府济渎之神，山西蒲州府河渎之神。至圣先师阙里。兀喇地方长白山之神。河南开封府：太昊伏羲氏陵，陈州；商高宗陵，西华；周世宗陵，陈州。河南河南府：汉光武陵，孟津；宋太祖陵，巩县；太宗陵，巩县；真宗陵，巩县；仁宗陵，巩县。湖广衡州府：炎帝神农氏陵，酃县。湖广永州府：帝舜有虞氏陵，宁远九疑山。山西平阳府：女娲氏陵，赵城；商汤王陵，荣河。陕西延安府：黄帝轩辕氏陵，中部。陕西西安府：周文王陵，咸阳；武王陵，咸阳；成王陵，咸阳；康王陵，咸阳；汉高祖陵，泾阳；文帝陵，府城东；宣帝陵，长安；唐高祖陵，三原；太宗陵，九山；宪宗陵，泾阳；后魏文帝陵，富平。山东兖州府：少昊金天氏陵，曲阜；帝尧陶唐氏陵，东平。直隶大名府：颛顼高阳氏陵，滑县；帝喾高辛氏陵，滑县；商中宗陵，内黄。直隶顺天府：金太祖陵，世宗陵，明宣宗陵，孝宗陵，世宗陵，俱天寿山塞外起辇谷。元太祖陵、世祖陵，俱在顺天府望祭。浙江绍兴府夏禹王陵，会稽山。江南江宁府明太祖陵，钟山。辽东广宁辽太祖陵，木叶山。 \\n ◎召翰苑诸臣番上应制 \\n 康熙甲戌夏五月，召翰苑诸臣番上应制，计诗题十八、论一、赋一。五月初九日，少詹事李录予、朱阜，侍讲学士顾祖荣、李铠入直，拟夏日内庭应制七律。初十日，侍读学士徐嘉炎，侍讲学士张廷瓒、史夔、曹鉴伦入直，拟赋得西园翰墨林应制五言律。十一日，左庶子陈伦，右庶子孙岳颁，侍读张榕瑞、王思轼入直，拟赋得膏雨润公田应制五言律。十二日，侍读陆肯堂，侍讲佘志贞、彭定求，左谕德沈涵入直，拟赋得紫禁朱樱出上阑应制七律，限五微。十三日，洗马邱象随，左中允王思沛，左赞善沈朝初、陆入直，拟咏金莲花应制五律，限八齐。十四日，右中允杨大鹤、彭宁求，右赞善魏希徵，司业彭会淇入直，拟赋得崇文聊驻辇应制五言古，限辇字。十五日，检讨胡作海，编修仇兆鳌、徐元正、汪灏入直，拟赋得衣露净琴张应制五律，限五微。十六日，编修陈迁鹤，修撰沈廷文、陈元龙，检讨王之枢入直，拟恭读御制览贞观政要诗应制五律，限二萧。十七日，编修袁佑、王化鹤，检讨潘应宾、方韩入直，拟恭读御制时巡近郊悯农事有作应制五律，限八齐。十八日，编修张豫章、郑昆瑛，检讨刘涵，编修张希良入直，拟恭读御制懋勤殿读《尚书》至《无逸》篇有作应制五律，限五微。十九日，编修沈辰垣、李孚青、宋敏求、宋大业、沈三曾，检讨刘坤、鲁瑗、宋如辰入直，拟恭读御制观浑天仪器诗应制五律，限九佳。二十六日，编修吴世焘、汤右曾、郝士钧、凌绍雯、刘灏、张复，检讨宋朝楠、彭世搏、叶淳入直，拟圣驾夏日阅视河堤应制五律，限六鱼。二十七日，修撰戴有祺，编修吴，检讨万光宗、孙入直，拟恭读御制宫门听政示各部诸臣诗应制七律，限十灰。二十八日，编修许贺来，检讨梅之珩、张明先、李朝鼎入直，拟恭读御制咏史诗应制七律，限十灰。二十九日，检讨邓咸齐、郑际泰、窦克勤、徐日暄入直，拟浑天仪应制七律，限十蒸。闰五月初一日，编修杨中讷、姚宏绪、潘从律、张瑗、王奕清入直，拟赋得虚心高节雪霜中应制七律，限十二文。初二日，编修胡润、戴瑗，检讨冉觐祖、杨名时、王传入直，拟读朱子文集应制五律，限十四寒。初三日，检讨王者臣、张曾庆、刘琰、李象元、文志鲸入直，拟赋得驻辇华林侧应制五律，限十三覃。初四日，召集西苑考试学士王、李楠、顾藻及翰林诸臣，拟理学真伪论、丰泽园赋。 \\n ◎京师四时之景物 \\n 京师正月朔日后，游白塔寺。望，西苑旃檀寺看跳喇嘛、打莽式、打秋千。元宵节前门灯市，琉璃厂灯市，正阳门摸钉，五龙亭看灯火，唱秧歌，跳鲍老，买粉团。十六夜，女子出游，谓之走百病；烧金鳌玉蝀石狮牙，以疗牙疼。十九日，集邱长春庙，谓之燕九。二十五日，谓之填仓日，大小之家，俱治具饱食。二三月，高粱桥踏青，万柳堂听莺，弄箜篌，涿州岳庙进香迎驾。四月，西山看李花，海棠院看海棠，丰台看芍药，煮豆子结缘，送春赛会。五月，游金鱼池，中顶进香，药王庙进香。六月，宣武门看洗象，西湖赏荷。七月中元夜，街市放焰口，点蒿子香，燃荷叶灯。八月中秋夜，踏月买兔儿王。九月登高，花儿市访菊，城墙下观八旗操演，妇女簪挂金灯，九日归宁。十月，上坟烧纸，弄叫由子。十一月跳神。十二月卖像生花供佛，打太平鼓。 \\n ◎打莽式 \\n 本朝岁暮将祭享，选内大臣打莽式，例演习于礼曹，其气象发扬蹈厉，盖公廷万舞之变态也。王公贵戚，于新正竞引之，以相戏乐。其态婉娈柔媚，或令妇女为之，此又莽式之一变耳。 \\n ◎打滑挞 \\n 禁中冬月，打滑挞。先汲水浇成冰山，高三四丈，莹滑无比。使勇健者着带毛猪皮履，其滑更甚，从顶上一直挺立而下，以到地不仆者为胜。 \\n ◎圣祖杜渐防微 \\n 文和尚名果，字园公，衡山先生之后。圣祖南巡适见之，命入京师，居玉泉精舍，宠眷殊厚。和尚一日携其孙见上，问何事来此。和尚奏曰：“来此应举。”上曰：“应举即不应来见。”圣主防微杜渐，安可以非分希望恩泽耶。 \\n ◎三岁诵唐诗百首 \\n 阮亭先生幼子，小字虎儿，三岁能诵唐诗百首。 \\n ◎于清端筑长墙以御晌马 \\n 于清端公抚直隶，于大道筑长墙，以御响马，实一时良法，后以劳民罢之。赵恒夫有诗曰：“百里长墙拦贼马，绿林昨夜绕官街。”语含讽刺，似未谅立法之意。 \\n ◎帝王深通内典 \\n 章皇帝万几之暇，时召木陈、玉林诸禅僧，讲究宗旨。圣祖南巡，亦尝与诸老宿相印证，所幸名刹，辄洒宸翰。两朝深通内典，独无修斋造像之事，真乃具大神识，洞澈空相。木陈和尚名道，曾主天童法席，后封宏觉国师，有《北游集》。 \\n ◎嘉禾一茎三穗 \\n 康熙中朝廷祀泰山之次年，齐东道中，产嘉禾，一茎三穗。 \\n ◎叶金城畅春园之布置 \\n 叶洮，字金城，青浦人。胸有丘壑，畅春园一树一石，皆其布置。洮告归后，复入都，卒于旅舍，朝廷特给内帑赙之。 \\n ◎杜文端恩遇 \\n 宝坻杜文端公立德，屡疏乞归，上慰留至再。其后请益力，乃颁宸翰云：“内阁大学士杜立德，弼亮老臣，纶扉久重，引年请归，陈乞至再，遐心既固，未可勉留，诗以送之：十载资贤佐，劳深致太平，︳谟留紫闼，风度重丹楹；方倚盐梅略，难违丘壑情，餐芝黄绮伴，轩冕有余清。康熙二十一年八月初九日，御笔。”又赐“洛社怡情”图书一方，御书唐诗三轴，墨刻二册，恩遇过他相远已。 \\n ◎湘淮军志 \\n 湘军始于咸丰二年，淮军始于同治元年，其营制为曾文正手定，而李伯相遵守之，萧、曹继兴，斟若画一。每五百人为一营，设营官一。每营分立前后左右四哨，每哨设哨官一。营官有亲兵，有什长。其亲兵分六队，每队设什长一名，率亲兵十名、伙勇一名，计六队凡七十二人。哨官有哨长一名，有护勇五名；其外有什长，有正勇，有伙勇。其正勇一哨分八队，每队什长一名，伙勇一名。其抬枪队正勇十二名，合什长、伙勇为十四名。其刀矛小枪队正勇十名，合什长、伙勇为十二名。每哨合哨官、哨长、护勇，为一百八人。四哨共四百三十二人，合之营官、亲兵，为五百四人，队官在外。其联伍之制，亲兵六队，则一队劈山炮，二队刀矛，三队劈山炮，四队刀矛，五队小枪，六队刀矛。每哨八队，则抬枪为第一队，刀矛为第二队，小枪为第三队，刀矛为第四队，抬枪为第五队，刀矛为第六队，小枪为第七队，刀矛为第八队。总计一营劈山炮两队，抬枪八队，小枪九队，刀矛十九队，共为三十八队。其搬运一切，犹有长夫。每营营官及帮办人员共用长夫四十八名，搬运子药、火绳及一切军装等项共用长夫三十名。营官亲兵队每劈山炮队用长夫三名，刀矛小枪队用长夫二名，计六队用长夫十四名。如拔营远行，营官另拨公夫帮抬劈山炮，哨官、哨长及护勇五人共用长夫四名，四哨共夫十六名。其哨队每抬枪队用长夫三名，每刀矛小枪队用长夫二名，计四哨抬枪八队，用长夫二十四名，刀矛小枪队用长夫二十四名，共长夫四十八名。总计一营用长夫一百八十名。大率百人用长夫三十六名，合之营哨官员各勇人等，共六百八十五人，是为正额。或十营设统领一员，或数十营设统领一员，或数营设一统领，无定制。至同治四年北征捻逆，于是又添练马队营。其制则每营营官一员，帮办一员，字识一名。一营立前后左右中五哨，其前后左右四哨各设正哨官一员、副哨官一员，中哨即以营官为正哨官，外立副哨官二员。每哨马勇五十名；散勇五棚，每十人为一棚，每棚什长一名，散勇九名。一营共营官一员，正哨官四员、副哨官六员，马勇二百五十名，什长二十五名，散勇二百二十五名。营官及副哨、帮办、字识等，共用伙夫二名，四哨之正、副哨官共用伙夫四名；每棚用伙夫一名，共二十五棚为二十五人；又一营长夫五十名，通计用夫八十一名。合之营哨官员、帮办、字识、各勇人等，共五百九十二人。其马数则营官四匹，帮办一匹，字识一匹，正、副哨各二匹，什长及马勇各一匹，共为马二百七十六匹。搬运锅帐、子药，则每哨雇用大车一辆，共车五辆。其每营百马之内，准报倒毙三十六匹，如数换领，以资弥补。此其大较也。自李伯相奏设铁厂机器局，一切军械，皆仿西洋制造，遂改劈山炮队为开花炮队，抬枪小枪队为洋枪队，从此火器之利，与西人共之。自闽省奏设船政局，创造轮船，从此江海之利，亦与西人共之。论今日时政，必欲事事效法泰西，用夷变夏，此武灵胡服、伊川野祭之兆，诚为无识。若谓轮船、洋枪，徒耗赀费，则不识时务，误人家国之谈也。 \\n ◎庚申和战之纷议 \\n 庚申西人扰天津，台省意见龃龉，一日之间，递封奏者六次。显皇帝特降朱批，交团防王大臣偕巡防王大臣传集科道，会议于朝，议战议和，纷如聚讼，阅两时许无定议。至第三日，台谏诸君始在直隶会馆公议覆奏稿，送淀园王大臣阅看。则云，前日已面奏，盖和议成矣。时科道中主稿者，陆眉生侍御秉枢也。 \\n ◎都门花事 \\n 都门花事，以极乐寺之海棠（大十围者，有八九十本）。枣花寺之牡丹，丰台之芍药，十刹海之荷花，宝藏寺之桂花，天宁寺之菊花为最盛。春秋佳日，挈携宾，游骑不绝于道（花之寺中海棠，相传为董文恭公诰手植）。 \\n ◎戊午北闱之狱 \\n 戊午北闱之狱，外帘实先肇端。先是府丞蒋达，以场中供给草率，擅自出闱，赴园奏事，奉旨革职。府尹梁同新亦降调，以吴鼎昌、毛昶熙代之。台长并砖门御史，分传各行户，查究草率之由，移咨刑部定案，治中及大、宛二县皆镌级去。比题名录出，士论哗然，孟传金遂首发大难矣。譬彼雨雪，先集惟霰，信然。 \\n ◎竹先生风趣 \\n 竹先生年五十，举鸿博，与同郡高念祖佑钅己同舟入都。每日暮停桡，辄失所在，高往迹之，已阑入酒肆中，醉卧垆下矣。 \\n ◎雅赚美贬 \\n 竹先生嗜书若命，典试江左时，绛云已，闻牧斋族孙钱遵王撰《读书敏求记》，载宋板元钞次第完阙甚备。撤棘，求一见之，秘不肯出。乃置酒召诸名士高宴，遵王与焉。私以黄金及青鼠裘赂其侍史，启箧得之，招藩署廊吏数十人于密室，夜半写毕，并录得《绝妙好词》，时人谓之“雅赚”。又先生直史馆日，私以楷书手王纶自随，录四方经进书。掌院牛钮，劾其漏泄，吏议镌一级，时人谓之“美贬”。噫！翰林官以是左迁，视今之废书不观，滥跻华要者，荣辱何如！ \\n ◎朱竹上纂修明史总裁书 \\n 竹检讨充《明史》纂修官时，有上总裁七书。第一书请定体例。谓班书无世家，范书无表志，已与前史不同。史迁封禅，魏齐符瑞，此志之不同。人表、宰相、世系，此表之不同。滑稽、日者、家人、义儿、伶官、道学，此传之不同。明三百年如革除、靖难、夺门、跻庙，事多创见；漕运、御倭、厂卫、廷杖，制亦异前，先宜审量。第二书请聚书籍。谓一代之史，不宜止据实录，宜搜葺奏议、文集、图经、碑志之属，以备采择。第三书请宽期限，专责成。以《晋书》长编之分授为法，以《元史》之速成为戒。第四书谓革除年事，多不足信。燕王来朝，建文出亡，皆非实。第五书谓道学不必别立传。第六书谓东林不必皆君子，异乎东林不必皆小人，不宜以门户分邪正。第七书谓崇祯无实录，未可专据邸报，宜取史馆四方所上之书，一一联缀，并分年书死事诸臣。其言辨而核，后多从之。 \\n ◎万季野少未知名 \\n 季野先生为万氏八龙之殿，少未知名，父以为痴，闭之空室中。窥架上书，有杂缀明代事者，题曰明史料，凡数十大册，先抽读之，数日而毕。伯兄斯年察知之，惊曰：“名士近在吾家耶？”遽白诸父，为易衣履，使从余姚黄太冲学，遂成名儒。 \\n ◎万季野父子之狷介 \\n 《明史稿》本实出吾乡季野先生，而华亭王氏攘之，承学之士，无不知其源委矣。先生在史局时，周旋诸贵人间，不肯稍自贬抑。其题刺则曰“布衣万斯同”，其会坐则摄衣登首席，岸然以宾师自居。故督师之姻人，方居要津，请先生少宽假，先生噤不答。有运饷官遇贼，走死山谷，其孙怀白金请附忠义传后，先生曰：“将陈寿我乎？”斥去之。后先生兄子言，与修明史，独成崇祯长编。故国辅相家子弟，多以贿入京，求减其先人之罪，言峻拒曰：“若知吾季父事乎？”其父子狷介如此。万氏一门，经学史才，冠绝当代，其操行之奇卓，亦复不愧古人。此则蕺山、南雷道学之绪余，不仅以文章藻耀振起门第者也。 \\n ◎马三代 \\n 邹平马宛斯，知灵壁县，有异迹。著《绎史》百六十卷，自开辟讫秦亡，事迹略备。后又著有《左传事纬》十二卷。亭林先生见二书，亟称之，时人号为“马三代”。 \\n ◎赵秋谷私淑冯氏之论诗 \\n 常熟冯班钝吟，论诗不取严沧浪妙悟之说。赵秋谷宫赞见其遗书，至具朝服下拜，以私淑门人刺焚班墓前。盖秋谷方掊击渔洋，引以自助也（按：渔洋平日论诗，实以严氏为宗旨，极取其香象渡河、羚羊挂角之说）。秋谷不满渔洋，故与异同，见冯氏书亦复屏弃神韵，遂不觉五体投地。其实《谈龙录》一书，非不博辩，究非风雅之公。 \\n ◎再到亭 \\n 安溪李文贞公孙穆亭少宗伯清植，尝视浙学，阅三十余年，宗伯子郁斋少司空宗文继之。太夫人晋江黄氏，就养官斋，枨触旧事，因命少司空建“再到亭”于学署厅事之西偏。奇石修竹，花木蓊蔚，清流涓涓，环亭如带，游者以为胜观，今不可复问矣。 \\n ◎秀水朱十以七品官归田 \\n 朱检讨休官后，著书自娱，收藏日富。长洲韩文懿公尝语门人张大受曰：“吾贵为尚书，何如秀水朱十，以七品官归田，饭疏饮水，多读万卷书也。” \\n ◎施愚山造诣之精粹 \\n 吾乡全太史尝云：“愚山造诣，殆与魏敏果、汤文正、陆清献同道同德。魏、汤二尚书扬历槐棘，多所发舒；清献摧折而愈显。愚山于其中最为暗淡，又以工于诗古文词，反掩其学问之大原。世有合作韩、范、文、富、欧、马六公年谱者，其必班而齐之。”康祺以为知言。按：宣城施先生提学山东时，取士先行后文，敦重儒术。过邹平，拜伏生墓，以经学日微，授受宜亟，至于垂涕而示诸生。分守湖西，作《劝民急公歌》。历山谷间，悉穷民状，作《弹子岭》、《大坑叹》、《竹源坑》诸篇，以献上官，时比之元结《舂陵行》。先生少孤露，事叔如父。已贵，叔少不悦，犹冠服长跪。母马，夙失欢于大母，抑郁而卒。先生请大母命，循例乞褒封，据地哀陈，始获焚黄庙。顺孙孝子，循吏通儒，实兼有之。谢山之言，信而有征已。 \\n ◎李侍御有海忠介之风 \\n 掖县李侍御森先，巡按江南，诛鉏豪右，有海忠介之风。中谗被逮（按：李自选御史，两经革职，俱起原官。后又以言事谪戍尚阳堡，寻赦还，至是已四黜矣），吴民号泣，攀送者数万人。既登舟，僚属相顾挥涕。松江知府李正华最后至，携一酒瓢，满酌送侍御曰：“吾曹期不愧天日，不愧朝廷，不愧百姓耳。成败利钝，造物司之。今日之行，荣于登仙，诸君何至作楚囚相对耶？”侍御为掀髯大笑。正华，献县人，守松多惠政，王渔洋称为近日廉吏之冠，宜其与侍御臭味相孚与。 \\n ◎韩文懿公不阿流俗 \\n 韩文懿公当廷试日，吴三桂逆衅已萌，公对策力言三藩当撤，无少顾忌。祭酒阿理瑚请以故相达海从祀两庑，公谓海造国书，一艺耳，未合从祀之典。御史郑惟孜请令国子生回籍应试，公疏言：太学一空，非京师首善之义。此三事，皆建白侃侃，不阿流俗。公立朝数十年，谠言直节，尚不止此。世徒以经义相推尚，即《有怀堂文集》，亦在若显若隐之间。吁！可慨已。 \\n ◎翁叔元劾汤文正 \\n 康熙朝，翁尚书叔元受枋臣指，劾睢州汤文正公。长洲何义门上书请削门生籍，吾乡姜西溟亦移文责之，一日传遍京师。按：是时叔元方隆隆炎炎，何、姜皆沉阏未遇，非读书养气，那得如许风骨。 \\n ◎本朝谏官以杨以斋为第一 \\n 康熙初元，上在谅暗，百官奏事者，见顾命辅臣皆长跪。时少司马杨雍建方为言官，独立谈不屈。辅臣目送曰：“此南苑上书谏猎者也。”盖指公顺治间官兵科时事。公谔谔敢言，尝上疏请慎起居，请弭天变，请除广东八害，两圣人皆优旨答之。王文简公尝云：“本朝谏官，以以斋为第一。”以斋，公别字也。 \\n ◎本朝科场各案 \\n 咸丰戊午科场大狱，中外皆归咎刑部长肃顺，以为用刑过严，余既详之前卷矣。盖肃顺素恶科目，又与柏相国有隙，此举固借以行私。其实慎重制科，法律严峻，亦本朝家法然也。考顺治二年乙酉，河南乡试录内称皇叔父为王叔父，主考欧阳蒸、吕云藻俱革职，交刑部治罪。四年丁亥会试，同考官袁如擅改朱卷，革职。九年壬辰会试，以第一名程可则悖戾经旨，特旨除名，试官秘书院学士武陵胡统虞降三级，宏文院学士大名成克巩降一级，同考左敬祖等夺俸有差。十一年甲午，礼部参奏顺天主考编修吴县范周、编修江夏吴正治，评阅试卷，止有姓名，全无次第；给谏宋牧民，亦称试录程文种种乖谬，并奉旨交刑部。最可畏者，尤莫如十四年丁酉顺天、江南两省科场大狱。顺天则刑科给事中任克溥奏：同考官李振邺、张我璞（时有“张千李万”之谣），受科臣陆贻吉及博士蔡元禧、进士项绍芳贿，中田耕、邬作霖举人。俱奉旨：七人立斩，家产籍没，父母、兄弟、妻子流徙尚阳堡，余被流徙者二十五人；正考官庶子黄冈曹本荣、副考官中允溧阳宋之绳失察，各降五级。江南则江宁书肆刊《万金记传奇》，不知出谁手，传闻禁中（以方除一点、钱去二戈，指两主考姓）。世祖大怒，命将主考侍讲遂安方犹、检讨仁和钱开宗，房考李上林、商显仁、叶楚槐、钱文灿、周霖、张晋、朱氵茝、李祥光、田俊民、李大升、龚勋、郝维训、朱建寅、王国祯、卢铸鼎（一作钱升）、雷震生，俱骈戮于市。厥后衡文获咎者，尚难枚举。圣谕煌煌，从未比附轻典。然则戊午一案，同官不闻连坐，家属亦未长流，圣意哀矜，岂部臣所能持柄哉。 \\n ◎顺治丁酉科举人在瀛台覆试 \\n 顺治丁酉科，命南北中式者，在瀛台覆试，题即为瀛台赋。是时每举人一名，命护军二员，持刀夹两旁，与试者咸栗栗危惧。常熟陈溯潢亦在列，其父贡生式，尝作《燕都赋》，溯潢夙诵习，因点缀成篇，钦定第一。 \\n ◎程可则并未终身摈弃 \\n 程可则之除名也，梁上国《史馆缀闻》、黄崇简《国朝贡举考略》皆载之；然沈德潜《国朝诗别裁》小传云：“可则，字周量，广东南海人。顺治壬辰会试第一，官兵部职方郎中。”汪琬《周量像赞序》云：“被黜后，阁试擢中书舍人。”又进士题名碑载：顺治壬辰会元张星瑞。可见国朝旧制，榜首因磨勘斥革，许择人另补，其被革者，亦不必终身摈弃也。 \\n ◎兄弟迭掌文衡 \\n 雍正朝，张文和公廷玉，屡掌文柄，诸弟继起，旌节翩连，世称荣遇。尤莫奇于癸卯年之春秋乡会，数月之间，公与介弟侍郎廷璐，均两膺简命，洵未有之盛也。盖是年四月，公主顺天乡试，侍郎适典试闽峤，公纪恩诗所谓“传家愧二难”也。九月，公主礼闱，侍郎适预分校，公纪恩诗所谓“一室抡才弟与兄”也。 \\n ◎贾国维 \\n 康熙间，高邮贾国维中乡榜时，以籍贯被劾，特旨赐复举人。会试落第，又蒙特赐殿试，以一甲第三人及第。贾纪恩诗云：“忽闻御宴探花客，即是孙山下第人。” \\n ◎廓尔喀贺教匪荡平 \\n 嘉庆八年八月十二日，廓尔喀国以教匪荡平，奉表称贺。其略曰：“小臣廓尔喀额尔德尼王吉尔巴纳足塔毕噶尔玛萨，九叩跪奉如天覆育、如日月照临、抚育万国、寿如须弥山坚固、至大至尊文殊菩萨大皇帝宝座前：切小臣闻湖南教匪滋事，致天威震怒，遣兵剿除，今已平定，从此永享升平之福，小臣闻之欣慰。小臣受恩深重，虔修土产微物表文，叩贺天喜。小臣屡蒙天恩，视如子民，惟有一心归顺，和睦邻封。小臣阳布离京甚远，小臣年幼，恳将小臣当作奴辈，常时施恩教导，沾恩不浅”云云。其贡物计十二事，有左插刀、湾刀、双眼枪、镀金镀银鸟枪等名。语质意恭，诚心宾服，宜其长承宠赉，至今犹恪备藩封也。 \\n ◎摄行郊坛大礼 \\n 康熙己丑冬十一月，命李光地摄行郊坛大礼。 \\n ◎澄怀园赋诗书扇 \\n 道光戊戌四月二十四日，宣许乃普、龙瑛、龚文焕、徐经、朱兰、戴熙，在澄怀园军机处赋诗书扇，各赐内纱一端。 \\n ◎图像紫光阁 \\n 道光戊子，平回疆张格尔之乱，特诏绘军机大臣曹振镛以下四人、功臣长龄以下四十人像于紫光阁，像各有赞，踵乾隆故事也。 \\n ◎毛西河逸事（三则） \\n 西河检讨晚年自署楹帖云：“千秋经术留天地，万里蛮荒识姓名。”盖时有琉球使者过杭，觅《濑中集》访见先生也。 \\n 汪蛟门比部懋麟，尝诵东坡“春江水暖鸭先知”句。西河在座，怫然曰：“鹅讵后知耶？”人遂谓西河不知诗。余谓是句之妙，西河何尝不知，特其崛强本色，不辩不快。此老生平著述，全是一时火气，不许今人低首古人，何尝为解经讲学起见。 \\n 西河纳妾曼殊，矜宠特至。夫人陈颇不平之，尝诋之于客座曰：“尔辈以毛大可为博学耶？渠作七言八句，亦须獭祭乃成。”康祺记近人有论诗绝句云：“曼殊不擅专房宠，谁识君诗獭祭成。”可称雅谑。 \\n ◎汤贞愍舍生取义 \\n 道光壬寅，西人陷京口，金陵戒严，朝命以在籍绅士蔡友石太仆世松、周石生方伯开麒、汤贞愍公贻汾，协力守御。蔡、周皆耆臣宿望，汤尤说礼敦诗，洞谙韬略。敌知有备，始退去。贞愍被命日，有寄二公诗云：“同是深思难报答，寸心早把死生除。”其后粤匪之变，上书大府，进守江之策，不用。城破，挈孙投水死。舍生取义，卒践前言，呜呼伟矣。 \\n ◎吴梅村有难言之隐 \\n 《池北偶谈》载吴梅村祭酒病革时，有绝命诗云：“忍死偷生廿载余，而今罪孽怎消除，受恩欠债须填补，纵比鸿毛也不如。”康祺按：祭酒词集，载其病中赋贺新凉一阕云：“万事催华发，论龚生天年竟夭，高名难没。吾病难将医药治，耿耿胸中热血，待洒向西风残月。剖却心肝今置地，问华陀解我肠千结。追往恨，倍凄咽。 \\n 故人慷慨多奇节，为当年沉吟不断，草间偷活。艾灸眉头瓜喷鼻，今日须难决绝。早患苦重来千叠。脱屣妻孥非易事，竟一钱不值何须说。人世事，几完缺。”至其诗集中，如吊侯朝宗、寄房师周芮公诸作，凄酸激楚，自悔偷生，隐痛沉悲，殆难言喻。盖甲申而后，堂上健存，柴车屡征，忍耻一出，自与虞山、合肥辈贪恋富贵者，心事略有不同。后人追考生平，慕其才、悲其遇可也。 \\n ◎孙承恩不肯欺君卖弟 \\n 顺治戊戌状元孙承恩，常熟人也。先是，承恩弟场，举丁酉北闱，以事遣戍。胪传前一夕，章皇帝阅承恩卷，其颂语有云：“克宽克仁，止孝止慈。”玉音称赏。拆卷见其籍贯，疑与孙一家，遣学士王熙疾驰出禁城，至承恩寓面询。学士故与承恩善，因语之故，且曰：“今升天沉渊，决于一言，回奏当云何？”承恩良久慨然曰：“祸福命耳，不可以欺君卖弟。”学士叹息，既上马，复回顾云：“得毋悔乎？”承恩曰：“虽死无悔。”学士疾驰去，章皇帝秉烛以待，既得奏，尤喜其不欺，遂定为一甲第一。 \\n ◎国初状元多补应殿试 \\n 本朝状元，康熙以前多补应殿试者，如壬辰邹忠倚，己丑进士；甲辰严我斯，辛丑进士；庚辰汪绎，丁丑进士。又甲辰榜眼李元振，亦辛丑进士。今补试者，久不得鼎甲矣。 \\n ◎汪杜林未官庶子 \\n 法祭酒梧门诗话云：“汪杜林先生未散馆，即擢庶子。”康祺按：杜林名应铨，康熙戊戌科状元，江南常熟人。其同乡陶贞一先生传略，称应铨以宫赞致仕。常昭合志，亦称应铨以修撰直南书房，擢左春坊赞善，辛丑分校礼闱。是应铨未官庶子也，诗话恐误。 \\n ◎来文端力保舒文襄 \\n 舒文襄在新疆获谴，有旨即行正法。来文端公保以人才难得，伏阙泣求，高宗亦心动。谕云：“旨已邮发三日矣，奈何？”公曰：“上果恩宥，当令臣子飞骑往追。”始蒙俞允。公子能日行八百里，驰抵新疆，前旨犹未到也。文襄遂得宽释。"}
{"章节": "●卷十三", "正文": "●卷十三 \\n  \\n  \\n ◎圣祖之孝 \\n 孝庄文皇后不豫，圣祖躬祷郊庙，有“愿减臣龄，以延慈寿”语。又步诣天坛祈祷，涕泗交颐，陪祝诸臣，不敢仰视。 \\n ◎殿试进呈卷 \\n 殿试卷，例以前十本进呈。惟乾隆庚辰年秦尚书蕙田等，以十本外尚有佳卷，特旨许以十二本进呈；是科十四名以前，并入翰林（按：同治以来，二甲二十名前，均入翰林，几同成例）。至乙卯年恩科，大学士伯和珅读卷，以无佳卷，止取八本呈御览，见《北江诗话》。即此一端，文恭与和相，其心术之宽狭了然矣。 \\n ◎鼎甲不利 \\n 康熙丁丑状元李蟠，以科场事流徙；榜眼严虞，以子弟中式降调；探花姜宸英，亦以科场事牵涉，卒于请室。王新城以为鼎甲之衰，无如此科，见《居易录》。又康熙癸未状元王式丹，以江南科场事牵涉，卒于非所；榜眼赵晋，以辛卯江南主试贿赂狼籍，为巡抚张伯行参奏伏法；探花钱名世，则以年羹尧党，世宗宪皇帝斥为名教罪人。又乾隆乙未一甲三人亦不利，状元吴锡麟、探花沈清藻，皆及第后未一年即卒：榜眼汪镛，以胪传不到，未受职，先罚俸，官编修几三十年，垂老改御史，见《北江诗话》。 \\n ◎孙北海集古句戏张尔唯 \\n 张尔唯学曾，顺治甲午赴苏州太守任，孙北海承泽、龚孝升鼎孳、曹秋岳溶三先生，于都门宴别，各携所蓄名迹相玩赏。张因出江贯道《长江万里图》夸客，诸公赞羡不已，欲裂而分之，张大窘。北海集古句戏之云：“剪取吴淞半江水，恼乱苏州刺史肠。”一座绝倒。 \\n ◎朱勇烈威名 \\n 朱勇烈公射斗镇蜀，征达州，威名甚盛，贼呼为朱判官。墓在图云关西，关下有奉敕为果勇侯杨公芳建万里封侯坊。 \\n ◎西南两子 \\n 黔中夙鲜文学之士，自嘉庆间独山莫犹人先生与俦，教授遵义，以朴学倡导，风气遂开。其子友芝，字子，其高第弟子遵义郑珍，字子尹，尤相靡刂以许、郑之学，所诣极邃，世称西南两子。 \\n ◎唐子方自有平生 \\n 唐廉访树义于咸丰癸丑三月，奉命起楚，朋辈觞之。公颇以时事艰难，屡见唏叹。莫子壮之曰：“公建利固原时，岂易为者，意气固如是耶？”公慨然曰：“唐子方自有平生，他日断不烦诸君曲笔。”后果殉难。 \\n ◎黔中三奇男 \\n 黔西李汉三世杰，以巡检至总兵，谥恭勤。广顺刘松斋清，以拔贡官总兵。松桃杨诚村芳，以吏员取通侯。并天挺异才，兼资文武，皆不由科目进身，时称黔中三奇男。 \\n ◎朔方备乘 \\n 光泽何愿船刑部秋涛，博览强识，尤熟洽舆地之学。在都中与祁文端相国、何子贞编修、张石洲孝廉，互相钩考。咸丰庚申春，进呈新纂外藩书八十卷，赐名《朔方备乘》。旨令在懋勤殿行走。部曹直懋勤，老辈中惟黄左田尚书钺，蒙此异典，事在嘉庆五年庚申，盖甲子一周矣。吕阝亭遗诗有云：“曹司秘殿当涂后，六十年来故事虚；异数仍开懋勤直，天题新焕朔方书。”即赋此事。康祺同治初入京，厂肆书贾齿稍宿者，多为余言愿船、石洲嗜书之笃，校书之勤，于古书源流本末，若数其期功中表之周亲，纤悉靡不洞晓。若嫌余生晚，不获与诸君奉手者，余亦为之怃然。又闻愿船自庚申西人之变，请急归闽，旋告终矣。 \\n ◎张文和历主试事 \\n 张文和公廷玉，康熙丙戌、壬辰、乙未三为会试同考官，雍正癸卯主顺天试，雍正癸卯、甲辰，乾隆丁巳三主会试；康熙辛丑，雍正癸卯、甲辰、丁未、庚戌，乾隆壬戌，六充廷试读卷官。其余廷试诸年，皆以子弟与试，引例回避，惟雍正癸卯年，公弟廷璩、堂弟廷珩、侄孙若涵，同登甲榜，公例应引避。世宗特降谕旨，令充读卷大臣，尤异数中之罕见者。 \\n ◎张文和驭吏之严 \\n 张文和公性宽厚，而驭吏特严。长吏部时，知有蠹吏张某者舞弄文法，中外官屡受其毒，人呼为张老虎。公命所司重惩之，朝贵多为营救，公不为动，时称公“伏虎侍郎”。一日，坐堂上理事，曹司持一牒来曰：此文元氏县误书先民县，当驳问原省。公笑曰：“若先民写元氏，外省之误。今元氏作先民，乃书吏略添笔画，为需索计耳。”责逐黠吏，而正其谬，同官服其公敏。康祺官京师十年。每见外官有事于铨部者，为吏所持，辄至质衣装、货车马，举责出国门，甚或蹭蹬终其身。如文和之察弊，亦中人才智所易及，乃画诺坐啸，目击狐鼠之横行，而噤不一诘，岂有所却顾与。 \\n ◎赐金园 \\n 世宗朝，张文和公在政府，十数年间，六赐帑金，每赐辄以万计。公恳辞，上谕云：“汝父清白传家，汝遵守家训，屏绝馈遗，朕不忍令汝以家事萦心也。”公归，以“赐金”名其园。历稽史册，大臣拜赐，未有如此之优厚者。 \\n ◎世宗停止浙江乡会试 \\n 雍正四年，世宗以浙人查嗣庭、汪景祺诗文悖逆，风气恶薄，停止浙江士子乡会试。六年，经李卫、王国栋、王兰生等奏称：两浙人士，省愆悔过，士风丕变。谕准照旧应试。前后三年，浇漓尽革，况今涵濡圣泽几二百年，宜风气蒸蒸日上也。 \\n ◎北场乡试不利午科 \\n 北场乡试，有不利午科之说。远则乾隆庚午科，几成大狱；近则咸丰戊午科，按法诛放数十辈。今年庚午，十八魁中，以录旧自请注销者四人，解元李璜纶与焉，亦所罕见。 \\n ◎高宗赐沈德潜诗 \\n 长洲沈宗伯入词馆后，以悼亡假归，高宗赐诗，有“我爱德潜德”句。钱文敏公因赠诗云：“帝爱德潜德，我羡归愚归。”为时传诵。 \\n ◎厉樊榭 \\n 厉樊榭上计至都，同郡汤侍郎右曾夙慕其才，将礼致焉。樊榭即日模被出城，不与相见，其峻洁多类此。家居既久，思得禄为养，亟办装，将诣吏曹谒选。至天津县，羁滞数月，意忽不可，浩然而返，竟未入国门也，其诡越又多类此。 \\n ◎郑板桥 \\n 郑板桥大令通率诡诞，书画多奇气，世咸以才人目之。读其集中家书数篇，语语真挚，肝肺槎牙，跃然纸上，非骚人墨客比也。板桥少孤寒，赖乳母费抚养得活，值岁饥，费晨负入市，以一钱易饼置其手，始治他事。板桥既入官，有诗云：“食禄千万钟，不如饼在手，平生所负恩，岂独一乳母。”令人不堪卒读。 \\n ◎阎百诗天质奇钝 \\n 百诗先生为国朝经学大师，记诵精博，而其天质实奇钝。幼受书，读百遍，始略上口。性又善病，母禁之读，遂暗记不复出声。如是者十年，一日，自觉豁然，再观旧所研究本，了无疑滞，盖积苦精力之应也。世之以下愚自诿，或托词因病废学者，观于先生，愧可知已。 \\n ◎黄俞邰评骘周亮工 \\n 周侍郎亮工，文章政绩，斐然可观。晋江黄俞邰谓：“周栎园吏事精能，抚戢残暴，则如张乖崖。其屡更盘错，乃别利器，则如虞升卿。其文词名世，领袖后进，则如欧阳永叔。其博学多闻，穷搜远览，则如张茂先。其风流宏长，坐客恒满，则如孔北海。其心好异书，性乐酒德，则如陶渊明。其敦笃友朋，信心不欺，则如朱文季。其孺慕终身，友爱无间，则如荀景倩、李孟元。至其登朝未久，试用不尽，则如范希文。而遭谗被谤，坎壈挫折，又如苏长公。”祺按：栎园侍郎入国朝后，扬历中外，激扬雅道，树立边功，自不愧循良林苑中人物。俞邰评骘，未为失伦。至贞介若陶处士，古人与之伯仲者，前一管幼安，后一司空图耳。即论乐酒著书，亦岂侍郎所能比似。 \\n ◎蓝太守台湾论 \\n 蓝太守鼎元《台湾论》，条画井然，鲲身、鹿耳之区，形势如聚米。其所云“台湾山高水肥，最利垦辟，利之所在，人所必趋。不归之民，则归之番、归之贼，即使内贼不生，野番不作，又恐寇自外来，将有日本、荷兰之患”诸语，尤为切至。乾、嘉以来，奸民屡畔，本年复有东师压境之事，其言不幸中矣。《鹿洲集》及《平台纪略》诸书，世有传本，任边寄者，盍浏览及之。 \\n ◎惠门四子 \\n 岭表荒远，督粤学者往多不举其职。独惠半农学士士奇，轩所届，砥课生徒，甄拔实学，一艺必录，苞苴不行。粤人慕其清德，祀于湖之龙山、惠之西湖，以配韩愈、苏轼。时粤士苏珥、罗天尺、何梦瑶、陈海六，皆传其业，号惠门四子。 \\n ◎姜西溟哭容若侍卫诗 \\n 西溟哭容若侍卫诗云：“禁方亲赐与，天语更缠绵。”又云：“俄闻中使告，惨淡素帷前。”自注：“次日，老羌款关，报至，诏使哭告灵前。”案：容若以宿卫小臣，上承天眷如此，知其才必可毗任。当时必已卓树荩猷。不特儒雅风流，为相门子弟所罕也。 \\n ◎黄莘田十砚斋 \\n 永福黄莘田大令任，令四会时，锄暴振穷，筑堤捍水，大耐官职。罢官归里，压装惟端溪石数枚，因名所居曰“十砚斋”。或曰：“君作岭外官，一清如是耶？”笑指其砚曰：“我乃有此，犹愧王僧孺矣。”世称诗人政绩，为词华所掩耳。 \\n ◎姜西溟梦梨诗 \\n 西溟先生性行敦敏，诗文集中叙述家事，多缠绵恳挚之言。尝客中州，梦食大梨而甘之，欲遗母不果，怅然而醒，因作梦梨诗寄两弟。追溯月日，正其母病黄思大梨遍觅不得时也。陆橘孟笋，事异情同，纯孝至此，犹不获完发肤以终牖下，天乎？ \\n ◎洪北江诗评 \\n 稚存太史《北江诗话》，有仿钟嵘《诗品》、《画品》一则，评骘同时诗人，颇极允当，亟录之。钱宗伯载诗，如乐广清言，自然入理。纪尚书昀诗，如泛舟苕，风日清华。王方伯太岳诗，如白头宫监，时说开元。陈方伯奉兹诗，如压雪老梅，愈形倔强。张上舍凤翔诗，如伥鬼哭虎，酸风助哀。冯文肃英廉诗，如申韩著书，刻深自喜。蒋编修士铨诗，如剑侠入道，犹余杀机。朱学士筠诗，如激电怒雷，云雾四塞。翁阁学方纲诗，如博士解经，苦无心得。袁大令枚诗，如通天神狐，醉即露尾。钱文敏维城诗，如名流入座，意态自殊。毕宫保沅诗，如飞瀑万仞，不择地流。舅氏蒋侍御和宁诗，如宛洛少年，风流自赏。吴舍人泰来诗，如便服轻裘，仅堪适体。钱少詹大昕诗，如汉儒传经，酷守师法。王光禄鸣盛诗，如霁日初出，晴云满空。赵光禄文哲诗，如宫人入道，未洗铅华。王司寇昶诗，如盛服趋朝，自矜风度。严侍读长明诗，如触目琳琅，率非已有。王侍读文治诗，如太常法曲，究系正声。施太仆朝干诗，如甘谗鼎铭，发人深省。任侍御大椿诗，如灞桥铜狄，冷眼看春。鲍郎中之钟诗，如昆仑琵琶，未除旧习。张舍人埙诗，如广筵招客，间杂屠沽。程吏部晋芳诗，如白傅作诗，老姥都解。曹学士仁虎诗，如珍馔满前，不能隔宿。张大令鹤诗，如绳枢瓮牖，时发奇花。汤大令大奎诗，如故侯门第，樽俎尚存。张宫保百龄诗，如逸客游春，衫裳倜傥。舅氏蒋检讨蘅诗，如长孺戆直，至老益坚。汪明经中诗，如病马振鬣，时鸣不平。钱通副沣诗，如浅话桑麻，亦关治术。李主事鼎元诗，如海山出云，时有可采。姚郎中鼐诗，如山房秋晓，清气流行。吴祭酒锡麒诗，如青绿溪山，渐趋苍古。黄二尹景仁诗，如咽露秋虫，舞风病鹤。顾进士敏恒诗，如半空鹤唳，清响四流。瞿主簿华诗，如危楼断箫，醒人残梦。高孝廉文照诗，如碎裁古锦，花样尚存。方山人薰诗，如独行空谷，时逗疏香。赵兵备翼诗，如东方正谏，时杂诙谐。阮侍郎元诗，如金茎残露，色晃朝阳。凌教授廷堪诗，如画壁蜗涎，篆碑藓蚀。李兵备廷敬诗，如三齐服官，组织轻巧。林上舍镐诗，如狂飙入座，花叶四飞。曾都转燠诗，如鹰隼脱，精采溢目。王典籍芑孙诗，如中朝大官，老于世事。秦方伯瀛诗，如久旱名山，尚流空翠。钱大令维乔诗，如逸客餐霞，惜难轻举。屠州守绅诗，如栽盆红药，蓄沼文鱼。刘侍读锡五诗，如匡鼎说诗，能倾一坐。管侍御世铭诗，如朝正岳渎，卤簿森严。方上舍正澍诗，如另辟池台，广饶佳丽。法祭酒式善诗，如巧匠琢玉，瑜能掩瑕。梁侍讲同书诗，如山半钟鱼，响参天籁。潘侍御庭筠诗，如枯禅学佛，情劫未忘。史文学善长诗，如春云出岫，舒卷自如。黎明经简诗，如怒猊饮涧，激电搜林。冯户部敏昌诗，如老鹤行庭，举止生硬。赵郡丞怀玉诗，如鲍家骢马，骨瘦步工。汪助教端光诗，如新月入帘，名花照镜。杨大令伦诗，如临摹画幅，稍觉失真。杨户部芳灿诗，如金碧池台，炫人心目。杨布政揆诗，如沧溟泛舟，忽得奇宝。孙兵部星衍少日诗，如飞天仙人，足不履地。吕司训星垣诗，如宿雾埋山，断虹饮渚。张检讨问陶诗，如骐骥就道，顾视不凡。何工部道生诗，如王谢家儿，自饶绳检。刘刺史大观诗，如极边春色，仍带荒寒。吴礼部蔚光诗，如百草作花，艳夺桃李。徐大令书受诗，如范睢宴客，草具杂陈。赵大令希璜诗，如麋鹿驾车，终难就范。施上舍晋诗，如湖海元龙，未除豪气。伊太守秉绶诗，如贞元朝士，时务关心。方太守体诗，如松风竹韵，爽客心脾。张司马铉诗，如凿险缒幽，时逢异境。张上舍诗，如倪迂短幅，神韵悠然。刘孝廉嗣绾诗，如荷露烹茶，甘香四彻。金秀才学莲诗，如残蟾照海，病燕依楼。吴孝廉嵩梁诗，如仙子拈花，自饶风格。徐刺史嵩诗，如神女散发，时时弄珠。吴司训照诗，如风入竹中，自饶清韵。姚文学椿诗，如洛阳少年，颇通治术。孙吉士原湘诗，如玉树浮花，金茎滴露。唐刺史仲冕诗，如出峡楼船，帆樯乍整。张大令吉安诗，如青子入筵，味别百果。陈博士石麟诗，如晴云舒红，媚此幽谷。项州倅墉诗，如春草乍绿，尚存冬心。邵进士葆祺诗，如香车宝马，照耀通衢。郭文学麟诗，如大堤游女，顾影自怜。张上舍问簪诗，如秋棠作花，凄艳欲绝。胡孝廉世琦诗，如陟险骅骝，攫空鹰隼。罗山人聘诗，如仙人奴隶，曾入蓬莱。僧慧超诗，如松花作饭，不饱猕猴。僧巨超诗，如荇叶制羹，藉清牢醴。僧小颠诗，如张颠作草，时觉神来。僧果仲诗，如郭象注庄，偶露才语。僧寒石诗，如老衲升坛，不碍真率。闺秀归懋昭诗，如白藕作花，不香而韵。崔恭人钱孟钿诗，如沙弥升座，灵警异常。孙恭人王采薇诗，如断绿零红，凄艳欲绝。吴安人谢淑英诗，如出林劲草，先受惊风。张宜人鲍茝香诗，如栽花隙地，增种桑麻。余所知近时诗人如此，内惟黎明经未及识面。或问君诗何如？曰：“仆诗如激湍峻岭，殊少回旋。”按：太史笺经补史，撰著褒然，若卷施阁文《更生斋集》以及乾隆府厅州县志等均刊行，独诗话未出。后华亭张温和公祥河，方为镌布。温和跋此书云：“激湍峻岭八字，盖先生之谦词。先生诗惟妙于回旋，乃益见激峻之不可及。”可谓北江知己矣（又按：张跋称：末条自评其诗，今评诗在首卷第十二条，且如娥蟾蜍条、蝉曳残声条，及录燕秀才“神仙怪底飞行速，天上程途不拐湾”之句，议论肤浅，恐非先生手定本也）。 \\n ◎庄斤辑王深宁遗文 \\n 《北江诗话》载：阳湖庄刺史斤，博学能文，生平慕王深宁品学，辑其遗文，多至数卷。按：深宁硕学鸿文，遗失散佚，吾乡前辈，苦志搜罗，仅获威凤一毛，祥麟片角，今所传《四明文献集》是也。刺史所辑，当更精博。阳湖庄氏书，余所见不下十数种，惜未见深宁集刊本，他日当就毗陵士大夫访之（按：道光间，吾邑陈余山先生仅尝搜得深宁文若干篇，名《摭余集》，亦寥寥无几）。 \\n ◎纯庙题东坡玉带诗 \\n 东坡玉带，留镇金山寺，僧寮宝护，有如球图。纯庙南巡时，驾幸金山，以旧带岁久剥蚀，敕内府琢玉补之，并题诗五章，以纪其事。闻粤匪乱后，带尚完好无恙，宸章倬天，殆有神物呵也。 \\n ◎刘文定父子之清贫 \\n 武进刘文定公，历官清要，少司马跃云继之。父子服官于朝，至七十年之久，而家无一亩之宫、半顷之地，可云清绝人寰矣。少司马归里时，其乡人稚存编修寄以诗云：“卿相两传久，田庐一寸无。”自谓可与宋魏野上莱公诗“有官居鼎鼐，无地起楼台”相埒。 \\n ◎桐城张氏兄弟四任江苏学政 \\n 桐城张侍郎廷璐，为翰林时，督学河南，以约束生员不严罢斥。世宗皇帝鉴其诚朴，特旨起之废籍，复俾以江苏学政之任。三年报满，有公明之誉，奉谕再留三年。高宗即位，又留三年。阅二年，江苏又缺员，上仍命之往。侍郎恳辞，乃改命其弟廷璩。兄弟二人，四任此官，前所未有。 \\n ◎张廷彖之谨畏 \\n 张侍郎廷彖，奉命往祭陵寝。先期数日，途次风雪大作，同人欲沽酒以御寒，侍郎以未曾行礼，力持不可。人笑其迂，然其生平谨畏可想矣。 \\n ◎张文和之名言 \\n 桐城张文和公《澄怀园语》云：“予在仕途久，每见升迁罢斥，众必惊相告曰：此中必有缘故。余笑曰：天下事，安得有许多缘故。” \\n ◎鄂文端警世之言 \\n 文端相国鄂公尝语人曰：“大事不可糊涂，小事不可不糊涂。若小事不糊涂，则大事必至糊涂矣。”见张文和《澄怀园语》。按：文端生平识量渊宏，规画久远，此数语大有阅历，足以警世之积谷把柁者。若夫胸无远猷，疏阔愤事，辄借口于不拘小节，则转不如谨守绳尺之士，犹不至祸人国而害及苍生也。 \\n ◎世宗谨小慎微 \\n 《澄怀园语》云：“世宗宪皇帝时，廷五日直内廷，上进膳，常承命侍食。见上于饭颗饼屑，未尝弃置纤毫。每燕见臣工，必以珍惜五谷，暴殄天物为戒。又尝语廷玉曰：朕在藩邸时，与人同行，从不以足履其头影，亦从不践踏虫蚁。”圣人之恭俭仁慈，谨小慎微如是。 \\n ◎西林相国评杜诗 \\n 西林相国尝谓杜少陵胡马诗“所向无空阔，真堪托死生”，此二语人知其妙，而不知其所以妙。盖良马蹀躞奔腾之时，步步著实，所以说无空；又步步不越尺寸，所以说无阔。惟其如此，所以堪托死生也。康祺按：公屡树边功，忠勇根于谨慎，评诗别有见解。不知者以为读书之细，其知者以为阅历之深（张文和《澄怀园语》云：“余扈从久，见良马甚多，深知西林确论，能发杜诗之神髓。”）。余意公实自喻云。 \\n ◎世宗优礼蒋文肃 \\n 雍正丙午秋，蒋文肃公主顺天乡试。时太夫人高年在堂，世宗皇帝恐其悬念，命枢府诸大臣索其家平安信，于降旨之便，传入闱中，以慰其心。 \\n ◎满汉大臣班次 \\n 本朝定制：各部满尚书在汉尚书之前，大学士管部者，虽汉人亦列满尚书之前。若满、汉皆以大学士管部，则仍满先汉后。雍正六年，公富尔丹管部务，张文和公方兼吏、户部，逊让再四，上命文和居前。又朝会班次，大学士例在领侍卫内大臣下，上亦特命公列王之下、公侯领侍卫内大臣之上。 \\n ◎张文和闱中对月诗 \\n 国初沿明季余派，科场与事诸臣，尚未免有唐人通榜之习。康熙丙戌，张文和公廷玉分校春闱。同人有以微词探之者，因作闱中对月绝句四首，中有云：“帘前月色明如昼，莫作人间暮夜看。”其人见之，怀惭而退。撒棘后，颇为士流传诵。 \\n ◎本朝宽文字之禁 \\n 文字之禁，以本朝为最宽。即庙讳、御名，前代所悬为厉禁者，列圣谕旨，亦只令敬避下一字。世宗朝，臣工有避嫌名，辄怒曰：“朕安得有许多名字，非朕名而避，是不敬也。”睿训煌煌，足以破汉、唐以后人君之愚惑，非特见圣德之谦深也。 \\n ◎孙侍御记问之渊博 \\n 乾隆间，侍御史孙志祖颐谷，记问渊博，颖悟迈人，年少即无宦达之志，师友强使应举。初以解经见重于督学汀州雷公，补附学生。其举于乡也，武进庄侍郎策问李鼎祚《周易集解》，侍御对最详。其中式礼部也，裘文达公试诗黍稷与与文，惟侍御以黍稷分比，数典不紊。见《｛研手｝经室文集》侍御本传。康祺阅历名场，见朋辈中钻研古书，不工制艺者，遇稍解风雅之主司，多以二三场殚洽见收；而一二揣摩时尚，趋风承沫之士，迄老死不获知遇。前年选直省闱墨，以截句七首代序，中一首云：“风气何须细揣摩，惊人文字读书多，从无万卷撑肠士，犹困区区甲乙科。”识者以为知言。 \\n ◎严沆相士之公明 \\n 康熙丁酉，江南科场舞弊，各省举人皆覆试，惟钱塘严侍郎沆所主山东试，奉旨不必覆试，盖信之有素也。己未诏举鸿博科，朱彝尊、方象瑛、魏禧，皆侍郎所荐士，可见其相士之公明。 \\n ◎严侍郎父子俱有声台垣 \\n 严少司马曾榘，侍郎沆子，父子俱有声台垣。康熙十一年，少马尝奏请严饬督抚，凡保举贡监吏员异途出身人，请详列居官政绩，听部察议，庶庸流不致冒滥。余谓此法宜行之，今日尤为切要。 \\n ◎甘泉黄隐士 \\n 甘泉隐士黄文，雄文侠气，交遍人寰。淑配赵氏，世称净因道人，食贫偕隐，以诗画相唱和。或赌记书籍，策数典故以为乐。隐士性好友，道人则鬻书画、斥簪珥以助之，忍冻耐饥，宾客恒满。吴梅村祭酒之孙，贫饿于竹西路，隐士割宅居之。其子女失母，道人抚之至成立。阮文达公夙善隐士，当荐往曲阜，为衍圣公师，迎道人偕之鲁。公抚浙，复邀至西湖，开别馆居二老，每竹舆小舫，秋衫白发，潇洒于六桥三竺间，望之者以为神仙伉俪。后道人勿，公为作传。康祺按：黄氏夫妇俪洁涵馨，风流照代，自是人间嘉耦。倘不得礼贤好事如文达其人，则冀却缺田间终老，谁传饣盍饷之恭；梁伯鸾庑下长依，孰恤赁舂之困。并世奇男淑女，慧业天生，湮没蓬蒿，姓名翳寂，岂少也哉？"}
{"章节": "●卷十四", "正文": "●卷十四 \\n  \\n  \\n ◎朱石君衡文之精 \\n 朱石君先生每握文衡，必合观经策，以精博求士。乾隆丙午典试江南，一榜多名士宿学。嘉定李许斋方伯赓芸以第二人中式，仪征阮文达公以第八人中式，尤为先生所奇赏。庚戌，先生总裁会试，会元既定，拟之曰：此必江南李许斋。及拆封，自第六人始见方伯名，大嗟讶。继拆第一人，乃歙朱苍楣文翰。朱亦以经史为根柢，兼工汉晋古文，与方伯齐誉者也。前辈鉴别之精如此。 \\n ◎凌廷堪不好八股文 \\n 歙凌次仲教授廷堪，少长习贾，常为人所绐，母王，使从事于学，博通经史，尤精三礼及推步之学。顾生平不好八股文，未尝辄作。入都谒翁覃溪先生，奇其才，强之习举业，遂以乾隆己酉、庚戌两榜成进士。康祺尝谓：通经志古之彦，苟欲以科第自娱，辟如池鱼阑豕，取以供客，可立而待，可炊而亻竟也，观于教授益信。 \\n ◎捐纳之弊 \\n 国初自滇、闽、二粤用兵，始开捐纳之例。其时商人巴某等，初捐即补知府，言官论之，因革去。康熙间，以捐纳冗滥，经九卿集议，将州县教职中之不由正途者，通改幕职、佐贰，后不果行。今赀郎日多，捐例日减，徒亵名器，无裨度支。国家果有停止捐例之一日，则或革或改，前事可师，澄叙官方，正赖范文正一笔勾之辣手也。 \\n ◎易堂九子北田五子 \\n 宁都魏祥，与仲弟禧、季弟礼，同邑李腾蛟、邱维屏、彭任、曾灿，南昌彭士望、林时益，号易堂九子。易堂者，魏祥讲学所也。时粤中有北田五子，亦称五先生。五人者，何左玉、弟不偕、梁器圃、陈元孝、陶苦子也。皆以声应气求，相从讲学，有名字于世。 \\n ◎西泠十子 \\n 康熙间，陆圻景宣、毛先舒稚黄、吴百朋锦雯、陈廷会际叔、张纲孙祖望、孙治宇台、沈谦去矜、丁澎飞涛、虞黄昊景明、柴绍炳虎臣，称西泠十子。所作诗文，淹通藻密，符采烂然，世谓之西泠派。稚黄尝作诗评云：“陆景宣如濯龙甲第，宛洛康馗，流水游龙，轩盖联映。柴虎臣如连云夏屋，无论榱栋，即薄栌支撑，都无细干。吴锦雯如浅草平原，朔儿试马，展巧作剧，便有驰突塞垣之气。陈际叔如孟公入座，宕迈绝伦。孙宇台如春江一消，波路壮阔。张祖望如郦生谒军门，外取唐突见奇，而中具简练。沈去矜如秦川织女，巧弄机杼，心手既调，花鸟欲活。丁飞涛如黼帐初寒，银筝未阙，月光通曙，与灯竞辉。虞景明如丛篁解苞，新莲含粉。”虎臣见之，谓先舒曰：“君诗如伶伦调管，气至音成，比竹之能，而欲近天籁。”康祺按：毛、陆诸子，政是一时词赋之才。稚黄评诗，仍不出采组雕缋家数。然今日之杭州，则湖山无恙，雅道寂如，西林一社，不可谓非风流韵事也。 \\n ◎海内八家 \\n 西樵、渔洋兄弟，官辇下时，与宋荔裳、施愚山、汪苕文、沈绎堂、曹顾庵、程周量，连日夜为文酒欢，称海内八家。 \\n ◎陈恪勤公虎丘诗 \\n 陈恪勤公鹏年知苏州时，甚为巡抚张清恪公所倚重，事无巨细，多与裁决。总督噶礼，与清恪迕，迁怒及公，以公所作重游虎丘诗为怨望，句句旁注，密劾奏之，摘印下狱，复拟大辟。圣祖出是诗示近臣曰：“有密奏陈鹏年怨望，以此作证，宵人伎俩，大率如此，朕固不为所动也。”命复其官。按：公诗云：“雪艇松龛阅岁时，廿年踪迹鸟鱼知，春风再扫生公石，落照仍衔短簿祠，雨后万松全遝匝，云中双塔半迷离，夕佳亭上凭阑处，红叶空山绕梦思。尘鞅删除半响间，青鞋布袜也看山，离宫路出云霄上，法驾春留紫翠间；代谢已怜金气尽，再来偏笑石头顽，楝花风后游人歇，一任鸥盟数往还。”公初守江宁，为总督阿山劾罢。六飞幸金山，尝以叠石为步困之，此诗或隐寄前事。然诗人讽咏，各有托意，圣明在上，岂容以文字之狱，倾陷廉吏？噶礼计亦左已。 \\n ◎官员亲老陈情之例始于乾隆朝 \\n 令甲：文武官员，凡亲年七十，虽有次丁，许陈情终养。自乾隆朝始，从湖南巡抚陆之请也。 \\n ◎陆朗夫中丞清德 \\n 陆朗夫中丞耀抚楚时，会总督阅兵抵长沙，直入巡抚厅中，见公午食皆菽乳菜蔬，讶之，答以天久不雨，斋必变食，故如此。总督瞿然詈其奴曰：“此来传舍，酒肉如山，何不以祈雨告邪？”返行辕，丰腆悉彻。时总督为满洲特升额公，人谓特公善改过，而益叹公之清德之感人也。 \\n ◎旌表烈妇（二则） \\n 道光三十年冬，礼部准故事，具奏二十九年各直省所上烈妇三十六口，予旌以否，惟上裁察。皇上以仁育万物为心，恐天下妇人女子相率效慕，轻杀其生也，诏不必旌。 \\n 咸丰元年二月，特降谕旨，轸念冬春之交，冷暖不时，繄此贞魂，勿令抑塞；前年直省所上烈妇三十六口，诏不予旌者，皆予旌表。康祺敬按：此特恩也，本朝乾隆以前，凡烈妇殉夫、贞女守志，及孝子孝女割股到肝者，辄令具奏请旨，听上权衡。然予旌者什一二，不报者什七八。盖畸节异行，事近矫饰，未可为风厉天下之恒典也。自道、咸之际，文宗恐潜侧不曜，上阏天和，三十年来，遂成令甲。而匹夫匹妇，羁孤幽僻之诣，一经大吏报闻，朝上疏、夕表闾矣，夫独非风教之盛欤？ \\n ◎徐华隐读书法 \\n 钱文端公少尝请益于徐华隐曰：“何以博耶？”华隐曰：“读古人文，就其篇中最胜处记之，久乃会通。”后述于竹先生，先生曰：“华隐言是也，世安有过目一字不遗者耶？”公尝举以为读书法。康祺按：华隐此言，与东坡论读《汉书》，可谓重规叠矩。 \\n ◎钱文端积雨诗 \\n 朱竹、李秋锦分虎、彭羡门诸君，尝集半完圃赋积雨诗。钱文端公才十一龄，赋五古一首，有“蚯蚓长于蛇，薜荔阴似鬼”之句。诸君极赏之，羡门曰：“此子他日当以五古名世。”及公之京师，查初白见公诗，击掌不置曰：“吾浙诗人，他日当以钱子追配竹。”时举诗会，同馆以诗名噪者，多未延致，独邀郭君元钅于及公二人。 \\n ◎粤东伍氏刻书之多 \\n 近刻《粤雅堂丛书》百八十种，校雠精审，中多秘本，几与琴川之毛、邬镇之鲍，有如骖靳。每书卷尾必有题跋，皆南海谭玉生舍人莹手笔，间亦嫁名伍氏崇曜。盖伍为高赀富人，购书付雕，咸借其力，故让以己作云。顷阅《南海县志》，知伍氏所刻书尚有《岭南遗书》六十二种、《粤东十三家诗》、《楚庭耆旧集》七十二卷，复影刊元本王象之《舆地纪胜》，皆舍人为之排订。编截贝，阐滞扬幽，贤主嘉宾，可谓相得益彰矣。 \\n ◎阮文达识拔谭莹 \\n 中兴已来，岭南人士咸推番禺陈征君澧、南海谭舍人莹，为岿然鲁殿，盖皆阮文达公学海堂弟子也。征君所著丛书，近已流播，朴茂精确，学湛于经。舍人《乐志堂集》文诗略，亦多胎息六朝之作。相传文达节制两粤，以生辰日避客，屏驺从往来山寺，见舍人题壁诗文，大奇之。询寺僧，始知南海文童，现应县考者。翼日，南海令来谒，公谕之曰：“汝治下有博学童子，我不能告汝姓名，近于夺令长之权，代人关说，汝自扪索可耳。”令归，加意物色，首拔舍人，自此文望日起矣。康祺按：文达抚浙，创诂经精舍，督粤，创学海堂，提唱隽流，扇扬雅道，余韵流风，到今未沫。比之文翁常衮，尸祝百世，无少愧也。 \\n ◎程侍郎预知乱事 \\n 《南海县志》谭莹传，载程侍郎事，甚奇，附录之。莹素善饮，疾病不去杯杓，或箴以湎酒非摄生所宜。莹笑曰：酒者，天之美禄，古人所以享食高年，岂杀人物。况寿算天定，吾犬马齿当逾古稀。或曰：何以知之？莹曰：“壬辰科歙县程侍郎来典试（按：侍郎名恩泽，以道光壬辰为广东主考），榜后，粤中名士饯于白云山云泉仙馆。酒酣，慨然曰：粤东今日可云极盛，衰象将见，此后廿余年，乱从粤东起，再十余年，乱遍天下，不堪设想矣。时曾拔贡钊，亦精于《洪范》五行之学者，与相问难，不觉郁悒。程笑曰：子无为杞人忧，吾与子不及见。随谛视座中人曰：“都不及见矣，及见者，谭君玉生耳。后五年，侍郎卒。甲寅，红巾起，曾拔贡卒。逮丁巳以后，内外交讧，几如阳九百六之期。而当日同席诸公，物故殆尽，惟我独存。今年过耳顺，酒亦何损于人哉？”后谭果七十二始卒。 \\n ◎钱文端题帐诗 \\n 嘉禾钱文端公视学畿辅，有题帐诗，一时传为美谈。诗序云：“往年学使者下车，供张甚盛，厥后相继简任于此者，多清节素著之前辈，以次删除。唯卧室内设一帐，寒则御风，夏避蝇蚊，余前后视学于此凡七年，莅瀛郡者四，将行，必撒帐归所司曰：明年来，无烦改作也。辛酉春复来，见帐极新，因识数语，并缀以诗；继余而役于此者，必朝右君子，慎乃俭德，有同志焉。”诗云：“不寝常如枕有警，屏私直似镜无尘，题诗自有纱笼护，留伴他时绛帐人。” \\n ◎蒋伯生大令强项 \\n 常熟蒋伯生大令因培，宰山东多惠政，初至汶上，父老称蒋公子（按：因培父瞻岵，先知是县，卒官）。会巡漕御史某，家人婪索供张，势张甚，所过咸趋承惟谨。抵汶上，君方诣行馆谒，及门，闻诟厉，廉知横行状，便止屏外，扬声慷慨而言曰：“公奉天子命来，因公过境，凡适馆具餐所应储峙，有司为东道主，何敢怠忽。今乃纵厮养无状乃尔乎，是藐功令也。因培亦朝廷命官，藐功令者，而顾颜奉之，非夫也。”遽令撤所张镫及供膳，拂衣径归。御史遂中夜苍黄去。后事发，以贿赂牵连者数辈，东抚以君事上闻，奉朱批：“此人可嘉之至。”由是君强项之名，籍甚遐迩矣。 \\n ◎七十二槐堂 \\n 蒋伯生随宦山左，久为寓公，所筑萝庄，花木交荫，有古槐七十二树，名其堂曰“七十二槐堂”。一时名士东游者，题襟书壁，各有倡酬。伯生家不中赀，又为人假贷千金，穷日甚。其人有力而不欲偿，适孙渊如权廉使，下其事于邑。伯生有句云：“为我追逋真火急，向人延誉见风流。”为时称诵。康祺按：此十四字足见伯生之任侠，亦足见渊如之爱才，官符索债，俗事之尤，不料雅到如此。 \\n ◎于清端嗜酒 \\n 吴三桂之变，全楚震动，土匪蜂起。时于清端守武昌，威惠素著，剿抚兼施，计擒大冶贼黄金龙，斩之，降其众数千。捷闻，巡抚张公朝珍持露布示僚属曰：“人谓我不当用醉汉，今定何如？”盖清端尝襄事秋闱，陪大吏觞两使者，抵掌论时事，饮数十巨觥，闱中皆笑公酒狂，故张公及之也。康祺按：今属吏见长官，多嗫嚅逡巡，拘守仪节，公独于皇华公燕之座，侃侃直言，靡所避忌。恐此时豪气已足吞逆藩而有余，况金龙一无赖贼哉？ \\n ◎王芑孙文集编次失当 \\n 长洲王惕甫学博芑孙，乾、嘉问号称能文，与秦小岘、鲁非、龚海峰、武虚谷诸君，旗鼓相接。康祺读其文集，茂密清隽，不背义法，亦自足以名家。惟未定稿目录，乃其手编，开卷木犀酱赋，乡邦土产，取冠全编，虽古人有行之者，究戾大雅。第二首荡湖船，第三首叩头虫两赋，纤佻窊浅，全无体裁，而集中文渊阁赋一篇，反不以之弁首，其编次殊为失伦。其志铭表状，亦多寻常酬应之作。甚矣文章之难刻，编集之尤不易也。 \\n ◎四名四友禾中四友 \\n 吾乡康熙间，李东门太学暾、万西郭刺史承勋（皆鄞人）、郑南溪明经性（慈溪人）、谢北溟茂才绪章（镇海人），渊源家学，各以诗鸣，号为四友，合刻集曰《四明四友诗》。南溪父寒村太守梁为之序（按：东门父为杲堂征君邺嗣，西郭父五河令言，北溟父侍御兆昌。寒村世称郑高州，即与梨洲先生合称二老者也。四家先德，并以循良儒雅著声），复写长卷，为《四友图》，今犹藏南溪元孙处。披图诵诗，想见当时故家乔木之盛，前辈友朋气谊之笃，俯仰今昔，感慨系之。顷读嘉禾钱警石学博《甘泉乡人集》中，有与冯柳东劝辞荐举书，称柳东与史竹南、屠梅西、周桐北三君，为道义之友，总角之交，知“禾中四友”，亦以东西南北各占一字，与吾乡诸先辈事，前后相符，可云巧合（按：柳东名登府，字云伯，著有《石经阁集》。其《石经诸种考异》及《三家诗疏证》，仪征阮氏采入《续经解》）。 \\n ◎优贡之名贵 \\n 道光癸卯，南海罗侍郎文俊视学浙江，举优贡六人：洪给谏昌燕第一，吾师徐柳泉舍人时栋次之，其四人则沈玉士刺史熙龄、章采南祭酒、诸葛榴生广文寿焘、金翰皋太史鹤清也。其后金中乙巳榜眼，章中咸丰壬子状元，洪中丙辰探花，六人之中，鼎甲具焉。给谏通籍后来甬上，柳泉先生赠以二诗云：“良工心苦选青钱，胪唱蝉联十二年，自昔六人谁第一，果然衣钵到君边（原注：南海师中道光壬午探花）。”“后先持节并量材（原注：翰皋以丙午典试贵州，采南以乙卯典试四川），玉署仙班例早开，记取来年秋色到，第三人又下蓬莱。”康祺按：优贡一科，文行并取，在科目中尤为华选。仅仅六人，鼎甲适备，可谓极盛。而戊午之秋，给谏果典试于河南，于是吾师此诗，又为后来佳话矣。 \\n ◎法式善之谦下 \\n 惕甫未定稿《存素堂试帖序》曰：“时帆祭酒法式善，过辱好予，有作必就予审定。尝刻行其咏物诗一种，首以示予，偶勿之善，遂止不行。后五六年，钦州冯鱼山敏昌见而大称之，问何以不行，时帆以予言告，予始获闻之，而悔前言之过。世亦有冲然耆学如是者乎”云云。康祺按：文人结习，享帚自珍，一集成书，如膺九锡，亟愿海内之我知。今剞氏竣工，沮于良友之一言，秘不复出，其谦下诚足多矣。独祭酒所著《槐厅载笔》、《清秘述闻》诸书，颇丛疵谬，岂当时竟未是正于惕甫耶？抑掌故之学，可以听其出入，不若咏物诗之宜句斟字酌耶？ \\n ◎后三高 \\n 国初，吴郡有隐君子三人，曰拔贡生考授知县彭行先，曰举人郑士敬，曰诸生金俊明，皆以巨人长德，见推于州里。三人者，岁时过从，须眉皓然，相与评论文史，扬挖翰墨，杯酒豆肉，谈笑移日。见者羡为神仙中人，士大夫称为“后三高”（按：苏州旧有“三高”祠，祀汉梁鸿、唐陆鸿渐、宋苏子美）。三人中，彭尤老寿，汤文正公开府吴中，每月吉读法，必命有司延致以为重。既还朝，圣祖询三吴人物，公亦首举行先以对。行先卒不出，年九十二，始考终，逮见其孙凝求以第三人及第。 \\n ◎缪炳泰以写像受高宗知遇 \\n 本朝文人墨客，以书画供奉内廷，浸被知遇者，指不胜屈，独缪舍人炳泰，以写像受高宗皇帝特达之知，唐阎立本后一人而已。初，炳泰以诸生远游，历滇、黔、粤、吴，不得意；久之，以能写像名于浙中。会尚书福长安公奉使过浙，挟与俱北，闻于上，立召入，写御容，拜文绮之赐。先是，院工应诏者百数，上无所可，独善炳泰。由是公卿贵人，争相邀致，购其迹者至一二年不能得。乾隆四十九年六巡江浙，炳泰献诗纪盛，遂与召试，既入选，天颜大悦，赐举人、内阁中书。自是属车所莅，靡不从行，并命更定紫光阁后五十功臣画像。五十三年台湾平，复绘功臣像，皆炳泰笔也。相传炳泰写像无师法，儿时乘塾师出，窃纸笔，随所见人默图之，有不似，百方涂改。以是废其所课，屡为父师督过，好之如初。可知生际圣明，虽曲艺微长，不忧沦弃。并可见一技之末，非专心壹志为之数十年，亦不能发名而成业也。 \\n ◎顾礼琥以举业雄吴中 \\n 顾同知礼琥，乾隆间以举业雄吴中，从游常百十人。善相士，尝贻书京师故人，才其所授业生二人，以为吴门双璧，后起之隽。其后两人先后通籍，均以第一人及第，盖即潘世恩、吴廷琛也。礼琥虽出身进士，而自为诸生，代河臣草奏，适中上旨，遂留不遣。浸寻被荐，再进官，未离幕府，不身领事，至卖其所居屋以自资。高宗东巡，有欲为之地者，固谢以免，则非特鉴别之过人矣。 \\n ◎满洲尚武之风 \\n 太祖高皇帝尝攻翁鄂洛，其臣有鄂尔果尼洛科者，从火中突出，射高皇帝中之，一矢贯胄，一矢穿锁子甲护项，拔之，镞卷如钩，血肉并落。已而破其城，获此两人，咸不杀而官之，用以劝为人臣者。康祺敬按：我朝开国之初，满洲风尚，士不死绥，引为大耻。迄今几三百年，而发、捻、回匪之变，虫沙猿鹤，忠义如林。於戏！风气所开，岂一朝一夕之故与。 \\n ◎圣祖幼冲 \\n 圣祖仁皇帝八龄践阼之初，太皇太后问帝何欲，帝对臣无他欲，惟愿天下治安，民生乐业，共享太平之福而已。康熙四十九年，蠲租谕旨，犹述及之。仰见至人天圣功，蒙养之始，已廑不获予辜之隐矣。 \\n ◎高宗崇奖风雅 \\n 高宗天资闳远，几余览古，笃嗜过于儒素。乾隆间，诏建七阁，用天一阁之式。内廷斋额，采“知不足”之名。圣量谦冲，崇奖风雅至已。而范、鲍两家，荣荷赐书，叠邀天藻，稽古之报，千载一时。 \\n ◎绘功臣像 \\n 乾隆朝，诏绘功臣像凡三次：四十一年平金川五十功臣，五十三年平台湾三十功臣，五十八年平廓尔喀十五功臣，皆蒙高宗亲洒宸翰，立赞褒美。本朝武功之盛，纯庙酬庸之渥，前千古而后万年，莫与比隆已。唯幅员既广，辑柔为难，世之镇边庭、受疆寄者，能不忘当日披荆辟土之勤劳，庶同我太平永永无极。彼汉弃珠崖，明还交趾，传之史策，固不能不咎当国之非人也。 \\n ◎十五老臣 \\n 道光癸未八月七日，宣宗幸万寿山玉澜堂，锡宴十五老臣，踵乾隆五十年正月六日千叟宴故事，赓歌图绘。其时与宴诸臣，以和硕仪亲王为首，若御前大臣赛冲阿、大学士托津、大学士军机大臣曹振镛、大学士戴均元、大学士两江总督孙玉庭、户部尚书军机大臣黄钺、礼部尚书穆克登额、工部尚书初彭龄、理藩院尚书富俊、左都御史松筠、郡王衔都统哈迪尔、都统阿那保、致仕大学士伯麟、致仕都统穆克登布，皆先朝耆硕，德爵兼尊，黄发番番，躬逢嘉会。视彼香山、洛社，不过乡里典型，麟阁、云台，未必功名终始。云龙鱼水，夫岂偶然。成庙尝赋七言古诗纪事，见《御制诗初集》。 \\n ◎文相国在总理衙门遇事持以定力 \\n 自中西立约互市，朝廷设总理衙门，以大学士以下、九卿以上数人，为总理各国事务大臣，多寡无定员。其章京则以阁部司员考充之，如军机例。凡遇中外交涉事件，泰西诸国驻京使臣（其自称曰全权大臣），多赴总理衙门，与中朝诸大臣定议。顾夷性狡谲，恃其机器舟械之利，出语骄横不可制。近十年来，赖文相国祥以忠忱挚悃，诚实不欺，默化其鸷悍之气，遇事持以定力，虽敌情万变，而不为所挠。同治一朝，边事尚不至酿成大衅者，相国一人力也。闻西人海届岁首，辄遗书通商诸大臣，以为履端之贺。其称文相国，必曰忠鲠清廉，而微嫌其与彼为难，余皆以圆融、识时务誉之。否或称甲第之华美，车骑之都丽，谓太平宰相，安富尊荣，固应尔尔。呜呼！虽在异类，岂无人心，惜我老成骑箕久矣。 \\n ◎京城雉堞之数 \\n 京师内外城堞，凡十五万四千有奇，见《明史》、《明纪》等书。 \\n ◎大臣夺情 \\n 本朝大臣夺情任事者，指不胜屈。前载安溪李文贞公光地，为世訾议，以公承平硕辅，理学名臣，不应有此也（陈文恭公宏谋，初丁外艰夺情，颇类此）。道光四年八月，林文忠公则徐方丁母忧，宣宗命督南河堤工，公闻诏即行，植立河干，不辞劳悴。六年四月，命署两淮盐政，始托疾力辞。贤者出处，自有本末如此。嗣后粤匪之役，胡文忠公林翼，墨视师，曾文正公国藩，且一再夺情，驰驱江皖。金革无避，忠孝两完，此则天下后世所当共谅者已。 \\n ◎嘉道以前部曹重于翰林 \\n 尹文端公继善，官翰林院侍讲时，怡贤亲王请为记室，寻奏补刑部郎中。陈文恭公宏谋，由编修升吏部郎中；张船山太守问陶，且由翰林充御史，由御史选补吏部郎中。嘉、道以前，似此者不可枚举。今新列词垣者，几视部郎为哙等，盖由事例既开，六部司员，皆可入赀行走，而柏台芸馆，必由科目进身，郎部黯然，职是之故。其实郎中非屡考不能得，编检则冗杂无定员，同一进士出身，内升卿班，外放道府，何遽以词臣为美官耶？ \\n ◎度支考 \\n 近年中外士大夫留心时事者，莫不以库藏匮乏为忧。康祺郎曹多暇，亦尝博稽详考，或采之邸抄疏奏，或询之户部友人，综核出入，终不解 \\n 咸、同已来，何以与康、乾之世，赢绌若是其悬殊。惜官非司农之属，究不获洞见底蕴。私心妄揣，开源节流，因利而利，事事必核其实，人人不顾其私，吾中国之大可有为，断断然也。 \\n 考康熙元年至四十四年，所免钱粮共九千万有奇，五十一年又免地丁银三千三百万有奇。且康熙初年，军务、河工，需用浩繁，三逆盘踞、蹂躏之处，正供多未征取，乃至四十八年，户部库银尚存五千余万（见吴督部熊光《伊江笔录》）。 \\n 乾隆一朝，大兵大役，散财不赀，四十五年以前，又普免天下钱粮四次，户部尚余银七千八百万（见曾文正公《简练军实疏》）。五十五年已前，又免钱粮多次，而户部尚存银八千万（洪北江庚戌祝诗云：“免钱粮，免钱粮，四次两次看誊黄；今年诏下恩尤厚，普免正供由万寿。”又云：“大农钱粟虽频散，耕九余三积储惯，户部银仍八千万。”）即谓四十六年增兵之案，添兵六万有奇，每年费银二百余万（亦见曾疏），而嘉庆、道光两次裁兵一万六千，计可节省五六十万。 \\n 至于道光年间，一耗于夷务，再耗于库案，三耗于河决，以及秦豫二年之旱，东南六省之水，并咸、同二朝剿粤逆、剿捻逆、剿回逆，入少出多，原不可以数计。然中兴迄今十余年矣，以地丁计之，直隶额征二百四十三万余（近年户部咨直隶，地丁额征一百八十万余，与此稍异），耗羡十三万余，近数年截长补短，每年约完九成余； \\n 山东三百四十三万余，耗羡四十七万余，近年约完七成； \\n 河南三百十九万余，耗羡四十一万余，近年约完八成（光绪四年，袁保恒奏：河南田赋额征三百余万，岁收仅二百余万，与此数符）； \\n 山西三百零五万余，耗羡三十七万余，近年约完八成；陕西一百六十万余，耗羡二十三万余，近年约完九成； \\n 甘肃一百二十二万余，耗羡十五万余，近年实完数未报部； \\n 安徽一百六十七万余，耗羡十八万余，近年约不及八成； \\n 江南、江宁九十一万余，耗羡三十五万余，近年约完二三成； \\n 苏州一百四十三万余，耗羡二十二万余，近年约不及八成； \\n 浙江二百七十九万余，耗羡十三万余，近年约不及八成； \\n 福建一百二十四万余，耗羡二十二万余，近年约不及八成； \\n 湖北一百零六万余，耗羡二十八万余，近年约完五成以上； \\n 湖南一百十三万余，耗羡十三万余，近年约完六成以上； \\n 广东一百三十二万余，耗羡二十三万余，近年约完三四成； \\n 广西四十万余，耗羡四万余，近年完一万余； \\n 四川六十七万余，按粮津贴数亦如之，近年全完（同治十三年约八成余）；€南十九万余，近年实征数，奏明缓报； \\n 贵州十二万余，近年完一万余；四川、云、贵三省，耗羡未详；东三省额征各项五十余万，盛京船规在内（岁支约须银一百四十余万）。总计地丁所入，以今光绪初年较承平时，约减七成耳。 \\n 以漕粮计之，江苏苏松粮道所属，同治三年前原额漕白正耗米一百七十余万石，四年减定一百二十余万石，十一、十二、十三年奏报起运，自六十七八万至七十万余石不等； \\n 额征漕项银六十余万两，除轻赍一项，每年起解外，余俱留充海运经费。江安粮道所属之江北各属，额征正耗米二十五万余石，同治九年、十年、十一年、十二年奏报起运，自十万石至十一万余石不等； \\n 额征漕项十四万余，除轻赍四千余两批解通库，余俱留充起运经费。浙江原额漕白正耗米九十六万余石，四年减定六十九万余石，十年、十一年、十二年，自三十八九万至四十万余石不等； \\n 额征漕项约四十余万，除轻赍一项起解外，余俱留充海运经费。 \\n 山东额征米豆三十四万余石（近年多以粟米一项抵征），同治十一年起运二十七万余石，到通交仓十八万余石（按：山东漕粮，惟同治九年折色，每石解部银一两三钱）。 \\n 河南额征粟米麦豆二十万九千余石，同治元年抚臣张公之万奏定折色，各州县每米一石，折解藩库银三两三钱，以二两解部，以一两充军需，以三钱为通省公费。嗣李公鹤年奏定，杞县等三十三州县，于军需内减银二钱，公费内减一钱；又祥符等十四州县，于军需内二次减银共四钱，兰仪等四州县，军需、公费全行减征，惟各属解部银每石二两不改。 \\n 额征漕项十一万余，同治十一年实解部五万两。江西额征正耗米七十六万石，咸丰三年后均系折色，每石以银一两三钱解部，同治十一年实解部七十万两；额征漕项十八万余，亦未零解。湖北额征正耗米十六万四千余石，咸丰三年后均系折色，每石以银一两三钱解部； \\n 八年，胡文忠公奏定每石折收钱，各属少者四千文，多者六千五百文，解部银每石一两三钱，各属一律；同治十一年，实解部银十六万；额征漕项一万余两，未零解。湖南额征正耗米十五万石，咸丰三年后均系折色，每石以银一两三钱解部，同治十一年实解部十万两；额征漕项一万余，未零解。 \\n 安徽江安粮道所属之安徽各属，额征正耗米二十六万余石，咸丰三年后均系折色，每石以银一两三钱解部，历年未解。奉天额征粟米黑豆三万八千余石，同治十一年咨报，起运米豆二万余云。 \\n 是总计漕粮项下，较承平时米加少（定例：漕入四百万云。道光时，已无全入者。同治十年，天津收江、浙漕白米一百九万六千余石），而银实加多也（按：国初海运未兴，京仓备米，本有赢余。是以乾隆年间，纯庙以京、通二仓存米充溢，久藏陈腐，不如蠲免。其时阿文成奏云：漕异于钱，非旦夕可达京师，蠲免后设有水旱，恐一时缓不济急，未如所请。至嘉庆间，河患阻漕，仓储支绌，人皆服文成先见。 \\n 然在今日，则无虑也。考近年运米虽少，而京、通各仓，每年进米，尚不下一百万石；除岁支八旗甲米约六十万石，春秋俸米京仓约放十二万石，通仓约放五万石，一切杂支约数万石，桥仓转运，例除折耗及抽查掣欠约数万石，总共出数不及九十万石。是以光绪四年二月，户部侍郎翁公同折称：现在京仓米数，除粟米及未到南粮不计外，实存粳籼米二百二十七万石。按照现放章程，尚可支两三年之用云云）。 \\n 以盐课计之（每引四百斤，其课正杂并计，每引至重不过一两七钱四分，轻者一两零），长芦五十万二千余两，灶课一万三千余两，近年实完二十八万两上下，又征完复价银二十万两零；山东正课十五万六千余两，灶课二万余两，近年实完十一万两上下；河东五十九万余两，又加费羡余，加价约三十万余两，近年全完；两淮二百十四万余两，折价九万五千余两，近年课厘二项约收二百七十余万两，制钱八千余万串； \\n 两浙三十二万三千余两，灶课十一万两零（同治八年，浙抚李公瀚章奏改纲运， \\n 浙东认销二十七万九百余引，浙西六万六千引。），近年课厘二项，约收六十余万两； \\n 福建十六万余两，溢课等十八万余两，近年改票，每年应收三十七万九千余两； \\n 广东六十五万余两，余项无考，近年约收五十七八万两；四川十五万五千余两，羡余等银十五万八千余两，近年约完十六万零，又零收盐厘六十余万两；€南额征正课杂税等五十万余两，近年未据报部。 \\n 总计盐课项下，顺治中各省约二百余万两，乾隆中五百七十余万两，近年除€南外已八百余万两矣。是较承平时，有赢无绌也。以各关常税论之： \\n 天津额征四万八千余两，盈余二万两，又应解内务府一万二千余两； \\n 山海六万一千余两，盈余四万九千余两，加增八万两；东海约六七万两，未定额；镇江九万二千余两，盈余七万一千两； \\n 江海二万三千余两，盈余四万二千两； \\n 九江十七万二千余两，盈余三十六万七千两； \\n 浙海三万五千余两，盈余四万四千两； \\n 闽海七万三千余两，盈余十一万三千两；江汉未详； \\n 粤海五万六千余两，盈余千万两； \\n 临清三万七千余两，盈余一万一千两； \\n 又户关正银二万九千余两，铜斤水脚七千六百余两，盈余一万一千两，以六千六百为额内，四千四百为额外； \\n 又工关正银四千五百余两，盈余三千八百两，以二千三百八十两为额内，一千五百二十两为额外（按：临清关各款，同治十三年约征六成）；凤阳九万两，盈余一万七千两（现未开征）； \\n 芜湖二十二万七千两，盈余十二万两（现未开征）； \\n 龙江西新九万八千两，盈余八万八千两（现未开征）； \\n 淮安二十五万四千余两，盈余十一万两； \\n 浒墅十九万一千余两，盈余二十三万两（现未开征）； \\n 赣关四万六千余两，盈余三万八千两； \\n 太平五万二千余两，盈余七万五千两； \\n 杀虎口一万六千余两，盈余一万五千余两；张家口二万两，盈余四万五百余两； \\n 崇文门十万二千余两，盈余十万左右（光绪元年，收盈余七万零，原折云：较最多年份少十四万二千零，殆无定额也），又洋药一万七百零（加平三百余两）。 \\n 以上各关常税，除未开征外，收数不无短绌（按：常税足额约四百万，现得二百万零）。然考康熙中，关差各员，非无盈余，而报解正额亦多不足数；自雍正年始定考成，自后盈余之额，亦以雍正十三年为准，近虽盈余未足，较康熙间几不啻倍增矣。至于昔无今有者，洋税为一大宗（一年四结，六成听拨，四成解部，零存）： \\n 津海约四十四万两上下，山海约十八万两上下（光绪元年收至二十三万九千余两），东海约二十八万两上下，镇江约十三万两上下，江海约三百二十万两上下，九江约五十三万两上下，浙海约六十七万两上下，闽海约二百四十九万两上下，江汉约一百五十七万两上下，粤海约一百四十九万两上下（按：此酌中之数也。同治初年，总数仅六百余万至九百余万； \\n 同治十三年年终税单：则江海三百二十五万，闽海一百八十万，江汉一百四十五万，粤海九十一万，浙海七十六万，九江六十七万，潮海六十六万，厦门五十八万，津海三十七万，东海三十一万，山海十九万，镇海十五万，台湾十三万，淡水十二万，总计十四关，几及一千二百万矣。 \\n 是以前定经费七十万，光绪元年总税务司赫德坚请加增，已奉旨加三十五万，定为每年经费一百九万八千二百两，盖奖其综核之劳也）。 \\n 又厘金亦昔无今有之一大宗： \\n 江苏每年约收三百万两； \\n 安徽约三十余万两，钱约六十万串； \\n 浙江约一百万两； \\n 江西约一百三十万两； \\n 湖北约五十五六万两，钱一百九十万串；福建约一百八十万两；广东约一百二十万两（按：广东以洋银折合）； \\n 广西约七十余万两；山西约十万两；河南约洋药、厘金约数万两；直隶洋药、厘金八万两；奉天厘金约收东钱三百万串； \\n 四川、湖南、山东屡催未据报部，陕西、云、贵无抽厘案，据贵州闻可收厘三十万，报明十万两。总计厘金项下，合未报各省而言，又不下一千五百万也。 \\n 考近年京师库款所入，提拨京饷八百万两，各省批拨漕折约一百万两，各海关批解洋税无定数，京铜局收捐约六七十万两（按：捐输一项，近以例银减成，外省捐局太多，故入款反少。 \\n 乾隆中，每年捐监、捐级、捐封三项，亦可得三百万两。若一旦毅然停捐，仍照乾隆旧例，非户部不得收捐，非实银不得上兑，计虚衔、封典、加级、贡监各项，恐尚不止六七十万可入也。捐输已成弩末，惜无以此进言者）。 \\n 至京师出款，每年支发旗、绿各营兵饷银两，及二成折银，红白例赏，年终恩赏，约银三百五六十万两；神机营经费一百万两；八旗兵米折色约八十万两；一切杂支约三百余万两；出入甚可相敷。若京外出款，昔无今有者，除吉地两处每处岁拨六十万两，惠陵工程岁拨八十万两，竣工计已不远。 \\n 西征善后次第就绪，闻左伯相方兴蚕桑之利，创织呢之局，畜牧屯耕，数年后必可自顾。所不能节省者，台湾之开郡县也（他日有木植、米麦、煤铁、番布之利），闽中之造轮船也（兵轮船外，有发商转运之利），各国之驻使臣也，长江之设水师也，沿海各省之留防军（可使筑坝、浚河，广开水利），制机器也，时势所迫，岂能过惜度支。 \\n 然苟统筹全局，保洋税（洋药及奇技淫巧各物入口，似可加税、加厘。即不能行，而售卖洋药之行栈店铺，分别大小，悉令领帖，每岁更换。吾行吾令，度洋人无可置辞也），核厘金（宜先照会各国领事，凡华人有冒托洋商避就半税者，查出严治），开荒田，撤分局，兴修西北水利（自明徐贞明后，本朝诸臣，多创此议，以孙文定、朱文端疏为最详，今协揆沈公抚山西时，亦尝疏请此事。大行大效，小行小效，或即以直隶练兵，先开下游，渐俟推广亦可）， \\n 省并冗员（道光十二三年，各省奉敕裁汰冗员，直隶裁通判以下二十余员，他省十数员不等。梁中丞章钜尚谓不实不尽，近时河督乔公、沈文肃均有此议，而冯中允桂芬《校庐抗议》，论列尤详），裁绿营疲弱兵丁，缺额不补，酌量地势中边、弁兵强弱，以裁汰十之三四为止。而又铸银钱，织洋布，培护丝茶，以收利权；开银铁、煤矿，以取地宝。生之者众，食之者寡，计以中国之大利，供中国之支应而有余。疆域四五万里，岁入五六千万（顺治一朝，以十七年入款二千五百余万为最多），而司农以下，攒眉束手，相聚而忧贫，无是理也。然而圣君贤辅，直省各大吏，焦心劳思，汔无成效，岂筹策犹未至欤？则总揽其成者，不得而辞咎矣 \\n （按：是则所纪出入各数，多得之辗转传闻，且仅据一二年而论，恐舛误不免。特联缀成文，于国家近年经费出入之数，借可考见大略云）。 \\n 【完】　"}
