{"章节": "行在阳秋（清）戴笠", "正文": "　 \\n 　 \\n 行在阳秋 \\n （清）戴笠 \\n 　 \\n  \\n ●卷上 \\n 隆武二年丙戌冬，十月十四日丙戌，永明王监国肇庆，以明年为永历元年。御讳由榔，神宗孙也。皇考桂端王生四子：长由□，次由□，俱为献贼所害；三由□，封安仁王，以病薨；四永明王，即上也，天资聪明仁厚。皇考自衡徙梧，以病薨。上居苫次。会隆武蒙尘报至两广，总督丁魁楚，广西巡抚瞿式耜等谓：“天下不可一日无君。”乃迎桂嗣王，至肇庆，立之。以府署为行在，颁诏楚、滇、黔、蜀。 \\n 阁辅苏观生自南雄撤兵还广州，阁臣何吾驺自闽遁归青山。加丁魁楚东阁大学士，兵部尚书，瞿式耜东阁大学士，吏部尚书。魁楚原任两广总督，兵部尚书，右副都御史，兼吏部右侍郎，赐券剑，平粤侯。今以吏部右侍郎入阁，摄尚书事，兼戎政。式耜原任广西巡抚，兵部右侍郎，今以礼部尚书入阁，兼兵部尚书，掌铨事。封李明忠武靖伯，镇南诏。以许德生为浔州推官，监明忠军。明忠，江西人，狼兵帅也。初，奉隆武诏协剿江西，八月率浔州兵六千至肇庆，九月至三水；闻隆武汀州之变，返肇庆，预推戴。 \\n 原任兵部尚书、东阁大学士吕大器自闽赴行在。仍用原官办事。旋以病致仕。原任兵部尚书守制李永茂赴行在。 \\n 上隆武帝尊号，曰：思文皇帝，后曰：思文皇后。 \\n 擢原任福建布政吴炳为户部尚书。 \\n 督师兵部尚书，右副都御史何腾蛟等，公疏劝进。隆武朝，腾蛟进定兴侯，赐剑，驻军长沙，楚抚兵部右侍郎，右副都御史堵胤锡，受隆武命，督云贵师。会闻汀变，腾蛟、胤锡公疏达行在。 \\n 补马吉翔、郭承昊、严云从、吴继嗣等为锦衣卫使。吉翔北直人，继嗣涿丽人。崇祯十六年，献贼陷衡州，皇考、皇兄及上偕宫嫔自永州奔粤西，行李萧然。过道州，州人不纳，反羁縻行驾索赂。及贼入城，赖继嗣夫妻以肩舆卫上及国母于难。上失金册，继嗣亦失所佩州印。贼踞城四十余日，无兵卫，继嗣密约粤西镇杨国威引兵复城。国威过道州，觅得州印，继嗣亦获金册，献之。 \\n 进武岗伯刘承胤武定侯，镇宝庆。 \\n 以王坤为司礼监秉笔太监。坤故北阉，自闽来奔。 \\n 十一月癸卯朔，日有食之。 \\n 进何腾蛟武英殿大学士，加太子太保。 \\n 得赣州败报，司礼太监王坤请驾移跸梧州。大学士瞿式耜谏止之。 \\n 唐王自立于广东，改元绍武，以苏观生为大学士。观生过三水，不赴肇庆，而行在诸臣以观生无推戴意，拒之。适唐王与淮王航海而至，观生遂奉唐王监国。遣兵科给事中彭耀入广州，谕唐王去帝号，不从，遇害。故大学士陈子壮广州人，移书瞿式耜请兴师东向，以靖唐藩，式耜以闻。上曰：“先遣官谕之，俟其拒命，讨之，未晚也。”苏观生既杀，日集兵向肇庆，而清兵因得乘间窥潮惠矣。兵科给事中陈邦彦同受命入广州，闻死，乃还。 \\n 以林佳鼎为总督、兵部侍郎，剿唐藩。 \\n 十八日庚申，上即皇帝位于肇庆，追尊皇考桂端王为兴宗皇帝，迫尊母王太妃为皇太后，立妃王氏为皇后，大赦天下。进瞿式耜文渊阁大学士。 \\n 以朱容藩掌宗人府事。 \\n 遣锦衣卫严云从护送三宫居桂林，敕靖江王防守。 \\n 授陈子壮中极殿大学士、兵部尚书，节制两广、江西、福建、湖广军务，赐尚方剑，便宜行事。 \\n 二十日壬戌，清李成栋入潮州，遂入惠州。 \\n 进萧琦兵部尚书，晏日曙工部尚书，周光夏都御史，李用楫等为各道御史。 \\n 补原任少詹兼侍读朱天麟翰林院学士。 \\n 廿九日，总督林佳鼎捷于三水，唐王遣督师陈际泰，欧阳□等于三水城西，将犯行在。 \\n 武靖伯李明忠自韶州入援，战于三水，大捷，俘斩八百余级，际泰遁去。 \\n 十二月初三日，总督林佳鼎兵溃于海口。监军夏四敷赴水死，佳鼎不知所在，或曰与四敷同赴水死，三水之捷，佳鼎有骄色，督兵昼夜兼行。唐王兵伪降，诱其水师至海口。适东南风大作，唐王兵以火攻之，佳鼎等尽登岸列营。泥淖深三尺余。人马尽陷，兵大溃。李明忠二三十骑夺路去，许德生被获至广州，系狱。明忠寻降于清，后复返正。 \\n 特授王化澄兵部右侍郎，兼都御史，总督粤师。周鼎瀚兵科给事中。化澄原任以御史巡粤，加大理卿，鼎瀚原任户部郎中。上以林佳鼎失事也，化澄、鼎瀚皆以内批用。瞿式耜奏内批用人，非兴朝举动。上不允。 \\n 进原任兵部尚书李永茂东阁大学士，知经筵。永茂以守制，不入直，专知经筵。永茂疏荐乡望十五人，御史刘湘客与焉。太监王坤启视，不悦于十四人，悉涂抹其名，湘客被黜。永茂怫，以去争之。瞿式耜奏：“大臣论荐固其职，司礼辄去取其间，何以服御史？何以安大臣？”坤复疏荐海内名卿数十人。式耜曰：“司礼抑人固不可，荐人更不可。”后湘客改官编修，充经筵讲官。 \\n 加王化澄兵部尚书。 \\n 旨杖御史童琳，夺科臣刘{木鼎}等职，大学士瞿式耜疏寝之。琳劾都御史周光夏私乱台规，旨下廷杖。式耜曰：“新政未布，何可杖言官？”上从之。{木鼎}等以劾司监王坤落职，赖式耜疏救，得赐环。 \\n 中允方以智弃官去，王坤疑刘{木鼎}疏出以智手，故以智力求去。 \\n 十五日，清陷广州。清将佟养甲、李成栋遣游击庞起龙伪为援兵，求入城，城内信之，遂蜂拥而入。内兵登城，战一昼夜，擒斩清游击王士选。清兵欲退，会有内应，遂陷。唐王被获，自尽。周益诸王俱遇害。苏观生自缢死，许德生降于北。绍武守臣忠惠伯王之臣、大学士何吾驺及顾元镜、洪天擢、潘曾玮、李绮、曹烨、耿献忠、毛毓祥等俱降。其在籍剃发降者，为李觉斯、王应华、梁应材、伍瑞隆等，又叶延祚、曾道唯、陈世杰、关捷先等，俱降。 \\n 清徇东莞、新会等县。 \\n 二十五日，行在得广州陷报。上乘舆出城，驾小舟如西峡，传幸梧州。大学士瞿式耜从驾而西，丁魁楚走岑溪，王化澄走浔州。清兵薄广城且急，式耜方典选请，视师督战，驻峡口。王坤复趣上西避之。式耜夜乘小舟留驾，曰：“我兵水陆凫至三水，可上下扌益也。”争之不得，请身留肇庆，宗人府朱容藩奏曰：“左右所恃惟式耜一人，式耜留守，则上行益孤。”上舟西，式耜部署五日。疾趋梧，上西行又五日矣。魁楚惑于奸弁苏聘，从梧入岑溪，化澄携中枢印走浔州。西上护跸者，惟式耜一人。兵部尚书李永茂，工部尚书晏日曙，太仆卿田芳走博白。 \\n 清以降抚曹烨仍巡抚广西。烨，歙县人，□□进士。 \\n 改廉州知州陆世廉于梧州。 \\n 授熊兆璧兵主事。兆璧，廷弼子也，原任容县知县，旋弃官去。 \\n 授孙顺则辰州分守道。 \\n 清兵犯湖湘，命督师何腾蛟率楚师御之，命大学士瞿式耜转粤西饷济师。 \\n 驾至梧州。 \\n 封王国玺武靖侯，王维恭华亭侯，以国戚故也。 \\n 元年丁亥春正月癸卯朔，□驾在梧州。时户部尚书吴炳、翰林学士方以智、朱天麟、文选司郎中吴贞毓、给事中唐诚、张起、御史程源、中书舍人吴其、洪士彭、锦衣卫马吉翔等俱从。 \\n 命鲁王总理南北直省钱粮军马恢复事，文武爵赏俱听便宜行事。 \\n 封陈邦傅思恩侯，焦琏新兴伯。 \\n 驾发梧州。上自梧州北幸桂林，阁部瞿式耜从行。上欲府（？）江达桂林，兵卫寥寥，梧州知府陆世廉惟募舟夫以进。式耜扈驾西行，夜昭平□板滩。 \\n 原任右都御史兼巡抚广信张家玉起兵东莞；兵部职方司主事陈邦彦起兵复顺德县。 \\n 丁未日食。 \\n 山东乡兵攻莒州。 \\n 十六日李成栋陷肇庆。 \\n 驾幸桂林。兵部主事陈邦彦招降甘竹滩余龙等水师，焚清艘百余于东莞，直抵广州境；李成栋返救，故乘舆得达桂林。 \\n 刘湘客曰：“上于正月幸桂林，式耜肃堂陛，敕守御，诞告楚、蜀各路征镇，粤西居山川上游，清不能仰面攻明矣。兵士云屯湖南北，立需战。粤南太通滇、柳、庆，出黔左右两江，四十五洞土狼悍勇，国家惠威三百年，抚粤悉受衔縻，足支内侵。桂城为明辟都，疏请道里之可达行在者。”加瞿式耜太子太保驻梧江。廿三日虏陷高、雷、廉三州。东莞张家玉聚众入海。湖、惠二州林举贤、陈耀起兵，众至万人。二十九日虏陷梧州。 \\n 浔州守将李明忠，平御守将李承忠俱以兵降北。承忠或作承志。 \\n 叛将杜永和犯岑溪，平粤公丁魁楚督战，堕水死。魁楚有兵千余屯岑溪，李成栋遣副将杜永和招之，不至。永和水陆兼进，魁楚与战于藤江，中矢，走死。 \\n 二月壬申朔，潮州赖天肖起兵，叛将文贵、陈虎、余成隆来战，击败，斩之。 \\n 韶州陈顺、简信起兵，惠州苏来起兵，新会乡绅黄奇策起兵。清遣沙远勉撤奇圣来招抚，奇策斩之。 \\n 进吴炳、方以智东阁大学士，同入直。以智旋罢去。 \\n 以原任吏部侍郎王锡衮、礼部尚书文安之为东阁大学士。 \\n 以周堪赓、郭都贤、刘远生等为各部尚书，以毛寿登、吴德操等为御史，丁时魁礼科给事，金堡礼科都给事中，兼职方员外。 \\n 补万六吉为给事中，蔡之俊翰林简讨。 \\n 初八日己卯，海师攻福州，叛将张应梦出战，海师遁。 \\n 郑彩、周崔芝合兵攻漳平，不克；总兵陈国祚力战，死之。 \\n 十一日壬午，月掩岁星于东井。 \\n 孙守法屯兵长安石鳌谷。 \\n 陈彦邦师次高平。邦彦遣马应房以舟师攻顺德。 \\n 郑彩克漳浦，擒斩虏官计国男。 \\n 海师攻兴化，叛将张应元逆战而走。 \\n 晋刘承胤安国公，曹志建永国公，焦琏新兴侯，郝永忠南安侯，庐鼎宜章伯。 \\n 十五日丙戌，驾幸全州，敕新兴侯守桂林，上幸桂林，复谋移跸，大学士瞿式耜力争，弗听，竟出全阳。 \\n 二十二日癸巳，海师攻福清，不克。围城三日，叛将陈心裕出兵北门，遂走。 \\n 二十四日乙未，林举贤、陈耀攻广州，不克；阵斩清将刘朝用、周一凤而去。 \\n 丙申，清陷长沙。知县王宸、县丞杨日新降。 \\n 丁酉清陷湘阴。王进才大掠湘阴而遁，清兵遂入城，县丞扶云凤迎降。 \\n 督师何腾蛟师次衡上。腾蛟檄张光璧、黄朝宣等援长沙，俱不至。朝宣走衡州。是月安。国公刘承胤朝行在。 \\n 诏幸永州。驾至全州，楚将刘承胤欲拥入桂林，太后不允，遂幸永州。 \\n 三月壬寅朔，犁虏伯孙守法复宁州。 \\n 大学士瞿式耜自梧州还桂林。时警报猝至，上念式耜元臣，谕趣治装从行，式耜谢曰：“君以仁，臣以义。臣奉命守此土，得与此地共存亡！”于是从官皆行，式耜独守。 \\n 甲辰，李成栋再陷顺德，败余龙于黄莲，焚舟数百，马应房战死。 \\n 丁未，赖熊攻复建阳。 \\n 清兵逼梧州，陈邦傅弃平乐走。 \\n 敕大学士瞿式耜留守桂林，赐尚方剑，节制诸军。王坤趣上幸楚，式耜泣谏，不能挽。无已，请身留桂，故有是命。式耜仍疏请上暂跸全州，以扼楚粤之中，内外兼顾。 \\n 戊申，浏阳伯董英降于清，自浏阳出降。 \\n 壬子，清以耿藩伯为广西巡抚。 \\n 乙卯，清兵薄桂林，攻文昌门，守将焦琏御却之。初，平乐不守，清兵直上，至是乘虚，数十骑冲入文昌门，城中大惊。式耜急呼琏出。琏自全州归，休息未定，从数人，披弦挺刃，与清兵遇。清兵上城楼，式耜署在楼下，亟缄之。琏矢无虚发，应弦而毙者半，余者走。琏短兵接，追杀数人，且尽。清队遂不敢近城，城中始定。是时，清兵自东上昭泽，省会奔逃，虚无人迹。上在全州，念首辅，且驰驿石还，而留守坚誓与清兵角拒。尤急时，清兵冲陴，而式耜出守文昌门，调度自如也。是时督师何腾蛟治兵衡湘，老将重兵，悉屯湖南北，声援弗及。式耜独毅然誓众，婴城而守。亲帅大将焦琏，掩其不给，炮矢夹发，清锋大挫。 \\n 安国公刘承胤遣兵援桂林。清陷阳朔，遍野剃发。式耜与琏危城孤守，疏请征胤兵，承胤初从武岗入护，犹尊朝廷：逐司礼监王坤弄权，面叱周鼎瀚为奉奄寺鼻息，故推重式耜，发兵数千援桂。 \\n 杂录云：北来高副将入桂林，掠瞿留守资装，为总兵陈邦傅，焦琏所杀，邦傅遂出兵破贵县，入浔州。明忠走，邦傅破兴业；刘鸿烈围郁林，焦琏据桂林，破阳朔。 \\n 戊午，张家玉克东莞。 \\n 己未，周崔芝攻闽安。 \\n 兵部尚书詹兆恒攻开化，叛将李荣逆战，兆恒兵败，死之。 \\n 壬戌，张家玉克新安，家玉至新安西乡，与邦策屯兵白石。 \\n 癸亥，督师何腾蛟破清兵于辰州（一作庚申）。 \\n 甲子，林质破德化。 \\n 乙丑，林质破建阳。叛将蔡应科以兵逆战，质战败，被执，死之。 \\n 监军陈邦彦复清远，不守。 \\n 夏四月壬申，朔，清抚耿藩伯兵入梧州。耿至梧州，攻取阳朔；而西失藤县，北败于桂林，不敢进前。 \\n 江西大旱。 \\n 诏进张家玉兵部尚书，提督岭东军务，联络漳湖，兼副都御史。 \\n 癸酉，清陷衡山，总兵陈四明降北。 \\n 乙亥，清陷衡山琼州，叛将阎可义陷之。 \\n 封锦衣卫郭承昊、马吉翔、严云从为伯；革御史毛寿登等职。刘承胤挟上如武岗。从刘承胤请也。御史毛寿登驳之曰：“金吾无矢石功，何得援边镇例晋五等爵也？”吉翔等疑疏出刘湘客之手。周鼎瀚遂造蜚语，为董卓，催汜之议，激承胤逼上立下廷杖旨，缚寿登、湘客及御史吴德操、给事中万六吉于行在午门外。会诸臣申救得免，寿登等俱落职。承胤自桂阳挟上迁武岗，式耜疏请留跸全阳，曰：“闻郊祀礼成，即图移驾，不知将回桂林耶，抑幸武岗、辰、沅耶？夫皇上原以恢复两粤为心，则不徒西粤未恢，未可移驾，即东粤未恢，亦当驻全为得策。”故承胤等嗾杖寿登等四臣，主还跸桂林之议也。 \\n 乙卯，清兵入兴安州，犁虏伯孙守法战死。 \\n 李明忠攻浔州。 \\n 辛巳，叛将孔有德、沈知祥、耿仲明、尚可喜兵犯湖广。孔、耿、尚俱降清封王，是称三王。 \\n 癸未，清兵入衡州，杀黄朝宣父子。 \\n 甲申，白虹贯日。 \\n 清兵陷永州，守将卢鼎走道州。 \\n 督师何腾蛟驻白牙市，兵部侍郎、副都御史章旷驻东安。 \\n 甲申，王允成、马进忠走辰、沅，郝永忠走道州，曹志建走永明。 \\n 癸巳，加瞿式耜武英殿大学士、少师，兼太子太师，临桂伯。以守桂功也。式耜疏辞。 \\n 岑本高等败没于浦城。癸巳，岑本高、王思春、江中英、江中元、张文耀、朱国贞、刘国球等同攻浦城，有原任监军吴承昊、徐元、毛文俊、张裔元约为内应。至是本高等四人败死。国贞被执，叛降。遂供承昊等谋，清皆杀之。 \\n 己亥，叛将徐勇破安化，遂入新化。 \\n 王光泰克襄阳，擒斩虏官。 \\n 刘承胤兵掠桂林。承胤兵至桂林，挟饷不出，与焦琏兵主客不和。哗变击斗，掠市而去。 \\n 五月辛丑朔，清陷新安县。 \\n 高、雷、廉三州俱降于清。 \\n 庚戌，扬州地震。 \\n 甲戌，改武岗为奉天府，以周鼎瀚为东阁大学士，同刘承胤入直。 \\n 壬午，福建、江西大水。 \\n 壬戌，郑彩破长乐县。 \\n 亥癸，清陷龙阳县，总兵杨国栋战死，全家被杀。 \\n 甲子，清陷常德。 \\n 乙丑，清兵攻桂林，焦琏击走之；翌日又追，败之。清侦兵变，积雨城坏，猝薄城。环攻文昌门，式耜与琏分门婴守，用西洋铳击中胡骑。琏出城战，击杀数千人，自辰抵午不及餐。琏曰“枵号奈何！”式耜括署中米蒸饭分哺，士益乐用命。向晡，雨未息，收兵，明日复出战，清众弃甲仗而奔。式耜先令路将马之骥伏于隔江，清众从栗木岭遁。之骥疾驰渡江，运槊提鞭连毙三人，复追杀二十里而还。琏久驻桂，得桂人心。式耜国士遇琏，故得其死力。 \\n 戊辰，清陷和平县，知县李信死之。 \\n 晋瞿式耜少师，兼太子太师，临桂世伯爵。上赐玺书褒嘉，式耜疏辞新命，复请苦自劾。 \\n 是月，副将周金汤率壮士二百人，夜复永州城。金汤莆田人，武进士，原任永州都司。 \\n 复均州。 \\n 六月。 \\n 督师何腾蛟朝行在，上慰劳之。命滇将赵印选、胡一青统兵数千人从腾蛟归守白牙。敕诸镇，扼守宝庆、辰永。 \\n 晋何腾蛟世侯爵，驻衡州；堵胤锡世伯爵，驻长沙；章旷驻常德。 \\n 十七日，李成栋攻陷新安西乡。陈御策战死于白石。 \\n 是月，福建张兴龙、谢志良拥众入海。 \\n 广东英六吉、刘良机拥众入海。 \\n 海师攻破兴国州，擒程文衮。 \\n 秋七月。 \\n 初五日，督辅陈子壮率舟师攻广州，不克。 \\n 初十日，兵部尚书张家玉克复博罗、龙州等县，驻博罗。 \\n 督辅瞿式耜率宣国公焦琏攻复阳朔，平乐。 \\n 遣司礼监庞天寿催广西兵援梧州。 \\n 兵部侍郎兼佥都御史章旷卒于永州。松江人，崇祯丁丑进士。 \\n 陈邦傅复梧州。兴陵在梧州，督辅式耜奏：梧州既复，宜昭告陵寝，请驾还桂林，言甚切至。 \\n 八月。 \\n 给督辅瞿式耜新衔诰命。 \\n 以严起恒为东阁大学士，起恒，浙人，面阔身高，有异相，原官户部管钱法试侍郎。 \\n 二十日，清陷高明，督辅陈子壮、监军麦而炫被执，不屈，死之。 \\n 二十三日，驾发奉天，传幸广西。督辅瞿式耜请繇古泥，道雒容，跸桂林。 \\n 二十四日，清陷奉天，刘承胤以兵降清。奉天之陷也，守兵先败，遂斫北关，弃壶飧而遁驾。三宫无不徒行者。中宫、嫡妹与王皇亲母，肩舆出城。阁臣吴炳不及出，几被获，踉跄走庆远。严起恒、王化澄、吴贞毓、马吉翔出重赀雇三小舟，奉上宫眷西行。时乘舆间出，不知所之，荣王在辰州督师，大学士堵胤锡、巡按御史熊□麟等共议拥戴。时隆武阁臣熊开元在保靖司，因檄保靖奉开元书，以中兴元辅相期，开元答书略曰：“今日所急在讨贼，不在立君。乘舆所向未卜，万一或有参差，鲁唐近辙，何可再寻？” \\n 廿六日，清陷博罗。 \\n 九月。 \\n 李成栋破清远，陈邦彦被获，杀之。 \\n 廿五日，清陷郧阳，王光泰走竹房。 \\n 清陷沅州，巡抚傅上瑞降于清。后清携上瑞至江西。会金声桓起事，疑有变，杀之。 \\n 驾幸沙泥潭。 \\n 庚申，海师破罗源县，又破连江。 \\n 是月，海师掠得山莺龙门高公岛。 \\n 冬十月戊辰朔，驾幸柳州，督师何腾蛟来朝。驾在沙泥潭，督师何腾蛟率滇兵来会，遂从驾至柳州，大学士严起恒亦从万屯来会。 \\n 督辅瞿式耜三疏请驾还桂林。时督师何腾蛟、严起恒及刘湘客咸在桂林。南安侯郝永忠兵骤至，疑主客不相安。式耜加礼抚慰，永忠信服，为之用。宜章伯卢鼎亦至自楚，式耜因疏请跸。极言“柳州犭犭童杂处，地瘠民贫，不可久驻。庆远壤邻黔粤，南宁地逼交夷，不可远幸。”又言“桂林可都”云。腾蛟与永忠、鼎、琏等俱分防汛会。 \\n 武岗之变，乘舆南粤纡道入苗蛮，朝官星散，不复存上下纲纪。式耜西望而泣，散布金钱，多遣壮士，间道迎求乘舆。适报驾抵柳城，乃益增发将吏，裹饣侯粮，备车马，表请上幸桂林：“臣躬扫行宫以待。”于是上敦谕相国：“西陲，朕根本地，先生竭力守此，待朕驻车，使朕不至颠沛。异日国家再造，先生功实多。” \\n 庚午，王光泰奔蜀。 \\n 辛未，太白经天。 \\n 丁丑，兵部尚书张家玉兵败，死。 \\n 癸未，清陷永州，攻全州。清帅耿仲明、佟代陷永州；遂遣将王景，董英等攻全州，王、蒋二镇（失其名）御战黄沙河，失利。清兵遂渡西河浦，督师何腾蛟遣总兵何有奇援之。 \\n 清陷全州，岳阳伯王允成、总兵唐文曜、全州道马鸣鸾俱降于清。 \\n 清攻辰州，荣王遇害。 \\n 清遣降镇田起凤守兵千人守沅州。 \\n 甲午，清兵入兴安白土关。 \\n 十一月戊戌朔。 \\n 驾幸象州。 \\n 官军捷于全州。土司覃裕春子鸣珂与龙文明构兵，惊移圣驾，次象州。式耜再疏迎请；与腾蛟、起恒筹画，调和主客；集永忠、琏誓于神，刻期出师。宜章伯卢鼎与滇镇赵印选各分路驻全，式耜输饷转运不绝。全州复大捷，获名马骆驼而还。诸帅连营而军，亘三百里，清众退出楚。 \\n 诏幸南宁。驾自象州欲往南宁，忽为焦琏乱兵阻道，文武诸臣皆微服而行。马吉翔左右御舟，力搀浅水间。上见之，挥泪。乃命阁臣王化澄、吏部尚书吴贞毓，间道护三宫往南宁。马吉翔、严起恒翼上仍溯十八滩还桂林。 \\n 十二月丁卯朔，日有食之。 \\n 己巳，驾幸桂林。靖江王亨留守，辅臣瞿式耜郊迎。上念式耜功高赏薄，慰劳备至。进见上殿，赐坐，给赞元经体，不治细务，以比诸葛武侯、裴晋公。先是七月，司礼监庞天寿奉敕催兵不（语）（？）久在桂林，旧司礼王坤被承胤逐复入。自武岗至柳州，至象，票拟皆金吾、吉翔手也。式耜劝上揽大权，明赏罚，威德并行，以服远近。授原任礼部右侍郎郭之奇东阁大学士。在庚寅年驾幸梧州时。 \\n 督帅何腾蛟出师全州。各营兵不和，焦琏走平乐，郝永忠驻兴安。 \\n 清师孔有德等攻铜仁、思恩。有德、沈知祥、耿仲明、尚可喜合兵而攻。 \\n 以刘远生为刑部右侍郎，丁时魁、万六吉等为给事中。是岁锦江伯杨展据嘉定。二年戊子春正月丁酋朔，驾在桂林。 \\n 遣大理寺评事朱宿垣赉诏宣谕粤西，左右两江及€南土司，令各发兵勤王。宿垣所至，谕以大义，土司无不感激，愿效。（疑有脱落。皋注）复命，迁江西道御史。 \\n 封赵荣贵定随侯，驻白水。荣贵以保宁来归故。 \\n 以詹天颜巡抚顺庆，潼绵。 \\n 以总兵皮勋守平溪。属辰州。 \\n 乙丑，清江西提督金声桓以南昌内附。声桓与总兵王得仁以南昌等九郡之地来归，诏封声桓豫国公，加太子太傅，兼吏兵二部尚书，左都御史，得仁建武侯。其余大小文武进秩有差。声桓志存匡复，每就故阁臣姜曰广，进士万翱，私相深计，二人极力赞成，各欲以身徇国。声桓志遂决。会清抚章于天贪虐，上下咨怨，且与声桓有。时以会宴演剧，声桓曰：“毕竟衣冠文物好看！”于天曰：“如此，便当代为疏请。”声桓自知失言，深自引谢。翌日，于天遂上疏劾声桓有反状。而抚吏与督吏兄弟也，潜以其事告之声桓，发飞骑追获其疏，遂与得仁合谋于天，传檄江省州县，共图返正。 \\n 督师堵胤锡驻申家渡，袁宗第驻松滋金家场。 \\n 二月，凤阳地震。 \\n 清广东提督李成栋以肇庆内附。成栋遣洪天擢、潘曾纬、李绮等赉奏请驾幸端州。 \\n 清纛章京，钱国安遣降将田起风攻平溪。总兵吴尚虑率副将三人迎战，三人俱败死。 \\n 清攻永宁县，钱国安遣徐尔先等攻永宁寨。贵溪王常氵彪，总兵项登韦被获，苗兵万人俱死。 \\n 初八日，崇阳王攻黎平，败于清镇陈友龙。崇阳王率苗兵十二营攻黎平，为清制津镇陈友龙败。诸营俱溃降，独兴化土司迎奉国将军晖奎入寨，以兵千人守之。友龙复破寨，晖奎死。 \\n 十五日，镇江地震。 \\n 十日，金声桓率兵攻赣州。 \\n 十九日，清孔有德入全州。 \\n 二十一日，永成伯郝永忠拥兵入桂林。 \\n 二十二日，驾发桂林。留守大学士瞿式耜次樟木港，檄各镇援桂林。清兵薄严关，驾复南幸。镇将败逃过省，撞塘呼号，屠烧邑屋，杀贼不辜。以无礼犯式耜，式耜端坐厅事不可动。清乘间来窥，突骑薄城门，式耜率典兵宿将，歃血定盟，申约束。昼则闭门固守，夜则衔枚袭杀，视丁亥春尤为奋勇，西省赖以复全。 \\n 永忠营被袭，疾至关，欲撤兵。时左右近臣即劝上移桂林，式耜以为不可：“若以走为上策，桂可危，柳益可危。彼今日可到桂，明日可到南太，”反复千言，泪下且沾衣。严起恒曰：“迟至厥明。”式耜备御用银三百两，将进，而乘舆已发。式耜疾出送驾，数千兵遮之不得行。式耜署中冠服、束带、箱簏、图书咸被掠。闻其主将以令箭护式耜署者，反掳其署。式耜裸坐署中，持令箭逼登舟。或曰：“无以复主将令，乘主将先行而乱之耳。”滇营亦自灵川撤；城内烟火高于（灵皋按：《南明野史》卷下十四页云：“城中烟火高于楼橹，”故据以增补，俾易诵读）楼橹，城外不可停泊，式耜寝一小舟，家人启舟三里樟木港。黎明，司寇远生，给事中时魁、六吉、湘客至，先以兵与民哄被杀掠闻。上命湘客安抚乱亡，及劝饷糈出。远生、时魁以召将入，遇式耜于樟木港。远生佥谓兵溃仓卒不及，瞬息难下手，请下平朔间，催焦琏入援，檄远近无内恐。式耜然之。舟下三十里，至豆豉井。式耜入民舍，集远生等立草檄，分路四发。明日仍返桂城下，俾知留守在也。旋驻阳朔，琏兵续上援，楚镇周金汤、熊兆佐亦入桂城。式耜命简讨蔡之俊，大理寺评事朱盛滁，先入桂宣式耜令，檄按察司佥事邵之烨部琏兵（见《刘湘客纪事》）。 \\n 孙可望请驾幸南宁，许之。 \\n 诏封李成栋惠国公。遣吏部侍郎兼副都御史吴贞毓赉敕入广东劳成栋，封成栋惠国公，并封佟养甲襄平伯。 \\n 诏督师何腾蛟入守桂林，清破兴安。时腾蛟自守岩关，遣将守兴安。及奉诏守桂林，清遂破兴安，破岩关，伤官军万人。兴安总兵三人及副将参游以下四百人俱死。 \\n 是月辛卯，白虹贯日。 \\n 三月丙辰朔，督辅瞿式耜入守桂林。时太常卿黄太玄毙于兵，式耜棺敛之。 \\n 乙巳，驾幸南宁，大学士严起恒、王化澄同入阁办事。起恒摄吏部尚书，以庞天寿掌司礼监。两粤新书云：“随驾止严起恒、马吉翔、科臣吴其、洪士鹏、许兆进、尹三聘、大司马萧琦七人。” \\n 赠陈子壮东阁大学士，忠烈侯，谥文忠，予祭葬，荫一子中书舍人，锦衣卫，世袭。 \\n 赠张家玉少保，太子太师，武英殿大学士，吏部尚书，增城侯，谥文烈，予祭葬，追封三代，荫其弟家珍锦衣卫佥事。 \\n 十三日，清兵攻顺庆。 \\n 安南入贡。报李成楫之聘也。 \\n 十五日，大学士严起恒请开选邕城，受二十四土州贡赋，从之。邕城属南宁。 \\n 时，陈邦傅守浔柳二州，不能供亿，故有是请。 \\n 二十二日，清攻桂林，薄北门，督师何腾蛟击走之，腾蛟师攻榕江。初，腾蛟自永宁至桂，滇镇胡一青亦统兵至桂。清人尚疑城虚，直抵桂北门。腾蛟督兵三面出，追杀三十里。清人北渡甘崇去。督师列营榕江，瞿式耜输饷百石，督师出关与留守相慰劳。 \\n 二十三日甘州、兰州兵起。 \\n 晋荆江伯张先璧为侯。 \\n 督辅瞿式耜檄诸镇攻取全州。 \\n 督辅瞿式耜檄广西巡抚鲁可藻下梧州。可藻衔自署。两广旧例：东抚称制，兼粤西；西抚称抚。式耜曰：“方今武人多自署，抚军辄自命，贻远人笑。”因代疏请改衔。大学士周鼎瀚罢。当武冈之乱，言官弹鼎瀚以附承胤入直，式耜司票拟，独不可，谓：“鼎瀚既系大臣，应听自谢免。” \\n 赐督辅瞿式耜银币金图书。篆曰：“精忠贯日。” \\n 清攻潼州、锦州。 \\n 以朱天麟为大学士，晏清为吏部尚书，张起为户科给事中，张凤翼以兵科掌翰林院，张佐辰掌文选司，童云骧为行人，潘骏观为职方郎中。守制御史顾之俊亦随驾。 \\n 陈邦傅自请世守粤西，督辅瞿式耜奏止之。 \\n 闰月丙戌，朔，皇子生，册为太子，颁万喜诏，大赦天下。 \\n 督辅瞿式耜进八箴。式耜以经筵无讲官，无由闻得失，书八箴于扇，进之。 \\n 十八日，荆江侯张先璧克靖州，遂克沅州。津，沅州道戴国士以沅州来归，先璧题授都御史，巡抚（偏）（？）沅。召四川巡抚毛芝瑞为吏部左侍郎；芝瑞旋卒。初，芝瑞留（？）刘承胤谋立武岗，芝瑞力折之，几被害，走广东。病逾年，渐剧，而所善黄嘉卿知养利州，以书迎之，遂移居万年城。至是行在以吏部右侍郎召之。既拜命，遽卒。 \\n 五月乙丑朔，日有食之。 \\n 二十日，清陷潼州。 \\n 二十二日，清陷绵州。 \\n 二十七日，督师何腾蛟复全阳。腾蛟奏捷疏，归之留守，曰：“为□皇上以信臣用臣者，式耜一人也。” \\n 陈友龙以奉天来归。 \\n 清援江西。五月七日，清谭泰兵至石头，分其兵：一路从饶州，一路从九江，一路从进贤，并入围进宝、顺化二门。十七日，声桓等兵自赣州下，越二日入城。先是声桓命大厅宋弘宇以兵三万守南昌，十三日，战败谭泰兵于铁绵巷七里街（在德胜门外）。泰兵于廿三日接战，声桓败，守德胜、章江、广顺；王得仁守进贤、顺化、澹台。七月，清筑长围，二十以后，以浮桥栅断章江。 \\n 六月甲子朔，有流星入于箕尾。 \\n 督辅瞿式耜劳师全阳。 \\n 遣刑部侍郎刘远生入粤东劳师。初，成栋表至，举朝欢呼。科臣张起请先遣方正大臣，观其虚实，吏部侍郎吴贞毓拜命行。使还，力言成栋忠诚迎驾，初无虚伪；因请幸广。远生，秦人，久节钺，有威名，为成栋所重信，式耜请充此选。 \\n 督辅堵胤锡兵入常德，辰沅。清官程时登、余必跃逃。 \\n 清副将马进忠以兵来归，屯守芦溪。进忠故流贼，号“混十万。” \\n 官军复均州。清官李鸣谦走脱，清官之守衡、永、宝庆、柳、郧者多遁。 \\n 是月，驾发南宁，幸浔州。 \\n 秋七月。 \\n 晋陈邦傅庆国公，留守浔州，兼守南宁等郡。驾至浔州，适宫眷有疾，留数日。邦傅以扈从新功，擅授官。始于庆国自，继而部，后则御，亦曰钦，钦与吏兵部不相涉。其银则分散兵需，及沿途赏赉，取足于此。邦傅，浙人，原任广西总兵，隆武二年挂征蛮将军印，永历改元，封思恩侯。 \\n 庆国公陈邦傅请世守粤西，如黔国故事，阁臣朱天麟票拟，不允其请。邦傅恚甚，令武康伯胡执恭至天麟舟中传语云：“勋公欲将剑印掷公舟，令各营兵听公发付”等语，词甚厉，天麟不为动。 \\n 佟养甲伏诛。成栋遣养甲代祭兴陵，密令李元胤杀之。元胤，成栋养子，本姓孙。八月□□朔，驾幸端州（即肇庆），赐惠国公李成栋建元勋府第，以元胤为左都督。式耜面奏：“驾勿东。兴陵两载风尘，成栋令地方官修葺，陵殿巍然。天寿展谒毕，龙舟宜即返漓滩而上。成栋备法驾，进御用，严护卫，甚威。具移山超海之力，非有所疑。但事权宜专，号令宜一。兹军功爵赏，文武署置，决于成栋。若归之朝廷，徒虚拱。且楚黔雄师百万，腾蛟翅首威灵，驾既东，军中将帅谓皇上乐新复之地，成栋亦有邀驾之嫌。号令既远，则人心涣散。请上一幸粤东。俾瞻仰天子音容，面为慰劳指属。然后责其尽意于东，刻期出师，一切决于外，不中扰也。”式耜先后遣简讨蔡之俊、给事中蒙正发迎驾，上竟由梧入肇。式耜再疏言：“前日粤东未复，上宜住桂以视楚；今日江广反正，则宜住桂以出楚。事机所在，毫厘千里。”吏部侍郎吴贞毓请上幸广城，式耜乃促远生入朝。远生见朝后，成栋适自岭还师，修行营，迓乘舆。 \\n 上命远生诣广，劳成栋，远生谓成栋曰：“今乘舆驻北，爵赏征伐，人疑有私，不可不嫌。”成栋然之。遂罢修行宫，止遣官迎驾，盖远生承式耜意，欲驾返桂林也。 \\n 召大学士瞿式耜赴行在，式耜疏辞。 \\n 戊戌，督辅何腾蛟复衡州、永州，师次湘潭。 \\n 庚子，复宝庆。张先璧、唐姚、陈友龙等所复。 \\n 以袁彭年为都察院，左都御史，洪天擢为吏部侍郎，潘曾纬为大理寺正卿，李绮为提学副使。从李元胤荐也。 \\n 补陈世杰翰林学士，吴以连验封司，李贞给事中，高赉明御史，王应华光禄卿，杨邦翰太仆卿，唐元楫职方司。从元胤荐也。世杰等皆广人。 \\n 升曹烨兵部尚书，耿献忠，毛毓祥通政使。从洪天擢荐也。 \\n 大学士严起恒、王化澄、朱天麟、吏部尚书晏清、吏部侍郎吴贞毓、科臣吴其、洪士彭、雷得复、尹三聘、许兆进、张起等俱赴行在所。 \\n 副都御史刘湘客、礼部侍郎吴（即吴文瀛）、吏科给事中丁时魁、户科都给事中蒙正发、兵科都给事中金堡、礼科都给事中李用楫、文选司郎中施召徵、光禄卿陆世廉、太仆卿马光、仪制司徐世仪等皆赴行在所。 \\n 以上八则见《两粤新书》，事多未核处。刘湘客撰《瞿留守传》，实未尝赴行在。 \\n 九月癸丑朔，有火星自东陨，有声。 \\n 清陷宝庆。陈友龙复降。 \\n 冬十月壬午朔，惠国公李成栋入朝。成栋五日一朝。时，政无巨细，上悉委之；成栋亦必请旨后行。 \\n 督辅何腾蛟檄马进忠、李赤心会师取长沙。 \\n 南雄知府凌犀渠遇害潮州。 \\n 二十二日，清再陷常德。 \\n 左都督李元胤署吏部尚书。元胤既杀佟养甲于德庆道上，威权愈赫，会其诞日，馈送称觞，达于冬杪。通政司疏陈乞官，日以千计。阁臣票拟，只有“着议具奏”四字。文选虽掌铨衡之权，空名而已。广省非从元胤转奉成栋咨，不得擅为除授；桂林、平乐则瞿守为政；广远、柳州则焦新兴为政；浔南、思泰则陈庆国为政。庆国先有降表至广，为成栋所鄙。承成栋旨，咸思击之。 \\n 洪雅兵乱。是冬，洪雅镇汤国聘与团练花汉将，熊振生治兵相攻。洪雅之境无宁宇。 \\n 十一月□□朔。 \\n 李成栋请出师南雄，与金声桓合攻赣州。 \\n 督辅何腾蛟遣兵复安化、醴陵、益阳、湘乡、攸县。 \\n 初二日，马进忠、李赤心兵至长沙。 \\n 清大同镇姜壤以大同内附。 \\n 二十六日，清吴三桂兵至保宁。 \\n 永国公曹志建驻永州。 \\n 十二月□□朔。 \\n 李成栋师次南雄。 \\n 清援长沙，李赤心大掠湘潭而遁。 \\n 三年己丑春正月□□朔，驾在端州。 \\n 罢大学士朱天麟，召旧辅黄士俊，何吾驺入直。科臣金堡等疏劾陈邦傅，邦傅疏请“即：用堡为监军，以观臣十万铁骑！”十一日大学士朱天麟票拟有“金堡从来朕亦未悉”之语。十二日早朝，科臣丁时魁等率科道十六人进丹墀，挂冠而出。上不得已，赐谕帖于李元胤，收回原旨。天麟即日放还田里。金堡、丁时魁等仍旧供职。时，魁等又劾天麟：“结太监王坤求陈邦傅特荐，得以入阁。又令其长子为御史，掌河南道，次子为中书，弟为行人。”得旨，一门尽黜。 \\n 十九日，清再陷南昌，金声桓败没。一作廿九日。南昌有汤副总守进贤门，献城，王得仁被执，死之。姜曰广自经。 \\n 二十一日，清再陷湘潭。督师定兴侯何腾蛟被获，不屈，死之。马进忠走靖州。诸帅望风奔溃，却地数百里，省会震撼。老幼窜走，内外数十万，不复举烟火。 \\n 清陷衡州。 \\n 廿八日，大学士黄士俊、何吾驺，乞罢，许之。 \\n 严起恒、王化澄同入阁办事。诏敕中书张立光，昆山张鲁传之子，陈邦傅致金珠，祈改敕中一字。因去秋驾过浔州，邦傅留守浔州，如瞿相例。中书写敕，遂以“世”字易“居”字，科道疏论，立光拟罪。 \\n 袁彭年求入相，不得，上疏云：“傥臣向者以三千铁骑西来，今日君臣安在。”上持其章示群臣，举朝大骇。时，肇庆有假山五虎图，为元胤以贾冒李也。元胤本姓孙，又姓贾。五虎者，为总宪袁彭年为虎头；丁时魁为虎尾；户科蒙正发为虎脚；兵科金堡，浙人，隆武初，为延平知府，疏激上杀冏卿尹文烨、施琥二人，人畏之，号为虎爪；副都刘湘客陕西布衣，来自瞿相，又为成栋同乡，号为虎皮（见《两粤新书》）。 \\n 二十八日，定随侯赵荣贵战没龙安柏峪口。（随一作远） \\n 二月□□朔，张先壁率水陆兵数万攻辰州，不克。 \\n 初五日，清入抚州，次日破建昌。 \\n 初九日，乐安县杀姚大使。 \\n 二十五日，破蠡县。 \\n 陷长沙。 \\n 破嵊县。 \\n 晦日赖熊等廷阳。 \\n 是月，清陷信丰，惠国公李成栋没于阵。正月，成栋逾巅攻赣州，适金声桓战不利，全师退去，成栋势单。清将高进库乘机拒战，成栋复不利，退至信丰。兵溃不可制，成栋亲为断后，乘马渡河，负铁甲。马不胜水，溺，成栋遂卒。时，中军杜永和代领其众，清兵复追败之。兵部侍郎张调鼎、监军道姚生文为乱兵所杀。 \\n 三月。 \\n 初七日，行在得督师何腾蛟，惠国公李成栋败报。方中湘之报陷也，羽檄达行在，公卿震骇。会政事堂议所以代定兴侯者，佥曰：“惟留守公望尊德钜，足以节制诸将。议欲举大事，招讨湖南北，莫留守公宜。”奏上，上曰：“俞惟留守式耜，作朕柱石。朕悉其才，是必能为朕任阃外，释北顾忧者。”于是赐式耜彤弓铁钺，特遣郎官一员捧诏，诏式耜，从此沅、湘、水宝、鄂、岳上下三军之在行间者，皆得生杀予夺惟命。式耜辞不获，乃戒期誓众，建元帅旗鼓，申号令，亲出入行间。令且环师全永，跳荡捷击，刻日可献俘馘。 \\n 初八日，兵至湘潭。 \\n 夏四月初三日清再陷宝庆。 \\n 初五日太白入月。 \\n 初八日，犁虏伯孙守法败没于兴安。没于药箭寨。 \\n 十四日，故科臣沈迅自焚于莱阳。 \\n 二十六日，清破长山。 \\n 孙可望据€南，自疏求封秦王，不允，以安东封之，可望不受。可望遣龚彝之弟鼎献南金三千两，名马四匹，求封亲王名号。金堡以祖制无有，阻之。广西南宁府与滇之广南府接壤，龚彝来书有“不允即杀出”等语，陈邦傅大惧，即具疏为可望请封秦王，大学士严起恒以为不可，止封安东王，可望因拒命。未几，可望密遣人击起恒于邓州之滨，几殆。 \\n 五月□□朔，以兵部侍郎张同敞总督湖广军务。 \\n 授瞿昌文中书舍人。昌文，式耜孙也，自海至。 \\n 督师堵胤锡辞朝，旋病卒于浔州。胤锡将（疑有脱字。皋注）滇南过宜章，图入粤东，因割据者强触相凌，乃不果行。遂以偏师会曹志建于永明。孤军无援，遂为所制。兵将瓦解，胤锡单骑夜遁走。间道觐阙，至浔阳卒。 \\n 刘湘客曰：胤锡移瞿公书云：“上有密敕云：‘东人握君于掌，一朝不戒，生劫入舟，朕不复有中土之望。唯卿与瞿先生图之。’”瞿公得书大惊，知斯语非出上意。卤簿诸臣欲外镇与东诸俟衅，则从中可揽权，故诡为上敕，使胤锡闻于诸镇。上方跸东，鼓厉征讨，讵意内外生衅，书四年朝事始末致胤锡：“我辈不力视封疆，听人皋牢而启衅，非社稷之福也。”忠贞营勋国公高必正诸勋咸伟其议。 \\n 六月□□朔，左都御史袁彭年以忧去。 \\n 自五月乙亥雨，至于六月乙丑，大水，寒。 \\n 秋七月□□朔，遣内侍持敕奖南雄守将阎可义、杜永和。副将杨大甫与李元胤不协，先烧营东下，南雄单弱。可义断指自誓，军心始固。 \\n 十四日杨展破遂宁，旋溃回嘉州。 \\n 永州再陷，兴宁侯何一青退守榕江，督辅瞿式耜檄一青出兵屯全州。 \\n 召廷臣集议于慈宁宫，发东饷万两。 \\n 八月□□朔，初八日以督辅瞿式耜生日，遣官赐金币。 \\n 十八日，姜襄败没于大同。 \\n 袁舀、武大定等诱杀杨展遂据嘉眉。明年春，葛佐明倚九溪之险，纠众与袁、武相拒，期年始定。 \\n 是秋，清帅尚可喜攻陷潮州。大学士郭之奇、礼科都给事中郭朝荐相传殉节。 \\n 冬十月，赠何腾蛟中湘王，李成栋宁夏王，金声桓南昌伯；设坛祭之。 \\n 大学士王化澄致仕，严起恒入直。自黄土俊、何吾驺去位，有疏未拜，而先商票拟。落旨不符，则与化澄相仇。故化澄罢去，惟起恒耐之，故得独相。 \\n 十一月□□朔，德化王被获，遇害。郑芝鹏踞石榴城，清兵至，随遁去。刘中藻在福宁，势穷自缢，福建尽失。唯延、漳、汀、三郡界连江西，而延平所属，皆处万山中。清兵既去，德化王慈烨踞将军寨，先陷大田，继破龙溪，攻顺昌、将乐。十一月，清兵复陷之，王被获，兵部尚书罗茂生等降。 \\n 十六日，清入□□州，巡抚郑爱阵殁于燕子窝。副将陈胜、彭昌、高胜、谈玉等战于白虎关，俱被获，死。 \\n 十一月。 \\n 十二日，兴宁俟何一青率粤兵数万攻永州。不克，退入山。 \\n 曹志建复永州。并复桂阳，擒清官李亨。 \\n 潮州守备郝尚文降清。 \\n 孙可望大掠贵州，杀富顺王平鼎。 \\n 是岁封李建捷安肃伯。建捷，北直真定人，成栋养子，从信丰归守广州。 \\n 四年（庚寅）春正月，驾在端州。 \\n 清陷南雄，屠之。阎可义力战而死，杜永和以余兵守清远峡。 \\n 初六日，清陷韶州。宝丰伯罗成耀预遁。 \\n 赐李元胤复姓为孙。上以成栋死难，晋元胤车骑将军，封南阳伯，元胤力辞。 \\n 诏固不许。乃勉受车骑印，而章疏多不改元衔。去冬清以精骑破南雄，韶镇罗成耀弃城走，元胤声其罪，与苍梧弃督师镇扬大用咸伏诛，人咸服其纪律，时督广州。杜永和退走海外，保琼州。 \\n 初七日，复以王化澄为大学士。 \\n 初九日，驾发端州。十三日，命李元胤留守。上闻韶镇罗成耀遁去，遂戒舟西上。 \\n 驾至德庆。 \\n 二月□□朔，驾至梧州。戎政刘远生奏自请行，守清远峡，给事中金堡奏留驾，争之不得。适大学士瞿式耜疏至，言：“粤东难得易失。且韶去肇数百里，强弩乘城，坚营固守，亦可待勤王兵至，何乃朝闻警而夕登舟？”疏再上，而跸移德庆，向梧州矣。 \\n 下给事中丁时魁、金堡、蒙正发、詹事侍郎刘湘客诏狱。从御史程源奏也。大学士瞿式耜七疏救金堡等。时，上至梧州，百官请修行台。上欲以舟为家，有旨命陈邦傅统兵护驾，马吉翔护三宫舟先行。五虎失势，报仇者群起，独袁彭年以忧去得免。时魁等奉旨逮问于梧州，照厂卫，故事：榜掠招赂以数十万计，尽以充饷。拷讯时，惟堡大呼二祖列宗，余则乞哀殊甚。 \\n 十五日，清攻奉天。总督刘禄、监军御史毛养登战死，马进忠走靖州。 \\n 二十六日，清攻广州。 \\n 清陷惠州。惠州总兵黄应杰、道臣李士琏、知府林宗京等，以惠州降清，并执赵王由炎以献。 \\n 三月。 \\n 廿四日，清破永州铁柱关，次日破龙虎关。总兵向明高、姚得仁阵殁。永国公曹志建奔灌阳。 \\n 二十八日，朱敕发内阁，榜袁彭年、金堡、丁时魁、刘湘客、蒙正发等罪于朝堂，追赃遣戍，以昭法纪。 \\n 夏四月□□朔，再行考选。朱士考选第一（常州靖江县人）补吏科给事中，以代丁时魁。补童云骧御史，潘骏观职方主事，云骧谢恩时，伏地不能起，殒于御舟。 \\n 初八日，清兵至黔阳。 \\n 二十日，王光恩驻巫夔间，行屯政。 \\n 清兵至郴州兴宁县。巡抚黄顺祖，总兵林国瑞战死，其众二千人被屠。 \\n 二十四日，兴国侯李赤心擒永州清官李茂祖、余世忠，送行在，诛之。茂祖，陕西布政，署巡抚事，世忠乃镇将也。 \\n 六月□□朔。 \\n 清入清远峡。清远参将郦文龙，东总兵张道瀛，参将张善，南雄副将覃养志等俱降。 \\n 秋七月□□朔，湖南巡抚□□□，总兵白文明，自郴桂出降于孔有德。 \\n 八月。 \\n 十五日，御舟泊击龙洲。在梧州之东。 \\n 自春至秋，王、严二相，随驾逍遥河上，有民谣云：“汉宫秋也；昭阳愁也。”起恒字秋冶，化澄字昭阳；上与太后、三宫置酒楼船，箫鼓于梧州击龙洲之上下。起恒手书“水殿”二字，挂小牌于御舟前。上饮至中宵，不乐而罢，以清远峡及惠间有败报也。 \\n 九月，清破灌阳。知县李遇升被获，死。 \\n 曹志建奔恭城。 \\n 冬十月□□朔，日有食之。上不怡。严起恒疏请修省。 \\n 大学士瞿式耜遣其孙昌文入觐于梧州，授昌文翰林院简讨。 \\n 十一月。 \\n 驾幸藤县，陈邦傅自浔江迎驾。 \\n 初二日，清陷广州，屠之。李元胤携重资入广州；城中人亦婴城自守。男子上城，妇女馈饷。清兵环围城外，自八月至十一月初二日五鼓，北门观音山扎云梯，遂入城。城中惊惶相蹂践，炮统相击，城门筑塞难开，百万人民，尽死于内。杜永和自清远败后，退还端州，尚有兵万人。知不能守，遂奔恩平、高、电以扼高、雷廉。上与太后，三宫移驾西上，至藤县，遂分为两。陈邦傅自浔州来迎驾，诸臣与之合者，皆往石江；不入者，则入容县沟，赴北流、陆州、高化境。兵多散败，肆行劫掠。户部尚书吴贞毓失一妾，刑部尚书毛毓祥，孑身遁，闻上往南宁，向交趾及二十四土州为援。相随有王化澄、严起恒、马吉翔、庞天寿等。陈邦傅尚据浔江为殿后，其兵尚万余。 \\n 初三日，清孔有德入全州。 \\n 卫国公胡一青撤守榕江兵。 \\n 初四日，孔有德犯兴安。四日，有德兵至兴安，次日辰刻，大举入岩关。开国公赵印选、卫国公胡一青、宁远伯王永祚、俱以分饷入桂，榕江空壁。武陵侯杨国栋、宁武伯马养麟，方驰出小路军榕江，兵未战而自溃。发使趣印选，印选已出城。城中大乱，沿道驱掠。式耜令戢之不得，城中溃兵各鸟兽散。一青、永祚从城外去。式耜衣冠危坐署中。适总督张同敞自灵州回，过东江，不入泅水；过江，入桂林，愿与式耜同殉国。 \\n 初六日，孔有德破桂林。刘湘客作初五日，用历异也。 \\n 清江王及其世子、长史李□□，被获不屈，死。 \\n 留守大学士瞿式耜、兵部侍郎张同敞被执。不屈，羁于别室。 \\n 大学士王化澄、户部尚书董天阅、广西布政朱□俱降于清。 \\n 桂林、平乐、全州、□□、东安、永宁、临桂、灵川、兴安、义宁、昭平、灌阳、永福、恭城、阳朔、荔浦、修仁、富川等十七州县俱陷。 \\n 闰十一月。 \\n 十七日，留守大学士瞿式耜、兵部尚书张同敞死之。刘厢客曰：“瞿公执去，见有德，公云：‘事已至此，一死足矣，夫复何言？’有德雅重公，安于别所，防卫严而不失礼焉。公赋诗与张公赓和，逻卒得公与胡一青书，知公死心社稷，而志未灰也、十七日辰刻，请公出，公笑谓张公曰：‘我二人多活了四十日，今日事毕矣！’张公亦谓曰：‘今日得死所矣！’遂南面被害。十六日之夕、十七日之辰，雷霆冬发，远近皆曰：‘征在公也。’瞿公绝命诗云：‘从容待死与城亡，千古忠臣自主张。三百年来恩泽久，头丝犹带满天香！’时给事中金堡已为僧，上书有德，请葬二公，遂瘗北门园。” \\n 十二月。 \\n 驾幸南宁，入土州。朱天麟、严起恒、王化澄、马吉翔、庞天寿等俱从行。 \\n 擢兵科给事中张起为副都御史，巡抚南宁。 \\n 南阳伯孙元胤被获于钦州，赴广州。五日之内，两广连陷，驾离梧州，为陈邦傅所劫，百官星散。元胤身率散卒护跸，憩南宁。身至南海，檄旧旅。至钦州，为土兵王胜常所劫，械送广州。见有德，不屈膝。有德不遽杀，留之以招杜永和。 \\n 是冬，高、李二将率众数千渡沪，自黎州出掠嘉眉。 \\n 五年辛卯春正月，□□朔，驾在南宁，寻幸安隆州。 \\n 二月十五日，清陷梧州及苍梧、藤县。 \\n 二十五日，清陷柳州及象平、马平。 \\n 三月。 \\n 端州、罗定州降于清。 \\n 清陷高州。高州提督李明忠兵溃于□，清兵追至电白县，明忠预遁，清遂陷高州。道臣郭光祖、吴人龙、知县文振义、副将王邦友等俱降清。 \\n 新泰伯镇守潮州总兵郝尚文、潮州道沈时、知府王朝鼎俱降于清。尚文寻内附。 \\n 夏五月，秦王孙可望遣将贺九仪、总兵常荣将兵至南宁护驾，并请移跸€南。上亟召随从诸臣议之。时，阁臣吴贞毓、御史王光廷、徐极等劝驾幸钦州，依李元胤。阁臣朱天麟力请幸滇，言：“元胤屡败之余，众不满千，栖依海滨，其不足恃，明矣。€南山川险阻，雄师百万。北通川陕，南控荆楚。亟宜移跸，以坚可望推戴之心，以慰中外臣民之望。”吴贞毓，魏光廷等坚执不可，遂寝其议。 \\n 秋八月，庆国公陈邦傅与其子文水伯陈曾禹遣将至梧州，降于孔有德。 \\n 浔州总兵李时、方有声、副总兵邓景、监军道杨兆文，浔州知府何允中，俱降于清。 \\n 陈邦傅杀宣国公焦琏。琏与邦傅有儿女戚，邦傅说降，不屈，遂为所诱杀。又宁端伯茅守宪为邦傅所胁，缴印降。守宪寻悔恨，遂卒。 \\n 冬十月，抚南王刘文秀率兵五万攻保宁，不克。文秀自滇入蜀，与袁韬、武大定等相拒数月。 \\n 十四日，靖南侯于大海率兵于荆州，降于清。大海初据夔州之巫阳，为孙可望所败，故降。 \\n 定川侯李占春被执。占春伪降，即为僧遁去，寻复被执。 \\n 是岁，永州诸生邓光远，不屈，死之。 \\n 孙可望杀大学士杨畏知。畏知故沧衡道也，永历改元，擢部院。是年，入觐安隆，晋大学士；还滇，可望忌而杀之。 \\n ●卷下 \\n 六日壬辰正月□□朔，驾在安隆州。 \\n 二月二十五日，吴三桂破嘉定州，总兵白文选预遁。 \\n 清耿继茂兵入钦州，开国公赵印选预遁。 \\n 杜永和守琼州，降清。 \\n 三月初八日，湖北昼晦，大风扬沙，至持烛而行。 \\n 官车复沅州，又复平遂卫、蓝田县。 \\n 清破佛图关，遂陷重庆。 \\n 夏四月二十日，清入叙州，总兵王俊臣、白文选退守永宁。 \\n 故四川提学任佩弦降于吴三桂。 \\n 十一日，德州雨雹，大者如瓜，杀三人，沈漕舟一。 \\n 十三日，清杀南阳伯孙元胤、安肃伯李建捷。元胤闻杜永和之降，恸哭三日夜，清遂杀之，投尸江中。时，前锋将周彩、安肃伯李建捷亦成栋养子，与元胤义兄弟也。建捷尝从杜永和先登广州，败走苍梧，与元胤同护跸，亦随海内。钦州作难，已登舟出海。闻元胤被执，遂愿与同死。 \\n 十八日，官军复靖州，擒斩清总兵杨国勋。 \\n 廿一日，孙可望自靖州率众攻湖南，清帅沈永忠遣张国柱御战，可望击败之。 \\n 六月荆江侯张先壁朝行在，封沅国公。 \\n 晋马进忠鄂国公。 \\n 吴三桂破石泉县，巡抚詹天颜、及曹淇等俱被获。天颜，福建人。 \\n 秋七月庚午朔，复宝庆。 \\n 初四日，安西王李定国、平东王孙可望、复桂林；孔有德、陈邦傅、曾盛、祖秘希、孔承先、孙龙、孙延世、董英、袁道先等伏诛。可望自行在出宝沅，定国帅偏师轻骑扼有德于桂林，旬日下数十城。有德自刎。已获其幼子置军中；至十三年己亥春，杀之。 \\n 十一日庚辰，黄雾四塞。 \\n 复永州。擒斩清纪国相、邓胤昌、姚杰等数十人。 \\n 八月十六日，复夷陵。 \\n 十八日，建极殿大学士朱天麟卒于广南府，予祭葬，荫一子中书舍人，谥文靖。 \\n 孙可望败清于靖州。可望驻长沙善安县。 \\n 博兴侯张月降于清。 \\n 九月，清再陷梧州。 \\n 杜永和、张月执、提督李明忠降于清。 \\n 诏授文日章为攸县知县。 \\n 吴三桂兵至龙安边堡。 \\n 冬十月，抚南王刘文秀攻保宁，不克。文秀自绵州出攻保宁，十日，吴三桂至，文秀撤围退。 \\n 十一月十三日，官军复衡州，擒清辰州总兵徐勇及刘升祚等。 \\n 十九日，清兵至湘潭，马进忠退守宝庆。 \\n 二十三日，清再陷衡州。总兵马□败死。 \\n 十二月初五日，清陷藤县，总兵罗超战殁，再陷贺县。 \\n 二十九日，清兵入平乐县，守将彭俊阵殁。 \\n 是岁，封莫宗文安仁伯。 \\n 七年癸已春正月□□朔，驾在安隆州。 \\n 二月，李定国、马进忠兵入永州。 \\n 二十八日，永州陷，李定国走龙虎关。 \\n 孙可望驻靖州，总兵冯壮力驻奉天。 \\n 清帅耿继茂破廉州，道臣河道光被执，死。道光，江西庚午举人，初任€南太和知县。 \\n 三月，武陵侯杨国栋、安仁伯莫宗文，攻常德，不克。 \\n 十七日，孙可望御清兵于周家堡，败回宝庆。 \\n 安西王李定国败于肇庆，退驻柳州。 \\n 夏四月，郝尚文复以潮州内附，斩清知府薛信辰。 \\n 五月，封杨时清征定侯。 \\n 六月初四日，潮阳再陷。 \\n 闰月初九日，安西王李定国出师广州，攻肇庆。 \\n 二十六日，总兵周金汤攻复遂溪，降其守将陈琪。 \\n 秋七月，李定国复化州、吴川、信宜、石城。定国以施尚义守化州。 \\n 初九日，李定国离肇庆。 \\n 十三日，李定国遣兵入贺县、乐平。 \\n 二十一日，李定国率兵二万攻围广西贼，不克。定国围七昼夜，清兵自奉天至，定国解围。 \\n 总兵王之邦、卜宁、张盖阵没于阳朔。 \\n 叛将赵文贵执四川道孙胤乾至保宁，献于清。 \\n 孙可望驻奉天。 \\n 李定国兵擒斩清广西巡抚王荃可。 \\n 八月初五日，石城遂溪陷。 \\n 化州陷。 \\n 九月十四日，潮州再陷，新太侯郝尚文父子投井死，潮州道李兆京被获，死。以王立功内应也。尚文一作尚久，以功历升总兵，守潮州，清至以城降附。戊岁，李成栋内附，尚文复正朔，诏以为将军，仍驻潮州。李败，复降清，为潮州总兵，寻加衔管水师，中疑不肯越省城。癸己，复奉正朔，自称复明将军，挟诸乡绅入城，尽反清所署官属，愿从者仍与原衔，不愿者拘留之，唯教官以下听。下各邑，追印，多挟印去，空城以待。惟龙溪知县焦某举城归之。至是清以重兵压之，尚文父子投井死（一曰自缢死）。 \\n 冬十月，清帅尚可喜陷吴川县。陈彝典、陈其策被杀。 \\n 十一月二十日，清督祖泽远援郧阳。 \\n 十二月十三日，清破郴州桂东县黄蜡潭。巡抚朱俊臣陷阵死，总兵罗念等降。 \\n 是岁，官军擒斩清广西右江道参议金汉葸，乐平知府尹明廷。广西副将温如珍降清。 \\n 八年甲午春正月□□朔，驾在安隆府，以吴贞毓为大学士。 \\n 孙可望驻靖州。 \\n 二月，安西王李定国帅兵入高州，张月来归。 \\n 夏四月初十日，李定国兵至雷廉，遣将攻复罗定、新兴、石城、电白、阳江、阳春等县。 \\n 六月李定国遣将攻梧州，不克。 \\n 官军擒斩清湖广湖北道右参议刘鼎祚、辰州知府王仕。 \\n 秋七月，遣内臣至厦门岛，册封朱成功为延平王。 \\n 二十六日，平远再陷。 \\n 冬十月初三日，官军攻围广州。 \\n 十一月，诏改安隆州为府，改都康、万承、安平、龙安诸州为府。 \\n 十二月□□朔，延平王克复漳州。 \\n 初六日，李定国攻新会县。 \\n 十四日，清援广州，官军解围。 \\n 十六日，李定国攻肇庆，不克，还广西。 \\n 南宁巡抚张起致仕。起与孙可望标将贺九仪不和，故也。 \\n 是岁，予大学士吴贞毓自尽，杀张钅鼎十余人。诏曰：“朕以藐躬，缵兹危绪。上承祖宗，下临臣庶，阅今八载，险阻备尝。朝夕焦劳，罔有攸济。自武衡肇梧以至邕新，播迁不定，兹冬濑湍，仓卒西巡。苗截于前，虏迫于后。赖秦王严兵迎扈，得以出险。定跸安隆，获有宁宇。数月间捷音叠至：西蜀三湘，以及八桂，氵存归版图。忆昔封拜者累累，若若，类皆身图自便，任事竟无一人。惟秦王力任安攘，昆予一人。二年以来，渐有成绪，朕实赖之。乃有罪臣吴贞毓、张钅鼎、张福禄、全为国、徐极、郑光元、蔡宿、赵赓禹、周允吉、易土佳、杨钟、任斗枢、朱东旦、李颀、蒋乾昌、朱议昶、李元开、胡士端包藏祸心，内外连结。盗宝矫敕，擅行封赏，贻祸封疆。赖祖宗之灵，奸谋发觉，随命朝廷审鞫，除赐辅臣吴贞毓死外，其张钅鼎，张福禄等同谋不法，蒙蔽朝廷，无分首从，宜加伏诛。朕以频年患难，扈从无几，故驭下之法，时从宽厚，以至奸回自用，盗出掖廷，朕德不明，深自劾责。此后凡大小臣工，各宜洗涤，廉法共守，以待升平。” \\n 附孙可望奏：“为行在诸奸，矫敕盗宝，擅行爵赏，大为骇异。随奉皇上赐书。将诸奸正法，仰见乾纲独揽，离熠无私。首恶吴贞毓、张钅鼎、张福禄也；为从者徐极、蔡宿等也。皇上立置重典，以彰国法矣。盖李颀，臣弟也，剿虏失律，法自难宽，方责图功以赎前罪，而敢盗宝行封，是臣议罚诸奸，反以为应赏矣。且臣所部诸将士，比年来艰难百战，应赏应罚，惟臣得以专之。故名器宜重，早已具疏付杨畏知奏明。即畏知之服上刑，亦以晋中枢旋晋内阁之故。原疏具在，可复阅也，因忆两粤并陷时，驾跸南陵，国步既已穷蹙。加之叛爵焚劫于内，虏首弯弓于外，大势岌岌，卒令兑喙潸迹，曼然无恙，不谓非贺九仪等遵王朝令，星驰入卫之力也。又忆濑湍移跸时，危同累卵，诸奸恶力阻幸黔，坚请随元胤败死。使果幸防城，则误主之罪，寸磔遂足赎乎？兹跸安隆三年矣，才获宁宇，又起风波，岂有一防城一元胤可以再陷圣躬乎？臣累世力农，未叨一命之荣，升斗之禄，亦非原无位号不能自雄者也。沙定洲以€南叛，臣灭定洲而有之，又非无屯兵难于进攻退守者也。总缘孤愤激烈，冀留芳名于万古耳。即秦王之宠命，初意岂能觊此哉？故杨畏知之赍奏疏中有云：‘今之奏请为联合恢剿之意，原非有意以求封爵也。’臣关西布衣，据弹丸以供驻跸，愿皇上卧薪尝胆，毋忘濑湍之危。如皇上以安隆僻隅，钱粮不敷，欲移幸外地，唯听睿断。自当备办夫马钱粮，护送驾行。断不敢阻，以蒙要挟之名。” \\n 前南宁知府顾祖奎卒。祖奎，吴江人，祝发为僧，卒于肇庆之白云寺。 \\n 九年乙未春正月□□朔，驾在安隆府。 \\n 二月孙可望驻贵州，以部将朱养思守南陵。 \\n 安西王李定国自宾州入南宁。 \\n 抚南王刘文秀驻川南。三月二十九日昭平陷。属平乐倪志伦、欧光大、袁启秘、徐麟俱降清。 \\n 夏四月二十六日，李定国兵败于新会。标将王成、张士禄、岭西道陆土瑞、□道李升、东安知县罗大经俱降清。 \\n 五月二十三日，刘文秀、马进忠与武大定等攻常德，不克。 \\n 冬十月，蜀镇胥登荣降于吴三桂。一作胥发荣，明年正月降。 \\n 十年丙申春正月□□朔，驾在安隆府。 \\n 夏四月，安西王李定国，迎驾入€南。定国兵至□州，诡为清兵战败，孙可望部将关有才之兵遂奉诏入安隆州，执可望家属以去。 \\n 六月，浔南、恩恭俱降清。 \\n 秋七月，义宁伯龙舀驻柳州。舀与李定国为应援，旋被获，死。 \\n 十八日，延平王攻福州。 \\n 九月十九日，清入辰州。 \\n 冬十月，夔州巡抚邓希明、总兵张元凯降于吴三桂。希明自献贼乱后，与元凯同屯垦开县，入觐安隆，授官。 \\n 十一年丁酉春正月□□朔，驾驻滇都。 \\n 进李定国为晋王。 \\n 秋九月，秦王孙可望谋叛，移师犯滇，晋王李定国、蜀王刘文秀奉命讨之。师次曲靖府，十九日战于交水，可望奔溃。 \\n 廿一日，叛藩孙可望遣贼将张胜间道袭滇，中书科中书舍人朱斗垣遇贼不屈，死之。先是，可望谋逆，其部将白文选将所属来归。上嘉之，封文选为巩昌王，遣尚宝司杨桢乾、中书朱斗垣，赍敕往曲靖军，中途遇贼兵，遂为所害。 \\n 二十二日，晋王李定国班师援滇，击张胜于浑水塘，擒之，斩于市。 \\n 保国公王尚礼卒于滇中。 \\n 以马吉翔为大学士，李国泰为司礼监。 \\n 进抚南王刘文秀为蜀王。是年文秀遣总兵王俊臣、姚之贞等统兵三万人攻保宁，为吴三桂所败。俊臣、之贞俱死，丧卒千余。 \\n 万翱、彭万夫、李春秀望等降于清。翱原任兵部尚书，万夫为某官，春秀举人，降于清偏，（？）沅巡抚袁廊宇。 \\n 冬十一月十五日，孙可望降于清，可望为定国所败，率家卒数千人诣保庆降于清，清封可望为义王，后随出猎，被射死。初，可望部将桑某者降归定国，故可望穷蹙奔降。桑某后为清兵获械至北京，入见。桑慷慨自若，竟释之。 \\n 十二月，清兵攻云贵。泗城州土官岑继禄降清为响导，引清兵从间道直抵安隆。时，晋王李定国守盘江。闻报，自统精兵三万人倍道趋战，我师败绩。 \\n 十二年戊戌春正月□□朔，驾在滇都。 \\n 二月，原任总兵邓凯朝行在。凯，江西吉安人，初同杨廷麟、刘同升、万元吉、龚等奉隆武正朔，起兵江西；其父某死国事。 \\n 夏四月，官军克横州。 \\n 秋八月十七日，延平王克复台州。 \\n 授邓凯为随扈总兵，守大明门。是年冬十月初七日，上遣内臣李崇贵召凯入朝。上曰：“尔忠义老成，可即随护东宫。”赐银一百两，赐银鼎杯一只。 \\n 冬十二月十五日，驾离滇都，传幸永昌。 \\n 新津侯谭宏、仁寿侯谭毅、总兵谭宪、谭大图俱降于清。文臣方峙等同降。 \\n 巩昌王白文选以兵二万人守贵州、七星关，败于清。 \\n 曲靖知府盖世禄降于清。世禄，贵州毕节卫选贡生也。 \\n 十三年己亥春正月□□朔初三日，清兵入滇都。提督总兵刘之扶、许大元、总兵王宗臣、王有德，副将朱文彩、朱文盛、提学道徐心箴、光禄寺少卿管€南分巡洱海道黄复生等俱降于清。复生仍管洱海道，心箴署临沅道。 \\n 初四日，驾幸永昌。吴兵已入贵州。上在€南，仓卒闻报，群臣束手无措。太仆寺正卿辜延泰（仁寿人）请驾即日幸蜀，开荒屯练以图便利。上意未决，晋府中书金公祉（€南人）极言入蜀不利。时文武臣僚滇人居多，皆思保妻子，弗欲迁，劝上寝之。吴兵分道前进，一从火洪、龙元、安龙入，一自率诸将从乌蒙入。上闻警，卒起行，先至永昌。沅江知府那焘起兵战败，登楼自焚。父子夫妇，阖门皆殉义死。泰安伯窦民望力战不克，死之。时，晋王兵驻磨盘嘴，先遣大定营泰安伯窦民望领步兵三百人前行，与吴兵遇，民望誓将士为殊死战。自持双刀，杀吴骑将数十员，骑步兵三十余人，益畏缩欲退。是夜民望复谋乘胜捷击，吴军将行，为小子所泄，吴知之，别遁，得免。明日民望复殊战死，三百人且尽，尚存一小子奔吴营降吴。询知民望，令枪炮齐发。民望受数百枪弹，从胁穿透，战如故。持刀溃围走，寻上所在。行三十里，血涌，仆地死。吴遂整兵前进。 \\n 晋王李定国退入交趾。 \\n 闰月十八日，驾幸腾越州，二十日遂行，以靳统武为护驾总兵。其兵即孙可望之众也。廿一日，统武窜去。 \\n 二十八日，驾入缅关，缅人来迎。 \\n 二十九日，驾留蛮莫，次日遂行。初，上在永昌，大学士马吉翔、编修贵州涂敷功、吏部左侍郎四川邓士廉、大理寺正卿齐环、沐国公天波、左卫将军四川徐凤翔等二百余员，及家口二十余人，不俟大军齐发，先入缅界。 \\n 是月，雅州伯高承恩及诸土司据兵守境。 \\n 二月□□朔，文武诸臣自腾越齐奔缅境。 \\n 初四日，马吉翔、李国秦弃太后、东宫，先奔井梗。 \\n 初五日，巩昌王白文选遣兵至哇城迎驾，不值而去。 \\n 礼部侍郎潘琪卒。 \\n 十七日，清兵入永昌腾越州。 \\n 十八日，驾幸井梗。是晚文武诸臣会于御舟前，议遣总兵邓凯，行人司任国玺使缅，马吉翔止之。吉翔恐二臣先行，言其过也。 \\n 二十八日，遣马雄飞、邬昌琦使缅。缅王请大臣过河相议，乃遣二臣，惟通事传说，皆神宗时事，所去敕书，彼出神宗敕相对，分寸不符，疑以为伪；出沐国公印相对，乃信。缅因神宗二十二年因乱来滇请救，本朝不允，遂绝贡。 \\n 三月，通政司朱蕴金、总兵姜承德自缢死。总兵潘世荣降于缅。沐国公天波、绥宁伯蒲缨、晋王总兵王启隆等集于大树下。天波曰：“缅酋待我日疏，可就此处走护勒撤（灵皋按：“护勒撤”《南明野史》作“户腊二撤。”盖译音参差也），孟艮等处为善。”吉翔与李定国有约，力阻之。十七日，陆行者到哇对河，离城五六里而营，缅酋疑我图其国，发兵围之，有被伤者，余各星散。晋王总兵潘世荣即降于缅，政通朱蕴金、吉翔中军姜承德各缢死。 \\n 夏四月，马吉翔举锦衣卫丁调鼎、考功司杨生芳使缅国。 \\n 二十六日，大理寺卿徐环卒。 \\n 安隆所（灵皋按：此字恐系“厅”字之误）总兵周文龙降于清。文龙自田州遣弁赴肇庆纳降。 \\n 光禄寺少卿卢桂生降于吴三桂，授大理府知府。时晋王遣应奇说桂生归正，应奇被执，送吴三桂，杀之。 \\n 五月初四日，缅王遣官以龙舟迎驾。 \\n 初五日，驾离井梗。 \\n 初八日，缅王羁驾于孟坑城外。地名“者梗”（灵皋按：《南明野史》作“赭”，又译音之误也），缅王接驾，见中国男女财帛，心利之。欲图害上，遂谋奉驾安置孟坑城外，四面皆海，人不得通。初七日，驾至哇城对河结营，初八日进者梗，即前陆行者所札地也。构草房十大间，上居依然以竹为城，每日百余兵守护。 \\n 初九日缅人进贡，上优赐之。相传缅妇每日贸易如市，诸大臣皆短衣跣足，混入缅妇贸易，据地杂坐笑谈。缅官乃曰：“天朝大臣，如此规矩，安得不亡？” \\n 行人司任国玺请设厂卫。 \\n 十六日，仪制司□□朱冲卒。朱冲系江西宗室。 \\n 以使缅功，杨生芳文选司郎中，加丁调鼎五级，又敕缅隘官截止追驾官军。马吉翔与缅隘官敕一道，内云：“朕已航闽，都有一切官兵，都与截杀。” \\n 六月，安德侯狄三品执冯双礼献于清，授抒城侯。三品€南建昌总兵，双礼已封郡王。 \\n 二十一日，安南臣武公姿降于清。武公姿官宗国公，遣人至€南献降表。 \\n 二十二日，延平王舟师克镇江，围南京，旋退入海，总兵甘辉等死之。 \\n 高承恩为弟承裔所杀。部将争立，自相攻击。 \\n 清陷马湖叙州，□□伯提督总兵陈希贤等降。 \\n 郧中郝永忠等固守。 \\n 秋七月，清陷成都，总兵赵友鄢等降。御史庞之泳、主事贺奇俱缴印降。 \\n 清遣川南道高毓苔招降原任四川巡抚万任。 \\n 八月，滇国公沐天波使缅甸，入其城。缅俗以八月十五日各蛮来贡，欲张大声势。天波至彼，令跣足，以缅臣礼见。天波不得已，从之。归而泣告于众曰：“我故屈者为保全皇上计耳。”礼部杨在，行人任国玺，各疏劾天波屈节于缅夸。疏留中。上不豫。以患足故。 \\n 九月，缅人进稻谷。缅进稻谷给各官窟迫者。吉翔据为己物，私其所爱者。邓凯不平，干朝内大骂之。时有吴承爵者，乃吉翔之旗鼓，猝仆凯于地，损一足。 \\n 光泽王严铁、大学士郭之奇、总兵杨祥被获，不屈，死之，时云南既陷，之奇等避入交趾。交夸惧，缚送广西被害。之奇绝命诗云：“十载艰虞为主恩，居夸避世两堪论。一声平地氛尘满，几叠幽山雾雨翻。晓涧哀泉添热血，暮烟衰草送归魂。到头苦节今方尽，莫向西风洒泪痕。”“成仁取义忆前贤，异代同心着几鞭。血比苌弘新化碧：魂归望帝久为鹃。曾无尺寸酬高厚，唯有孤丹照简编。万卷诗书随一炬，千秋霜管俟他年。”祥，蜀人，不识字，以忠义自许，临艰神色不变。望西叩首谢恩，危坐就刑。观者无不流涕。 \\n 命造历日。从邓凯请也。 \\n 冬十月，郝承裔以嘉定眉等州叛降于吴三桂，未几，承裔反正，至辛丑年被获，死。 \\n 蜀镇宁侯王友进遣官降于吴三桂。 \\n 安南都统使莫敬耀入贡于清。 \\n 是冬，嘉靖州陷。 \\n 十四年庚子春正月。驾在孟坑城外。 \\n 德阳王至浚降于清。至浚初奔交趾，与太监王应遴同匿高平境内。自安南莫敬耀入贡于清后，势益孤危，故至浚亦降。 \\n 三月初一日，颖国公杨武叛降于吴三桂。三桂令杨武招降贵州布政司朱企炅（岷藩宗室）、武靖侯王国玺、兵部侍郎尹三聘、编修刘茝、尚宝司杨桢乾、知府范春鳌等六人，六人遂缴印降，赴北。 \\n 大学士方端士降于清。 \\n 礼部司务王应伟卒。 \\n 秋七月，缅人邀滇国公沐天波再入其城，不允。缅使曰：“此番可冠带而去。”天波终不允。 \\n 八月，郝承裔以雅州内附。 \\n 九月，晋王李定国出孟艮，与白文选入缅关，次日同具疏请迎驾，不果。定国迎驾疏内言：“前后三十余章，不知曾到，今与缅王相约，何地交递？”而诸臣在内，只图安乐，全不关节出险。缅官求敕一道去了。外俟久无消息，乃拔营而去。 \\n 以湖广道御史邬昌琦改升河道掌六科。从马吉翔所荐也。 \\n 授乌撒知府王祖望礼部主客司。祖望，晋王藩前人，能医。中宫有疾，用其药而愈。 \\n 太常寺博士邓居诏疏陈时事。居诏疏为停止不急之务，仰祈修省等事，内侵吉翔、及各员自谋自卫等语，盖指行人任国玺欲转江西道而言也。吉翔怒，奉旨该衙门知道，旨方下，而国玺回道及各升转旨旋下矣。居诏不平，即劾国玺，国玺亦劾居诏。一日，上召面质不果，惟吉翔、国泰传旨云：“邓某当学好，免杖！”碎国宝以给各员。吉翔奏外有大臣三日不举火者。上不信。次日吉翔、国泰复合奏。上怒，掷皇帝之宝，命掌库大监李国用碎之。国用叩头，辞不敢。又次日吉翔、国泰碎之，以散给各员。上怒曰：“你们要收门生，特把朕作人情耳！” \\n 十五年辛丑春正月，驾在盂坑城外。 \\n 二月，吴三桂破为乃麻衣。龙吉兆、吉佐等俱被获。 \\n 咸阳侯祁三升降于吴三桂。三升与定国不和，独走户腊，三桂遣官招之，遂率兵七十余人涉远而降。孟津伯魏勇、总兵刘芝林、王有功、邵文魁等俱降。勇旋病殁。 \\n 巩昌王白文选赍奏迎驾。廿八日白文选遣缅民赍奏，至云：“不敢速进者，恐为所害，必令彼送出为上策。”玺书答之曰：“不五六日，离本处止有六七十里，已搭浮桥来矣。”数日后，缅兵断浮桥而去。吉翔、国泰挟驾自重，不思出险。或欲暗相纠结拥东宫，因杀吉翔、国泰，夺路而出。即为吉翔、国泰所觉，密奏其结盟投缅，旨命锦衣卫搜获为首者，杀之。 \\n 夏四月，郝承裔被获，死。 \\n 御前总兵马宝降于吴三桂。 \\n 五月朔，大学士马吉翔、司礼监李国泰入宫讲书，赐之坐。江西道御史任国玺奏为时事三不可，解谓：“上年本请开讲，期年不行。今势如累卵，不思出险，尚然如此，讲书必须科道侍班，议军务则有沭勋臣，王皇亲等，岂翔、泰之独君也！”言词切直，次日旨下：“着任国玺献出险策。”国玺奏：“能主入缅者，必能主乎出缅。今日事势至此，前卸肩于建言之人乎？”时王祖望。邓居诏各疏劾翔、泰，有内官曰：“尔上千本万本亦何用？”其擅权若此。礼部杨在讲书，赐之坐。典玺李崇贵以为非礼。次日亦赐崇贵坐。崇贵辞曰：“今虽乱世，礼不可废。”每讲，崇贵出外，一日东宫问杨在曰：“哀公何名？”在不能对。 \\n 初五日，瑞昌王薨于缅甸州。 \\n 二十二日，缅酋莽猛白弑其兄。先是御前总兵马宝降于吴三桂，即使为间至缅王，备言吴三桂所以遣之故，且曰：“苟能送帝出，则富贵可立至也。”缅酋于是令宝至孟坑，居上左右。上以宝为旧臣，弗之疑也。缅酋既受三桂命，搜决计出献，其亲兄知之，谓曰：“不可，因人之危，而为之利，不义。且彼兵至也，天之所立，中土之所戴。我不能助，而反为之害，是逆天也。逆天不祥，不如且全之，任彼后图，”缅酋即缚其兄，弑之。 \\n 六月十八日，缅酋伪请盟，马吉翔、李国泰等从之。缅使来云：“我王初立，怕你们立心不好，请去吃咒水。等你众人走动，好去作生意，不然日用亦难。”云。 \\n 十九日，缅酋杀我文武官僚三十余人。吉翔、国泰听信缅酋之谋，不论大小官员俱携去与缅酋盟。已刻缅酋以兵三干围所扎处，乃曰：“尔等大汉，可出吃咒水，一个不出来，即乱枪杀死！”诸臣良久乃出，出俱被执而死。松滋王己下马吉祥、马雄飞、蒲缨、邓士廉、邓居诏、杨在、邬昌琦、任国玺、王祖望、裴廷谟、杨生芳、学录潘璜、郭、典簿齐应选、总兵王自金、安朝位、陈谦、龚勋、吴承爵、张宗位、锦衣卫大堂任子信、张拱极、刘相来、宗宰刘广银、宋国柱、丁调鼎、司礼监李国泰、秉笔李茂芳、杨宗华、李崇贵，又周某、卢某、曹某、沈某俱失名。 \\n 驾幸黔国公沐天波署，缅僧进食。 \\n 黔国公沐天波、靖来将军魏豹、总兵王启隆等，俱遇害。上与中宫将自缢，邓凯劝之曰：“太后年老，将谁为依？”上乃止。缅兵入宫，搜取财币，贵人宫女，及各官妻孥自缢者甚众。上与太后等二十五人俱聚于一小房，经险二时。忽通事引守护缅官至，乃喝曰：“不可害皇上与沐国公！”彼时尸横遍地，缅官请上移出。沐国公房内大小二百四十余人，恰住一楼，母子啼哭，声闻里外。阅三日幸有缅僧私进饭食，且悲哀不已，乃知早去各臣，悉被杀。时有沐天波、王升、魏豹、王启隆各伤缅兵数人而死。有皇亲家小子名来安，年甫十三，兵擒之，乃曰：“有银与你！”抵腰，假作取银，乃拔小刀刺伤缅兵而死。 \\n 吉王自缢薨。吉王同妃入宫自缢。皇亲标下总兵兵文相、黄华宇、熊惟宝、马某、秦某、锦衣卫赵明鉴、王大维、王国相、吴承胤、朱文魁、郑文远、李既白、凌云、尹、朱议添、千户吴某、百户严某、内官陈德远、刘、杨二贵人、松滋王妃、皇亲任国玺、姜承德、妻杨氏俱于十九日自缢死。又起陆诸人，先后遇害者：通政朱蕴金、姜承德、潘世荣、向鼎忠、范存礼、温如珍、副总兵高陛、李胜、武岗用、岷王马九功、王皇亲、标下刘典隆、戴某、张某、陶某、内府刘九皋、刘衡、汪国泰、段能忠、谢安祚。 \\n 施氏曰：缅酋既弑其兄，遂以次弑上左右从官，缅酋将天波至城上，木板锯解，以示城外。上遣人登城遥谕曰：事已不可为矣！从朕文武各官，各已见害，城上所锯解者，即沐上公也。朕亦万无生理。可致谢晋王，各自为计，否则城外当有变矣。王及诸将士皆下马罗拜，大呼痛哭，声振天地。上遥闻亦哭。次日晋王愤恨悲号，遂大剿孟坑城外，鸡犬不留而去。自是人心无主，兵多散去。 \\n 秋七月，缅人贡物。廿一日，缅人乃修原所，请众人安住，贡米、铜器等物。廿五日又进献铺盖银布等物，甚厚。乃曰：“我王子实无他意，因尔各营在外，杀害地方，遂恨入骨，乃众民所为也。” \\n 上不豫。 \\n 冬十一月初八日，吴三桂兵至木邦。白文选遣副将冯国恩至木邦，侦之，中伏被获，国恩遂降于三桂，为响道。 \\n 十八日，上召总兵邓凯入宫。是日午刻召凯入宫，谕曰：“太后病矣，而贼言又急，为之奈何？白文选朕欲封他为亲王，马宝欲封他为郡王。” \\n 吴三桂兵至锡波，白文选奔茶山。二十日，三桂发兵追文选于茶山。 \\n 二十四日，吴三桂入缅甸境。初，三桂在腾越、宋腮，两遣人通缅酋，使送驾出降，否则加兵，缅酋益决计谋逆。 \\n 十二月□□朔，吴三桂兵驻旧晚坡。旧晚坡在缅城之东。是日，缅相锡真持贝叶缅文降于三桂，其文有：“愿送驾出城，但祈来兵退扎锡坡，”犹虑三桂之袭其城也。 \\n 初三日，缅酋内叛，挟上及皇太后、皇后、皇太子、公主。如旧晚坡。缅酋杀华亭侯王维恭。是日未刻，二三缅官来见曰：“此地不便，请移别所。你们兵将近我城，我处发兵，必由此过，恐为惊动。”言未毕，数蛮子将上连杌子抬去。太后等悲声震天，行至二百步，乃有轿三乘至。太后等上轿，大小男女毫未收带。步行约五里，渡河到岸，暗黑不识何地。二更到营，始知为吴三桂营矣。初四日，归老营，初五日晓邓凯匐匍上帐前曰：“今日事至此，皇上当行一烈，使老臣得其死所！”上曰：“固然！有太后在。且洪某、吴某、世受我家恩，未必毒及我母子。”初六日，拔老营，复转哑哇，欲攻缅城，未遂。初九日，长发还滇，一路大小俱与马匹，进御膳，用金碗，不用银碗。上与东宫俱进鲜服铺盖，内官宫女各官妻妾，均与衣被。 \\n 吴三桂以车驾还南。施氏曰：吴三桂兵亦出境，将入缅，路遇巩昌王白文选。是时文选兵尚强，因山路穷僻，斥堠不通，猝遇无计，不敢战，遂降。自是三桂无所忌惮矣。缅恐，遂令马宝诱上曰：“晋王兵去此未远，臣欲间道奉驾奔其军。”上从之，缅使人从上所至，则吴军矣。 \\n 十六年壬寅春正月十三日，驾还滇都。三桂日进膳服等物俱倍前。 \\n 夏四月，太皇太后王氏不食，崩。三桂令人奉上居滇故都督府，严兵防守。八旗兵皆集。上屡欲见三桂，三桂不肯见。皇太后不食，□日遂崩。 \\n 原任户部尚书龚彝死之。彝，永州人，天启乙丑进士也。具酒散进谒上所，守者不许。彝厉声曰：“此吾君也！我为其臣。君臣之义，南北皆然。我只一见耳，何拒我为？”守者往启三桂，三桂许之，彝遂入堂上，设宴，请上出。朝礼毕，进酒。上稍谢，痛哭不能饮。彝伏地痛哭，亦不能起。再劝上饮，上勉饮三爵。彝再拜不止，遂触地而死。上抚之恸，几仆。 \\n 上崩。皇太子遇害。施氏曰：从官扶上进，八旗诸将士皆望而呼“万岁，”曰：“此真主也！我等虽有主，今知其安在，不如奉此以成不世之功！”事将成，满汉诸大臣皆割辫而起，为下所泄。三桂知之，大惊，即令辇上及皇太子出，以弓弦蛟于市。时，太子年十二，临难大骂曰：“黠贼！我朝何负于汝，我父子何仇于汝，乃至此耶！”是日天大昏黑，风霾并作，人影不见。上既遇害，三桂使人炙尸扬灰，传赐诸将。前所谋奉上八旗诸将，共二千余人，皆杀之，令没其妻子。杂录曰：吴三桂标将有商于吴者，问以旧晚坡之事。据云：十二月初二日，三桂至旧晚坡，檄缅送驾，缅亦遣人相闻。薄暮缅人送人首十七至三桂营，营中讹言驾崩。及三鼓欢言驾至矣，随众出迎，见二艘渡江来，一为上及太后中宫、东宫、公主，一为遇害诸臣家属。有缅相及蛮兵二百余人俱至。三桂送上及宫眷于公所。上南面坐达旦，三桂标下各官相继入见，或拜或叩首而退，少倾三桂进见，初甚倨傲，见上长揖，上问为谁，三桂噤不敢对，再问之，遂伏地不能起，及问之数至，始称名应诏。上切责良久，三桂缄口伏地若死人。上卒曰：“今亦已矣！朕本北京人，欲还见十二陵死，尔能任之乎？”对曰：“臣能任之。”上令之去，三桂伏不能起，左右挟之出，则色如死灰，汗浃背，自后不复敢见。 \\n 吴三桂以总兵邓凯隶满洲镶黄旗，不受，为僧去。 \\n 秋七月吴三桂遣藩下虾护送皇后公主至北京，奉旨命礼部养赡于别室，仍拨宫女二人奉侍。 \\n 是月二十九日，晋王李定国薨于景线。定国薨后，以世子嗣典托靳统武，统武奉嗣典为晋王。有马斯良者，定国之表弟，心忌统武，遂劝嗣典降于三桂。 \\n ［附记］壬寅随驾回滇诸人：吴师相炳一子一女同妾，子名宏猷，南京人；邬昌琦一子三岁，魏豹一子宗皋，南京人；姜承德三子，北京人；丁调鼎二子，赵明鉴一子一仆；黎应祥千户，广东人；王祖望小子新儿，邓居诏家丁邓玉，前府都督康晋生一子；总兵邓凯（有缺漏）东昌李君调云：“缅酋送驾旧晚坡，在庚子十二月，而龙驭宾天，皇太子遇害，则辛丑三月十八日也。”君调时在三桂营中目击者。此云壬寅，未知何据。 \\n  \\n 　 \\n  \\n  \\n 　"}
