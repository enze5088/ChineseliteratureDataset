{"章节": "三十国春秋辑本（清）汤球", "正文": "　 \\n 　 \\n 三十国春秋辑本 \\n （清）汤球 \\n 　 \\n  \\n 　 \\n ●萧方等《三十国春秋》 \\n 魏嘉平元年，魏帝谒陵，曹爽及弟羲、训、彦皆从。高祖命授兵，召公卿于庙堂，奏皇太后，废爽。丁酉，斩爽、羲、训、彦，夷三族。（《御览》六百四十七） \\n 文帝器重魏舒，而舒不为人知。晋吏部郎魏衡谓侄舒曰：“汝后得为小县长。”舒曰：“堪为八百户长，将老嫂入官舍，即斯愿毕矣。”（《御览》五百十七） \\n 钟会荐于文帝曰：“裴楷清通。”裴楷常建为别宅，宅甚美丽，楷兄欲之，楷别让之。其性有大度，皆斯类也。（《御览》五百十六） \\n 泰始四年，策免石苞官。（《通鉴考异·晋纪》） \\n 五年，二月，以羊祜都督荆州，镇襄阳。时祜有平吴之志，方树基址，擢王濬为巴郡太守，将委以巴峡之任。祜兄子暨谓祜曰：“观濬为人，志大者侈，不可专任。”祜曰：“有大才，必可用也。”识者曰：“祜可谓能举善矣，知人则哲，叔子之谓乎？”（《御览》五百十二） \\n 晋泰始五年，夏四月，地震，大疫。上命医以驷马小车驰救疗。（《书钞·医类》） \\n 泰始七年，吴建衡三年，吴孟仁卒。吴司徒孟宗少从南阳李肃学，母为作厚褥大被，或问故，曰：“小儿无德可容，而学者多贫，故为广被，可得气类相接也。”（《御览》五百十一） \\n 泰始八年，二月（《武纪》在七年七月），以贾充为都督秦凉二州事。（《通鉴考异·晋纪》） \\n 八年，十一月，贾充与朝士宴饮，庾纯醉，与充争言，诏免纯官。（《通鉴考异·晋纪》） \\n 八年，卫瓘以太子昏愚，不堪为嗣，欲启而未敢。（同上） \\n 咸宁元年（吴天册元年），孙皓纳张布女，有宠而死，厚葬之。民有讹言，遂诛奚熙，并杀章安侯夺。（同上） \\n 四年（吴天纪二年），吴收张尚，岑昏等泥头请代尚死，尚得免死，徙广州。（同上） \\n 四年，羊祜卒。羊祜年十五而孤，事伯母蔡氏以孝闻。蔡氏每叹曰：“羊叔子可谓能养，今颜叔子也。其诸葛孔明之亚乎？”（《御览》五百十三） \\n 五年，十一月，晋大举伐吴。吴王皓闻师之将兴也，乃使刘恪守牛渚，使张悌造攻车于戏场。（《御览》三百三十六） \\n 太康元年，杜预与众军会议，或曰：“百年之寇，未可尽克。方春水生，难于久驻。”《杜预传》作：“今向暑，水潦方降，疾疫将起，宜俟来冬更为大举。（《通鉴考异·晋纪》） \\n 元年，四月，甲子，王浑斩张悌。丙寅，吴杀岑昏，与何桢书。庚午，送降书。壬申，濬入石头。甲申，封归命侯。五月，丁亥，至洛阳。（《通鉴考异·晋纪二》） \\n 王济尝与武帝棋，济伸脚在局下，因问皓曰：“闻君生剥人面皮，何也？”皓曰：“见人臣无礼于其君者，则剥之。”武子大惭，遂缩脚。（《御览》三百七十二） \\n 元康元年，楚王玮矫诏召三十六军。太康之初，吴寇新殄，未盈一纪，干戈已寻，虮虱生于甲胄，燕雀处于帷幄。（《御览》三百五十五） \\n 元康四年，七月，傅咸为司隶。五年，五月，始亲职，十月卒。（《通鉴考异·晋纪四》，《晋书》本传作“四年卒”） \\n 元康五年，闰月（依《通鉴考异》补），晋武库失火，汉高祖斩蛇剑穿屋而飞（《史通·诸晋史》云：《异苑》称如此，《三十国史》乃刊为正言）。 \\n 元康八年，李特就谷入蜀（《通鉴考异·晋纪》）。 \\n 晋永康元年，正月，大会，有鸠人御坐武帐中，拂司空张华之冠。（《初学记》二十六） \\n 永康元年，中台星拆，张华子韪劝华逊位，不从。张华善天文、解望气，元康初尝与鄱阳雷孔章共夜登楼，而见一气起牛斗间，华谓孔章曰：“此何气也？”对曰：“其宝剑乎？”（《初学记》二十四） \\n 永康元年，孙秀议加赵王伦九锡。刘颂曰：“昔汉之锡魏，魏之锡晋，皆一时之用，非可通行。周勃、霍光其功至大，不闻有九锡之命。”伦党大怒，谋害颂，颂惧，自杀。（《通鉴考异·晋纪五》） \\n 二年，伦将篡位，义阳王威执诏示嵇绍，曰：“圣上法尧舜之举，卿其然乎？”绍厉声曰：“有死而已，终不有二。”威怒，拔剑而出。及惠帝迁于金墉城，唯绍固志不渝，从直于金墉，绝不通伦，时人皆为之惧。（《通鉴考异·晋纪》） \\n 齐王冏谋讨赵王伦，未发，会离狐王盛、颖川处穆聚众于浊泽，百姓从之，曰以万数。伦以其将管袭为齐王军司，讨盛、穆，斩之，冏因收袭，杀之。（《通鉴考异·晋纪六》） \\n 永宁元年（即永康二年也），正月，张轨出为凉州刺史，以阴澹等为谋主。索紞善占梦，澹从求占，昼令狐策梦立冰上与冰下人语。索沈曰：“冰上为阳，冰下为阴，冰上人与冰下人语，为阳请阴，媒介事也。士如归妻，迨冰未泮，君其为人作媒乎？”策曰：“老夫耄矣，不为媒矣。”既而太守田约因策为子求张氏女，恰至仲春而成婚。（《白帖》，案此引作崔鸿《三十国春秋》） \\n 永宁元年，齐王冏辅政，辟刘殷为祭酒。刘殷字长盛，七岁丧其父，哀毁逾礼。曾祖母王氏盛冬思堇，殷入泽中恸哭，有堇生，得斛余。（《御览》九百八十） \\n 永宁元年，王蕤、王舆谋废冏，事觉。八月，诏废蕤为庶人，诛舆三族，徙蕤于上庸，杀之。（《通鉴考异·晋纪》） \\n 太安二年，正月，李特僭位，改年。（《通鉴考异·晋纪七》） \\n 二年，十月，成都王颖御长沙王乂于建春门，陆机败，遁走。颖诛机及弟云，夷三族。机，吴人，而在宠族之上，人多恶之。成都王嬖人孟玖素不快于云及机，建春门之败，机众多丧，牵秀谮之于颖，言机持两端，孟玖复构之于内，使牵秀斩机。 \\n 初，机之专征，请孙承为后军司马，至是，收承下狱，考捶数百，两踝骨见，终言机冤。吏知承义烈，谓承曰：“二陆之痛，谁不知枉，君何不爱身？”承仰天叹曰：“陆君兄弟，世之奇士，有顾於吾，吾危不能济，死复相诬，非吾徒也。”乃夷三族，承门人费慈自诣颖，明承之冤，承喻之曰：“吾惟不负二陆，死自吾分，卿何为尔耶？”慈曰：“仆又安可负君而求生乎？”固明承冤，玖又疾之，亦并见害。（《御览》四百二十） \\n 二年，十二月，杀长沙王颙。（《通鉴考异·晋纪七》） \\n 永兴元年，成都王颖诛黄门孟玖。于是，东海王越、高密王简（疑即略）皆惧，奔国。琅琊王睿又将出焉，而徼禁甚密，颖又先下诸津，禁止诸贵人，王至河阳乃见拘焉。宋典后至，以鞭拂之曰：“舍长官禁贵人，而尔见止耶？”因大笑之，吏乃放遣，因得奔国。（《御览》三百五十九） \\n 永兴元年，十月，李雄自称成都王，刘渊自称汉王。（《通鉴考异·晋纪》） \\n 永兴二年，六月，李雄即帝位，改元大武。（《通鉴考异·晋纪八》） \\n 光熙元年，东海王越杀河间王颙。（同上） \\n ○怀帝 \\n 永嘉四年，汉刘聪光兴元年，氐蒲洪自称略阳公。前秦蒲洪，父怀归，为部落小帅，其母姜氏，因寝产洪，惊悸而寤。（《御览》三百六十一） \\n 永嘉五年，蜀王李雄攻谯登于涪城，无救援，登固守不下。士卒皆熏鼠食之，一无叛者。（《御览》三百二十） \\n 永嘉五年，成玉衡元年，汉嘉平元年，汉陷洛阳，迁帝于平阳，聪以帝为平阿公。明年二月，乃封帝会稽公。（《通鉴考异·晋纪九》） \\n 永嘉六年，刘聪引上入讌，谓上曰：“卿为豫章王时，朕与王武子相造，卿赠朕以柘弓银砚，卿忆否？”上曰：“安敢忘之？且恨尔曰不得早识龙颜。”（《初学记》二十一） \\n 王敦谋害王澄，而澄众有二十人，持铁马鞭为卫。（同上，二十二） \\n 汉赵置殷、卫等州。前赵殷州刺史杜广，初为刘景厩卒，以马肥良引为直士，侍立通夜，未曾休倦。景因问之，广流涕申款有章条。景执其手曰：“吾罪人也，久负贤者。”谓妻曰：“为女求夫，不觉厩中有麒麟。”于是妻之。（《御览》五百十九） \\n ○愍帝 \\n 愍帝名子业，或作业（《通鉴考异·晋纪九》）。 \\n 建兴二年，三月，癸酉，后勒取幽州。壬午，勒晨至蓟。（《通鉴考异·晋纪十一》） \\n 建兴四年，汉麟嘉元年，丙寅，丞相睿斩都运令史淳于伯于建康。于是，以刀拭柱，血逆流，至二丈三尺，下四尺五寸，其直如弦。（《御览》四百四十六） \\n 建兴四年，汉刘聪子约卒。汉大将军东平王约，汉王聪戏之曰：“汝诵何书？味何句也？”约曰：“臣诵《孝经》，每咏‘身体发肤，受之父母不敢毁伤’，至于‘在上不骄，高而不危’，未尝不反覆诵之。”聪大悦。（《御览》六百十） \\n ○元帝 \\n 建武元年，凉遣韩璞伐汉。初，永嘉中，童谣云：“秦川中，血没腕，唯有凉州倚观。”（郭茂倩《乐府》八十八） \\n 李矩降刘阳而袭击之。刘阳少骁猛，甚有勇力，手曳牛尾，却行百步。（《御览》四百二十六） \\n 大兴元年，汉刘曜光初元年，汉主聪卒，子粲立，靳准杀之，复杀王延。王延，九岁丧母，行孝有闻，后母卜氏御之无道，延事弥谨。卜常取蒲穰败麻与之贮衣，延知而不言。卜冬月杖之流血，令求生鱼，延用冰恸哭，而得与之，卜乃心悟，抚之如所生也。（《御览》五百十） \\n 大兴元年，蒲洪降刘曜。（《御览考异·晋纪十三》） \\n 大兴三年，凉张茂永元元年，后赵石勒二年，石勒遣石良率精骑五千掩李矩营，生执矩外甥郭诵之弟元，教元作书与诵，说云：“去年东平曹嶷西宾猗卢，矩如牛角，何不归命？”勒与诵书，饷麈尾马鞭，说宾礼贤弟，相同断金，往物为信。矩所领将士并欲归勒，矩知众之去，已乃率众来归。（《御览》三百五十九） \\n 大兴四年，王敦令郭璞筮卦，曰：“明公起事，祸必不久。”敦怒曰：“卿寿几何？”曰：“命尽曰中。”引出斩之，璞曰：“当何之？”曰：“南山之首。”曰：“我知之矣，必在双柏之间乎？”时有鹊巢而甚茂。（同上，九百五十四） \\n 永昌元年，五月，王敦杀甘卓。甘卓将被诛，引镜不见其头。（《御览》七百十七） \\n ○明帝 \\n 太宁元年，陈安奔陇城，前赵将刘贲驰将追之，石虎止贲曰：“穷寇归兵，不可迫也。我士卒连胜，皆已怠矣，以骄急之卒，当致死之众，恐无万全之利。”贲曰：“不然。彼锐气尽矣，众心乖阻，人怀苟免，莫有斗志。我卒乘猛气甚盛，皆一当十，岂其衰沮之余，所能抗也？”贲躬先士卒，战辄败之，遂围安于陇城。（《御览》二百九十九） \\n ○成帝 \\n 晋咸和二年，温峤与陶侃起义兵伐苏峻，帅师四万，直指石头，侃泊加子洲（《御览》六十九）。 \\n 三年，峻兵犯阙。苏峻作逆，领军卞壶以王师败绩，遂单骑赴难，三子昣旺随之，俱殁。母裴氏抚尸而哭，曰：“父为忠臣，子为孝子，天何恨乎？”征士瞿汤闻之，叹曰：“父死于前，子殁于后，忠孝之道萃于-门，可谓贤矣。”（《御览》五百十一） \\n 温峤等入讨峻，迁帝于石头，殷羡之劝趋石头。光禄勋殷羡之还豫章，贵游多凭寄书，羡之至板桥，投书于江，曰：“沉者自沉，浮者自浮，殷洪乔不能作致书邮。”（《初学记》六） \\n 咸和五年，赵建平元年，江州刺史刘胤自武昌以有疾被征为右将军，而王舒未至，犹在盆口。后将军郭默旋而过，胤不礼之。腊曰，遗默酒五升、豚一头。默大怒，投之于江，遂与故将张丑、宋侯、孟纯等矫诏入城门，莫有御者。胤独与其妾寝，默至，斩于床下，及其司马张满、参军荀楷、李纂。傲默故也。（《御览》三十三） \\n 咸和九年，以庾亮都督江荆等州。王隐始成《晋书》，合八十八卷。家贫无纸，未成其志，遂南游，投陶侃於荆州，又江州投庾亮，乃获其纸墨，始书就焉。（《初学记》二十一） \\n 咸和九年，石虎即位，改元永熙。（《通鉴考异·晋纪十七》） \\n 咸康三年，石虎僭称赵天王。赵成公段作庭燎于杠末，上盘置燎，下盘置人。咸康三年，正月，赵夔安等上尊号，庭燎油灌下盘，死者二十余人。赵王虎恶之，腰斩成公段。（《通鉴考异·晋纪十七》） \\n ○康帝　穆帝 \\n 永和元年，赵造猎车千乘。石季龙将猎，辄冠金镂之帽。（《御览》六百八十七） \\n 永和二年（李汉嘉宁元年，凉张重华永乐元年）九月，燕杀慕容翰。（《通鉴考异·晋纪十九》） \\n 永和三年，赵将麻秋命黑槊龙腾三千人驰击谢艾军。艾左右扰动，李伟劝艾乘马，艾不从，乃下踞胡床而麾众，赵人以为有伏，惧而不进。（《御览》四百三十六） \\n 永和五年，赵以谪卒、高力等戍凉州，定阳人梁犊因民心怨赵也，谋兵东还。犊自称大将军，率众攻下办，克之。犊军人（高力等）皆多力善射，一当十余，虽无甲兵，所在略百姓大斧，施一丈柯，攻战若神，拟向崩溃。（《御览》二百九十九） \\n 永和六年，（魏冉闵永兴元年赵石祗永宁元年）闰正月。（《通鉴考异·晋纪二十》） \\n 三月，赵新兴王祗即皇帝位。（同上） \\n 永和八年，燕慕容儁元玺元年，秦主苻健皇始二年，并称帝。姚襄来归。姚襄南至荥阳，与高昌李历战于麻田，马中流矢死，弟苌下马授襄，曰：“汝何以自免？”苌曰：“但令兄济，此竖子何敢害苌！”会救至，俱不死。（《御览》三百二十五） \\n 姚苌单骑度淮，见豫州刺史谢尚于寿阳，幅巾以待之，一面如旧相识。（《御览》四百八） \\n 永和十年，凉张祚和平元年，伪前梁（当作凉）张重华（当作张琚）在梁州欲诛西河张祚，祚厩马数十匹同时皆无尾，未几祚遇祸。（李冗《独异志·下》） \\n 升平四年，燕主暐建熙元年，朝廷闻慕容儁死，曰：“中原可图矣。”桓温曰：“慕容恪在，其忧方大。”（《史通·模拟》） \\n ○哀帝　帝奕　海西公 \\n 太和六年，十一月，被废，桓温使刘享收帝玺绶。（《通鉴考异·晋纪一十五》） \\n ○简文帝　孝武帝 \\n 太元元年，凉亡。凉天水太守史棱暴疾死，五曰而苏，云见凉光殿皆生白瓜，及秦使梁熙灭凉，小字白瓜也。（《事类赋注》二十七） \\n 太元二年，秦平诸国后，示人以侈，置左右镇郎及拂盖郎，申香为拂盖郎，长一丈九尺。（《初学记》十九） \\n 秦王苻坚悬珠帘于正殿，以朝群臣，宫宇、服御物，极珍饰之奇。尚书金部郎裴元略谏曰：“愿陛下遵采椽之不斫，鄙琼室而不居。”坚笑曰：“非卿之忠，朕何由闻过乎？”（《御览》四百五十六） \\n 太元四年，秦以苻洛为益州牧。苻洛，雄勇多力，猛气绝人，坐制奔牛，射洞犁耳。苻坚深惮之，故常为边守。（《御览》四百三十六） \\n 太元八年，秦大举入寇，秦王坚下书曰：“吴人敢恃江山，僭称大号，轻率犬羊，屡窥王境，朕将巡狩省方，登会稽而朝诸侯，复禹绩而定九州，今王师所拟，必有征无战，伐国存君，义同一体。”（《御览》三百二十二） \\n 太元九年，燕慕容垂元年，后秦姚苌白雀元年，慕容垂攻邺，苻丕遣其从弟就请救，乃遗谢玄青铜镜、黄金婉转绳等以之为信。（《初学记》三十五、《御览》七百十七） \\n 太元十七年，以殷仲堪为荆州刺史。晋黄门郎殷仲堪游于江滨，见流棺于水，乃接焉。旬曰之中，前门之沟忽起为岸，是夕，有人通梦于仲堪，自称徐伯：“感君之惠，无以报。”仲堪因问门岸为何祥乎？对曰：“水中之岸，其名为洲，君将为洲也。”言终而没。（《御览》五百五十一） \\n 太元二十一年，燕慕容宝永康元年，魏皇始元年，凉吕光龙飞元年，后燕慕容垂遣其子宝步骑七万伐后魏，战于参合陂，大败，宝以数千骑奔免，士众还者十一二。宝恨参合之败，屡言魏有可乘之机，由是，自率大众伐魏。至参合，见往年战处积骸如山，设吊祭之礼，死者父兄一时号哭，军中皆恸。垂惭愤呕血，因而寝疾，却还，道卒。（《御览》三百二十三） \\n ○安帝 \\n 隆安元年，南凉秃发乌孤太初元年，北凉段业神玺元年，乌孤称西平王。后凉秃发乌孤七世祖寿阗之在孕也，母梦一老父被髮左衽，乘白马，谓曰：“尔夫虽西移，终当东归，至京，必生贵男，长为人主。”言终胎动而寤，后因寝，生寿阗被中（鲜卑谓“被”为“秃发”），因以秃发为号，寿阗为名。（御览三百六十一） \\n 凉沮渠蒙逊叛，据金山。沮渠蒙逊，其先世为匈奴左沮渠，因以官为氏。少牧羊，卧息田畔，忽见沙门以手摩其头曰：“尔后当王，此土不久苦焉。”言终而灭。（“同上”八百三十六） \\n 隆安二年，燕慕容盛建平元年，魏天兴元年，慕容德元年，燕兰汗杀宝。盛子太原王奇起兵于外。 \\n 燕金紫光禄大夫高平公歆。初，歆伯父在光禄大夫，熙拊歆首而告之曰：“汝仪容伟茂，志节果当，有佐命之功，显吾门者，必汝也。”（《御览》五百十二） \\n 隆安三年，燕长乐元年，秦弘始元年，凉吕纂咸宁元年，南燕慕容德传檄青州。燕征其东莱太守王鸾。鸾身长九尺，腰带十围，贯甲跨马，不据鞍由镫。燕王德见而奇其魁伟，赐之食，一进一斛余，德惊曰：“所啖如此，非耕而能饱，但才貌不凡，堪为贵人，可以一县试之。”由是拜逢陵长，共有治绩。（《御览》三百七十七） \\n 隆安四年，南燕建平、南凉秃发利鹿建和元年，西凉李暠庚子元年，凉州人胡安据盗发凉州人张骏墓，见骏貌如生，得赤玉箫、紫玉笛。（《初学记》十六） \\n 凉州胡安据盗发张骏墓，得珊瑚马鞭、马瑙钟、黄金勒。（《御览》三百五十八） \\n 十一月，北凉李暠自称凉公。敦煌太守李暠表于段业，暠称尽忠不贰，横为李嗣所谗，请业杀嗣。暠自归。嗣败，业乃杀嗣，遣使谢暠。初，嗣与暠结刎颈之交，嗣常以宗族托暠曰：“我身犹子身，勿为疑也。”及是，暠反为嗣所构，暠乃恨之。（《御览》四百八） \\n 隆安五年，燕慕容熙光始元年，凉吕隆神鼎元年，北凉沮渠蒙逊永安元年，后凉吕超杀其君纂，后杨氏国色，超将妻之，谓其父恒曰：“后若自杀，祸必及宗。”恒以此言告后，后曰：“大人本卖女与氐羌，以图富贵，一之以甚，其可再乎？”恒不能强，乃自杀（《御览》三百八十）。 \\n 李暠于南门外临水起堂，名曰“靖恭堂”，以议朝政，阅武事。堂成，图赞自古明王忠臣、孝子贞女，暠自为序，以明鉴戒，文武群僚亦皆图焉。是月，白雀翔于靖恭堂，暠颂之。（《御览》百七十六，案，此引作《三十国春秋·西凉传》） \\n 元兴三年（魏天赐元年），刘裕等起兵讨桓玄，诛之，帝复位，王谧与众议，推刘裕领扬州，裕辞，乃以谧为侍中，领扬州。初，裕名位微薄，盛流不知，谧独奇之。裕尝与刁逵摴蒲输直，逵缚之马柳，谧代还之，由是德谧。 \\n 萧方等曰：“夫蛟龙潜伏，鱼虾亵之，是以汉高赦雍齿，魏武免梁鹄。安可以布衣之嫌，而成万乘之隙哉！今王谧为公，刁逵亡族，酬恩报怨，何其狭哉！”（《通鉴考异·晋纪三十五》） \\n 义熙元年（南燕慕容超太上元年，西凉建初元年），卢循为广州刺史。循遗刘裕益智粽，裕乃答以续命汤。（《御览》九百七十二引作《十三国春秋》，《类聚》八十七引作《三十六国春秋》） \\n 高句骊以千里马、生罴皮、障泥献于南燕，燕王超大悦，答以水牛、能言鸟。（《御览》三百五十九） \\n 义熙三年，燕高云正始元年，夏赫连勃勃龙升元年，燕王熙后苻氏卒，徒跣送葬，冯跋拒而弑之，立云。燕王慕容熙后苻氏尝季夏思冻鱼脍、仲冬须生地黄，皆下有司切责之，不得，加之以辟焉。（《御览》十一） \\n 义熙五年，魏拓跋嗣永兴元年，燕冯跋太平元年，西秦更始元年，刘裕攻南燕，得燕人张纲，治攻具，既成，设飞桥悬梯，被以牛皮，火石不能害，攻城之士得肆力焉。（《御览》三百三十六） \\n 义熙六年，丁亥，中军刘裕悉众攻燕，众咸谏曰：“今往亡曰，兵家所忌。”裕曰：“我往彼亡，吉孰大焉。”乃命悉登，遂克之。燕王慕容超走，追获焉。裕责以不降之罪，超神色自若，无余言，唯以母托刘敬宣而已。 \\n 萧方等曰：“美哉其言也，言必己亲，终不忘孝，可谓人之将死，其言也善，信乎！”（《御览》三百二十六） \\n 徐道覆闻刘裕北伐，劝卢循袭建康，卢循寇京邑，芙蓉舰千余艘。（《初学记》二十五） \\n 朝廷急征裕，裕引兵还。刘裕次山阳，闻何无忌败绩，卷甲兼行，将济江而风急，众咸难之。裕曰：“若有天命，风当自息；如其天不助，舟覆溺，何足可怪。”即命登舟，舟移而风止。（《御览》六十） \\n 义熙七年，以刘裕为太尉、中书监。裕既拜，朝贤毕至，仆射谢混后来，衣冠倾纵，颇有傲慢之容，裕甚不平，乃谓之曰：“何谓旁若无人？”混对曰：“明公将隆伊、周之化，方使四海解衿，谢混何人，而敢独异乎？”乃以手板披拨其衿，领悉皆解散，裕大悦。（《御览》四百六十四） \\n 义熙八年，西秦乞伏炽磐永康元年，北凉玄始元年，刘毅为荆州，请从弟藩以自副。刘裕以诏书罪状，毅与藩及谢混共谋不轨，赐藩、混死，帅师袭荆州，杀毅。安帝时，以刘镇之为散骑常侍、光禄大夫，不受。镇之，毅季父，义熙初谓毅及藩曰：“汝辈才力势运足以得志，当身争耳，我不就汝求位求财，又不受汝罪累。”每见毅等道从吏卒到门，辄骂诟之，毅甚敬畏，每未至宅数百步止，与白衣数人而进，仪卫悉不自随。及至毅败，无不服其先见，而刘裕甚敬遇之。（《御览》五百十二） \\n 晋义熙九年，夏凤翔元年，盗发故骠骑将军卞壶墓，剖棺掠之，壶尸面如生，两手悉拳，爪生达背。（《御览》五百五十七） \\n 义熙十一年，二月，姚兴卒。（《通鉴考异·晋纪三十九》） \\n 义熙十三年，西凉李歆嘉兴元年，秋七月，太尉裕克秦入长安，王镇恶随宋高祖入关中。初，镇恶流寓崤渑，崤渑人李方厚待之，镇恶曰：“待吾伫英雄主，取万户侯，乃厚相报。”方笑曰：“本县足矣。”镇恶力不绝人，不闲弓马，略通诸子、兵书，纵横有智计，以此成名。及是，李方尚在，镇恶升堂拜母，拔方渑池令。（《御览》四百八） \\n 晋安帝时，郭逸妻以大竹杖打逸前妻之子，子死，妻因弃市，如常刑。（《御览》五百十一） \\n ○恭帝 \\n 元熙元年，夏王勃勃自号真兴元年，夏刻石都南，颂其功德曰：“我皇诞命，世之期应，天纵之德，仰协时来，俯从民望，属奸豪鼎峙之际，群凶岳立之秋，故运筹命将，举无遗策，亲御六戎。即有征无战，五稔之间，而治风宏阐矣。”（《御览》三百二十二） \\n 元熙二年，西秦乞伏炽盘建弘元年，西凉李恂永建元年，西凉从事中郎将张显言于凉王曰：“太祖以天挺神姿，应桓文之运，流剽万里，为西夏所推，平西域，兵不血刃；取酒泉，有易俯拾，为殿下开创祟规，贻厥孔谋者也。”（《御览》三百二十二） \\n ●武敏之《三十国春秋》 \\n 宋文帝元嘉十三年，杀檀道济及其参军高进之与薛彤。 \\n 高进之沛国人。父瓒，有拳勇，尝送友人之丧，丧反，友妻为土宦所掠，瓒救之，杀七人，而友妻亦刎颈死，遂亡命江湖。进之生十三年，母刘死，葬毕，走四方，求父不得，乃谒征北将军刘牢之。牢之高会，进之入幕，推上客而踞其坐，大饮嚼，一坐大惊。牢之揖客，问所长，进之曰：“善以计数中密事。”牢之问部下甲兵刍粮，进之布指算，不爽，乃辟行军司马。居五曰，进之曰：“刘公猜而不忍，怨而好叛，不去，必及祸。”遂去之。 \\n 与下沛薛彤为友，因薛交檀道济，三人者，志义相合，刑牲盟生死。从道济征桓玄，得首将王雅，败桓兵于奔牛塘，又杀路雍岐，得天子旌节与桓所乘舟。事平，以功让道济。及围广固，进之作攻具，甚精巧，事平，授广固相。徐羡之、傅亮等谋废立，招道济，道济谋于进之，进之曰：“公欲为霍光乎？为曹操乎？为霍，则废；为曹，则否。”道济惊问，进之曰：“公欲辅宋，则少帝不废，琅琊王不立，天下非宋有也，故必废。如欲自取，则长乱阶，逢愚君，修德布惠，招罗腹心，天子非公而谁，故必不废。”进之此时案腰间刀伺道济，有异言，则杀之。道济趋下阶，叩头曰：“武皇帝在上，臣道济如有异心，速殛之。”乃与进之定议，不为戎首，亦不相阻也。及谢晦反，兵锐，道济忧之，进之诈道济书致晦，与之连，晦喜，不设备，悉精锐蔽江下。进之遂间道入江陵，扬言曰：“檀江州率重兵败谢晦于江中，斩其首以徇。”故晦党闻之解体，部下闭门拒之，事平，为司空参军。 \\n 后到彦之伐魏，知其名，乞与同行，进之告仆曰：“到公必败，吾言则惑军，否则及难。”遂请护粮，乃免。道济晚年惧祸，其夫人刘遣婢问进之，进之曰：“道家戒盈满，祸或不免。然司空功名盖世，如死得所，亦不相负。”夫人泣语道济，道济意狐疑，亡何，被收，道济目光如炬，脱帻投地曰：“坏汝万里长城！”薛彤曰：“身经百战死，非意外事。”进之掀髯笑曰：“累世农夫，父以义死友，子以忠死君，此大宋之光。”坐地就刑，神色不变。进之无眷属，仆鲁健从进之死，故无收其尸者。薛彤下沛人，死后，其子负骨归葬，求进之骨，不得，以其带同父棺葬焉。（见《高慕家谱》。案萧方等《三十国春秋》，《隋志》云：起汉建安，讫晋元熙。家《中兴书目》云：起宣帝，迄恭帝，皆不云及宋时事，则此为武敏之之书无疑，故姑录出以俟考。） \\n ●和苞《汉赵记》 \\n 刘聪嘉平三年，廷尉陈元达极谏，聪怒，将斩之。聪时幸逍遥园李中堂，元达抱堂下树，叫曰：“臣所言者，社稷之计。”聪勉听之。于是，易李堂为愧贤堂。（《初学记》二十四，《御览》百七十六） \\n 鲁阳侯王广，字广之，为西扬州刺史。晋末，聚众避世，为蛮梅芳扇动山夷围广，城陷，蛮囚广，将指芳。广女有美色，芳引入，甚有宠，入经一旬，王伺芳睡，引刀斩芳，芳惊起曰：“何故反耶？”王骂曰：“蛮畜！我欲诛反贼等，何谓我反乎？吾闻父仇不同天，母仇不同地，汝反逆无状，害人父母，而复无礼凌人。吾所以不死者，欲诛汝耳。今死，自吾分，不待汝杀，我但恨不得枭汝首于通衢，以塞大耻。”辞气猛厉，色无变容，乃自杀，时年十五。（《御览》四百十四） \\n 今上（曜也）杀晋散骑常侍梁纬，召妻辛氏，伏地大哭，仰白今上曰：“妾闻女不再醮男以义烈闻。妾夫已死，理无独生，乞就辟有司，地下以事舅姑。且妇人再聘，明==用哉？”遂号哭不止。上曰：“贞妇也，其任之。”亦自杀。（《御览》四百四十） \\n 刘聪麟嘉三年，太子粲讨赵同、郭默于洛阳。默使耿惟等夜北渡河，袭太子营，飞梯腾栅而入。太子勒兵于东北，穿栅而去。（《御览》三百三十六） \\n 今上光初二年，石勒召幽冀之众十余万人，造攻车飞梯，攻平阳小城。今上遣骑万五千，曳柴扬尘，曀于山谷，寻汾州向平阳内外击之，勒师溃。（《御览》二百三十六） \\n 光初六年，今上讨陈安于陇城。城内得安死，陈安奋刀，左右俱发。陇上语曰：“陇上壮士有陈安，丈八蛇矛左右槃。”（《御览》四百九十六） \\n 刘渊徒治平阳，于汾水中得白玉玺，广四寸，高二分（一作得白玉，高四寸二分），龙纽。文曰：“有新保之。”（《事类赋注九》、《御览》八百四。按以下皆引作《赵书》，疑亦和苞之书，盖田融《赵书》皆记石事，所以一曰《二石集记》，不言及汉赵，故姑附于汉《赵记》之后，以俟考。） \\n 赵染袭长安，秦王业奔射雁楼，格战至天明，不拔。（《御览》百七十六） \\n 刘曜于龙门河水中得一玉玺，文云：“克寿永昌”。曜以为天锡神玺，斋九曰而受之。（《书钞》百三十一，《御览》六百八十二） \\n 刘曜讨陈安于陇城下，小将刘永、赵牢、路松多坚戍不下，城内得安死，乃谣曰：“陇上健儿曰陈安，躯干虽小腹中宽。爱养将士同心肝，騄骢骏马铁镂鞍。七尺大刀配齐镮，丈八蛇矛左右盘。十荡十泱无当前，百骑俱出如云浮。追者千万骑悠悠，战始三交失蛇矛。十骑俱荡九骑留，弃我騄骢攀岩悲。天大降雨追者休，阿呵呼呜呼奈子乎，呜呼阿呵奈子何！”（《御览》三百五十三，又四百六十五） \\n ●王度《二石传》 \\n ○石勒传 \\n 石勒，字世龙，上党武乡人，匈奴之苗裔也，雄勇好骑射。晋永康中，流宕山东，寄旅平原荏平界，与平原荏平人师欢家庸耕。耳恒闻鼓角鞞铎之音，勒私异之（以上亦见《御览》三百三十八，又八百二十二，皆引作《石勒别传》）。初，勒乡里原上地中生石，曰长，类铁骑之象；园中生人参，葩叶甚盛。于时父老相者皆云：“此胡体貌奇异，有大志量，其终不可知。”劝邑人厚遇之（自“园中”以下亦见《御览》九百九十一），人多哂而不信。永嘉初，豪杰并起，与胡王阳等十八骑诣汲桑，为左前督。桑败，共推勒为主。攻下州县，都于襄国（《世说新语》注四），勒称赵王。令武乡耆旧赴襄国，拜李阳参军都尉。勒微时，居与邑人李阳相近，阳性刚愎，每轻勒，与争沤麻池，共相打揲，互有胜负。（《御览》四百九十六引作《勒别传》） \\n 冬，十一月，大雪，平地三尺。勒主簿程朗谏勒，不从，出猎坠马，顾左右曰：“不从主簿之言，而致坠马。”赐朗织百疋，以旌忠亮。（《御览》八百三十二） \\n 以咸和三年改元曰太和。荏平令师欢上黑兔，令曰：“按记应，白兔为瑞，此黑兔，曰祥。”外检典旧，议者以为黑兔见，水德之祥，往公孙臣以为汉家土行，当有黄龙为瑞，后黄龙见于成纪，遂从土德。今大赵革命，以水受金，夫兔，阴兽；玄，水色，黑色，见以表应行，以推之黑兔，上应云云。（《类聚》九十九） \\n 后僭正号。（《世说注》四） \\n 死谥明皇帝。（《世说注》四） \\n ○石虎传 \\n 石虎，字季龙，勒从弟。年十七八，身长七尺五寸，好弓马射猎，迅健有勇力，同时等类，多畏惮之。（《御览》三百八十六引作《石虎别传》） \\n 武乡长城县民韩强，在长城县西山岩石阙中得玄玺一所，方四寸，厚二寸，与玺同文曰：“受命于天，既寿永昌。”虎以为瑞。（《御览》六百八十二引作《石虎别传》，《书钞》百三十一误作《石勒别传》） \\n 十三年（永和三年），春二月，虎率三公九卿躬耕藉田，后率三夫人、命妇祠先蚕于近郊。是岁，八月雨雪，大寒，行旅冻死。（《御览》三十四引作《石虎别传》） \\n ●王度《二石伪事》附 \\n 刘曜躬领将士二十七万众，大举征勒，勒养子生为卫将军，领三千人镇洛金墉城。曜攻生城，不能下，不觉勒军卒至。天晓，曜军当攻金墉城，勒军入，正与曜军相遇，即交战，曜军大败，登时生擒曜身。（《御览》三百二十六） \\n 石虎建康二年，迁都邺宫，照一大镜，不见头（《书钞》百三十六，按此引作《三石遗事》） \\n 郭权降石虎，虎问权曰：“卿若得吾者，当杀否？”权曰：“若当时得至尊，必杀不疑也。”虎曰：“卿健将也。”因与共言事。（《御览》二百七十五） \\n 石虎攻中山，得郑略之妹为妻，至相敬待。下阙无儿，郑复生男，崔求养，郑不许，一月卒病死。郑谗崔“谓妾多养胡子”，虎时踞胡床于庭中，大怒，索弓箭，崔闻欲杀之，徒跣至虎前曰：“公勿枉杀妾，乞听妾言。”虎不听，但言“促还坐，无预卿。”崔便去来，未至，虎于后射之，中腰而覆。（《御览》三百七十一） \\n 佛图澄死时，众官皆殡敛，以澄生所持金锡杖、银钵盂内著棺中，为其埋石作椁。葬毕经年，冉闵后故发椁，开棺视之，了不见体骨处所，唯见杖钵存焉。（《御览》五百五十二，又七百十，《书钞》百三十三引略，又作《三石遗事》） \\n 石混（虎小男）降，说邺中有凤皇，将九雏在延明门外道西。（《御览》九百十五） \\n 石混说建武十四年，忽有烂马一匹，有四目，倚著殿中，十余曰突去，不知所在。（《占经》一百十六） \\n ●范亨《燕书》 \\n ○高祖武宣皇帝纪 \\n 高祖慕容廆，少有大度，雄略杰出。晋安北将军张华雅有人鉴，镇蓟总御诸部。高祖弱冠往见，华甚异之，谓高祖曰：“君必为命世之器，匡时济难者也。”脱所著帻簪以遗高祖，结殷勤而别。（《御览》四百七十八，又六百八十八） \\n 廆，泰始五年生。年十五，父单于涉归卒。（《通鉴·晋纪·考异三》） \\n 太康四年，慕容涉归卒，弟删纂立（同上）。 \\n 删谋杀廆，廆亡。国人杀删，迎廆，立之。高祖廆，年十五，出避难，追者急，走避民家，入其屋，以席自障。追者入屋发视，无所见，遂免。（《御览》七百九） \\n 太安元年，素怒延围廆于棘城。遂出击，大破之。（《通鉴·晋纪·考异六》，按《载记》作“素延”，而云《燕书·纪·传》皆谓“素怒延”，《燕·传》则不知何人） \\n 晋室大乱，高祖（二字疑系“琅邪”之误）方经略江东，高翔说高祖曰：“自王公政错，士人失望，襁负归公者，动有万数。今王氏败没，而福星见尾箕，其兆可见也。今晋室虽衰，人心未变，宜遗贡使江东，亦有所尊，然后仗义声以扫不庭，可以有辞于天下。”高祖深纳焉。（《御览》四百六十二） \\n 破鲜卑宇文部，获皇帝玉玺，使裴嶷送建邺以献捷。裴嶷至自建邺。大兴四年，以慕容廆为车骑大将军、平州刺史。（《通鉴·晋纪·考异十三》） \\n 太宁三年，石勒使乞得归来伐。廆遣世子皝击之，以仁为左翼。乞得归拒皝，遣兄子悉拔雄拒仁。（同上，十五） \\n ○太祖文明皇帝纪 \\n 咸康四年，四月，石虎至燕城下，会邺使至，云太子邃在后恣酒，入宫杀害，石主大恐，狼狈引还。（《通鉴·晋纪·考异十七》） \\n 初，帐下吴胄使邺还，说：“四月浴佛曰，行像诣宫，石太子邃骑出迎像，往来驰骋，无有储君体。”王曰：“古者观威仪以定祸福，此子虎之副贰，而轻佻无礼，将不得其死。”然及石主东归，留邃监国，荒败内乱，以致诛戮。（同上） \\n 咸康六年，燕王皝袭赵，略燕、范阳二郡男女数千口而还。（《通鉴·晋纪·考异十八》，《载记》作“掠徙幽冀三万余户”） \\n 太祖皝八年（咸康七年），使杨裕、唐柱等筑龙城，立门阙、宫殿、庙园、藉田，后遂改为龙城县。（《御览》百九十二） \\n 建元二年，八月，皝遣世子儁帅前军，帅评等击代（《通鉴·晋纪·考异十九》，按《载记》未记此事。） \\n 建元二年，皝伐宇文逸豆归。遣南罗大涉夜干（《载记》作“涉弈於”）逆战。（同上） \\n ○烈祖景昭皇帝纪 \\n 永和五年，赵乱。四月，集兵二十余万，为进取之计。（《通鉴·晋纪·考异二十》） \\n 永和八年，三月，己酉，冉闵杀刘显及其公卿以下百余人。（同上，二十） \\n 冉闵妻得玺以献，因以永和八年僭即皇帝位，建元曰“元玺”。元玺元年，蒋幹遣侍中缪嵩、太子詹事刘猗，赍传国玺诣晋求救，猗负玺欲亡匿，私行数里，忽黄雾四塞，迷路不得进，乃复故道还，易取行玺，始得去。（《书钞》百三十一《事类赋注》三，《御览》十五，又六百八十） \\n 寿光二年，升平二年，十二月，晋苟羌寇泰山，杀太守贾坚。（《通鉴·晋纪·考异二十二》） \\n ○少帝纪 \\n 兴宁初，暐使慕容评寇许昌、悬瓠、陈城，并陷之，遂略汝南诸郡。兴宁元年，汝南太守朱黎（《晋纪》作朱斌）袭许昌，克之。（《通鉴·晋纪·考异二十三》） \\n 太和四年，此年十二月，王猛攻洛阳，明年正月，拔洛。（同上，二十四） \\n 王猛与慕容评相遇于潞川也，评鄣固山泉，鬻水与军人，绢匹水二石。（《水经注》十） \\n ○世祖成武皇帝纪 \\n 建兴十年，慕容宝自河而还军，败于参合，死者六万人。十-年，垂众北至参合，见积骸如山，设策吊之，死者父兄皆号泣，六军哀恸，垂惭愤呕血，因而寝疾焉。辇过平城北四十里，疾笃，筑燕昌城而还。（《水经注》十三） \\n ○献庄皇帝纪 \\n 慕容令（垂世子，《载记》作全）之奔还邺，建熙元（当作十一）年二月也。（《通鉴·晋纪·考异二十四》） \\n ○烈宗惠愍皇帝纪 \\n 愍帝时有异爵，素质绿首，集于端门东园树，栖翔二旬而去。夏四月，以异爵，故大赦，名东园曰白爵园。（《类聚》九十九，《御览》八百二十四，按《载记》作昭武时事） \\n ○中宗昭武皇帝纪 \\n 秋，七月丁卯，昭武帝营新殿，昌黎大棘城县河岸崩出铁筑头一千一百七十四枚，永乐民郭陵见之，诣阙言状，以是曰到，诏曰：“经始崇殿而筑具出，人神允协之应也。”赐陵爵关外侯。（《御览》百七十五，又七百六十二） \\n ○昭文皇帝纪 \\n 文帝熙平二年，左部民得玉玺玉鼎。（《御览》八百四） \\n 昭文帝时左部民得紫璧以献。（同上，八五六） \\n ○慕容仁传 \\n 从世子皝击乞得归，归遣兄子悉拔堆拒仁，仁击悉拔堆，斩之。（《通鉴·晋纪·考异十五》） \\n ○慕容翰传 \\n 翰尝临阵，为流矢所中，病卧，岁时不出，久后渐差，试马。或告称翰病而私习骑乘，疑欲为变，乃赐翰死。（《通鉴·晋纪·考异十九》） \\n ○慕容恪传 \\n 慕容恪之威声震于外敌。初，烈祖崩，晋人喜曰：“中原可图矣。”桓温曰：“慕容恪尚存，所忧方重耳。”（《御览》四百六十九） \\n ○王诞传 \\n 初，王诞亡归李臻，说臻讨王浚，臻遣其子咸击之。庞本与臻有隙，乘虚袭杀臻，遣人杀咸，诞亡归慕容廆。（《通鉴·晋纪·考异九》） \\n ○周存传 \\n 周存，字道名，上谷渔阳人。王彭祖叛，母遇寇，流离失所，时在分崩，州郡隔异。存冒难寻求，自河以北，无不周遍，存亡无问。后传在昌黎，而时己属段氏。昌黎土地，燕之所统，存径投高祖。高祖客之，为置酒于坐，问存：“君失母来几年？相见当识否？”高祖言音未止，存涕泗覆面，寻声而对，辞甚悲酸，举坐莫不慷慨，高祖亦为之动容由是，意遇倍加。 \\n 存停期年，不得母问，将辞归，高祖意欲留之，而未显也，存觉微旨，陈谢曰：“聂政、荆轲，刺客之流，意气之激，顾甘死奉韩。今明公无求于征用，而见接以国士，应终身奉给以答厚恩，然老母未审存亡，弟小无所依倚，寝食未敢废心。昔徐庶指方寸以求辞，今存披肝以表情，愿明公恕之。”高祖矜而听去。（《御览》四百十三） \\n ○慕舆根传 \\n 慕舆根善射。尝从行猎，有一野羊，立于悬崖，太祖命左右射之，莫有中者。根自募求射之，一发而中。（《御览》七百四十四） \\n ○宋该传 \\n 宋该，字宣恒，为左长史。太祖会群僚，以该性贪，故赐布百余疋，负而归，重不能胜，乃至僵顿，以愧辱之。（《类聚》八十五，《御览》四百九十，又八百二十） \\n ○李洪传 \\n 李臻遣其子成击王浚。（《通鉴·晋纪·考异九》） \\n ○申弼传 \\n 烈祖常从容问诸侍臣曰：“夫口以下动，乃能制物；铁钻为用，亦噬嗑之意，而从上下，何也？”弼答曰：“口之下动，上使下也；铁钻之用，上斩下也。”烈祖称善。（《御览》三百六十七） \\n ○贾坚传 \\n 贾坚，字世固，弯弓三石余。烈祖以坚善射故，亲试之，乃取一牛，置百步，上召坚使射，曰：“能中之乎？”坚曰：“少壮之时能令不中，今已老年，正可中之。”恪大笑。射发一矢，拂脊，再发一矢，摩腹背，附肤落毛，上下如一。恪曰：“复能中乎？”坚曰：“所贵者以不中为奇，中之何难？”一发中之。坚时年六十余矣，观者咸服其妙（《御览》七百四十四）。烈祖问坚年，对以受新命，始及三载（坚本冉闵章武太守，永和七年为慕容评所擒）。烈祖悦其言，拜乐陵太守。（《通鉴·晋纪·考异二十一》） \\n ○梁琛传 \\n 梁琛使秦，琛从兄弈先在秦，为尚书郎，会罢，秦主欲令琛止弈舍，琛语有司曰：“昔诸葛亮兄弟各处三国，及其聘集，公朝相见，退无私面，君子之志，余敢忘乎？”竟不诣弈。弈数就邸舍，因问东国起居，琛曰：“今二方鼎据，兄弟并蒙附宠，论心各有所在，今欲以东国事语君，恐非西国之所欲闻，何以见问？”（《类聚》二十二，《御览》四百二十九） \\n ○孟高传 \\n 孟高，字宏义，长壮有雄姿。慕容暐即位，左迁卫将军，出避难，将向龙都，禁卫四散，唯高及殿中将艾郎等千余骑从行，达福禄，逢贼，高独力战，贼射杀之。（《御览》四百十七） \\n ○皇甫真传 \\n 皇甫真，字楚季，安定朝那人也。从辅国恪讨擒冉闵，即南围拔邺。邺，石氏旧都，城内珍玩宝货充溢，真无所取，唯存恤人物，收敛图籍。真上疏曰：“臣辄以家奴婢五十口、马七匹、牛四十头以助军资。”（《御览》四百二十六） \\n 奏遣郭辩从匈奴使诣邺观隙，真觉其奸，白暐，请诘之，评不许。太和二年，燕建熙八年，皇甫真为太尉，郭辩至燕。（《通鉴·晋纪·考异二十三》） \\n 邺城失守，秦主初入，临前殿，燕群臣数百人皆集东掖门，见侍中王猛来，真等望马首拜之。明曰，更见真，乃“卿”猛，猛曰：“昨拜朝卿，何恭慢之相违？”真答曰：“卿昨为贼，朝是国士，吾宜拜贼而卿国士，亦何所怪也。”猛嘉之。（《御览》五百四十二） \\n ○鲜于休传 \\n 鲜于休，有才器伎干，辟为左光禄大夫曹属。（《御览》二百四十九） \\n ○罗腾传 \\n 罗腾，字叔龙，工围棋，究尽其妙，独步当时。俄而，右北平乐抄少儁出，与齐焉。（《御览》七百五十三） \\n ○公孙凤传 \\n 公孙凤，上谷人。少帝建熙六年，隐于昌黎之域。冬衣单布，寝于土床上；夏则并餐茹于一器，停使蛆臭，然后乃食，人咸异之，莫能测也。（《御览》七百，又八百四十八，《书钞》百四十三引作“孙凤”） \\n ●田融《赵书》 \\n 石勒与汲桑往来。汲桑，清河具邱人，年二十余，力扛百钧，呼闻数里，时人服之。（《御览》三百八十六） \\n 汲桑自号大将军，以勒为前驱，攻邺，入之。南击充州，为苟晞所败，桑走死。汲桑六月盛暑而垂重裘累茵，使十余人扇之，稍贿悉罢，桑恚不得清凉，斩稍贿。时军中为之谣曰：“奴为将军何可羞，六月重茵被狐裘，不识寒暑断人头”。（《类聚》十九，《书钞》百二十九，《御览》十一） \\n 石勒与刘零等攻魏郡。刘零，阳平人，年二十余，常厮役于县，力制奔牛，走及驰马。（《御览》三百八十六） \\n 石勒屯葛陂，值天雨不息，勒长史刁应劝勒降晋，勒愀然而啸，张宾劝勒还北，勒欣然攘臂曰：“宾计是也，应宜斩，明其性怯，可退为将军。”（《御览》三百九十二，又四百九十九） \\n 石勒十四年，五月，飞蝗穿地而生，二十曰，化如蚕，七八曰，作蚢，蜕飞（《类聚》引作：“七八曰作虫，四曰则飞”），周遍河朔，百草无遗，唯不食三豆及麻。（《开元占经》百二十，《类聚》一百） \\n 后石率精骑五千袭邵续，一战生擒续于青邱，钳颈举手于襄国，□阳城门顿首称囚。（《御览》六百四十四） \\n 前石召构殿巧手三千人，发阳平等十郡车、牛五千乘，运土筑建德殿台。取土城西南墩内，得圆石，状若水碓，其铭曰：“律权”。石重四钧，上有文曰：“同律度量衡，有辛氏所造。”议者未之详，或以为瑞，参军续咸曰：“王莽时物。”（《书钞》百十二，《御览》十六，又五十一，又百七十五） \\n 黎阳民陈武妻产三男一女，勒赐乳母谷帛，以为休祥。（《御览》二百一十一） \\n 国丰市五曰一市。（《御览》八百二十七） \\n 前石数出游猎，每亟驰骋，主簿程琅谏，前石驰逐自若。草间有瓦木，驰马触之，马即死，前石亦危殆，体小不稳，还宫叹曰：“程琅，忠臣也，不用其言，吾之不善，追之何及。”（《御览》四百五十四，按惟此明标田融《赵书》，余则称《赵书》，未标名） \\n 刘曜攻石勒，将战，曜饮，乘醉乘大赤马，无故踯躅，不可近，于是退赤马。及合阵，败走，曜体素壮，马小不胜，陷冰，为石堪所擒也。（《御览》六十八） \\n 佛图澄亦谓必擒刘曜。前石有佛图澄，号曰：“大和尚常乘板辇于大水上。”（《书钞》百四十） \\n 太和二年，正月，具礼乐，朝群后，侍郎邵恭执麾不降，常侍畦洪执义不弹，皆下理官。（《书钞》百二十） \\n 石虎等破刘曜子熙于上邽，获马二百匹，赤罽金银步义弓鞬三十具。（《书钞》百二十六《御览》二百五十） \\n 裴宪撰《三正东耕仪》。（《书钞》百二十七，又百二十九） \\n 《东耕仪》：直殿中监，铺席于侍臣之南，北面，解匣出御耒，跪授黄门侍中，侍中释剑擎跽，以颖受尊。太常赞曰：“皇帝亲耕藉田，一推一反，三推三反。”成礼，侍中跽取耒与侍郎，以授殿中监，监复韬匣。”（《御览》八百二十二） \\n 中书令徐光奏请以《东耕仪》亲耕，改服宜服，介帻、青缣、袴褶。（《书钞》百二十七，又百二十九，《御览》六百九十五，又八百十八） \\n 徐光，字秀武，顿邱人。父以牛医为业。光年十四五，为将军王阳秣马，光但书马柳（系马柱）屋柱为《诗·颂》，不亲马事。（《类聚》五十六御览） \\n 皇后出蚕，乘羽盖金华车。（《书钞》百四十）。 \\n 前石时，暴风雷雨，霹雳震台坏署，妇人震死，瘗之三曰，重霹雳出之。（《御览》八百七十六） \\n 石勒时，断寒食，忽暴风霹雷，雨雹大者如弹丸，平地水深三尺。勒大惊，复令民寒食如故。（《书钞》百四十三） \\n 前石临安县，马生角在耳，长有七寸，摇之则动。（《占经》百十八） \\n 前石时，安定太守邵琨上言，蛇与鼠斗于门中，而蛇自死。（同上一百二） \\n 前石时，淳觚白羌妇人产卵，大如盂，剖之，有虫如巨蚁，二足立行。（《御览》九百四十四） \\n 前石时，有石陨魏郡邺县东北六十里间罢地。初有黑黄云如幕，长数十疋，交错，声如雷，霹雳堕地，热气起连天。时左右有私锄者，皆震叠。尘止，经视之，上犹带热，求觅，见有一石，方一尺，青色，而轻挠之，音若磬。二十一曰，前石死。（《占经》七十六） \\n 前石死，调大臣子弟六十人为挽郎，引锦一疋。（《御览》八百十五） \\n 王洛生，石勒欲挫其权豪，洛生在狱自刺腹，深五寸，洛生肥盛，不陷中，重以刀溃其腹，出胃而死。（《御览》三百七十八） \\n 石肇，前石之昆弟也。前石既贵，肇在军中不能自达，人送诣前石，前石哀之，拜建威将军。以肇无才力，每高选参佐辅之。为聘广川刘典女，肇甚惧之。拜长乐太守，治官每入门，动称“阿刘，可尔不可尔？”时人以为嗤谣。（《御览》四百九十九） \\n 石勒参军周延为馆陶令，盗官绢数百疋，下狱，以八座议宥之。后每设大会，使与俳儿著介帻黄绢单衣，优问延曰：“汝为何官，在我俳中？”答曰：“我本为馆陶令，计二十数单衣，曰政坐取，是故入汝俳中。”以为大笑。（《类聚》八十五，《书钞》百十二，《御览》五百六十九，又六百九十一） \\n 石勒使王述煮盐于角飞。（《水经注》九，按此引作《赵记》） \\n 石虎，字季龙，勒从弟也。征伐每斩将搴旗。勒死，诛勒诸儿，袭位。（《世说注》二） \\n 将军张珍领郡县民丁万人徙洛阳六钟，钟虡九龙，翁仲铜驰飞廉，钟一没盟津中。（《御览》五百七十五） \\n 石虎造庭燎于幢末，高十丈，上盘置燎，下盘安人，以待燎，縆缴上下。（《类聚》八十《御览》八百七十） \\n 石虎聘崔氏为夫人，无宠，所爱郑夫人有百曰女，病，谓崔误与药，以告后石，虎作威，问之，崔言外舍见小子以少唾其容作祟，非药也。后石怒之，一箭通中而死。（《御览》三百八十七） \\n 从幽州大道滹沱河造浮桥，植行榆五十里，置行宫。（《类聚》八十八，《御览》九百五十六） \\n 临元侯崔约，字道恭。与太子詹事羯孙珍朝会，珍患目痛，问约用何方治为佳，约戏言唯溺取愈，珍曰：“目何可溺？”约曰：“卿目睕睕，止可溺中。”珍入奏，天子怒，约父子伏诛。（《御览》六百四十五） \\n 后石造猎车千乘，辕长三尺。（《御览》七百七十五） \\n 石虎子韬以琉璃爵、螺杯劝客酒。（《御览》七百六十） \\n 石虎建武十四年，东南卒有云，黑稍分为三疋，又贯曰，曰没后，分为七枚，相去数十丈。其间有白云，如鱼鳞。虎子韬曰：“当有刺客。”后果为太子宣所杀。（《御览》八百七十七） \\n 前石有佛图澄，号曰大和尚，道法大行，建武末卒，葬于邺西紫陌，先造生墓已数年矣。（《书钞》九十二，《御览》百九十五） \\n 宣咸卒后五年，石虎梦见咸涕泗嘱其子奋，虎曰：“非心虑所逮也，通梦之言，信而有征，奋今何在？”左右对曰：“为赵郡守。”于是即擢廷尉，为太常，才力不及父，因咸梦而登列卿也。（《大平广记》二百七十六） \\n 冉闵攻石遵，遵方与女子弹棋，兵至，杀之。（《御览》七百五十四） \\n 燕人庞世为光禄勋，奏案豪强，苛克人物，咸惧疾之，及卒，门无吊客。时人为之谣曰：“庞家之巷，车马鳞鳞。泥丸之曰，门无吊宾。吊宾不来，何所因由？性苛克，寡所亲。”（《御览》四百六十五） \\n ●吴笃《赵书》 \\n 石勒建平二年，大宛献珊瑚、琉璃、■〈翕毛〉■〈登毛〉、白叠。（《御览》八百二十，按《载记》惟云“大宛使献其方物”） \\n ●常璩《蜀李书》 \\n 武皇帝，讳雄，字仲儁，始祖第三子。身长八尺三寸，美容貌，相工相之曰：“此君将贵。其相有四：目如重云，鼻如龟龙（按《白帖》引常璩《蜀志》曰：“李雄美容貌，相工相之曰：“此人鼻如飞龙。”《蜀志》疑即《蜀李书》，即“龟”字似当作“飞”。），口如方器，耳如相望。法为贵人，位必过三公，不疑也。”帝每周旋乡里，有识者皆器量之。有刘化者，道术士也。太康中，每语乡里曰：“李仲儁有大贵之表，终为人主也。”（《御览》三百六十，又三百六十六） \\n 武帝讳雄，始祖第三子。始祖后方娠，梦双蛇自门升天，一蛇中断，及生，后常言：“子若成人，必有先亡者，有大贵者。”后果李荡早卒，李雄王蜀。（同上，三百九十八） \\n 武皇帝雄泰武三年，白鸟赤足来翔，帝以问范贤，贤曰：“鸟有反哺之义，必有远人怀惠而来。”果关中流民请降。（《类聚》九十二按此引作《蜀李雄书》） \\n 蜀才，姓范名长生，一名，贤，隐居青城山，自号蜀才。李雄以为丞相。（《释文·序》注解传述人注：按《颜氏家训·书证篇》引《李蜀书》，一名《汉之书》，云：“姓范，名长生，自号蜀才。） \\n 贾夷，字景叔，梓潼人也。太始初，内移河东。少仕晋台，为仓部令史，怀帝时，为安富令。中原丧乱，玉衡七年归国。武帝素闻夷名，市之，皇子雅生，因名贾夷。（《御览》三百六十二） \\n 武帝诸将进金银，或以得官者，杨裒谏曰：“陛下为天下主，何得以官卖金耶？”帝谢之。（《御览》三百十二） \\n 哀帝即位，有白气二道带天，望气者言：“宫中有伏兵。”果为邛都公所害也。（《御览》八百七十七） \\n ●王景晖《南燕书》 \\n 姚秦皇初三年，岁在丁酉，于长安渭滨得赤玺，上有文字，曰：“天命燕德。”（《初学记》六，《书钞》百五十八） \\n ●车频《秦书》 \\n 苻坚，字永固，武都氐人也。本姓蒲，祖父洪诈称谶文，改曰符，言己当王，应符命也。（《世说注》四） \\n 苻坚母苟氏浴漳水，经西门豹祠，归，夜梦若有龙蛇感已，遂怀孕，而生坚。（《御览》三百六十） \\n 坚初生，有赤光流其室，及诞，肩背有赤色隐起，状若篆文，曰：“草付之祥，”因为苻氏。（《世说注》四，《御览》三百六十九，又三百七十一） \\n 幼有美度。石虎司隶徐统名知人，坚六岁时，尝戏于路，统见而异焉，问曰：“苻郎，此官街，小儿行戏，不畏缚邪？”坚曰：“吏缚有罪，不缚小儿。”统谓左右曰：“此儿有王霸相。”左右曰：“此儿状貌甚丑，而君以为相贵异，何也？”统曰：“非尔等所及知也。”（《世说注》四，《御览》三百八十二） \\n 石氏乱，伯父健及父雄西入关，坚时年十二，未有军号。健梦有天神遣使者，朱衣武冠，拜肩头为龙骧将军。肩头，坚小字也，健即拜为龙骧将军，以应神命。（《世说注》四，《书钞》、《御览》二百三十九） \\n 后健僭帝号，死，子生立，凶暴，群臣杀之，而立坚。（《世说注》四） \\n 苻生寿光三年，二月，太白犯东井，太史奏曰：“必有暴兵。”生曰：“星入井者，必将渴耳，何怪也？”时长安谣曰：“百里望空城，蔚蔚何青青。瞎儿不知法，仰目不见星。”其年，苻法杀生，而坚代立，是其应也。（《开元占经》五十） \\n 坚立时，有黄云五色，回绕台观，时以景云瑞，赐民五曰。（《类聚》九十八，《御览》八） \\n 苻坚欲赦，与王猛、苻融议甘露堂，悉屏左右，坚亲为赦文，有大苍蝇集于笔端，驱而复来。俄而长安街巷人相告曰：“官今大赦。”有司以闻，坚惊曰：“禁中无属耳之垣，事何从泄也？”敕穷之，咸言有一小儿，衣青衣，大呼于市曰：“官今大赦”，须臾不见。坚叹曰：“其向苍蝇乎？”（《御览》九百四十四） \\n 王猛攻邺，慕容评拒猛，而恒卖水与军人，众思为乱，猛因得破之。（《类聚》八，《御览》八百二十八） \\n 苻坚建元六年，四月，天苑有大星，色甚白，占者以为太平之祥，乃立望气台于宫左。冬十一月，平燕国，擒慕容暐。（《占经》七十七） \\n 初，慕容暐在邺，居石虎宫，梦虎啮其臂，募人求虎殡所在。女子李免告暐在东明观下，掘得之，尸僵不毁。暐裸而骂之曰：“死胡敢梦生天子！”鞭挞毁辱，投之漳河，河流迅疾，终不移转。暐后为臣虎所执，乃悟而悔焉。苻坚以李免无状，无少长悉坑之。（《御览》五百四十九） \\n 苻坚幸太学，以《周官礼注》无师，以太常韦逞母宋氏传其父业，使生徒就宋授业焉。太常居家，虽流移苦寒，常自负《周官》，终不敢舍。（《书钞》百一，按此引作车胤《秦书》） \\n 苻坚时，关陇乂安，百姓丰乐，民歌之曰：“长安大街，两边种槐，下走朱轮，上有鸾栖。”（《类聚》十九，《御览》九百十六） \\n 建元八年，五月，遣少弟阳平公融镇邺，停灞东。苟太后以融少子，忧甚，比发，三出送之，垂引（疑有脱误）夜窃往，内外莫知。太史令魏述奏天市南门内有后妃移动之象，坚检而知之，惊曰：“天道与人何其不远！”遂重星占。（《占经》九十） \\n 苻坚建元九年，四月，有客星出尾箕，长十余丈，状如彗而末曲，或名蚩尤旗，拂于东井，自夏及冬不灭。太史令张益、孟光奏：“彗起尾箕，尾箕，燕分，而扫东井，东井，秦分，燕首尾乱于秦。东胡鲜卑历世称燕，今慕容暐父子兄弟，亡处而不报圣朝，职爵鳞次，执权乘势，驰轮跃马，贵荣莫与为二，宜小抑退，除其渠帅。夫蝮蛇螫手，壮夫解腕，玄像告兆，事应无差。”坚不纳，后慕容氏遂称王于燕地。（《占经》八十九） \\n 以安车征隐士乐陵王劝为国子祭酒。苻坚征隐士张巨和至长安，赐以冠衣，和以秃辞。（《御览》七百四十） \\n 苻坚时，沙门竺僧朗尝从隐士张巨和游。巨和尝穴居，而朗居琨瑞山，大起殿舍，连楼叠阁，虽素饰不同，并以静外致称。（《水经注》八） \\n 建元十五年，遣长乐公丕攻没襄阳。（《世说注》四） \\n 苟苌围襄阳，作飞云梯以攻城，克之。（《书钞》、《御览》三百三十六，按《书钞》引作车颖《秦书》）。 \\n 先是，苻坚建元十二年，高陆县民穿井，得龟，大二尺六寸，背文负八卦古字。坚藏之太卜，因而以石为池养之。十六年而死，取其骨以问吉凶，名为客龟。太卜佐高虏梦客龟言：“我将归江南，不遇，死于秦。”高于梦中自解曰：“龟三万六千岁而终，终必亡国之征也。”为谢玄破于淮肥，自缢新城浮图中，秦祚因即沦矣。（《水经注》十九） \\n 坚平诸国之后，示人以侈。苻坚时有申香，长十尺以上，为拂盖郎。（《御览》三百七十七） \\n 苻坚时，西域献翠鸟四头，雄雌各二，以笼盛之，月余并死。（同上，九百二十四） \\n 苻坚时，四夷宾服，凑集关中，四方种人皆奇貌异色，晋人为之题目，谓胡人为侧鼻，东夷为广面阔额，北狄为匡脚面，南蛮为肿蹄。方方以类名也。（同上，三百六十三） \\n 苻坚建元十八年，新平县民耕地获玉器。初，有金雕者，颇知图记，王猛以为左道，劝坚诛之。雕临死表坚曰：“新平地，古颛顼墟，其故里有白鸡闾，《记》言此里应出古帝王宝器。”至是果得之。（《御览》七百五十六） \\n 苻坚建元十八年，新罗国王楼寒遣使卫头献美女。国在百济东，其人多美发，发长丈余。（《御览》三百七十三，又七百八十一） \\n 苻坚时，新罗国王楼寒遣使卫头朝贡，坚曰：“卿言海东之事，与古不同，何也？”答曰：“亦犹中国时代变革，名号改易。”（同上七百八十一） \\n 苻坚使熊邈造金银细镂铠，金为綖以缧之。（《初学记》二十二，《御览》三百五十五） \\n 建元十九年，大兴师伐晋，众号百万，水陆俱进，次于项城，自项城至长安，连旗千里，首尾不绝。乃遣告晋曰：“己为晋君于长安城中建广夏之室，今故大举渡江相迎，克曰入宅也。”（《世说注》四） \\n 征处士王嘉于到兽山。王嘉在东陈阳谷口，凿岸为穴而居之。诸有从其学者，人各一穴，遂至百穴。（《丈苑汇隽》四） \\n 慕容垂复围邺，百姓不得复田，民以桑椹为粮，相啖略尽。（《御览》九百七十三） \\n 释道安为慕容儁所掠，欲投襄阳，行至新野，集众议曰：“今遭凶年，不依国主，则法事难举。”乃分僧众，使竺法汰诣扬州，曰：“彼多君子上胜可投。”法汰遂渡江至扬土焉。（《世说注》六） \\n 尚书令苻雅为人乐施，乞人填门。尝曰：“天下物何常？吾今曰富，后曰贫耳。”忽一曰不施则意不泰。时人为之语曰：“不为权翼富，宁作苻雅贫。”（《御览》四百八十七） \\n 苻登，坚族曾孙。坚死，登自立，皆刻兜鍪作“死休”字，示士以必死为度，故战所向无前。（《御览》三百五十六，《书钞》百二十一引作车颖《秦书》） \\n 苻登率万人直到姚苌营下，同声向哭，哀号动地。苌心恶之，与其众议，亦哭相应。（《御览》四百八十七） \\n 苌以登立坚神主于军中，频战辄胜，亦于军中立坚神象以请福。姚苌自为坚神像，战未有利，军中土众出入，并惊恐，皆云畏苻主像，苌严鼓斩之，以首送苻登。（《御览》三百九十六） \\n ●裴景仁《秦记》 \\n 苻洪之先居武都，家生蒲，长五丈，节状如竹，咸以异之，谓之蒲家，因以氏焉。洪后以谶文“草付应王”，遂改姓为苻。（《类聚》八十二，《御览》九百九十九） \\n 苻健至长安，贾玄等上尊号，依旧仪，立百官，设坛城，南于渭水之阳。（《初学记》六引作裴景仁《秦书》。《书钞》百五十八引作《苻书》） \\n 苻健皇始元年，晋梁州刺史司马勋入秦州，获尚书赵琨，杀而弃其尸。琨子焕求父尸，不得，乃悲号不已，俄有群鸟悲鸣，从山而来，来而复反，寻鸟向山，乃得父尸。（《御览》四百十一） \\n 苻健皇始四年，新平县有长人见，语百姓张靖曰：“苻氏应天受命，今当太平。”新平令以闻，健以为妖妄，下靖狱。是月，会大雨霖，河渭溢，蒲坂津监寇登于河中得只屐，长七尺二寸，称履五指，长尺余，指尺（一作文）深一寸，登以献，健叹曰：“覆载之中，何所不有？张靖所见，定不虚也。”因赦靖。（《书钞》百三十六，《御览》六百九十八） \\n 苻健皇始四年冬，山鸡来入人家栖宿，养子而去，群聚傍渭水而游翔，与家鸡无异。（《初学记》六，《书钞》百五十八） \\n 苻健皇始五年，凤皇降渭滨杜陵南原，三曰而去。（《御览》五十七） \\n 苻坚祖洪见坚状貌，欲令头坚腹软，字之曰坚头。（《类聚》十七，《御览》三百六十四） \\n 苻坚幸太学，问博士经典，博士卢壶对曰：“《周官礼注》未有其师。”永固坚字（疑有脱误）以太常韦逞母宋氏传其父业，得《周官音义》，自非此母无可授后生。于是就宋立沟室书堂，生徒百二十人，隔绛纱幔而授业焉，拜宋爵号宣文君，赐侍婢十人。（《初学记》十八，《御览》四百四按二书皆引作裴景仁《前秦记》，《类聚》六十九引作《秦记》，《书钞》百三十二） \\n 苻坚讨姚苌于北地，断其运水之路，人有渴死者，俄而降雨于苌营，营中水深三尺，周营百步之外，寸余而已，于是苌军大振。坚方食，抚盘而诟曰：“天其无心，何故降泽贼营！”（《史通）六引裴景仁《秦记》称，苻坚方食，抚盘而诟） \\n 初，长安谣云：“凤皇凤皇止阿房。”苻坚遂于阿房城植桐数万株以待之。其后慕容冲入阿房城而止焉，冲小字凤皇。（《类聚》八十八，《事类赋注》二十五，《御览》九百五十六，按此皆引作《秦记》） \\n 谢玄进据彭城，淮阴太守高素伐青州，朗为青州，降。苻朗，字元达，坚从兄。性宏放，神气爽悟。坚常曰：“吾家千里驹也。”坚为慕容冲所围，朗降谢玄，用为员外散骑侍郎。吏部郎王枕与兄国宝命驾诣之，沙门法汰问郎曰：“见王吏部兄弟未？”郎曰：“非一狗面人心，又一人面狗心者是耶？”忱丑而才，国宝美而狠故也。苻朗渡江，尝与朝士宴集，时贤并用唾壶，朗欲夸之，唾则令小儿跪而张口，就唾而含出，坐者以为不及之远矣。（自渡江以下依《御览》三百八十七引校补）又善识味。会稽王道子为设精馔，讫，问关中之食孰若于此？朗曰：“皆好，唯盐味小生。”即问宰夫，如其言。或人杀鸡以食之，朗曰“此鸡栖，恒半露。”问之，亦验。又食鹅炙，知白黑之处，人不信，既而咸试而记之，果然，无毫厘之差。（食鹅炙以下亦见《类聚》九十一，《御览》九百九十九，《御览》“苻朗”误作“苻殷”）著《苻子》数十篇，盖老庄之流也。朗矜高忤物，不容于世，后众谗而杀之。（《世说注》七） \\n 姚苌围苻坚，遣仆射尹纬诣阙陈事。坚见纬貌魁梧，志气秀杰，腰带十围，瑰伟异常，惊而问曰：“卿于朕世何所为作？”纬答曰：“尚书令史。”坚笑曰：“卿，宰相才也。”（《御览》三百七十七） \\n 吕光破龟兹，始获鸠摩罗什。光死，子缵立，戏弄鸠摩罗什，或共棋博，及杀子，云：“斫胡奴头。”什曰：“不斫胡奴头，其胡奴斫人头。”后，缵弟越字胡奴，果斫缵头。（《御览》七百五十四） \\n ●姚和都《后秦记》 \\n 姚襄垂臂过膝。（《御览》三百六十九） \\n 姚襄遣参军薛瓒使桓温，温以胡戏瓒，瓒曰：“在北曰狐，在南曰狢，何所问也？”（同上九百九） \\n 魏武王姚襄礼待杨亮，亮奔桓温，温问亮曰：“襄何如人？”答曰：“天下杰也，神明器度，故是孙策之畴，而雄武过之。”（《御览》四百四十六） \\n 姚襄将与苻广眉战，谓将军王钦卢曰：“吾数行，常有异光引吾前，状如导驱，数曰来，忽复不见，意恶之，此何祥也？”钦卢不对。即与眉战，死于陈（《占经九》十九） \\n 姚苌以太元九年称秦王，以狄伯奇为从事中郎。狄伯奇，少曾游猎，得豹，见其文采炳焕，遂自感叹，始学书艺。（《御览》八百九十二） \\n 姚苌大破苻登，置酒高会，诸将各曰：“若值魏武王，寻破此贼，陛下将牢大过。”上叹曰：“吾不如亡兄者四。身长八尺五寸，垂臂过膝，人望而畏之，一也；当十万之众，与天下争衡，望麾直突，前无横阵，二也；究览古今，讲论道艺，驾御群贤，收罗俊异，三也；总领大众，经履险难，大小悦称，人尽死力，四不如也。”（《御览》四百四十六） \\n 姚兴种葱，皆化为韭，其后兵戈曰盛。（《御览》九百七十七，按此引作《后秦书》） \\n 后帝泓，字元时，东宫生，邵宏言于父曰：“君之于臣，先生之与其门人，名之可也，至于同官之于僚党，同姓之于昆弟，同门之于朋友，可以称其字，而不可斥其名。故《公羊传》曰‘名不如字者’，非谓其人之名不如其字尊，乃谓为人所字，则近乎见尊，为人所名，则近乎见卑也。古之君子之名子也，必以信义而择其淑令，所以祥其名也；不以官职，所以殊其名也；不以畜币，所以重其名也；不以隐疾，所以显其名也；遍告内外，所以昭其名也；书而藏之，所以宝其名也；贱者避焉，所以贵其名也；冠而有字，所以尊其名也。名成乎礼，字依乎名。名，字之本；字，名之末也。为本，故尊；为末，故卑。尊，故其礼详；卑，故其事略也。且妇人无名，故贱于丈夫；野人无名，故贱于学士。名者，己之所以事尊，尊者之所以命己；字，则己之所以接卑，卑者之所以称已，未有用之于尊而为卑，用之于卑而为尊者也。”（《御览》三百六十二） \\n 姚泓永和元年，天水冀石鼓鸣，闻数百里，野雉皆雊。（《事类赋注》十一，《御览》五百八十二） \\n ●张谘《凉记》 \\n 天锡，字公纯，嘏安定乌氐人，张耳后也。曾祖轨，永嘉中为凉州刺史，值京师大乱，遂据凉土。天锡篡位。自立为凉州牧。苻坚使将姚苌攻没凉州，天锡归长安，坚以为侍中、北部尚书、归义侯。从坚至寿阳，坚军败，遂南归，拜散骑常侍、西平公。（《世说注》二，案此引作张资《凉州记》，下同） \\n 天锡明鉴颖发，英声少著。（同上） \\n ●刘昞《敦煌实录》 \\n 晋安帝隆安元年，凉州牧李暠微服出城，逢虎道边，虎化为人，遥呼暠为西凉君，暠因弯弧待之，又遥呼暠曰：“有事告汝，无疑也。”暠知其异，投弓于地，人乃前曰：“敦煌空虚，不是福地，君之子孙王于西凉，不如从酒泉。”言讫乃失。暠乃移都酒泉。（《御览》百六十五） \\n 宋质直破虏有威名。儿啼，恐之即止；虏相恚曰：“使汝行逢宋都督。”（同上，二百七十九） \\n 王棽卒，有盗开棽冢者，见棽与人樗蒲，以杯酒赐盗，盗者惶怖，既饮之，见有人牵铜马出冢者。其夜，有神至城门，自言：“我是王孟曾使也。今有人发孟曾冢，以酒黑其唇，明曰入城有黑唇者是也。但至，可以验而擒之。”须臾马还流汗。盗明诣城门，不觉唇黑，城门乃缚，诘之，如神言。（孟曾，棽之字。《御览》三百六十八，《独异志》，《白贴》） \\n 童巽，字子举，有才学。太守京兆谅举巽上掾，历主簿、功曹。谅卒官，巽衰送丧，道遇寇虏，众皆散走，巽身蔽柩哭，呕血，贼欲破棺，巽叩头救请，头破流血，贼义而释之，由是显名。（《御览》四百二十一） \\n 索苞，有文武材，举孝廉，除郎中。每征伐克敌，勇冠三军，时人比之关羽。宋澄于金城为步羌三千人所围，穷守孤塠，垂当破没，苞以完骑五千，奋剑突阵径入，与澄对坐塠头，拊掌大笑。羌皆□楯擢刀，四面直前，苞谓澄曰：“君但安心，观我击之。”乃除驱弓，按矢绕塠射之，莫不应弦而倒，皆陷楯通中，立杀三十余人，创夷者百计，羌即散走，称神。（同上，四百三十七） \\n 范固，字孔完，大将军掾纯之孙也。推家财百万与寡弟妇，二百万与孤兄子，于是三府竞辟，皆不就。（《御览》五百十二） \\n 索成，伯夷。成善鼓筝者，悲歌，能使喜者堕泪，改调易讴，能使戚者起舞，时人号曰“雍门周”。（同上，五百七十六《书钞》百一十） \\n 张存善针，存有奴好逃亡，存宿行针，缩奴脚，欲使，则针解之。（同上，八百□十） \\n 侯瑾，字子瑜，解鸟语，常出门见白雀与罩雀同行，慨然叹曰：“今天下大乱，君子小人相与杂。”（同上，九百二十二） \\n 索充梦一虏脱上衣来诣充。索紞占曰：“虏去上半，下男字也，夷虏阴类，君妻当生男也。”已后果验。（《广记》二百七十六） \\n 宋桶梦内中有一人，著赤衣，桶一手把两杖，极打之。索紞占曰：“内中有人是肉字也；两杖，箸之象；极打，肉食也。过三曰，过三家，皆得肉食矣。”（同上） \\n 凉文王张骏梦一人鬓眉皓白，自称子瑜，曰：“地上之事付汝，地下之事付我。”王寤，问之，有侯子瑜先死，得其曾孙亮为祁连令矣。（同上） \\n 汉灵帝熹平元年。四月甲午，蛇长六尺，夜于御前当轩而见。（《续汉志》注十七） \\n ●喻归《西河记》 \\n 姑臧，匈奴故曰盖藏城也。城不方，有头尾两翅，名盖鸟城。（《初学记》八） \\n 西河无蚕桑，妇女著碧缬，裙上加细布裳，且为戎狄性，著紫缬襦袄，以外国异色锦为袴褶。（《御览》六百九十五，又八百十四） \\n 凉州罪人于市将刑，忽有一白雄鸡，飞于人边请命，引颈长鸣，伏地向吏，驱之，去辄来。刺史张义免其坐。（同上，九百十八） \\n 张骏立谦光殿，成，后池中有五龙，昼曰见，移时乃灭。水通，变绿色。骏即为铜龙以厌之。骏卒，不胜此殿。（同上，九百三十） \\n ●高闾《燕志》 \\n 慕容熙造逍遥宫。（《初学记》二十四） \\n 光始五年春，慕容熙与苻后征高丽，至辽东，为冲车驰道以攻之。（《御览》三百三十六） \\n 李陵居长谷之东，先主与高云游讌往来，每憩其家，陵与其妻王氏每夜自赍酒馔而至。（《御览》四百七十五） \\n 冯跋太平十五年，自春不雨，至于五月。有司奏右部王荀妻产妖，傍人莫觉，俄而失之。乃暴荀妻于社，大雨普洽。（《御览》十一） \\n ●张诠《南燕书》 \\n 慕容德以右仆射封嵩为左仆射尚书，韩■〈讠卓〉为右仆射。时嵩、■〈讠卓〉并年三十。又以嵩弟融为西中郎将，■〈讠卓〉弟轨为东中郎将。嵩等俱拜，帝临轩诏令四人同入，嵩等升殿，方谢，帝顾曰：“跃二龙于长衢，骋双骥于千里。”朝野荣之。（《初学记》十一，《御览》二百十一） \\n 德将死，以超为皇太子。超，德兄北海王纳之子。慕容纳，沈静深邃，外讷内敏。（《御览》四百六十四） \\n  \\n 　 \\n  \\n  \\n 　"}
