{"章节": "行素斋杂记（清）继昌", "正文": "　 \\n 　 \\n 行素斋杂记 \\n （清）继昌 \\n 　 \\n  \\n ●自序 \\n 光绪癸巳六月，奉先妣那拉太夫人讳，读礼家居。谢绝尘事，惟与笔墨为缘。 \\n 因忆见闻所及者，拉杂书之，洎甲午裒然成帙。乙未春二月，先君又复弃养，昌 \\n 且在病中。苦块之余，只药炉茗碗相伴，心绪益复无聊。仍假笔记为消遣计，迨 \\n 病起服阕，此事仍不肯辍，日久遂积为数巨卷。顾语多琐屑，不过小说家言，兹 \\n 择其稍可存者，重加厘订。录写讫，而志其崖略如此。 \\n 时己亥十月长白李佳继昌莲畦自识于行素斋。 \\n ●卷上 \\n 京西潭柘寺，有银杏一株，俗呼帝王树。我朝增一代，则树生一干。咸丰朝 \\n 所生之干，适为殿檐所碍，止而不长。同治朝所生干梢，忽为风折，复旁茁一枝， \\n 一干两歧，恰符我皇上入承大统之兆。国祚绵远，嘉木效灵，洵千古未有之祥征 \\n 也。 \\n 京西山中产汉白玉石，大内宫殿，阶墀兰，皆用之。质坚色莹，雕镂花纹 \\n 极工细。近则此种稀矣。 \\n 戒台重葺之时，工人于松下炊饭。活动松为烟火所灼，遂枯。奇株灵树，损 \\n 于俗子，惜哉！ \\n 东陵后山，多产紫芝。植以瓷盆，供诸几案，颇不俗。又产海棠、木瓜。产 \\n 梨名佛见喜，甘脆异常。又山中产雉，较他处野雉稍小，肉嫩而鲜，名赶翎哨， \\n 可以驯养。昌平州明十三陵产金蝉，俗名金钟，状似促织。京西香山产松菇，轮 \\n 如伞，洁白肥脆，味颇鲜美。 \\n 汉军旗人，向无充军机章京者。同治朝，文文忠公特为奏准，丁仙圃太守鹤 \\n 年，始获以部郎膺是选。王博航户部汝济继之。再则子也。 \\n 庚寅四月，予传补军机章京时，皇上驻跸西苑。直庐在中海东岸，面西启门。 \\n 净几明窗，轩豁可喜。水光、山色，日供瞻眺，不似隆宗门内直庐之隘。 \\n 章京晋谒恭邸、醇邸，用军机章京某红柬，礼邸用章京某红柬，其他军机大 \\n 臣均用光名红柬。先传到者称老前辈，以待生帖拜之，自称学生。 \\n 每日军机散直后，满汉章京四人在方略馆值宿。陈领班帮班外，余则轮值。 \\n 过十年始不住班，谓之开班。 \\n 皇上披览章奏，每日不过寅卯之间。若遇圣驾出宫拈香等日，尤早半时许， \\n 故人直无敢或后。慈禧皇太后起居，善自颐养，每日晚膳后必游幸各处以习劳。 \\n 由西苑诣颐和园日，予在直庐，恒亲见慈驾自宫中步至福华门，约二里许。故圣 \\n 寿已居六旬，康强悦豫，无与比隆云。 \\n 军机章京传补后，复与会试，得鼎甲者：乾隆丁巳榜眼、福建林枝春；乾隆 \\n 己未榜眼、江西涂逢震；乾隆戊辰状元、浙江梁国治；乾隆甲戌状元、江苏庄培 \\n 因；乾隆丁丑榜眼、安徽梅立本；乾隆辛巳探花、江苏赵翼；乾隆庚辰状元、江 \\n 苏毕沅、榜眼诸重光；乾隆壬辰状元、安徽金榜；乾隆乙未状元、安徽吴锡龄； \\n 探花、浙江沈清藻；乾隆戍戌状元、江西戴衢亨；乾隆己未状元、浙江姚文田； \\n 嘉庆庚辰榜眼、浙江许乃普，嘉庆甲戌状元、安徽龙汝言；道光乙未探花、山西 \\n 乔晋芳；道光乙巳探花、浙江吴福年；光绪丁丑榜眼、湖北余联沅；光绪庚寅状 \\n 元、福建吴鲁。 \\n 章京氵存升军机大臣者：满洲舒文襄兆文襄雅尔哈善阿庄恪班义烈讷亲阿文 \\n 成索琳庆文恪勒文襄长文襄松文清托文定台布赛尚阿，浙江梁文定，山东袁清悫、 \\n 卢文肃，浙江孙文靖，江西戴文端，浙江章文简，直隶赵盛奎，江苏吴熊光、何 \\n 恪镇，江西陈孚恩，江苏彭文敬，江苏曹恭悫，江西胡家玉，直隶焦佑瀛，浙江 \\n 许恭慎、徐用仪。 \\n 父子先后入直枢廷、鄂文端，子鄂刚烈、鄂漕督；宝阿襄壮，子丰诚武；傅 \\n 文忠，子福勤恪、福文襄、福大司空长安；尹文端，子庆文恪；阿庄恪，子舒亮 \\n 廷观弼；傅襄勤，子福中丞尼善；博恭勤，子托文定；策凌度都统，子珠慧堂 \\n 员外；拉鄂京卿，子昌曙亭观炽台；中丞斐音，子成筠溪太守善；台大臣布， \\n 子熙备庵阁学成；桂月樵司寇，子长阆仙中书；年四笃园吏部庆，子英豪卿廉访 \\n 祥；崇荷卿中丞，子裕寿泉中丞长；张文和，子晴岚少宗伯若霭，弟寿雪司寇若 \\n 氵亭；英煦斋相国，子奎尚书照；汪文端，子时斋，大司马承霈；陈文肃，子玉 \\n 亭闽督辉祖弟纟恒桥观绳祖；方恪敏，子襄勤；裘文达，子恭勤；金莳亭太守， \\n 子筠庄中丞应琦；孙文靖，子平山农部衡；袁清悫，子内翰煦；龚深甫内翰，子 \\n 暗斋观丽正；梁文定，太鹤庄太守承福；宜制府绵，子焕堂户部札勒杭阿；曾 \\n 宾谷都转，子笙巢太守协均；若纳尚书延泰，子长文襄惠勤襄，孙桂丹秋员外芬， \\n 曾孙麟厚堂总镇翔；温相国福，子勒文襄永，恪敏曾孙文孔修尚书庆；蒋文肃， \\n 子恪、孙澄川太守熊昌。又盛少司农住，子崇荷卿；孙裕寿泉台中丞，子成筠溪， \\n 孙奎若卿绶、文楼华两部郎；赵升之少卿文哲，子少钝；太守秉渊，孙斗垣中翰 \\n 荣。三四世入参枢要，尤后先济美云。 \\n 兄弟并入枢垣，乾隆以来可考者：鄂刚烈容安，弟鄂伦；玉西岩华，弟东岩； \\n 岱海勤毅，弟广丹亭；侍郎巴忠，弟巴克垣，札克桑阿，弟札拉桑阿；珠尔赓额， \\n 弟珠尔松额；松文清，弟松心庵；将军{林}瑞远村水部庆，弟平吏部庆；玉达 \\n 士观璋，弟玉昆；刘竹轩制府秉恬，弟退谷户部秉忄；金莳亭太守云槐，弟 \\n 辅之殿撰榜；洪素人太守朴，弟桐生太守梧；盛孟岩方伯崇，弟甫山太守大； \\n 清舫太守穆特亨额，弟崇阶兵部穆克登额；云鹏都转丰绅泰，弟佩贤藩部丰升额。 \\n 河南罗山、嵩岳，皆产兰，春日多市诸省城。怀庆府清华镇多竹，笋肥美， \\n 竹则可以为器。 \\n 先君于丁亥春预营生圹，延江西陈丽中松相地，即定于先茔之南辛山，乙向 \\n 亦如之。丽中之言曰：“祖茔已立百余年，后人读书入仕不绝，即为佳壤，无待 \\n 另谋。”予深服其见理正大。爰植松楸，气极葱郁，可信为佳城也。堪舆家解此， \\n 夫亦何事多求。 \\n 世之躁进者，每不信“安命”二字，以为人力可以胜天，而不知冥冥中自有 \\n 主之者。即以鄙人言，丁丑观政冬曹，己卯即保举，无论题选遇缺即补，人咸谓 \\n 得缺。可早十年，乃仍不获到班。辛巳复保以员外郎，即补。庚寅夏传直枢曹， \\n 是冬即获保，无论“题选咨留”四字，同人均谓太便宜。盖军机处三年一保，定 \\n 额六人，予恰在额内，否则须俟三年也。辛卯夏补缺，甫一月即拟陪郎中，癸巳 \\n 夏始拟正升补，遽以忧去官。回忆十七年以来，即不得保。案：按资序补，亦至 \\n 员外郎，所差者郎中一阶耳。观此，命运有定之理，益信。 \\n 阜成门外可园予于癸未年曾一往游，亭台花木，半已无存。惟古藤一株，真 \\n 数百年物。此外秋水一潭，为斯园当日胜概，近则修葺为宸游临幸地矣。 \\n 先妣主持家政四十余年，最喜勤动。黎明即起，琐屑无不躬亲。性好洁。癸 \\n 巳夏，病已殆，每日犹强起栉沐溲便，未尝不下床。易箦时，欲饮水，恐污衣， \\n 犹命以巾幛之。噫，予小子，中年失恃，每一念及，不知涕泪之何从也。 \\n 肃邸曦园，有卧柳一株，百余年物也。有诗咏之：“太液池边人字柳，当年 \\n 濯濯好风姿。分来枝派河闲邸，可有三眠三起时？” \\n 御史郎中，截取繁缺，知府记名，近年未经简用。癸巳春，户部郎中陶咢， \\n 截取后召见，奏对支离。奉旨：“斥回原衙门行走。”嗣是数月闲，截取各员， \\n 奉旨简用者四人：林启授衢州守，赵时俊授贵阳遗缺守，庞玺授兰州遗缺守，王 \\n 亻效授凉州守。亦朝廷激浊扬清意也。 \\n 崇文门外法华寺，佛殿前后，海棠数株。独殿右一株，每年春秋两番作花， \\n 亦理之不可解者。 \\n 近时大僚子孙，登仕籍者，莫盛于广西岑襄勤公后嗣。泰阶春荣任河南河北 \\n 道，旭阶春煦任河南怀庆府，云阶春煊任太仆寺少卿，尧阶春任湖北督粮道。 \\n 昆季四人，同时并官四品，洵为当世佳话。 \\n 道光年间，竞尚柳诚悬字体，翰苑无不习之。时称南书房为深柳读书堂，清 \\n 秘堂为万柳堂。说见李梦韶《转漕日记》。 \\n 阮吾山《茶余客话》载：“工部节慎库‘捧日亭’额，为严分宜书，今已无 \\n 存。营缮司有古槐一株，乾隆朝灵石何君道生官此，曾有诗咏之。见《双藤书屋 \\n 集》中”。今树心已空，而枝叶犹茂。 \\n 工部署内，有老榆一株。根下横贯铁炮一，多年锈废，而树下土中，春时往 \\n 往拣得铁炮子，亦古迹也。 \\n 军机章京入直，镫上贴纸，剪葫芦为识。雨帽例用全红色，近则雨衣亦有滥 \\n 用者矣。 \\n 壬辰冬，军机大臣礼亲王额筱山、相国孙莱山大司寇，均因病乞假。许星叔 \\n 大司马，又因殿陛滑跌，磕伤鼻准。张子青相国，遂独对者两日。 \\n 旧制：军机章京随军机大臣至南书房候缮谕旨。近则大臣召对毕，退至军机 \\n 堂述旨缮进，章京遂不随入。闲遇圣驾出宫日，须格外从速。在南书房祗候缮旨 \\n 者，亦仅一二员随入，则皆平日办事敏捷者当之。缮写谕旨，“员”字从“{厶贝}”， \\n “属”字从“属”，皆曾经御笔如此书写，遂恪遵不易。旧制：凡恭遇南效大祀， \\n 皇上先一日莅坛，军机大臣入直于西天门外，直庐章京各带短几坐褥，列坐帐房 \\n 中，略如扈从之仪，谓之坛班。近则凡遇郊祀，皇上先一日在宫办事后莅坛，次 \\n 日礼成还宫，办事军机大臣仍入直于隆宗门内直庐，无所谓坛班云。 \\n 乾隆年间，曾两次命军机章京福德、官保、永保，前往山西等省查办事件， \\n 以章京专膺使节，为枢曹异数。而嘉庆十四年，章京庐荫溥，以鸿胪寺少卿，与 \\n 军机大臣托津，同奉命往江南查办案件，则更前此未有之荣遇也。 \\n 咸丰朝以前，銮舆驻跸圆明园，军机章京散直，寓赐庐，所谓七峰别墅，诸 \\n 老前辈竞以诗酒觞咏为欢。近则此盛不复睹矣。 \\n 光绪十七年冬，奉旨：“礼亲王世铎、庆郡王奕、克勤郡王晋祺、大学士 \\n 额勒和布、兵部尚书许庚身、刑部尚书孙毓汶，户部尚书翁同、都察院左都御 \\n 史孙家鼐，均加恩在西苑门内骑马。大学士张之万，在西苑门内乘坐二人小椅。” \\n 洵异数也。 \\n 旧制：军机处缮写简授员缺谕旨，均空其名，以待御笔填写。近则进单，请 \\n 朱圈发下，即由章京照缮，仍将原单缴进，谓之恭缴朱笔。皇上亲政后，遇除授 \\n 尚书、侍郎、将军、督、抚各缺，仍恭请皇太后懿旨简用。盖由圣德谦冲，于用 \\n 人行政诸大端，犹复禀承慈训，以示不敢独断云。 \\n 军机处缮写谕旨，明发用六行格式，廷寄用五行格式。凡寄信中遇人名、地 \\n 名、数目字，均不得回行写。 \\n 军机处多用水笔墨，亦不求精良。盖只取其速，不取其工。缮写偶有错误， \\n 辄以纸贴之，虽经御览，未尝以草率见责。 \\n 嘉庆十六年，仁宗以枢垣乏人，特召方勤襄公入参机务。勤襄因母老疏辞， \\n 情真语挚，不啻李密《陈情表》也。疏曰： \\n 窃维甸谨将奉到谕旨，详细述告。母恭聆恩命，惊喜感泣，令扶掖叩头，并 \\n 谕以“天恩高深，汝当勉力报效，不可因我衰老，以私废公”等语。 \\n 窃受恩至重，未效涓埃。前岁，赴任闽中，因老母不能迎养。去秋，在热河， \\n 仰蒙垂问，沥奏微忱。凡不能遽达之私衷，先荷圣明府鉴，特颁回籍养亲之旨， \\n 俾遂门闾倚望之情。感戴生成，恩同覆载。今春，自浙回籍，母子朝夕相依。母 \\n 日诵佛号，顶戴圣慈。衰亲服食得安，皆出主恩所赐。 \\n 兹因军机汉大臣需人，特召，俾参枢务，渥荷温纶之褒奖，备叨溢分之殊荣。 \\n 并蒙睿虑周详，训词谆切。念母衰年远涉，敕沿途照料其起居。恐母恋子难离， \\n 并遇巡幸，以免扈从。凡此优容之异数，实罕觏之遭逢。自顾何人，得邀体恤， \\n 入微至于此极。纵使捐糜顶踵，亦不足稍报鸿施。 \\n 惟察看母身体，去岁腹疾，虽已痊愈，而精神恍惚之证，每日卯后午前，总 \\n 有数次，阳衰气怯，迥非数月前可比。闻片刻出门，亦必百端疑虑。前因入山祭 \\n 埽，禀明往返两日，母亦以为应往。迨至次早，已忘前语，转疑患病不起，失声 \\n 悲恸，终日未尝进食。迨赶回见面，始得释然。自此以后，跬步不敢他出。清晨 \\n 初觉时，即须见侍侧，否则疑虑生悲，劝慰不解。私揣母，似难力疾远行。然身 \\n 受非常恩渥，又不敢陈情固请。战栗兢惶，五中迷瞀，不知所为。伏读恩谕，准 \\n 令将母身体情形，据实具奏。是以不揣冒昧，声明琐屑实情，渎陈天听。不胜悚 \\n 惧待命之至。 \\n 疏上仁宗鉴其情，允其勿庸来凉。 \\n 桐乡陆敬庵《冷庐杂识》一则云：“医书：槟榔治瘴。川广人皆喜食之，近 \\n 则他处亦皆效尤。不知其性沈降，破泄真气。耗损既久，一旦病作，不治，莫识 \\n 受害之由，嗜之者终无所警也。余按宋周去非《岭外代答》有云：“川广人皆食 \\n 槟榔，食久，顷刻不可无之。无则口舌无味，气乃秽浊。尝与一医论其故曰： \\n ‘槟榔能降气，亦能耗气。肺为气府，居膈上为华盖，以掩腹中之秽。久食槟榔， \\n 则肺缩不能掩，故秽气升闻于辅颊之间。常欲啖槟榔以降气，实无益于瘴。彼病 \\n 瘴纷然，非不食槟榔也。’此论槟榔之害，最为切要，知非特无瘴之地不可食也。 \\n 嗜槟榔者其鉴之。”予读此，益信先妣病时，多服槟榔，致伤正气，诚为庸医所 \\n 误。惟当时未见及此，不孝之罪，实百身莫赎矣。 \\n 光绪元年乙亥，恩科顺天乡试，一榜三状元：丙子科山东曹竹铭鸿勋、庚辰 \\n 科江苏黄慎之思永、癸未科宛平陈冠生冕。皇上登极纪元，宏开恩榜，畿辅又为 \\n 王化之首，固宜有此冠冕之士出于其间也。 \\n 国朝合榜取士，二百余年，宗室八旗中一甲及第者四人，二甲第一者二人： \\n 道光癸未传胪、满洲麟文端魁，戊戌传胪、宗室灵文恭桂，同治乙丑状元、蒙古 \\n 崇文山冢宰绮，探花、汉军杨子和太守霁，光绪登未榜眼、宗室寿子年阁学耆， \\n 己丑探花、汉军刘静皆太史世安。 \\n 光绪十四年十二月，直隶宣化守章君洪钧病疫。次子恒谦、三子恒颐，躬侍 \\n 汤药，目不交睫者十余日。恒颐见父病增剧，刺指血书疏默祷，愿减己寿，以延 \\n 亲算。父病笃，不能就枕，恒颐伏其后承背以代。初犹与恒谦更替，洎垂危，恒 \\n 颐不忍使其父转侧，遂拳曲支柱者数昼夜。迨父殁，恒颐困顿，不知人事。稍醒， \\n 哀痛欲绝，呕血数升，越四日遂卒。恒谦当父垂尽时，终夜祷天，匍匐中庭，两 \\n 膝尽肿。父殁，伏地号泣，水浆不入口，泪尽继之以血，目眦皆烂。泣谓其母曰： \\n “有伯兄，季弟在，母无忧，儿当从父地下。”神明湛然而逝，距父丧仅十一日。 \\n 恒颐妻洪氏，亦绝粒以殉。经直隶总督李为之请，旌于朝，孝烈萃于一门，洵足 \\n 以风世云。 \\n 壬辰夏，军机大臣入对，奉命，以福箴亭相国锟管理圆明园三山事务。同直 \\n 中，有一时不解三山之说者，盖此差已近三十年，未经简派也。 \\n 领侍卫大臣，向多以御前行走，宗室、王、贝勒膺此职。壬辰奉旨，以都统 \\n 容贵充之，洵一时异数。 \\n 御前大臣，体制最尊，国语谓之“戈什昂邦”。非王公负重望者，罕能任此。 \\n 中一缺，为蒙古王公专职得之，恒以为荣，盖蒙古部落，诸王公均不得与抗礼也。 \\n 阅兵大臣职分亦较崇。遇皇上大阅时，得于御前侍坐。故兼此职者，亦以为荣。 \\n 步军统领，向多系尚书兼之。若仅任此职，则遇军政年，参谒兵部尚书，当 \\n 戎服佩刀，以属下礼见。文职兼充，则否。 \\n 兵部尚书，向不得兼步军统领。侍郎，向不得兼左右翼总兵。若兼管顺天府 \\n 府尹，向亦不以户部尚书任之。因其均系繁要耳。 \\n 军机大臣，偶因感冒二三日不入直，可以不请假。若五日以上，始具折陈请。 \\n 庚寅十一月，醇贤亲王薨逝。奉上谕：朕钦奉慈禧端佑康颐昭豫庄诚寿恭钦 \\n 献皇太后懿旨。 \\n 皇帝本生父醇亲王奕讠，秉性忠纯，宅心仁厚，才猷远大，勋业崇闳。自 \\n 幼仰蒙宣宗成皇帝钟爱，恩眷优加。文宗显皇帝，谊笃友于，封为郡王。同治年 \\n 间，晋封亲王，历充御前大臣等差，恪恭心职。迨皇帝入承大统，特降懿旨，令 \\n 以亲王世袭罔替。慰谕再三，始涕泣受命。历年以来，平章军国重事，主持正议， \\n 利国利民。其综理神机营及创立北洋海军，宏谟硕画，成效昭然。前年亲赴海口， \\n 巡阅操防，尤能综揽大纲，不辞劳瘁。论国家酬庸之典，虽叠颁异数，犹觉功浮 \\n 于赏。而王谦谨为怀，益加寅畏。于特旨赏坐杏黄轿，始终不敢乘坐。并以现居 \\n 赐邸，为皇帝发祥之所。敬援雍和宫，成宪请旨，恭缴其忠敬笃之忱。数十年 \\n 如一日，自古贤王，罕有伦比。王气体素强，前岁感犯肝疾，特率同皇帝，屡往 \\n 问视，旋即调治就痊。本年夏间，感受暑湿，触发旧疾，复同皇帝，叠次诣邸看 \\n 视。近日以来，闻王病笃，深宫默念，日夕焦愁。不料病势已深，医药罔效，遽 \\n 于二十一日丑刻薨逝深宫，震悼实深。著赏给陀罗经被。即日亲临赐奠。皇帝诣 \\n 邸，成服行礼。派总管内务府大臣福锟、礼部尚书昆冈、工部尚书熙敬、礼部左 \\n 侍郎钱应溥，办理丧事。所有一切事宜，俱由官为经理。镇国公载沣，即日承袭 \\n 王爵，用示笃念亲贤至意。钦此。 \\n 同日又奉上谕：朕钦奉慈禧端佑康颐昭豫庄诚寿恭钦献皇太后懿旨：“自古 \\n 帝王以孝治天下，必推本于所生。而礼有经权，尤必折衷至当，方足以昭示来兹。 \\n 恭读高宗纯皇帝御制濮议辨，援引礼经，垂为定论，称所生曰：“皇帝本生父殁， \\n 则称本生考。立庙于其邸第，为不祧之庙，祀以天子之礼，合乎父为士、子为大 \\n 夫、葬以士、祭以大夫之义。则尊亲之谊交尽，而于公义私恩两无遗憾。圣训煌 \\n 煌，昭垂万世，洵协于天理人情之至。皇帝入嗣，文宗显皇帝诞承大统。光绪元 \\n 年正月，醇亲王密陈《豫杜妄论》一疏，内称：‘历代继统之君，推崇本生父母 \\n 者，以宋孝宗之不改子称秀王之封为至当，将来如有以治平嘉靖之说进者，务目 \\n 之为奸邪小人，立加屏斥’等语，持论正大光明。敬征高宗纯皇帝御论，正相吻 \\n 合。其志虑之忠诚，防维之深切，方之古纯臣，何以加兹。上年二月初二日，因 \\n 吴大之奏，特降懿旨，将王之密疏，宣示中外，俾天下臣民咸知我朝隆轨超轶 \\n 前代，而醇亲王寅畏之本心，从此昭然若揭。讵意天不假年，溘然长逝，痛惜之 \\n 极，悲感弥深。醇亲王著定称号，曰皇帝本生考。所有一切饰终葬祭典礼，自宜 \\n 恪遵祖，训详定彝章用遂皇帝恩义交尽之忱，兼表贤王终始不渝之志。著派御前 \\n 大臣、军机大臣翁同、孙家鼐，会同礼部，妥议以闻。钦此。”复奉懿旨赐谥 \\n 曰贤，并据御前大臣等条议典礼： \\n 一拟请皇上持服期年，谨案斯年之服，十二月而除。今准十二月之例，拟请 \\n 皇上御缟素，或十三日，或十一日，恭候懿旨； \\n 一，拟请皇上于释缟素后请发； \\n 一，亲王薨逝，照例奏请辍朝三日，今醇亲王薨逝，应否酌加日期，恭候懿 \\n 旨； \\n 一，期年内，拟请皇上除诣皇太后前请安暨听政召见外御便殿时仍用素服； \\n 一，缟素期内，每日奠酒，拟请皇上诣邸第亲行奠酒外，其余每次奠酒，拟 \\n 请钦派王贝勒公每日一人，前往恭代。其齐集礼节，应由礼部照例办理； \\n 一，期年内，坛庙大祀，拟请皇上亲诣行礼，其中祀期年内均遣官行礼； \\n 一，期年内遇元旦，堂子行礼，拟请皇上仍御礼服； \\n 一，期年内遇元旦，皇上亲诣慈宁宫行礼，御礼服作乐，其太和殿朝贺，仍 \\n 御礼服升殿，应否宣表作乐，恭候懿旨； \\n 一，初祭、大祭及奉移、奉安，一应祭奠需用羊酒馔筵楮钱金银锭等项，应 \\n 由礼部查照亲王例办理； \\n 一，祭文内拟请用皇帝敢昭，告于本生考，醇亲王碑文称谓，同应否恭书御 \\n 名，臣等未敢擅拟，一切章奏内恭遇醇亲王字样，均用双抬书写，奏奉懿旨皇帝 \\n 服制，即著定为持服。期年御缟素十一日，辍朝十一日。期年内，除请安暨听政 \\n 召见外，御便殿时仍用素服，太和殿朝贺御礼服，升殿不宣表乐，设而不作，蒙 \\n 古朝正来京王公，例赐筵宴，照旧举行。宗亲廷臣筵宴，均停止。其祭文碑文， \\n 均书皇帝名，余均照所议行。嗣据条议，葬祭典礼； \\n 一，醇贤亲王庙，拟请于新赐邸第恭建，庙额应请谨书曰：“醇贤亲王庙”； \\n 一，庙制拟建殿七楹，殿外中门三间，殿前东西配屋各五间，殿后寝室五间。 \\n 中门之内建焚帛亭，祭器库，中门之外建宰牲亭； \\n 一，座神厨五间，神库五间，东西厢及治牲房各三间，大门三间。至殿宇及 \\n 正门，瓦色应用何色琉璃，恭候懿旨； \\n 一，每岁时飨，拟仿宋秀安僖王祀典，于四仲月朔举行，由承袭王承祭前期 \\n 太常寺请旨是否亲行，如遇皇上亲诣行礼，应以承袭王陪祀； \\n 一，礼节乐舞、祭器祭品，应钦遵高宗纯皇帝御论，祀以天子之礼，由各衙 \\n 门详晰具奏请旨； \\n 一，立庙后恭遇诞辰、忌辰，是否亲诣行礼，恭候懿旨； \\n 一，皇上期年除服，拟请亲诣行礼，照大祭礼读文致祭； \\n 一，恭绎御论醇贤亲王葬礼，应查照亲王例，由各该衙门敬谨备办； \\n 一，醇贤亲王园寝飨殿，业经建造，其碑亭瓦色因碑文内恭书御名，拟请用 \\n 黄色琉璃； \\n 一，奉安前期，拟请皇上亲诣园寓行礼读文，致祭奉安，礼成后，拟请皇上 \\n 亲诣园寝行礼。至奉安日，是否亲诣恭送，恭候懿旨； \\n 一，飨殿神牌字样，拟谨书醇贤亲王神位，钦派大臣恭题。奉入飨殿时，拟 \\n 请派承袭王恭奉行礼。其庙内神牌，拟请俟庙成后，择吉制造题。写至供奉日， \\n 仍由承袭王恭奉，拟请皇上亲诣行礼。所有应行礼节事宜，届时由各该衙门奏明 \\n 办理； \\n 一，醇贤亲王碑文，是否御制，抑由翰林院撰拟，恭候懿旨； \\n 一，奉安后，每年清明、中元、冬至、岁暮，致祭园寝，由承袭王行礼； \\n 一，查宋秀安僖王于立庙前班讳醇贤亲王应否讳名一字，恭候懿旨； \\n 一，醇贤亲王庙及园寝，均请设官员兵役看守，奏上奉懿旨，醇贤亲王庙于 \\n 新赐邸第建立，其现居邸第并著另建。醇贤亲王祠庙中，殿宇及正门瓦色，中用 \\n 黄色琉璃，殿脊四围，及正门四围，均用绿色琉璃。遇诞辰忌辰，皇帝均亲诣行 \\n 礼。皇帝亲制碑文，奉安日亲诣恭送看视。奉安次日，仍诣园寝。行礼余均照所 \\n 议行。 \\n 近年以来，云南、甘肃省，无官卿贰者。山西自祁文恪殁后，亦遂无人。登 \\n 巳春科道中，山西尚有王亻效、庞玺二人，云南尚有赵时俊一人，未几联翩出守。 \\n 遇有本省因灾蠲缓钱粮，恩诏应具疏谢。仅属翰林领衔各省官京堂者，就癸巳年 \\n 考之，直隶大学士张之万、礼部尚书李鸿藻、兵部侍郎王文锦、光禄寺卿沈恩嘉、 \\n 鸿胪寺卿刘恩溥、江苏户部尚书翁同、吏部侍郎廖寿恒、都察院左都御史徐甫阝、 \\n 内阁学士恽彦彬、宗人府府丞陈彝、左副都御史薛福成、大理寺卿徐致祥、通政 \\n 司参议殷如璋、国子监祭酒陆润庠、安徽大学士李鸿章、工部尚书孙家鼐、鸿胪 \\n 寺少卿方汝绍、浙江兵部尚书许庚身、吏部侍郎徐用仪、礼部侍郎钱应溥、工部 \\n 侍郎汪鸣銮、内阁学士许景澄、江西詹事朱琛、山东刑部尚书孙毓汶、工部侍郎 \\n 徐会沣、太常寺卿李端遇、湖南兵部侍郎徐树铭、内阁学士龙湛霖、湖北户部侍 \\n 郎陈学、福建太仆寺卿林维源、广东户部侍郎张荫桓、礼部侍郎李文田、仓场 \\n 侍郎许应癸、左副都御史杨颐、广西太仆寺少卿岑春煊、河南通政司副使顾璜、 \\n 内阁侍读学士田我霖、光禄寺少卿田志肃、陕西刑部侍郎薛允升、贵州刑部侍郎 \\n 李端、山西、甘肃、四川、云南均无之。汉军任汉缺卿贰者，就癸巳年论，则 \\n 徐荫轩桐，官协办大学士、吏部尚书；寿伯蕃昌，官通政使；徐楠士承煜，官大 \\n 理寺少卿；杨子通儒，官太常寺少卿；贵哲生贤，官内阁侍读学士。若户部左侍 \\n 郎崇受之礼，兵部左侍郎敦甫巴克坦布，工部右侍郎英菊侪年，则均系内务府汉 \\n 军，由副都统三院卿蒙简任满缺者也。 \\n 上书房行走，除总师傅张南皮、相国徐荫轩协揆外，王云舫少司马、高熙亭 \\n 编修赓恩，均直隶人。徐安甫少司空、曹竹铭修撰鸿，勋均山东人。李蕴斋侍讲 \\n 培元、张劭予中允仁黼、高勉之侍讲钊中、蒋仲仁编修艮，均河南人。一时可谓 \\n 独盛。 \\n 定例：满洲四品京堂缺出，吏部题本开列应升之五品京堂，仅按官阶，不计 \\n 资俸。故通参无人，始用光少。光少无人，始用鸿少。若有京察一等，以四品京 \\n 堂用者，且时复截缺。至通参光少出缺，六部保送人员引见，亦遂得除授。以致 \\n 光少、鸿少，恒多年不得迁转。若将例章酌改，遇四品京堂缺出，以记名人员与 \\n 通参等相间轮用，参议出缺，以光少转。光少出缺，以鸿少转。京察及保送人员 \\n 简补光鸿遗缺，斯可望疏通矣。 \\n 批本处各员，向无京察保列一等之例。辛卯奏准，每届京察，以一员保列引 \\n 见。壬辰，都察院、吏部、工部，均奏添一等一员，作为满汉公额，每届轮流保 \\n 列。 \\n 各省折奏，军机处逐日钞存，半月汇为一束。复摘其事，由分省、分日登诸 \\n 册，遇事按册而稽，顷刻可得。部院中若仿行之，积年案牍，朗若列眉。书吏辈 \\n 自无从隐匿舞弊，诚策之善也。 \\n 军机章京，初无定额。嘉庆四年，始定为满汉各十六员。章京先因署缺后， \\n 即留于额外行走候补，自十一年中书重伦始。又二十一年，奏明汉章京上行走之 \\n 强逢泰不占额缺。于是汉章京每班八人之外，复有额外章京一员。咸丰三年，因 \\n 军务较繁，添传汉章京四人，在额外行走。七年，添传之员，均已补额。复添传 \\n 二员，在额外行走。同治十一年，因军务渐平，奏停添传。嗣是，以十八员为率。 \\n 咸丰十一年奉旨，挑取满汉军机章京各四员，在总理各国事务衙门额外行走， \\n 仍照常在军机处值班，毋庸常川到署。嗣后多系领班帮领班充之。 \\n 部院中宗室司员，自咸丰年间灵蔚生廉访杰，简任热河承德守，每届京察， \\n 均奉旨记名，以京堂用，遂无外用道府之员。 \\n 给事中截取道员记名，近年多未简放。癸巳春，张光宇给谏廷燎，始蒙简用， \\n 为云南迤西道，时以为荣。 \\n 闽王可庄殿撰仁堪，以南斋翰林京察一等记名，出守江苏镇江。值民间焚毁 \\n 教堂事，颇棘手，持平办结。壬辰夏，属邑大旱，办理赈抚，实惠及民，大吏保 \\n 荐，调守苏州，政绩炳然。未几，卒于任，时论惜之。可庄之祖文勤公，历任山 \\n 陕川广督抚，为一时名宦。曾辑《石渠余纪》一书，于国家制度沿革，考载详明。 \\n 已刊行。 \\n 马佳葛民方伯绍諴、陈臬河南时，创设循环牌榜，令各州县，将日收呈词若 \\n 干、传到审结者若干、系狱人犯若干、未讯结者若干，五日一汇详，臬署设励勤 \\n 局考核之。以结案之多寡迟速，定牧令之功过。劝惩不少假，各属肃然。又黄河 \\n 渡口，向缺船只，待济者徘徊河干。船户居奇，商贾恒数日不得渡。公谂知其弊， \\n 将巡河废弃大炮船二只，捐廉修整。严定章程，禁船户留难，行旅便之。其他善 \\n 政多类此。 \\n 汉军杨简侯方伯能格，入词馆后，于柯亭种竹百竿，自号曰玉堂种竹生。方 \\n 伯书法，名重一时。侄子和太守霁子子通侍郎儒，均能传其衣钵。 \\n 满洲世族，以八大家为最贵。一瓜尔佳氏，直义公费英东之后；一钮祜禄氏， \\n 宏毅公额亦都之后；一舒穆禄氏，武勋王扬古利之后；一纳喇氏，叶赫贝勒锦台 \\n 什之后；一栋鄂氏，温顺公何和哩之后；一马佳氏，文襄公图海之后；一伊尔根 \\n 觉罗氏，敏壮公安费古之后；一辉发氏，文清公阿兰泰之后。 \\n 颜札秋坪司马景廉，咸丰年间由翰林院侍讲学士大考，擢内阁学士，氵存至 \\n 户部尚书。光绪癸未，缘事降调内阁学士。未几擢兵部尚书，甲申仍降为内阁学 \\n 士，寻卒。三仕三已，一官始终亦奇。 \\n 本朝礼部汉堂官不由科目者，仅三人：一吴恭定绍诗，以诸生保举，历巡抚， \\n 晋大宗伯；一叶侍郎存亡，以监生氵存升方伯，内擢少宗伯；一李大司马世杰， \\n 以吏员出身，任少宗伯。 \\n 宝文靖公身历四朝，亻暴直枢府二十余年，谙习掌故。咸丰庚申，文宗巡狩 \\n 木兰，公适任少司农，诏提库藏。公以夷人不靖，城守吃紧，留备兵饷，靳不与。 \\n 撄文宗怒，欲置之重辟，公毅然不挠。即此一节，已不愧大臣体。 \\n 立春日，军机大臣进春帖子，词系每员恭撰。五言截句一章，七言截句二章， \\n 用硬黄纸书之。另有恭进皇太后前一分，各拜笔墨笺纸之赐。毓庆宫行走，暨南 \\n 上两斋翰林，亦如之。 \\n 陕西阎丹初相国，长户部数年，为国家撙节库储二百余万。平生自奉过俭， \\n 不无公孙布被之讥。殁后赐谥文介，可谓名实相副已。 \\n 国朝文臣改武，始自康熙朝姚仪，以京堂改云南总兵。嘉庆朝刘清，以道员 \\n 改山东总兵。武臣改文，则嘉庆朝杨忠武公遇春，由提督改陕甘总督。同治朝杨 \\n 岳斌，亦以提督改任陕甘总督。光绪朝刘铭传，以总兵蒙特授台湾巡抚。若张朗 \\n 斋曜，则由佐贰积功至布政使，改总兵，擢提督，复简任山东巡抚。盖国家量材 \\n 器使，干城腹心之寄，无所轩轾其间也。 \\n 自奉御史记名，不准注销之命。光绪十四年军机章京钱子密应溥，特蒙恩注 \\n 销御史，以五品京堂用。继之者为金忠甫保泰，外此陈瑶圃刑部邦瑞、王博航户 \\n 部汝济、王绂卿户部颂蔚，均因纂辑方略，奏请暂缓带领引见，则又不拘常格者 \\n 也。 \\n 蒙古十六国，部落分为四十九贝勒者，曰科尔沁，曰札赖特，曰杜尔伯特， \\n 曰廓尔罗斯，曰敖罕，曰奈曼，曰巴林，曰土默特，曰札鲁特，曰阿鲁，曰翁牛 \\n 特，曰车里克，曰喀喇沁，曰吴喇忒特，曰察喀尔，凡十五国。而其时以察喀尔 \\n 故太子为诸贝勒冠，亦为一国。分察喀为二，故号十六国。 \\n 光绪戊子，吏部以文选司事繁，奏请添设满汉郎中、员外郎、主事各一缺， \\n 奉旨准行。 \\n 光绪己丑，因直隶省五月分雨水，粮价至九月始奏闻，奉旨责其迟延。仰见 \\n 我皇上躬揽万几，无时不以国计民生为念。 \\n 己丑，滇抚谭钧培奏建水监犯被劫，折内禁卒被缚受伤身死情形，未经详叙， \\n 奉旨诘责。我皇上慎重民命如此。其居皋吕之位者，益当知谨畏已。 \\n 定例：督抚藩臬提镇等，遇元旦冬至，呈递贺折用硬黄纸折，恭书：“某跪 \\n 恭贺”，“皇上元旦天喜”，“皇上长至天喜”。万寿圣节，则书“恭祝皇上万 \\n 寿万万寿。”呈递皇太后折，亦然。光绪己丑，广西冯军门子材贺折，屡用骈语， \\n 下部议，以违式夺俸。 \\n 朝廷虚衷纳谏，一时朝士多所敷陈，未免有措语失当者。上虑开攻击之风， \\n 遂严旨黜谪数人，以示儆计。自乙酉以来，御史吴峋，以劾朝邑相国，目为汉奸， \\n 编修梁鼎芬，以劾合肥相国，指为可杀，均革职；侍郎黄体芳，以请开李合肥会 \\n 办海军差，并饬曾纪泽遄归练师，降调；御史朱一新，以陈请遇灾修省，豫防宦 \\n 寺流弊，降调；御史魏乃，以劾府尹薛福辰，请以太医院官改用，降调；御史 \\n 屠仁守，以归政届期，直抒管见，所见乖谬，革职；庶子崇文，以劾南皮相国， \\n 附会灾祥，革职。皆班班可考。 \\n 都中自仲冬朔翻貂，来岁正月十九日，皇上由西厂子看烟火还宫，脱貌。 \\n 军机章京惟元旦服白风毛补，余日虽军机大臣服补日，章京入直，仍服貂。 \\n 京中部院各衙门，封印日，皆先封堂印，后封司印；开印日，则司印先开， \\n 堂印后开。定制如此。 \\n 直隶定州为古中山国，城东北隅有韩魏公众春园旧址。后人置苏文忠公雪浪 \\n 石，合建韩苏祠。乾隆年间，就园起行宫，屡经御题，后渐荒芜。马佳梦莲刺史 \\n 宝琳，于道光年间牧定，时曾陈明大府奏准估变，又请留其半。值修葺御碑亭、 \\n 韩苏祠，以存古迹。并增修亭台廊榭，复池沼花木之胜。今又数十年矣，不知斯 \\n 园兴废何如也。 \\n 京师积水潭，高庙临水开窗，叠石为径，花木明瑟，为城中逭暑胜地。相传 \\n 为纳兰太傅明珠家庙。忆寺内藏有太傅行乐图，予少时曾见之。 \\n 王麓台侍郎所绘《万寿盛典图》，现在大内。闻福箴亭相国云，其副本合四 \\n 巨卷，向藏维桂亭通侯家。曾以二千金质诸人，今不知归谁氏也。 \\n 名公钜卿，文人学士，往往谓高僧转世，小说家多载之。以予所闻，葛民方 \\n 伯绍諴前身，为云龙山僧；姚良庵观近韩前身，乃润州莲性庵僧，幼年梦中时 \\n 过其地；王孟调副贡星諴生时，其先入梦焦山退院僧某来谒。夙因之说，未必尽 \\n 诬。 \\n 江苏潘文勤公，收藏金石甚多。屋五楹，充刃其中。殁后人有欲售之者， \\n 夫人曰：“先大夫一生所爱护，手泽摩挲，不忍使之散佚也。”噫，夫人可谓贤 \\n 矣。 \\n 翁常熟协揆，性好书画，收藏甚富。又好游山水，每当春秋佳日，休沐之暇， \\n 辄单车匹马，往西山古刹，流连竟日而返。 \\n 翁常熟、孙寿州两协揆，与徐嘉定大司马城内寓庐相望，因结文酒社，迭作 \\n 主宾，时谓之三元会。盖以三公皆殿撰也。 \\n 直隶制军李少荃，与两广制军李小荃；浙江中丞崧镇青骏，与贵州中丞崧锡 \\n 侯蕃；直隶方伯裕寿泉长，与盛京将军裕寿山禄、刑部侍郎裕寿田德，皆以同怀 \\n 兄弟同时贵显，为迩日绅之盛。 \\n 京师董四基桃、魏六工巨李、玉田香稻、圣水塘藕、盘山儿梨、芝麻花 \\n 梨、翠屏山榛栗、北山苹果，此外马乳葡萄、黄芽白菜，均甲于天下。 \\n 岭南林睡庐老人《家训》一册，有云：丙辰涪州饥，予时宰大竹，奉委至涪， \\n 总理赈务。其借给仓谷、平粜赈粥各项，俱有一定章程。止须督率各委员，依法 \\n 办理，随到随给，不许延搁，便无他弊矣。惟散给籽种一事，其弊有不可胜言者。 \\n 定例：差令里保，先期细查，分别极贫、次贫、有力三项，造册送核。俟上宪核 \\n 发，到日按册散给。按其田亩，极贫者全给，次贫者半给，此定例也。殊不知里 \\n 保吏役，秉公者少，营私者多。凡属该役等亲旧，以及援引贿嘱者，即有力之家， \\n 亦造入贫册，希图冒领。若无钱贿嘱，以及平昔与该役等有睚眦口角之类者，虽 \\n 极贫亦为造作有力。此实在穷民不能沾惠之由也。予访之已确，即通禀上游，请 \\n 不必按原核定册，一听便宜从事。倘有缺有滥，即请参革治罪，各宪悉批准行。 \\n 查涪州分十六里，予乃向刺史要出版籍册，随带银数，自钱至两不等，不分星夜， \\n 俱已封就。零数以钱文足之。镌刻领状，按数刷备。临时止填姓名银数，先期晓 \\n 示。某日，按临某里，里各择一宽阔之地，为公所。令一里百姓，俱集其地，听 \\n 候散给。予至彼，令一吏掌册籍，一吏掌领状，一吏掌号薄，一吏掌银钱，俱列 \\n 公案两旁。乃令百姓静听，反覆开导。后俱令站立东边，点一名至公案前，问： \\n “尔果极贫耶？”彼云：“是。”则回问东边众人，皆齐声谓：“此人果系极贫。” \\n 即按数填写领状，给与银钱。再点一名，如前问之，众佥谓：“此人尚属有力。” \\n 即是冒领者。或予以薄惩，或叱退之。点至数名，办若行云流水矣。不半月间， \\n 十六里俱已散完，然后造册申送。涪之人士，咸谓无滥无缺。然此办法，亦须上 \\n 游深信不疑，而后得行吾志。若稍有疑虑，虽曰苟有利于民生，之可也，吾亦 \\n 不敢遽自便宜从事也。 \\n 又云：编联保，甲十家编为一甲，十甲编为一保。甲设甲长，保设保长。 \\n 司稽查，法至善也。甲长经岁一更。为甲长者，岂能一无经营家务之事，穷年仆 \\n 仆，独为十家稽查之理？况保甲之法，一家有犯，连坐十家。大事有司，敢不遵 \\n 例？而甲内或有私宰、赌博、鼠窃、狗偷之事，若概罪以连坐，不独伤于过刻， \\n 亦未免近于骚扰，竟置不行，则视为虚文，不亦废法乎？所以，法虽最善，究竟 \\n 呆而不活。予任牧令时，略为变通。各甲不给门牌，十家共制一签，签宽二寸， \\n 长三尺。一面写明立保甲例，其一面即大书十家姓名。不设甲长，十家轮流值日， \\n 周而复始。十日之内，每家只司稽查一日。至次早，即将签送次家，干系便属签 \\n 到值日之人矣。此一日即竭力稽查，亦属易事。甲内倘有私宰等事，事发，亦止 \\n 连坐值日一人。庶几法既不废，亦不致骚扰滋事。予行之颇觉有效，并以此书示， \\n 其留意焉。 \\n 绅民捐输巨款，从前虽有赏给举人之案，后以科第为士子进身之阶，未便开 \\n 侥幸之门，遂停此例。光绪十六年，畿辅水灾，浙江廪贡生庞元济，捐助赈银三 \\n 万。两经直督李奏请，奖给举人。十九年，广东贡监生周长华，捐助江宁赈银三 \\n 万两，亦经江督刘援案，奏请蒙赏举人。皆异数也。 \\n 皇上驻跸瀛台日，南书房翰林入直蕉园门内万善殿，军机堂在西苑门内迤北。 \\n 每日军机大臣、御前大臣毓庆宫行走。大臣入直，均恩准乘船以代步。 \\n 明王元美，以广西蒋冕十五岁中解元，载入《皇朝盛事》。按咸丰壬子，南 \\n 皮张香涛探花，是年登贤书第一，亦系年十五。方之古人，岂容专美。 \\n 光绪庚寅科会试，满洲贡士八人，惟启仲履绥得馆选，亦近数科所仅有。 \\n 翰林掌院学士暨教习庶常馆，向系简翰林出身之尚书侍郎充之。迩来亦不尽 \\n 拘此格，且专用尚书侍郎，以次久未简派。 \\n 光绪己丑科乡试，以户部主事承荫充江南副考官。经礼部奏称，承荫系江宁 \\n 驻防，应否回避旗卷。奉旨改用修撰曹鸿勋为江南副考官，陕西副主考以承荫充 \\n 之。 \\n 光绪己丑，光禄寺奏：称：“蒙古署丞，保列一等，无阶可升。请与满洲人 \\n 员，一体拣选，题升署正。再经京察一等，一体调繁。”得旨：“下部议准。” \\n 归安陆观心源，家藏书籍甚富。曾仿范氏天一阁例，于县属仁寿铺建阁五 \\n 楹，藏书一万余卷。光绪十四年，复将所藏旧刻旧钞，为近时板本所稀者一百五 \\n 十种，计二千四百三十三卷，附以所刊丛书等三百余卷，捐送国子监。得旨嘉奖。 \\n 廓尔喀，向例五年入贡一次。曾见其表文，词虽鄙陋，意殊恭谨。表云： \\n “廓尔喀额尔德尼王毕热提毕毕噶尔玛生写热曾噶扒哈都热萨哈，九叩跪奏，如 \\n 天覆育，如日月照临，抚育万国，寿如须弥山坚固，至大至寿文殊菩萨大皇帝宝 \\n 座前，恭请圣安。窃五年一次，年班例贡，应于本年专差噶箕等恭赍赴京呈进。 \\n 今已敬谨备办齐全，拣派正贡使噶箕热拉毕噶尔玛热纳，副贡使萨尔达尔的热克 \\n 漫拉，及大小头目人等，于光绪十二年七月初五日自阳布城恭赍启行。从前，部 \\n 落，凡遇事件，皆系禀由驻藏二位大人，代为转奏。今仍禀请二位大人，念廓尔 \\n 喀离京遥远，不知天朝规矩，并念诚心向化，详细情节，代为奏明。想部落，自 \\n 祖上投诚天朝以来，诚心归向。今惟有一心一意，敬谨恭顺，伏乞大皇帝俯念， \\n 系投城出力之人，现在年幼，办事恐有错误，将视同奴隶一般，恩施宽待，得以 \\n 永远仰承天恩，就感戴不尽。为此，于光绪十二年七月初五日，自阳布城九叩跪 \\n 奏。” \\n 沈文肃公葆桢夫人，为侯官林文忠公女。咸丰六年，文肃守广信府，时粤逆 \\n 杨辅青连陷贵溪等县，警报日数十至。文肃适赴河口劝捐，夫人刺血作书，乞援 \\n 于饶总兵廷选。饶得书感泣，星夜赴援。而文肃亦归，城赖以全，夫人之功伟矣。 \\n 光绪十年，潘伟如中丞{尉}，奏请于朝，以夫人附祀广信府城文肃专祠。其书 \\n 义正词严，卓卓可诵。兹录之： \\n 将军漳江战绩，啧啧人口，里曲妇孺，莫不知海内有饶公矣，此将军以援师 \\n 得名于天下者也。此间太守，闻吉安失守之信，预备城守，偕廉侍郎往河口筹饷 \\n 招募，但为势已迫，招募恐无及。纵仓卒得募而返，驱市人而战之，尤所难也。 \\n 顷来探报，知昨日贵溪失守，人心皇皇，吏民铺户，迁徙一空。署中童仆，纷纷 \\n 告去，死守之义，不足以责此辈，只得听之。氏则倚剑与井，为命而已。太守明 \\n 早归郡，夫妇二人，荷国厚恩，不得藉手以报，徒死负咎，将军闻之，能无心恻 \\n 乎？ \\n 将军以浙军驻玉山，固浙防也。广信为玉山屏蔽，贼得广信，乘胜以抵玉山， \\n 孙吴不能为谋，贲育不能为守，衢严一带，恐不可问。全广信即以保玉山，不待 \\n 智者辨之。浙省大吏，不能以越境咎将军也。 \\n 先宫保文忠公，奉诏出师，中道赍志，至今以为心痛。今得死此，为厉杀贼， \\n 在天之灵，实式凭之。乡间士民，不喻其心，以舆来迎，赴封禁山避贼。指剑与 \\n 井示之，皆泣而去。 \\n 太守明辰得饷归后，当再专牍奉迓，得拔队确音，当执爨以犒前部，敢对使 \\n 几拜，为七邑生灵请命。昔睢阳婴城，许远亦以不朽。太守忠肝铁石，固将军所 \\n 不吝与同传者也。否则，贺兰之师，千秋同恨。惟将军择利而行之。刺血陈书， \\n 愿闻明命。 \\n 慈禧皇太后五旬万寿，暨皇上二旬万寿，迭敕中外，查明一二品大员，有老 \\n 亲年届八十以上者，各优加赏赉。一时举报，武臣老亲享大年居多，文臣中未数 \\n 觏。 \\n 从前，满军机大臣是否准看汉字折件，均请旨遵行。自道光朝以来，无不阅 \\n 看汉折者，均不递奏片请旨。 \\n 光绪辛卯正月二十五日，皇上御紫光阁，各国使臣觐见，嗣有请觐者，皆御 \\n 承光殿见之。甲午，又改御文华殿受觐。戊戌八月，皇太后训政后，或御仪鸾殿， \\n 或御勤政殿觐见，候旨钦定。 \\n 道光朝大考翰詹，题《落叶赋》。许滇生侍郎赋中有云：“除非天上能开不 \\n 夜之花，那得人间长种恒春之树。”罗萝村侍郎赋有云：“衬将橘绿橙黄，秋老 \\n 而还添烂漫剩；有苍松翠柏，岁寒而依旧婆娑。”均为宣庙所赏，拔置高等。联 \\n 语不特工丽，合应制体。亦因孝慎皇后薨后，上命题，寓悼亡意也。 \\n 光绪丁丑科会试，同谱闽谢枚如内翰章铤，年已六旬，盖耆宿也。著有《毛 \\n 诗注疏毛本阮本考异》四卷、《春秋左氏传毛本阮本考异》四卷、《读经札记》 \\n 四卷、《文集》五卷、《诗集》十卷、《词集》八卷、《裨贩杂录》六卷、《词 \\n 话》十二卷、《备忘录》二十卷、《说文闽音通》一卷、《我见录》十六卷。并 \\n 闻其曾祖慈田公，著有《蒙斋讲义》二十四卷、《东岚谢氏诗存》二卷、《生成 \\n 辑录》二卷。祖思庭公，著有《蕉窗笔记》四卷。考息环公，著有《四书居闲笺》 \\n 二十卷、《俟贤集》一卷。足征家学渊源。 \\n 乙亥乡试，顺天同榜中有酒姓、辜姓，云南同年生有瓦姓、寸姓，皆榜花也。 \\n 仁和关晋轩少宗伯槐，工绘事，号青城山人。乾隆朝直枢垣，扈从兴京，画 \\n 《云壑松崖卷》进呈，蒙奖赐文锦一匹。次黄旗堡，又命画《北镇医》、《无闾 \\n 山》等图。四十五年南巡，驻跸江南灵岩山，命写《竹炉山房图》。时山人以就 \\n 礼部试，未扈从，旨命寄绘焉。刘公谨之有纪事一绝，云：“窈窕灵岩展画图， \\n 青旗翠辇丽仙都。侍臣合有丹青笔，好向山房写竹垆。” \\n 青城山人绘《霜林秋色图》，纵七尺，横三尺二寸，设色苍老，层峦叠翠， \\n 万树丹黄。 \\n 御制诗注云：“关槐任中书，时在军机处司员行走，曾扈跸木兰，目所亲见， \\n 故能绘其景。凡题款九十七字。”诗载乾隆《御制诗》五集。 \\n 张诗舲抚军，直枢廷日，扈从木兰，有馈鹅者，载以驼。上尝顾而笑之，因 \\n 绘为《载鹅图》。又鼓文敬公官光禄少卿时，有《枢垣趋直图》，一时同直诸君， \\n 多有题咏。 \\n 江苏毛罗照舍人上炱，直枢垣时，亦能画。旧日圆明园军机堂西轩壁粘大幅 \\n 山水，即舍人笔。 \\n 桐城方勤襄公，生当弥月，时恪敏公适总制畿辅，扈从行在，携之入觐，赏 \\n 赉骈蕃。既长，赐官中书，直枢垣。所聘云南裴中丞女，尚未娶，会引见，蒙垂 \\n 询，命金坛于文襄公传示裴中丞，使毕姻。旋以归宁滇南，又有旨下，直隶制军 \\n 沿途促返，殊恩异宠，旷世所稀。 \\n 枢垣每月装册一，标曰《随手登记》，逐日缮录中外折件事由。遇元旦无折 \\n 奏时，敬书“太平无事”四字于册，有则书“太平有象”。若万寿圣节，特于月 \\n 日后，恭书“万寿无疆”四字。寻常日，若无一事须登记者，只书某月某日，暨 \\n 是日住班二人姓氏，谓之七字班。 \\n 刘朴夫给事谨之，直枢垣二十余年，以病卒，室人汤恭入殉焉。高宗悯宗， \\n 特赏谨之鸿胪寺卿衔，并银百两。汤氏照例旌节。 \\n 高阳李文正公，同治五年官户部时，奉太夫人讳。当时两宫皇太后温诏，再 \\n 三慰留，俾开侍郎缺，守孝百日后，即赴弘德殿授读，仍在军机处行走。公两次 \\n 呈请终制，并经倭文端公等代为陈奏皇太后。因穆宗圣学方隆，且军务未平，深 \\n 资翊赞，仍降诏未允。嗣百日已满，复因病恳辞，懿旨始允其请。为朝廷倚畀之 \\n 重如此。 \\n ●卷下 \\n 军机章京每日蒙赐克食，年终例拜狍鹿之赏。戊戌，皇太后训政后三节，暨 \\n 皇太后万寿，均颁赏章京绸缎。除夕，恭诣皇极殿，行辞岁礼，蒙赏荷囊银锞， \\n 皆异数也。军机处例差，曰颁赏，曰秋审，曰永远加恩，曰新正加恩，曰缴朱笔。 \\n 颁赏者，朝鲜各国使臣来京，若赐筵宴，则查开历届应赏物件，呈览；秋审者， \\n 刑部按期呈进秋审黄册，备文知照军机处，可矜者分别拟缮，或勾或缓，谕旨先 \\n 期呈御，俟勾到本上时，钦定发下；永远加恩者，一年中如奉有永远蠲豁钱粮、 \\n 加广中额等恩，命缮录于册，进御留览；新正加恩者，各省遇有灾荒，来年应行 \\n 接济者，缮拟恩旨，于新正、初二、初四等日，呈递候施行；缴朱笔者，中外各 \\n 衙门奉有朱批折件，封送军机处代缴，年终开列件数呈览，并将朱批折，交内库 \\n 各差，于每岁八月中分派章京司之。 \\n 军机章京，每日住班二人，有老班公、小班公之目。老班公专掌交发事件， \\n 小班公掌登写随手记载，暨接递谕旨等事。次早堂上阅看折件时，其已奉朱批及 \\n 拟请批者，小班公掌之。有当入对请旨者，曰见面折，则掌诸老班公，开具略节 \\n 送堂，以备遗忘，谓之面单。 \\n 凡明发寄信交片各谕旨，达拉密属某人拟草，则某人拟妥，自行送堂明发。 \\n 廷寄草只送交堂上，即退下。若交生及遇有放缺，派差开单，须以次送阅讫带下。 \\n 旧制：军机处苏拉，皆十五岁以上不识字者充之。近则头童齿豁，尚供奔走， \\n 目无不识字者。纸匠亦然。此亦王州“觚不觚”之谓也。 \\n 军机处苏拉，向选内务府三旗幼丁充之，故当时戏呼之为“小么”。语见 \\n 《啸亭杂录》。 \\n 南皮张文达公，工画山水，笔致超逸，远不让云林，近亦不亚鹿床居士。年 \\n 届八旬，有以便面索画者，辄欣然应之。书法亦秀洁，如所谓美女簪花，格不露 \\n 一毫老态，足为寿征。 \\n 戴文节公学术湛深，画笔高雅，重以忠义炳然，尤为一时所贵。遗集有《尚 \\n 书沿革表》一卷、《书三考》四卷、《习苦斋诗文集》十二卷、《画絮》十卷、 \\n 《古泉丛话》四卷、《习苦斋笔记》一卷。文孙青来太史兆春，能世其家学，以 \\n 画闻于时。 \\n 光绪丁丑，同怀昆弟同捷南宫者：贵州陈昆山吏部灿，桂山户部馨；湖北张 \\n 次珊太史仲斤，春叔工部叔英；若福建何肖雅吏部刚德，锡侯刑部晋德，则 \\n 嫡堂兄弟也。 \\n 世祖御制《劝善要言》一书，光绪十七年上特饬纟番书房加译汉文，交武英 \\n 殿刊印呈览，并每省颁发一部，照式刊发各属学宫。每月朔望日，同《圣谕广训》 \\n 一体宣讲。 \\n 孙子潇学士原湘，嘉庆乙卯以第二人举于乡，迨乙丑复捷南宫第二，殿试亦 \\n 列二甲二名。大兴舒铁云孝廉，因有“臣无第三，亦复无第一”之作。事奇，诗 \\n 亦奇。 \\n 翻译乡会，向无重赴鹿鸣，恩荣宴成。案光绪五年，礼部奏称：“致仕大学 \\n 士英桂，道光元年辛巳，翻译乡试中式，可否归入己卯正科，重赴鹿鸣。”得旨 \\n 允行。 \\n 近二十年以来，浙江葛品莲、河南王树汶、江宁三牌楼、云南报销各案，大 \\n 小官僚获谴者多人，皆大狱也。 \\n 江苏陈六舟宗丞彝，同治壬戌以二甲一名登第。其先人资政公嘉树，亦系道 \\n 光壬午科传胪桥梓。衣钵相传，可谓世能济美。 \\n 江苏廖云初文锦，由嘉庆辛未翰林，出守河南卫辉府。子椅城太守维勋，亦 \\n 由道光癸巳翰林，出守贵州贵阳。孙谷似中丞寿丰，复以同治辛未翰林，官至浙 \\n 江巡抚。仲山宗伯寿恒，又系同治癸亥翰林，现官尚书。匪特一门科第联绵，翱 \\n 翔词苑，且父子俱仕至太守，孙枝双秀。一时同居峻秩，洵绅盛事。 \\n 直隶满城李氏，自其先人汉章公，乐善不倦。大吏题请建坊，入祀乡贤祠。 \\n 其家挺生、焕若、馥远三公，祖孙父子相继，世多善行，均得祀乡贤。遐迩称为 \\n 四代善人家。 \\n 光绪乙亥，顺天乡试：江苏陈氏名珍、名侃同胞兄弟，同榜中式，名典与族 \\n 叔羲唐，是科同登本省贤书；云南吴氏，兄焘中顺天正榜，弟炳中副车，而嫡 \\n 堂兄弟煜、灼，亦于是科登本省正副榜，族兄绍泗，复同榜中式；福建何氏咸德， \\n 中是科解元，兄晋德、侄，亦同榜中式。皆称一时之盛。 \\n 予堂伯祖诚斋、光禄公达三，任粤海榷使时，于衙中构高阁，正当海印石之 \\n 北，可以远眺。仪征阮文达督粤时，名之日海印阁，书额悬之。并纪以诗云： \\n “珠江雨后复炎蒸，杰阁初成快共登；窗纳白云山一角，帆收黄浦浪千层；顿除 \\n 豪气凉停扇，为看禅光暮却镫；高倚阑干提海印，莲花池外问南能。” \\n 富察福文襄，以异姓封贝子，晋封郡王，子若孙复两代袭封贝子，为本朝所 \\n 仅有。其曾孙文六阶谦，降袭一等，入八分镇国公，诏命内误书“世袭罔替”。 \\n 光绪五年出缺，经本旗再请袭封时，查悉其误，始奏明更正，以入八分辅国公， \\n 降袭一代，再以不入八分公世袭罔替。嗣六阶上公子海龄袭爵，未一年而殁，今 \\n 其弟海年袭焉。 \\n 直隶热河道缺，向系由部开列，满蒙御史部员，京察一等记名者，相间带领， \\n 引见除授。光绪辛巳，教匪倡乱后，部议整顿吏治，改为由直督拣选实缺道员， \\n 请旨调补。 \\n 甘肃平庆泾固化道，向由部选，或外补。嗣经定为请旨简放一次，由部拟选 \\n 一次，外补之例遂废。 \\n 忠武公塔齐布、壮武公乌兰泰，征剿粤匪，威名震一时。后皆殁于王事，忠 \\n 烈尤足不朽。二公皆隶外火器营，乌公参旗务时，手订宫规，极其整肃。至今犹 \\n 奉行之，洵八旗名将也。 \\n 甄别属员之例，各直省行之，部院多未闻。惟张幼樵佩纶，署副宪，参劾御 \\n 史数人。阎文介公长户部，劾罢曹郎数人。当时不免严厉之诮，盖所谓一家哭者 \\n 欤。 \\n 左文襄公肃清关陇，勋高望重，中外咸钦。比入觐九重，召对之下，举止不 \\n 觉失常，孔雀翎摇颤不已。天威咫尺，洵非虚语也。 \\n 彭刚直公，善画梅。先芝田伯任江南尚衣，曾索其一帧。先伯捐馆舍，收藏 \\n 书画均散佚，此帧已不存。只依稀记得，题诗有“十分春色梦江南”句耳。闻刚 \\n 直每画梅，必题一诗，绝句居多，此帧亦七绝一首。 \\n 慈禧皇太后颐养之余，怡情绘事，岁时赏赐王大臣，莫不什袭珍藏，宝如拱 \\n 璧。多能天纵，正不独懿德懋昭，足驾太姒徽音而上之也。 \\n 历年恭遇郊坛大祀，皇上亲诣行礼。是日皆天宇清和，从无风雨。有时祷雨 \\n 祈晴，无不立应如响。具征黼诚虔，昊苍默佑。宜其感召之理，昭然不爽尔。 \\n 乾隆时平定金川苗疆，道光时平定回部张格尔，均绘有战图，刊板摹拓，颁 \\n 赏中外大臣。光绪十四年，以粤捻甘回各匪平定，敕绘战图数十幅，以彰武功之 \\n 盛，犹之先朝意也。 \\n 光绪十三年，御史刘纶襄，疏请添设江南乡试副考官一员，部议驳之。按雍 \\n 正元年，湖北、湖南分为两闱，光绪元年，陕甘亦分两闱，皆属因时制宜。况江 \\n 南安徽上下江，夙称人文渊薮，每科应试者不下二万人，似以分闱为是，将终有 \\n 议改日耳。 \\n 国朝谥文达者，河间纪晓岚尚书昀，江西裘叔度尚书曰修，仪征阮云台太傅 \\n 元，为最著。嗣是，武陟毛旭初尚书昶熙，满洲文星岩相国煜，南皮张子青相国 \\n 之万，皆赐谥文达，为一时所仅见。 \\n 项城袁筱鸟侍郎保恒，为端敏公总宪令嗣。当光绪四年，豫省荒旱奇灾， \\n 奉命回籍，办理赈抚。殚竭心力，劳瘁成疾，遂不起。温诏优恤，特谥文诚，易 \\n 名之典，亦国朝所不多见者也。予乙亥科覆试，蒙公列置一等，因执弟子礼。挽 \\n 以联云：“民望慰云霓，从兹四野归耕，公若有灵应瞑目；儒林重山斗，最是一 \\n 时仰止，士惟知己倍伤心。” \\n 宛平杨氏，俗呼为杨裁缝家。闻其祖业衣工，出入和公坤第。和败，有妾携 \\n 私蓄遁于杨，杨代为营屋以居，养赡终其身，并为之料检丧葬，一毫不以自私， \\n 且始终尊以礼。后杨氏子孙，登甲乙科，入仕籍，至今绵延不绝，谓非厚德之报 \\n 哉。 \\n 江苏陆凤石阁学，尊人精岐黄。阁学及第后，其尊人犹以医应人之招，徒步 \\n 往来，不少吝。或劝其辍医，辄曰：“吾不能以子贵改其常，而得罪乡党也。” \\n 盛德如此，可以风矣。 \\n 博尔济吉特子猷都护锡纶，少负济世才，任塔尔巴哈台领队大臣。多年后， \\n 权伊犁将军篆，威行绝域，俄人亦敬惮之。卒之日，箧中只敝衣数袭。所部将士 \\n 及回民，无不泣下。迄今谈及，犹曰“好将军”。 \\n 光绪壬辰科会榜，有名刘次子、山东癸巳科乡榜，有名张去病者，以视乾隆 \\n 年间臬司张无咎、石去浮、提督王无党命名，朴拙颇有古人遗风。 \\n 湘阴吴伟才，左文襄公中表也。与文襄同以嘉庆十七年十月初七日寅时生。 \\n 所居相距八里许，少有奇童之目。与文襄同至道光壬辰。文襄与兄景乔中翰，同 \\n 举于乡，而伟才改业屠。此事与史文靖与打铁某子同日生相类。 \\n 道州何子贞太史，书名重一时。其先人交安公亦能书。有自题《童子钓游图》， \\n 岁加墨，皆小楷，绝精纯。又闻朱春舫观履恒，藏有黄左田先生《岁朝图》， \\n 自微时至年九十有余，皆岁加细书，题跋者亦多名手。 \\n 大庾戴文端公直枢廷时，扈跸热河行围，有狍逸入帐中，获以献。 \\n 御制诗赐之，有云：“状元端是让前辈，大狍小狍获则同。盖以金坛于文襄 \\n 公丙申岁围帐获鹿事为比。君明臣良，赓歌已为盛事。且翰苑枢垣，前后辈之称， \\n 亦上为九重所知，何等荣幸。” \\n 枢垣前辈吴昙绣方伯俊，有《雨后赴西苑》诗云：“惺忪晓梦背秋城，乍有 \\n 凉颸便旋迎。天放好晴娱薄宦，蝉吟残暑诮劳生。驯如白鹭因机息，淡至青山是 \\n 骨清。一沼圆荷两堤柳，者番稍觉葛衣轻。”钱裴山中丞楷，有《和冯玉圃小除 \\n 夕同夜直韵》诗云：榻列东西户不扃，一冬几共此镫青。学疏苍雅纟番书扌， \\n 言尽韦弦破睡听。无事福同清御月，旧游尘忆玉堂铃。长安爆竹千门响，凭送春 \\n 声到禁庭。每当晓雨朝晴之际，入直西苑，欲一吟清景，辄以尘俗而止。又每逢 \\n 住班日，直庐静寂，无一事撄心，与同直杯酒闲谈相诩，为人生快境。吴钱二前 \\n 辈诗，不啻为此日写照也。 \\n 乾嘉闲木兰随围，御苑校射，枢直能射者，咸与其列。中鹄者，赐戴孔雀翎。 \\n 程春庐通副同文，贺赵菊言吏部盛奎，得翎诗云：“圣处能窥楚养由，翩然儒雅 \\n 渺无俦。会心桑女俄穿蚁，妙手庖丁{山力}解牛。内定固应操百胜，卓登久已历 \\n 三休。得骁真博天公笑，看取宫门拜赐秋。”又同日强绮园水部逢泰得翎，索诗 \\n 叠前韵奉贺云：“褒忠奕叶主恩由，二十为郎世寡俦。禁院却来依五凤，勋阶本 \\n 合佩千牛。簪毫日直书先学，匣剑宵呜志未休。校射宫门好身手，时平绝塞罢防 \\n 秋。” \\n 锡厚庵都护缜田，驻藏帮办大臣，引疾家居，专折奏事，经言官纠参。奉旨： \\n 告病人员，虽无不准递折明文，惟究于体制未合。嗣后凡告病未经销假者，概不 \\n 准自行递折奏事。 \\n 各省学道之役，旧制久不行。光绪戊子，陈君莹、黄君煦均，以御史拜河 \\n 南广西学政之命，为近年所仅见。 \\n 汉军人员引见，向例口奏请语履历。光绪十三年，兵部引见之千总徐元璞、 \\n 范一伦履历，竟奏汉语。奉旨申斥。 \\n 光绪十三年，兵部奏称：捷报处司员，接发军报，日夜从公，责任綦重，处 \\n 分亦严。请定为三年，酌保一次。旨允之。 \\n 定制：内大臣、十五善射大臣、头二三等侍卫、散秩大臣、銮仪卫满洲冠军 \\n 使等、护军统领等，均戴孔雀翎。西北路换防大臣赏副都统衔者，亦戴孔雀翎。 \\n 所以重观瞻、示武略也。 \\n 光绪戊子，兵部议奏：顺天武乡试及会试，一律展限二日。九月会试，十月 \\n 乡试，均于初五日开考，十三日将挑取人数出示晓谕，著为例。 \\n 光绪十二年三月，皇上只谒东陵。本年会试考官等，改于三月初八日听宣入 \\n 闱，应试士子，改于初十日入场。 \\n 军营打仗，受伤武职员弁，例免骑射。光绪八年，何小宋制府，奏令改习 \\n 枪炮，著为例。 \\n 《枢垣记略》载，于文襄公诗云：“申拂珊光禄行帐中，获生狍一，献之大 \\n 庖，异日即以颁赐。木兰扈跸佳话也，不可无诗纪其事，辄赋六韵赠之：特拜全 \\n 狍赐，颁从数获余。喧传徼〈谷凡〉得，列献射生如。食力偿其愿，旌劳溯厥初。 \\n 幻殊迷鹿梦，笑拟弄獐书。行炙夸宾客，分鲜逮仆舆。东方工割肉，归遗一轩渠。” \\n 后再随扈木兰，合围后有鹿逸至金坛相国帐中，系以献，特赐双眼花翎。王兰泉 \\n 司寇昶，亦赋一诗云：“四山万骑殷雷霆，黄阁开帷对翠屏。岂有射声来虎帐， \\n 竟同折角出龙庭。八珍络绎增仙膳，双眼匀圆耀彩翎。总与明良添盛事，好传佳 \\n 话玉堂听。”两事彼此巧合，真可当佳话。 \\n 陆朗夫中丞耀，《寓园杂咏·和阮唐山同年》云：“中庭促膝共蘧庐，谐笑 \\n 云云习未除。苛节删于相熟后，淡怀长似订交初。才华须让连城璧，蹇劣谁持下 \\n 坂车。夜久不知河转角，柳梢缺月挂方疏。”冯德宇给谏培直，《次无事戏作》 \\n 云：“直庐阒静似茅庵，坐卧何殊弥勒龛。帘影欲摇云满屋，鸟声疑对客清谈。 \\n 添燃官烛更初永，强饭公厨味久谙。日夕拈毫无一字，年来懒过再眠蚕。”读之 \\n 想见枢廷前辈谐笑之乐。 \\n 枢垣向无题名，王兰泉司寇《春融堂集》中，载有《军机处题名记》，作于 \\n 乾隆三十二年，而题名迄未得见。梁茝林中丞章钜，为之广搜博访，补辑《题名》 \\n 三卷，并辑为《规制》二卷。先辈苦心，足资考证。迄今军机处始有《题名》一 \\n 书，得随时增辑焉。 \\n 前记张南皮相国独对之事。按《枢垣记略》载，道光二年夏，松文清相国缘 \\n 事出直，文文敬相国出差，黄勤敏大司农病假，曹文正相国遂独对者币月，洵乾 \\n 隆以后所未有也。 \\n 癸巳阅邸钞，见有山西洪洞县民人狐晋师家被劫案。狐姓近不多见，当是晋 \\n 大夫狐偃之裔。 \\n 武职大衔借补小缺，系同治六年曾文正公奏行之，著为令。 \\n 光绪十六年二月，奉旨：“嗣后各衙门呈递折件，遇有随扈字样，均著毋庸 \\n 抬写。” \\n 截取知府，前记简用四员。后癸巳冬，林绍年授云南昭通守、王鹏寿授江西 \\n 南昌遗缺守、沈家本授直隶天津遗缺守，皆截取班也。 \\n 满洲桂莲航侍郎清，以纟番译进士在弘德殿行走。品行端方，与倭文端公在 \\n 八旗中均有理学之目。 \\n 年来自师继瞻少司马曾八十五岁致仕，后惟张南皮相国八十四岁尚立朝端， \\n 亦当时之鲁灵光也。 \\n 八旗中任督抚藩臬者，就癸巳年屈指数之，江苏巡抚奎俊、山东巡抚福润、 \\n 河南巡抚裕宽、浙江巡抚崧骏、江西巡抚德馨、广东巡抚刚毅、贵州巡抚崧蕃、 \\n 直隶藩司裕长、江甯藩司瑞璋、安徽藩司德寿、广东藩司成允、贵州藩司嵩昆、 \\n 山东臬司松林、河南臬司长禄、甘肃臬司裕祥、福建臬司张国正、江西臬司福裕、 \\n 四川臬司文光、广东臬司额勒经额，共得十九人。盐运使二人：惠年，英启。总 \\n 督则漕督松椿。 \\n 扬州刘融斋中允熙载，道光二十四年翰林。咸丰三年召入上书房，文宗赐以 \\n “性静情逸”四字。因病乞归，鄂抚胡文忠公疏荐其“贞介绝俗，学、冠时人”。 \\n 同治三年召至京，授国子监司业，迁左春坊中允，督学广东。逾年复引疾归，主 \\n 讲上海龙门书院。十四年，著有《艺概》六卷、《四音定切》四卷、《说文迭韵》 \\n 二卷、《昨非集》四卷、《持志塾言》二卷。光绪七年卒。经苏抚卫荣光奏请， \\n 入国史儒林传。 \\n 昆明钱南园侍御沣，书法颜鲁公，已入化境，近年甚贵重之。直枢垣日，所 \\n 写交发档，均被后辈携去。一字之珍，几如拱璧。 \\n 光绪十四年，陕抚叶中丞伯英病故，陶方伯模尚未到任，曾廉访钅禾又在任 \\n 丁忧，省中一时无三品以上大员。潼商道文观光，遂兼权三印。 \\n 原任直隶提督郭松林、李长乐、记名提督陈振邦故后，均以战功在本籍建祠 \\n 奉祀。郭之妾、李之妾、陈之妻，各以身殉，并奉旨准其附祀。国家表彰忠节、 \\n 维持风化之意，至已。 \\n 石尔德特文端相国瑞常，咸丰已未、同治壬戌、甲子、丁卯、庚午五科，主 \\n 顺天乡试。而壬甲丁庚四科蝉联，尤为艺林中一时美谈。 \\n 凡遇皇太后万寿事宜各谕旨，均用硬黄纸缮写。各衙门奏事，亦均用黄折。 \\n 皇太后万寿圣节，暨元旦、长至令节，各将军、督抚、提镇、学政等，均恭递贺 \\n 折，外附安折。寻常奏事，亦敬附安折二分：一请皇太后圣安，一请皇上圣安， \\n 均用硬黄纸折贺折朱批：“览。”皇太后安折，朱批：“安。”皇上安折，朱批： \\n “朕安。”各发回，年终恭缴。 \\n 贵州赵氏昆仲以炯、以奎，光绪丙戌同榜成进士，以炯且得大魁。以焕复 \\n 于己丑捷南宫。科名之盛，与云南吴氏相埒。均以火旁字命名，亦奇。 \\n 《宸垣识略》载：“工部厅前有铁砖，相传为石季伦家旧物”。按：此砖方 \\n 广四尺许，现仍在大堂屏后门槛下。何时所遗，却无可考。 \\n 常熟翁宫保，蒙恩赏用紫缰。惟朝马辔用紫，余不敢用。谦恭寅畏，识者以 \\n 为得大臣体。 \\n 故城贾运生方伯《郡斋笔乘》载：嘉道间翰詹例著貂，多以紫色猫皮代之， \\n 有“翰林貂”之嘲云。今则多服东洋貂，然价亦日昂。予直枢垣，见同官多有著 \\n 貂尾者，予告以不应，半愕然，不知国家定制，一品始准服貂尾也。 \\n 迩来服饰，多不遵定制。宗室朝珠，半僭用黄瓣。百官袍，多用大“寿” \\n 字、“江山万代”等花样。甲午奉旨斥禁，一时为之肃然。 \\n 部院值日奏事堂官到班，均呈递膳牌。独理藩院，当腊月初八日至正月十八 \\n 日，四十日内，因蒙古王公来京呈进贡物请安，应为代奏。办稿回堂，几于日昃 \\n 不遑，故用奏片，而不用折，亦不递膳牌。逐日一堂到班，预备召见。虽非定制， \\n 然相沿已久。 \\n 定制：元旦暨冬日，郊坛大祀朝贺，侍卫服猞猁狲，銮仪卫官员服豹皮。 \\n 贾退崖方伯有云：“今日作地方官，于应办公事，作一件是一件，作一日是 \\n 一日，作一分是一分。慎勿以‘办不动’三字横亘胸中。”又曰：“办公事，或 \\n 有牵制，当设法作去，不可遂以不办了却为老谋深算也。”又曰：“凡人出言行 \\n 事，到情理至足处，便暗与古训合符。一日晤辽东杜石坡刺史，询以近事，刺史 \\n 慨然曰：‘今日只有认真办事，此外全想不来。’噫，名言也。上句即武乡侯 \\n ‘鞠躬尽瘁’之义，下句即所谓成败利钝，非所计也。”又曰：“我辈作官，当 \\n 常常想到未作官以前，与不作官以后。自律自严，律人自宽。办事不期勤而勤， \\n 自奉不期薄而薄。”此数语，均可当官场座右铭。 \\n 崧镇青中丞骏，抚浙八年，无赫赫名。比卒，箧只余廉俸六百金。朝野佥惜 \\n 之，曰：“是好监督抚。”继任者据其政绩入告，宣付史馆立传。 \\n 《宦游纪略》，为贵筑高青书太守廷瑶作。太守在嘉庆朝，由安徽别驾，仕 \\n 至广西平乐守，以廉干称。是书乃自记其在官时折狱临民之事，亦有用书也。任 \\n 广东郡守日，待僚属尤多盛德事。某邑令陈君受培，殁于任。代者以亏缺仓库银 \\n 十七万两揭报，大府骇愕，檄公往查封，并接署府篆。公至，会同钟太守英，诣 \\n 县署，料检衣物，不值三百金。复按簿稽之，实亏三万余金耳。公因说钟太守， \\n 代为分赔，免以失察咎，去任。钟公慨允，并解囊资陈妻孥，扶梓归里。公驰回 \\n 白大府，而其事遂寝。后十余年，公展觐入都，有投刺晋谒者，视其名为陈銮。 \\n 延之入，泣拜于堂，即陈君之子也。曰：“当日微公保全，填沟壑久矣。今銮之 \\n 能读父书、叨寸进者，皆仁人赐也。”时銮已探花及第。又广州别驾李公先瑚殁， \\n 夫人蔡殉焉。李君因承办船工，亏帑四千，应籍殁。公代为弥补，并醵千金归其 \\n 梓于闽，为蔡夫人请旌，如例。又惠来令王君卒，眷属流寓贫，不能返里，公子 \\n 鬻其女弟于张。公闻而恻然，亟纠同人赎之，而以属王君乡人、南海令阎君抚育， \\n 并为之择配焉。“高谊薄云天”，其太守之谓乎！ \\n 高太守典郡试，正考日提州县录送前一百名至堂上面试，公座左右，设棹橙， \\n 可坐二十人，人各一题。试一起，讲行书，不必誊真，恐误正考工夫也。二十人 \\n 退，复进二十人，为时甚速，一日可面试三百人。通顺者存之，荒谬者将其卷另 \\n 为一束，不阅不招覆。正考第一次招覆州县录送之前一百名，不过存五六十名， \\n 或四五十名。府中正考新拔之士，亦如前法。面试之可者存，不可者去。一百名 \\n 中所存，不过六七十名耳。如是面试四五次，大学前五十名，小学前二十名，真 \\n 才得矣。武童于马步箭地球舞刀，考内场后，取马步地球，全中舞头刀者，每学 \\n 不过八九名，多亦仅十四五。名先将长榜写就，凡合式者名数空出，悬牌招覆。 \\n 人射一矢，十人射，如四人不中，即于卷面填七八九十，榜亦如之。令六人再射， \\n 三人不中，填写如初。三人再射，一人不中，则填第三。二人再射，不中者第二， \\n 中者第一。武童出，而长榜随出。 \\n 陕西桑蚕之利，始于康熙朝。山东诸城刘公，知甯羌州时，出郭见山多槲 \\n 树，宜蚕。乃募里中善蚕者载茧种至，教民蚕茧。成，复教之织。州人利之，名 \\n 曰“刘公绸”。贵州养蚕，始于山东历城陈太守玉{殿玉}。知遵义府郡多槲，公 \\n 由里取茧种，且以蚕师来教民织。自是遵绸之名，与吴绫蜀锦争价。 \\n 本朝耆旧，重宴鹿鸣者多。若重宴琼林，则惟乾隆辛未黄侍郎叔琳、庚辰史 \\n 文靖贻直、庚戌稽文恭璜、嘉庆壬申翁覃溪学士方纲、咸丰壬子潘文恭世恩。二 \\n 百余年，仅五人耳。 \\n 本朝武职大员，重遇鹰扬宴者，向多未闻。光绪甲午，湖北在籍、前湖南沅 \\n 州协副将施鸿恩，乡举重逢，经兵部奏议，蒙恩赏加总兵衔，亦嘉惠耆老意也。 \\n 江西甘庄恪公，当雍正丙午抚粤西时，公父显祖及公弟汝逢、子禾，同举江 \\n 西乡试。祖孙父子叔侄三世同科，为熙朝所罕。 \\n 昆山徐健庵司寇，尝曰：“作官时少，作人时多；作人时少，作鬼时多。” \\n 世以为名言。 \\n 桐城姚伯昂《竹叶亭杂记》载：嘉庆丙寅，考取军机章京，董萼君工部槐第 \\n 一，题为《勤政殿流》。有句云：“所其无逸，弼丕丕基于亿万年；彰厥有常， \\n 思赞赞襄于一二日。”军机章京之有考试，自此始。按：此则可补《枢垣记略》 \\n 所未备。 \\n 又载：英煦斋相国，继德文庄公为翰林，公子奎玉庭照、奎芝圃耀，亦先后 \\n 入词林，为满洲科第第一人家。成亲王为书一扁曰：“祖孙父子兄弟翰林。”玉 \\n 庭长公子锡祉又继之，四代翰林，诚玉堂佳话云云。按汉军李锡之通参祉家，亦 \\n 悬一扁曰：“祖孙父子兄弟叔侄翰林。”足与并美。 \\n 咸丰年间，刑部主事何秋涛进所纂书八十卷，文宗赐名《朔方备乘》，并赏 \\n 秋涛以员外郎用，在懋勤殿行走，亦儒者稽古之荣也。 \\n 甲午三月，奉上谕：“向来各直省，将军、督抚等所奉朱批折件，均应按年 \\n 恭缴。乃近年以来，各省多有遗漏未缴之件。其缴进省分，有自行奏缴者，有咨 \\n 由军机处或奏事处呈缴者，办法亦参差不一。著通谕各该将军、督抚、提镇等， \\n 嗣后将所奉朱笔等件，统行咨交军机处，于年终汇缴，以归画一。其从前遗漏之 \\n 件，均著一律补缴。钦此。”按：“军机章京本有恭缴朱笔差使，至军机处奉有 \\n 朱笔。若当日有述旨事，即随时缴进。否则，俟月底恭缴军机处拟旨，由章京呈 \\n 堂。如有酌改之处，由军机大臣中行走最后者执笔。 \\n 满蒙部曹，进士出身、未与馆选、得升翰詹者，谓之外班翰林。仅系举人得 \\n 升翰詹者，谓之斗字翰林。 \\n 嘉庆二十一年七月十九日奉旨：“嗣后，军机大臣俱准穿绿皮牙缝靴，著军 \\n 机处存记。”又军机大臣随扈，均赏穿黄马褂，所以示宠荣也。 \\n 甲午三月，有旨：“凡永不叙用之员，皆系获咎较重。嗣后各将军督抚，于 \\n 此项人员，概不准保请销去‘永不叙用’字样。”此旨，盖因吉林将军长顺，为 \\n 已革佐领丁喜乞恩而发也。 \\n 甲午三月，御史钟德祥疏称：“翰林人员壅滞，请饬部妥议，疏通章程。” \\n 得旨：“下部议。因复行编检，保送知府之例。己亥，御史熙麟疏称：“各部员 \\n 外郎，宜与郎中一体截取。奉旨：“交部议。”准员外郎得随时保送知府，而截 \\n 取之议仍不行。 \\n 慈禧皇太后特于福华门内设立绮华馆，敕苏杭织造，募精于织务女工数户来 \\n 京，优其食饩，以便宫中讲求蚕桑之法。并命内务府大臣，综其事，亦欲习知勤 \\n 苦意也。 \\n 满阁学平日职司甚简，惟遇皇上御门读本最难，非练习清文者，罕能无误。 \\n 咸丰某年，朝审御门，届期钦派某公读本，一字不能成诵，竟因之罢职。 \\n 郊坛大祀，悬挂望镫，高五六尺。编藤为罩，围以绛纱，内燃白蜡五支，高 \\n 尺余，工部制造库特派二员司之。俗谓一人蹲于镫内，照料蜡炬，盖出附会。 \\n 祈年殿，自光绪戊子被雷火延烧，数年未能建复，以木料之难得也。每岁祈 \\n 谷，暂在圜丘坛行礼。戊子，太和门灾，癸巳始修复，用国帑百余万两。 \\n 步军统领，俗称九门提督。按《竹叶亭难记》有云：“嘉庆己未十月，定总 \\n 兵每人在南城外轮驻半月。六年，改左翼总兵驻扎城外，右翼总兵驻扎圆明园。” \\n 又云：“总兵驻园，五年十一月十七日旨也。”十一月三十日，又令明年诣园。 \\n 后步军统领与左右翼总兵，均轮替在园住班。正阳门外，仍照旧轮流驻扎。”所 \\n 记如此。按嘉庆七年正月，停左右翼总兵，城外值宿，仍随时出城查察。今则皆 \\n 知提督有不得一夕暂宿城外之说。其在园住班之制，则未必尽晓。 \\n 文宗朝，凡考试命题，场中多不识出处。如“山色湖光共一楼，得〈广孝〉字”、 \\n “万竿烟雨绿相招，得丞字”、“高车高困，得从字”。往往误解。又己未科 \\n 朝考题：“二子之心非夫子孰能知之论”，一时均不知为《鲁论·不念旧恶章》 \\n 蔡氏外注。 \\n 满州他塔拉氏，本为望族。近年仕宦，尤为一时之盛。裕寿山禄任盛京将军， \\n 裕寿泉长任河南巡抚，裕寿田德任总宪，庆兰圃裕任福州将军，紫岩岫任侍郎， \\n 裕泽生宽任河南巡抚，曾怀清钅禾任陕西布政。外此任翰林部曹等尚复多人。同 \\n 时并登朝籍，视前此佟半城，几不多让。 \\n 工部从前差务繁富，闻印稿司员，每年腰缠钜万。即甫到署者，水利一项， \\n 亦分至八九百金。车马衣服，煊赫一时。堂下两行，售玉帛书画者，轰然烈肆， \\n 故有“金工部”、“银户部”之称。近则财力告匮，差少人多，无复曩日景象。 \\n 《居易录》有云：“丁丑冬有旨：‘三品以上朝官，年及六十，许乘肩舆入 \\n 东西华门至阙门。’盖圣朝优老之意。先是，百官皆由长安门出入，惟内阁由东 \\n 华门，然亦必易马始得入。又满洲阁部大臣，皆骑，无肩舆者。自是，亦多乘肩 \\n 舆矣。”按：此制与今不同。今惟汉大臣官一二品年六十以上者，赏朝马后始得 \\n 乘坐二人小椅进内。若满大臣，虽赏朝马，亦不准乘坐小椅。广少彭尚书寿，曾 \\n 因病躯不便骑，乞请乘椅进内，奉旨申斥，不允所请。 \\n 陕西杨子经先生彦疾，作令河南，最喜论文，为一时宗匠。从游者众，昌亦 \\n 忝在弟子之列。先生于咸丰辛亥，以第二人举于乡。令嗣炳，咸丰己未亦登贤书 \\n 第二。先生孙懋源，又中光绪戊子解元。家学渊源，足为艺林佳话。 \\n 《居易录》所载：“有汉军御史八员，己卯留其五，巡视五成，余三员裁去。” \\n 按：此与近制异。近时汉军并无专缺，且汉军御史不得巡城。任京畿道，视顺天 \\n 籍之汉御史，同寓回避意也。 \\n 云南姚州贡生甘雨，曾任广西州训导。里居教读，从学者数百人。一门孝友， \\n 为滇省之冠。子孟贤、仲贤、叔贤、季贤，皆名列乡举。见诸学政高钊中奏疏云。 \\n 满汉军机章京衔名，每月初八日缮单，呈进皇太后、皇上各一分。 \\n 军机大臣及预备召见人员，皆暂止于乾清宫西阶下板屋内。按旧制：伺候召 \\n 对各员，皆在廊下只候。咸丰元年，文宗特敕建板屋，俾得暂资坐立，藉蔽风雨， \\n 亦体恤臣工意也。 \\n 军机章京，不论品级，皆得挂朝珠。此乾隆二十四年三月谕旨，著为例。 \\n 嘉庆二十五年正月，谕王大臣等：“呈递如意，自本年万寿暨明岁元旦为始。” \\n 亲王、郡王、贝勒，无论内廷外廷行走，俱准呈递。贝子公惟内廷行走者，准其 \\n 呈递。军机大臣、南书房翰林及内务府大臣，无论品级，俱准呈递。上书房行走 \\n 各员，俱不准呈递。大学士、尚书、领侍卫内大臣，俱准呈递。都统在内廷行走 \\n 者，方准呈递。侍郎、副都统，俱不准呈递。御前侍卫一品者，准其呈递。乾清 \\n 门侍卫，概不准呈递。年班来京文武大员，亦惟一品者方准呈递。 \\n 历科新进士，用中书者不过十人上下，且多以年少者充其选。甲午科用至五 \\n 十二人之多，则以近来内阁颇见疏通，故多用。 \\n 甲午五月，特命翰林院侍读王懿荣在南书房行走，不由掌院学士保送，盖异 \\n 数也。 \\n 军机章京，向例三年酌保一次，定额满汉八人。已得保者，不再与其部曹。 \\n 仍在原衙门当差者，升途尚易。若仅在军机处行走、原衙门不常至者，每不免浮 \\n 沈之感。鄙意宜仿批本处纟番书房之例，奏请京察，添设满汉一等保送四员，候 \\n 旨以道府用。斯升途较宽，亦鼓励人才之道也。 \\n 宗室中，一时同列九卿者：小峰溥善，与弟玉岑溥良同官侍郎，弟倬云溥兴 \\n 官阁学；荩臣溥顾与弟仲路溥，同官侍郎。均同怀兄弟。 \\n 光绪甲午冬，奉旨：“嗣后驻藏办事帮办大臣，三年任满，著奏请陛见。” \\n 大梁顾氏，同怀昆季四：人璜、瑗均入翰林，璇、均登贤书。郑氏亦昆弟 \\n 四人：思赞、思贤、思贽、思贺，先后同举于乡，思贺且入翰苑。门第清芬，为 \\n 时所健羡。 \\n 内阁侍读学士，虽四品京堂，遇考试试差时，仍归小考，差宗人府府丞。若 \\n 按阶升迁，必九转方至此秩，故有“九转丹成”之谓。 \\n 皇太后初驻跸颐和园，间五日皇上一诣园请安。后奉懿旨，改为十日一次。 \\n 则以由宫至园，往还约三十里，五日之期，万乘无乃过劳，慈衷所以示爱恤也。 \\n 光绪壬午、癸未之间，一时如宝竹坡侍郎廷、陈伯潜阁学宝琛、邓铁香鸿胪 \\n 承修、张幼樵学士佩纶、陈伯屏太守启泰，遇事敢言，日有献替，虽台长同官， \\n 且以白简劾罢，纪纲为之一肃。张幼樵奉特命，以庶子权副宪，洵出非常恩宠。 \\n 满洲裕如方伯额勒精额，操守廉介，办事勤能。每人都觐见，勾留不过旬日。 \\n 请训后，单车匹马，即日就道，顾人恒以不情目之。予甲午游粤，每谒见必倾谈 \\n 移晷，聆其言论，何尝不近人情也。 \\n 内务府官属，为宫廷仆从之臣，升迁不与部院一例。近年，由内府曹郎升为 \\n 部院堂官者，除师继瞻少司、马曾敦甫少司马、巴克垣布文贡、三琳少司寇均作 \\n 古外，崇受之礼现官大司寇、崇心阶光官少宰、立豫甫山官少司农、英菊侪年官 \\n 少司空、世博轩续官阁学，可谓极一时之盛。 \\n 青田端木鹤田舍人国瑚，道光朝官中书，品行高介，著作自娱。同治朝端木 \\n 子畴采，亦官舍人，性朴介，工书。时为之语曰：“前有端木，后有端木，紫 \\n 薇齐芬，一般高躅。” \\n 醇贤亲王园寝碑文，乃翁常熟恭代皇上御制。煌煌大文，立言得体。固非一 \\n 代大手笔，不能为之也。惜碑文长，不及录。 \\n 皇上天性勤敏，遇出宫拈香，日漏三下即起。凡执事人员，少迟必误。军机 \\n 大臣每寅初入直，章奏已早发下，恒不及阅，已召见章京缮旨。堂官旁立以俟， \\n 顷刻须就。一时冗之风，为之一变。京师贡院，号舍一万二千余间。每遇乡试 \\n 人多，须添棚号。光绪丙戌以后，经言官陈奏扩地，增建三千间，较旧舍加大。 \\n 我皇上右文爱士之恩，可谓极其高厚。 \\n 定制：百官朝冠，除夏用罗胎外，冬则用皮。虽秋日甫换季，亦用江獭小毛。 \\n 惟八旗命归，始戴绒冠。 \\n 亲郡王贝勒朝冠，有翎支者，均不戴，亦定制也。 \\n 定制：小京官由进士出身者，皆得考试试差。然近年点用主考、房考、中书 \\n 尚有之，他职实罕。 \\n 中外官员，预备召见，除军机大臣外，皆一人一起。惟巡漕御史请训，主考 \\n 覆命，则二员同起召见。 \\n 皇上躬祀天地坛，六部轮派司官一员充后管，照例呈递膳牌。盖从前有在斋 \\n 宫召见者，故其制至今不废。 \\n 宛平陈冠生殿撰冕，十五岁登顺天乙亥乡榜，癸未以一甲一人及第，未十年 \\n 遽卒。诞之夕，其先人梦一人赤身戴冕旒，径入内室，遂生。修撰大魁后，未进 \\n 一阶，岂非正符先兆。 \\n 光绪己丑正月，皇上大婚礼成，特赏礼亲王世铎四团龙补服，准其带章。带 \\n 章者，织为日月象，定制为皇太子服。故非遇大朝贺，礼邸不敢服。 \\n 己丑正月二十七日，皇上大婚，皇后妆奁不过二百抬，初无珍奇之物。我朝 \\n 之崇俭德，洵足以超迈前代，昭示后来，互古无与媲隆已。 \\n 光绪己丑正月，皇上大婚。二月，皇太后归政。甲午十月，皇太后六旬万寿。 \\n 凡三次举行大典礼，朝廷泽覃敷，加恩于懿亲暨中外大小臣工黎庶者，各有差， \\n 沐戴仁风，欢欣鼓舞。 \\n 甲午三月二十一日，奉旨：“至圣先师祀典綦重，本年八月初三日致祭文庙， \\n 朕亲诣行礼，以申诚敬。”我皇上践阼以来，每岁春秋大祀、中祀致祭，均已次 \\n 第亲行，惟尚未亲祀文庙。癸巳春，李侍御慈铭，请举行临雍礼，疏特留中。盖 \\n 以视学释菜，大典攸关，宜详且慎，圣度谦冲，尚若未遑也。 \\n 同治朝，倭文端公入直弘德殿，遇二太监舁一箱，问以何物，乃梨园戏具， \\n 以供皇上玩者。公即上疏，谏两宫嘉纳，命毁其玩物。 \\n 光绪壬辰，皇上侍奉皇太后，驻跸西苑。因冬月遇有引见，勤政殿北向，朔 \\n 风栗洌，特设玻璃屏以障之。为皇太后所闻，大加训戒，谓：“朝仪瞻觐之地， \\n 不宜阻隔，且列祖列宗，虽春秋已高，犹以勤劳，率天下宵衣旰食，不惮寒暑。 \\n 今皇帝年甫及冠，岂宜出此，率更定制？”立命将屏撤去。 \\n 宣示晚年，尤崇节俭，尝御羊皮出风，一时朝臣多效而服之。今此制已废。 \\n 丙申五月，醇贤亲王福晋薨逝，皇上御缟素十一日，期年除服。一切祭葬礼， \\n 视醇贤亲王例。 \\n 国初定制：花翎、蓝翎，惟内大臣、侍卫等准戴。嗣后，军功在前敌者，始 \\n 准保奖。寝假外而河工，而内纂修实录等，暨襄办典礼，皆纷纷保戴。惟军机处 \\n 遇有军务告竣，始保戴翎支。若纂修方略，虽亦照异常劳绩保举，而翎支仍不得 \\n 保。 \\n 简放各省试，差京堂及内廷行走翰林，皆谢恩而不请训。比回京，则无论京 \\n 堂翰詹部员，均覆命请安。定制如此。 \\n 《韫山堂诗集》注：扈跸木兰，凡驾由左门入，在直军机章京皆立班。按： \\n 大内军机直庐，在隆宗门内，遇有圣驾，经由大臣及章京，均不立班。 \\n 《藤阴杂记》称：“京官向乘肩舆，杜紫纶始乘驴车。嗣后渐有骡车，然帏 \\n 幔朴素，且少开旁门者。”今则无不旁门。《郎潜纪闻》云：“余昔闻之老辈， \\n 道光初年，京官又复坐轿，即坐车无不后档。自余同治甲子入京所见，凡京堂三 \\n 品以下，无乘轿者。凡王公勋戚以外，无乘后档旁门车者。”云云。近十余年来， \\n 二品乘轿者，亦不多见。后档旁门车，虽王公亦不坐。其他京堂，尚坐大鞍车， \\n 若郎属等官，半坐小鞍车，变顶马为跟马，风尚又不同已。 \\n 京官五品京堂以上，虽淮翻穿貂，然遇奉使覆命，应服行装请安。惟一品 \\n 始得服貂马，二品仍服白风毛马。 \\n 军机大臣许著绿牙缝靴，嘉庆年间恩旨也。然近时扈跸，仍多不穿用。 \\n 汉军机章京定例：两班十八人。丁酉年服阕起复者，多积至二十五员，致直 \\n 庐隘不能容。 \\n 小军机向遇皇上谒陵，随扈两班轮往，但合东陵西陵随扈，两次为一次。 \\n 京师东岳庙一碑、护国寺一碑，皆赵文敏书。大学一碑，张照书。文昌庙及 \\n 杨椒山先生祠碑各一，皆刘墉书。 \\n 步军左右翼总兵，向多以侍郎、副都统兼之，仍食本职俸。丙申，乌什哈由 \\n 翼尉升任总兵，系专任兵部。据以上请，特给俸米，视副都统例。 \\n 军机处拟旨，有经御改者，书之档，仍其旧，而恭录御笔于上，谓之过朱。 \\n 凡折件摘其事由，书之折面，谓之开面。凡军机处奏片，请旨发下后，交内阁， \\n 补书王大臣衔名于前，年、月、日、谕旨于后，谓之穿靴戴帽。 \\n 军机处金牌，日交汉章京住班小班公佩之，封印后交领班者。若遇随扈，则 \\n 派章京一人专掌之。 \\n 王公、尚书、侍郎、将军、都统、督抚，年岁生日，各咨呈军机处。正月初 \\n 旬，汇具以闻，以备赐寿。侍郎、副都统以上，年及六十岁者，每年冬咨呈军机 \\n 处，亦汇以闻候旨，恩赏朝马。 \\n 军机处谓各督抚折奏为家，其他谓之罪，值班日无明发寄信谕旨，谓之摇。 \\n 慈禧皇太后御笔，颁赏臣下“福”、“寿”字外，又有“龙”、“虎”、“松”、 \\n “鹤”、“益寿”诸字。璇宫墨宝，堂庑生辉。 \\n 南皮张文达公，自谓为吴刚转世，见于梦兆，尝自镌小印以志。 \\n 元旦长至暨万寿圣节，各省督抚等应递贺折，先期半月，但非忌辰日均可呈 \\n 递。 \\n 简放各省主考日期：云南、贵州，五月初一日；广东、广西、福建，五月十 \\n 二日；四川、甘肃、湖南，五月二十二日；江西、浙江、湖北，六月十二日；江 \\n 南、陕西，六月二十二日；河南、山西、山东，七月初八日；顺天，八月初六日。 \\n 廿年来，广东、福建、四川、浙江、江西、江苏、山东各省，正主考皆系简 \\n 放京堂开坊翰林，其他编、检居多。近惟辛卯，中书陈璧主试湖北，吏部员外郎 \\n 王嘉善主试贵州，此外未经多见。 \\n 丁酉中秋日，命翁同以户部尚书、协办大学士案江苏，常熟、昭文二邑同 \\n 城。 \\n 国朝已得宰相四人：蒋文恪、文肃父子接武，翁文端大拜，至今日叔平大司 \\n 农奉协揆之旨，相距才三十年，亦父子为相者也。 \\n 丁酉，六部汉侍郎十二员，出学试差，及奉使外洋者，至八员之多，只四员 \\n 在京，无不一人兼绾两部者，亦一时所仅见。 \\n 每岁七夕，皇上驾幸紫光阁，皇后妃嫔皆随侍，南府供奉献剧三出，亦乞巧 \\n 合欢意也。 \\n 光绪二十四年元旦，日食，奉诏以康熙、乾隆年间正旦日食再见，参稽成宪 \\n 元旦，于乾清宫受礼，不御太和殿受贺，停止宗亲宴，慈宁宫庆贺仍举行。 \\n 近年，皇上驻跸颐和园，御仁寿殿办事。军机直庐暂设于东宫门外南朝房地， \\n 视隆宗门内直房尤隘。 \\n 顺天乡试，向例府尹充监临兼尹，于初八日黎明赴乾清门领题，丁酉科兼尹 \\n 孙燮臣大宗伯，奉命主试，入闱军机大臣面奉谕旨，特令府尹进内领题。因派予 \\n 捧交片赴龙门，亲传与汉监临，亦创格也。 \\n 丁酉秋，军机堂官谕令开列简放协办大学士名单，因查品级，考由尚书至总 \\n 宪，均系应升。钱子密大司空，系拔贡出身，或疑其不应开列，然不由进士出身 \\n 而拜相者。 \\n 国朝汉员中不乏其人，并无不合开列之明文也。案宋时尤重出身，无出身者 \\n 不得入相，故欲相某人，必先赐同进士出身，而后许入相。其重如此。则此语相 \\n 沿已久，亦非无因。 \\n 国朝谥法，最重文正。大臣易名之典，得谥正者，一代只一人。然谥文安者， \\n 则二百余年只道州何仙槎大司农凌汉一人。 \\n 满汉人父子同时官一二品者，近惟徐荫轩相国桐、子楠士承煜，官荆部侍郎。 \\n 崇心阶光官吏部侍郎、内务府大臣，子世博轩，续官阁学内务府大臣，亦绅所 \\n 稀。 \\n 满洲翰林，开坊最速，故有“编不过夏”之称。惟开至洗马司业，停滞数年， \\n 始得升转，故为之语曰“一洗万古大业千秋”。 \\n 汉军正蓝旗赵氏，自国初以来，族中为邑宰者百余人，世因呼其门曰“赵知 \\n 县家”。 \\n 云南缪氏素君嘉蕙，工画，兼擅篆隶。慈禧皇太后召入宫中，侍从璇闱。清 \\n 暇染翰，出入禁闼几十年，人比之曹大家云。 \\n 国朝四世翰林，除满洲石氏、汉军李氏外，如常熟翁氏：文端公，道光壬午 \\n 翰林；子叔平、协揆、同，咸丰丙辰翰林；孙曾源，同治戊辰翰林；曾孙斌孙， \\n 光绪丁丑翰林。亦四代蝉联，足称佳话。且叔平、协揆及侄曾源，均系状元及第， \\n 尤为科名之盛。惟江苏彭氏，足也并论。 \\n 常熟翁文端公，未达时家贫。相传其乡居日，暇偶与二三父老为叶子戏。适 \\n 雨，著钉鞋，竟夕坐博，验其履印，曾不一移。识者早决其安处有常，后必贵。 \\n 光绪十四年，文镜堂观光，任潼商道。适抚藩臬均无人，遂兼权抚篆，后 \\n 升川臬。戊戌，又值将军病故，总督藩司，均未到任。省中当时无他大吏，文又 \\n 得护督篆，前后若出一辙。 \\n 康熙间，仪徵武进士杨军门恺，受知圣祖，召入南书房，与何义门、蒋南沙 \\n 诸人同校书史。后提督两湖，晚年归老。许登濂观赠联云：“天禄校书名进士， \\n 岳阳持节老将军。”儒将遭逢以视，哈军门入直枢廷，尤为荣耀。 \\n 《梦园丛说》记内阁大堂案上粗石砚一方，相传为严分宜故物，不可移动。 \\n 予询之温蔚卿内翰，信然。云：“此砚今犹置之大堂榻上东北隅，其西北隅尚有 \\n 一柜，云亦不敢启，不知中有何物也。噫，奸雄柄国，据案票本，诬害忠良，一 \\n 团厉气凝结于顽石，迄今数百年，触之犹足以祸人，可畏哉。至于柜，意必当时 \\n 置紧要文件，或奸谋秘计，禁人窥视，故相沿至今，犹谓不敢启耳。其然，岂其 \\n 然乎？吾不能决而信之也。 \\n 成亲王旧邸，在净业湖北岸。府中贴落，王书甚多。后裔某贝子，欲裁去款 \\n 识，售诸琉璃厂贾人，贾人不可。贝子怒，尽焚之。遗墨荡然，殊觉可惜。 \\n 去河南裕州二十里，地名扳倒井，汉光武遗迹也。林文忠公未达时，公车过 \\n 此，有留题古井五古诗一章，用笺纸四幅书之，粘于壁后寺中。住持裱为手卷， \\n 名流题跋甚多，今仍宝藏庙中。 \\n 内阁厅事，有张诗舲河督祥河官阁学时绘紫薇花一幅，并书楹帖云：“丝纶 \\n 阁下文章贵，钟鼓楼中日月长。近年广西况夔笙周仪、王幼霞鹏运、浙江许鹤巢 \\n 玉琢、端木子畴采四君，同官中书。公余吟咏，互相赓和，刻有《薇省联吟词》， \\n 亦一时风雅事也。 \\n 江苏曾之撰、张謇、江西文廷式、山东王懿荣四人，应礼部试时，世谓之四 \\n 大公车。 \\n 予堂伯祖诚斋光禄公达三，工诗，好读《易》。榷粤关时，构小亭于署，日 \\n 把卷坐其中。题联云：“闲坐小窗读《周易》，每依南斗望京华。”先代清芬， \\n 后人能无钦挹。 \\n 丁丑，同年支芰青太史恒荣，殿试二甲十五名，朝考二等十五名。沈立山兵 \\n 部维诚，乡会两覆试，均名列二等十六。可谓巧合。 \\n 乙未四月，庶吉士散馆用知县者，三十余员之多，为历科所无。各卷有一联 \\n 故错平仄者，有故涂抹多字者，意惟恐不得知县，为熙小舫侍御麟疏参。 \\n 军机大臣无定额，近数十年皆不过五人，相传多辄不利。光绪癸未、甲申年 \\n 间，七人：恭亲王、宝文靖相国、李文正相国、景秋坪大司农、翁叔平大司空、 \\n 潘文勤大司寇、王夔石少司马。未几，仍用五人：礼亲王、额筱山、张南皮两相 \\n 国、孙莱山大司寇、许恭慎大司马。后复多至七人：恭亲王、礼亲王、翁常熟、 \\n 李高阳、孙济甯、徐小云少宰、刚子良宗伯。高阳卒，济甯引疾，钱子密司空入 \\n 为军机大臣。今则礼亲王、荣仲华相国禄、刚子良协揆、王夔石大司农、启颖之 \\n 廖仲山两宗伯六人。 \\n 予在枢垣，见上赐张南皮玉如意一柄，乃翰隆钱文端公陈群所进者。时文端 \\n 后人子密司空在枢属领班，南皮因举以赠之，当时传为佳话。 \\n 各省应行旌表妇女，例由督抚具题，或同乡官赴礼部具呈核办。军兴以来， \\n 内外臣工，专折奏请者，多戊子奉旨，仍著照例办理。 \\n 道光以前，中外各官加衔者，百不什一。自军兴以来，保举捐纳之例开，不 \\n 特外吏人人加有升衔，即部曹中且有郎中加按察使衔、主事加道衔者。后经吏部 \\n 议，以四品不得逾二品，五六不得逾四品，七八不得逾五品。乃近年又有以道员 \\n 加头品顶戴，自延旭之观察煜始；郎中加二品衔，自如鹤侪户部松始。 \\n 光绪甲申，孙莱山、乌少云两侍郎，衔命赴河南鞫案未返，复使湖北、安徽， \\n 再返河南。轺车经岁，四省驰驱，为近年持节所罕。 \\n  \\n 　 \\n  \\n  \\n 　"}
