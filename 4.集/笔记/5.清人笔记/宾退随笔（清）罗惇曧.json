{"章节": "宾退随笔（清）罗惇曧", "正文": "　 \\n 　 \\n 宾退随笔 \\n （清）罗惇曧 \\n 　 \\n  \\n ◎朝鲜纪恩碑 \\n 清太宗崇德初，征服朝鲜。四年，国王李琮立纪恩碑于三田渡。其铭曰： \\n 天降霜露，载肃载育。惟帝则之，并布威德。 \\n 皇帝东征，十万其师。殷殷轰轰，如虎如貔。 \\n 西番穷发，暨夫北貊。执殳前驱，厥灵赫濯。 \\n 皇帝孔仁，诞降恩言。十行昭回，既严且温。 \\n 始迷不知，伊戚自贻。帝有明命，如寐觉我。 \\n 我后祗服，曰率而归。匪惟惮威，惟德是依。 \\n 皇帝嘉之，泽洽礼优。载色载笑，爰束干矛。 \\n 何以锡之，骏马轻裘。都人士女，乃歌乃讴。 \\n 我后言旋，皇帝之赐。曰班六师，活我赤子。 \\n 哀我荡柝，劝我稼事。金瓯依旧，翠坛维新。 \\n 枯骨再肉，寒荄复春。有石巍然，大江之头。 \\n 万载三韩，皇帝之休。 \\n 文词雅饬可诵。有清开国，武功之盛，几媲成吉思汗，岂意末叶孱弱，日蹙国百里，以迄于亡耶！ \\n ◎董内监之秘谈 \\n 长沙张文达公官翰林时，与王壬秋、徐叔鸿游圆明园。有守园董监，年六十余，宣宗时小使也。为述遗事言：宣宗出猎，射一苍狐，倏忽间化为女子，旋失去，当时骑从均见之，今女子已来复仇矣。问：“女子为何人？”董云：“已在宫中。他日亡清祚者必此人也。”问：“君曾见之否？”董曰：“岂特我见之，即诸公亦常礼拜之也。”皆默然，悟其所指何人矣。文达有诗云：“断瓦黄金殿，荒垣碧玉墀。即今游历处，想见治平时。积雨宫花委，寒烟苑草滋。内监头白尽，流涕说兴衰。”盖暗指此事也。 \\n ◎张文襄之自述 \\n 张文襄督鄂时，有《抱冰堂弟子记》，述其生平行事甚悉。托名弟子，实其自撰也。摘录数则，间附按语，以资谈助。 \\n 庚辰、辛巳间，官庶子时，有中官率小阉两人，奉旨挑食物八盒，赐醇邸。出午门东左门，与护军统领及门兵口角，遂毁弃食盒，回宫以殴抢告。上震怒，命褫护军统领职，门兵交刑部，将置重典。枢臣莫能解，刑部不敢讯。乃与陈伯潜学士上疏切论之，护军统领及门兵遂得免罪。时数日内，有两御史言事琐屑，不合政体，被责议处。恭邸手张、陈两疏示同列曰：“彼等摺，真笑柄；若此，真可谓奏疏矣。” \\n 琼州属崖州，有榆林港最深，可泊大兵轮，为中国第三船澳。乃拟于琼州府城外设守，并经营榆林港，筹有定款，购有甚巨炮数十尊。后任某君到，言此台此炮无用，尽举以赠北洋。按：后任某君为合肥李瀚章。北洋大臣为李鸿章也。 \\n 庚子拳匪初起，甫自涞水扰定兴。五月初四日，即电总署请严禁剿捕。嗣后于五月内叠次电奏，斥为邪教乱民，请保护使馆，力剿各匪。勿召回出使大臣，单衔径电各国外部及各国来华水师提督，与约保护东南，勿扰京城，勿惊乘舆。并联合各省督抚十余人，电各国外部，与刘忠诚会同，与沪上各外国领事立约，不得犯长江。圣驾西幸，与各国坚明约束，忽扰襄樊，以通东南贡赋之道。 \\n 庚子七月中旬，京师危急。闻两宫意将西幸，合肥李相纠合各督抚力阻圣驾。并未先商，已电山东请发摺，然后电知。乃急报项城，谓此议大谬，万不可行，鄂断不会衔。如已发，当单衔另奏。乃撤去鄂衔。幸此摺到京之日，畿郊已大乱，疏未达而乘舆已行，不然，大局不堪问矣。合肥又有联衔疏请驾留山西，勿赴陕，亦驳之。按：两宫在太原时，江苏巡抚鹿传霖以勤王师至，力请幸西安，遂降入陕之旨。江督刘坤一，联合督抚电奏，言陕西古称天府，今非雄都，又与新疆甘肃为邻，新疆近逼强俄，甘肃尤为回薮，内讧外患，在在可虞。又有“各国曾请退兵回銮，不占土地，正可藉回銮之说，以速其撤兵之议。倘西幸愈远，拂各国之请，阻就款之忱，朝廷徒局偏安，为闭闻自守之计，以偏僻凋敝之秦陇，供万乘百官之粮，久将不给”等语。当时，若仍驻太原，联军亦断无逼驾之事。回銮较速，和约亦较易成。乃入陕经年，糜费数千万，至臣工屡次吁请，乃议回銮，虽由于孝钦之惧逼，亦传霖启之也。 \\n 庚子西幸以后，和局将定，朝廷斟酌回銮之举。外人来言，诸祸首虽已治罪，然某要事未办，名位如故，到京后各国必力要之，得请乃已。乃密电枢廷劝其面奏，趁两宫未到京之先出自慈断，发之以全国体，此议遂定。时乘舆尚在汴也。按：“某要事未办”指大阿哥溥亻隽也。端王载漪遣戍后，溥俊名位如故，回銮时外人以为言，乃撤去大阿哥名号，命即日出宫。 \\n 癸卯冬，述职在京，日俄将开衅。政府嘱往劝日本勿与俄战。拒之，并述西国公使之言曰：“日俄开战，此乃于中国有益之事，何为阻之？”因请政府据以上闻。以后遂不复有劝阻日俄用兵之说。 \\n 平生学术最恶公羊之学，每与人言，必力诋之。四十年前已然，谓为乱臣贼子之资。至光绪中年，果有奸人演公羊之说以煽乱，至今为梗。按：近世言公羊之学者，湘潭王运最为之魁，至廖平、康有为而大昌其说。文襄之言实指康也。 \\n 最恶六朝文字，谓南北朝乃兵戈分裂、道丧文敝之世，效之何为？凡文章无根柢，词华而号称六朝骈体，以纤仄拗涩、字句强凑成篇者必黜之。书法不谙笔势，结字而隶楷杂糅，假托包派者亦然。谓此辈诡异险怪，欺世乱俗，习为愁惨之象，举世无宁宇矣。果不数年，而大乱迭起，士大夫始悟此论之识微见远也。按：包世臣著《艺舟双楫》，康有为续为《广艺舟双楫》，极推崇六朝。文襄此语亦有所指也。 \\n 己丑、庚寅间，大枢某、大司农某立意为难，事事诘责，不问事理，大抵粤省政事，无不翻驳者；奏咨字句，无不吹求者。醇贤亲王大为不平，乃于文襄所奏各事，皆奏请特旨准行。并作手书与枢廷诸公曰：“公等勿藉枢廷势恐吓张某。”又与大司农言曰：“如张某在粤省有亏空，可设法为之弥补，不必驳斥。”贤王之意，盖可感矣。按：大司农为翁同。时同以户部尚书在枢府，与文襄最不协。恭亲王奕被逐出枢廷。醇亲王奕讠以皇帝父不便入直，乃诏枢臣遇事与醇亲王妥议。醇王实隐执政权，故能调护文襄也。文襄有《送翁□书遣戍诗》，自注言“与翁氏交情极洽，而叔平必欲置我于死地为不可解”之语。文襄编诗集时，翁已得罪锢于家，文襄方以大学士在枢府，犹不能忘同也。 \\n 某中丞素与龃龉，及罢官归，语人曰：“为我致谢张公，吾父子惟有感激而已。”盖力劝其勿附康党，言之四次也。按：某中丞指义宁陈宝箴，其子陈三立也。 \\n 某中丞自负而偏执，论事多不惬，及去官里居，始悟在鄂之多误。按：此某中丞指浏阳谭洵，谭嗣同之父也。 \\n ◎陈国瑞与人笺 \\n 陈国瑞枭勇为咸同间之冠，而秀美若处子，后与李世忠互驱，落职锢于家。大兴袁珏生励准藏其手书一通，文词郁勃可诵。书云：“部民有发僧天元道人顿首再拜，谨奉书于竹岩督帅大公祖阁下：杜老云：‘炎风朔雪天王地，只在忠良翊圣朝。’其君之来督吾楚以救民水火之谓欤。武侯曰：‘鞠躬尽瘁，死而后已。’其仆昔日之愚忠，可以质诸天地鬼神，而不能剖以示人之苦心欤。五祖曰：‘心心相印。’非仆与君未谋面之神交欤？语曰：‘飞鸟尽，良弓藏。’其千古将帅之谕定欤。‘嗟嗟栈石星，饭结荷水宿’。是仆罢兵后间道取归景况。‘近乡情更怯，不敢问来人。’是仆初入里门景况。‘世乱遭飘荡，生还偶然遂。’是仆与家人老弱终夜共话，刺刺不休景况。‘伤心不忍问耆旧，复恐初从乱离说。’是与邻人酬酢景况。‘在山泉水清，出山泉水浊。’是仆思渴多饮以清肺肝景况。‘磨刀呜咽水，水赤刃伤手。’是回思辛苦贼中来景况。‘积尸草木腥，流血川原丹。’是今日之《无家别》、《垂老别》景况。呜呼！手无斧柯，奈龟山何？惟有日夜焚香默祷，以祝吾帅指挥能事回天地，训练强兵动鬼神。使死者尽雪耻，生者皆衔恩而已。仆买山以来，旧部士卒生还者惟千总段得胜一人。昨来相见，仆久居深山，闻足音，则欣然以喜。仆怜其转徙无成，今幸得归隶麾下，伏惟鞭策，使尽其犬马之劳，不胜大幸。”书法浑劲腾踔，大似颜鲁公《祭侄文》，洵异才矣。竹岩，盖鄂帅谭廷襄也。 \\n ◎郭嵩焘与刘坤一书 \\n 珏生尚藏有《郭筠仙致江督刘岘庄书》，盖自粤抚落职后，内召授闽臬时作，词意固极傺也。书云：“去腊入都，敬闻荣督两江之命，以手加额，颂朝廷之明，贤者得位乘时，名业之传流方盛也。江南吏民相谓以稳实精练，度越前型，嵩焘闻而忻快飞扬，不自知其身之沦贱也。自分家居养疾，读书自娱，无进取仕宦之心。去岁蒙恩内召，踌躇数月，乃始成行。实以滥承疆寄，未一叩谒天颜，臣子之心有不能自已者。意谓京师小住月余，尚可告归，甫及一月，而有闽臬之命。欲遂决然以去，虑有不安贫贱之嫌，勉强扶病一行。三数月后，病体或不能支，仍即乞归耳。月之十三日，由天津航海抵沪，守候福建轮船。船价昂贵，数倍他处，以闽地穷瘠，仅一船来往，运载货物，用以居奇，耽延多日，耗费滋甚。闽官之不可为，随事皆然，足为一慨。都司熊天保向在李伯相处充当护卫，嵩焘曾识之，为言于梅小岩方伯，求一小差使，顷至沪相候，求随赴闽，岂非怪诞。幸隶麾下，恩施旁薄，尚能荫及，因以一书代其恳求。敬叩钧安不尽，福建属吏郭嵩焘□上。” \\n ◎记张荫桓 \\n 张荫桓之入总署，为曾忠襄所保荐。以山东登莱青道入为太仆寺卿兼直总署，大用，都下以其非出身科目，大恣谤诋，弹劾纷起。乃复出为道员，旋复召荐侍郎，仍直总署，权势炙手可热，幸进者纷集其门。李文忠罢镇入总署，与荫桓论不合，荫桓乃排去之。戊戌政变本不及荫桓，某言官曾与其子争妓挟恨，乘机劾之。遂逮诏狱，旋减罪戍新疆。新抚饶应祺，荫桓门下士也。馆之抚署，供给周备。庚子端王载漪窃政，矫诏戮之，孝钦后不知也。回銮时，惠潮嘉道吴永召见，后询及荫桓，吴永以庚子某月电旨正法对，后为之怃然。荫桓警敏刚决，有冠世之才，词章华赡，骈俪文尤失丽，当时名流并相叹服，而隶胥佣贩以其非由科名进，至今尚称其不识字也。 \\n ◎记废科举 \\n 王文韶在枢府，恒以聋自晦，为人透亮圆到，有“琉璃球”之目，遇事不持己见，独于废科举一事极坚持。张文襄自鄂督展觐，留京师，力谋废科举，结袁项城以助力。其时荣禄当国，文襄与荣禄言，荣禄亦颇赞之。惟自以非出身科目，不敢力主废。文韶谓：“老夫一日在朝，必以死争之。”文襄浩叹而已。及文韶出枢垣，端方以江督入觐，过天津，项城与商废科举。乃约文襄联请诸朝，遂得请。朝士方颂文韶，乃集矢项城。丙午，项城入都，议官制，朝士攻之尤力，项城乃几败矣。请废科举之奏，为北洋主稿，电商鄂督连衔，文襄来电乃加入考优拔与举贡、考职两段，科举依然未绝也。文襄方力倡废科举，而甲辰会试，其侄婿林世焘以候补道员中进士，欲请归原班，文襄乃一日五电责其必取馆选留学生。殿试授官亦文襄在枢府时力主行之。时人皆引为谈助焉。 \\n ◎记各部丞参 \\n 前清各部之有左右丞、左右参议自外务部始也。当总理衙门时，大臣之下有总办，顾肇新以郎中充总办，自揣必不能得侍郎，乃建增设丞参之议，长官纳之。时王文韶在枢府，极不谓然，谓京官与外官不同，本无隔阂，以丞参横梗其间，徒生障碍，若仍重司官，则何必多此赘疣？其后卒，从肇新议，设丞参，肇新乃得左丞矣。商部继之，学部又继之。学部初立，乔树楠本为学务处总办，如肇新之在译署也，树楠倡一丞两参之说，以当一尚书两侍郎。张仁黼为右侍郎，告树楠曰：“他部皆两丞两参，吾部乃拟一丞，一丞必属足下，人将谓足下以升转侍郎为一丞所独专，毋乃不可乎？”树楠大恚。后卒用两丞两参之制。丙午改新官制，各部并设丞参。初皆由各部指名请简，以邮传部竞争愈烈，御史赵炳麟奏谓：“以二品之侍郎指名请补三四品卿，亵朝廷之爵，请先准列保，临时开单请简。”从之。此后乃先由长官列保，及简任时，又须奔走枢要矣。各部丞参情态各殊，外务部丞参初由司员转授，故事堂官颇谨。商部以贝子载振不习公事，有藉于丞参。唐文治为载振师，手创商部者也。载振乃延丞参列坐大堂，若小堂官焉。法部皆选自秋审处，度支部皆选自北档房，皆熟习部务，视他部较胜者也。堂官如传舍耳，故事权集于丞参。陆军部丞参皆自外入，对司长极恭，司员皆直接堂官，已行之公事，命录事送丞参补押而已，故陆军部丞参权力最弱。邮传部当陈璧为尚书时，视丞参若无物，无过而问者。徐世昌至，以部务属丞参，皆骤骄倨。盛宣怀来，又仍陈璧之旧，极闲废矣。丞参之为物，诚为部务之障碍，徒供猥贱者之竞争据为窟穴。晚清屡议裁之，为若辈死力所抗卒存焉，随清祚以俱亡。 \\n ◎记外务部 \\n 庚子行在诏旨，改总理衙门为外务部，从外人之请也。瞿鸿机遂为外务部尚书。外部沿总署之旧，故有督办大臣、会办大臣，尚书仍兼会办大臣，骈枝已可笑矣。岁壬寅，那桐忽以户部侍郎授外务部尚书，列鸿礻几上。那桐旋授大学士，仍为会办大臣。当时骤增一尚书，旋骤减一尚书，皆不见明旨，以一部长官之制，率意增减，此所以为亡清之政也。 \\n 外务部督办大臣为庆亲王奕，瞿鸿礻几虽为尚书，而遇事须请命于庆王。那桐虽以大学士为会办，而权力下于鸿礻几，则以鸿礻在枢府也。唐绍仪为侍郎，为庆王所倚任，权力远在那桐上。鸿礻几罢去，袁项城以枢臣兼尚书，那桐但画诺而已。项城罢去，梁敦彦继为尚书，而那桐入枢府，仍兼会办。敦彦以资望最浅之员，部事必须请命于庆王。又不在枢府，不得常见，权力乃集于那桐。邹嘉来、曹汝霖日趋走于庆、那之间请所向，敦彦仅备员而已，恒自称为“一品翻译”也。比与日本订《会宁铁路条约》，极丧利权，那桐纳汝霖等之言，遽允其议。敦彦极弗善也，那桐已面允之，使敦彦以尚书名义签押。吉抚陈昭常屡电力争，那桐深恨之，约终不可改。舆论集矢敦彦。嘉来又亟欲得尚书，敦彦乃乞休，而嘉来代为尚书，汝霖为侍郎。汝霖厚自结于那桐，而嘉来俯仰其间，一如敦彦之当日也。 \\n ◎清德宗之密诏 \\n 宣统元年，杨锐之子诣都察院上书，敬缴德宗朱谕。既奏上，监国询庆亲王奕云何，奕言不当宣布，以伤孝钦后地下之心，乃仅付史馆敬藏而已，亦不敢恤杨锐也。是诏当时多录存者，荣县赵尧生熙、汾阳王书衡式通先后录以见示，足见德宗绝无废太后之心，特当时造谣以重变法诸臣之罪耳。诏盖戊戌七月二十八日所赐也。诏曰：“近来朕仰窥皇太后圣意，不愿将法尽变，并不欲将此辈老谬昏庸之大臣罢黜，而登用英勇通达之人令其议政，以为恐失人心。虽经朕屡次降旨整饬，而并且有随时几谏之事，但圣意坚定，终恐无济于事。即如十九日之朱谕，皇太后已以为过重，故不得不徐图之。此近来实在为难之情形也。朕亦岂不知中国积弱不振，至于阽危，皆由此辈所误，但必欲朕一早痛切降旨，将旧法尽变，而尽黜此辈昏庸之人，则朕之权力实有未足。果使如此，则朕位且不能保，何况其他？今朕问汝，可有何良策，俾旧法可以全变，将老谬昏庸之大臣尽行罢黜，而登进英勇通达之人令其议政，使中国转危为安，化弱为强，而又不致有拂圣意？尔等与林旭、谭嗣同、刘光第及诸同志等妥速筹商，密缮封奏，由军机大臣代递，候朕熟思审处，再行办理。朕实不胜十分焦急翘盼之至，特谕。”同日赐康有为诏云：“朕惟时局艰难，非变法不足以救中国，非去守旧衰谬之大臣而用通达英勇之士不能变法。而皇太后不以为然，朕屡次几谏，太后更怒。今朕位几不保，汝康有为、杨锐、林旭、谭嗣同、刘光第等可妥速密筹，设法相救。朕十分焦灼，不胜企望之至，特谕。”此诏由杨锐带出。又八月初二日赐康有为诏云：“朕今命汝督办官报，实有不得已之苦衷，非楮墨所能罄也。汝可迅速出外，不可延迟。汝一片忠爱热肠朕所深悉，其爱惜身体，善自调摄，将来更效驰驱，共建大业，朕有厚望焉。特谕。”此诏由林旭带出，即康有为之所谓衣带诏也。 \\n ◎清宫词 \\n 吴纟斋士鉴久值禁近，熟闻掌故，曾赋宫词二十四首，颇及秘史，惟注简略不详。然因注以求言外之意，多可默悟者，盖诗人之旨也。诗云：七载金奉至尊，宫闱秘史那堪论。名姝来自句骊道，素凄凉喀喇屯（睿宗亲王娶高丽女二人，以出猎喀喇和屯病卒）。双成明靓影徘徊，玉作屏风尘作台。薤露凋残千里草，清凉山下六龙来（吴梅村《清凉山赞佛诗》相传咏世祖时皇后董鄂氏事）。吴娃中岁谱离鸾，朱邸金尊进合欢。盛丰容矜绝世，过虚一志采丛残（《过虚志》一书记豫通亲王娶昆山妇刘氏事）。思子无豪异汉皇，皇孙终老郑家庄。从今正大光明殿，御管亲书禁扁藏（废太子理密亲王允礻乃，后人迁居郑家庄。自康熙后不立储贰，默定继体者之名，亲书严于正大光明扁中）。阿其那与塞思黑，煎豆燃萁苦不容。元武门前双折翼，泰陵毕竟胜唐宗（阿其那、塞思黑，世宗改其允礻我、允礻異之名）。黄教由来国俗崇，雍和潜邸辟离宫。须知我佛名欢喜，丈六金身色即空（雍和宫有塑像名欢喜佛）。巨族盐官高渤海，牛金小吏事传疑。冕旒汉制终难复，曾向安澜驻翠蕤（海宁陈氏有安南园，高宗南巡时，流连最久。又乾隆时尝议用古衣冠制，不果行）。家人燕见重椒房，龙种无端降下方。丹阐几曾封贝子，千秋疑案福文襄（福康安，孝贤皇后之侄也，封贝子，赠郡王，二百余年所仅见。满洲语谓后族曰“丹阐”）。雏鬟生长羌西，钿合无情宝剑携。帝子不来花已落，红颜黄土玉钩迷（回部某王之女，事见王壬父《湘绮楼文集》）。秦箫仙管倚云霞，玉水萦纡赐主家。独有沁园今寂寞，马神庙外马塍花（仁宗之女下嫁蒙藩，赐第在德胜门内，与成哲亲王第均赐用玉泉山水引入邸中，今其后人为贝子棍布扎布。马神为高宗之额驸，福长安故第，今为大学堂）。如意多因少小怜，蚁杯鸩毒兆当筵。温成宠贵伤盘水，天语亲褒有孝全（孝全皇后暴崩，事多隐秘，宣宗特谥之曰全。其时皇太后尚在，家法森严，宣宗亦不敢违命也）。捧砚调朱玉漏迟，御前裂帛太憨痴。才人一别披香殿，明月羊车系梦思（宣宗披览章奏，尝至夜分，某日有宠姬取而裂之，翌日遣出，亦不加以他罪）。中使传宣急召虾，乾清宫畔月笼纱。龙颜一怒蛾眉死，御剑封还带血花（道光中，某夜，宣宗在乾清宫盛怒，厉声呵斥，立召值班侍卫王某入宫门，授以宝刀，令随宫监至某宫第几室于床上取一宫眷首覆命，不知其为何事也。王某，黄岩人，曾为其从孙夫太常言之。满洲语侍卫曰虾）。纤步金莲上扣墀，四春颜色斗芳时。圆明劫后宫奴在，头白谁吟湘绮词（咸丰间圆明园有牡丹春、海棠春诸名，谓之“四春”，皆以居嫔御者。见王壬父《圆明园词》）。大雅斋中写折枝，丹青钩勒仿筌熙。江南供奉虽承旨，不及滇南女画师（内廷画工皆吴人，光绪间昆明女史缪素筠承直垂二十年。大雅斋，孝钦自署斋名）。开国科名几状头，璇闺女诫近无俦。昭阳从古谁身殉，彤史应居第一流（国初满汉分榜取士，有状元麻勒吉。其后满汉同榜，惟崇文忠以一甲一人及第）。寝园新筑妙高峰，锯斧摧残马鬣封。银杏半枯松柏老，宵深风雨泣潜龙（醇贤亲王园寝在妙高峰）。女伴三旗结队偕，绣襦锦袱映宫槐。牙未命南征将，选秀惟闻撂绿牌（文宗时某秀女事，亦见《湘绮楼文集》。满洲语谓引见不入选者曰“撂牌子”）。北狩经年跸路长，鼎湖弓剑望泺阳。两宫夜半披封事，玉玺亲钤同道堂（垂帘以后，在热河时颁发谕旨，皆钤“同道堂”一印，盖文宗末命亲付孝贞、孝钦者也）。纳兰一部首歼诛，婚媾仇仇筮脱弧。二百年来成倚伏，两朝妃后侄从姑（入关以前，与叶赫纳兰部以争婚姻事，灭其部落。纳兰即那拉也）。千步廊前竦碧岑，佛香阁上恣登临。长衣地盘旋上，亲挽舆有福金（孝钦在颐和园，每日必登佛香阁游览。阁在万寿山之巅，废端王之福晋，日侍左右亲为扶舆。大阿哥之入嗣，福晋之力也。福金即福晋）。翔鸾飞舰棹湖波，天上嬉娱乐事多。不爱内家装束贵，居然雨笠与烟蓑（孝钦率后妃于园照像用渔家服）。懒梦山人冰雪姿，婕妤宠幸冠当时。焚香绣佛应多暇，自绘林峦缀小诗（穆宗之瑜贵妃自号懒梦山人，能诗画）。赵家姊妹共承恩，娇小偏归永巷门。宫井不波风露冷，哀蝉落叶夜招魂（庚子之变，珍贵妃死于宫内井中）。 \\n ◎徐桐不与废立之异闻 \\n 徐桐以附和拳匪，联军入都，自经死。当时皆谓立大阿哥溥俊事，桐预其谋。何高藻翔以诗二章见寄，云：“诗成十余年，不以示人，今表而出之，以告天下之詈徐桐者。”诗云：“十年不召老尚书，秘殿伤心论建储。先帝旧臣几人在，慈宁赐食撤银鱼。菊儿弄口车班班，夜半宫灯照往还。只说老臣不奉诏，朝珠撕断詈文山。”（徐相本壬午座主，自充宏德殿行走，余即脱门生籍，节寿并不登门矣。庚子殉难后，朴寿言徐家人述轶事云：徐相不召见者近十年，己亥十月入直，太后赐食，特撤御筵银鱼火锅赏之。食讫，入谢，大后慰劳备至。语及穆宗时事，因垂泣曰：“皇帝不能生育，穆宗不可无后。”徐曰：“皇上能否生育，宫壶事臣不能知。”太后复曰：“穆宗终不可无后。”徐乱以他语，太后默然。遂退。某日将夕，内监传语，太后有旨，令中堂到菊儿胡同荣相宅，有大事会议。徐至，则崇绮已在座，述太后意，语及废立，徐曰：“老臣不敢与闻。”荣曰：“老世叔如是，我亦如是。”荣盖素称徐为老世叔也。徐立呼舆归。入门，气愤愤顿足撕朝珠立断，曰：“崇文山真荒谬极！真荒谬极！”家人莫测，不敢问也。越数日薄暮，门生御史杨崇伊请见，辞以将睡。杨告以有大事，坚请见。坐甫定，从靴里呈摺稿，盖请废立也。徐阅甫半，曰：“我劝你不可如此荒唐。”举茶呼送客。杨出门，车后载毡被，徐家人尾之，驱马向定王府大街去矣。乃知宏德殿行走，亦非徐意也。因详注之，以志吾过，时庚子十二月也。） \\n ◎王文恪公遗事 \\n 萧山汤纪尚书《蒲城王文恪遗事》云：“道光二十二年秋，河决开封，蒲城王公持节视河事。时议者以河涨势盛，请改行省以避其冲，公持不可。疏言河水灌归德、陈州，旁溢颍、亳，挟淮东注，洪泽湖日受淤，万一宣泄不及，则高堰危，淮扬成巨浸，民其鱼矣。无论舍旧址，筑新堤，自豫达海数千里，工费不可支，且无任黄水横流南趋之理，请饬部具帑，期以冬春集事，不效愿治罪。公躬祷于神，督河兵日夕巡护，波光际城，飞走路绝，星宿露饭，披校案牍，倦则临寐肩舆中，先后六阅月而工蒇。时枢相穆彰阿秉政，张威福，尤深嫉两广总督林公勋名出己上，乃巧构机牙，媒蘖其短，以触上怒。由是林公罪废，虎门防撤，海氛益炽。逮公还朝，奏对毕，痛陈御座前，力诤不可得。退草疏请罪，大帅责枢臣，怀疏趋朝，待漏直庐中，灯火青荧，遽自磬暴薨，疏卒遏不上。朝野骇愕，事隐秘，莫测其端。夫枢臣之百计沮伤，必欲置公死地，而公果罹其厄。归命君父，精白一心，恣摩荡而无回互，惜乎！公子孙下材无以成公志，使公之曲艰隐愍卒幽抑而不彰也。公之管两部也，综核巨细，多所平反。十九布政司有大狱，辄命公往治之，先后历行省九，谳狱无瞻徇。浙江德清民妇甲与乙私，为乙妇丙觉，杀丙，贿官吏以免。而女母家讼冤三年不决。值公典试浙江，陛辞，上以狱付公。入境侦知某故豪于赀，以讼耗大半，曰贿据也，狱具，官吏皆狃法。两淮盐务积弊久，亏正杂课以巨万计，岁尽而前岁纲未集，命公往勘。疏请节浮费，革根窝，定桶称，编船号，疏运道，散轮规，弱滞销。大旨谓商本轻则盐价自贱，私贩不缉而自消；旧欠输则新纲可清，积压无因而藉口。且疏销巡缉，责成州县汛弁，而盐政非所属，令沮不行。请裁盐政，由总督兼辖，上皆允之。公起家寒，登相位，历事两朝，入赞枢密，垂二十载。其立朝之概，敷政之迹，众著人耳目者，掌于史事，详于传志碑表，惟公孤沈不白之大节及一二逸事，实有系于阴阳消息之几，国家治乱之故，不可使终不传也。呜呼！公以孤忠结主知，而卒困于佥壬，使之忧愤危苦，以效史酋之节，此圣贤所由深。疾夫冒嫉，而古今来贞隐之士，宁槁伏绳牖而不仕也。”长沙郑业与汤伯硕书云：“读大集书《王文恪公遗事》，与蒙所闻微有异同，敢悉陈而请教之。林文忠督粤，以禁鸦片绝英夷互市，其时不独夷人忌之，即粤中洋商所谓十三家行者，亦以失利怨之，阴与夷目谋聚巨贿，纳诸穆相，求去林公。穆之构林由此，文中不书，自是《春秋》内讳之义。然似须参用活笔，以示征旨。著云嫉其‘勋名’，则非实也。林公谴戍伊犁，适文恪奉命治河，奏留林公襄治河事。及蒇役，文恪即工次腾章，颂林公功，以冀已其伊犁之行，并复起用。乃章下，奉批旨，饬林公仍赴戍所，盖皆穆相所为。文恪大扼腕，入朝遂草遗疏数千言，而从史酋之遗则矣。林公哭文恪诗有云：‘休休岂屑争他技。’言其推功于己也。又云：‘卫史遗言成永憾，晋卿祈死岂初心。’言前奏若行，文恪元不办一死也。文未及林公治河事，似应补叙。文恪薨后，其子得《遗疏》于怀中，惶惑不知所出。穆相狙知，亟遣某官，至其家，以危言怵之，遂易疏进。某官，忆曾闻左文襄举其名，今竟忘之。吾乡魏默深司马挽文恪诗云：‘甘毁楹书已莫论，党秦诬岳又谁昆。盛唐李峤真无子，南宋韩琦漫有孙。’玩诗二、四两语，其人亦名公卿裔也（有谓张芾者，有谓陈孚恩者，据司马此诗后四语云：“地下相逢堂构痛，当年并相斗山尊。自关气数系黄事，休问琅琊与太原。”则似韩城相国后人也）。此节文亦未及，而在所可略，以旧闻如此，聊复书之。兹事本秘隐，世莫能知，其知者又多不详其本末。故近人《郎潜纪闻》所记，率多悬度推测之语。今吾丈奋笔特书，使文恪鲠直孤忠，然得大白于天下，而后之秉史笔者，亦可有所依据。纪述之心，固甚盛也，特以耳食所及，或有可裨海岳之高深，因贡其刍荛以备采择焉。” \\n ◎渔洋《秋柳诗》注 \\n 渔洋《秋柳诗》，读者每诧其用典不伦，有谓其吊明亡而作。曲阜郑鸿曾为《秋柳诗》注，自言生于新城，从渔洋后人号超峰者游，告以《秋柳诗》吊明亡作也。超峰亲承家学，所传有自，因述所闻，而为斯注。清远朱聘三汝珍尝手录一册，出以相示。其词烦冗，乃删削采录，与世之读《秋柳诗》者共览焉。 \\n 秋来何处最销魂，残照西风白下门。 \\n 他日差池春燕影，只今憔悴晚烟痕。 \\n 愁生陌上《黄骢曲》，梦远江南乌夜村。 \\n 莫听临风三弄笛，玉关哀怨总难论。 \\n 渔洋咏秋柳，在济南明湖北渚亭，此云“白下”，盖伤南都也。建文时，有道士歌云：“莫逐燕，逐燕日高飞，高飞入帝畿。”言燕王靖难也。伤福王而追感燕王，有兴亡之慨。《黄骢曲》，唐太宗平窦建德时所制，以唐宗方明祖，而慨叹于子孙之昏庸，以至亡国也。“乌夜村”，在海盐南三里，晋穆帝何后所居。明既无贤君，且无贤后矣。“玉关哀怨”，指宁武失守，周遇吉阵亡，城中无一降者。李自成语其众曰：“此去尚有大同、宣化、居庸等关隘，皆有重兵，若皆如此处，可奈何？不如退去，图再举。”而大同总兵姜瑰、宣府总兵王承允降表相继，至自成遂长驱大进。“临风三弄”，哀守关之无人也。 \\n 娟娟凉露欲为霜，万缕千条拂玉塘。 \\n 浦里青荷中妇镜，江干黄竹女儿箱。 \\n 空怜板渚随堤水，不见琅琊大道王。 \\n 若过洛阳风景地，含情重问永丰坊。 \\n 此章端指宏光君臣也。自建位南都，嬉娱顾影，已不胜衰象矣。马、阮诸人岂胜栋梁，所谓持荷作镜也。宏光诏选民间美女入内廷，校尉入民家大恣搜索，远近惊惶。朝议婚而暮嫁，或自溺焉，民间少女一空。“江干黄竹”滋可怜矣。宏光自河南府失守，奔怀庆，转徙淮上，马士英、徐宏基等迎立南都，未及一年而丧灭。板渚之水依然，而沧桑已变矣。古诗云：“琅琊复琅琊，大道王。”晋元帝以琅琊王陟位，与宏光同都建业，而兴亡殊辙，今岂复闻大道之歌耶？洛阳为福恭王分封地，李自成陷洛阳，获福恭王常洵，脔割之。勺其血，杂鹿肉以食，曰“福禄酒”。宏光不思讨贼复仇，而日事荒淫，无人心，宜其失国也。 \\n 东风作絮糁春衣，太息萧条景物非。 \\n 扶荔宫中花事尽，灵和殿里昔人稀。 \\n 相逢南雁皆愁侣，好语西乌莫夜飞。 \\n 往日风流问枚叔，梁园回首素心违。 \\n 明末诸臣，柔媚茸，国危无足恃者，大好家居，纤儿撞坏，残山剩水只益喟然耳。宫阙园亭，一时灰烬，花木宁有幸耶。南都君臣，国亡共尽，遗老亦不可复寻矣。南都失守，而唐王改元隆武于福州，鲁王监国于绍兴，永明王改元永历于肇庆，皆不久沦灭，故言“南雁皆愁侣”也。“西乌莫浪飞”言郑成功、李定国辈，奋其螳臂，皆不能久持也。结语指侯朝宗。侯生从史公可法军中，有所建议，惜其不用也。 \\n 桃根桃叶镇相怜，眺尽平芜欲化烟。 \\n 秋色向人犹旖旎，春闺曾与致缠绵。 \\n 新愁帝子悲今日，旧事公孙忆往年。 \\n 记否青门珠络鼓，松枝相映夕阳边。 \\n 此指童妃、太子两案也。妃本周府宫人，福王再继妃。洛阳破，妃与邹太妃逃至尉氏县，将依族人童尚宣不得，遂展转逆旅间。未几，福王亦至，就旅邸中相依。久之，生一子。及王南下，妃与太妃散失不相顾，已而南中遣官赉诏恭迎太妃，不及童氏。妃沿泣于途，自为状投河南巡抚赵其杰所。其杰与巡按御史陈潜夫议，奏报童妃故在，王置勿召。乙酉三月，妃以其杰议送至都，王怒，命付锦衣卫监候。寻命冯可宗鞫之。妃就阶下细书入宫奉御年月，及相离情事，甚晰。可宗奏闻，王抵之地，呼为妖妇，可宗遂辞勿与审。已改命屈尚忠竟其狱，以严刑拷掠，妃乃婉转呼号，阅两月死焉。前四句皆哀童妃也。当时太子至金陵，百姓人人色喜，皆言上无子，必以为子，不意竟命群臣会审，指为故驸马王之侄孙王之明冒充者，遂系狱。城破死狱中。盖满朝谗佞，无人诵言其真者，念丙吉护汉宣帝之故事，而惜太子之不幸也。昔时秦淮佳丽地，今成蔓草，惟有孝陵松栝相映夕阳而已。 \\n ◎越南遗民泪谈 \\n 越入于法，法人治越，苛虐无人理。有越南河内遗民阮尚贤号鼎南者，以癸丑夏六月来游京师，所著《桑海泪谈》，设为与韩人问答，共道国亡之惨。其词至苦。伤哉，亡国之民也。词云： \\n 余交人也，去国六周星矣，所谋之事，百无一成，骨瘦形枯，心悲梦惨，仰呼天而问之，天不吾答；俯吁地而哀之，地不吾语。苍茫独立，四顾无聊。于是，纵游瀛寰之中，求其身世之类我者，与之缔恨交，论恨事。久之，于三韩得一人焉，曰闵氏。以某年月日会于某埠之小山上。闵君谓余曰：“吾辈国土别，言服异，而皆亡人也。嗟呼！阮君亡国之惨，尔我共之，然吾三韩于彼倭人者，地近而势逼，譬病叟与大盗为邻，无寒暑昼夜，皆可烙我刃我，而毕其命。若君之宗国，闻见苦于法人，彼法人者，地远而国富，其毒人当稍缓矣。”余曰：“吁！君尚以吾国为幸乎？恨未一履吾境也。天地间有猛虎而不甘人肉乎？有雏鸟不见攫于苍鹰者乎？吾香山之石，然若吾民之骨立也；吾珥河之水，滔滔然若吾民之血迸也，君独未之闻耶。”闵君曰：“彼之凶虐，向未有告我者，君请为我道之。”余方心血沸涌，遂不觉泻为长谈，以志吾恨。后之览者，哀我欤，贱我欤，抑笑我欤，皆不暇计也。吾国土地肥饶，兼山海之利，数百年以前，外患迭至，而上下一心，卒能以血战存其国。五十年来，欧浪东奔，情势一变，当时秉政愚愎，专持锁国主义，故法人得乘其隙。始以传教窥虚实，继以通商入庭户，终之以战事，以和约。而吾国三十六省之舆图，遂为法人有矣。彼既得志，与之反抗者皆锄而去之。奴隶我官吏，牲畜我人民，系我手足，吮我膏血，盖二十有六年于兹矣。其虐政之大端有四：一、酷其刑罚。二、重其赋役。三、绝其生路。四、锢其知识。外此罄竹难书，一言以蔽之，曰：“欲灭吾种而已。”乙酉五月二十三日，乃吾国国破君亡之大纪念日也，先是屡战不利，总督军务大臣阮知方、总督黄耀相继殉节，南北两圻既陷，彼乃以重兵压京城，逼我政府立新约。殿前上将军卫正侯阮说素主战，至是益怒，乘夜进兵，顾彼先有备，纵兵大战。平明都城陷，将军遂扶驾如甘露，彼追之不及，乃执将军之老父，流之荒岛。左翼将军陈春撰，起兵清化，屯三亭，彼攻之久不下，乃发其祖父遗骨，暴之中衢，使人告曰：“不降，将沉若先骸。”将军不答，彼乃投之江中。协督军务大臣潘廷逢，保守安上游，十有余年，攻之不克，亦投协督先父骸骨于江。协督卒于山寨，义兵散，彼乃掘其遗尸焚之，扬其灰。彼之待人悖逆公理，此为最甚。其他饱无辜以锋刃，驱良民于沟壑，冤惨之气，昏天障日者，非吾所能详举也。虽然，余亦略举一二，以志余痛。丁亥春，清化义兵既溃，彼日纵兵四出，见奔走道路及伏藏山谷者，悉擒以归。其义兵则杀之于城北寿鹤之原，乡民及老弱则反缚其手驱之于城南数里外之布卫桥。桥之两端以兵守之，每晚兵官至，下令投之江中。每溺一人，则拍手喧笑以为乐。有骧首于波间及泅泳者，则以枪击之。如是者凡三四月，布江之水，色如血盆，行者绝迹。北圻协统大臣阮述，会义师于海阳，尝于某县据险，与彼相持，彼募其县人为间谍，卒无应者，乃以重兵驱其一县之民，尽屠之。又尝至协统乡贯，集其老稚于亭，呼里正前，问协统先代葬处，里正辞以不知，即斩之。又缚一十六岁童子，胁以兵而诘之，童不肯答，即突刺其面，血流被踵。童忽厉声曰：“贼徒无良，阮协统尽心于国，吾恨不能执鞭从之，反助若辈为虐耶？”贼大怒，以布缠其身而火之，童至死骂不绝口。丙申，彼会其诸道兵攻河静、安二辖，榜于军门曰：“降者免罪。”既而所至焚杀，降与不降皆死，其主帅营外数亩地血流常没踵。彼既凯旋，而鸿山、蓝水间数百里地寥寥无人烟矣。吾国取民之法，田分三等，而赋入极薄，每遇凶歉，则减或免有差。自入法人之手，苛政百出，始升三等为二等，二等为一等而税之。继则无论肥瘠，皆为一等。终则加其亩数，昔之千亩者，今为二千，万亩者，今为二万。民不能堪，乞其实行勘度，彼则不顾，遇凶歉之岁，必取盈焉。有不能完纳者，则以悍卒一队，挟枪剑至其乡，名曰“坐收”，尽一乡之牲畜供其饱饫。缧绁其父老，钳烙其子弟，呼号之声，惨不忍闻。卖妻鬻子，转于沟壑，而彼曾不一动心。丁则十八以上，岁纳徭银三元，给以一票，名曰“身税纸”。无此纸者谓之漏丁，其罚最酷。歧路中必设警兵，往来之人必搜税纸，无者囚之狱，充苦工，限满收其罚银，视身税加倍。顾所谓警兵者，旬日之内若无犯，令人必有重谴。彼辈为弦上之箭，亦不得不入人于罪以自脱。此身税者行于庶民，若有品秩则免；有品秩者，每三年中，必呈其告身于彼行政官，并纳银十五元，谓之“助国”。助之为名贵于纳，而所失则几倍之矣。居城市者，身税之外，必岁纳二元，曰“游行税”。纳银之后，人给一票并照片，警兵藉以辨真伪。乡居之人以事至城市，逾三日，亦必纳银领票，无者其罚尤酷。至于城居，人则一身之内，服食器用无物不税，城居者畜一狗，岁出一元，则得一纸牌，系于狗颈，狗纵出门，亦无他患，不尔，罚及主人矣。至于牛税，则不属于官府，而属于保畜公司，家有牛一头，岁纳保险金二元，牛以病死，则公司偿其值。然牛疫一起，死者相踵，卒无至病牛之栅一寓目者。计一国之大，所产牛何止万亿头，保畜公司之所得亦云巨矣。然自有公司以来，未闻一人得其赔偿金者。乡村则市税极重，物虽至微，入市有税，尝有贫人挑菜至市，计所输钱比菜价更倍，无以完纳，大为税司所苦，贫人乃抛其菜于秽地而去。然税司犹大怒，欲执而惩之，疾走乃免。又有贫家畜一豕，鬻于市而不得善价，牵之返。明日，复往，凡三次，而一豕之价皆以纳税，彼贫家所得者往返及争论之劳耳。酒税尤奇而酷，吾国地居热带，人不嗜酒，价极廉。西商乃请于彼政府，设酒税公司，禁民间酿酒，而自出其酒以售，价甚昂。相戒勿饮，西商则请于彼政府，按籍给酒，每人月三大瓶，醉醒任其自由，而酒钱之纳则不容缓。公司既得彼政府之助虐，则愈无忌惮，日遣巡丁遍往乡邑，或入人房闼，搜其所藏，若捕剧贼。有私酿者，获酒一壶，罚银三四百元，贫不能纳，则责其亲属，亲属不足，则责其邻里，催捉囚系，波及无辜，至有尽室而逃者。罚银未纳之前，日充苦工，夜闭幽狱，半年或一载，备极诸苦，比归，则身瘁而家破，因之自戕者多矣。滨海多盐田，从前听民自煮，互相卖买，故质净味佳，而价极廉。自盐税公司设立以来，禁民私煮私卖，以专其利。而彼所出售之盐，则杂以沙土，价又极昂，贫家得盐往往珍于得米。彼之人民，近以吾国为利薮，接踵而来，故盐酒税司之外，又有所谓屯田者于山野之间，雇人牧畜以耕垦为事。然无论何地，皆恃势蔑理，夺人熟田为己有，民畏之不敢与争，故彼之田从攘夺来者十之三四。又招纳莠民，诬陷良懦，一鸡一犬，偶有所失，皆向所在守令责赔。居民惴惴，愈不敢触其毒螫矣。广南一省民苦于重敛，相率造彼公使署，请免加税。公使不之允，且使军队驱之，溺死者三人。于是众忿甚，载其尸置之公使署前，数千人皆缟素环而哭之，声震天地。既而经旬不散，相与枕藉街衢。公使乃电告彼钦使。钦使至，问何故作乱？曰：“吾侪手无寸铁，何能为乱？但赋烦役重，实不堪命，故相率哀吁耳！”钦使曰：“汝辈穷乏，不能完国课，不如死之为愈。”乃令西兵攒射之，凡杀数百人，流血成渠，而民始散。近数年来，彼筑铁路于吾北圻之边界，以通云南。顾土著人不能当此大役，乃广募各省贫民为工，以其地岚瘴太重，饵以重利，使人趋之，卒乃自食其言。有终日作苦不获一饱者，尸骸相枕于山谷间，不可胜计。此开山之役，亿万人中鲜生还者。其为饥寒、瘴毒所困，形神痿败，至家一二月亦死；即不死，亦终身为废人。故此蜿蜒万山，首三宣而尾六诏者，在白人呼之为“铁路”，吾国则名之为“血路”也。彼并吾国未三十年，而君主之位凡四易，幽废者二，投毒者一，盖或以英明之资为彼所忌，或不堪其凌压，思与反抗，彼故怒而去之。今之嗣统者，仅七、八龄冲主耳，彼则挟之以号令于国中，戮忠良曰“遵朝旨”也，增赋役曰“奉上谕”也，拥此虚器，徒供彼之玩弄，亦何乐乎？为君十年以后，冲主之智识日开，亦必及于难矣。彼之待吾国官吏，不但视若奴隶，且鞭挞若马牛，使其恻隐羞恶之心无复萌蘖。虽然，彼辈亦乌足责。今日之乘轩驷而佩勋章者，皆吾国昔日皂隶舆台耳，其有人性者，非贱则穷；有义心者，非死则窜，彼固不能以利诱而势迫也。从前南北往来相通，故人民尚得以贸易有无，济其穷乏。近数年来，彼忽严其禁令，南圻之人不得至中圻，中圻之人不得至北圻，以故物货停滞，生计艰窘。设遇凶年，远方之谷米不至，必束手待毙矣。吾国之出洋游学者日多，国中民智亦渐启，学堂、商会处处设立，彼则思所以摧折之。下令捕诸新党，或斩，或窜，或监，或籍，惟意所为。出洋之人，限以六月回国，否则罪其父兄及其妻孥。族党设为禁令，宣布国中读新书者有罪，谈外事者有罪，立商会者有罪。侦探之徒，以千百计，隐见不常，坐于车者忽而系以铁环，步于衢者忽而闭诸狱室，悲哀痛楚，往往不自知其罪。全国人士，如在荆棘之上、汤火之中，饮毒茹荼，吞哀咽恨，而彼心犹未快也。闻又增诸税矣，起重役矣，加广狱室矣。呜呼！吾因今日之悲惨固与君等也，彼之虐政愈日益甚，将来其又使我为墨洲之红人乎？虽然，物极必反，怨毒愈酷，则复仇之念愈坚；危难愈迫，则自卫之心愈挚，美之独立，德之奋兴，岂非从摧折窘辱中来哉？古今诸国，岂强大者永无一蹶，而衰亡者永无再造耶？吾身未死，吾志犹存，誓与吾伯叔兄弟明复仇雪耻之义。 \\n 文极沉痛，不忘奋发，其情可哀，其志尤可敬也。阮君有《南枝集》，录其二首。 \\n △旅晋感怀 \\n 序云：辛亥九月八日，晋军起事，余在晋城，几为军人枪击者再，以外人对，获免。出投旅馆，行李荡然，惟存旧书数卷而已。 \\n 万里孤臣九死馀，江山有恨涕沾裾。 \\n 椎秦已破千金产，佐宋难凭半部书。 \\n 渐喜中天开日月，还悲故国付丘墟。 \\n 十年未遂歼仇志，犹自吹箫学子胥。 \\n △感成 \\n 使节当年衔玉音，关河双鬓雪华侵。 \\n 岂知秦桧和金计，难遂包胥复楚心①。 \\n 石马园陵秋草冷，铜仙宫阙夕阳沉②。 \\n 剑南家祭知何日？汉腊低回怆不禁。 \\n 自注：①嗣德末年，先君子与范尚志书，奉旨如清求援。清执政某谋国不诚，力主和议，时赴援之师十余万死伤略尽，竟置不问，真东亚史之奇辱也。按：执政某指李鸿章。 \\n ②先君子归朝日，翼庙已崩。又二年，京师不守，乘舆蒙尘，全国丘墟矣。 \\n ◎赐御书 \\n 清时翰林以入直南斋为最荣。每帝至南书房，则供奉者出立于门外，帝呼某入则入，不呼则候帝去乃入也。每赐御书，如福寿、嘉祉、松鹤、松寿字，多南斋代笔；其皇帝御殿亲书者，则呼某入跪案前，御书起一笔则三叩首，至末一笔亦三叩首，宫监二人捧御书从其人头上过，然后起立，当时受赐者则以为殊荣矣。宣统帝每日所习书，恒以赐宫监，亦命叩头谢恩也。 \\n ◎太庙玉册 \\n 《太庙玉册》六十余份，份各百余块，块高五六寸，宽七八寸，厚半寸许，南书房翰林撰文后，恭楷书玉上，镌成，傅以漆金。庚子联军来，美国兵护守太庙，英兵欲取《玉册》，美兵举枪向之，乃止。美兵退后，英兵恣所取。及交还太庙，检其数，失去二百余块。天坛之苍璧，地坛之黄琮，日坛之赤璋，月坛之白琥，皆历朝法物，乱后并失矣。 \\n ◎荣禄貂褂 \\n 荣禄美风仪，容止秀整，衣裳杂佩皆极精好。每岁自十一月朔，迄次年之元夕，所服貂褂日易一袭，无重复者。其衣衩内标第几号，可知多矣。趋朝遇风雨，恒服四不露褂。四不露，即不出风毛者也。满人最重衣饰，恒自相夸耀，居显要者，四方进献，恒量其厚薄以为报酬，不独荣禄也。 \\n ◎花衣期 \\n 清旧制，有庆日则百官服蟒，谓之花衣期。凡大臣递遗疏及请恤事，皆不得于期内递进，违者严责。光绪中，郑承有声谏垣，以总兵陈国瑞功多，获罪遣戍，殁于戍所，奏请念劳复官。宣付史馆，中旨报可，仍以花衣期内违犯体制，下吏议夺官，诏原之。专制帝国，有触犯忌讳者恒罹刑辟，不独有清一代然也。 \\n ◎刘铭传别传 \\n 侯官陈衍石遗曾在刘武壮公铭传幕府，知铭传事甚悉，成《刘铭传别传》见示，因录之： \\n 刘铭传，字省三，安徽合肥人。面黄黑，疏麻，隆准。粤捻匪屡被创，群呼刘麻子相惊。躯不逾中人，杂立稠众中，一望辄见，若高出人表然。十余岁随安徽按察使某为材官，某年方二十六，私啧啧谓其官可及，年不可及。旋舍去，隶李鸿章部下。积功至直隶提督，年亦二十有六。三十有二封一等男爵矣。大凌河之役，期鲍超合围。其夜某时，超失期，铭传军遂大崩。一夕数年精锐焉。捻返追，铭传与书记刘宗海骑骏骡狂奔数百里，刃从脑后下，劈及骑，负痛益奔，乃免。发际尚有一线瘢痕也。由是切齿超。鸿章数日不得铭传消息，以为已死。刘宗海云素恶左宗棠，督办陕西军务，即奏劾之。退居常在金陵，筑水榭冠于秦淮，喜学诗，为白乐天、邵康节语。甲申朝，命督办台湾军务。铭传时已不屑为钦差大臣，欲为督抚，廷寄下，故挟数姬游杭州西湖。鸿章急递促之，不顾，寄语曰：“非封疆勿相溷也。”鸿章为婉陈，加巡抚衔，乃受命至台北。基隆不可守，法人陷之。退淡水，布署防沪尾，募士勇一战克焉，毙法人数十。初，福建巡抚未移台，全台专政于兵备道，道受督抚节度。时台道湖南人刘敖，号称有才干，何为总督兼巡抚事，懦。敖专横，事皆先行后白，偶指驳，则恶声相向。素轻铭传武人无所知，非真巡抚，台北又挫衄，台南天险，法人不至，自谓有设备，视铭传如无物，事事与忤。和议定，铭传实授巡抚，使湘人提督李定明查敖赃巨万，及奸淫诸不法事，列款严劾；且关说军机处，必置死地。朝旨逮问下狱。年余，将定谳缳首。敖有赀，倾家营救，乃效力军台，死戍所。皖人刘秉璋为四川总督，鲍超，川人，方死而狱兴，秉璋锻炼之，抄没家产，超妻死焉。台湾向受内地协饷，岁数十万金，不能自立。田赋悉入豪强，海关税安平、沪尾二口，隶镇闽将军，铭传为巡抚乃收回，不受协饷。抚垦清丈，益以茶叶、樟脑、煤铁、林木、百货之税，岁入且三四百万金。胸有城府，恩怨分明，奏议公牍，不掉文词，能自为。最轻武人，畜视之；既为疆吏，则又轻疆吏，独重京曹。礼知名士，喜谈命相。在台时，一日有相士极谀当相国，铭传曰：“余，武人也，为督抚已破格，那有为相理。”相士力言法当尔。铭传曰：“果尔，天下事亦殆矣。”麾之去，命赏五十银圆，顾曰：“他日果验，再赏五百圆也。”自言五十六岁又当革职，六十岁当死，已而果然。 \\n 论曰：刘宗海又云：西捻张总愚逼畿辅，李鸿章、铭传皆夺官。铭传怒将变有不屑奴性之屈服焉。抚台则铁路、电线、邮政、炮台、学堂、船商、火器、水雷、诸机械制造，于举国未为之日独先为之，令居政府，若南北洋大臣、革命元功，殆无有出其右者。膺疆寄，僻处海外，地小不肆厥设施，郁郁以没。伟大事业岂不以其时乎？然下中之材，虽事业幸成，终就窳败，时势又可尽恃哉。 \\n ◎毛遂胫骨 \\n 毛遂墓在山东兖州府薛城镇，即春秋薛之故都。宣统三年春，津浦铁路筑至墓前，掘一碑，审为遂墓，唐时改葬者，并得一足胫，长大倍于常胫，督工者命仍掩之，仍树碑墓前。防风之骨专车，定非诬矣。 \\n ◎小邾子故城 \\n 峄山之间，为春秋邾故地。邾入于鲁，其后乃迁于邹。宣统三年春，津浦铁路工掘地见故城址。据《兖州志》考之，知为小邾子故城。 \\n ◎蛙异 \\n 癸丑三月，京师齐化门外六里屯一土窑，群蛙列队出，数不可计，迤逦向东行，越陌度阡，历数车道，至一小沟，赴水而没。自十四日至十七日止，绵延四昼夜。密如群蚁，头足衔接，遥望若长桥之卧波，惟蠕蠕动。蛙大者如瓶、如盎，小者如常蛙。时有数小蛙伏大蛙之背，路人掇之，坚不可拔。蛙皮作深青色，腹淡红，凡蛙必怒目。每跃恒尺许，或数尺许。此蛙并闭目，行纡徐，举足前作作兽行。第一日车行所压，毙无数，为警厅所闻，乃令车皆绕道行，都人惊传其异。时南方谋变方急，争言主兵象，或言主大水。姚元之《竹叶亭杂记》：“嘉庆己卯春，郑州城壕遍城皆蛙，大小层累连衔无隙地，毙于履与车，不可胜计。及秋，遂有河决之患。”与此至相类矣。都人喧言虾蟆搬家，奔走聚观，车马络绎于道，亦可异矣。光绪甲午，京师盛传南下窑水怪，吼声如巨鼓，闻数里外。时公车皆集都下，争往觇其异。男女老幼，日数千人，陶然亭、锦秋墩之间，茶棚至十数，僻地忽成闹市。士论谓主兵，宫中命斋醮以禳之。步军统领且严兵备非常。绵竹杨锐叔峤与荣县赵熙尧生往观归，穷搜《五行志》证其异。赵尧生有诗所谓“杨舍人归，舌不下，取《五行志》，终夜翻”者也。无何，中日战起，京师大震，时论谓咎征已验。今则灾异之说信者绝稀，聊备记之，亦京师一异闻也。易顺鼎实甫今岁方在京师，作《蛙异诗》，殊奇谲，因录之。诗云： \\n 方诸可取水，鼓造解避兵。 \\n 五月之望死，八月之望生。 \\n 入月为蟾蜍，玉溪寄幽情。 \\n 食月为虾蟆，玉川加恶声。 \\n 嗟汝虽微物，亦是太阴精。 \\n 寿夭不自知，美恶不自名。 \\n 庄周笑坎井，子阳蒙厥称。 \\n 勾践式汝怒，汝怒何重轻。 \\n 王莽又紫色，闰位讵足荣。 \\n 给廪逢晋惠，肉糜食岂曾。 \\n 鼓吹作两部，壶筹支六更。 \\n 黄梅时节至，青草池塘盈。 \\n 始闻尔阁阁，催种湖田粳。 \\n 奈何尚非时，怪像倏已呈。 \\n 癸丑春二月，上浣哉生明。 \\n 国门廿里外，积水多空坑。 \\n 士人走相告，群蛙若连营。 \\n 千头复万头，至于亿兆京。 \\n 厥色黑者多，间以纟原碧赭。 \\n 小者或如钱，大者或如钲； \\n 大者如翁媪，小者如孩婴。 \\n 若扶老携幼，若引类呼朋。 \\n 蛩蛩依巨虚，踝嬴逐螟蛉。 \\n 亦有相负戴，绝无相斗争。 \\n 越陌复度阡，逾亩又过塍。 \\n 直至大河侧，跃入渊清冷。 \\n 中历轨道三，车马来纵横。 \\n 压死不知数，螳臂安能撑？ \\n 其旁驻禁旅，见之动怜矜。 \\n 车过趣改道，勿使成牺牲。 \\n 前后凡四日，观者目尽瞪。 \\n 夜行可想见，必不休宵征。 \\n 皆云蛙徙宅，休咎知何征。 \\n 昔在德宗年，地近陶然亭。 \\n 积潦芦苇中，有声若牛鸣。 \\n 都人争往观，不得见其形。 \\n 我时官郎署，车驱亦尝经。 \\n 西蜀赵进士，作诗告群卿。 \\n 今复睹此异，天地方晦暝。 \\n 依然客京国，双鬓嗟星星。 \\n 或言今年暖，众蛰已先惊； \\n 或言地气变，南北失其恒； \\n 见蝎叹南窜，闻鹃伤北盟； \\n 或言新改历，微物知逢迎； \\n 或言置水管，使彼窟穴倾。 \\n 见怪不谓怪，罅隙自莫乘。 \\n 愚儒道黑白，流俗成丹青。 \\n 此岂关灾祥，而欲志五行。 \\n 我意不谓然，感事魂忪惺。 \\n 骊山产此妖，天宝招坚冰。 \\n 出见盖有由，诗史杜少陵。 \\n 虚无化黄蚪，其语必足凭。 \\n 又闻韩昌黎，痛爱天眼睛。 \\n 詈此百丑物，竟解缘青冥。 \\n 借刃思刳肠，天梯限难升。 \\n 寄笺东南风，西北通丁宁。 \\n 夸蛾挟以出，赤鸟啄不停。 \\n 拘送主府官，宣布其死刑。 \\n 溯唐元和代，至今千余龄。 \\n 当时寸磔死，于法似已平。 \\n 前罪岂未蔽，再使陪枭羹。 \\n 且休太史卜，更付大理评。 \\n 嗟天有两目，两目今已盲。 \\n 盲非由彼食，罪彼理岂□。 \\n 嗟天有十日，尧水浸不灵。 \\n 若能食八九，非罪乃其能。 \\n 彼果食天眼，成此腹彭亨。 \\n 当烧锥钻灼，醢彭越且烹。 \\n 下腹而尝皤，不惜帝箸腥。 \\n 泄此万古愤，庶使饕餮惩。 \\n ◎记书吏 \\n 清世曹司不习吏事，案牍书吏主之，每检一案，必以属书吏。朝以习常为治，事必援例，必检成案，自开国以来二百余年，各部例案，高与屋齐，非窟其中者末从得一纸。书吏皆世其业，一额出，争以重金谋得之，蟠踞窟穴，牢不可拔。书吏执例以制司官，司官末如之何。吏遂藉例以售其奸欺，故以吏起家者恒富。都中有“东富西贵”之谚，盖吏多居正阳门东与崇文门外，恒多华宅；京曹则多居宣武门外也。时谓有清之弊在吏、利、例三者恒相因，冯林一桂芬《校庐抗议》言之有余痛焉。 \\n 户部书吏达千余人，为至盛。次则吏部、兵部。文武官补缺必待部准，吏因缺之肥瘠以求贿，贿不至，则多方驳之，或延阁焉。故外吏得缺有“到部打点”之说。打点云者，即贿吏之谓。若铨缺，则后先之序，有年资限之，吏则按籍以求金，若由他途以易之，则必费巨金；有时为例所缚，巨金亦无力焉。循年资而得者亦鲜。吏、兵二部之书吏，索贿及于补官而止，视户部则大远矣。户部之权，在各省之核销。军兴时，军费之报销，相出入恒百数十万，故核销一案，往返驳辩恒至逾年，或数年，督抚将帅，深知其意，故报销时恒预计打点之费。一案恒费数十万，少或数万，司官之掌印、主稿与书吏朋比分之，贪黯之堂官亦恒所染指；而书吏实为枢介，此为其最大者。他凡发饷拨款，罔不由吏手，吏皆有所沾濡，故称阔书办必首户部。工部公事最闲，然朝廷有大兴作，则部员、部吏乃大获利。刑部、礼部向称穷署，所获不丰，独遇会试或大婚丧，则礼部乃骤忙。 \\n 光绪二十九年，长沙张尚书百熙长吏部，首倡裁书吏之举，时论皆谓至难，张毅然为之。选新入署司官，行书吏之事，两月余，乃大定。他部乃渐效之。户部既改称度支部，乃独迟，然卒至各部裁书吏尽绝，皆自张创之。 \\n 庚子拳变，百官奔亡，独书吏不散。乱渐定，有建言例案太繁，宜毁之。有旨命御史陈璧往户署择毁焉。至日，户部书吏悉列诸案塞大堂，高与檐齐，告陈璧请编阅。陈既穷于术，语吏择其要存之。吏言无非要者，仍请择焉，倘误毁要者，公任其责。陈不得已，一以付吏，使择毁其残缺者，用以复命焉。 \\n 自顺康以至同光二百余年，书吏之运乃止于丙午之改官制。前此则虽以曾国藩、左宗棠之勋业束于部制，不能不为书吏屈，及丙午废吏制，乃无复孑遗，则时会为之也。 \\n 书吏见司官称老爷，旁立白事；然司官不敢开罪于吏，惧掣其肘也。军机处称供事，实即吏也，无俸金，三年一列保，异常劳绩，历三次，凡九年，恒至道员，或出任官。而司官外转，为之属，则上官具旧属，刺投焉，属下不敢受也。如光绪间，陆嘉以供事至长芦盐运司，而军机章京凌福彭方守天津府，须堂参，陆乃先以旧属礼谒凌，凌仍尊以上官，是其例也。 \\n ◎记部曹 \\n 清制官缺，皆一满一汉，吏、户、礼、兵、刑、工六部盖沿明制，置满尚书一、侍郎二，汉尚书一、侍郎二。其下设司，皆满汉分缺，年资深者以次递补，有终岁不入署而得补者。其办事之名曰“乌布”，清语也。司中满人掌印，汉人主稿，不相紊。满人恒以语言、衣饰相耀炫；掌印恒不谙文理，解书押而已。然事必决于掌印，主稿承旨而已。汉人出身科目，积资至主稿而止。当未设丞参以前，各司而上则侍郎矣。尚书、侍郎皆为翰林坐致之地，部曹无与焉。故资深者惟盼京察，京察三年一举，获记名道府，则冀外转得美缺而已；自外官复入为尚、侍者百不一二焉。而翰林自登第，居京师，幸不夭折，则必至侍郎，故翰林恒卑视部曹，即同年同乡，其间亦各为泾渭，故新进士视失词馆为大戚，庶常散馆改部曹，有坠溷之叹。至光绪末叶立外务部，继立农、工、商、学、邮传等部，设丞参，取部曹之资深或外官之道府擢之，于是，部堂始易人。科举既废，翰林无典试之荣，乃争求调部。部曹乃嗤翰林为冷官，反睥睨之，盖物极则反之理也。 \\n 当六部时，吏部为最尊，吏、礼两部曹皆进士无他途。军兴鬻爵至滥，独吏、礼两部无资郎之迹焉。工部、刑部资郎至多，部员皆至千余人。 \\n 凡分部者，先日由本司书吏具牒请上任期，至日，司堂设公案，两吏夹案立，捧朱笔请标某日高揭上任大吉，群吏贺焉，诸役齐声叩喜，资郎则以为至荣矣。吏导拜各司，至门不入，对门一揖而去，至丙午改官制后，此习渐废。 \\n 掌印、主稿，列坐堂皇，书吏撰稿至，印、稿取其数目字，或按名笔点之，书吏肃退，则公事毕矣。新入署之司官，至则隅坐，无过问者，故鲜入署。如必欲习部务，则每日至隅坐，久而久之，印、稿见其人面熟，偶一垂盼，渐试以小事，无误，则渐引而上之，舍此末由自进。 \\n 旧制，冠带入署。终年趋公者，自晨迄暮，无不冠带也。自唐绍仪为外务部侍郎，便衣入署，始戒司官用便衣，学部、邮传部效之。张之洞管学部，命仍冠官帽，逮之洞殁，乃始不冠。 \\n 丙午新官制，一尚书、两侍郎，不分满汉。前此则满汉六堂，亦常有以大学士管部为七堂者，一堂独主部政，号为当家。满人权力恒出汉人上，故皆满尚书主之，汉尚书伴食而已。四侍郎则更不事事，有半月不入署者。若管部为满中堂或汉尚书而兼军机大臣，则实权在管部或汉中堂；管部满尚书兼军机，则满管部不能过问，盖视地位与权力而生异同也。非当家之堂官，司官来请画稿，不敢细阅，谓之画黑稿，有作堂官数年不知部事为何物者。 \\n 往例，堂官至，则衙役呵殿而入，惟工部则司官均趋门外站班，若外官之于上司焉。他部皆否，但有呵殿耳。丙午后，新部无之。 \\n 堂官至，则掌印、主稿率全司司官鱼贯而出，至堂檐下，书吏捧稿，每人而授之，使呈堂焉。受之者莫知内容，亦勿庸知也。至堂上，则堂官整冠迎之，立而画行，司官雁行立。画毕，敬还司官，不敢久阅以烦司官也。有问，则印、稿肃以对。对毕，率其曹出，有随班上堂数年不得与堂官交一语者。 \\n 掌印佩印钥为至荣，恒以绣荷包佩垂腰间，以自表异。掌印未至，印不得启，汉人终身无佩印钥者；有之，则在丙午后矣。 \\n 进士以主事分部，恒至十余年或二十年始补缺；若捐班者，白首不得补。光绪变法后，限阙始破。 \\n 满汉不分缺，自外务部始。及丙午改官制，满汉之界乃破，独都察院仍存此制，迄于清亡，时汉满额缺仍不相紊。 \\n 部曹有俸给，极微，自外务部始定津贴，其他新部效之。丙午后，各部亦踵起，然厚薄不一，迄于清亡未画一也。 \\n 翰林院为储才地，大学士、尚书、侍郎出焉，督抚、藩臬出焉；大臣非翰林不得谥文，盖至重视矣。嘉道以前，名臣多出于翰林；咸同后，手定大难者，胡林翼、骆秉章、曾国藩、李鸿章皆翰林也。然以大位可坐致，翰林习惫恧而安固陋，求通博宏重之选又极罕觏，故光绪末叶翰林院遂废矣。 \\n 国家既重视翰林，而求之不以其道，其取之也以楷法，文之工拙弗计也。既而考试，差又凭小楷之工拙以衡去取，学政、主考之得失，实考校此数小时小楷之工拙，而授之以衡天下才之权，其奇谬可笑莫此为甚。然行之二百余年，虽有神智不能越也。 \\n 新进士殿试用大卷，朝考用白摺，其立法初意未尝不计文之工拙也，其后阅卷者偏重楷法，乃置文字不问，专重楷法。此钞胥之事，录事、供事、书手所优为者也。一字之破体或一点之污损，皆足以失翰林，为终身之恨。此之流毒，实道光间大学士曹振镛种之。振镛在枢府，宣宗以阅疏太烦为苦，振镛教以挑剔小过、误字，加之严谴，则臣庶震慑，可不劳而治，宣宗纳之。其后，廷试亦专剔误字，无复衡文，桎梏天下之人才，纳诸无用之地，振镛之罪也。 \\n 阅卷大臣以奉旨派充时名次先后为序，谓之“宪纲”。如位在甲，则手取第一卷为第一；位在乙，手取第一卷为第二；如大臣八人，则位庚、辛者所取第一为七、八也。而甲所取之第二，按宪纲宜为第九，不可紊也。间有破例者，如翁同与徐树铭同充阅卷，翁甲而徐乙，徐为翁之师，翁乃以元卷让徐是也。潘祖荫以门第才学凌驾同列，亦间有占前者。光绪己丑，阅卷大臣为李鸿藻、翁同，翁得费念慈卷，欲以状元畀之。商诸李，李已得张教谦卷，坚持不可易。翁争不已，乃两置之，而改为张建勋、李盛铎是也。进呈后，多照原拟，亦间有更动者，如光绪乙未，萧荣爵拟状元，骆成骧拟传胪，进呈后，德宗见骆卷起语“臣闻殷忧所以启圣，多难所以兴邦”。时方新败于日本，德宗大感动，乃以骆魁天下，而萧改第四是也。 \\n 乾嘉以来，朝、殿卷无齐脚之说，自道光后，文不齐脚者概摈不录，于是齐脚成为惯例。咸丰庚申，张之洞廷对，发挥时事，历引先朝圣训，皆三抬写，得一甲第三。其后有效之者，或误引圣训，或抬写错误，致失馆选，故不敢轻效也。 \\n 凡朝殿试及考试差时，预揣某官可充阅卷，则先呈字体以便其别认，出场后，将前四句写出，飞马走递朝房中所曾托情之人，谓之“送诗片”。洎科举既废，留学生殿试亦公然仿效，不为怪也。 \\n 光绪间，有尚书裕德者，每充主试或阅卷，见文中有犯其家讳者，则肃衣冠深礼毕，将卷阁置不复阅矣。故遇裕德主试时，有知其家讳者，恒戒所亲勿误触之。 \\n 翰林散馆考试，留馆者不必在名次之高下也，名单进呈时，候皇上朱笔圈出，有高列而不留馆者，有以枢臣之力以二等获留者。 \\n 三鼎甲先授职，不俟三年散馆，即可得试差为学政、主考，故科名以鼎甲为最荣。光绪末叶，设进士馆，使鼎甲以下皆肄业其中，进士皆大怫。诸翰林以不得即散馆考试差为大戚，怨张尚书百熙甚深，是时张方为管学大臣也。 \\n ◎董妃董小宛 \\n 吴梅村《清凉山赞佛诗》盖暗指董妃逝世，清世祖伤感甚，遁五台为僧，语甚明显，论者向无异词；独董妃即冒辟疆姬人董小宛一事，则冒鹤亭（广生）辨之甚力，盖小宛为水绘园生色，不愿为他人夺也。 \\n 《赞佛诗》：“王母携双成，绿盖云中来。”又“可怜千里草，萎落无颜色。”屡点“董”字。“南望仓舒坟，掩面增凄恻。”盖董妃生一子，先妃死，故云（《三国志·魏邓艾王冲传》，字仓舒，年十三，建安十三年疾病，及亡，哀甚）。“名山初望幸，衔命释道安。预从最高顶，洒埽七佛坛。灵境乃杳绝，扪葛劳迹攀。路尽逢一峰，杰阁围朱阑。中坐一天人，吐气如旃檀。寄语汉皇帝，何苦留人间。烟岚倏灭没，流水空潺。回首长安城，缁素惨不欢。房星竟未动，天降白玉棺。惜哉善财洞，未得夸迎銮。”盖世祖幸五台不返，祝发为僧，朝中以大丧告。所谓“房星竟未动”言帝实未崩也。又：“澹泊心无为，怡神在玉几。长以兢业心，民彼清净理。”又：“纵洒苍梧泪，莫卖西陵履。”皆言帝出家未尝崩御也。 \\n 陈迦陵《读史杂感》第二首亦专指此事，曰：“董承娇女”明言董姓也。曰：“玉匣珠襦连岁事，茂陵应长并头花。”盖董妃卒后半月，而世祖遂以大丧告天下也。 \\n 圣祖四幸五台，前三次皆省觐世祖，每至必屏侍从，独造高峰叩谒；末次则世祖已殂，有霜露之感。故第四次幸清凉山诗云：“又到清凉境，岩卷复垂。劳心愧自省，瘦骨久鸣悲。豪雨随芳节，寒霜惜大时。文殊色相在，惟愿鬼神知。”所感固甚深矣。 \\n 冒辟疆《亡妾董小宛哀辞序》云：“小宛自壬午归副室，与余形影交俪者九年，今辛卯献岁二日长逝。”张公亮明弼《董小宛传》云：“年仅二十七岁，以劳瘁卒。”其致疾之由与久病之状并隐微难悉，盖当时被掠于北兵，辗转入宫，大被宠眷，用满州姓称董鄂氏。辟疆即以其被掠之日为其亡日也，非甚不得已，何至其致疾之由与久病之状隐微难悉哉。 \\n 辟疆《影梅庵忆语》追述小宛言动，凡一饮食之细，一器物之微，皆极意缕述，独至小宛病时作何状，永诀作何语，绝不一及。死后若何营葬亦不详书。仅于《哀辞》中有云：“今幽房告成，素幡将引，谨卜闰二月之望日，安香魂于南阡。”数语而已，未足信据也。 \\n 《忆语》云：“余每岁元旦，必以一岁事卜一签于关圣帝君前，壬午签得‘忆’字，云：‘忆昔兰房分半钗，如今忽把信音乖。痴心指望成连理，到底谁知事不谐？’比遇姬，清和晦日，金山别去，姬卜于虎邱关帝庙前，愿以终身事余，正得此签。秋过秦淮，述以相告，恐有不谐之叹，余闻而讶之。时友人在坐曰：‘吾当为尔二人合卜于西华门。’则仍此签也。姬愈疑惧，乃后卒满其愿。到底不谐，则今日验矣。”按：小宛若以病殁，则当作悼亡语，不当云“到底不谐，今日验之”语也。 \\n 最后一则云：“三月之杪，余复移寓友沂友云轩，久客卧雨，怀家正剧，晚霁，龚奉常偕于皇、园次过慰，留饮，限韵作诗四首，不知何故，诗中咸有商音。三鼓别去，余甫着枕，便梦还家，举室皆见，独不见姬。急询荆人，背余下泪。余梦中大呼曰：‘岂死耶？’一恸而醒。”又云：“姬前亦于是夜梦数人强之去，匿之，幸脱，其人尚狺狺不休也。讵知梦真而诗谶，咸来先告哉？”（按：此当是实事，讳以为梦耳。《忆语》止于此，以后盖不敢见诸文字也。梅村《题董白小像诗》第七首云：“乱梳云髻下妆楼，尽室仓黄过渡头。钿合金钗浑弃却，高家兵马在扬州。”盖指高杰之祸也。第八首云：“江城细雨碧桃村，寒食东风杜宇魂。欲吊薛涛怜梦断，墓门深更阻侯门。”若小宛真病殁，则“侯门”作何解耶？岂有人家姬人之墓谓其“深阻侯门”者乎？） \\n 又《题董君画扇诗》，列《题像诗》后，即接以古意六首，亦暗指小宛，词意甚明，编诗时具有深意。第二首云：“可怜同望西陵哭，不在分香卖履中。”第四首云：“手把定情金合子，九原相见尚低头。”盖谓姬自伤改节，愧对辟疆也。第六首云：“珍珠十斛买琵琶，金谷堂深护绛纱。掌上珊瑚怜不得，却教移作上阳花。”则意更明显矣。向读梅村此诗，多谓为梅村自伤之作，词意多不可通，无宁谓指小宛之为近也。 \\n 龚芝麓《题〈影梅庵忆语〉》（贺新郎词）下阕云：“碧海青天何恨事，难倩附书黄犬。藉棋日酒年宽免，搔首凉宵风露下。羡烟霄破镜犹堪展，双凤带，再生翦。”所云“碧海青天”、“附书黄犬”、“破镜堪展”皆生别语，非慰悼亡语也。董妃之为董小宛，证佐甚繁，自故老相传已如此。鹤亭为水绘园旧主，必欲讼辨，未必能胜耳。 \\n ◎太后下嫁 \\n 清孝庄皇后，世祖之皇太后也。世祖既陟尊位，皇叔父睿亲王摄政，太后下嫁睿亲王。以国母之尊，竟以嫂嫁叔，不以为嫌，盖中国有史以来所未有也。顺治间，礼部旧案有“国母下嫁礼仪请旨”奏章。顺治三年后，群臣上奏，皆称皇父摄政王与皇上字样并列。宣统间，内阁清理旧牍，赣县陈任中仲骞，得顺治间进士殿试策一本，颂圣处，先颂皇父摄政王，在皇上之前，并双抬写，余曾见之。摄政王归政后，以罪被废，太后出居睿亲王府，至康熙二十三年殂。雍正五年葬昭西陵，不合葬太宗，微示绝于太宗之意。仍称陵者，以世祖所生也。碑文有云：“念太宗之山陵已久，卑不动尊；惟世祖之兆域非遥，母宜从子。”可谓善于著笔矣。 \\n ◎孝贤皇后逼水死 \\n 高宗孝贤皇后，傅文忠公恒之妹也，相传傅恒夫人与高宗通，后屡反目，高宗积不能平。南巡还至直隶境，同宿御舟中，偶论及旧事，后诮让备至，高宗大怒，逼之坠水。还京后以病殂告，终觉疚心，谥后号孝贤。一夜坐便殿，召学士汪由敦，继述孝贤皇后遗事，使撰入碑文。由敦奉敕撰成，文甚美，中有云：“忆昔宫庭相对之日，适当慧贤定谥之初，后忽哽咽以陈词，朕为欷而耸听。谓两言之征，信传奕祀以流芳。念百行以孝为先，而四德惟贤兼备。倘易名于他日，期纪实于平生。讵知畴昔所云，果作后来之谶。在皇后贻芳图史，洵乎克践前言。乃朕躬稽古右文，竟亦如酬夙诺。兴怀及此，悲恸如何！”若徒诵文词，可谓情爱谆挚者矣。 \\n ◎纳兰后为尼 \\n 高宗第二后为纳兰氏，后废为尼，居杭州某寺。废时无明诏。后卒，满人御史某，疏请仍以后礼葬，不许。诏曰：“无发之人岂可母仪天下哉！”嘉庆五年，始改从后礼，惟仪节稍贬损。 \\n 甲寅三月，湘潭王壬秋先生至京师，相从游宴，必叩以掌故，先生告必详尽，左载十则，皆闻诸先生者也。{曰融}志。 \\n ◎同治初元诛三奸案 \\n 咸丰间，郑王端华、怡王载垣、镇国将军肃顺同直内廷，肃顺独被亲任。肃顺刚果任事，端华、载垣听命而已。端华，肃顺兄也。英法联军逼京师，文宗狩热河，宫中故事，御食一筵外，恒多具一筵，号“看桌”。孝贞皇后启帝曰：“颠沛之中，安用此，曷不节糜费？”帝曰：“善。旦与肃老六商之。”比咨肃顺，肃言不当裁。帝问云何？肃曰：“今人心方皇皇，宜示镇定，骤改常度，滋惊疑，不可。”帝曰：“尔言是也。”乃告后曰：“汝所言，肃老六谓不可。”后心衔之。帝大渐，肃顺与端华、载垣、陈孚恩、杜翰等八人受顾命，赞襄政务。帝崩，穆宗立，大政决于肃顺。久之，后不能堪，阴令御史高延祜疏请垂帘。枢臣入，后示之疏。肃顺对曰：“祖制，太后不得垂帘，臣下有擅请者，杀无赦。”后失色，徐曰：“勿听可也，杀之太过。”既退，疏独留。中枢垣竟三日不奏事。后异之，□大臣询焉。肃顺言：“前疏未下，当俟之。”后无奈，乃出高疏。枢拟高延祜斩立决，后命宽之，乃改发黑龙江披甲人为奴。后益郁郁。一日，醇亲王福晋入宫，孝钦后妹也，后亦妹之，对之泣曰：“吾寡妇被制外臣，外政不得闻，吾家宁无一人在此耶？”则对曰：“醇王在。”后亟命召之。翌晨，醇王待召枢垣，肃顺问何来？王答以奉召。肃顺曰：“何人传召？”王语塞。肃顺曰：“此地无汝坐处。”王逡巡出，小留他舍。旋有内监揭帘，去复至，肃顺厉声诘之。则对曰：“觅七爷。”肃顺曰：“孰为七爷、八爷？此间那得有。”内监凡三至，蹙额言七爷何往，上传已久矣。王在他舍微闻之，急出，言久已伺候，内监急导之入。后泣下，告所苦，王曰：“奴才无力办此，请召恭王奕谋之。”后亟命往召。时恭王留守京师，醇王疾驰一日半，归挟恭王行，往还仅三日半耳。既至，请安宫门。恭王曾值枢垣，习故事，肃顺不得阻。既入见问策，恭王言欲办此必当还京。后曰：“洋人奈何？”恭王曰：“奴才任其责，洋人必无虑。”乃下诏还京，命肃顺护梓宫先行。恭王先驰至京师，三宫间道旋跸，既至，手诏逮三凶。恭王赍诏出，侍卫数十从，端华、载垣问何来。出手诏示之。王问：“遵旨乎？”端华无言。载垣沈吟久之，曰：“有旨安得不遵？”王即呼侍卫缚之，送宗人府狱。醇王受密诏逮肃顺于途，至驿馆，夜漏二下，肃就寝矣。王求见，肃曰：“彼又来何为？可告之寝。”王排闼入，捕之榻上，示以手诏。肃大詈两东西无用，盖指端华、载垣不能抗诏命遽致此变也。至京弃市，皆骂不绝口。端华、戴垣并赐帛。群臣合请垂帘，遂成有清创局，迄孝钦后三次垂帘清亡。诏书暴肃顺罪状，言擅坐御位。盖宫中观剧，文宗去，肃顺辄登御坐，无所避。孝钦后方为妃，过其前，肃顺恒不起立，至是与孝贞后密图肃顺，肃盖以骄倨败也。 \\n 薛福成《庸庵笔记》一则叙述颇冗沓，事亦略异，附录以资互证。 \\n 怡亲王载垣、郑亲王端华皆于咸丰初年袭爵，俱官宗人府宗正，领侍卫内大臣；而端华同母弟肃顺方为户部郎中，好为狭邪游，惟酒食鹰犬是务，无所知名。五年夏，官军既克冯官屯，剿灭粤贼之北犯者，载垣、端华渐以声色惑圣聪，荐肃顺入内廷供奉，尤善迎合上旨，上稍与论天下事，三奸盘结，同干大政，而军机处之权渐移。军机大臣皆拱手听命，伴食而已。惟军机大臣、大学士柏资望既深，性颇鲠直，不甚迁就，三奸畏而恶之。戊午科场之狱，竟置柏相大辟，盖三奸以全力罗织之，欲以树威。于是朝臣震悚，权势益张矣。肃顺又借铸钱局一事，兴大狱，户部司员皆褫职逮问。京师自缙绅以至商店，被其株累破家者甚多，皆怨肃顺刺骨。肃顺恃宠而骄，陵轹同列，是时周文勤公祖培以户部尚书协办大学士，而肃顺亦为户部尚书，同坐堂判牍。一日，周相已画诺矣，肃顺佯问曰：“是谁之诺也？”司员答曰：“周中堂之诺也。”肃顺骂曰：“唉，若辈愦愦者流，但能多食长安米耳！焉知公事。”因将司员拟稿尽加红勒帛焉，并加红勒帛于周相画诺之上。累次如此，周相默然忍受，弗敢校也。诸大臣亦往往受其侵侮，无不饮恨于心而唯诺维谨。惟大学士翁文端公心存引疾乞退以避之。十年七月，英吉利、法兰西兵船犯大沽，陷东西炮台，入天津，逼通州，焚圆明园，肃顺方以协办大学士兼步军统领，与载垣、端华同劝上举木兰秋之典，巡幸热河。热河行宫本湫隘，内外禁防不甚严，三奸易得出入自便，导上娱情声色，实为希宠揽权之计。迨和议成，英法兵退至天津，留京王大臣疏请回跸。上将从之，为三奸所尼，屡下诏改行期。十一年秋七月，上不豫。十六日，上疾大渐，召载垣等及军机大臣至御榻前，受遗诏，立皇太子。是日辰刻，文宗显皇帝崩。三奸辄矫遗诏与御前，大臣额驸景寿，军机大臣、兵部尚书穆荫，吏部左侍郎匡源，署礼部右侍郎杜翰，太仆寺少卿焦佑瀛等共八人自署赞襄政务王大臣，又擅遏禁留京王大臣恭亲王等不得奔丧。自是诏旨皆出三奸之意，口授军机处行之，多未进呈御览，中外惶惶。八月十日，御史董元醇疏言皇上冲龄，未能亲政，天步方艰，军国事重，暂请皇太后垂帘听决，并派近支亲王一二人辅政，以系人心，三奸不悦。明日，钦上奉皇太后召见赞襄王大臣，命即照董元醇所奏行。三奸勃然抗论，以为不可。退复以本朝无太后垂帘故事，令军机处调旨驳还。然恭亲王遂得于此时奔赴热河，叩谒梓宫。端华等颇不以近支视之，以为赞襄政务之权在我，彼虽近支，何足重轻？盖三奸中，肃顺尤专横狂躁，端华之所为皆肃顺使之，而载垣又为端华所使。二王实皆庸愦无能，其揽权窃柄，一以肃顺为主谋云。恭亲王先见三奸，卑逊特甚，肃顺颇蔑视之，以为彼何能为，不足畏也。两宫皇太后欲召见恭亲王，三奸力阻之。侍郎杜翰昌言于众，谓叔嫂当避嫌疑，且称帝宾天，皇太后居丧，尤不宜召见亲王。肃顺拊掌称善，曰：“是真不愧杜文正公之子矣。”然究迫于公论，而太后召见恭亲王之意亦甚决，太监数辈传旨出宫，恭亲王乃请端华同进见。端华目视肃顺，肃顺笑曰：“老六，汝与两宫叔嫂耳，何必我辈陪哉。”王乃得一人独进见，两宫皆涕泣而道三奸之侵侮，因密商诛三奸之策，并召鸿胪寺少卿曹毓瑛密拟拿问各旨，以备到京即发，而三奸不知也。次日，王即请训回京，以释三奸之忌。兼程而行，州县备尖宿处皆不敢轻居，惧三奸之行刺也。及抵京，密甚，无一人知者。先是载垣等自陈职事殷烦，实难兼顾，意在彰其劳勋，诏即罢其所管火器健锐营，外示优礼，实夺其兵柄也。两宫俟恭亲王行后，即下回銮京师之旨。三奸力阻之，谓皇上一孺子耳，京师何等空虚，如必欲回銮，臣等不敢赞一辞。两宫曰：“回京后设有意外，不与汝等相干。”命备车驾。三奸又力阻，两宫不允，乃议以九月二十三日派肃顺护送梓宫回京。上恭送登舆后，先奉两宫间道旋跸，载垣、端华皆扈从。于是大学士贾桢、周祖培、户部尚书沈兆霖、刑部尚书赵光合疏称：“我朝圣圣相承，从无太后垂帘听政之典，前因御史董元醇条奏，特降谕旨甚晰，臣等复有何议？惟是权不可下移，移则日替；礼不可稍逾，逾则弊生。我皇上冲龄践祚，奉先帝遗命，派怡亲王载垣等八人赞襄政务，两月以来，用人行政皆经该王大臣等议定谕旨，每有明发，均用御赏同道堂图章，共见共闻，内外皆相钦奉，臣等寻绎‘赞襄’二字之义，乃佐助而非主持也，若事无巨细皆凭该王大臣之意先行议定，然后进呈皇上，一览而行，是名为佐助而实则主持，日久相因，能无后患？今日之赞襄大臣，即昔日之军机大臣，向来军机大臣事事先面奉谕旨，辩驳可否，悉经钦定始行拟旨进呈，其有不合圣意者，朱笔改正，此‘太阿之柄不可假人’之义也。为今之计，正宜皇太后敷宫中之德化，操出治之威权，使臣工有所禀承，不居垂帘之虚名，而收听政之实效。昔汉之和熹邓皇后、晋之康献褚皇后、辽之睿智萧皇后，以太后临朝，史册称美；宋朝之宣仁高太后有女中尧舜之誉；明代穆宗皇后，神宗嫡母，上尊号曰‘仁圣皇太后’，穆宗贵妃，神宗生母，上尊号曰‘慈圣皇太后’，维时神宗十岁，政事皆由两宫裁决施行，未尝居垂帘之名也。我皇上聪明天擅，正宜涵泳诗书，不数年即可亲政，而此数年间，外而贼匪未平，内而奸人逼处，何以拯时艰，何以饬法度，固结人心最为紧要。倘大权无所专属，以致人心惊疑，是则目前大可忧者。至皇太后召见臣工礼节及一切办事章程，仍循向来军机大臣承旨旧制，或应量为变通，拟求饬下群臣会议，具奏请旨酌定，以示遵守，庶行政可免流弊，而中外人心益深悦服矣。”会钦差大臣、侍郎胜保亦奏请简近支亲王辅政，以防权奸之专擅。十月朔，车驾至京师。将至之日，诸大臣皆循例郊迎，两宫对大臣涕泣，缕述三奸欺藐之状，周祖培奏曰：“何不重治其罪？”皇太后曰：“彼为赞襄王大臣，可径予治罪乎？”祖培对曰：“皇太后可降旨，先令解任，再予拿问。”太后曰：“善。”乃诏解赞襄王大臣八人之任，以恭亲王奕为议政王，从民望也。垂帘典礼令在廷大小臣工集议以闻。先召见议政王大臣，上南面稍东席地坐，两宫亦南面坐，稍北。皇太后面谕三奸跋扈诸不法状，且泣下，上顾曰：“阿{弥女}，奴辈如此负恩，即斫头可也，请勿悲。”遂与王大臣密定计，即另派大学士桂良、户部尚书沈兆霖、户部左侍郎文祥、右侍郎宝、鸿胪寺少卿曹毓瑛为军机大臣。初二日，恭亲王率周祖培、文祥等入朝待命。载垣等已先至，尚未知解任之信，盖三奸解任之旨及召见王大臣等已在初一日之申酉间，特命办事处勿知会怡、郑二王，故二王皆不知。然已微有所闻，见恭亲王等，则大言曰：“外廷臣子，何得擅入？”王答以有诏。复以不应召见呵止王。王逊谢，隙立宫门外。俄诏下，命恭亲王将载垣、端华、肃顺革去爵职，拿交宗人府，会同大学士、六部、九卿、翰林詹科道严行议罪。王捧诏宣示，载垣、端华二人厉声曰：“我辈未入，诏从何来？”王命擒出。复呵曰：“谁敢者？”已有侍卫数人来前，褫二人冠带，拥出隆宗门。尚顾索肩舆及从人，或告已驱散矣，遂踉跄拥至宗人府，幽之。肃顺方护送梓宫，次于密云。逮者至，门已闭，乃毁外户而入，闻肃顺在卧室咆哮骂詈，又毁其寝门，见肃顺方拥二妾卧于床，遂械至，亦系宗人府。肃顺目叱端华、载垣曰：“若早从吾言，何至有今日？”二人曰：“事已至此，复何言？”载垣亦咎端华曰：“吾之罪名，皆听汝言成之。”故论者谓三凶之罪，肃顺尤甚，端华次之，载垣又次之。盖肃顺之鸷悍过于二人，自忖护送梓宫，仅迟数日，至京不至有变，然使俟肃顺至而图之，彼耳目既广，布置渐密，则措手较难矣，惟车驾至京，而即日下诏，办理神速，为中外人情所不料，尤有疾雷不及掩耳之势云。延议既上，请均照大逆例凌迟处死。初六日诏曰：“载垣、端华、肃顺朋比为奸，专权跋扈，种种情形均经明降谕旨，宣示中外。至载垣、端华、肃顺于七月十七日皇考升遐，即以赞襄王大臣自居，实则我皇考弥留之际，但面谕载垣等立朕为皇太子，并无令其赞襄政务之谕，载垣等乃造作赞襄名目，诸事并不请旨，擅自主持；两宫皇太后面谕之事，亦敢违阻不行；御史董元醇条奏皇太后垂帘事宜，载垣等非独擅改谕旨，并于召对时，有‘伊等系赞襄，朕躬不能听命于皇太后；伊等请皇太后看摺亦属多余’之语。当面咆哮，目无君上，情形不一而足。且屡言亲王等不可召见，意在离间，此载垣、端华、肃顺之罪状也。肃顺擅坐御位，于进内廷当差时，出入自由，目无法纪，擅用行宫内御用器物；于传取应用物件，抗违不遵，并自请分见两宫皇太后；于召对时，辞气之间，互相抑扬，意在构衅，此又肃顺之罪状也。一切罪状均经母后皇太后、圣母皇太后面谕，议政王军机大臣逐条开列，传知会议王大臣等知悉。兹据该王大臣等按律拟罪，将载垣等凌迟处死。当即召见议政王奕、军机大臣户部左侍郎文祥、右侍郎宝、鸿胪寺少卿曹毓瑛、惠亲王奕讠宗、醇郡王奕讠惠、钟郡王奕讠合、孚郡王奕、睿亲王仁寿、大学士贾桢、周祖培、刑部尚书绵森面询以载垣等罪名有无一线可原，兹据该大臣等佥称载垣、端华、肃顺跋扈不臣，均属罪大恶极，国法无可宽宥，并无异辞。朕念载垣等均属宗支，以身罹重罪，应悉弃市，能无泪下。惟载垣等前后一切专权跋扈情形，谋危社稷，是皆列祖列宗之罪人，非独欺陵朕躬为有罪也。在载垣等未尝不自恃为顾命大臣，纵使作恶多端，定邀宽典，岂知赞襄政务，皇考实无此谕，若不重治其罪，何以仰副皇考付托之重？亦何以饬法纪而示万世？即照该王大臣等所拟，均即凌迟处死，实属情罪相当。惟国家本有‘议亲、议贵’之条，尚可量从，姑于万无可宽贷之中，免其肆市，载垣、端华均著加恩赐，令自尽，即派肃亲王华封、刑部尚书绵森迅即前往宗人府空室，传旨令其自尽。此为国体起见，非朕之有私于载垣、端华也。至肃顺之悖逆狂谬，较载垣等尤甚，亟应凌迟处死以伸国法而快人心，惟朕心究有所未忍，著加恩改为斩立决，即派睿亲王仁寿、刑部右侍郎载龄前往监视行刑，以为大逆不道者戒。至景寿身为国戚，缄默不言，穆荫、匡源、杜翰、焦佑瀛于载垣等窃夺政柄，不能力争，均属辜恩溺职，穆荫、匡源、杜翰、焦佑瀛革职发往新疆效力，均属罪有应得。惟以载垣等凶焰方张，受其箝制，实有难与争衡之势，其不能振作尚有可原。御前大臣景寿，即革职，仍留公爵，并额驸品级，免其发遣。兵部尚书穆荫，即革职，改为发往军台效力赎罪。吏部左侍郎匡源、署礼部右侍郎杜翰、太仆寺少卿焦佑瀛均著即行革职，加恩免其发遣。钦此。”是日，载垣、端华自缢。肃顺以科场、钞票两案无辜受害者尤多，都人士闻其将杀肃顺，交口称快，其怨家皆驾车载酒驰赴西市观之。肃顺身肥面白，以大丧故白袍、布靴，反接置牛车上。过骡马市大街，儿童欢呼曰：“肃顺亦有今日乎？”或拾瓦砾泥土掷之，顷之，面目遂模糊不可辨云。将行刑，肃顺肆口大骂，其悖逆之声皆为人臣子者所不忍闻。又不肯跪，刽子手以大铁柄敲之，乃跪下，盖两胫已折矣，遂斩之。少詹事许彭寿疏请治奸党，诏曰：“前因许彭寿于拿问载垣、端华、肃顺时，请查办党援，当令指出党援诸人实迹。嗣据明白回奏形迹最著者，莫如吏部尚书陈孚恩，最密者莫如侍郎刘琨、黄宗汉等，平日保举之人，如侍郎成琦、德克津太、候补京堂富绩，外间啧有烦言。陈孚恩于上年七月大行皇帝发下朱谕：‘巡幸热河是否可行？’陈孚恩即有‘窃负而逃，遵海滨而处’之语，意在迎合载垣等。当时会议诸臣无不共见共闻，大行皇帝龙驭上宾，满汉大臣中，惟令陈孚恩一人免赴行在，是该尚书为载垣等之心腹，即此可见。黄宗汉于本年春间前赴热河，皇考召见时，即以危辞力阻回銮，迨闻皇考梓宫有回京之信，该侍郎又以京城情形可虑遍告于人，希冀阻止，其为迎合载垣等众所共知。以上二人均属一二品大员，声名如此狼藉，品行如此卑污，若任其滥厕卿贰，何以表率僚属？陈孚恩、黄宗汉均著革职，永不叙用，以为大僚谄媚者戒。至侍郎刘琨、成琦、太仆寺少卿德克津太、候补京堂富绩，与载垣等虽无交通实据，而或与往来较密，或由伊等保举，或拜认师生，众人耳目，共见共闻，何能置之不议？刘琨、成琦、德克津太、富绩均著即行革职。许彭寿纠参各节，朕早有所闻，用特惩一儆百，期于力振颓靡。载垣、端华、肃顺三人事权所属，诸臣等何能与之绝无干涉，此后惟有以宽大为念，不咎既往，尔诸臣亦毋须再以查办奸党等事纷纷陈请，致启奸告诬陷之风。惟当各勤厥职，争自濯磨，守正不阿，毋蹈陈孚恩等恶习，朕实有厚望焉。”未几，查抄肃顺家，得陈孚恩手书，有不臣语，乃复逮戍伊犁。先是载垣等拟进年号曰“祺祥”，已颁宪矣，有言其意义重复者，遂置不用。初九日甲子昧爽，穆宗毅皇帝御正殿，即位，礼成，大赦，以明年为同治元年，上母后皇太后尊号曰“慈安皇太后”，圣母皇太后尊号曰“慈禧皇太后”，垂帘听政。先是钦天监奏，八月朔旦，日月合璧，五星联珠。登极之日，久阴忽霁，八表镜清，于是权奸既去，新政如旭日初升，群贤并进，内外协力，宏济艰难，遂启中兴之治。 \\n ◎同道堂印 \\n 孝贞皇后垂帘诏书，暨孝钦皇后垂帘，迄于末命，皆钤同道堂印，人皆知为文宗所赐，不知何以赐也。清祖制，皇帝昧爽视朝，文宗荒于色，恒不朝，或日高始出，孝贞患之。一日帝出，后至寝殿，召侍寝某妃至。后登帝座，妃跪，后责之曰：“使皇帝怠荒，悉汝之过。”将予杖。帝方朝，念妃急还宫，内侍将入报后，帝亟止之。蹑足入，见妃将受杖，遽询何为。后即下座立，帝登座，顾后问之。后跪而对曰：“祖宗家法，昧爽视朝，今皇上屡晏起，或竟不朝，外臣将谓奴才束妃嫔不严，累皇上大德，破祖宗家法，是以责之。”帝有惭色，曰：“朕昨被酒，偶致晏起，非妃之过，望宥之。”后起立，谕妃曰：“皇上命汝起，可起去。此后不谨事皇上，致皇上伤酒晏起者，责在汝身。”妃悚息叩头退。妃忘其名，当时有丽妃者有殊色，极被宠眷，殆即是也。帝内惭，思有以慰后，探怀得一汉玉印，镌“同道堂”者，遂以授之。及诛三凶手诏，称先帝付托，遂钤为信。孝贞后薨，孝钦后独垂帘，屡钤此印。迄景皇帝崩，懿旨立宣统帝，犹用之。 \\n 穆宗亲政时，孝钦后询枢臣，同道堂印宜何处置。恭亲王奕领枢垣，对曰：“当缴藏寿皇殿。”后极不乐，遂恶之。其后恭王罢政，亦缘于此。（右一则为秀山李稷勋姚琴闻诸张文达公百熙者，述诸王先生之前） \\n ◎风丫头 \\n 清高宗母孝圣皇后，承德府贫家女，少不检束，每晨游市中，恒取食于小贩，不给值，屡被叱逐，攫食如故，里中呼为风丫头。有恕之者，是日售独多；拒者，恒寥落。皆恣之食，则皆获利，争异焉。所亲挈之京师，适宫中选秀女，伴送其戚至宫门，守者偶不检，遂混入。及帝将出，排班独多一人，有司惶急无如何，强纳班中。是班多幼女，身短，惟后独长，误被选，分给世宗邸中。世宗好佛，恒不居内，偶不豫，福晋命侍帝疾，后则竭诚四十余昼夜不辍。帝疾愈，愍其劳，遂幸焉。有身，遂诞高宗。既嗣位，尊为太后。世宗在潜邸，以斤弛失爱于圣祖，常挈高宗居京师法源寺。及高宗即位，乃闭寺前门。寺僧相传高宗方幼，世宗常命购小食于寺外，门者屡窘之，高宗愤言：“吾为帝，必封禁尔寺。”及嗣位，遂封闭焉。盖齐东语也。 \\n ◎世宗杀允礻是 \\n 世宗既嗣位，弟兄多假以罪名杀之。皇兄允礻是为大将军，未有罪名，世宗使人刺杀之车中。 \\n ◎孙尔准为年羹尧子 \\n 世宗夺位，年羹尧有力焉，大被亲任。及羹尧权倾中外，乃摭其罪黜辱之，罚守杭州城门。羹尧日坐城门外，见一老儒，出入恒不逾时，呼而问之，盖家贫授读城外，归而养母，故晨出暮归也。羹尧心识之。一日，约儒宵待于家，至期，携一仆来，登堂请拜母，并请其妇出见。命仆去外衣，一旗装妇人也。羹尧命以姑礼见儒母，以大妇礼见儒妻，告儒曰：“此吾妾也，吾得罪，必不能全其家，吾死虑绝嗣，此妾已孕，今以托君。”以一匣馈之，皆奇珍也。儒受而诺焉。羹尧旋被戮。妾生子冒儒姓孙氏，以功致公爵。又闻诸祥符顾瑗亚蘧，言侍郎严修本浙江籍，自言为年大将军之后，未知信否。 \\n ◎崔妈妈 \\n 文宗乳母曰崔妈妈，居宫中有大权。宫中有四宫嫔：曰牡丹春、海棠春、杏花春、芍药春者，皆以所居名之。四宫嫔皆汉人，苏产小足，为崔妈妈所进者也。僧王格林沁方为御前大臣，一日，于乾清门外见数小轿直入门内，喝问之，舆夫不答，王厉声止之。一太监出，崔妈问叫于后者谁也，太监以僧王对。崔作色曰：“叫他听信。”次日，而僧王斥退。光绪间内廷太监有崔总管者，权亚于李连英，或曰即崔妈妈子也。 \\n ◎翁同荣禄交恶 \\n 光绪初，李文正鸿藻、沈文定桂芬同在枢府，文定以熟谙掌故称上旨，权颇重，汉人在枢府类当国者，自文定始也。荣禄方为步军统领，年甚少，不慊于文定。值晋抚出缺，是日文定方乞假，荣禄入见，乃力保文定授晋抚。命下，举朝皆诧，枢臣既未进言，则言者必为外臣，是日除荣禄入见外，皆疏远小臣，则言者必为荣禄。翁同方为詹事，与荣禄盟兄弟也，同辈使侦荣禄，时方有试差，同不预，与荣禄语甚憾文定，非揭其阴私，荣禄信之。翁问沈外任何意也？荣言吾言诸太后，遂有是命。翁归，告李文正，谋有以报之。数日而西安将军出缺，文正力保荣禄，遂外任西安。迄翁继秉政，而荣禄十年不迁，怨翁极深。戊戌四月，翁以导景皇帝行新政得罪，废于家，谕言“以为居心险诈者戒”，盖指前事也。（右一则为长沙章华曼仙述诸王先生之前者） \\n ◎孝全皇后赐死康慈太后尊号 \\n 宣宗孝全皇后生文宗，恭王奕、醇王奕讠皆孝静后出，咸丰初晋康慈太妃者也。宣宗爱恭王，欲立之，孝全后欲鸩杀诸子。一日，置馔召诸子食，置毒鱼中，预戒文宗勿食。文宗殊友爱，阴告诸弟毋食此鱼，诸弟得不死。既而谋泄，宣宗母太后怒甚，立命赐死。后徘徊不能引决，太后命悬白宫门，集宫人昼夜哭之，后乃投缳死。宣宗命文宗母事康慈，康慈抚如己出。宣宗以文宗友爱，决立之。康慈疾亟，文宗入侍，康慈面向壁，迷瞀中误以为恭王也，曰：“汝来何为？吾所遗留皆以与汝也。汝兄性烈，汝勿忤之。”文宗询母作何谓？康慈张目审知其误，遂不语。文宗自是始恶恭王。恭王屡为母请尊号，文宗靳之。及康慈弥留，恭王出，遇文宗于夹道，泣告之，谓母愿及弥留得尊号以瞑目，文宗点首趋入。恭王出，遽传诏上康慈太后尊号，文宗滋不悦也。故有司所拟康慈丧礼，文宗极力裁削。未几，命恭王退出枢垣。 \\n ◎同治间恭王出枢垣 \\n 恭王奕让于同治初在枢府，孝钦后垂帘听政，每恭王入，必命坐赐茶。及孝钦后不快于恭王，适某御史疏劾之，恭王入见，后未命赐茶，恭王适渴，举杯饮，旋悟此为太后设也，急置之。后谓有人劾汝，汝知之乎？取疏示之。恭王言此某御史声名不好，言岂足凭。后怒曰：“劾汝者即非良善乎？”恭王悚然退。旋命退出枢垣，改命醇王入掌枢要。谕旨责恭王“有许多暧昧不明之处，难以尽述”之语，醇王手笔也。朝野皆诧，实则专指误饮太后茶一事也。茶陵谭钟麟方官御史，同辈劝上疏诘焉，钟麟谢之。旋全台连名上公疏，钟麟方掌京畿道，历领衔，遂署名。疏上，恭王极德之。逮三入枢垣，力援钟麟至制府，凡钟麟所陈请无拒驳者。 \\n  \\n 　 \\n  \\n  \\n 　"}
