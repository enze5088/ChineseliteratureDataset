{"章节": "江阴城守纪四种（明清）韩菼等", "正文": "　 \\n 　 \\n 江阴城守纪四种 \\n （明清）韩菼、许重熙、南园啸客、戴田有 \\n 　 \\n  \\n ●书籍简介 \\n 第二四六种「江阴城守纪」 \\n 本书（一册六二面三七、二○○字）分上、下两卷，韩菼撰。菼字符少，别字慕庐；长洲人。清康熙间，殿试第一，官至礼部尚书。是编记南明乙酉江阴城守事；其「自序」有云：「菼少游戚氏（按指戚勋）殉节地，长谒阎、陈二公祠，耳其事。……嗟乎！乙酉之事，不忍传，实不忍不传；所当讳；实不当尽讳者也。搜罗散逸，删烦去复，汇为一编」。盖以事系月日，大书分注，比他书为详。书后今加一附录」三，首为许重熙「江阴守城记」一卷，同记一事，较为简约。重熙，江阴人，明祟祯时，以撰「五陵注略」等书，为诚意伯刘孔昭所纠。因系明人，口吻与「韩纪」有异。关于记江阴城守事，有沈涛「江上遗闻」，已列第二四二种「江南闻见录」中；另有赵曦明「江上孤忠录」，见第二五八种「江上孤忠录」篇。 \\n 其余两种「附录」，一为南园啸客「平吴事略」，一为戴田有「扬州城守纪略」。「平吴事略」一卷，杂记南明乙酉清兵南下陷苏州、嘉兴、松江诸郡县事。南园在吴县城内，题「南园啸客辑」，作者或即吴县人氏；文中有记「至康熙初」事，乃系清人托名耳。「扬州城守纪略」一卷，原称「弘光乙酉扬州城守纪略」，略作今名；记史可法守城死节前后事，可与第二四○种「青磷屑」互读。戴名世，字田有，桐城人；清康熙己丑（四十八年）进士，官编修。生平留心有明一代史事，因纲罗放失、征访遗老，考求故事，折衷一是；是编祗是其中之一而已。其述史可法之死，大节凛然，不取诸家传闻之说，具见特识。后因所着「南山集」用「永历」年号，竟坐「大逆」受戮。 \\n ●江阴城守纪 \\n 序 \\n 江头片壤，沾国家深仁厚泽，百有余年矣。茅檐耆老，每谈乙酉撄城事，无不痛当时殉义之烈，而议当时梗化之非也。胜国天下亡于逆闯，本朝入关讨贼，率土归仁，乃弹丸下邑、虮虱编氓，偏欲从新朝革命之余，为故国回天之举；识时命者，万万不出此。顾明季纲常节义，诚所难言；而此区区者，独能顾纲常、思节义，甘以十万人之肝脑，同膏八十日之斧钺。使当流寇横行之日，燕京如此，必将众志成城；列郡如此，何至势如破竹。由此而论，虽昧则天、命，抗王师亦有足多者。故谓之愚，则诚愚；谓之忠，则未始非忠也。菼少游戚氏殉节地，长谒阎、陈二公祠，耳其事，间访其书，乡人以事关兵燹，多所畏忌。嗟乎！乙酉之事，不忍传，实不忍不传；所当讳，实不当尽讳者也。圣朝宽大，国史褒忠，近复微臣锡以通谥、士民许以祠祭，匪曰仇之，直甚予之。若遗闻纪略等书，上诸輶轩，必收宬阁，亦何嫌何疑，而令当时轶事湮没不传耶！因不自揣，搜罗散逸，删烦去复，汇为一编；发烈士之孤忠，彰圣朝之盛德，周顽、殷义，一视同仁。阅是编者，可以风矣。 \\n 时康熙乙未孟冬月，长洲慕庐氏韩菼谨识。 \\n ●江阴城守纪卷上 \\n 长洲慕庐氏韩菼编 \\n 江阴，古延陵地。春秋属吴公子札。战国时，楚封春申君黄歇。自汉迄元，为乡、为县、为国、为望、为军、为州、为郡、为路，沿革不常。明隶南直之常州府。其地北滨大江，东连常熟，西界武进，南界无锡、阳湖。南北相去七十里，东西相去百四十里。中峙三十三山，为田一百十三万亩，输粮六万余石，出赋十余万两。盖江以南，一剧邑也。东关外，旧设朝阳驿，苏、松、浙、闽赴京之冲途；黄山港通大洋，顺风一日夜即至，洋船俱泊于港。故屡被倭寇，亦江防之要区矣。南干龙入中国一支，尽于江阴，巨区之火，溢于芙蓉湖。由申、夏二港注之江，则邑乃山水交会之地。洪武初，驻驆瞰江山，尝有建都之议。鹅鼻截江，火脉直射金山，采石以下，第一重门户。元设万户府，明命吴桢、吴良等统重兵镇守，规其形势，诚南都之藩卫也。风俗淳厚，敦礼让，崇气节，不屑屑以富贵利达为事。故名公巨卿外，代产仙佛及畸人。即有明一代事，论洪武初，焦故人只鸡斗酒，与帝班坐，不肯受官。徐麒诏征谕蜀，复命辞职，帝命举朝饯行。正德朝，黄御史安甫、史御史良佐、黄主事昭，称殿前三虎。天启诏朝狱者十三贤，江邑缪文贞、李忠毅居其二。鼎革时，陈震亨殉节泗陵、朱养时殉节舟山、胡熙云殉节海虞。其它孝悌节义之事，志不绝书，如周兰等之御海寇、吴兑等之御倭寇，编氓贱隶，皆知取义成仁、捐躯报国，岂钟毓之气使然耶？亦渐染有素也云尔。 \\n 江阴灾荒。 \\n 万历五年，大水。六年，虫荒。八年，大水。九年，海溢。十一年，大水。十四年，大水。十五年，水灾，民食草木。十六年，旱灾。十七年，大旱。二十一年，雹灾。二十三年，水灾。二十四年，水灾。二十六年夏、秋，雨灾。二十七年，久雨，无麦。二十九年，无麦。天启四年，久雨江涨，麦尽漂末。五年，无麦。六年，旱蝗。七年，虫食麦禾。崇祯二年秋、冬，不雨。三年，二麦萎末，菜尽伤。五年夏，旱。六年，潮冲圩岸，伤人；九月，风变，田禾若扫。七年夏，旱，麦郧；秋，大雨，损稻。□年二麦尽，青虫食禾。十一年，大风，损麦；秋，旱，蝗起，原野成空，复食麦苗。十二年，旱，蝗。十四年，大旱。 \\n 江阴变异 \\n 崇祯二年，城鸣。十二年，雨赤小豆；四月，虫聚，鸣于天。十三年，虎至，伤人。十四年，虎又至，捕得之。十五年，河■〈囗外力内〉鸟见（■〈囗外力内〉音火，一名■〈囗外力内〉骝），形不甚大，声如儿啼，在城内外哀鸣一日。邑令吴鼎泰叹曰：此城将有兵祸！十七年，民家晓起，皆有黑圈记其门，或于釜底画梅一枝，一夜殆遍。五里亭平地出虎，大如犊，而势甚猛，伤人颇多；逐至百丈地方，跳河淹水中，渔妇刺杀之。 \\n 慕庐氏曰：嘉靖、万历以来，佥壬柄国，阉势滔天，士气不扬，人理灭绝。历朝末季，未有如明之失政者也。人事变于下，故天象应于上。天人交弃，虽有孝子、慈孙，安能挽回造化哉！ \\n 大清顺治元年（崇祯十七年五月改元），明亡。 \\n 三月二十日，闯贼破燕京，思皇帝殉社稷，明至此亡。 \\n 大清发兵讨贼。 \\n 四月，平西伯吴三桂将援京师，未及而陷，令副将等走清朝乞师。世祖命睿亲王（多尔衮）代统大军，授奉命大将军印，锡以御用纛盖，星夜进发，遇贼将唐通于一片石，邀击之，斩百余人，贼遁。三桂率属迎谒，乃入关。闯贼率马步二十余万，自北山横亘至海，列阵以待，大风迅作，尘沙蔽天，呼噪奋击，追杀至四十里，贼遁走燕京。因晋三桂爵为平西王，命统马步一万，追杀流贼。 \\n 大清定鼎燕京。 \\n 五月初一日，摄政王直趋燕京，所过州县，官民并开城迎降。及至京城，贼已焚宫殿西遁。明文武官出迎五里外，王进朝阳门，老幼焚香跪迎，入武英殿受贺，传檄安抚畿甸郡县，即具疏迎世祖。九月，驾至燕京，为崇祯帝发丧，以礼改葬，追谥曰庄烈愍皇帝。躬祀郊坛，告祭庙社，御皇极殿受朝。 \\n 慕庐氏曰：中国无主，臣民推戴，诚所谓天与人归，得天下之正，古今未之有也。 \\n 江阴民乱。 \\n 四月三十日夜，始得都城凶问。市井不逞之徒，乘机生乱，三五成群，各镇抢掠焚劫，杀人如草。县主无如之何，乃恳诸生中老成硕望者，同学师分往各乡，谕以理义，动以利害。东北滨江一带，许学师晋、诸生陈明时；正东，徐学师廷退、诸生章经世；西乡，冯学师厚敦、诸生吴幼学；南乡，邑绅汤澄心、诸生张鼎泰。典史阎应元单骑至申港，解谕之。 \\n 福王称号于南都。 \\n 五月十五，史可法、高得功、刘良佐、马士英等集北来臣民，迎立福王朱由崧于金陵，称明年为宏光元年。 \\n 慕庐氏曰：时当国破君亡，南北隔绝，援立亲藩，冀延宗社，在可法不可谓非忠于明者！ \\n 大清顺治二年乙酉（南都称宏光元年、福州称隆武元年），大清兵南下。 \\n 福王荒淫无度，诸臣复不一心。五月，豫亲王多铎等统兵南下，连克淮扬，直抵江宁。福王奔芜湖，公侯阁部文武臣僚二百余人、马步兵二十三万八千有奇皆降。 \\n 江阴欲勤王。 \\n 福王之立也，江阴白眼狂生李介立名寄者，欲进中兴三策。时登妯娌山，观星象，痛哭而返，知天意已难回矣。 \\n 大兵南下，典史陈明遇、训导冯厚敦、都司周瑞珑等纠集绅士，于五月十五日早拜牌集议，募兵勤王，而事无由集，挥泪而散。 \\n 南都亡。 \\n 豫王于南京戏饮，遣贝勒尼堪等追福王于芜湖。知广昌伯刘良佐勤王兵到，豫王遣一将统兵三百擒之。良佐叩头乞降，请擒福王赎罪。福王闻信，先往太平府刘孔昭家，刘不纳，遂奔坂子矶黄得功营。得功曰：陛下死守京城，臣可借势，奈何轻出！二十五日，良佐至，得功怒，不甲而出，单骑驰北营，隔河骂曰：我黄将军志不受屈。良佐伏弩中其喉，得功曰：我无能为矣！归营，拔剑自刎。良佐入其营，与总兵田雄、马得功缚宏光以献，豫王执之北去。 \\n 命降臣刘光斗安抚常州。 \\n 御史刘光斗，武进人；大兵南下，诣军前降，豫亲王命安抚常州各属。檄至，江阴独不应。 \\n 江阴知县林之骥去任。 \\n 之骥，进士，福建莆田人。崇祯十七年到任，不解江南语，众号林木瓜。时，郑帅率流兵千人过境，头裹红罗，始则携小盐包，百姓争买；启视，中有金银货宝，而兵不知也。盖淮扬巨室，载以避乱，为所掠得者。继乃纵兵士掠城外，百姓汹汹争城而入。兵欲劫城，幸之骥与郑帅同乡，出谒之，彼此燕语，继以痛哭，遂肃然无犯。之骥乃哭庙，解印绥去。时，五月二十五日也。 \\n 参将张宿、海防程某、县丞胡廷栋、学使朱国昌、兵备马鸣霆去任。 \\n 刘光斗劝降，宿以义不可从，慷慨谢任。程、胡亦去之，朱与马潜逸。诸生日诣学宫，相向哭。 \\n 主簿莫士英权署县事。 \\n 六月，士民以邑无官，推士英权知县事。士英潜通光斗，缴印册，并解帑金、献善马，备极谄谀，扬扬以县令自居。 \\n 大清特授知县方亨到任。 \\n 亨，豫人，乙科进士。时，豫省未入版图，乃先诣军前纳款者。先四日，有飞传骑檄至，士英失望，令居民养于察院中。满城汹汹，欲为拒守计，以器甲刍粮未备，不敢遽发。二十四日，亨至，纱帽蓝袍，未改明服。年颇少，不带家属，止有家丁二十余人。亨入空署，耆老八人入见。亨曰：各县已献册，江阴何以独无？耆老出，遂谕各图造册，献于府，转送于南京，已归顺矣。旋出谒上台，莫主簿亦以参谒出，先归，乃传薙发之信。民情惶惶，俟县令归，一决可否。 \\n 收器甲。 \\n 先是，福建勤王师为清兵以败，有鸟船三只逃至江上，贱售器物，江民争买，北州尤多。二十六日，亨下令收之， \\n 命军民薙发。 \\n 豫王下令，江阴限三日薙发。二十七日，常州太守宗灏差满兵四人至，居察院中，亨供奉甚虔。 \\n 严饬薙发。 \\n 二十八日，亨出示晓谕，申严法令。 \\n 邑民呈请留发。 \\n 二十九日，北州乡耆何茂、邢叔、周顺、邢季、杨芳、薜永、杨起、季茂、辛荣等公呈请县详宪留发，亨大骂不已。众哗曰：汝是明朝进士，头戴纱帽、身穿圆领，来做清朝知县，羞也不羞、丑也不丑？亨无如何，听之而已。 \\n 闰六月初一，江阴倡义守城。 \\n 清晨，亨行香，诸生百余人及耆老百姓从至文庙。众问曰：今江阴已顺，想无他事矣。亨曰：止有薙发尔。前所差四兵，为押薙发故也。众曰：发可薙乎？亨曰：此清律，不可违。遂回衙。诸生许用等大言于明伦堂曰：头可断，发决不可薙也。适府中檄下，有留头不留发、留发不留头之语。亨命吏书示此言，吏掷笔于地曰：就死也罢。享欲笞之，共哗而出。 \\n 下午，北门少年素好拳勇，闻之奋袂而起，各服纸册，蒙以棉袄，推季世美、季从孝、王试、何常、何泰等为首，鸣锣执械，扬兵至县前，三铳一吶喊。至县后，亦如之。四门应者万人。亨犹坐堂上，作声色，怒叱从役收兵器。众呼曰：备兵所以御敌，收之反为敌用，死不服。适亨老师无锡效顺之苏提学（一作旧学使宗敦）遣家人来贺喜，从私署出，在堂上骂曰：尔这些奴才们，个个都该砍头。众人诟曰：此降贼仆也！奋臂殴死。将头门、二门八扇，于丹墀内，焚其尸。亨出，欲亲执首事者。众不逊，直前裂其冠服。莫主簿惧，踉跄走匿。亨怯，许众备文详请免薙，众遂散。亨闭衙，急驰书于宗太守，并嘱守备陈瑞之飞报征剿。 \\n 临晚，县吏密告曰：自汝等散后，亨即传我备文详豫王，请兵来杀汝等；已马上飞递去矣。众怒，遂入署。以夏布巾系亨之颈，拽之曰：汝欲生乎、死乎？亨曰：一凭汝等。乃拘亨于宾馆。抵暮，亨向举人夏维新疾呼解救，众恐宵遁，因送亨于维新（或云走避乡绅曹子王家）。是夜，诸生沉曰敬等十三人集议覆上台，亨意欲多杀树威。议不协，遂散。 \\n 初二日，江阴义民下方亨、莫士英于狱。 \\n 次早，方亨回署，闭衙不敢出。阖邑闻风响应，四乡居民不约而至者数十万计。三尺童子，皆以蹈白刃无憾。有不至此，共讦之。分队伍，树旗帜，鸣金进止，集教场，议战守，填塞道路，容足无处，分途出入，自辰至酉方息，合城罢市。亨惶急失措，乘肩舆登君山安民，诡称江民义勇向误于陆承差杀一警百之说。众收陆，陆举家遁，毁其酿具、什物。秋毫不染指，有窃一鼎者，立斩以徇。宗太守行文解谕，拒不纳。士民等设高皇帝位于明伦堂，誓众起师，亨亦同誓称戈。各保赴县求发火药、器械，亨亦首肯。实乃潜驰书于宗太守，称江阴已反，急下大兵来剿。时城门已诘奸细，搜得书，将使者脔之；入内衙，携亨出，并搜获莫主簿。莫恳降为明官，众不信，均下之狱。众曰：既已动手，同察院中有满兵四人押薙发者，盍杀之。于是，千人持鎗进院。四兵发矢伤数人，众欲退；有壮者持刀拥进，兵返走，一堕厕中、一匿厕上、一躲夹樯、一跳屋上，俱被提出。先是，四兵到府，伪作满状、满语，食生物，小遗庭内，席地而卧。至是，入内见床帷、灶釜颇精丽，顿作苏语曰：我本苏人，非□子，乞饶性命！众磔之。临死曰：莫主簿令我来，今害我。 \\n 是役也，有典史陈明遇者，素长厚，与民无怨，众拥为主而从其令。 \\n 初三日，发兵器安营。 \\n 先是，兵备曾化龙闻流寇至，造见血封喉弩，悬三、四间屋。兵备张调鼎亦铸大炮，储火药。至是，皆发之。 \\n 距城三十里者，各保咸领乡兵入城，令于夏港葫桥相地扎营，防清兵西来。临晚，方散。 \\n 守备陈瑞之夜遁。 \\n 忽传大兵由杨舍进，众疑杨舍守备沈廷谟曾赴县薙发，必为之向导，合城鸣金纠众，奋勇争拒。至东城，知讹传，乃返。适本营守备陈瑞之乘马赴东关，众怒其纳款、谋升参将，且代方亨申文请剿也，詈辱之。瑞之拔刀策马返，哗而进，杀其负纛一人、马二疋，瑞之亦伤，夜与其子越城遁（或云：众欲推为主，瑞之不从，甫出，以鎗刺之，跃屋上，趋出城，伏于荳田内）。 \\n 初四日，下陈瑞之于狱。 \\n 是早，执瑞之妻孥下狱。上午，城外兵缚瑞之父子来解，亦收禁。 \\n 赡军，城中戒严。 \\n 士民议曰：我等誓死守城，其老弱妇孺与不能同志者，宜速去。由是，城门尽闭，议守、议战、议更五方服色旗号、议借黄蜚为外援、议请阎典史为主将，持论纷纭，各出一见，日无宁晷。 \\n 发林令所藏封库藏赡军，不足；徽商程壁捐饷三万五千两，陈典史拜而纳之。入暮，又报大兵由常州抵申港，民兵争出御之。城中戒严，恐外兵乘虚，灯火彻夜，互为盘诘。漏二下，盘获细作时隆，命拘之狱。 \\n 初五日，搜获细作，讨武弁王珑，歼郡兵于奏望山。 \\n 黎明，士民齐集公堂，明遇同游巡守备顾元泌会鞫时隆，供称伏兵在城七十余人，奉太守令，每人给火药四斤、银四两、开元钱一百二十文，约于初八夜举火为号，外兵望火杀人，招词凿凿。当获羽党四人，枭示。亟往庵观及空隙地，搜获六十有奇，复词连武弁王珑；珑遁，收其党，尽杀之。在外乡民，即往售山，烧珑居，执其父与妻妾来献，并诛之；而宗太守果遣郡兵三百人间导袭江阴，土人歼之秦望山下。明遇下令城中有能获奸细者，官给银五十两。 \\n 杀陈瑞之。 \\n 是日，杀陈守备（一作自杀），欲收其一妻、二子、一女、一仆尽杀之，其长子叩头请曰：我能造军器，幸贷我！仍系之狱。 \\n 初六日，大清发兵收江阴。 \\n 有青衣人，行于市，迹甚诡。乡兵疑而执之，搜出地图一纸，上书兵马从入之路及诸山瞭望埋伏处；并私书一函。询之，乃璜塘夏中书家人新投亨署遣出乞师者。送顾元泌拷讯，复供：沉曰敬及吏书吴大成、任粹然等在马三家协谋屠洗。收马三、大成等磔于市，曰敬仅以身免。粹然临刑曰：四门俱有大炮，汝等宜自为计。 \\n 士人既歼宗灏所遣兵，灏以事闻专阃。是晚，报大清马步兵千余从郡城出，水师统兵官王良亦率舟师进发，城中巡守愈严。西门月城内搜获奸细二人，审视锁钥、门键已坏，执守门兵拷讯之，招出买路银两；当与细作均斩城下。 \\n 初七日，江阴义兵败于虞门。 \\n 是早，乡兵出城打仗。北门骁锐自立冲锋营，季世美令三鼓一炮造饭，四鼓二炮吃饭，五鼓三炮抬管，百人揭戈先往。老弱馈食不绝，令地保持铁筩，用锅底煤涂黑作假炮，安闸桥上。过浮桥，又命地方折断桥；经夏港，亦然。上午，至申港，方思造饭，塘报讹传清兵相距止五、六里，众奋呼曰：战而后食，未晚也。疾驰数十里，抵暮，至虞门，方遇战；彼众我寡，腹枵力乏，兼以马步不敌，冲锋兵败，世美阵亡，郡兵驰宿虞门曹坤家。 \\n 初八日，歼水师于双桥。 \\n 是早，城中避难者，皆挈妻子去；兵复出御，四乡负义勇而来者十数万人，咸以效死勿去为念。清兵亦观望不进，水师兵五百——领兵官王良，本邑中大盗降清者；舟经双桥（一作葫桥），田夫辱骂之。士卒怒，欲擒斩田夫，群拔青苗掷船上，泥滑不可驻足，大半堕水死。得登岸者，乡民围之，乃跪曰：献刀。铴锄交下，浮尸蔽河，积如木筏，直至石撞，水为不流。 \\n 起旧游击徐观海为将。 \\n 观海，邑人，升太平营总兵，尝为游击。明遇以虞门之败，军行无帅，进退无所禀承，欲起为将。观海病，不能胜，命弟摄其事（弟行五，失其名与字；天香阁中有传），乃造令箭十枝，用大明中兴旗号，人执为信，防塘报讹传也。 \\n 观海于五月中随操江收福山港，六月初一到苏州，为清兵杀败而归。 \\n 初九日，拜邵康公为将。 \\n 时，城中尚无帅，徽商程璧荐回籍邵康公娴武事。康公年未四十，人材出众，力敌四、五十人。明遇乃同顾元泌等率众拜为将，邵亦招兵自卫。适旧都司周瑞珑领舟师数百人驻江口，声言协助，借为犄角。粮皆北门馈送；不继，城中出典米给之。 \\n 举孝廉夏维新、诸生章经世、王华管粮饷，举中书戚勋、贡生黄毓祺、庠生许用等二十余人为参谋。 \\n 杀方亨、莫士英于狱。 \\n 方亨在狱，尝使作书退兵；后兵日进，乃密谋杀之，以绝内应。夜二鼓，带兵二十人拥入，赤身擒出，斩于堂上，并家属亲知（一云杀于夏维新家桂树下，一云拖出西门打死，一云为百姓焚死）。继杀莫士英父子、仆从，囚其妻妾。莫父潜逃三日，搜出斩之。 \\n 慕庐氏曰：亨系新朝县令，况所施为，皆分所应得；即两次请兵，亦势所难已。赫赫之威压于上，汹汹之势成于下，并不可谓亨激成之也。但城中既已举事，亦势不能不除之。惟士英不善立身，则枉送一死耳。 \\n 初十日，都司周瑞珑战大清兵于城西。 \\n 清兵进，营城西隅，元泌登城，请周都司往吴淞借兵于总帅吴志葵。吴不应，但言兵久无粮，能犒千金，当尽命。乃出林令去时署内封留之衣饰囊资共八百，复借典银二百，合成一千。城上给发。瑞珑约邵兵出东门，己从北门夹攻。邵兵亦至，瑞珑遇战不利，还驻江口。抵暮，清兵扎营城南张孝廉园中。 \\n 慕庐氏曰：林令到任仅一载，流兵一扰，先事挂冠，其才、其识，均有足多者。至库藏封留，谓公物耳；而署内之囊资衣饰，留此何为者！其存心行事，迥非俗人所能臆度者，安得以「木瓜」谬称之！ \\n 十一日，大清兵屯麻皮桥。 \\n 清兵退屯麻皮桥，密遣二人入城，侦虚实；被获，枭示。城中亦遣一人侦清兵，至葫桥，见彼列炮严禁；伺其懈，尽投之水，以一炮复命。周都司奇而赏之。 \\n 清兵三日不至，城中逃难者咸以敌去，络绎归来。数日间，民人复聚。 \\n 下劣生尹吉于狱。 \\n 吉素不轨，谋内应。一日，暴雷震，闻马嘶声；众入其室，搜出马二疋、衣甲器械无数，当斩其仆唐宁，而下吉于狱，城中防卫愈固。 \\n 十五日，靖江兵战大清兵于城南。 \\n 有传淮抚田仰示至，称即日统兵赴援，印押不爽，民疑喜交集；后竟无至者。复有靖江夏起隆者，统沙兵八百人（一作二十），原隶镇将高杰（一云曾破高杰骑兵），命一人执信字旗，渡江来称，渴欲援江阴。因遣夏维新、章经世往犒师，议给赏银四千两，料理猪羊、酒米、火药等物，俱极丰备。未几，两领兵官率众南来，酗酒赌博，人无斗志。战于城南，大挫，杀伤五百人，四散逃亡。有窃火药返者，靖江署县事典史盘获，绑送江阴处分。先是，大家给散银米每人钱一千，赍酒肉犒军；江口军竟无功，故执之。程璧亦开典，靖江沙兵败，归恨之，起掠一空。后有泰兴张九达者，名逵，善拳棒；因靖邑兵败，田淮抚乃檄朱公子借逵兵三千渡江而来。清兵放牛马于两石湾，逵率亲信三十余人登岸收之。伏发，逵与三十人无一脱者，骁勇耿和尚亦死。 \\n 乡兵打仗。 \\n 外兵军势日甚，各乡保乡兵距城五、六十里者，日入城打仗，荷戈负粮，弃农不顾。不用命者互相攻讦，虽死无悔。 \\n 陈典史每巡城，凡搏战至城下者，必开城奖纳，鼓以忠义，有功必赏，献敌首一级给银三两，或为下拜。 \\n 乡兵阵伍散乱，进退无节。然清兵所至，尽力攻杀，多有斩获；即不胜，亦未尝俯首效顺也。有高瑞者，为所缚，令薙发降，宁死不屈。是以清兵不得安处，相对多楚容。 \\n 命程璧乞师。 \\n 时，黄蜚由芜湖屯兵太湖。总兵吴升嘉，字之蔡；由吴淞驻兵福山，纠洞庭两山之民，接应常熟，攻破苏州，声势百倍。陈典史命程璧往二处乞师，兼在田淮抚处。璧尽出所储钱十四万金充饷，往乞不应，复在徽郡金声、江天一处。及至，兵已溃。比返，城已陷，遂为僧于徐墅。 \\n 鲁王监国于绍兴，唐王称号于福州。 \\n 南都既破，天下旧臣、遗老志不忘明者，皆辅明之余孽，以冀中兴。于是，赵王起于太湖，义阳王起于崇明，桂王起于广西（号兴隆），潞王起于杭州，靖江王称监国，保宁王起于河南，罗川王、永宁王起于湖东，益王集二千人起兵，惠王、瑞王、安仁王、永明王、德化王、安东王、晋平王纷纷不靖。 \\n 闰六月初九日，张国维、陈函辉等迎鲁王监国。初十日，黄道周、张肯堂迎立唐王，改元隆武。浙、闽起事，江南北民心煽动，豫王留兵二千驻苏州，大军悉下浙江，仍命刘光斗安抚常州。 \\n 二十一日，大清兵围城。 \\n 清兵连日不能克，羽檄乞师，爰命七王、八王、十王等率将弁千员、马步十余万向江阴进发。降将刘花马良佐为先锋，首掠西门，江民出战，被杀者五十人，而清兵不伤，乃退归。移兵至南关，邵康公往御不克。众以康公为无功，其守南关也，士民不许出入而私放其乡人，爰下之狱。清兵历东门到北门，分十六营围城，继烧东城，大掠城外富户，乡兵死战，败走。清亦丧其骑将一员。分兵北门，乡兵三路御之，两路皆溃。数十人据桥力战，杀其骑将，乃收兵返。 \\n 二十三日，大清兵掠东乡。 \\n 清兵合营并北，焚民居，多杀戮。转掠而东，大桥东西湾二保拒之，杀其骑将二员。泗善港葛辅弼父子率兵五百人，自负剽悍，入城赴援，各保咸出兵助之。但素为盐盗，不谙纪律，亦至民家劫掠，酣饮樗蒲。至三官殿，勉强交战，歼焉。清兵乘胜东下，恣掠大桥、周庄等处，搜山掠地，肆意抄杀，所伤老弱、男女无算。周庄民搜敌索战，侯城人（一作陶城民三人）杀其骑将一员，乃退。 \\n 兵乱日久，政令不能出城，远乡叛奴乘衅索券、焚宅、弒主者，络绎而起。烟光降火相杂蔽天，大家救死不暇。 \\n 清兵日多，旋营君山、黄山，烧掠四城民居，昼夜不绝。 \\n 二十四日，大清招降。 \\n 刘良佐作招降书一纸，从东城外射进。其书曰：传谕乡绅士庶人等知悉：照得本府原为安抚地方，况南北两直、川、陕、河南、山东等处地方俱已薙发，惟尔江阴一处故执违国令，何不顾身家性命！即令本府奉旨平伊江阴，大兵一、二日即到。尔等速薙发投顺，保全身家。本府访得该县程璧，素系好人，尔等百姓即便具保，本府题叙管尔县。如有武职官员，亦具保状，仍前题叙，照旧管事。本府不忍杀尔百姓，念尔等皆系清朝赤子，钱粮犹小，薙发为大。今秋成之时，尔等在乡者即便务农，在城者即便贸易。尔等及早投顺，本府断不动尔一丝一粒也。特谕。 \\n 二十五日，江阴义民答书。 \\n 陈典史及城中士民等公议回书，秉笔者王华也。其略曰：江阴礼乐之邦，忠义素着；止以变革大故，随时从俗。方谓虽经易代，尚不改衣冠文物之旧。岂意薙发一令，大拂人心。是以乡城老幼，誓死不从，坚持不二。屡次兵临境上，胜败相持，皆以各乡镇勤王义师闻风赴斗。若城中大众齐心固守，并未尝轻敌也。今天下大势，所争不在一邑，苏、杭一带俱无定局，何必恋此一方，称兵不解。况既为义举，便当爱养百姓，收拾人心，何故屠戮、奸淫、烧抢、劫掠，使天怒人怨，怆目痛心。为今之计，当速收兵，静听苏、杭大郡行止。苏、杭若行，何有江阴一邑。不然，纵百万临城，江阴死守之志已决，断不苟且求生也。谨与诸公约，总以苏、杭为率，从否唯命，余无所言。 \\n 慕庐氏曰：随时从俗，已自认从清；所不肯者，薙发耳。然苏、杭若行，何有江阴一邑，亦是老实言语。使良佐竟坐实此言，收兵他住，俟平定苏、杭后，发一使至城下，其又何辞？且究属拳大地方，即缓缓收服，不患其翅飞去也。计不出此，而损去三王、十八将，或亦彼此有定劫耳。 \\n 二十八日，都司周瑞珑逸。 \\n 良佐令军士四散焚劫，乡兵见清兵势大不可敌，悉远遁，无复来援者。周都司亦扬帆去。 \\n 二十九日，追杀乡兵。 \\n 良佐仍令军士追杀远窜乡兵。 \\n 七月初一日，专意攻城。 \\n 良佐再令军士搜杀星散乡民，而乡兵断绝，遂专意攻城矣。 \\n 城中严御，外军箭如雨注，城上人一手以锅盖自蔽，一手接箭，日得三、四百枝（一作三、四十万）。 \\n 初五日，诛守备顾元泌。 \\n 外兵攻城时，元泌登城射敌，矢每不及敌而坠；众疑之。其效用马矮子，窃火药从城上投敌，众执之，同往搜元泌寓，得请兵文书一道。盖闰六月初，众会申文田淮抚请兵，元泌私易文缓兵，故原文犹在寓也。遂诛元泌并效用者四十人，内应遂绝。 \\n 迎原任典史阎应元。 \\n 应元字丽亨，北直通州人，由武生起椽吏，官京仓大使。崇祯辛巳，赴江阴典史任。始至，海寇顾三麻子率数百艘犯黄田港，应元集兵拒守，手射三矢，应弦而倒，贼畏不敢犯。后又平盐盗，弭民乱，邑民德之，为肖像社学中。以大臣论荐，特授都司札，军前檄用；而马、阮用事，仅平转广东韶州英德县主簿。母病兼道梗，挈家避居砂山之麓。变作时，陈典史与邑士民即拟敦请，元泌百计挠阻。至是，泌诛，遂决意迎之。漕抚田仰亦移文劝勉。明遇端使十六人，缒城夜出，至其居。应元曰：尔等能从我则可，不然不为若主也。众曰：敢不惟命是听。 \\n 初九日，阎应元入江阴城。 \\n 祝塘少年五十人（一作六百人）执械护送，经七里庙，题诗于壁，以见「事则万无可为、死则万无可免」也。及至城，谓乡兵裹粮而来，势不能入；且乌合之众，不足制胜，厚犒遣还。独与家丁王进忠等四十八人入守。 \\n 始至，即出邵康公于狱。 \\n 发原任兵使徐世荫、曾化龙所造火药、火攻器具为用，伊在任时所监造者。 \\n 次，传谕巨室，各出资助饷；镪不足，凡泉货百物得估值充数，收储察院内，备民兵犒赏诸费。 \\n 乃大料民居，尽知城中若干保、若干户、若干口丁、壮老幼若干人，悉取注册。择骁勇者隶麾下，卒赖其力，以成义举。 \\n 初十日，祭旗发令。 \\n 命各城收拾衣甲、器械、祭旗。 \\n 命武举人王公略守东门，把总汪某守南门，陈明遇守西门；应元自守北门，而与明遇仍总督四门，昼夜巡历。 \\n 命开城门，合乡兵二十余万人与在城民兵，分保而守。城门用大木塞断，派十人守一垛。卯时，喊杀一声；午时再派十人，喊杀一声；酉时，仍换前十人，随宿。夜半，再换后十人更番，周而复始。城下设十堞厂，日夕轮换，安息烧煮。公屋无用者，毁拆砖瓦，使瞽目人传递不停。十人小旗一面，百人大旗一面、红夷炮一座。初时，夜间两堞一灯，继而五堞一灯，后遂八堞一灯。初用烛，继用油，后以饭和油则风不动、油不泼。每堞上瓦四块、砖石一堆，井井有条，丝毫不乱。乡兵由是复振。 \\n 命章经世、夏维新、王华主刍粮，每人给米、盐、蔬菜若干，每户给油火若干；四门堞城，各给油蜡若干。 \\n 传齐北门冲锋营士千人，选李从孝为先锋、何常执大旗、王试挂得胜鼓、何泰吹号头，准备军服、器甲。 \\n 苦乏油，命健儿取椎车入城中，给以藏豆，膏火足用。盐不足时，「海寇」载两大舰，由黄田港进；鱼则从水关入，举网即得。但苦无矢，乃命月黑夜束草为人，外披兵服，人持一竿，竿挑一灯，直立雉垛，士卒伏垣内大噪；北兵望见，矢如猬集，获强矢无算。 \\n 由是，围城中有火药三百瓮、铅弹子千石、大炮百位、鸟机千张、钱千万贯、絮帛千万端、酤千酿、果万钟、豆千酙、刍藁千万束、盐万斤、铜铁器万枚、牛千头、羊豕千只、干鱼千包，蔬千畦。 \\n 十一日，大清兵攻北门，七王死之。 \\n 外兵知城中不可动，乃伏炮攻北门，第四铺御之，矢石如雨注，外兵不敢近。主帅怒，命上将九员先驾云梯上城。城上长鎗刺之，死者四，而伤者五。有身中三箭者，有劈去头颅者，有堕下成虀粉者，有火箭烧死者。主帅益怒，奋身独上，势甚猛。有霸王刘耐者，以短鎗拒之。彼以口啮鎗，拔刀欲砍；一人挺鎗中其喉，遂仆。城下外兵散走，皆失声大哭曰：此七王也。 \\n 二都督大怒曰：我得北京、得镇江、得南京，未尝惧怯，未尝费力；不要说江阴拳大的地方，就如此费力。遂传令十营内选猛将几员、步军三万，札云梯十张，来日分十处上城，如有退者立斩。 \\n 十二日，大清兵仍攻北门，二都督死之。 \\n 清晨，城外放炮吶喊，三万军造浮桥十条，一齐过外城河，分十处运云梯上城。城上用砖石掷下，长鎗拒敌。或以船蔽体而进，城内炮石杂施，无不立碎。凡城堞四，进者两对，见兵至，发炮弩毙之。其来攻城脚者，以长阶沿石掷下；或旗竿截断，列钉于上投下，死伤无算。二都督恃勇，衣三层甲，腰悬两刀，肩插两刃，手执只刀，独登云梯，毁雉堞，跨上城垛，执刀乱砍。城上以棺木支御，鎗刺其身不能入。或曰：止有面可刺耳。遂群刺其面。旁堞垛一汤姓童子，持钩镰鎗，用刀钩断其喉管；竹匠姚迩，割其头，身堕城下，外兵齐来抢尸。城上梆鼓齐鸣，砖石、小箭如雨点下，伤千余人。复用牛皮帐挡住矢石，始拖尸去。后刘良佐日令军士拜索其头，不允；愿出银买，乃命将银当面装入银鞘，吊入城。又命军士罗拜，口中高叫「还我王爷的头」。然后以蒲包裹一黄狗头掷还之。将头悬城上，外复苦求，乃投下；取去缝合，挂孝三日，令道士设醮招魂。有红箭衣六人，拜城下；内发炮，化为尘。又一日，持祭物来奠，一僧捧金帛随行，道经何家埭；内发炮毙之，取其酒食饷守城者。 \\n 应元既却北城攻，知不日清兵必大至，广为战具，招青旸弩师黄鸣岗与其从千余人入城，造小弩千张、小箭数万枝，分派守城军士。又用季从孝所合火药敷箭头，射人见血立死。弩长尺余（一作四尺）、箭长五寸（一作一尺），百步之外，命中如志。应元初入城，鸣鼓门堂，鼓内跌出小弩十余张，上刻「诚意伯刘基造」数字，即鸣岗所造弩式也。出陈瑞之子于狱，令制火砖、木铳。火砖广三、四寸许，着人即烧。木铳类银鞘，长三尺五寸，广二、三寸，木为之，中藏药；敌至投下，机发木裂，铁菱角飞出，触人即死。应元自造挝（一作锤）弩，用铁一块，旁设数钩，系以棉绳；掷着，即勾进斩之。又仿旧制造火球、火箭之类，无不曲尽其妙。故清兵虽众，向城畏服，战栗无人色。其自北来者，闻之皆胆落，无不以生归为祝。 \\n 十四日，江阴诈降，薛王死之。 \\n 前此，北州薛王营令人执旗招安。十三日，阎、陈二人令范、周、朱、季四生员至薛王营答话，若有将计就计之处，速还报。四生至薛王营，留宴饮，馈元宝四锭重二百两。四生归，献计曰：必得舍命百余人，命前数人执降旗，后握木铳，假充银鞘，赚开营门，可以济事。二人相视，哂而点首。是日。百余人握木铳，桶底安砖，即令四生前导。四生面面相觑，立斩之（季生名学文，芳之嫡叔祖）；另点白发耆老数人，执降旗，焚香前导，缒城出。至薛王营，通报献银买命，求免杀戮。薛王大喜，升帐放炮，吩咐开营门，将银抬入帐中；正要令将收验，一时火发炮裂，烟焰蔽天，震响如雷，触者咸死。薛王惟剩一头；帐中上下约伤二千余人，内伤上将二员。当日，十王命三军挂孝，合营举哀，礼薛王头于北州苏家墩。 \\n 清兵屡失利，请兵羽檄旁午；兵赴江上，日以千数。刘良佐作劝民歌谕降，弗听；遂设牛皮帐，握城东北隅，城上压以巨石。 \\n 十五日，大清兵攻东北城。 \\n 良佐命西南放炮，东北掘城皆用山爬（？），城内以火球、火箭拒之。外兵欲退，良佐止之。城内仍以投砖石，不及避，数百人悉死城下。良佐惭甚，又设三层牛皮帐，中设九梁、八柱。矢石投之，皆反跃不能入，乃取人粪，和以桐油煎滚浇下，实时皮穿，及其身，肉烂而死。未及者，皆惊惶散去。内以绳系铁槌掷之，钩入城中，枭首。外兵手足无借，纷纷逃散。敌营疑守城者杀下，遂发铳御，反伤马步卒无数。后由西门，经闸桥，依君山为营。俟其半渡，炮縏之，应声仆；或以木门自蔽，用小箭射之，中其手，手钉在门，号叫痛甚，即不获生。又作大浮桥，从黄田港暗渡，登君山，瞰城中；亦为炮所中，移营去。 \\n 十六日，江阴四出乞援。 \\n 是时，田淮抚已从鲁王于绍兴，黄蜚、吴之葵同入太湖。贝勒引大军趋吴淞，二人兵败被执，两处俱已绝望。 \\n 「海寇」顾三麻子率舟师来援，巨艘数百号；留三日，遇战不利，扬帆云（顾三麻子名顾容，自号忠义王）。 \\n 有义阳王者，明之宗藩，太监季太传、田军门、荆监军、总兵胡来贡各统兵辅之，建义旗于崇明，称海上雄兵十万。太仓、昆山、嘉定各处响应，同往乞师。王与太监温词慰劳，仅以空言塞责。后遣其将往驻江口，宁其愚率僧兵数百赴援，扎营砂山，战甫合，知不可敌，皆遁去。 \\n 闻兵部严子张名栻者，时与敏守常熟，亦往乞兵。初不应，旋以唇齿相关，金秀才矿（字贡南），集精勇四百余人，先驻砂山档住来路，俟子张军到，一齐进取；八、九日无耗，遂先发。良佐差铁骑三千邀截周庄左右，全军俱没，贡南仅以身免。 \\n ●江阴城守纪（卷下）韩菼 \\n 江阴城守纪卷下 \\n 长洲慕庐氏韩菼编 \\n 大清移营邓墓。 \\n 孤城死守，外兵屡败，内亦杀伤相当；用炮打北城，彻夜不息，城垛陷数丈。应元命石匠往外取石料，匠难之；再拜遣之，匠为感动。修固后，严御如初。 \\n 外兵依邓墓深林以避矢石，折门窗屋木为浮桥，渡河逼城下。城上协力拒守，矢石交下，不能支，欲遁，其将斩先走者二人。复驱而前，赍云梯至城下，凡三十余处。一将突出，众先上；内发炮横击之，尸随云梯仆。外兵走，内缒人出，收其云梯、器仗等物，并伐邓墓松楸，使敌无所蔽，取浮桥以供薪。一骑将既拔己所中箭，复下马拔马股所中箭；又恐马中毒，用口收其血，力策而返。 \\n 十七日，江阴兵劫营。 \\n 良佐移营十方庵。是夜，应元择勇士千人，出南门劫营，或执板斧、或执短刀、或用扁担，突入敌营，伤千余人。及他营来救，内兵已入城矣。 \\n 松江解到大炮百位，收民家食锅铸为铁弹，重十三斤，纳大炮以攻。 \\n 十八日，刘良佐劝降。 \\n 良佐前命十方庵僧向城跪泣，陈说利害，劝众早降。城中以「效死勿去」谕之。是晚，僧又至，却之如初。 \\n 良佐策马近城，谕民早降。因踞吊桥，约城上释弓矢，谓应元曰：宏光已北，江南皆下，若足下转祸为福，爵位岂在良佐下！何自苦如此！公从容对曰：江邑士民，咸谓三百年食毛践土，深戴国恩，不忍望风降附。应元乃大明典史，义不得事二君。将军位为侯伯，身拥重兵；进不能恢复中原，退不能保障江左，何面目见我江阴忠义士民乎！良佐惭而退。 \\n 七月十九日，具勒统兵攻江阴。 \\n 良佐复奉命来招安。应元曰：有降将军，无降典史。一声梆响，火箭齐发。良佐连跨三、四马逸去，太息曰：江阴人没救矣。具勒博洛既定松江，悉统所部共几二十万来江阴；以师久无功，将刘帅捆责。躬巡城下者三，复登君山望之，谓左右曰：此城舟形也，南首北尾；若攻南北必不破，惟攻其中则破矣。 \\n 缚降将黄蜚、吴志葵至城下，命作书劝降。蜚曰：我于城中无相识，何书为之？葵涕泗交颐，情词悲楚。应元叱曰：大臣被缚，当速就死，安用喋喋为！再拜泣去，蜚默无言。 \\n 二十日至二十七日，用炮猛攻。 \\n 具勒见城中守义不可动，进攻益急。分兵先钞断各镇救兵，乃以竹笼盛火炮，鼓吹前迎，炮手被红，限三日破城。于城南侧放起，炮声震处，城垣五处崩裂，飞弹如电。一人立城上，头随弹去，而身僵立不仆；一人胸背俱穿，直立如故。城裂处，内以铁叶裹门，贯以铁絙护之。又以空棺实土，障其垂坏者。又用絮浸水覆城上，以防火攻。时，东、西、南三门俱坚守，惟北门一保，人独少。具勒舁炮君山下，放炮者用竹栈包泥，而蔽伏其侧，俟炮发，放者即抹去炮中药矣，盛药再炮，连珠不绝。城上欲击放炮者，铁子遇竹篓软泥即止，不能伤。后又移炮近城，放炮者豫掘地穴，塞两耳，燃火即伏穴中；盖恐震破胆死也。 \\n 甲士爬城。 \\n 日中时，众方食，明遇闻铮铮有声，往探，见外将六人，衣重甲，縳利刃，持两钉插城隙，攀援而上。其余镔铁介冑，接踵而上者无数。刀斧击之不能伤，用长鎗刺其首始堕城下，余悉退避。 \\n 神兵助阵。 \\n 外兵大怒，大举来攻。忽见一少年将持戟冲突，锋不可当。战毕，不知所往。众疑土神陈烈士，悉往虔祀。又见绯衣将三人，登城指挥，外兵不敢进。执土人问姓名，不知所对，远近讶为神助。内舁关帝、睢阳王、二东平王、城隍神五像，张黄盖巡历城上。以磁石捻神须，遇铁器，须辄翕张，用关捩扶神手指挥。外兵遥望，疑为将，咸惊布。良佐命其子攻城，正当睢阳王像神指挥开炮，一发而薨（城破日，良佐砍开睢阳王头。众又砍伤东平王以报仇）。 \\n 一日，风雨夜作，城上灯不能燃，率众哭祷睢阳王。忽神光四起如画，四门灯火，彻夜不灭，外兵无可设施。 \\n 掠东南乡。 \\n 清兵东掠大桥、周庄、华墅、陶城、三官、祝塘等镇；祝塘人拒之，兵燹之惨，甲于他镇。分掠陆官、舍桥，有徐玉扬者有膂力，望清兵蜂拥而来，遂匿桥洞中，见二卒引一将过，状甚伟；跃出登岸，杀之。称将之首，重十八斤，悬于树上，后兵多畏避。其树至今尚存。 \\n 南掠至峭岐，询土名，即回骑；盖嫌音似「消旗」也。掠至青旸，乡民严守圩堤，行列如军伍；防有伏，不敢入。 \\n 二十八日，大清兵攻北城，阎应元伤右臂。 \\n 炮击北城角，城裂；夜半，修讫，敌以为神。铁丸中应元右臂，应元伤，犹左手握搠，格杀数人。 \\n 应元躯干丰硕，双眉卓竖，目细而长曲，面赤有须。每巡城，一人执大刀以随，颇类关壮缪。外兵望见，以为天神。而号令严肃，凡偷安不法者，必贯耳鞭背示众，虽豪右不少贷。然战士困苦，必手自注汤酌酒，温言慰劳；如遇害，则立具棺衾，哭奠而殓之。接见敢死士，则不名，俱称兄弟。每遇事，必询于众曰：我兄弟谁当此事者？有人号于路曰：我欲杀敌，苦无短刀。即以所佩之刀值三十金者，亲解佩之。明遇本性长厚，每事平心经理。遇战士劳苦，抚慰至于流涕。有倦极假寐者，以利害劝谕之，不轻呵叱。二人待下如此，故民怀德畏威，濒死不悔。 \\n 慕庐氏曰：昔日张、许，今日阎、陈，情事不同，而围城风景，恐是一样。勋业同，而效死心肠，亦是无二。至分城而守，性情作事，彷佛相同。说者谓阎是严父，陈是慈母。如此不愧为民之父母。 \\n 二十九日，大清攻南城，十王死之。 \\n 复攻北城，应元命每人纳石一块，顷刻如山积，甃石城一重于内。外知不可破，徙攻南城，炮声震天，闻二百里。一昼夜用火药万五千斤，城墙几陷。清兵乘势拥上，刀矢如猬，守城者不能御，乃发炮猛击，伤敌数千人。敌于外亦发炮对击，忽见女将一员立于城上，将袖一拂，敌炮回击，自毙其马步无数，众以为前湖烈女云。 \\n 十王痛薛王中计而亡，命大将掠城外居民大箱千余只，在十方庵后迭成将台，高与城齐。十王坐其上，用上将四人、亲军二百四十人围绕令台傍，亲军各持狼烟喷筒先发，将南京、镇江大炮五，六步排一座，共计百座，令闻号齐发，猛击东南角城。守城军士不敢开目。应元伏城膝行，看明十王在台指挥三军，遂命中街巷口有力之汤三老儿掮一大炮，对准十王安放。应元又左右细看，丝毫不爽，然后亲自燃火放去。汤三老系重听，尚未知，端立呆望；而火路一条，十王、四将暨二百四十人齐随火灭；惟有黄伞一把在半天圆转，一脚连靴自上而下。 \\n 慕庐氏曰：三王、十八将，皆殁于王事；荡平后，宜庙食于兹土。 \\n 八月初二日，烧外营，杀夏维新、王华。 \\n 应元遣周祥、金满、李芳、针子等四人夜出烧营，外兵被火，梦中惊觉，毛焦皮烂者甚众。忿甚，四散杀掠。应元命赏祥等银各一两，夏维新、王华每两实给六钱，众大哗。应元恐人心激变，不得已，斩之。盖围城日久，储饷将罄，短给本非克扣；因维新于发时误听方亨作揖劝众，至此众怒未释，故欲藉此陷之。华虽引明遇自解，亦难独免 \\n 慕庐氏曰：饷缺费繁，围城中恰难指置；二人通融调剂，亦属一时权宜。此情此势，应元岂所不知；无奈众人之藉是泄忿也。至代方亨劝众，事后论之，赤不甚错。各图献策，业已归顺，官民和协，省得激成祸端；无奈众人之喜事乐祸也。若章经世同主刍粮而漏诛、同陷围城而免死，岂别有保身之道欤！ \\n 命许用掌刍粮。 \\n 刍粮乏人，以许用能，命佐章经世。 \\n 杨舍守备沉廷谟举城降。 \\n 江阴民昼夜守御，亦甚惫矣。然扬兵稍后，口中有然疑者，必立斩之。 \\n 清兵四出杀掠，民不聊生。有先薙发赴营归顺者，城上望见，必怒詈，虽至亲如仇敌；而外兵日出打粮，刻无宁晷，畏祸者俱窜远方。 \\n 杨舍营守备沉廷谟，敛民钱，赍牛酒赴良佐营修款，祈免杨舍一方之死。良佐许之，给大清号旗四面，悬杨舍城四门。廷谟旋披发乘马历江阴城下，劝民速降；内将开炮，乃遁去。 \\n 诈降。 \\n 一日，众诈降，遍取民间乱发投城下诱敌；外兵相顾惊喜，报良佐。良佐曰：未可信也，须察其守城人薙发否。众探之，始知为诈。 \\n 议和。 \\n 贝勒使人缓言乘说，第拔去「大明中兴」旗号，悬大清旗号四面，斩四门首事者数人，余悉宥不诛；即不薙发，亦当饬兵返。应元曰：宁斩我一人；余无罪，何可斩也。 \\n 议不决而止。 \\n 贝勒又进大清旗四面，使竖四城，亦即退兵。内遣诸生朱晖吉、耆老王晴湖等四人诣外营会议，方缒城，良佐即策马迎去，留饮终日，备极款洽。约归顺后，誓不杀一人；但遣官上城勘验，即收兵复命。将别，又各赠五金，约三日定议。吉等入城，匿金不言，而主议降顺，众不听。至期，外兵向城呼吉等，内询故，备述留饮赠金事；内立斩四人，复严守。 \\n 劝降。 \\n 吴军门督兵至江上，宰牛誓诸将，归顺后不许杀掠。 \\n 王海防自恃居郡有恩信，临城招抚，众无应者。摄政王晓谕招安，合城不听（此初六日事）。豫王示到，以矢射入城中，言明已亡，何苦死守。内书其后曰：愿受炮打，宁死不降。射还之（初七日事）。 \\n 初八日，钉炮眼。 \\n 是日，大雨；民立雨中受炮，毫无降意。夜半，应元使善落水者陈宪钦渡外城河，钉没外兵炮眼，缓二日不攻，城内乘夜修砌城垛。后五日，良佐恐城内复来钉眼，命军士昼夜攻击。至夕，风雨怒号不已，炮乃止。 \\n 初九日，甃南城。 \\n 再纳石甃南城，高于旧三尺。 \\n 应元预令人将麦磨面，制造月饼。 \\n 十二日，甃北城。 \\n 又甃北城，城中石灰将缺，不能乘夜修城。又饭米渐少，征民间元米以备缺乏；令二日一给，不得预领。贝勒侦知之，欲留军四万为久困计，饬大兵北上。良佐不可，乃止。 \\n 十三日，登陴楚歌。 \\n 给民间赏月钱，计至十七日止，百姓携壶觞登陴，分曹快饮。许用仿楚歌，作五更转曲，令善讴者登高传唱，和以笙笛箫鼓。时天无纤翳，皓月当空，清露薄野，剑戟无声。黄弩师鼓胡琴于西城之敌楼，歌声悲壮，响彻云霄。外兵争前窃听，或怒骂、或悲叹，甚有泣下者。 \\n 良佐乃作劝降词，使士卒相倚而歌，与僚佐饮帐中。酒未数行，城上炮发，亟避去。 \\n 十九日，北门阻降。 \\n 外犹多方招降，三城亦有犹豫者；惟北门誓死益固，众意遂决。 \\n 二十日，大清兵攻东北城。 \\n 贝勒从四十余骑绕君山青龙庵左，相地形。城上望见，炮弩齐发，骑皆踉跄蹂躏，贝勒仅以身免。 \\n 金陵又解到大炮二十四位，较前更大，每舟止载一位，仍收沿城民家铁器铸炮子重二十斤。又筑土垄，以避矢石。将攻东城，机泄，移至东北角。大雨如注，一昼夜炮声不绝，县属悉为震动。城中困疲已极，计无所出，待死而已。 \\n 是日，城上人吶喊，外兵闻之皆鬼声。城中四隅空旷处，遥见白鹅数万飞泊，迫视之，毫无形影；识者谓魂升魄降。白鹅者，即劫数中人之魂也。 \\n 二十一日，江阴城陷。 \\n 前月二十四日，京中遣国师和尚来江阴，日日绕城细看。至前日，始看明，向贝勒云：江阴城形似芙蓉，若在瓣上攻打，越打越紧。其蒂在东北角，打花家坝；花蒂既碎，花瓣自落。故贝勒令数百人尽徙二百余座大炮至花家坝，专打东北城。铁子入城，洞门十三重，树亦穿过数重，落地深数尺。是日，雨势甚急，外用牛皮帐护炮装药，城头危如垒卵。城上见外炮猛烈，见燃火即避伏垣内。炮声过，周麾而登。外宽之，故放空炮；乃于中一炮只放狼烟，烟漫障天，咫尺莫辨。守城者谓炮声霹雳，兵难遽入；而清兵已潜渡城河，从烟雾中蜂拥突上，众不及御而溃。 \\n 午刻，有红光一线直射入城，正对祥符寺，城遂陷。 \\n 方清兵上城时，城下人犹向城列阵。清兵恐有伏，持刀立视，半日不敢下。相持至暮，城中沸，阵亦乱，乃得下城。 \\n 阎应元坐东城敌楼，索笔题门曰：八十日带发效忠，表太祖十七朝人物；十万人同心死义，留大明三百里江山。题讫，引千人上马格斗，杀无算。夺门西走，不得出；勒马巷战者八，背被箭者三。顾谓从者曰：为我谢百姓，吾报国事毕矣。自拔短刀，刺胸血出，即投前湖中。义民陆正先欲从水中扯起，适刘良佐遣兵来擒，言与有旧，必欲生致；卒见发浮水面，出而缚之。良佐踞坐干明佛殿，见应元至，跃起，两手拍应元肩而哭。应元曰：何哭！事至此，只有一死，速杀我！贝勒坐县署，急索应元；（应元）至堂上，挺立不屈，背向贝勒，骂不绝口。一卒以鎗刺其胫，血涌沸而仆。日暮，拥至栖霞庵。庵僧夜闻呼「速杀我」不绝口，已而寂然。天明，已遇害。家丁存者犹十余人，询其不降而戮之，偕死一处。陆正先，亦同殉。有维新上人者，在围城中与应元晓夜共事；应元所着「和众乘城略」，维新以授黄子心，子心又旁采见闻，着「阎公死守孤城状」。 \\n 陈明遇令闭衙举火，焚死男女大小共四十三人，自持刀至兵备道前下骑搏战，身负重创，握刀僵立倚壁上，不仆。 \\n 训导冯厚敦，公服缢于明伦堂，妻与姊投井死。中书戚勋、诸生许用，合门焚死。 \\n 八月二十二日，屠城。 \\n 次日，犹巷战不已，清兵用火攻败之。四民骈首就死，咸以先死为幸，无一人顺从者。下令从东门出者不禁，又下令十三岁以下童子不杀，男女老少赴水、蹈火、自刎、投缳者不能悉记。内外城河、泮河、孙郎中池、玉带河、涌塔庵河、里教场河处处填满，迭尸数重，投四眼井者二百余人。 \\n 二十三日，止杀。 \\n 满城杀尽，然后封刀。午后，出榜安民。城中所存无几，躲在寺观塔上隐僻处及僧印白等，共计大小五十三人。是役也，守城八十一日，城内死者九万七千余人，城外死者七万五千余人。 \\n 慕卢氏曰：臣心已尽，臣力已竭；土归新朝、身还故主，臣节于以完矣。 \\n 又曰：记生死总数，各本多寡不同；见于传略及他处者，互有同异。当时所闻异辞，张皇约略，未知孰为清册也。载笔者无从考核，亦仅各据所闻而已。 \\n ●江阴守城记许重熙 \\n 江阴以乙酉六月方知县至，下薙发之令；闰六月初一日，诸生许用德悬明太祖御容于明伦堂，率众拜且哭曰：头可断，发不可剃。下午，北门乡兵奋袂先起，拘知县于宾馆；四城内外，应者数万人，求发旧藏火药器械，典史陈明遇许之。随执守备陈瑞之，搜获在城奸细。以徽商邵康公娴武事，众拜为将。邵亦招兵自卫。旧都司周瑞珑船驻江口，约邵兵出东门，己从北门协剿。遇战，军竟无功，敌势日炽。各乡兵尽力攻杀，每献一级，城上给银四两。 \\n 是时，叛奴乘衅四起，大家救死不暇。清兵首掠西城，移至南关。邵康公往御，不克。敌烧东城，火劫城外富户。乡兵死战，有兄弟杀骑将一人。乡兵高瑞为敌所缚，不屈死。周瑞珑下船逃去。 \\n 时旧典史阎应元，已升广东英德县主簿，以母病未行。会国变，挈家侨居邑东之砂山。明遇曰：吾智勇不如阎君，此大事，须阎君来。乃夜驰骑往迎应元。元应投袂起，率家丁四十余人入城协守。敌四散焚劫，乡兵远窜，无复来援者。敌专意攻城，城中兵不满千，户裁及万，又饷无所出，应元料尺籍，治楼橹，令户出一男子乘城，余丁传餐。已乃发前兵备道曾化龙所制火药、火器，贮堞楼。已乃劝输巨室，令曰：输不必金，出粟菽、帛布及他物者听。国子上舍程璧首捐二万五千金，捐者麇集。于是，围城中有火药三百罂、铅丸铁子千石、大炮百、鸟机千张、钱千万缗、粟麦豆万石，他酒酤、盐铁、刍藁称是。已乃分城而守，武举黄略守东门，把总某守南门，陈明遇守西门，应元自守北门，仍徼巡四门。 \\n 时，清兵薄城下者已十万，列营百数，四面围数十重，引弓仰射，颇伤城上人。而城上礧炮机弩，乘高下，杀伤甚众。又架大炮击城，城垣裂；应元命用铁叶裹门板贯铁絙护之，取空棺实以土障隤处。乃攻北城，一人驾云梯独上，内用长鎗拒之；将以口纳鎗，奋身跃上，一童子力提而起，旁一人斩首，尸堕城下。或曰：此七王也。又一将周身服利刃，以大钉插城而上，内用锤击毙之。敌骑日益，依君山为营，瞰城虚实。居民有黄云江者，素善弩，火镞发弩，中人面目，号叫而毙。陈瑞之子在狱制木铳，铳类银鞘，从城上投下，火发铳裂，中藏铁乌菱，触人立死。应元复制铁挝，用棉绳系掷，着人即吊进城。又制火毯、火箭之类。敌皆畏之，乃离城三里止营。帅刘良佐，故宏光四镇之一，封广昌伯，降敌为上将；设牛皮帐攻城东北角，众索巨石投下，数百人皆死。良佐移营十方庵，令僧望城跪泣，陈说利害，众不听。良佐策马近城，呼曰：吾与阎君雅故，为我语阎君，欲相见。应元出，立城上，良佐谓之曰：宏光已走，江南无主；君早降，可保富贯。应元曰：我明朝一典史耳，死何足惜！汝受朝廷封爵，为国重镇，不能保障江淮，今日反来侵逼，何面目见吾邑义士民乎！良佐惭而去。应元伟躯干，面苍黑，微髭；性严毅，号令明肃，犯法者鞭笞贯耳不稍贳。然经财，赏赐无所吝。伤者，手为裹创；死者厚棺殓，酹醊而哭之。与壮士语，必称好兄弟，不呼名。明遇宽厚呕煦，每巡城，拊循其士卒，相劳苦，或至流涕。故两人皆能得士心，乐为之死。一夕，风雨怒号，满城灯火不然。忽有神光四起，敌中时见三绯衣在城指挥，其实无之；又见女将执旗指挥，亦实无之。敌破松江，贝勒率马步来江上，缚吴志葵、黄蜚于十方庵，命作书招降。蜚曰：我与城中无相识，何书为！临城下，志葵劝众早降，蜚默然。应元厉声曰：汝不能斩将杀敌，一朝为敌所缚，自应速死，奚喋喋耶！志葵大泣拜谢。城下大炮日增，间五、六尺地一具，弹飞如雹；一人立城上，头随弹去而僵不仆。又一人胸背洞穿，而直立如故。会八月望，应元给钱与军民赏月，分曹携具登城痛饮，而许用德制乐府五转曲，令善讴者曼声歌之。歌声与刁斗笳吹声相应，竟三夜罢。具勒既觇知城中无降意，攻愈急。梯冲死士，铠冑皆镔铁，刀斧及之，声铿然，锋口为缺。炮声彻昼夜，百内地为之震。城中死伤日积，巷哭声相闻。应元慷慨登陴，意气自若。旦日大雨如注，至日中，有红光一缕起土桥，直射城西，城俄陷。清兵从烟焰雾雨中蜂拥而上，遂入城。应元率死士百人，驰突巷战者八，所当杀伤以千数。再夺门，门闭不得出。应元度不免，踊身投前湖，水不没顶。而刘良佐令军中必欲生致，应元遂被縳。良佐箕踞干明佛殿，见应元至，跃起，持之哭。应元笑曰：何哭！事至此，有一死耳。见贝勒，挺立不屈；一卒持鎗刺应元贯胫，胫折踣地。日暮，拥至栖霞禅院。院僧夜闻大呼「速斫我」，骂不绝口而死。陈明遇下马搏战，至兵备道前被杀，身负重创，手握刀，僵立倚壁上不仆。或曰：阖门投火死。有韩姓者，格杀三人，乃自刎。训导冯某，金坛人，自经于明伦堂。中书戚勋，字伯平，家青旸；入城协守，知力不支，大书于壁曰：戚勋死此，勋之妻若女、子若媳死此。阖门自焚。许用德，亦阖室自焚。黄云江，故善弹唱；城陷后，抱胡琴出城，人莫识其为弩师也。凡攻守八十一日，清兵围城者二十四万，死者六万七千，巷战死者又七千，凡损卒七万五千有奇。城中死者，井中处处填满，孙郎中池及津池迭尸数层，然竟无一人降者。 \\n 江阴野史曰：有明之季，士林无羞恶之心，居高官、享重名者以蒙面乞降为得意，而封疆大帅无不反戈内向；独阎、陈二典史，乃以一城见义。向使守京口如是，则江南不至拱手献人矣。时为之语曰：八十日戴发效忠，表太祖十七朝人物；六万人同心死义，存大明三百里江山。 \\n ●平吴事略 \\n 南园啸客辑 \\n 顺治元年三月十七日，贼游骑之平则门，环攻九门，门外三大营悉降贼。十八日，攻益急。自成驻彰义门外，遣降贼太监杜勋缒入见帝，求禅位。帝怒斥之。日暝，太监曹化淳启彰义门，贼尽入。帝出登煤山，望烽火彻天。帝叹息曰：苦我民耳。徘徊久之，归干清宫；皇太子、二王至，犹盛服入。上曰：此何时，而不易服乎！亟命持敝衣来，上亲为之解其衣换之，且手系其带。告之曰：汝今日为太子，明日便为平人。在乱离之中，匿形迹、藏姓名，见年老者呼之以翁，见年长者呼之以伯叔。万一得全，报父母仇，无忘我今日之戒也。左右皆哭失声。命人送太子及永王、定王于戚畹周奎家。太子至，不得入。二王亦不能匿，先后拥见自成，皆不屈。自成羁之营中，封太子为宋王。 \\n 四月二十九日丙戌，自成僭帝号于武英殿。是夕，焚宫殿及九门城楼。诘日，挟太子、二王西走。李自成，陕之米脂县双泉人。祖海、父守忠，葬于三峰子地方乱山中，山势险恶，林木丛杂，气概雄伟；募府檄米脂令边大绶掘之，以泄杀气。先破海冢，骨黑如墨，头额生白毛六、七寸。次至守忠冢，中蟠白蛇，长一尺二寸，头角崭然；见人昂首张口，无所畏。众击杀之。守忠骨节间色如铜绿，生黄毛五、六寸。其余环绕数冢，骨皆血润，亦有生毛者（大绶有记名「虎口余生录」，载之甚详且悉）。闯贼限三月十八日抵燕都，既而如期破京师。先是，移檄远近，中有句云：『主非甚暗，孤立而炀蔽恒多；臣尽行私，比党而公忠绝少』；逆臣周钟笔也。闻者无不扼腕。钟复献下江南之策；贼败，潜归南都，戮于市。 \\n 乙酉三月，大兵入仪封，破睢、归，进逼江北，直下淮、颍。四月，左良玉以扩清君侧为名，提兵下九江；遣靖南伯黄得功御之，上游空虚。五月初九，大兵渡江，福王走黄得功营，得功战死，槛车北辕。 \\n 顺治二年五月初八日，大兵抵江浒。九日昧爽，烟雾蔽江，乃缚刍置木筏上，顺江而下，以绐京口兵，而大军潜由龙潭竹哨渡。十日，马士英犹有长江天堑之对。十一日，都城陷矣。 \\n 顺治二年乙酉六月乙卯，王师至苏州。豫王既定金陵，传檄各郡，征版籍，募能檄行苏州者。吴县周荃，时在金陵，札御船通判。或荐崇明人前鸿胪少卿黄家鼒为安抚正使，而以荃副之。甫抵郡，适明监军苏松巡抚杨文骢溃兵至，执家鼒，杀之觅渡桥下，荃逸去，僇其家人张留并执荃友太学生顾凝远号青霞者。凝远子诸生乐胥闻父被执，仓皇赴难，愿代死父，得亡命。乐胥解军前，得释。越三日，都督李延龄、总兵土国宝露刃南下，文骢兵遁。大兵至，士民各书「顺民」二字于门，争持羊酒迎候。迨薙发令下，时有福山副总鲁之屿者字瑟若，首先倡拒，乡兵四起，头缠白布。诸生陆世钥，聚众千余，屯陈湖中。有十将官者，亦屯千余人于左近，绕城而呼，民间柴斧、妇女裙幅皆为干戈旗帜而猖狂于道。又有太湖盗赤脚张三，负嵎劫掠富民，从而和之。土国宝出榜晓谕，无如愚民之不从也。已而湖寇所部有被获下狱者，陈湖之师伏力士劫之，焚城楼，城内士民应之。闰六月十三日，突入葑门，一时汹汹，焚抚按府长吴五署，巡抚避入瑞光寺浮屠。官兵奋勇杀出；之屿众溃，全军歼焉。有韦志斌者，亦同时死。六门坚闭，城中人死无算。未几，都督李公至，土国宝必欲屠城，李知西北民居稠密，与土国宝分阄，二阄俱写东南，土国宝拈得东南，遂由盘门屠至饮马桥。桥畔有关公像，民舁至桥上，冀兵畏神像而止。及至兵到，忽见关公立马桥上，人马俱跪而止；神诚护国佑民哉！李公遂封刃不杀。吴人立祠于虎邱山塘，建「德崇宇宙」坊以志不朽。先是，王师驻于南园，营中需水草，而民皆逃避一空。有长洲人叶茂华者，素醇谨，好为诸善事，故未去城，因与其兄茂才、兄子汝辑率先薙发，为郡民之倡；遂输刍纳茭，马赖饱腾。无何，寇至，茂华、茂才、汝辑遂遇害。督抚悬示招安，周荃每左右之，全活城中人无数。诸生张悌，乘乱上揭，得委署府通判事；修怨肆螫，故多以叛党立诛，人皆德荃而恨悌。土公廉知悌恶，系之狱，自以剪断喉舌死。黄家鼒以死事锡荫，而茂华等为顺民之倡，例得优恤。荃至京，授关封府知府。是时，吴江进士吴易踞扰白荡、狼山总兵王佐才等撄城拒守，次第平定。 \\n 顺治二年，长兴剧盗赤脚张三揭竿肆扰，入太湖，掠横山，又掠木渎。至康熙初，湖路梗塞，未能弋获，当道莫可如何。有朱允恭，洞庭山人，富而有才，家有园亭声妓之奉。时，允恭效力于巡抚辕门，中丞韩世世琦询以湖盗事宜，欲发兵剿之。允恭坚持不可，曰：赤脚张三，非他可比也。渠矫健绝伦，人不敢近。然好声色，可图也。请给假五十日，得便宜行事，当缚之辕门以献。韩公许之。允恭访得其党，好言说之曰：张君诚豪杰人也，我欲与之交欢。人以千金为寿，欲保我桑梓。贼党携金致词，张大悦，约日到山谢，允恭乃盛设合乐以饷之。越宿，备陈女妓。阴遣勇士杂优伶中，酒酣，即席擒之，钉其手足，驰解抚辕正法，余党悉散。太湖中自此安谧也。允恭之功，岂浅鲜哉！ \\n 顺冶二年，王师下江南，杨维斗先生（廷枢）屏居邓尉山中。是时，太湖有盗，咸以白布缠头，胜国绅衿士庶亡命者悉托为逋逃薮；以倡义为名，招公共事。杨曰：倡义固出忠心，但粮从何办？湖寇曰：取之于民，不患无粮。杨曰：若此，则为盗矣。何义之有！誓不从。当事者恐杨之终入湖为患，遂执之见巡抚土国宝。将军巴曰：汝欲反乎？杨曰：我非反也。为人臣者，国亡则与之俱亡，国存则与之俱存；今国既亡矣，吾不死何为？土国宝劝之再三，终不屈。将军怒，命斩之。临刑，仰天叹曰：吾得死所矣。立而受刑，死于吴江之芦墟。 \\n 顺治二年乙酉六月二十六日，破城。二十一日，有乡民十余舟出城，至南湖，天尚未明，见磷火青青，散漫水波，涨千亘万，众惧，挥之不去；抑兵死，生魂豫游波上耶！二十三日，城外见城内天星乱落如雨。——甲申六月初六日，北来难民严泰等报称大清兵于五月初一日追贼至京，出示晓谕曰：大清国摄政王令旨，谕南朝官绅军民人等知悉。曩者我国欲与尔明和好，永享太平；屡致书通问不答，以致四次深入，期尔朝悔悟耳。岂意尔君臣坚执不从。今被流寇所灭，事属既往，不必论也。且天下者，非一人之天下，有德者居之；军民者，非一人之军民，有德者主之。我今居此，为尔朝雪君父之仇。破釜沉舟，一贼不灭，誓不返辙。所过州县地方，有能削发投顺、开城纳款，即与爵禄，世守富贵。如有抗拒不遵，王师一到，玉石不分，尽行屠戮。有志之士，正干功名立业之秋。如有失信，将何以服天下乎？特此通谕知之。 \\n 顺治二年乙酉六月初九日，大清兵抵嘉兴。时，马士英在杭，命督府陈洪范与大清议和。过嘉兴，舟旗书「奉使清朝」。兵巡道吴克孝闻之，投水；左右救之，遁去。同知朱议滨、推官孙昌祖、知县某等弃职遁去，知府钟鼎臣以城降，居民争粘「顺民」二字于门。具勒王礼营演武场，先遣数骑进城，揭安民榜。士民有到营献策者，即承制给札，授衔随征，遇缺委补，谓之南选。住三日，拔营；进北门，出南门。骑兵由草荡陆行，步兵舟从漕河行军；秋毫不犯，市肆安堵。明潞王常淓同世子、官民开门迎降，随委县官署事。秀水县胡之臣，先在天宁寺前卖药，人素轻贱之；因籍军需，严威胁，民怨之切骨，更委投降总兵陈梧至郡镇守。时，各官尚服明朝冠带。至闰六月初五日，下令剃头，百姓閧至陈梧署中。梧云：剃头事小，但剃后汝等妻子俱不保。民遂沸然。时有外邑乡绅屠象美，与梧歃盟共事。 \\n 初七日，聚军于大察院。象美袖出伪诏开府，道署示谕城内外二十四坊居民，每家出兵一人。民有迁避不出者，众兵钞抢其资，书逃民于其房，入官。数日间，聚众三万余，无将领，队伍亦无军令约束。持木揭竿，或以寸铁縳竹杪，葛衣露体，足蹑草履，乌合喧呶竟同儿戏。日给兵饷，悉派本坊乡绅、巨族、质库。是日，众拥委署知县胡之臣至梧署，乱兵攒刺，磔尸球场。 \\n 十二日晚，东关外盘获沙船一只，询称盐寇谋为内应。于是，急闭四门，搜斩党羽。市郭乡村，一时传遍，搜杀甚多。各坊居民，不容往来，逾界者即亲识，立时擒杀。乡村之民，亦各歃盟团结。群不逞藉称盘诘，遇逃难男女经过，或身带银资，一概杀劫。平昔豪横辈流毒闾里者，尽为仇家报复；杀人放火，随地皆然。旬日之间，自相残戮，尸横遍野矣。 \\n 十三日，大兵次陡门。梧遣标营陆中军哨领陆兵先锋朱大定等部水师，又率民兵继后救应，迎战于镇西。两军相接，大兵数百忽绕出郡兵后，前后夹击，郡兵大败，砍杀赴水死者大半，残兵退保入城，水军返棹鼠窜。初，象美与梧起兵时，梧轻象美是柔懦书生，且权非独握，阴有微隙，流言屠有异志。至是，象美见各县调兵出战不利，又往太湖调黄蜚兵不至。二十五日，新安水师败于麻雀墩，继而民兵被坑于姚油车、歼于石灰桥，知事渐危，聚集家将怀宝开北门欲遁，随被乱兵所杀。郡兵恐大兵登真如浮屠，窥城中虚实，纵火焚之。贝勒在杭，发披甲三千应之。晚抵嘉兴，四鼓进薄西门外锄头坝，作浮桥达城脚下，大炮连发，声如雷震，守城兵纷纷逃下。 \\n 二十六日，天未明，梧开东门，口称亲出掣兵率家丁同朱大定遁走平湖，城门遂闭。黎明，传大兵踰城已入。郝千户开东门，百姓喧挤出逃，践踏而死，嚎咷震天，接踵而行，首尾数十里不绝。大兵知陈梧东走，分兵赶至朝阳庙，不及而还。时，城中逃出者十二、三，未及出者十之七、八，间有削发为僧避于佛寺者，有自系狱中诡称署囚者。仅三百余人，其余尽行杀戮。血满沟渠，尸积里巷；烟焰涨天，结成赤云，障蔽日月，数日不散。郡守钟鼎臣自缢。 \\n 顺治二年乙酉四月，大兵下维扬，总兵张鹏翼与右都督徐洪■〈王彦〉合兵入援，未至而江宁失守，遂从海道投监国鲁王。 \\n 丙戌三月，移屯大山。鹏翼弟继劳，勇冠诸军；及兵至，疾斗力竭而死。有老僧舁其尸归，将近衢里许，道傍有旅店，忽见继劳披甲跃马从数人至店下马，命具酒食。店民飞报入城，军中皆惊喜，急出迎之，继劳尸适至；始知向入旅店者，乃其魂也。后城陷，洪■〈王彦〉、鹏翼皆死之。 \\n 八月初三日，王师抵松江。时，百姓已归顺，乡官沉犹龙，前总制两粤，有威望；倡义守城，募乡兵为拒敌计。势孤无援，所募皆市井白徒；金鼓一震，鸟散鼠窜，杀戮最惨。至是，果罹屠城之祸，沉公及进士李待问、孝廉章简俱死之。 \\n ●扬州城守纪略 \\n 桐城戴田有着 \\n 宏光元年四月二十五日，大兵破扬州，督师太子太师建极殿大学士史可法死之。史公字道邻，顺天大兴人。始为西安府推官有声，历迁安庐兵备副使，升巡抚；丁母忧。服阕，起总督漕运，巡抚淮扬。久之，拜南京兵部尚书。当是时，贼起延绥，蔓遍天下。江北为贼冲，公与贼大小数十百战，保障江淮；江南北安危，皆视归乎公。公死而南京亡。 \\n 先是，崇祯十七年四月，南中诸大臣闻北京之变，议立君，未有所属。总督凤阳马士英遗书南中，言福王神宗之孙，序当立。士英握兵于外，与诸将黄得功、刘良佐、刘泽清等深相结纳；诸将连兵驻河北，势甚张，诸大臣畏之，不敢违。五月壬寅，王即皇帝位于南京，改明年为宏光元年。史可法、马士英俱入阁办事，而得功等方各拥兵争江北诸郡。高杰围扬州，纵兵大掠，公奏设督师于扬州，节制诸将。士英既居政府，弄构不肯出镇；言于朝曰：吾在军中久，年且老、筋力惫矣，无能为也。史公任岩疆，屡建奇绩；高杰兵，非史公莫能控制者。淮南士民，仰史公威德，不啻如明神慈父。今日督师之任，舍史公其谁？史公曰：东西南北，惟君所使，吾敢惜顶踵、私尺寸，堕军实而长寇雠！愿受命。吴县诸生卢渭率太学生上书，言可法不可出；且曰：奏桧在内、李纲在外，宋终北辕。一时朝野传诵，称为敢言。东阁大学士兼礼部尚书高宏图、姜曰广及士英廷议：请分江北为四镇，以黄得功、刘良佐、刘泽清、高杰分统之；杰驻徐州，良佐驻寿州，泽清驻淮安，得功驻庐州。寻进封得功为靖南侯，又进左良玉为宁南侯、刘泽清为东平侯、刘良佐为广昌伯、高杰为兴平伯。高杰者，本流贼，其妻邢夫人，李自成妻也；杰窃之，率兵来降。当王师之败于郏县也，杰奔延安；自成既陷西安，全陕皆不守，杰率兵南走，沿途恣杀掠无忌。马士英以其众可用，使使聘以金帛；上手诏「将军以身许国，当带砺共之」。于是，杰渡淮至于扬州。其兵不戢，扬州人畏之，登陴固守，四野皆遭屠杀无算。江都进士郑元勋负气自豪，出面为调停，往杰营，饮酒谈论甚欢。杰酬以珠币，元勋还入城，气益扬。言于众曰：高将军之来，敕书召之也。即入南京，尚其听之；况扬州乎？众大閧，谓元勋且卖扬州以示德，遂共杀之，食其肉立尽。杰闻元勋死，大恨怒，欲为元勋报仇；将合围，而公适至。初，杰兵杀人满野，闻公将至，分命兵士中夜掘坎埋胔骸。及公至，升帐召见杰，杰拜于帐下，杰辞色俱变，惴惴惧不免，而公坦怀平易，虽褊裨皆慰问殷勤。杰一军遂有轻公心，因劫公于福缘庵，兵仗甲士环列，公处之夷然。浃旬上书，请以瓜步屯其众；扬州人乃安，杰众亦稍稍戢。已而，督巡淮安，奏以泽清驻淮安、高杰驻瓜扬、黄得功驻仪真、刘良佐驻寿州，各有分界。 \\n 九月，公还扬州，定从征文武官经制俸廪之数。铸印七：一为督饷道，以黄铉掌之。一为监军道，以高岐凤掌之。一为行军兵备职方司郎中，以黄日芳、秦士奇、何刚、施凤仪先后掌之。一为监纪推官，以陆逊之、应廷吉、刘景绰、梁以樟、吕彦良先后掌之。一为督师大厅副总兵，以李正春掌之。一为督师中军旗鼓，以马应魁、翟天葵、陶匡明先后掌之。一为督师军前赏功参将，以汪一诚掌之。从征立功，为故翰林院庶吉士吴尔埙、故滁泗总兵备石启明、故开封推官李长康、赞画通判张鑻、知县殷埕、支益、吴道正。而督师与诸将各分汛以守：大江而上，为左良玉；天灵州而下至仪真三■〈〈氵義〉〉河，为黄得功；三■〈〈氵義〉〉河而北至高邮，为高杰；自淮安而北至清江浦，为刘泽清；自王家营而北至宿迁为危险重地，公自当之；自宿迁至骆马湖，为总督河道王永吉。而高杰必欲驻扬州，要公为请于朝；扬州人又大閧，且以无府第为辞。公遂迁于东偏公署，而以督府居杰。既入城，号令严肃，颇安堵无患；其间小有攘夺，官亦不能禁也。 \\n 当是时，登莱总兵黄蜚奉召移镇京口，取道淮扬，虑为刘、高二营所掠。蜚故与得功善，使人谓得功，以兵逆之。得功果以兵往，而三■〈〈氵義〉〉河守备遽告杰曰：黄将军袭扬州矣；杰乃密布精骑于土桥左右。而得功不之知也，行至土桥，角巾缓带，蓐食将饮马；而伏兵皆起，得功不及备战，马值千金毙于矢，夺他马以驰，随行三百骑皆没。而杰别遣千人袭仪真，为得功部将所歼，无一存者。黄、高交恶，各治兵欲相攻。万元吉奉朝命往解，史公亲为调摄，慬而后定。诸将惟高杰兵最强，可以御敌；至是始归史公，奉约束惟谨。公决意经略河南，奏李成栋为徐州总兵，贺大成为扬州总兵，王之纲为开封总兵，李本身、胡茂桢为兴平前锋总兵—诸将皆杰部将也，陆逊之为大梁屯田佥事，胡蕲忠为睢州知州，冷时中为开封府通判，李长康为开封府推官；而杰遂于十月十四日引兵而北。将行，风吹大纛忽折，炮无故自裂，人多疑之。杰曰：偶然耳。不顾而行。是时，大兵已收山东，浸寻及于邳、宿，而史公部将张天禄驻瓜州、许大成驻高资港、李栖凤驻睢宁、刘肇基驻高家集、张士仪驻王家楼、沉通明驻白洋河。十一月，宿迁不收，公自抵白洋河，使应廷吉监刘肇基军、高岐凤监李栖凤军，进取宿迁；大兵引去。越数日，复围邳州，军于城北，刘肇基、李栖凤军于城南。相持踰旬，大兵复引去。是时，马士英方弄权纳贿，阮大铖、张孙振用事，日相与排斥善类、报私仇，漫不以国事为意。史公奏请，皆多所牵制，兵饷亦不以时发。南北东西，不遑奔命，国事已不可为矣。 \\n 公经营军务，每至夜分，寒暑不辍、往往独处舟中，左右侍从皆散去。僚佐有言宜加警备者。公曰：吾命在天，人为何益！后以军事日繁，谓行军职方司郎中黄日芳曰：君老成练达，当与吾共处；一切机宜，可以面决。对曰：日芳老矣，不能日侍左右；相公亦宜节劳珍重，勿以食少事繁、蹈前人故辙。且发书走檄，幕僚济济，具优为之；征兵问饷，有司事耳。相公第董其成，绰有余裕；何必躬亲，以博劳瘁、损精神为耶？公曰：固知君辈皆喜安佚，不堪辛苦。日芳曰：兵者，杀机也；当以乐意行之。公曰：将者，死官也；当以生气出之（？）。郭汾阳声色满前，穷奢极欲，何尝废事！公笑而不答。是冬，紫微垣诸星皆暗，公屏人，夜召应廷吉，仰视曰：星垣失曜，奈何？廷吉曰：上相独明。公曰：辅弼皆暗，上相其独生乎？怆然不乐，归于帐中。 \\n 明年正月，饷缺，诸军皆饥。史公荤酒久不御，日惟疏食啜茗而已。公所乘舟桅，辄夜作声，自上而下，复自下而上。顷之，高杰凶问至。公流涕顿足曰：中原不可为，建武、绍兴之事，其何望乎！遂如徐州。初，高杰与睢州人许定国有隙。定国少从军，积功至总兵；崇祯末，有罪下狱，寻赦之，仍为总兵。崇祯十七年冬十一月，挂镇北将军印，守开封。至是，闻杰之至也，惧不免，佯执礼甚恭，且享杰；杰信之。伏兵杀杰，及其从行三百人于睢州，定国渡河北降，且导大兵而南。杰部将李本身，屠睢州城外二百里，皆尽引兵还徐州。杰既死，诸将互争雄，几至大乱。公与诸将盟，奏以李本身为扬州提督。本身，杰甥也；以胡茂桢为督师中军、李成栋为徐州总兵，其余将佐，各有分地，立其子高元爵为世子。于是，众志乃定，而高营兵既引还徐州，于是大梁以南皆不守。大兵自归德，一趋亳州，一趋砀山、徐州；李成栋奔扬州。富土桥之变也，黄得功怨望甚，不能忘；及闻杰死，欲引兵袭扬州，代领其军。公自徐至扬，使同知曲从直、中军马应魁入得功营和解之；亦会朝命太监高起潜、卢九德持节谕解，得功奉诏。邢夫人虑稚子之弱也，知史公无子，欲以元爵为公子；公不可。客有说公者曰：元爵系高氏，今高起潜在此，君盍为盟主，令子元爵而抚之，庶有以塞邢夫人之意而固其心。公曰：诺。明日，邢夫人设宴，将吏毕集，公以语起潜。起潜曰：诺。受其子拜。邢夫人亦拜，并拜公；公不受，环柱而走，起潜止焉。明日，起潜亦设宴宴公；并宴高世子。公甫就坐，起潜使小黄门数辈挟公坐，不得起，令世子拜，称公为父，邢夫人亦拜；公快怏弥日。自是，高营将士愈皆归诚于公。马士英、阮大铖忌公威名，谋欲夺公兵权，乃以故左春坊左中允卫胤文监兴平伯军，军中皆愤不受命。寻加胤文兵部右侍郎，总督兴平军，驻扬州，扬州又设督府。幕僚集议曰：公，督师也；督师之体，居中调度，与藩镇异。今与彼互分汛地，是督师与藩镇等也。为今之计，公盍移驻泗州，防护祖陵，以成居重御轻之势；然后上书请命，以淮扬之事付之总督卫子安、总河王铁山乎（子安，胤文字铁山，永吉字也）？公曰：曩之分汛，虞师武臣之不力也，吾故以身先之；移镇泗州，亦今日之急务。遂使应廷吉督参将恒刘禄、游击孙桓、都司钱鼎新、于光等兵会防河郎中黄日芳于清江浦，渡洪泽湖，向泗州而发。先是，公所至，凡有技、能献书言事者，辄收之，月有廪饩以应。廷吉董其事，名曰礼贤馆。于是，四方幸进之徒，多接踵而至。廷吉言于公，请散遣之。公曰：吾且以礼为罗，冀投一、二于千百，以济缓急耳。廪之如故。然众皆望公破格擢用；久之不得，则稍稍引去。城破之日，从公而及于难者，尚一十九人。至是，移镇之议既定，公命廷吉定其才识，量能授官，凡二十余人。明日，诸生进谢；公留廷吉饮酒，从容问曰：君精三式之学，尝言夏至前后南都多事，此何说也？廷吉曰：今岁太乙阳局，镇坤二宫始系关提，主大将囚；且文昌与太阴迸，凶祸有不可言者。夏至之后，更换阴局，大事去矣！公欷歔，出袖中手诏示廷吉曰：左兵叛而东下矣，吾且赴难。如君言，奈天意若何？因令廷吉督诸军赴淮泗，便宜行事；而会泗州已失，廷吉等屯高邮、邵泊间。公至燕子矶，而黄得功已破左兵于江上。公请入朝，不许。诏曰：北兵南向，即速至盱、泗应敌。当是时，马、阮浊乱朝政，天下寒心，避祸者多奔左良玉营。而良玉自先帝时已拥兵跋扈，不奉朝命，其众百万，皆降贼；素慕南都富丽，日夜为反谋。良玉被病，其子平贼将军梦庚欲举兵反。适有假太子之事，一时失职被收诸臣如黄澍、何志孔等又为春秋与赵鞅之说以赞成之，遂以奉太子密旨诛奸臣马士英为名，空国行。竖二旗于鹢首，左曰「清君侧」，右曰「定储君」。遂破九江、安庆，屠之；江南大震。马、阮惧，相与谋曰：与左兵来，宁北兵来；与其死于左，宁死于北。故缓北而急左，边备空虚，大兵直入无留矣。史公至天长，而盱眙、泗州已失；泗州守将张方严败没，总兵李遇春等降。史公同副将史得威数骑回扬州，登陴设守。而扬州人讹言许定国引大兵至，欲歼高氏；高营兵斩关夺门而出，奔泰州。北警日亟，黄日芳引蜀将胡尚文、韩尚谅营茱萸湾，应廷吉率诸军来会，营瓦窑铺以为犄角。史公檄召各镇兵来援，皆观望不进，惟刘肇基、何刚率所部兵入城共守。城陷之日，何刚以弓弦自缢死（刚，上海举人，崇祯十七年正月上书烈皇帝请缨自效者也）。肇基以北兵未集，请乘其不备，背城一战。公曰：锐气未可轻试，姑养全力以待之。及大兵自泗州取红夷炮至，一鼓而下；肇基率所部四百人巷战，力尽皆死。 \\n 先是，有使自北来，自称燕山卫王百户，持书一函，署云：豫王致书史老先生阁下。史公上其书于朝，而厚待使者，遣之去。至是，大兵既集，降将李遇春等以豫王书来说降，又父老二人奉豫王令至城下约降；因缒健卒投其书并父老于河。李遇春走，豫王复以书来者，凡五、六，皆不启，投之火中。部将押住者，本降夷也，匹马劫大兵营；夺一马，斩一人而还；公赏以白金百两。是时，李成栋驻高邮，刘泽清与淮阳巡抚田仰驻淮安，皆拥兵不救。大兵攻围甚急，外援且绝，饷亦不继，而高岐凤、李栖凤将欲劫史公以应大兵。公曰：扬州，吾死所；公等欲富贵，各从其志，不相强也。李、高中夜拔营而去，胡尚友、韩尚谅亦随以行。公恐生内变，皆听其去，不之禁。自此，备御益单弱矣。 \\n 四月十九日，公知事不支，召史得威入，相持哭。得威曰：相公为国杀身，得威义当同死。公曰：吾为国亡，汝为我家存。吾母老矣，而吾无子，汝为吾嗣，以事吾母。我不负国，汝无负我！得威辞曰：得威不敢负相公；然得威江南世族，不与相公同宗，且无父母之命，安敢为相公后。时，刘肇基在旁，泣曰：相公不能顾其亲，而君不从相公言，是重负相公也。得威拜受命。公遂书遗表，上宏光皇帝；又为书，一遗豫王，一遗太夫人，一遗伯叔父及兄若弟，一遗夫人；函封毕，俱付得威。诀得威曰：我死，汝当葬我于太祖高皇帝之侧，其或不能，则梅花岭可也。复操笔书曰：可法受先帝恩，不能雪雠耻；受今上恩，不能保疆土。受慈母恩，不能备孝养。遭时不造，有志未伸；一死以保国家，故其分也。独恨不早从先帝于地下耳。四月十九日，可法绝笔。书毕，亦付得威。 \\n 二十五日，大兵攻愈急，公在城上亲拜天，以大炮击之，大兵死者数千人。俄而城西北崩，大兵入。公持刀自刭，参将许谨救之，血溅谨衣，未绝。令得威刃之；得威不忍，谨与得威等皆身被数十矢，死。惟得威存。时，大兵不知为史公；公曰：吾史可法也。大兵惊喜，执付新城楼上见豫王。王曰：前书再三拜请，不蒙报答。今忠义既成，先生为我收拾江南，当不惜重任也。公曰：吾天朝大臣，岂可苟且偷生，得罪万世；愿速死从先帝于地下！王曰：既为忠臣，当杀之以全其名。公曰：城亡与亡，吾死岂有恨！但扬州既为尔有，当待以宽大。死守者，我也；我可杀，扬州人不可杀也。王不答，使左右兵之，尸裂而死。阖城文武官皆殉难死，其最著者为提督刘肇基、总兵庄子固、乙邦才、故兵部尚书张伯鲸、翰林院庶吉士吴尔埙、兵部职方司主事何刚、兵科给事中施凤仪、督饷佥事黄铉、通判吴道隆、扬州知府任民育、江都知县罗伏龙、原任知县周志畏、监饷知县吴道正、礼贤馆诸生卢泾才、胡如瑾、何临正、旗鼓副总兵马应魁、副旗鼓参将陶国祚、陶匡明、副总兵李豫、赏功参将汪思诚、左营参将许谨、右营参将陈光玉、运使杨振熙、同知王缵爵、随征书记顾启胤、陆晓、龚之序、唐经世、督师仆史书、都司千总等官姚怀龙、解学曾、吴魁、冯士、富近仁、孟容、徐应承、张小山、段元、范仓、张应举、郭仓、曹登亥、范泗、范晦、王东楼等二百人。 \\n 初，高杰兵之至扬也，士民皆迁湖潴以避之；多为贼所害，有举室沦丧者。及北警戒严，郊外人谓城可恃，皆相扶携入城；不得入者，稽首长号，哀声震地。公辄令开城纳之。至是城破，豫王下令屠之，凡七日乃止。公既死，得威被执，将杀，大呼曰：吾史可法子也。王令许定国鞫之，踰旬乃免。既免，亟收公遗骸，而天暑众尸皆蒸变，不能辨识，得威哭而去。先是，得威以公遗书藏于商人段氏；至是，往段氏，则段氏皆死。得威彷徨良久，忽于破屋废纸中得之，持往南京，献于太夫人。其辞曰：儿仕宦一十有八年，诸苦备尝，不能有益于朝廷，徒致旷违定省；不忠不孝，何以立于天地之间！今日殉城，死不足赎罪。望母委之天数，勿复过悲。副将史得威完儿后事，母以亲孙抚之。其与夫人书曰：『可法死矣，前与夫人有约，当于泉下相俟也』。共遗伯叔父兄若弟书曰：扬州旦夕不守，一死以报朝廷，亦复何憾！独先帝之仇未复，是谓大恨耳。遗豫王书不得达；其辞曰：败军之将，不可言勇；负国之臣，不可言忠。身死封疆，实有余恨；得以骸骨归葬钟山之侧，求太祖高皇帝鉴此心，于愿足矣。宏光元年四月十九日，大明罪臣史可法书。 \\n 当扬州围时，总兵黄斌卿、郑彩守京口，常镇巡抚杨文聪驻金山。五月初十夜，大雾横江，大兵数十人以小舟飞渡，南岸守兵皆溃。镇海将车郑鸿逵以水师奔福建，黄斌卿、郑彩、杨文聪皆相继走，镇江遂失。而忻城伯赵之龙已先于初五夜使人赍降书往迎大兵矣。马士英奉太后如杭州，上幸太平入黄得功营。 \\n 十八日，豫王入南京，刘良佐来降。 \\n 二十二日，良佐率兵犯驾，左柱国太师靖国公黄得功死之，其将田雄、张杰奉上如大兵营。 \\n 明年春三月，史得威举公衣冠及笏葬于扬州郭外梅花岭，封坎建碑；遵遗命也已而。敕赐旱西门屋一区以处其母妻，有司给粟帛以养之。岁戊子，盐城人某伪称史公，号召愚民，掠庙湾，入淮浦，有司仍拘系公母妻。江宁有镇将曰：曩者，维扬之役，吾为前锋，史公实死吾手。此固假托名字者，行当自败，何必拘其母妻哉！乃释之。 \\n  \\n 　 \\n  \\n  \\n 　"}
