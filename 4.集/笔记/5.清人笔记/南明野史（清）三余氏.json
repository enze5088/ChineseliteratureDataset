{"章节": "●原序", "正文": "●原序 \\n  \\n  \\n 天之爱民甚矣，岂其使一人肆于民亡以纵其淫哉？何明自中叶以后，生民之悴憔如此，其无极也。主昏于上，政出凶阉，民穷于下，翦为流寇。鄙夫蠹国竭民，清流矜高炫异，无非启宗社之殷忧，酿黎元之奇祸焉耳。怀宗鉴前事之失，力翦元凶，痛惩夙谬，庶几宵旰勤劳者矣。然无知人之哲，矜明察而愈惑，无持久之力，好更张而益乱。惩前弊矣，乃缉事廷杖，阴踵前弊而行；通下情矣，而裁驿加派，孰非矫情而出？府臣民之怨，养勋镇之痈，内忧外患，天变人穷。政府寄寓耳，节钺儿戏耳。国势人情，至于尔日，真衣败絮行荆棘也。所以难重骊山而非缘内嬖，祸烈哀平而不因外戚，质异昏庸而惨于晋惠，情非晏佚而毒于宋徽。易地参观，彼此相笑。以祖宗栉风沐雨之天下，轻轻断送于一人之手。红阁之缢，譬彼婢妾贱人感慨而自杀，非能勇也。其画无理之至耳，究何足以谢天下哉？当时愤激者，第谓今日无论李纲难得，即求一大小人若秦桧亦不可得。其说诚然。然有是君乃有是臣，而曰朕非亡国之主，天下万世，其谁信之？迨清师入关，明社既屋，彼偷安无智苟且富贵之徒，虽托名于起义，实忘情于报雪，遂使汤火余生，益深益热。嗟乎！江南实奴隶之质，闽中亦轻薄之子，肇庆则拨乱无能，广州乃自生内鲠。虽仍王号，究类何人？地即大于曹、滕，民无加于邹、莒，而庭前养寇，榻畔藏奸，欲以区区块土，与南阳灵武比隆，岂不谬哉？群奸盗窃既仗虚名，志士捐躯亦镂空影，岂知人心忘汉，天不祚明，早胎于金陵定鼎之年，又何待燕山殉难之日？间尝阅《明纪编年》并《遗闽事》。阅《明季遗闻》，则南宁以后缺之，不止漏略。惧事实之不明，无以诏示来兹也，是用搜访遗编，采辑逸事，正其舛误，芟其矫诬，汇为五卷，以备博览君子之要删焉。 \\n 乾隆己未岁秋七月既望南沙三余氏谨志"}
{"章节": "●卷上·安宗皇帝纪", "正文": "●卷上·安宗皇帝纪 \\n  \\n  \\n 安宗简皇帝讳由崧（校者案：《清史纪事本末》卷八载，永历十四年夏四月，上圣安皇帝谥号曰安宗简皇帝。今即据以补入），神宗次子福王常洵子也。神宗五子：长光宗，次福王常洵，次瑞王常浩，次惠王常润，次桂王常瀛。万历二十九年冬十月己卯，俱受封。至四十二年，福王先就国洛阳。熹宗时，赐予禄入唯福王最优。 \\n 崇祯十四年，李自成陷洛阳，福王常洵见杀。 \\n 崇祯十七年，李自成逼京师。南枢史可法督兵勤王。四月十二日，闻京师陷，烈皇帝殉社稷，南都府部科道等官会议推戴讨贼。时瑞、惠、桂三王道远难至，而潞王（常芮）、福王（嗣王由崧）各避贼，舟次淮安。潞王伦序比四王为疏，而人望所属。福王素遭物议，于是有推立潞藩之说。 \\n 凤督马士英素善黄得功、刘良佐。北都初陷，高杰南奔，刘泽清亦至瓜洲，士英并与之通殷勤。及议推戴，士英遂联络二刘、高、黄为己助，以恫喝南都诸大臣。遣其私人来言于可法曰：“立君当以贤，伦序不宜固泥。”可法信之，答书极刺福邸诸不道事，意盖在潞藩也。士英得书，忽奉福王至龙江关，廷臣错愕。可法始知为士英所卖，勉强出迎，嵩呼定策。其实答士英书，可法虽列名，而为首则詹事姜曰广也。 \\n 二十七日，集廷臣会议朝堂。署礼、兵二部侍郎吕大器独后至。议不决，而吏科给事李沾、诚意伯刘孔昭、司礼太监韩赞周等力持之，议始定，遂以福王告庙。 \\n 五月一日，王入京，以内守备府为行宫。各官朝见。是日，有两黄星夹日而趋，盖太白与辰星也。 \\n 御史祁彪佳奏言早颁大号、敬天礼祖诸事。允之。 \\n 各官退议宜先监国后登极。孔昭请即正位。彪佳言监国名极正，盖彰贤德且示谦让，使海内知无因以得位之心。俟发丧，择吉登大宝，布告天下为当。众议以为然。于是以初三日监国。十五日即位，改明年乙酉为弘光元年。用可法、曰广及南储高弘图为阁臣，从物望也。 \\n 当是时，可法实秉中枢，高、姜居中票拟，张慎言为大冢宰，刘宗周为总宪，九列大臣各得其任。再召马士英及南礼王铎为大学士。士英因定策功，铎则藩邸旧恩。虽五相登庸，而菀枯有别矣。 \\n 初，士英督师淮左，四镇皆其心腹。既而士英拥兵入朝，假援中宫，请留辅政，于是有内外均劳之议。可法乃请督师江北，而士英专国。 \\n 升吕大器吏部左侍郎，李沾太常少卿，郭维经应天府丞，进韩赞周司礼监秉笔，余各加恩有差。起徐石麟都察院左都御史，张国维兵部尚书协理戎政，周堪赓户部尚书，顾锡畴礼部尚书，黄道周、何楷、张有誉、王心一、何应瑞、高倬、解学龙、贺世寿各部侍郎，刘士祯、侯峒曾、郑碹、许誉卿各寺卿。而一时人望建言科道章正宸、熊开元、姜采、庄鳌献、裘恺、马兆羲、杨时化、詹尔选、李模、张碹、郑友玄、乔可聘、李日辅、李长春等原官起用。徐、曹勋、吴伟业俱以少詹兼侍读。升左懋第佥都御史，巡抚应安；田仰佥都御史，巡抚淮扬。调总兵官郑鸿逵、黄蜚驻守镇江，郑彩分管水师，吴志葵驻防吴淞，黄斌卿驻防上江。敕御史祁彪佳等分行安抚江浙。 \\n 初，史可法等议分江北淮、扬、徐、泗、凤、寿、滁、和为四镇，以总兵刘泽清辖淮、海，驻淮北，海、邳、赣十一州县隶之，经理山东一带。高杰辖徐、泗，驻泅水，徐、泗、宿、亳、丰、砀十四州县隶之，经理开、归一带。刘良佐辖凤、寿，驻临淮，寿、颍等九州县隶之，经理陈、杞一带。靖南伯黄得功辖滁、和，驻庐州，庐、巢、无为十一州县隶之，经理光、固一带。每镇额兵三万人，本色米二十万，折色银四十万，悉听各属自行征取。晋得功侯爵，封杰兴平、泽清东平、良佐广昌俱伯爵。得功素忠勇，建功河北，与宁南伯左良玉先得封。良玉恢复湖广，并晋侯爵。 \\n 杰，字英吾，降贼也。有骁勇名，称翻山鹞。旧与闯贼同伙。闯掠得邢氏，貌美，嬖之，属杰护内营。杰与氏通，挈之来降。陕督洪陈畴抚御有恩，能得其用。及孙传庭继任，杰破贼于曾头冢。传庭因令杰与白广恩为前锋，二将各不相下。又一年而郏县溃，潼关不守。杰率其部下李成栋、杨绳武等十三总兵四十万众渡河，大掠晋中，鼓行南下。邳、泗之间惊曰：“高兵至矣。”居人夺魄。时分镇诏未行，而军候报高兵先驱至江浦。颍守将张上仪巨炮遮击之，始却。职方主事万元吉者，故武陵相监军也，亟请行。扁舟径造其垒，曰：“吾欲犒军。”其将出，元吉谕以戢兵听朝命，奈何索渡？其将曰：“吾规虏，欲寄家。”元吉曰：“公等进取淮北，而并孥淮南，甚便。过江逼天子辇毂地，先自溃乱，非公等所以兼为国家意也。”诸将皆佯应曰：“诺。”顾独属意扬州。 \\n 杰以徐州苦寒，扬州富丽甲天下。其地有新旧二城，城外列肆，子女瑰宝累万万。杰乃放手剽掠，屠脍日以百数。扬人婴城不纳。淮抚黄家瑞、守道马鸣驿集众议事。江都进士郑元勋雅负才地，为乡里所服，且忧拒守而城未必全，锐然出身为游说，兼以早自异，无随俱死。杰闻元勋至，则大喜。置酒酣饮达巳，厚金帛遗之。且陈所以定居扬州，非有他意。书与扬人约结而后入。郑自诩得高要领，气甚扬，为言于当事曰：“高帅来，敕书召之也。彼手马相国聘札以相示，且言入城当镇慰父老以无动。苟如是，即南京且听之入，况扬州乎？”扬人闻之，叫呼而起，曰：“元勋与高反，卖城以市德。不杀元勋，城不可守。”遂碎其首，脔割之殆尽。高恨，攻益力。 \\n 初，四镇分藩，可法独留扬州，为督辅回翔之地，且与四镇交疏。至是，以三千骑渡江誓师。高杰以扬人暴骨载道，虑阁部以为非法，趣其下宵坎而埋之。及阁部至，杰庭谒。阁部平易朴诚，人人慰劳。杰大喜。顷之，杰以元勋死无罪，请公诛首恶，开城门纳其兵。可法弗许。杰乃困可法于军中以要之，悉分可法左右以隶麾下，寄可法于善庆庵，日以亲信者仗刀侍其侧。可法谈笑不为动，徐草奏与以瓜步城。已而可法微服为道者得脱。黄得功亦助之。稍能自立，乃复按部淮安。杰亦服其开款布诚，竟移驻瓜州，恭谨受命，泣陈王事，反成握手之交。杰跋扈非常，一变而为忠勇，亦良将也。 \\n 刘良佐开镇临淮，士民不服，亦至互讦。而黄得功初驻仪真，及调庐州，心薄之，将与杰争扬。二镇水火，几成克用、全忠之祸。登莱总兵黄蜚之南调也，道出维扬，惧为杰所胁。蜚素善得功，贻书请以兵迎。得功乃引轻兵三百骑会三叉河。杰闻而愕曰：“是殆将袭我。”遣将卒出半道，别遣千人走袭仪真。而得功不知也，至土桥，解鞍下马作食。杰精骑伏道旁者猝起。得功角巾绂装，出不意，亟擐甲，而飞矢雨集。所乘马值千金，俄中矢，踣。乃腾而上他马以去。杰之遣兵也，曰：“若掠得功，必生致之。”战既合，有十七骑者追且及。注槊未下，黄大呼反斗，发腰间所余七矢，杀七人。矢尽挥长刀，复殪其三。乃及于大军以免，惟从行三百骑皆没。杰所遣袭仪真者，夜至。守将丘钺、马岱侦知设守，令军中且食且休，于城外棋置炬火为疑兵。高兵望见不敢进。又疾趋半夜，力竭矣。马岱开门出击，尽歼之。得功还，闻之益怒，引良佐为之助，誓必与杰一决。杰曰：“曩千人多维扬猾少，吾故驱之。假令吾之士卒，讵至于败？黄不足擒也。”万元吉侧身讲解。令故将张文昌、李栖凤以其众请于阁部曰：“兵交缓，吾属置横阵以止斗。”即阁部亦不得已于一行。会得功有母之丧，可法入吊，立而语之曰：“土桥之衅，无智愚知其不义。今将军以国故亲故而触盛怒，是归其曲于高而将军收名于天下也”。得功色稍和，尚以亡失三百骑为恨。阁部命监纪应廷吉、陆逊之入高营，曰：“靖南听我矣，我何爱数百骑而害大事乎？”高如命入马，马羸，多病死。阁部自以三千金偿之，又令杰出千金为黄母贿。二恨之讲暂以成，睦犹未也。当是时，兴平最强。阁部锐意中原，念非高不足以委任。其人虽抗暴，然慷慨识机变，可说而动。有僧德宗者，谈祸福奇中。高杰亦折节称弟子。常与阁部及陆逊之四人者同坐，杰谓僧曰：“他日弟子得免于祸乎？”僧曰：“居士起扰攘，今归朝为大将，为通侯，此不足为居士重。惟率从史居士，儒家所称圣人，我法所称菩萨，居士与之一心并志，可谓得所归矣。徒以问老僧，无为也。”杰不觉敛容服。杰之妻邢夫人，饶权智。杰尝语人曰：“邢有将略，吾得以自助，非贪其色也。”邢见阁部出至诚，厚为调护，劝杰倾心。阁部喜曰：“吾诚得高而驯扰之，大事集矣。”因命王相业监其军，并奏李成栋、贺大成、王之纲、李本深、胡茂桢为大将，曰：“速驱之，可以专制河南。”杰曰：“杰既以身许公，而将吏妻子暴露野次，非所以安内顾也，敢终用扬城为请。”扬士绅闻之，复震动，守土以未除馆为辞。阁部遽迁于东偏，虚己府以为之舍。邢夫人约其兵听节制。士民安堵无恙。 \\n 吏部张慎言疏荐旧辅吴、冢宰郑三俊。诏赦罪，陛见，三俊候另议。二十二日早朝，刘孔昭约诸勋及九卿科道于廷，大骂慎言，谓“雪奸除凶，防江防河，举朝臣子全副精神宜注于此。乃今日讲推官，明日讲升官，所荐吴，有悖成宪。”又言慎言原有二心，告庙定策，阻难奸辨，不可不诛。慎言立班不语。御史王孙蕃讦孔昭曰：“先帝裁文操江，归武操江，亦未见作何事业。且吏部职司用人，除推官、升官外，别无职掌。”喧争殿上。高弘图言：“冢臣自有本末，何遽殿争？”明日，孔昭补疏纠参慎言，具疏求去。李沾又言孔昭拥戴有功，文臣启事屡登，武臣封爵未定，所以有殿上之争。两解之。于是高弘图、姜曰广相继乞休，言：“文武官各有职掌，即文臣中各部不得夺吏部之权。今用人乃慎言事，孔昭一手握定，非其所私，即谓之奸。臣等皆赘员矣。慎言荐，勋臣知为不可，臣不能知，票拟实出臣手。又三俊清刚，系五朝人望，臣终以为不可不用，是臣罪不减慎言。窃念朝廷之尊，尊于李勉，天子之贵，贵以叔孙。臣忝辅弼，坐视宸陛，几若讼庭，愧死无地。请赐罢斥。”各奉谕留。由是朋党势成，门户大起，而讨贼之事置之蔑闻。 \\n 六月，命礼部铸国玺，以金代之。 \\n 史可法、马士英各疏奏吴三桂杀贼功。封三桂蓟国公，世袭。遣海运中书沈廷扬运米十万石、银五万两济其军。既而闻清师南下，始召原任都督陈洪范、应天巡抚左懋第，加洪范太子太傅、懋第兵部侍郎，赍国书至燕京通好，以经理河北，联络关东。给路费银三万两以往。而命佥都御史程世昌巡抚应天。 \\n 时山东、河北杀伪响应。德州诸生谢陛与原任辽抚黎玉田、御史卢世淮、贡生马元碌等，杀伪防御使阎杰等十八人，奉宗室朱帅钦权称济王。淮抚路振飞、巡按王燮擒原任河南参议伪官吕弼周、王富，率士民射杀之。又掠伪官胡来贺、宋自成、李魁春，沉之河。又擒癸未进士伪官武愫解京。宿迁百姓杀伪将董学礼。济宁都司李允和杀伪官刘淆、尹宗衡、张问行、傅龙等九人，囚原任兖西道副使叛官王世英，解京献俘。开封府推官陈潜夫、寨勇李遇知、刘洪起等，各杀伪官南附。原任河南劝农兵部尚书丁启俘，命参将丁启光俘献伪官陈奇、贾士俊、尚国俊、许承荫、孙澄、范隽、郭经邦等七人陛见。青州府衡藩率诸生驱杀伪官，请徙内地。四川巡抚刘之渤奏报合江、仁怀掠杀贼杨腾凤、张见阳等。擢王燮佥都御史，巡抚山东；丘磊充山东总兵。加谢升少师，黎玉田兵都尚书，卢世氵工部侍郎。时讹传德王起义，以谢陛为谢升也。改潜夫巡按河南，启河南安抚。赐遇知、洪起总兵官。敕之渤下部纪录。振飞等寻为马士英论罢。 \\n 燮初任祥符令，三守危城，才识胆力，无不超绝。其按淮时，极著劳绩，与振飞鼓舞官民，杀伪使，碎伪牌。贼骑逼河上，踯躅不敢前。民间义兵集至一二十万。声势之壮，有若长城。人共倚之。 \\n 初，士英之人也，其心亦欲为君子。而可法一去，天下皆斥为奸雄，吕大器等群起而攻之。于是士英疏荐阮大铖以知兵，谓在廷诸臣无出其右。为阮任咎任怨，无所不可。遂赐冠带陛见。举朝大骇，谓大铖一出，则逆党尽翻，逆党一翻，则上且问三朝旧事，诸君子将安所置足乎？于是一呼百和，众论沸腾。高弘图请下九卿会议。士英曰：“会议则大铖必不得用。”弘图曰：“臣非阻大铖。旧制，京堂必会议，乃于大铖更光明。”士英曰：“臣非受其贿，何所不光明？”弘图曰：“何必言受贿？一付廷议，国人皆曰贤，然后用之耳。”弘图出，即乞休。士英复为大铖奏辨，言魏忠贤之逆，非闯贼可比。且攻弘图、曰广诸人护持局面，谓于所爱而登之天者，即曰先皇帝原无成心也，于所忌而锢之渊者，即曰先皇帝定案不可翻也，欺罔莫甚。曰广奏言：“臣前见文武纷竞，既惭无术调和。近见钦案掀翻，又愧无能豫寝，遂使先帝十七年之定力，顿付逝波。陛下数日前之明诏，竟同覆雨。梓宫未冷，增龙驭之凄凉；制墨未干，骇四方之观听。惜哉维新，遂有此举。臣所惜者朝廷之典章，所畏者千秋之清议而已。”郭维经奏言：“案成先帝之手，今《实录》将修，若将此案抹杀不书，则赫赫英灵恐有余恫，非陛下所以待先帝。若书之，而与今日起用大铖对照，则显显令旨未免少愆，并非辅臣所以爱陛下也。惟愿陛下爱祖宗之法，因爱先帝，并爱先帝之丝纶。”吕大器奏言：“先帝血肉未寒，爰书凛若日星。而士英悍然不顾，请用大铖，不惟视吏部为刍狗，抑且视陛下为弁髦。”御史王孙蕃疏有曰：“枢辅以大铖为知兵乎？则《燕子笺》、《春灯谜》，枕上之阴符而床头之黄石也。”《燕子笺》、《春灯谜》，阮所作传奇，盖亵词也。御史詹兆恒疏言：“钦案诸人久图翻局，幸先帝神明内断，确不可移。陛下跸御龙江，痛心先帝异变，与诸臣抱头号哭。百姓闻之，莫不洒血捶心，愿思一报。近闻燕齐之间，士绅皆白衣冠，吁先帝而呼天，驱杀伪官，各守险隘。此先帝德泽在人，国愤非常，有以激发其忠义耳。今梓宫夜雨，一坏未干。太子诸王，六尺安在？国仇未复而忽召见大铖，还以冠带，岂不上伤在天之灵、下短忠义之气？”怀远侯常延龄、太仆少卿万元吉、御史陈良弼、左光先、兵部郎中尹民兴、给事中罗万象等皆连疏纠之。不听。 \\n 大铖召对称旨，用为江防兵部侍郎。初，士英为司礼王坤所参，谪戍。周延儒再召，阮大铖以士英托之，遂起为凤督，故士英德之甚。而大铖之阿削逐也，闲住十有七年。尝自署其门曰：“无子一身轻，有官万事足。”及得召，遂觊觎枢席。士英亦即以佐枢处之。大铖尝渭人曰：“我非不愿为君子，他人不许我为君子。且若使金川门下，袖中有刀便当引决。”其诋欺皆此类也。 \\n 吏部张慎言、工部程注乞休去。赠慎言子举人履旋为御史。履旋以闯贼拷银，义不受辱，贻书慎言，谓与其亏体以辱亲，不如杀身以明志、投崖而死者也。 \\n 升何应瑞工部尚书，徐石麟吏部尚书。召刘宗周为左都御史。宗周屡疏论时事，不署职衔，称草莽孤臣。首言大铖进退，关系江左兴亡。又言：“讨贼之法，一曰据形势。江左非偏安之业，请进而图江北。今淮风等处，各立重镇，尤当重在凤阳，而驻以陛下亲征之师。东扼徐、淮，北控豫州，西顾荆、襄，而南去金陵亦不远。以此渐恢渐进，秦、晋、燕、齐当必响应。兼开一面之网，听其杀贼自效。贼益孤，贼党益尽矣。一日重藩屏。地方之见贼而逃也，总由督抚非才。即如淮、扬数百里之间，有两节钺而不能御乱卒之南下。至淮北一块土，拱手而授之贼。尤可恨者，路振飞坐守淮城，久以家眷浮舟于远地，是倡逃之实也。于是镇臣刘泽清、高杰遂相率有家属寄江南之说。尤而效之，又何诛焉？按军法，临阵脱逃者斩。臣谓一抚二镇，皆可斩也。一曰慎爵赏。今天下兵事不竞极矣。将悍卒骄，已非一日。今请陛下亲征所至，亟问士卒甘苦，而身与共之，乃得渐资腾饱，徐张挞伐。一面分别各帅之封赏，孰应孰滥，轻则量收，重则并夺。军功既核，军法益伸。左之右之，无不用命。夫以左帅恢复也而封，高、刘败逃也而亦封，又谁为不封者？武臣既滥，文臣随之；外廷既滥，中从之。臣恐天下闻而解体也。一日核旧官。燕京既破，有受伪官而逃者，有在封守而逃者，有在使命而逃者。于法皆在不赦，急宜分别定罪。而至于伪命南下，徘徊于顺逆之间者，实繁有徒，尤当显示诛绝。行此数者，讨贼复仇，法略具是。若夫邦本之计，贪官当逮，酷吏当诛，循良卓异当破格旌异，则有安抚之役在。而臣更有不忍言者，当此国破君亡之际，普天臣子皆当致死。幸而不死，反膺升级，能无益增天谴？除滥典不宜概行外，此后一切大小铨除，仍请暂称行在，少存臣子负罪引慝之诚。”又疏言：“贼兵入秦逾晋，直逼京师，大江以南，固晏然无恙也。而二三督抚曾不闻遣一人一骑北进，以壮声援。贼遂得长驱犯阙。坐视君父危亡而不之救，则封疆诸臣之坐诛者一。既而大行之凶问确矣，敷天痛愤，奋戈而起，决一战以赎前愆，又当不俟朝食。而方且仰声息于南中，争言固圉之策，卸兵权于阃外，首图定策之功。督抚诸臣仍复安坐地方，不移一步，则封疆诸臣之坐诛者二。然犹或日事无禀承。迨新朝既立，自应立遣北伐之师。不然而亟驰一介使赍蜡丸，间道北进。或檄燕中父老，或起塞上夷王，共激仇耻。哭九庙之灵，奉安梓宫，兼访诸皇子的耗。苟效包胥之义，虽逆贼未始无良心，而诸臣计不出此也。又不然，亟起闽帅郑芝龙，以海师直捣燕都，令九边督镇卷甲衔枚，出其不意，事或可几，而诸臣又不出此也。纷纷制作，尽属体面。天假之灵，仅令吴镇诸臣一奏燕京之捷，将置我南中面目于何地？则举朝谋国不忠之坐诛者三。而更有难解者，先帝升遐，颁行丧诏，何等大典！而迟滞日久，距今月余未至臣乡。在浙如此，远省可知。时移事换，舛谬错出，即成服只成名色，是先帝终无服于天下也。则今日典礼诸臣之坐诛者四。至罪废诸臣，量从昭雪，自应援先帝遗诏而及之。乃一概竟用新恩，即先帝诛铁案，前后诏书蒙混，势必彪虎之类尽从平反而后巳。君父一也，三年无改之谓何？嗟乎！已矣。先帝十七年之忧勤，念念可以对皇天而泣后土，一旦身殉社稷，罹古今未有之惨，而食报于臣工，乃如此之薄。仰惟陛下再发哀痛之诏，立兴问罪之师，请自中外诸臣之不职者始：，”于是四镇合疏纠宗周。黄得功又疏辩合疏实未与闻，马士英尼之不得上。帝谕以宪臣平日以议论取重。盖亦刺宗周也。史可法以廷臣论是非、疆臣论功罪，两解之。 \\n 起钱谦益、陈子壮、转黄道周各礼部尚书。谦益之起也，以家妓为妻者柳如是自随，冠插雉羽，戎服骑入国门，如昭君出塞状，都人咸笑之。谦益以弥缝大铖得进用，乃出其妾柳氏为阮奉酒。阮赠一珠冠，值千金。谦命柳姬谢，且移席近阮。闻者绝倒。 \\n 补华允诚吏部员外，夏允彝吏部主事。允彝尽籍家产，以助饷讨贼。 \\n 授黄文焕、杨廷麟翰林院编修。文焕以道周建言，被杖革问。廷麟因忤杨嗣昌，降调军前赞画者也。 \\n 御史李模疏言：“今日诸臣能刻刻认先帝之罪臣，方能纪常勒卣，蔚为陛下之功臣。夫拥立之事，皇上不以得位为利，诸臣何敢以定策为名？而甚至轻加镇将，于义未安。镇将事先帝，未闻效桑榆之收，事陛下，未闻有汗马之绩，按其罪亦在戴罪之科。倘谓劝进有章，足当夹辅。然而名实之辨，何容轻假？愿陛下敕谕诸大臣，立志以倡率中外，力图赎罪，勿但炫功，必大慰先帝殉国之灵，庶堪膺陛下延世之赏。一概勋爵，俱应辞免，以明臣谊。至丝纶有体，勿因大僚而过繁，拜下宜严，勿因泰交而稍越，繁缨可惜，勿因近侍而稍宽。” \\n 太仆少卿万元吉疏言：“主术无过宽严，道在兼济，官常无过任议，义贵相资。先皇初莅海宇，惩逆用事，斫削元气，委任臣工，力引宽大。诸臣狃之，争意见之玄黄，略绸缪之桑土，寇入郊圻，束手无策。先帝震怒，一时宵乏遂乘间抵隙，中以用严之说。凡告密廷杖，加派抽练，新法备行，使在朝者不暇救过，在野者无复聊生，然后号称振作，乃中外不宁，国家多故。十余年来，小人用严之效，彰彰如是。先帝悔之，于是更崇宽大，悉反前规，天下以为太平可致。诸臣复思竞贿赂、恣欺蒙，每趋愈厂，再撄圣怒，诛杀方兴，宗社继殁。盖诸臣之孽，每乘于先帝之宽，而先帝之严，亦每激于诸臣之玩。则以宽严之用偶偏也。昨岁孙传庭拥兵关中，议者俱以为不宜轻出，出则必败，然已有逗挠议之者矣。贼既渡河，臣即谓急撤关宁吴三桂，俾随路迎击，可以胜贼。先帝召对，亦曾及此，然已有蹙地议之者矣。及贼势薰灼，廷臣劝南迁，劝出储监国南都，语不择言，亦权宜应尔，然已有邪妄议之者矣。由事后而观，咸追恨违者之误国，没事幸不败，必共服议者之守经。当局者谁敢违众独行，旁观者必欲强人从我，私意徒滋，实着未讲，国事因之大坏莫救，则以议任之途太畸也。” \\n 又疏言：“贼今被割入秦，挑精选锐，垂涎东南，转盼深秋，出商汉则径抵襄承，出豫宋则直规江北。多处兵民，积怒深怨。于斯时，民必争迎贼以报兵，兵更退疑民而进畏贼，恐将士之在上游者却而趋下，在北岸者急而渡南。金陵重地，武备单弱，何以当此？臣窃窥人情，类皆积薪厝火，安寝其上。居功者思为史册之矫诬，见才者不顾公论之注射，舌战徒纷，实备未讲。一旦有急，不识置陛下于何地？得毋令三桂窃笑江左诸人功非功而才非才乎？” \\n 吏科马嘉植疏陈立国本事：一改葬梓宫，一迎养国母，一访求东宫二王，一祭告燕山陵寝。末言：“今日在君父力自贬损，尊养原非乐受；在臣子痛加悔艾，富贵岂所相期？茅茨虽陋，可勿剪也。有以劳人费财导者，勿听；经武以外，可概节也；有以处优晏衎进者，勿听。” \\n 刑侍贺世寿疏言：“刑赏宜慎，如吴三桂奋勇血战，李、郭同功，拜爵方无愧色。若夫口头报国，岂其遂是于城？河上拥兵，曷不以之敌忾？恩数已盈，勋名不立，冒滥莫甚。” \\n 疏上，俱报闻而已。 \\n 释凤阳高墙罪宗七十五案，凡三百四十一名为庶人。 \\n 遣太监王肇基督催闽、浙金花银两。肇基原名坤，即崇祯朝肆恶淮、扬者。大学士高弘图等谏止之。 \\n 上先帝尊号曰思宗烈皇帝，周皇后曰孝节皇后。议者以为周思之后，绝无此谥，周思又非贤王，而忻城伯赵之龙亦言，思非美字，改为毅宗。尊建文君为惠宗让皇帝，景帝为代宗景皇帝，复懿文太子为兴宗孝康皇帝。尊皇考福恭王为恭皇帝，寻改孝皇帝，立专庙。 \\n 允礼部顾锡畴议，削温体仁文忠谥，寻复之，谥大学士文震孟文肃、刘一文端、贺逢圣文忠、礼侍罗喻义文介、詹事姚希孟文毅、兵部吕维祺忠节、山西巡抚蔡懋德忠襄、随州知州王焘忠愍。懋德谥，寻夺之。 \\n 湖广巡按御史黄澍同承天守备太监何志孔入朝，求召对。既入，澍面纠马士英奸贪不法，志孔复言士英无上诸事。士英称疾出直，而以金币馈福邸旧阉田成、张执中等，为言于福王曰：“主上非马公不得立，兹逐马公，天下皆议主上背恩矣。且马公在阁，诸事不烦主上，可以优闲自在，马公去，谁复有念主上者？”帝默然，即赐谕留。澍复连上十疏，称“自古未有奸臣在朝而将帅能成功于外者，必陛下内□精明，外采舆论。国人皆曰可杀，则杀之，毋因一时之才情博辨，误信小人，使党羽既丰，祸患骤至”。又云：“正人君子，乞陛下师事数人以树仪表，使辇毂之下贪污结舌，邪佞闭气，无所容其树党庇奸之私，而后讨国门以外之贼无难。”又云：“自魏窥窃神器以来，实酿今祸，附逆之人与荐逆之人皆有贼心。乞陛下悬诸日月，以除魍魉。”帝屡谕趣澍赴楚。乃去。 \\n 先是六月初二日，清廷传檄至济宁。一固山额真云为传奉事，奉摄政王令旨，各调兵马前往山东等处，所过地方官民出郭迎接，违者以抗师治罪。一平西王吴云为安抚残黎事，称摄政王简选虎贲数十万南下，牌仰山东等处速速投诚等情。至是七月初二日，又有部文索取册籍。时山东服款，卢世淮降。李建泰、谢陛、冯铨皆附清为大学士。济王走死。而畿辅重地，兵民不辑。镇将于永绶驻镇江，会与浙兵斗杀。浙营守备李大开中矢。死之。边兵焚民居数十里。边兵有言：“四镇以杀抢封伯，吾何惮不为？”事闻。命赴史可法军前核治。 \\n 兴平伯高杰疏言：“目今大势，守江北以保江南，人人言之。然从曹、单渡，则黄河无险，自颍归入，则凤、泗可虞。犹或曰有长江天堑在耳。若何而据上游？若何而防海道？岂止瓜、仪、浦、采为江南门户而已乎？伏乞和盘打算，定断速行，中兴大业，庶有可观。”杰发总兵李朝云赴泗州，参将蒋应雄、许占魁、郭茂荣、李玉赴徐州防守。 \\n 宁南侯左良玉报称副将苏荐、游击朱国强斩贼四百余级，获伪官江一洪献俘京师。又献贼遣伪将马科，至四川招安保宁一带，原任兵部主事郜献珂起兵战于桃园，贼兵溃，追获伪将宋朝臣斩之。 \\n 遣御史陈荩募兵€南。 \\n 广西巡抚方震孺、松江知府陈亨、给事中李维樾与兄佥都御史李光泰，先后各措饷募兵入卫。而建阳知县蒋蔡捐俸资，造火器，募勇士朱千斤、刘铁臂等，三请勤王。其词有曰：“幸而邀天之幸，迅扫狂氛，指日奏凯，社稷之福。否则惟有断脰决腹，一瞑而万世不视，以明国家三百年养士之报，以无负三十年读书之志。”论者壮之。 \\n 命总兵王之纲迎太后于河南郭家寨常守义家。 \\n 以佥都御史刘之渤巡抚四川，范矿巡抚贵州。时献贼在川，陷涪州，再陷泸州，顺流下重庆，破成都。取壮男子去耳鼻及两臂，驱至各州县，言兵至而不下者，视此。但杀王府官绅以待，秋毫无犯，由是所至如破竹。巡抚龙文光及旧抚陈士奇、重庆推官上行俭俱死。瑞王、蜀王阖门遇害。总兵赵光远降贼，士英犹请降敕奖之。 \\n 考选游有伦、朱统铨、赵进美、沈宸荃、沈应旦、吴春枝、吴铸、吴适、林冲霄、刘天斗、左光明、蒋鸣玉、汤来贺、李日池、胡时亨为科道部属官。起补张采礼部主事、熊汝霖户科给事、章正宸吏科给事。 \\n 正宸疏言：“两月以来，闻大吏锡ひ矣，不闻献俘；武臣私斗矣，不闻公战；老成引遁矣，不闻敌忾；诸生卷堂矣，不闻清缨。如此而曰兴朝气象，臣虽愚，知其未也。臣以进取为第一义，进取不锐，则守御必不坚。比者，河北山左，忠义响应，各结营寨，多杀伪官，为朝廷效死力。不及今电掣星驰，倡义申讨，是靡天下之气，而坐失事机也。宜急檄江北四镇，分渡河、淮，联络诸路，齐心协力，互为声援，使两京血脉通，而后塞井陉，绝孟津，据武关以攻陇右，恐贼不难旦夕殄也。陛下又何不缟素亲率六师于淮上？但陛下亲征，岂必冒矢石、履行阵哉？声灵所震，人切同仇。虎豹貔貅，勇愤百倍也。” \\n 中旨传升吏部侍郎张有誉为户部尚书。中旨用人自此始。盖有誉清望素著，士英借以开幸门也。正宸封还，力争。不听。 \\n 魏国公徐弘基等荐起原任吏部侍郎张捷为吏部尚书。封太后弟邹存义为大兴伯、福府千户尝应俊为襄卫伯。补青浦知县陈麃为中书舍人。予王铎弟镛子无党世锦衣指挥使。以兵部侍郎解学龙疏荐，内批升原任户部主事叶廷秀为都察院堂上官，监生涂仲吉、生员诸永明为翰林院待诏。应俊者，本革工。值福王出亡，应俊负之履雪中数十里，脱于难，与镛、麃、无党各翼卫有功者也。廷秀、仲吉、永明者，皆先帝时申救道周下狱杖戍者也。初，烈皇帝震怒道周，举朝结舌，独涂仲吉以孤童担囊走万里外，上书北阙，以明道周之冤，故学龙疏荐焉。 \\n 补陈子龙兵科给事。子龙进《慎名器疏》，曰：“陛下间关南返，从官几何？卫士奄尹，寥寥无几。今大位既登，来者何众，不遏其流，何所底止？必将人夸翼赞之功，家切从龙之念，伤体害政，非国之福。夫劝君诱善，惟在爵赏，一为轻滥，后将无极。丰沛故人，文墨小吏，自昔为嫌。朱紫盈门，貂蝉满座，尤乖国典。立政之始，愿陛下慎持之。嗣后果系服劳有功，但当赏之金帛，不应授以爵位，以贻曹风不称之讥，犯大易负乘之戒。”疏入，不听。 \\n 大学士姜曰广疏言：“祖宗会推之典，立法万世无弊。斜封墨敕，覆辙具在。臣观先帝之美政虽多，而以坚持逆案为盛美，先帝之害政亦间出，而以频出中旨为乱阶。用阁臣内传矣，用部臣勋臣内传矣，选大将言官亦内传矣。他无足数，论其尤者。其所得阁臣，则逢君殃民、奸险刻毒之周延儒、温体仁、杨嗣昌，偷生从贼之魏藻德等也。其所得部臣，则阴邪贪猾之陈新甲等也。其所得勋臣，则力阻南迁、尽撤守御、稚狂之李国桢也。其所得大将，则纨绔支离之王朴、倪宠辈也。其所得言官，则贪婪无赖之史{范土}、陈启新也。凡此皆力排众议、简目中旨者也，乃其后效亦可睹矣。且陛下亦知内传之故乎？总由鄙夫热心仕进，一见摈于公论，遂乞哀于内廷。内廷但见其可怜之状，听其一面之辞，遂不能无耸动。间以其事密闻于上，又得上之意旨，转而授之。于是平台召对，片语投机，立谈取官，有若登场之戏。臣昔痛心此弊，亦于讲艺敷陈，但以未及畅语，至今犹存隐恨。先帝既误，陛下岂堪再误哉？天威在上，密勿深严，臣安得事事而争之？但愿陛下深宫有暇，温习经书，间取《大学衍义》、《资治通鉴》视之。如周宣、汉光之何以竟恢远烈？晋元、宋高之何以终狃偏安？武侯之出师征蛮，何以亲君子必远小人为说？李纲之受命御敌，亦何以切切信君子勿间小人为言？反复思维，必能发明圣性，点破邪谋。陛下与其用臣之身，不若行臣之言。不行其言而但用其身，是犹兽畜之以供人刀俎也。” \\n 御史祁彪佳进《时政疏》曰：“洪武初，官民有犯，或收系锦衣卫。高皇帝因见非法凌虐，二十年遂焚其刑具，移送刑部审理。是祖制原无诏狱也。后乃以锻炼为功，以罗织为事，虽曰朝廷之爪牙，实为权奸之鹰狗。口辞从迫勒而来，罪案听指挥而定，即举朝尽知其枉，而法司谁雪其冤？酷惨等于来、周，平反从无徐、杜，此诏狱之弊也。洪武十五年，改仪銮司为锦衣卫，专掌直驾侍卫等事，未尝有缉事也。迨后东厂设立，始有告密之端。用银而打事件，得贿而鬻刑章。飞诬多及善良，亦棍立成巨万。招承皆出于吊拷，怨愤充塞于京畿。欲绝苞苴而苞苴托之愈盛，欲究奸宄而奸宄未能稍清，此缉事之弊也。若夫刑不加于大夫，原祖宗忠厚立国之本。及于逆瑾用事，始有去衣受杖者。刑章不归司败，扑责多及直臣。本无可杀之罪，乃致必杀之刑。况乎朝廷徒受拒谏之名，天下反归忠义之誉。盖当血溅玉阶，肉飞金陛，班行削色，气短神摇，即恤录随颁，已魂惊骨削矣。是岂明盛之休风，大失君臣之分谊！此廷杖之弊也。伏乞陛下严行禁革。” \\n 马士英、阮大铖授旨于建安王府镇中尉候考吏部朱统[A260]，疏诬姜曰广秽迹显有逆谋，词连史可法、张慎言、吕大器等。礼科袁彭年据祖制争之云：“中尉有奏请，先令长史司具启亲王参详可否，然后给批赍奏。若候考吏部，则与外吏等应从通政司封进，今何径何窦直达御前？微刺显攻，捕风捉影，陛下宜加禁戢。臣礼垣也，事涉宗藩，皆得执奏。”吏科熊汝霖、通政使刘士桢皆言：“统[A260]何人？扬波喷血，飞章越奏，此真奸险之尤，岂可容于圣世？”皆不听。高弘图亦揭统[A260]应究治，帝召入，厉声责弘图把持。弘图又具疏辨。寻予告去。 \\n 时例转科道陆朗佥事、黄耳鼎为副使，忽内批留用。徐石麟言：“朗、耳鼎交通内臣，幸留非法。”朗、耳鼎疏攻姜曰广、徐石麟、刘宗周结党欺君，把持朝政，无人臣体。曰广、石麟、宗周各予告去。 \\n 曰广之去也，陛辞曰：“微臣触怒权奸，自分万死。圣恩宽大，犹许归田。但臣去后，皇上当以国事为重。”帝曰：“先生言良是。”士英詈之曰：“我为权奸，汝且老而贼也。”因叩头言：“臣从满朝异议中拥戴皇上，愿以犬马余生归老贵阳，请避贤路。皇上留臣，臣亦但多一死。”曰广厉声曰：“拥戴是人臣居功之地耶？”士英曰：“曰广定策时，意在潞藩。”帝曰：“潞王，朕之叔父，贤明可立。二先生毋伤国体，内廷之争，不可向外人道也。”姜出，马从之，复于朝堂相诟詈，几至老拳相向。一时喧传二相闹朝。士英尝赋诗曰：“兰蕙才名千古绝，阳台歌舞世间无。若使同房不相妒，也应快杀窦连波。”盖以兰喻姜、刘，阳台喻阮也。 \\n 吏科熊汝霖疏奏：“朝廷之上，玄黄交战，不讲固圉恢境之术，惟舌锋笔锷是务。以匿帖而逐旧臣矣，俄以疏藩而参宰辅矣，继又喧传复厂卫而人心皇皇矣。辅臣日广忠诚正直，海内共钦。乃么麽小臣，为谁驱除？为谁主使？且闻上章不由通政，纳结当在何途？内外交通，神丛互借，飞章告密，墨敕斜封，端自此始。事不严行诘究，用杜将来，必至人人可为叛逆，事事可作营求，缙绅惨祸所不必言，小民鸡犬亦无宁日。先帝十七年忧勤，曾无失德，而一旦受此奇惨，止有厂卫一节，未免府怨臣民，今日缔造之初，如育婴孩，调护为难，岂可便行摧折？陛下试思先朝之何以失，即今日之何以得。始先帝笃念宗藩，而闻寇先逃，谁死社稷？保举换授，尽是殃民，则今何以使跃冶不萌而维城有赖？先帝隆重武臣，而死绥敌忾，十无一二，叛降跋扈，肩背相踵，则今何以使赏罚必当而惠威易行？先帝委任勋臣，而官舍选练，一任饱，京营锐卒，徒为寇藉，则今何以使父书有用、客气是屏？先帝简任内臣，而小忠小信，原无足用，开门延敌，且噪传闻，则今何以使柄无旁操而恩有余地？先帝不次擢用文臣，而边才督抚，谁为捍御？超迁宰执，罗拜贼廷，则今何以使用者必贤而贤者必用？”疏入，内批重处。 \\n 以祁彪佳巡抚苏、松。 \\n 用御史郑友玄言，削故辅周延儒、薛国观、总督熊文灿官衔荫予。复予湖广巡按刘熙祚谥忠毅，宣大总督卢象谥忠烈。复御史毛羽健原官，赠吏侍叶盛吏部尚书。 \\n 户科钱增疏请修水利，言：“苏、松、常、镇、杭、嘉、湖七郡之水，以太湖为腹，以大海为尾闾，以三江入海为血脉。盖自吴淞淹塞，东江微细，独存娄江一派，而娄江之委七十里曰刘家河，乃娄江入海之道。东南诸水全恃此以归墟，不至横溢泛滥者，则带水灵长之利也。胜国时，刘河深厝，运艘市舶，走集于此。近日涨沙淤塞，于是东流之水逆而向西，涓涓不入，灌溉无资。兼之岁岁苦魃，平畴龟坼，人牛立槁，虽复桔槔如林，何从乞灵海若而救此涸辙之民乎？然此犹就旱言耳。万一大浸稽天，七郡洪流倾河倒峡，震泽不能受，散漫横溃，势必以七郡之田庐为壑，而城郭人民盖不可问，东南数百万财赋尽委逝波，其如国计何哉？”苏松巡按周元泰亦疏请浚。工部主事叶国华又疏请浚吴淞。俱下该抚察议。 \\n 八月，命锦衣卫都督冯可宗遣役缉事。礼科袁彭年疏言：“高皇帝时，不闻有厂。相传文皇帝十八年始立东厂，命内官主之。此不见正史，惟大学士万安行之，亦不闻特以缉事著。嗣后一盛于成化，然西厂汪直逾年辄罢，东厂尚铭有罪辄斥，当时不得称纯治矣。再盛于正德，丘聚、谷大用等相继用事，皆倚逆瑾煽虐，酿十六年之祸，天下骚然。三盛于天启，逆魏之祸，几危社稷，近事之明鉴也。自此而外，列圣无闻。夫即厂卫之兴废，而世运之治乱因之。顷先帝朝亦尝任厂卫访缉矣，乃当世决无不营而得之官，中外自有不胫而走之贿，故逃网之方，即从密网之地而布，作奸之事，又资发奸之人以行。始犹帕仪交际，为人臣所有之常，后乃赃贿万千，成积重莫返之势，岂非以奥援之途愈秘而专，传送之关愈曲而费乎？究竟刁风所煽，官长不能行法于胥吏，徒隶可以迫胁其尊上，不可不革。”疏入，谪浙江按察司照磨。 \\n 时太后来自河南。帝谕户、工部，限三日内搜括万金，以给赏赐。工部何应瑞、侍郎高倬苦点金无术，恳祈崇俭。不听。又谕选内员及宫女。闾巷骚然。科道李维樾、陈子龙、朱国昌各疏谏。亦不听。 \\n 加翼戴恩，史可法少保，马士英太子太师，高弘图、姜曰广、王铎太子太保，徐弘基、刘孔昭、朱国弼、柳祚昌、太监韩赞周、卢九德各升赏世荫。又加南临恩，可法少傅，士英少保，弘图、曰广、铎太子太傅。特升李沾左都御史，晋国弼保国公，张文光太常少卿，以定策功多也。换授朱统懒为行人，以自陈逐曰广故。 \\n 赦从逆来归兵科时敏开屯大瞿山。中允卫胤文兼兵科给事，监兴平伯军。以原未从逆南来辽蓟总督王永吉经略山东、河北，兵部尚书张缙彦总督河南劝农。 \\n 缙彦饶经济，初国破，即自缢死。复苏，贼使牛金星说降，缙彦骂不从，贼乃加刑拷，挟之西行。缙彦潜结义人张一方、蔡元吉，劫之于途，脱身走龙泉关。及太原，贼追之急。缙彦走共城，闻帝立，遂南渡。为贼尉冯国宁盘获于芝麻口，申报李自成，拘之新乡。缙彦召族姓姻友，誓以大义，尽散家财，潜结太行诸雄。是月六日，义旅集矣，而伪将勒马贯矢出门，缙彦疑其有变，乃命张一方刺一人，夺其马，射毙数人，前突之，尽杀其党。擒府县诸伪长，随军缟素，登城歃血，乃举义旗于合河吉岗。同时举事者，有都司苏见乐、泰衍祉等。闻风来归者，有辉县吉士式、郜童阝，修武李之焕、都攀桂，获嘉李青、夏时亨，原任推官解居易，知县李、郁英，总兵鲁宗孔。不期而会者万人。其遥为声援，有河南许定国、山东张大翼等。杀贼先锋，贼势颇却。渡河而南，上《举义复仇疏》。畀以原官，力辞不受，惟愿尽杀贼以报先帝。经营诸寨四百八十九处，运筹决胜，心血为枯。拮据无成，君子惜之。 \\n 以浮海来归顺天巡抚杨鹗总督川、湖、云、贵、广西。罢浙抚黄鸣俊及按任天成，以许都余党复叛，处分未定故也。并议前任巡按左光先罢。光先，光斗弟也，故与大铖有仇，又首劾士英，故大铖借事陷之。吴抚祁彪佳上疏申辨，于是大铖并切齿彪佳。 \\n 升解学龙刑部尚书。改兵部主事凌冏为御史，巡按山东。起丁魁楚巡抚襄、承。升王潆巡抚登、莱，越其杰巡抚河南，各佥都御史。其杰，士英妹夫也，故起之。 \\n 以保国例，晋东平伯刘泽清、诚意伯刘孔昭侯爵。孔昭不受。又封福建总兵郑芝龙为南安伯，赐蟒衣。 \\n 钱谦益心艳揆席，阿士英旨，特荐钦案杨维垣为通政使，遂进使过一疏。维恒之起也，马士英借谦益以用群奸，而愈疑谦益，反绝揆望。内批补张捷吏部尚书。起蔡奕琛吏部右侍郎，张孙振掌河南道。孙振劾苏抚祁彪佳贪奸，且定策有异议，词连吴、郑三俊、刘宗周等。彪佳罢去。以易应昌为副都御史，郭维经佥都御史。起葛寅亮太常卿，成勇一福建道御史，文安之詹事，刘同升侍讲，赵士春编修，贺世寿督仓尚书，王志道户部侍郎，申绍芳督饷侍郎。以大学士王应熊督川、湖、云、贵，张风翔抚苏、松。 \\n 九月，谥北都殉难诸臣。阁臣范景文文贞，户尚倪元璐文正，左都李邦华忠文，副都施邦曜忠介，戎政侍郎王家彦忠端，刑侍孟兆祥忠贞，大理凌义渠忠清，太常吴麟征忠节，庶子周凤翔文节，谕德马世奇文忠，中允刘理顺文正，简讨汪伟文烈，太仆丞申佳胤节愍，给事吴甘来忠节，御史陈良谟恭愍，陈纯德恭节，王章忠烈，吏部员外许直忠节，兵部主事成德忠毅，金铉忠节，观政进士孟章明节愍。立祠，赐名精忠。 \\n 赠理顺妻万氏、妾李氏、德母张氏淑人，铉母章氏、妾王氏、伟妻耿氏恭人，世奇妾朱氏、李氏、良谟妾时氏孺人，建坊旌表。 \\n 又谥勋戚惠安伯张庆臻忠武，襄城伯李国桢贞武，新乐侯刘文炳忠庄，左都督刘文耀忠果，驸马都尉巩永固贞愍，太监王承恩、王之心忠愍，李风翔恭壮（凤翔以降贼被杀者），大同巡抚卫景瑗忠毅，宣府巡抚朱之冯忠壮，总兵吴襄忠壮。特赠辽国公周遇吉忠武，工部主事王钟彦、经历施溥、中书舍人宋天显各予祭葬。赠刑部郎中李逢申太仆少卿，诸生许琰翰林院五经博士，布衣汤文琼中书舍人。 \\n 又补予开国诸臣、正德朝死谏、天启朝死难、建文朝死难诸臣谥，皆允给事中李清请也。 \\n 又补谥右都沈子木恭靖，工尚沈儆介襄敏，副都张玮清忠，礼尚董其昌文敏，阁臣何如宠文端，孙承宗文忠，太常少卿鹿善继忠节。 \\n 大理寺卿郑疏荐苏松兵备程。会通乡官彭歌祥妾杜氏，事败互讦，闻于士英，即于疏批重处。杜赠诗云：“为怜贵客芳心醉，欲访仙郎帆影迟。”时人传之。 \\n 中旨拔福建副使郭之奇詹事。补梁应奇给事中，王忄养、郑瑜御史。召贿降献贼锦衣都督刘侨至京，仍补原官。初，左良玉恢复蕲、黄，侨送马士英赤金三千两、女乐十二人。士英笑曰：“此一物足以释西伯。”遂诳先帝复职，至是用之。 \\n 以谢德溥为礼部右侍郎，余文选司主事。晋何腾蛟兵部侍郎，抚湖广。加淮抚刚仰兵部尚书，世荫锦衣指挥使。仰屡疏请饷，帝以东南饷额不满五百万，江北已给三百六十万，岂能以有限之财供无已之求？命仰与刘泽清通融措办。 \\n 士英请免府州县童子应试，上户纳银六两，中户四两，下户三两，得赴院试。又诏行纳贡例，廪纳银三百两，增六百两，附七百两。又立开纳助工例，武英殿中书纳银九日两，文华殿中书一千五百两，内阁中书二千两，待诏三千两，拔贡一千两，推知衔一千两，监纪职方万千不等。时为之语曰：“中书随地有，都督满街走。监纪多如羊，职方贱似狗。荫起千年尘，拔贡一呈首。扫尽江南钱，填塞马家口。”又有谚曰：“都督多似狗，职方满街走。相公只受钱，皇帝但吃酒。”又署士英门曰：“两朝丞相此马彼牛同为畜道，二党元魁出刘入阮岂是仙宗。” \\n 奉化布衣方翼明抗疏上言政祈克终，着送刑部问罪。又有布衣何光显疏请诛马士英、刘孔昭，诏戮于市，籍其家。 \\n 是月，高杰趣治装行。初十日祭旗，疾风折大纛，西洋炮无故裂。应廷吉私于其友曰：“明年太乙在震，角亢司垣，始击掩迫寿星之次，法当蹶上将。吾惧沮众，不敢言。” \\n 十月朔，命铸弘光钱。时庙门灾，户科吴适疏陈昭事之实，一日讲宜行，一午朝宜举。疏入，不省。 \\n 清摄政王遣副将唐起龙招抚江南，致书阁部史可法，云：“予向在沈京，即知燕山物望咸推司马。及入关破贼，与都人士相接见，识介弟于清班，曾托其手勒平安。拳期衷绪，何时得达？比闻道路纷纷，多谓金陵有自立王者。夫君父之仇，不共戴天。《春秋》之义，有贼不讨，则故君不得安葬，新君不得即位，所以防乱臣贼子，法至严也。闯贼李自成称兵犯阙，手毒君亲。中国臣民，不闻加遗一矢。平西亲王吴三桂介在东陲，独效包胥之哭。朝廷感其忠义，念累世之夙好，弃近日之小嫌，严整貔貅，驱除枭獍。入京之日，首崇怀宗帝后谥号，卜葬山林，悉如典礼。亲郡王将军以下，仍故旧封号，不加改削。勋戚文臣，咸在朝列，恩典有加。耕市不惊，秋毫无犯。方拟天气秋爽，遣将西征，传檄江南，联兵河朔，陈师鞠旅，戮力同心，以报尔君父之仇，彰我朝廷之德，岂意南州诸君子苟安旦夕，不审事机，聊慕虚名，顿忘实害？予甚惑之。夫国家之定燕都，乃得之于闯贼，非得之于明朝也。贼毁明朝之庙主，辱及先王。国家不惮征缮之劳，悉索敝赋，代为雪耻，仁人君子何以报德耶？乃乘寇稽诛，王师暂息，即欲雄据江南，坐享渔人之利，岂可谓江、淮以为天堑之凭遂不能飞渡也？况闯贼但为明朝寇慝，未尝得罪于国家，徒以薄海同仇，特申大义。今君拥称尊号，便是天有二日，复为敌。予将简西征之锐卒，转旆东征，且拟释彼重诛，命为前导。夫以中华全力受制潢池，而欲以江左一隅兼支大国，胜负之数，无待蓍龟矣。诸君子果识时知命，切念故主，厚爱贤王，宜劝令削号归藩，永绥福位。朝廷当待以虞宾，盛承礼物，带砺山河，位在诸侯王上，庶不负朝廷伸义讨贼、兴灭继绝之初心也。至于南州请君子贲然来仪，则尔公尔侯列爵分土，有平西王之典例在。惟执事实图利之。晚近士大夫好高树名，不顾国家之急，每有大事，辄相筑舍。昔宋人议论未定，兵已渡河，可为殷鉴。先生领袖名流，主持至计，必能贯察始终，宁忍随俗浮沉？取舍从违，应早审定。兵行在即，可东可西，南国安危，在此一举。愿诸君子同以讨贼为心，无贪瞬息之荣，致令故国有无穷之祸，为乱臣贼子所笑。予尚有厚望焉。记有之，惟善人能受尽言，故敢布腹心，伫闻名教。江天在望，延企为劳。书不尽言。” \\n 可法答书云：“南中自接好音，随遣使讯吴大将军，未敢遽通左右，非委隆谊于草莽也。今倥偬之际，奉琬琰之章，不啻从天而降。讽读再三，殷殷致意。若以逆贼尚稽天讨为贵国忧，法且感且愧。惧左右不察，谓南目臣民偷安江左，顿忘君父之仇，故为殿下一详陈之。我大行皇帝敬天法祖，勤政爱民，真尧、舜之主也。以庸臣误国，有三月十九日之事。法待罪南枢，救援无及，师次江上，凶信突来。地坼天崩，川枯海竭。嗟乎！人孰无君？虽肆法于市朝，以为泄泄者戒，奚足慰先帝于地下哉？尔时南中臣民，哀恸如丧考妣，拊膺切齿，愿悉东南之甲立翦凶仇。而二三老臣谓国破君亡，宗社为重，相与迎立今上以系中外人心。今上非他，神宗之孙、光宗犹子、大行皇帝兄也。名正言顺，天与人归。五月朔日，驾临南都，万姓夹道欢呼，声闻数里。群臣劝进，今上退然不自胜，谦让再三，仅允监国。迨臣民伏阙屡请，始于十五日进位南都。从前凤集河清，瑞应非一。即告庙之日，紫气如盖，祝文升霄，万日共瞻，欣传盛事。大江涌出楠梓数万，助修宫殿。是岂非天意哉？越数日，遂命法视师江北，刻日西征。忽传我大将军吴三桂借兵贵国，破走逆贼。殿下入都，为我先帝后发丧成礼，扫清宫殿，抚辑群黎。且免剃发之令，亦不忘本朝。此举动也，振古铄今。凡为大明臣子，无不长跪地而顶礼加额，岂但如明谕所云感恩图报已哉？谨于八月，薄具筐篚，遣使犒师，请命鸿裁，连兵西讨。是以王师既发，复次江淮。乃辱明谕，引春秋大义来相诘责，善哉！推而言之，此又为列国君薨、世子应立、有贼未讨、不忍死其君者之说耳。若夫天下共主身殉社稷，青宫皇子惨变非常，而拘牵不即位之说，坐昧大一统之义，中原鼎沸，仓卒出师，将何以维系人心，号召忠义？紫阳《纲目》，踵事《春秋》，其间特书莽移汉祚，光武中兴；丕废山阳，昭烈践祚；愍怀亡国，晋元嗣基；徽、钦蒙尘，宋高缵统。是皆于国仇未报之日，亟正位号，《纲目》未尝斥为自立，卒以正统与之。至于玄宗幸蜀，太子即位灵武，议者察之，亦未尝不许以行权，幸其光复旧物也。本朝传世十六，正统相承，自治冠带之属，继绝存亡，仁恩遐被。贵国夙膺封号，载在盟府，殿下岂不闻乎？今痛心本朝之难，而驱除乱逆，可谓大义复著《春秋》。昔契丹和宋，多输以金缯，回纥助唐，原不利土地，况贵国念笃世好，兵以义动？万代瞻仰，在此一举。若夫手足膺难，并同秦越，规此幅员，为德不卒，是以义始而以利终，贻贼人窃笑，贵国岂其然乎？先帝轸志潢池，不忍尽戮，剿抚并用，贻误至今。今上天纵聪明，刻刻以复仇为念。庙堂之上，和衷体国；介胄之士，击楫枕戈；忠义民兵，愿为国死；窃以闯贼之灭当不越于斯时矣。《语》有之‘树德务滋，除恶务尽’。今贼未伏天诛，卷土西秦，方图报复，此不独本朝不共戴天之仇，抑亦贵国除恶未尽之忧。伏惟坚同仇之谊，全始终之德，合师进讨，问罪秦中。共枭逆贼之头，以泄敷天之恨，则贵国义闻千秋，传之不穷。不亦千载一时哉？若夫牛耳之盟封，本朝使臣久已载道，不日抵燕，奉盘盂以从事矣。法北望陵庙，无涕可挥，身陷大戮，罪应万死。所以不即从先帝者，实为社稷之故也。《传》曰：‘竭股肱之力，加之以忠贞’。法处今日，鞠躬致命，克尽臣节，所以报也。殿下伏赐垂鉴。” \\n 可法又疏云：“三月以来，陵庙荒芜，山河鼎沸。臣备员督师，而河上之防，百未料理。复仇之师，不及于关陕，讨贼之约，不达于北庭，一似君父之仇置之膜外者。夫我即卑躬菲食，尝胆卧薪，聚才智之精神而枕戈待旦，合方升之物力而破釜沉舟，尚恐无救于事。以臣视庙堂之作用，百执事之精神，殊未尽然。忆北变初传，人心震骇。臣等恭迎圣驾，临莅南都，亿万之欢声动地。陛下初见臣等，言及先帝则泪下沾襟，次谒孝陵，赞及高皇帝、高皇后则泪痕满袖。皇天后土，实式鉴临。曾几何时，可忘前事？先帝以圣明罹惨祸，此千占未有之变也。先帝崩于贼，恭皇帝亦崩于贼，此千古未有之仇也。先帝待臣以礼，驭将以恩。一旦大故，在北诸臣死节者寥寥，东南诸臣讨贼者寥寥，此千古未有之耻也。庶民之家，父兄被杀，尚思穴胸断脰，得而甘心，朝廷顾可漠置？今宜速行讨贼之诏，严责臣与四镇，悉简精锐，直抵秦关，悬上赏以待有功，假便宜而责成效，丝纶之布痛切淋漓，庶海内忠臣义士闻而感奋也。国家遭此大变，陛下嗣承大统，原与前代不同。诸臣但有罪之当诛，实无功之足录。今恩外加恩，纷纷未已，武臣腰玉，直等寻常，名器滥觞，于斯为极。以后似宜慎重，专待真正战功，庶行间猛将劲兵有所激厉也。至兵行讨贼，最苦无粮，似宜将内库本相概行催解，凑济军需。其余不急工役可已，繁费一切报罢。朝夕宴衎，左右献谀，一切谢绝。即事关典礼，万不容废，亦宜概从俭约。乞陛下念念思祖宗之洪业，刻刻愤先帝之深仇，振举朝之精神，萃四方之物力，以并于选将练兵一事，庶乎人心犹可救，天意尚可回耳。”疏入，不省。 \\n 二十九日，东方长庚见，光芒闪烁，有四角、五角及刀剑旗帜兵马，若战斗之象，且倏大倏小，倏长倏缩。又庙门告灾，凤阳祖陵叠火。地一日三震，有声如吼。有秋徂冬，日烈如火，在在地赤。而帝深居禁中，惟渔幼女，饮大酒，杂伶官演戏为乐。巷谈里唱，流入内廷，梨园子弟、教坊乐人，出入殿陛，诸大臣呼为老神仙。夤缘求进者接踵而至。亦间眷丹青。士英书进沈启南画一卷，帝亲署数事，士英亦跋一行。时羽书仓皇，士英犹与门下僧利根谈禅、斗蟋蟀，人号蟋蟀相公。初，高皇帝时，以修殿余材置诸南工部库，且朽矣。一时佞人称为神木，指为嘉瑞。遂大兴土木，修兴宁宫，建慈禧殿。及赏赐宴乐，皆不以节。国用匮乏，搜括乃兴，佃练湖，放洋船，瓜、仪制盐，芦洲升课。税及酒家，每斤钱一文。盖马士英贪浊乱政，内则田、成两宦，外则杨、阮诸奸，兼以镇臣则兴平、东平遥制内权，勋臣则忻城、抚宁侵挠吏事。边警日逼，而帝不知。大小名流，相继告罢。即宦寺之有人心，如韩赞周四十疏乞休，卢九德殿前恸哭，而群小充庭，以累卵为厝薪。至边事之或和或战，仅委史可法一人而已。 \\n 是月，可法进《扫陵疏》，遂统兵抵白洋河。 \\n 十一月十二日，清师入宿迁。可法救之，随拔营去。十四日，高杰进疏渡河，抵徐州。 \\n 先是，十月十二日，清朝发兵，一往山西，一往徐州，—往河南。豫王将从孟县渡河。杰闻之，乃与刘泽清书曰：“清朝发一王子，领兵号二十万，实七八千，齐驻济宁。近日河南抚镇接踵告警，一夕数至，开封上下北岸，俱是兵众，问渡甚急。惟恐彼一越渡，则天堑失恃，长江以北，尽为战场。时事到此，令人应接不暇，惟有殚心竭力，直前无二，于万难之中求其可济，以报国恩而已。”泽清以杰书闻，且言清朝总河杨方兴屯兵宿迁，铸造铁条为缚筏用。士英称：“清兵虽屯河北，然贼势尚张，不无后虑，岂遂投鞭问渡乎？况强弱何常？赤壁三万，淝水八千，一战而江左以定。况国家全盛，兵力万倍于前。廓清底定，愿诸臣刻励之也。” \\n 杰遗清肃王书云：“逆闯犯阙，危及君父，痛愤于心。大仇未复，山川俱蒙羞色，岂独臣子义不共天？关东大兵能复我神州，葬我先帝，雪我深怨，救我黎民，前有朝使谨赍金帛，稍抒微忱，独念区区一介未足答高厚万一。兹逆闯跳梁西晋，凡系臣子及一时豪杰忠义之士，无不西望泣血，欲食其肉而寝其皮，昼夜卧薪尝胆，惟以杀逆闯、报国仇为汲汲。贵国原有莫大之恩，铭佩不暇，岂敢苟萌异念、自干负义之愆？杰猥以菲劣，奉旨堵河，不揣绵力，急欲会合劲旅，分道入秦，歼闯贼之首，哭奠先帝。则杰之忠血已尽，能事已毕，便当披发入山，不与世间事，一意额祝复我大仇者。兹咫尺光耀，可胜忻仰，一腔积怀，无由面质。若杰本念，千言万语总欲会师剿闯，始终成贵国恤邻之名。且逆闯凶悖，贵国所甚恶也。本朝抵死欲报大仇，亦贵国念其忠义所必许也。本朝列圣相承，原无失德，正朔承统，天意有在。三百年豢养士民，沦肌浃髓，忠君报国，未尽泯灭，亦祈贵国之垂鉴也。” \\n 肃王报书云：“肃王致书高大将军，果能弃暗投明，择主而事，决意躬来，过河面会，将军功名不在寻常中矣。若第欲合兵剿闯，其事不与子言。或差官北来，于令人引奏。” \\n 先是，清朝副将唐起龙，其父唐虞时致书于杰，劝以早断速行。有“大者王，小者侯，不失如带如砺，世世茅土”之语。杰皆不听。身先士卒，沿河筑墙，专力备御。 \\n 徐州大盗程继孔者，字肖予，萧县健步也。其仇诬告肖予与宿州乾贼通，官兵不察、往擒激变。肖予不从乾贼，自据所居梧桐山为乱。马士英督凤时，俘之以献，未及诛，京师破。肖予乃南下聚众，以恢复为名。至是，杰受士英旨，过徐州，而肖予斩木编筏，引兵渡河，伪投降。杰诱斩之，收其众。事闻，加杰太子太傅，可法太傅，内外文武晋爵有差。 \\n 清师至夏镇，别由济宁南下。又从洛阳渡河，攻海州，围邳州。史可法、高杰、刘泽清等俱告急。不应。 \\n 十二月十八日，都督陈洪范南还。先是，洪范与左懋第等至德州。清抚臣方大猷示以摄政王令旨，有来使不必敬语，止许百人赴京朝见。十月初一日至张家湾，懋第欲先谒陵，后进见，摄政王不许。乃遥祭先帝。于十二日入京，馆鸿胪寺。越一日，内院刚林来，登堂上，责懋第等江南不应更立天子。懋第不屈，洪范降。懋第请祭告诸陵，改葬先帝。皆不许。乃陈太牢于寺堂祭之。二十七日，放归。十一月初四日，至沧州。复遣兵追执懋第等北去，改禁太医院。放洪范，至是归，称清师万分紧急，旦夕南下。士英恶之，曰：“有四镇在，何虑焉？” \\n 士英方黩货无厌，贿赂千名百品，日令门下僧利根次其高下。总宪李沾进带，虑士英不重也，嘱利根誉为至宝。士英转以献帝，亦嘱中官赞其非常，帝每束以视朝。始以议和遣使也，士英曰：“和则和耳”。既而和议不成，士英曰：“不和则不和耳。” \\n 时贼窥突禹州、襄城等处。各镇拥兵不进，惟高杰提兵二万，与张缙彦直抵开、雒之间。缙彦联络寨勇，鼓锐进取。乃分宁陵以东属王之纲，宁陵以西属许定国，祥符以西属刘洪起，河洛属李际遇，各斩伪杀贼有差。 \\n 洪范请加恩北使劳臣，兵科戴英劾之，言：“洪范出使无功。正使身陷北都，下役群聚晋爵，天下闻之，恐哄然窃笑也。”乃止。 \\n 加左良玉太子太傅，予世荫指麾使，开藩武昌。养子梦庚都督佥事，挂平贼将军印。先是，楚宗朱盛浓疏诬监军御史黄澍毁制辱宗，贪赃激变，内批刑部提问，澍不至。及是，士英荐授盛浓池州府推官。 \\n 二十日，刑部尚书解学龙上从逆诸臣六等罪，除在北京何瑞征等二十二人俟三年后定夺，一等应磔，宋企郊等十一人；二等应斩，拟长系秋决，光时亨等四人；三等应绞，拟赎，陈名夏等七人；四等应戍，拟赎，王孙蕙等十五人；五等应徒，拟赎，沈元龙等十人；六等应杖，拟赎，潘同春等八人。存疑另拟，翁元益等二十八人。朱国弼等合疏纠刑官六失。御史张孙振又言刑官卖法侮文。革学龙职，以高倬代之。是时，张捷秉铨，阮大铖把持部务，而选郎以贪秽济之，独科道吴适抄驳侃佩。庆远知府郭仪凤疏言挂冠勤王，且诬巡抚方震孺贪状，科参：“郡守无勤王之例，挂冠非入援之名。仪风不候宪檄，非奉明纶，擅离职守，饰词妄渎。察抚臣清执有素，仪凤秽迹著闻。必惧题参，先行反噬。自应严究，以杜刁风。”光禄署丞张星疏求考选，科参：“张星初以县令躁进降处，又挂察典。不惟望断清华之梦，亦已身绝仕进之阶。乃无端幻想，侥幸上赏，欺君孰甚？若不一为点破，辟门大典不几为燃灰之地、向跃之门耶？”保定侯勋卫梁世烈请袭祖爵，科参：“国难以来，虽王侯贵戚咸喂虎狼，华贯重臣悉罹锋刃，而其脱身图存埋名溷俗者，固亦不乏。该勋何以逆料其家之必歼而忍以子嗣乎？万一本宗匹马来归，将夺诸该勋以授乎？抑姑仍之且两封之乎？恐无此法纪也。该勋世受国恩，诚恢复有志，何难倡诸勋旧、破产从军？自当直捣燕云，上为先帝复仇，次为诸勋雪耻。尔时访问本支有无存否，然后请诸朝命，光复祖爵，不亦休乎？昔李晟收复长安，下令军中曰：‘五日内无得辄通家信。’今长安未复，殊非诸臣问家之日也。”遂安伯勋卫陈溶疏请袭爵，科参：“自都邑变迁，河山阻绝，世次无凭，单词莫信，业奉明旨严核。该勋一请再请，若不能待，直视五等之封只同土块之乞。亦与菜佣都督一醉告身，为可乘时拾芥而攘取乎？况遂安勋卫今或遁迹闾阎，或从容归国，安可悬坐鬼录，使后来鞍马遗裔执途人而可称，攀髯孤忠裂本支而他续也？”中书舍人张钟龄请给部衔，科参：“职方何官？监军何事？妄行陈请。若果报国有心，何官不可自效？而藉口赞画，辄请部衔，躁进尤甚。”余或疏劾，或抄参，不少假借。而铨部竟置高阁，旋驳旋用，使职掌扫地，而宵小盈廷矣。 \\n 除夕，福王在兴宁宫，色忽不怡。韩赞周言新宫宜权。福王曰：“梨园殊少佳者。”赞周泣曰：“臣以陛下令节，或思皇考，或念先帝，乃作此想耶。” \\n 弘光兀年（清顺治二年）乙酉正月朔，日有蚀之。吴适上言维新五事：信诏旨，核人才，储边才，伸国法，明言责。疏入，不省。 \\n 都督李际遇降清。 \\n 高杰冒雪防河，疏请重兵驻归德，东西兼顾，联络睢州许定国，以奠中原。杰遗定国银千两，币百疋。许定国者，太原人，以故总兵赦罪出狱，收兵纵掠。至是，以总兵驻睢州，毁家养士。负其功不得封，上书诋高为赋。高由是怨许，常曰：“吾见许，必手刃之。”可法之遣高图中原也，争之经年，始见从。定国惧讨，贻书阁部求自全计。阁部语其使曰：“许总兵何地不可居，而必睢州乎？”十一日，高兵至睢州，定国先数十里跪迎马首。高扶起之曰：“若总兵，奈何行此礼？顾尔众焉在？”许故隳其军，以羸见。高嗤之曰：“尔有此军，何不以此开藩乎？”居明日，召询之，曰：“若岂不知我之将杀汝，而不去何也？”许顿首曰：“定国故知公之怒也，然不知其罪。”高曰：“若累疏名我为贼，安得无罪？”许曰：“此定国之所以不去也。定国目不知书，仓皇中假手记室而代者，误入公名，定国不知疏中何等语也。若以此杀定国，不亦冤乎？”高索记室者姓名，许曰：“彼知公之怒也，先期遁，迹之不获。彼先去而定国不去，以明向名公者非定国意也。”高为人戆，见其屈服，且怜之。闻谩语，以为信。无何，有千户者遮马投牒，云：“定国谋公。”杰故以示勿贰，马前笞之六十，送许诛之。遂刑牲约为兄弟。定国饰美姝进，杰屏不御，笑谓之曰：“军行无所事女子，第畜之，俟我功成后以娱老乎。”定国唯唯退。时杰大营去城二十里，悬王命旗于城曰：“非有令不得入。”从杰入者，止左右骁健三百人。十三日夜，定国开宴张灯，厚具乐以饮杰。令其少弟饮杰亲将于别所。妇女宾客皆杂坐。酒半酣，许弟动静失常度，坐者觉，起而耳语杰曰：“今日之宴，视其弟志意有非常，得无谋我？”杰推之以手曰：“去，夫何敢？”亲将退，而意亦安之。三百人皆沾醉。杰所居为睢人甲第，垣高，且重廊复室绕四周。定国于壁后置人。将卒俱休息别所，杰卧榻畔止二三治文书者及传事小儿。漏将残，闻屋瓦历然有声，惊出视，则壮士逾垣屋者数十辈。杰有备身铁杖，亟索之，已失，犹夺他人枪刀，斗而后就执。从者三百人皆同毙。一人床下伏，值床箦陷而免。定国喋血向南坐，曰：“三日来，受汝屈辱已尽，今定何如？”杰大笑曰：“吾乃为竖子所算，呼酒来，当痛饮死。”遂遇害。明日日中，城门不启。李本深、王之纲、郭虎攻东门而入，定国已渡河北去。睢人知其事，皆已行。诸将致疾于睢人，环睢旁二百里，皆屠之。可法至徐，闻而大哭曰：“中原不可复图乎？”乃还师以救根本。扬人闻杰之死也，酌酒相贺。 \\n 初，定国守河南，贼奄至，矢如雨。定国立敌楼以刀左右挥之，矢皆中断，高与身等，笑向贼曰：“若乏乎？急归，人障一版来，受洒家箭。”贼挟版至，定国射以铁箭，枝皆贯人于版死焉。贼惊遁。定国尝与众少年饮，众请曰：“欲观公神勇。”许曰：“可”。忽跃起悬身，手攀檐前椽，左右换手，走长檐殆遍，而颜色自若。至是杀杰，乃奔降于清师。 \\n 杰妻邢夫人率子元爵请恤，帝命所部将士仍听邢氏统辖。史可法请以杰部将李本深为提督，帝不允，曰：“兴平有子，朕岂以兵马汛地遽授他人？”乃赠杰太子太保，许其子袭爵，再荫一子锦衣卫百户，从优议与祭葬。 \\n 黄得功攘袂而起曰：“固当以此州还我。”引师临扬。适可法自徐州还，令同知曲从真、中军马应魁入得功营问故。得功曰：“吾为国大将，功最多，僻处濒江一小邑。高杰有何功绩而食数城？姑念其不终，割以三县足矣，余地非高有也。”阁部曰：“吾岂不知将军功？又非爱高而故右之也。彼士马多而令不一，今日骤夺，而明日必乱。乱且曰首难自将军始。”其争之也，黄挥其兵始少却，会帝遣高、卢二监谕之曰：“大臣当先国事而后私恨。得功若向扬州，致高营兵将弃汛东归，设敌渡河，罪将谁任？”命可法镇抚之，得功乃还。 \\n 得功，字浒山，京营名将也。初起，徒步为商人执鞭。入都经山东，值响马儿，商人俱逃，得功独手持两驴蹄御贼，所向披靡。后立功河北，封靖南伯。尝败张献忠于潜山之方岭，杀万人，献忠几获而逸。得功为人戆而忠，所部不过三万，每战身先冲突，劲疾若飞。江淮人诧为无敌，呼曰“闯子”。得功爱将林报国，每用兵，报国辄为前驱。左金王、老回回、革里眼等，畏之亚于得功。革贼设伏以待报国，贼有赵虎者，佯北。报国恃勇深入，堕其伏中，杀之，提报国首，登山骂诱得功。得功单骑突阵斩虎，将首级祭报国。贼有少年勇将号无敌将军，呼于阵曰：“汝曹何怯也？吾为汝曹擒黄得功以来。”贼皆按辔观之。无敌将军大呼驰至得功前，得功立擒之，横置马上，左手按其肩，右手策马驰去。群贼丧气，相戒曰：“须避黄闯。”休宁汪耐庵曾拜得功门下，当高杰引兵争扬，汪时从得功饮。盘列生彘肩，割啖之。帐下骁将能饮者以次坐，人浮巨觞。有丘总兵弟辞不能饮，得功怒，欲杖之。总兵目汪，汪大笑，得功问故。汪曰：“生笑丘守备腿不及杖粗也。”得功笑而止。俄报高兵在十里外，将至矣，得功笑饮自若。又报距五里，又报仅三里，饮如故。又报抵城下，得功乃上马，傍一卒授之弓，执在手。又一卒授之枪，挂于肘。又一卒授之鞭，跨左腿下。一卒授之锏，跨右腿下。背后五骑，骑负一箭筒，筒箭百，随之往。抽箭射，疾于雨。箭尽，掷弓，继以枪，枪贯二骑，折旋，又击死二骑。须臾掷枪，用鞭锏双挥之，肉雨坠，众军已歌凯矣。归而豪饮如平时。 \\n 广昌伯刘良佐字明宇，故东抚朱大典之旧将。后督淮、扬，再隶麾下，从护祖陵，御革左贼，再后收永城，号花马刘者也。 \\n 东平侯刘泽清字鹤洲，家在曹县。幼时曾习举子业。试时适拳死一隶，遂跳应兵部将材，举天下第一。后渡河救汴，壁垒未成辄遁走。其人好声色，将略本无所长。初，科臣韩如愈纠泽清，泽清持金帛贿之，如愈呼使诮让，反其币。泽清衔之。后上遣如愈督江浙饷，泽清遣兵狙击之于东平戴家庙。韩挺挺不挠，惟以幼子不宜见杀。劫者曰：“无与小儿事。”舍之去。泽清自云先帝已行封而诏不达，故与广昌、兴平拜独进侯，人莫得而辨也。及驻节淮，乃大治邸第，备四时之室，壮拟皇居，取美人、钟鼓以充之。尝构一水榭，费千金。诸生争献歌诗颂功德。泽清晏然休兵淮水，置讨贼事于不问。尝夸于其客曰：“我二十一投笔，三十一登坛，四十一列土，竟不知二十年中所作何事？”泽清向特以计厚兴平，闻其死，乃与二镇谋曰：“我维孺子不足立，固当分其众将之。”马士英持不可，曰：“彼所部恶肯轻属人？亟假诸将以军号，待元爵长而还之。”当泽清进侯时，值其母贾初开八秩，称觞极一时之盛。后泽清之降而戮也，贾乃流离道旁，无以朝哺云。 \\n 进吏侍蔡奕琛东阁大学士。 \\n 通政使杨维垣请重定钦案，又请重颁《三朝要典》。左良五疏言：“要典，治乱所关，勿听邪言，致兴大狱。”袁继咸亦以为言。帝曰：“皇祖妣皇考无妄之诬，岂可不雪？事关青史，非存宿憾，群臣当体朕意。”吴孔嘉又奏：“《三朝要典》须备列当日奏议，以存其实。”允之。升维垣副都御史。 \\n 监生陆源又借题三案，疏纠光禄少卿许誉卿。誉卿疏言：“当日诸臣以翊戴光庙为正，今日诸臣以翊戴陛下为正，俱从伦序起见。光宗母子无间，先帝身殉社稷，何嫌何疑？而小人无端播弄，假手源。先帝久任体仁、养寇酿祸，使得生荣死宠，窃谥文忠。陛下追削，万口称快。源满口颂其平章之功，甚矣！若辈之取于党奸，欺上也。” \\n 升阮大铖兵部尚书，赐蟒服。 \\n 中书舍人林翘疏称，正月十六日雷声自北至西，占在赵、晋之野有兵。日在庚寅，主口角妖言。 \\n 翘，江浦人，善星术。马士英在戍日，卜其大用。士英荐授中书。寻躐一品武衔，蟒玉趋事。 \\n 二月，妖僧大悲夜叩洪武门，自称烈皇帝。关人擒之，以隶戎政张国维。国维以为此等妄男子，但当速毙之。若一经穷究，国体不无少损。而都人遂讹传国维且杖死烈皇帝，于是国维遂以妖僧属三法司。既而复言潞邸之第，尝受封郡公。本朝从无郡公，其妄明矣。而大铖等欲借此锻炼拥戴潞藩一案，将尽杀诸君子，于是有十八罗汉、五十三参、七十二菩萨之说。马士英奋然沮之，仅以大悲所供钱谦益、申绍芳二人上闻。二人疏辨，旋亦解。盖大悲者，非真大悲，乃吴僧大悲之行童，从大悲往来钱谦益、申绍芳家者也，故折对但知有牧斋青门而已。乃于晦日斩于通衢。 \\n 遣太监李国辅开采云雾山。给事中吴适疏言：“云雾山即名封禁山，纵横数百里，北通徽、池，南连八闽，东抵衢、严，西界信州。唐宋以来每为盗薮。其间深谷穷渊，虎狼接迹，险阻极目，无径可攀。且地接祖陵龙脉，为神京右臂。历朝禁止樵牧，封禁所由名也。英宗初年，遣官采木。于是地方讹棍互相煽惑，而狐假之辈因之攘夺小民，招引匪类，大肆劫掠。兼多内外官属供亿之费，数邑坐困，民不聊生，近山良民遂鸟兽散。大盗邓茂七等聚众数万，藉以为窟，攻城杀令，合四省兵力讨之，十四年乃戡定。奉旨照旧封禁。往祸盖可鉴矣。臣窃以为不便。”国辅亦疏请中撤。俱不听。既而驰视如适言，报罢。国辅系韩赞周养子。赞周，阉寺中正人也，伤心时事，杜门休沐。国辅时在宫中，每有匡救。士英视为眼中钉，因属所私以开采事诳国辅，具疏请往。其实士英意不在开采也。国辅提督勇卫营，操练禁旅，及奉命往浙，士英竟夺营篆，授其子马锡。以乳臭儿绾兵柄，时事可知矣。适疏出，士英遂切恨之。 \\n 起瞿式耜抚广西。 \\n 刘良佐等荐朱大典为兵部侍郎。大典久任凤督，毁家起兵，屡著战功。御史郑瑜劾其侵赃百万。帝以大典创立军府，所养士马，岂容枵腹？诏勿问。 \\n 张国维予告归。 \\n 御史张孙振劾在告礼部尚书顾锡畴险邪有玷秩宗，以其请削温体仁谥而谥文震孟也。命锡畴致仕去。 \\n 禁宗室入京师。 \\n 礼部侍郎管绍宁请上先帝太子谥曰献愍皇太子，永王曰永悼王，定王曰定哀王。 \\n 未几，鸿胪少卿高梦箕密奏先帝太子在浙。命太监李继周密往绍兴观音寺诱取王之明。三月初一日至京，寓僧寺。令内员迎入宫。寻命移寓锦衣卫都督冯可宗家。士英疏有云：“臣已遣大铖密谕诸讲官矣。”乃诏传文武官识认。各冠带往。大学士王铎指原任讲官方拱乾问曰：“此何人？”东宫指称髯而秃者方先生也。铎遽呼曰：“妄男子耳。”方遂掩耳疾走，不列名疏尾。其时，士英使大铖谓方曰：“若一列名，原官便可尽复”。方趋出国门，不复应命。原任讲官刘正宗回奏，疏云：“臣细细察视，披其鬓间，眉目微异，问其讲读何殿，则曰文华。勤政，非文华也。先讲何书，则曰《尚书》。《孟子》，非《尚书》也。问其讲至若有一个臣，有问难否，则曰忘之矣。所言不对，面目非真，恐为假冒。乞皇上细察真太子下落。”三法司称其山东人声口。又奏据供称高阳人王之明，系附马王侄孙，家破南奔，遇高梦箕家人穆虎，教以诈冒东宫。又于东宫行囊中得周公辅成王五字。群奸遂借此为狱端。帝谕：“王之明自南京取道苏、杭，直至浙东，是何主使？”盖指诸清流也。刘正宗、给事戴英各具奏王之明伪假太子，非稚年所能办，必有大奸挟为奇货，宜敕法司根究。御史陈以瑞奏愚民观听易惑，道路藉藉，皆以诸臣有意倾先帝之血胤。帝谕将王之明好生护养，勿骤加刑，俟正告天下愚夫愚妇皆已明白，然后申法。越三日，集文武百官举监生员耆老于午门外，鞫之。梦箕、穆虎皆具服如之明育，遂下之明刑部狱。或题诗于皇城曰：“百神拥护贼中来，会见前星闭复开。海上扶苏原未死，狱中病己又谁猜。安危定自关宗社，忠义何曾到鼎台。烈烈大行何处遇，普天同向棘围哀。” \\n 初三日，又有故妃童氏自越其杰所来。命付锦衣卫监候。初，帝为郡王，娶妃黄氏，早逝。既为世子，又娶李氏，洛阳之变又亡。童氏本周府宫人，逃乱至尉氏县，遇帝于旅邸，相依生一子，已六岁。贼破京师，帝南奔，各不相顾，太妃与妃各依人自活。太妃之南，陈潜夫奏妃故在。弗召。至是，妃自诣越其杰所来，帝弗悦，也。童氏在狱，细书入宫月日、相离情事，甚悉，求冯可宗呈览。帝弃去弗视。寻命屈尚忠严刑酷拷。氏号呼诅骂。士英为元妃进揭，称童氏供有金哥，一妇人不足惜，然皇嗣甚重。苟非至情所关，谁敢与陛下称敌体？宜迎童氏归内，密谕河南抚按迎致皇子，以慰臣民之望，以消奸宄之心。不纳。 \\n 既而左良玉具疏，请保全东宫，以安臣民之心。谓“东宫之来，吴三桂实有符验。史可法明知之而不敢言，此岂大臣之道？满朝诸臣但知逢君，不惜大体。前者李贼逆乱，尚锡王封，不忍遽加刑害，何至一家反视为仇？明知穷究，并无别情，必欲辗转诛求，遂使陛下忘屋乌之德，臣下绝委裘之义。普天同怨，陛下独与二三奸臣保守天下，无是理也。亲亲而仁民，愿陛下省之”。有旨：“东宫果真，当不失王封。但王之明被穆虎使冒太子，正在根究奸党。其吴三桂、史可法等语，尤系讹传。法司将审明略节，先谕该藩。”黄得功疏言：“东宫未必假冒，各官逢迎，不知的系何人辨明？何人定为奸伪？先帝之子即陛下之子，未有不明不白付之刑狱。人臣之义谓何？恐在廷诸臣谄徇者多，抗颜者少，即使明白识认，谁敢出头取祸乎？不杀则东宫为假，杀之则东宫为真。皇上虽以大公至正为心，恐臣下逢君之恶。臣受先帝知遇之恩，不敢不言。”刘良佐疏言：“王之明、童氏两案，未协舆情，恳求曲全两朝伦典，毋贻天下后世口实。”工部侍郎何楷言：“镇疏东宫甚明。”湖抚何腾蛟奏言：“太子到南，何人奏闻？何人物色取召至京？马士英何以独知其伪？既是王侄孙，何人举发？内官公侯多北来之人，何无一人确认而泛云自供？高梦箕前后二疏，何以不发抄传？此事关天下万世是非，不可不慎。”江督袁继咸疏言：“太子居移气养，必非外间儿童所能假袭。王原系富族，高阳未闻屠害，岂无父兄群众？何事只身流转到南？既走绍兴，于朝廷有何关系？遣人踪迹召来，诈冒从何因起？望陛下勿信偏词，使一人免向隅之恨，则宇宙享荡平之福。”帝终以王之明自供甚明，命法司将审明略节各谕之。童氏寻亦瘐死狱中。 \\n 初五日，南都皮佣詹有道闻空中有声曰：“汝可至宫中寻子”。忽若为物所凭。遂直叩东华门，冒称恭皇帝。立杖毙之。又有刘祥者，神附其身，自称玄天大帝。 \\n 御史刘光斗阿旨，疏称：“臣闻东宫两王，尚在人间，不胜大骇。今已知真殁，臣心始安。” \\n 十九日，设坛太平门外，百官素服望祭先帝。独阮大铖后至，哭呼先帝而来，曰：“致先帝殉社稷者，东林诸臣也。不尽杀东林诸臣，不足以谢先帝。今陈名夏、徐等俱北走矣。”马士英急止之曰：“徐九一现有人在。” \\n 大铖日与维垣谋，必欲尽杀东林复社诸人。大狱将兴，寻以上游告警，姑缓须臾。或夜半书士英堂中云：“闯贼无门，匹马横行天下；元凶有耳，一人直捣中原。”求其人不得。 \\n 仓场尚书贺世寿、佥都御史郭维经告病去。维经，江右正人，群小指为南昌私党，大铖密遣兵于江中劫之。 \\n 以何腾蛟总督川、湖、云、贵、广西。 \\n 时杨鹗抚湖南，士英诈言虑其人情不调，疏令回部。鹗抗疏言：“人情极调，且臣与良玉旗鼓相当。英雄本色，丈夫肝肠，青天白日。伏乞以后申饬臣工，收敛精神，用之剿御，释此不必然之疑，省此不必然之事。若知之不明，处之不当，听细人之言，薄劳苦功高之士，识者灰心，人人解体，殆非所以巩朝廷而鼓忠勇也。”科臣吴适亦以为言。皆不省。 \\n 许定国引清师入仪封，复入考城，寻破归睢。按臣凌冏死之，侄润生自缢。冏遗书于清师云：“愿坚盟好，勿轻南下。否则扬子江头凌御史，即钱塘江上吴相国也。”事闻，赠冏兵部侍郎，润生御史。 \\n 清师逼江北，下徐、颍。总兵李成栋南遁。 \\n 四月初一日，命尽去各衙门印文“南京”二字。初，南都有拥戴潞藩之议，列名苦无符印，遂窃南礼部印印之。及士英既入，欲执议以起大狱，议乃止。后管绍宁署礼部事，大索三月，印卒不获。至是，士英乃请改铸另给焉。 \\n 初四日，宁南侯左良玉举兵东下。初，左客胡以宁献计，令伪太子手书血诏付左。左佯受诏，为坛而哭，洒血誓师。心惮江督袁继咸在九江。胡以宁旧与袁游，即遣以宁持伪太子旨绐袁会师。部署三十六总兵而东，以江西属其部将金声桓。良玉乃驰疏列士英罪状，又传檄各镇云：“盖闻大义之垂，炳于星日，无礼之逐，严于鹰。天地有至公，臣民不可罔也。奸臣马士英根原赤身，种类蓝面。昔冒九死之罪，业已侨妾作奴，屠发为僧。重荷三代之恩，徒尔狐窟白门，狼吞泗上。会当国家多难之日，侈言拥戴劝进之功。以今上历数之归，为私家携赠之物。窃弄威福，炀蔽聪明。持兵力以胁人，致天子闭目拱手；张伪旨以俗，俾兵民重足寒心。本为报仇而立君，乃事事与先帝为仇，不祗矫诬圣德；初因民愿而择主，乃事事拂兆民之愿，何由奠丽民生？幻蜃蔽天，妖蟆障日。卖官必先姻娅，试看七十老囚，三木败类，居然节钺监军；渔色罔识君亲，托言六宫备选，二八红颜，变为桑间濮上。苏、松、常、镇，横征之使肆行；李、会稽，妙选之音日下。江南无夜安之枕，言马家便尔杀人；北斗有朝慧之星，谓英名实应图谶。除诰命赠荫之余无朝政，自私怨旧仇而外无功能。类此之为，何其亟也！而乃冰山发焰，鳄水兴波。群小充斥于朝端，贤良窜逐于崖谷。同己者，性侔豺虎，行列猪，如阮大铖某某等数十巨憝，皆引之为羽翼，以张杀人媚人之赤帜；异己者，德并苏黄，才媲房杜，如刘宗周、姜曰广、高弘图数十大贤，皆诬之为朋党，以快如蛇如虺之狼心。道路有口，空怜职方如狗、都督满街之谣；神明难欺，最痛立君由我、杀人何妨之句。呜呼！江汉长流，潇湘尽竹，罄此之罪，岂有极欤？若鲍鱼蓄而日膻，若火木重而愈烈。放崔、魏之狗，遽敢灭伦，收闯、献之弥猴，教以升木。用腹心出镇，太尉朱Г之故智，几几殆有甚焉；募死士入宫，宇文化及之所为，人人而知之矣。是诚河山为之削色，日月倏以无光。又况皇嗣幽囚，烈祖悲恫。海内怀忠之臣，谁不愿食其肉？敌国向风之士，咸思操盾其家。本藩先帝旧臣，招讨重任。频年痛心疾首，愿为鼎边鸡犬以无从；此日履地戴天，誓与君侧豺狼而并命。在昔陶八州靖石头之难，大义于今炳然；迄乎韩蕲王除苗氏之奸，臣职如斯乃尽。是用厉兵秣马，讨罪兴师。当郑畋讨贼之军，忆裴度闲邪之语。谓朝中奸党尽去，则诸贼不讨自平；倘左右凶恶未除，则河北虽平无用（上七字原缺，校者据《明李遗闻》补）。三军之士，戮力同仇。申明仁义之令闻，首严焚戮之隐祸。不敢妄杀一人，以伤天心；不敢荒忽一日，以忘王室。义旗所指，正明为人臣子不忘君父之心；天意中兴，必有间世英灵矢翼皇明之运。泣告先帝，揭此心肝，愿斩贼臣之首以复九京，还收阮奴之党以报四望。倘惑于邪说，诖误流言，或受奸臣之指挥，或树义兵之仇敌，本藩一腔热血，郁为轮困离奇，势必百万雄兵，化作蛟螭妖孽。玉石俱焚之祸，近在目前，水火无情之时，追维心痛。敬布苦衷，愿言共事。呜呼！朝无直臣，谁斥李林甫之奸邪？国有同心，尚怀郑虎臣之素志。我祖宗三百年养士之德，岂决裂于佥壬？大明十五朝忠义之心，正宜暴白于魂魄。速张殪虎之机，勿作逋猿之薮。燃董卓之腹，膏溢三旬；籍元载之厨，椒盈八百。国人尽快，中外甘心。谨檄。”又沿途张示，称本藩奉太子密旨，率师赴救。士英等大惧，京师戒严。江督袁继咸疏请赦太子以遏止之。中旨切责。 \\n 时左兵由九江、安庆至建德，顺流而下。士英调黄得功、刘良佐离汛，遣刘孔昭、阮大铖、方国安、朱大典同御之。大铖誓师江上，衣素蟒，围碧玉，见者诧为梨园装束。升大典兵部尚书，国安挂镇南将军印。刘泽清亦托勤王，率兵大掠南行，扬、泗、徐、邳，势同鼎沸。 \\n 史可法连疏告警。帝曰：“上游急则赴上游，北兵急则赴北兵，自是长策。”可法曰：“上游不过欲除君侧之奸，原不敢与君父为难。若北兵一至，宗社可虞。不知辅臣何意蒙蔽至此？”乃移书士英，恳其选将添兵，大声疾呼。士英惟以左兵为虑，不应。可法又请面朝处分东宫，以息群嚣。帝谕：“西警方急，卿专心料理，待奏凯复见。”可法叹曰：“奏凯二字，谈何容易？诚如上言，面君不知在何日矣。”又连上二疏，一劾各镇拥兵糜饷，一劾李成栋避敌南奔。士英亦不应。 \\n 帝惟以选淑女为急。先是，应天府选进三名及司礼监选进六名，俱无可意者，特遣内监田壮国往杭州，选到陈氏、王氏、李氏三人，著于十五日进元晖殿，命户、工部各委官一员，采办中宫珠冠、礼冠三万两，常冠一万两。 \\n 杀从逆光时亨、周钟、武愫。又杀武德道佥事雷缤祚、礼部主事周镳。镳与钟，从兄弟也，负时誉，与阮大铖有隙。士英参钟从逆，谓镳当坐。纟寅祚亦与大铖有怨。光时亨者，阻驾南迁者也，故与四人同死。 \\n 时清师已徇徐、砀，下亳、泗，乘势渡淮，如入无人之境。 \\n 十九日，召对。马士英力请亟御左良玉。大理卿姚思孝、尚宝卿李之椿、工科吴希哲等俱请备淮、扬。帝谕士英曰：“左良玉虽不该兴兵以逼南京，然看他本上意思，原不曾反叛。如今该守淮、扬，不可撤江防兵。”士英厉声指诸臣对曰：“此皆良玉死党，为游说，其言不可听。臣已调得功、良佐渡江矣。宁可君臣皆死于清，不可死于左良玉手。”目大呼有异议者当斩。帝默然。 \\n 礼部钱谦益言：“陈洪范还，该收他。”帝谕曰：“国家何尝不收人，只是收来不得其用。”希哲退曰：“贾似道弃淮、扬矣。” \\n 给事吴适疏参：“牟文绶本无寸功，骤列大帅，乃复缴兵哗掠，摧陷建德、东流，大属非法。方国安受国厚恩，乃铜陵西关、南陵城外聚兵攻击。赤子何辜，遭兹涂炭，益之深热？其与叛逆何异？陛下宜加禁戢。”蔡奕琛等矫旨：“文绶久在南康，国安现在剿逆，吴适讹言乱政，为逆臣出脱，是何肺肝？”次日，奕琛具疏特纠，逮适下狱。 \\n 先是，左光先按浙，会鞫奕琛一案。适时为衢州司理，与绍兴司理陈子龙共成是狱。及奕琛入相，与阮大铖同心排挤光先，以致褫逮，并及于适。御史张孙振疏纠适为东林嫡派，复社渠魁，宜速正两观之诛。 \\n 二十四日，清师攻扬州。史可法御之，薄有斩获。攻益急，血奏请救，不报。其明日，可法开门出战。清师破之，屠扬州。可法死之。原任兵部尚书张伯鲸被执不屈，身被数创，自刭死。妻杨氏、媳郝氏从之。 \\n 左兵下破安庆，尽杀阮氏。大铖遂谓：“与其左兵之来，不若清师之来，我且用清师以杀左氏。”欲杀王之明以绝左兵之望，闻扬州急，遂不得行。 \\n 明日，帝召群臣问迁都计。钱谦益言不可。马士英请调黔兵入卫，备走贵阳。工科吴希哲等力谏乃止。召黔兵一千二百名入城，命住鸡鸣山房。 \\n 初，左兵至九江，袁部将郝效忠、郭云等大掠，左兵附之。良玉见城中火起，闻报曰左兵也，即其舟中顿足呕血而死。左死，军益乱。其养子梦庚劫袁共破安庆，东下采石，为黄得功、方国安所败，遂引兵还。捷闻，封得功靖国公，并晋大铖、大典太子太保，余加级有差。 \\n 五月，以巡漕御吏霍达、监军佥事杨文骢分设苏、松、常、镇巡抚。初，祁彪佳抚吴，裕军储八万，以二万充可法军饷，而贮六万于京口库中。及文骢监军京口，欲漏其赋而无词，遂为筑城金山之说。由是京口无军储。 \\n 高杰溃卒之渡江也，郑鸿逵掩而杀之，不下万人，余卒北走降清。鸿逵乃露章告捷。玺书褒封靖虏（校者据《海上见闻录》补“虏”字）伯，世袭。赐蟒衣、金币。京口民皆顶祝，且为建寺峙碑。自前月二十五日至是月之朔，日报虚捷。军门鼓角，将士凯歌，声沸江滨。鸿逵开藩京口，民争以牛酒犒师。 \\n 午日，百官进贺。帝以演戏不视朝。忽有中旨命乞子捕虾蟆为房中药。时目为虾蟆天子。 \\n 士英传令各门下闸，辰开申闭。 \\n 清师既破扬州，沿江问渡。初七日，鸿逵军中大宴，歌舞喧阗，而清师乘间遣二百余人潜入金山寺。初八日夜，大雾四塞，清师编筏张灯向京口，而别由上游大宁洲老鹳河渡。黎明尽抵南岸，遂袭破镇江。郑兵尽弃军实，扬帆东遁。 \\n 初十日，都门昼闭。大风猛雨。午后犹集梨园入内演戏，帝与群小杂坐酣饮。二鼓，乃与屈、张二阉单骑出奔黄得功营。五鼓，士英入朝，驾已先出矣。遂召黔兵奉太妃走浙。平明，宫门洞启，宫女杂走。于是各官争窜。 \\n 十一日，忻城伯赵之龙闭各城门以待清师。居民竞杀城内外黔兵，无有遗者。午刻，有监生赵某率市人出王之明于狱，拥入宫中，登殿鸣钟。百官莫有至者。吏部尚书张捷死之。副都御史扬维垣以重案之明狱，闻都城人拥立之明，遂胆战自经。妾朱氏、孔氏从之。王之明黏示皇城，略云：“先皇帝丕承大鼎，惟兹臣庶同共甘苦，胡天不，惨罹奇祸。凡有血气，裂眦痛心。泣子小子，分宜殉国。思以君父大仇，不共戴天，皇祖基业，汗血匪易，忍垢匿避，图雪国耻。幸文武先生迎立福藩。予惟先帝之哀，奔投南都，实欲哭陈大义，不意巨奸障蔽，至撄桎梏。予虽幽狱，无日不痛绝也。福王闻兵远遁，先为民望，其如高皇帝之陵寝何？泣予小子，父老人民围抱出狱，拥入皇宫。予身负重冤，岂称尊南面之日乎？谨此布告在京勋旧文武先生士庶人等，念此痛怀，勿惜会议。予当恭听，共抒皇猷。勿以前日有不识予之嫌，惜尔经纶之教也。” \\n 十二日，钦天监挈壶官陈于阶自经。 \\n 是日，帝驻太平府二十里外。黄得功、阮大铖、朱大典、方国安等来见，欲入太平。太平民不纳。十三日，往芜湖。总兵官黄斌卿遁登中军翁之琪舟。十四日，将往浙。 \\n 时清豫王已薄都城，赵之龙挟王之明出降。豫王加之龙兴国公，赐金镫鞍马、貂裘宝帽，设牛酒于军中宴之。王铎、钱谦益、张孙振等皆降。 \\n 十六日，清豫王入京，百官朝见。王铎等南面而坐。点诸降臣名。至邹之麟，不应。王铎急欲参之。张孙振谓钱谦益曰：“此系老先生同乡同籍，宜为周旋。”钱颔之，邹得无恙。张孙振每对人夸云：“非我，邹衣老几弄出来。”邹厚酬之。而邹犹扬扬自称不屈。 \\n 清豫王出示晓谕，略曰：“福王僭号称尊，沉湎酒色，信任佥壬，民生日悴。文臣弄权，只知作恶纳贿，武臣要君，惟思假威跋扈。上下离心，远近仇恨。”云云。 \\n 时刘孔昭走浙，刘泽清入海。惟刘良佐降清，奉豫王命，引兵追帝至芜湖，于十五日及之。且召黄得功。得功不从，良佐伏弩射中得功喉。得功创甚，拔剑自刎。后金陵有人忽奔真武庙中者，跳舞大呼曰：“我靖南侯也。上帝命我代岳武穆王为四将，岳已升矣。”言毕，手提右廊岳像于中，而己立其位，作握鞭状，良久乃苏云。是日，良佐挟帝去。之琪投水死。 \\n 帝见清豫王于内守备府。豫王责其僭位称尊、荒酒好色及谋害太子等事，帝默然。随囚于江宁县。 \\n 刑部尚书高倬、户部侍郎刘成治署中自经。十八日，国子监生吴可箕鸡鸣山关庙中经死。二十三日，中书舍人龚廷祥投秦淮河死。其死不知日者，中书舍人陈麃及子举人陈伯瑜、户部主事吴佳胤。死不知名者，投秦淮河中冯小挡、百川桥下乞儿也。小以色幸，卒以身殉。乞儿题诗桥畔曰：“三百年来养士朝，如何文武尽皆逃。纲常留在卑田院，乞丐羞存命一条。” \\n 礼部郎中刘万春、主事黄端伯以不朝遇害。 \\n 清豫王分兵略定各属，而命御史王忄养、刘光斗、鸿胪丞黄家等分往招抚。家至苏，被杀。 \\n 苏州诸生顾所受服儒服，哭文庙，投泮池死。原任少詹徐沉虎丘后溪死。玄庙观前，卖面人夫妇对经死。 \\n 常州石生及卖扇欧姓者投西庙池中死。又一乡民鬻薪入城，闻安抚使至，跃入文城坝南龙游河死。五牧畜鹈鸟者薛叟以剃发自经死。 \\n 常熟诸生徐怿以剃发自经死。诸生项志宁不食死。 \\n 武进诸生董元哲痛哭死。 \\n 至各处起兵见杀，则贵池诸生吴应箕、宣城诸生麻三衡、武弁陈有功、余元宣、万会、吴国桢。而苏州原任游击鲁之及武韦韬俱战死。嘉定原任通政使侯峒曾城破与子诸生玄演、玄洁被杀。进士黄淳耀与兄渊耀及举人张锡眉、龚用圆俱死。常熟诸生徐守质战死。昆山贡生朱集璜城破被执，不屈死。故将王公扬年七十战死。诸生陶琰城破自刎。原任狼山总兵王佐才为乱兵所杀，一门被害。松江原任中书李待问、博罗知县章简城破被杀。吏部主事夏允彝投水死。总兵吴志葵、黄蜚驻兵豆腐浜，被擒，解至南京，死之。华亭教谕眭明永被执不屈死。常州诸生吴福之、徐安远入太湖从黄兵，兵败，福之投水死，安远被杀。诸生张龙文率乡兵薄郡城，见杀。 \\n 江阴屡攻不下，至三月乃陷，遂屠其城。典史陈明遇閤门投火。阎应元不屈见杀。训导冯某缢明伦堂。中书戚勋全家焚死。 \\n 及清兵下嘉湖，吏部郎中钱楝战殁于震泽。原任吏部尚书徐石麟自缢。其仆祖敏、徐锦从死。 \\n 南都之陷也，潞王监国于杭州。及清师至杭，潞王即以城降。杭州原任行人陆培缢死。钱塘知县顾成建不屈被杀。某县知县梁于亦死。 \\n 其前遣使臣左懋第在北，闻江南陷，七日不食。清摄政王召见，麻衣、孝巾、草屦，向上长揖，南面而坐。摄政王数以伪立福王、勾引土寇、不投国书、擅杀总兵、当廷抗礼五大罪。懋第抗词，惟请一死。命剃发，坚不肯，于闰六月十九日被害。题绝命诗云：“峡坼巢封归路迥，行€南下意如何。寸丹冷魄消难尽，荡作烟云总不磨。”参谋兵部主事陈用极、游击王一斌、张良佐、王廷佐、刘统等五人从死。忽风沙四起，卷市棚于云际，屋瓦皆飞。一时罢市。 \\n 清豫王既定江浙，寻挟帝及王之明、潞王北去。袁继咸随帝北行，其中军都督邓林奇死之，而梦庚以三十六将降于清英王。随命梦庚以父官率诸将入朝。金声桓不欲行，乃自请愿取江西以献。英王许之。 \\n 郑鸿逵道海东奔，奉唐王监国，建号隆武，于是有闽中之事。马士英由广德与镇东伯方国安兵二万入浙，奉鲁王监国，于是有浙东之事。 \\n 三余氏曰：南枢电发金陵，匡赞之诚可并日月。于时俊，表从而景骛，麟师而凤仪，庶几桑榆之收焉尔。乃高张罗尉，纵彼穷饕。逮维扬一出，则鸱集林，归昌铩羽，祷杌入囿，驺虞败趾。此姜、刘诸人所以接踵而去也。卒之宁南东指，淮甸一空，士鲜晨炊，军无夕燧。南枢授命，阙烬城芜。士英之肉，其足食乎？当日幅员小矣而官愈大，郡县少矣而官愈多，财赋贫矣而官愈富。三反之政，古人切戒。彼昏不知，淫酗而已。呜呼！"}
{"章节": "●卷中·绍宗皇帝纪", "正文": "●卷中·绍宗皇帝纪 \\n  \\n  \\n 绍宗襄皇帝（校者案：《清史纪事本末》卷八载，永历十四年夏四月，上思文皇帝谥号曰绍宗襄皇帝。今据以补入）讳聿键，小字长寿，高皇帝九世孙也。父义，以唐世子追封裕王，国于南阳府。母毛氏。聿键生三岁，祖端王惑于嬖妾，囚世子承奉所，聿键从之囚。稍长，读书即能识大义。年十八，尚未请名。世子为其弟毒死，端王讳之，将传国于次子。守道陈奇瑜入吊，谓端王曰：“世子薨逝不明，若又不立其子，事必发觉。”端王惧，始为聿键请名，立为世孙。 \\n 崇祯五年，聿键年三十有一。袭王位。选妃曾氏，诸生曾文彦女也。 \\n 七年，流寇披猖，南阳当其冲。又其城庳薄，王捐千金谋修筑。太守陈振豪不受功，王疏参之。烈皇帝震怒，逮振豪置理。王又援潞王近事，乞增兵三千人，设参将一员。不许。 \\n 八年冬，贼再犯南阳。王上疏云：“臣府护卫一千二百人，近制以其半为汴梁班军，给抚臣以下徭役。无谓。惟明诏念臣困厄，以全军见还。”诏报曰：“南阳班军番直，祖制已久，朕不敢变。”时烈皇帝欲行宗室换授之法，陈子壮署礼部事，执不可。王贻书子壮，称说典训，援据经传，以相驳难。上乃下子壮狱。王每薄公卿为不足重，而争宗藩体统。劾总督卢象不朝其所。建请烦多，廷臣忌之。 \\n 会九年京师戒严，王率护军勤王。汝南道周以典止之，不听。至裕州，巡抚杨绳武以闻。严旨切责以擅离南阳。十一月下礼部议。给事冯可宾、钟介议废为庶人，安置风阳高墙。押发官同知张有度欲以槛车行。王自裁，不殊。至凤阳，守陵奄人索贿不得，墩锁以困苦之。病几殆，曾妃割股以进，始愈。有司廪禄不时，资用乏绝。 \\n 时有望气者曰：“高墙中有天子气。”言于淮抚路振飞。因假赈罪宗，入墙见王，心独异之。王告以吏虐状。振飞疏请加恩罪宗，赡以私钱，且谪其吏之无状者。 \\n 南都建号，大赦，得出。封南阳王。遣官送寓广西。道杭州而南都陷。王劝潞王监国。三日而潞王出降。 \\n 初，清师屠扬州，乘胜至瓜州。时郑鸿逵镇京口，与清帅张天禄相距。天禄，故史可法爱将也。鸿逵阵伤其一目。而清师编筏向京口，别由上流暗渡，遂袭破郑师。鸿逵扬帆东遁。而户部主事苏观生亦自南都走浙，与郑胥会于杭，遂奉王入闽。 \\n 弘光元年（清顺治二年）乙酉六月二十六日，次建安。王下令曰：“昔我太祖高皇帝扫荡群氛，统一区宇。成祖文皇帝燕都定鼎，威震华夷。仁涵义育，累洽重熙。何期数当阳九，天降鞠凶？昔年蓟北独深蒙难之悲，此日金陵复有南辕之恨。孤愁凉德，雪耻未遑，念切同仇，请缨有志。今尔臣民连笺劝进，至再至三。谓寇迫杭城，人无固志，贼臣有屈膝之议，举国同蒙面之羞。孤览斯言，抚膺陨涕，痛统绪之几坠，怅天下之无君。孤不得已，俯顺舆情，允从监国，谨于六月二十八日朝见臣民于建安。收拾余烬，恢复南都。张皇六师，迎还玉辂。萃皇灵于涣散之后，出百姓于汤火之余。” \\n 又谕郑鸿逵出示安民于八府一州，曰：“寡人布素十年，毫无烦扰。今除下程小饭该县官备办外，一切供亿并毡彩无益等事，俱各免行。当百姓剥膏见骸之日，寡人誓约己以安天下。违旨者治以不忠扰民之罪。随侍官校不过十人，敢擅取民间根薪粒米，即时察启请究，定然捆打八十，割耳游示。寡人生平真性实心，字字真诚。尔各官一体遵行，毋负寡人倦倦至意。” \\n 翰林学士黄道周进誓师文、监国谕、祭告文、登极诏共四通，并缴赐劳银三两。手敕答云：“所进撰文俱能写孤意中事，且典核有体。孤心嘉悦，留至日备用。孤今昼夜焦劳，新创诸事，方盼先生速至，便议战守并监国礼仪。至在途之费，上下所共需也，同艰分济，典非溢格，不准再辞。着即祗受，称孤轸恤至意。” \\n 又谕郑鸿逵敕曰：“昨据先生启请中标黄将官领兵二千，各令把守仙岭等关，业即俞允，兼令发犒矣。孤发旨后，思念兵将跋涉之苦，孤目亲睹。今使兵将把关；必要先足其月饷，然后好责其成功。兹谕先生各兵将一概应支粮饷，除前欠粮支并先生捐资代给者，通算欠数，俟孤到省陆续照补外，今将现令把关兵将二千名，即将浦城县现存正项银两，每名先给与现月六月一月，并再预支闰六月一月，示孤轸念兵将至意。其额兵二千，传谕该将，一不许兵冒领，二不许纵兵淫酗赌博等弊。抖擞精神，一意防守外，仰先生即将标下大小将领年龄、籍贯、履历速造简明文册一本。再历来各将照给支饷数目，各兵行坐每名支饷数目，并自今年正月起至六月各饷支过几月，通共领过银数若干，现欠几月，每月欠银若干，通共欠饷若干，先生赔应若干，曾那应补公家别项若干，某饷断宜急补，某宜稍缓补给，俱一—速造简明文册一本。共册二本，一二日即造进来。其发过犒银并支过该县两月饷银，给发后再行造册。一面具启，一面移部，以凭开销。孤以困顿之余，宫内生长，不谙军国大事，惟先生竭力辅孤不逮，以全奉孤南来精忠大节。” \\n 时闽广军门刘若金欲驻福宁州，以抽洋税。州中士民及铺户恐致骚扰，粘帖拒之，遂罢市激变。 \\n 二十九日，总兵南安伯郑芝龙进冰纱十端，漳纱、葛纱、软纱、永春布各五端。启曰：“芝龙盥手跪诵唐王殿下赐谕，如丝如纶，感高厚之恩。惟是天步艰难，正望荡平之日。幸殿下神圣，尤为中兴之主。芝龙前得胞弟鸿逵手信，慎重之过，恐武备未周，致有窥伺，故意从迂远之行。兹奉令旨谕示，芝龙即亟会抚按司道及缙绅孝廉贡监生员，无不欢欣鼓舞，共庆升平。人心如此，天意可知。祸乱之作，皇天所以开圣人也，其在斯乎？然众议亦云只先监国而后登极，此与芝龙之愚见暗合矣。又据差官邹泰传谕欲居贡院。察贡院系山腋，稍雨即患水，当以布政司为行宫。若布政司一时未便搬移，芝龙总兵衙门亦可驻跸。即与抚按各官议妥，不敢有烦睿虑。其谕旨赐芝龙胞弟芝豹者，因芝龙在省督船，彼在安平练兵，相去六日路程，方差人赍去，未及取启回报，统惟慈宥。芝龙一味拙直，心口如一。苟有率误，更望天涵到底，方信芝龙之无他肠也。”手敕答云：“自古英雄相遇，凡功业之巨细，正在相信之浅深。启内一切慎举动，择行在，识虑周详，任事坚决，孤更感激。另启，所进衣著，孤即受用，以昭与卿一体之忠爱云尔。” \\n 芝龙随进笺劝以监国，恢复中兴。手敕答云：“汉唐中兴，各有成资。今止一隅，势非昔比。况孤庸质，恐羞祖烈，惟是先生兄敬弟忠，勋猷夙著。前靖虏（校者据《海上见闻录》补“虏”字）伯奉孤南来，实惟先生是奔是依。自孤勉允监国之后，专望先生兄弟，在朝则孤之心胆也，在边则孤之左右臂膊也。孤占先生等才，不愧太祖臣子。至于诸将，则均有安危之寄。一统告庙，功成封侯，孤必不负。” \\n 又谕芝龙云：“把守关隘一切急务，先生业豫料理有绪，孤不胜嘉慰。措饷之难，其来已久。孤今惟实至俭至劳，布素外朝，以先天下。余俟监国之后，与先生等面议而行。至委先生兄弟守巡总督重任，出孤独断倚任之专，先生不可辞此官，即孤不可辞监国。闰六月初一日当过建宁，一切监国事宜俱要豫备。一统所基，关系甚重，勉之慎之。”（校者案：此谕与《思文大纪》所载小异。） \\n 初二日，福建布政使周汝玑、参议傅云龙、张文辉、副使佥事柴世埏、陆怀玉、李长倩、罗万爵、张、刘柱国、张晋征、王芋、都司陈绩、郭轲、杨升诚具笺迎贺。有云：“分班（校者案：《思文大纪》作“”）锡宠，宗支首重于维城；压（校者案：《大纪》作“嘉”）纽储祥，嗣服莫先于监国。殷忧启圣，式聆基命之歌；多难兴邦，载辑景山之颂。（校者案：是下《大纪》尚有两联）恭惟殿下忠怀帝室，孝笃天经。国号从唐，化治顺尧天之则；藩封移秀，派演流涓水之芳。锡玉辂以疏荣，执桐而作宝。岂谓遭家不造，遂俾国步多艰？念主上之播迁，敷天疾首；痛臣民之流散，率土寒心。苟非白马之盟，孰系紫宸之重？爰揆神异，允叶祯符。是用师锡佥同，天人交与。金枝干叶，独推一本之向阳；玉水万流，共仰朝宗之入海。闽封虽褊，负水凭山；闽众虽孱，本忠依孝。一成一旅，少康王自有仍；三让三推，孝文来于代邸。精克励于胆尝薪卧，势终充于泉达火然。保四海而非难，王天下其再见。汝玑等涕泪余生遭逢盛举，悲已深于集蓼，喜忽动于开熙。朝上国之麟图，繄仅有光赤社；歌高皇之龙种，行将继美朱陵。伏愿持危以虑，雪耻勿忘，世德作求，荣（校者案：《大纪》作“永”）怀安辑。一新君臣上下之往辙，尝思光武中兴；亟回东西南北之人心，必奏昆阳大捷。想片时时运（校者案：《大纪》作“胡运”），不过腐鼠孤雏；计一统皇舆，伫庆游麟巢凤。”手敕答云：“孤允藩院公启，定于本月初七日驾临布政司监国矣。切望文武协恭，各捐夙谬，共图恢复，仰慰高庙。彝典酬功，孤必不靳。” \\n 初三日，舟次水口驿。驿乃古田县地，为入省之噤喉。先时，驿递有坐驾大船祗候水次。王却之不御，惟乘民间小舫仅载数人者，宫眷在焉。不设彩缦及鼓吹。观者举手加额，以为俭素如此，吾民其有瘳乎？郑芝龙迎于舟次，即赐接见。传谕各官俱候登驿朝参。及登驿，各官恭迎道左。至驿，阶下行四拜礼。王谦抑赐答两拜。传谕各官暂退，仍亲标二十员名进。在东者，南安伯臣郑芝龙、靖虏伯臣郑鸿逵、巡抚佥都御史臣张肯堂、闽广总督臣刘若金、巡按御史臣吴春枝、屯盐道臣罗万爵、福兵备道臣张、分巡道臣王芋、都司佥书臣陈绩、内臣王承恩。在西者，户部侍郎臣何楷、大理寺卿臣郑、通政司左通政臣马思理、光禄寺少卿臣林铭鼎、尚宝司少卿臣郑昆贞、四川按察司按察使臣曹学、科臣陈燕翼、臣张利民、道臣郭贞一、黄锡衮。时郑、马思理、曹学俱在籍，穿吉服。何楷等俱自南京来，穿素服待罪。监国宽仁，怜其不得已之故，有旨勿问。赐坐赐茶。即面谕云：“省城闻行在择布政司，一时官吏搬移并修理，未能猝办，暂于总兵府驻跸。各宜仍旧，勿得营造，致滋劳费。”随谕跟役捧出御用剩银一百五十两（系淮阳巡抚呈进者），除在途犒赏买办外，即充修葺丹垩之施，勿取诸民。 \\n 时有议修理宫费酌派各属者。曹学言于芝龙曰：“仁声仁闻，王政之先，岂宜睿驾未临而先派多金修理？是播侈风于下里也。不肖有司藉此而括库藏，科百姓，增美之谓何？而彰其过乎？”芝龙即示禁止之。 \\n 又谕：“守关进取，决不可无兵，有兵决不可无饷。饷出之民，有民而后有饷。安民以裕饷，必须户部得人。兹众卿在廷，即佥择其可者。”于是咸举侍郎臣何楷。楷力辞，曰：“臣尚负罪，俟明法诛戮，奚敢肩兹重任？”叩头恳辞贤者。监国以举出诸公，俯答其拜，而坚欲用之。又谕吏部曰：“天步方艰，饷为兵命。户部重任，得人甚难。兹特面允文武公举户部侍郎何楷，廉而能计（校者案：此下《大纪》有“巨以识微”句）。孤于崇祯乙亥亲阅邸报，亦服其侃侃掖垣。危难仗义之人，必于直言敢谏中求之。古人成说，孤奉为范。何楷升户部尚书，即日到任理事，慎勿再辞，致耽急务。该部即会同何楷确议推择清吏司郎中一员，以便呈堂行事。并即推摄文选司郎中事一员。”（校者案：此谕与《大纪》所载颇有异同）又命巡按都御史张肯堂速铸大小衙门印，印文俱冠以“行在”二字。 \\n 特授浦城训导王兆熊翰林院待诏，专理睿览书籍事务。兆熊字念葛，福宁州人。岁贡，任浦城训导。监国入关，即为扈从，后出使温、台。监国称其真忠如金石，真清如冰玉，故有是授。 \\n 是晚，命于水口驿下关泰山庙议推各要紧衙门职员，次早至芋原驿始定，具疏以闻。 \\n 初四日，日午，舟次洪塘，登岸。择吉入城监国，乃暂憩民家。庭无供张，市不易肆。愚民以为天子来，更静于县吏。 \\n 戌时，奉令旨云：“孤今监国闽省，遵照祖制，举用阁部等官，虚心听纳，惟慎惟公。除不忠先帝皇上负国害民者概不录用外，藩院诸衙门既会议确当，即允所启分别摄事还职。” \\n 初五日，敕司礼监传谕：“天气炎暑，公件紧极。各启朝者概从简便。在任文武及大小绅衿百姓俱止行一拜三叩头礼，续到者免朝。” \\n 福州知府熊经启请冕服式。敕照依会典。 \\n 太常寺少卿曹学朝见，启进三款。一为福建解京钱粮，俱宜属兵饷项下，祈勿他用，恐防不继。一为礼成之后，即宜遣靖虏伯郑鸿逵抵关、相度防守进取事宜以闻。一禁戢逃兵沿途抢掠害民，似宜急谕逃将，令其识认部下之兵，收拾什伍，示以赦辜复用之意，暂纾民患。三者皆实着可行。监国目之曰：“此海内名儒也。孤在唐国，闻名久矣。兹幸在此得见，以慰数年景慕之意。”因赐坐赐茶。 \\n 传谕礼部：初七日入城监国，先祭告天地、太庙、唐国宗庙，俱用太牢，设陈簋笾豆如礼。仍拟祭文三篇，摄礼部臣刘若金会太常寺少卿曹学撰述陈设。俱遵谕行。 \\n 初六日，谕布政司速造诸祖神位，设太庙。曰：“自古忠臣孝子，未备居室，宗庙为先。今孤瞻仰孝陵，不胜愤痛。既议监国于兹，必先祭祖，方敢摄政。速于该省择一公所，匾曰行太庙，届期行礼。” \\n 初七日，监国入城。以南安伯府为行在。群臣庆贺如礼。 \\n 特授贡生薛瑞泰司经局正字。瑞泰字幼安，侯官人，娴掌故，大中丞鸣宇公子也。闻监国右文稽古，以家藏《御览》、《玉篇》、《太平广记》、《资治通鉴》各书计五百余本，疏献之。敕授此官。旋以年老不任仕进辞。监国温旨慰之，曰：“瑞泰以乔木世臣之家，敦礼义廉耻之节，巍然如鲁殿灵光。所进书籍，雅体孤心。如此京职，原敦怙（校者案：此字疑有讹，《大纪》缺）劝，不准辞。仍候登极后即行召对，全孤爱重老成之意。”后瑞泰因饷额不足，复捐助五百金，即进翰林院五经博士。 \\n 监国特颁亲制便览序文。一日戎政。略曰：孤惟人君能以至公待天下，方可责人臣以无私，苞苴不入司马门，天下始得真将之用。将真，六军之命安矣。盖文武一刚柔也，刚柔一动静也。譬之身，文筋而武骨也，文背而武胸也，分则体用，合则一身。文蔑武，武蔑文，亦必不能独立矣。论者谓文以节武（校者案：此句《大纪》衍为一节），此自寻常之将言耳。若夫唐之李、郭，宋之岳、韩，我朝之徐、常，今奉孤之两郑，皆大将也。将大不待节制，相大不妨专擅。不妨不待，皆得自靖（校者案：《大纪》作“师”）其心，此天地之间气，必有为而生也（校者案：此下《大纪》尚有数语）。目今札弁满天下（校者案：此下《大纪》亦有数语），孤必求真大将，亲拜而授之钺。以立见孝陵、复东南泽国为半功，再复西北以报烈宗深仇为全功，半则以徐魏国处之，全则以郭汾阳酬之。诏列甚明，惟天下英雄速图自奋（校者案：此下《大纪》尚有数语），成孤中兴之烈。二曰缙绅。略曰：孤惟帝王之御世也（校者案：此下《大纪》有十四字），必与文武之贤者共之。始于得贤将相，终于得贤百职。四海兆民，方有攸赖，民安则华强夷服矣。然历稽世道之污隆，机握于帝王之宇量。宇量必包乎天下，始可以总统乎千官。千官当而民治，民大治而帝王始安（校者案：“始安”《大纪》作“安矣”）。帝王量狭，一统必割据，帝王量大，割据必一统（校者案：此下取与《大纪》比看多节去）。盖量大则识必高，识高始能用彼声色货利，又何有于东林门户、魏党、马党之纷纷哉？呜乎！三党成，偏安矣，四党成，一隅矣。今孤卧薪而望孝陵，尝胆以图一统，焦劳昕夜，惟贤是求。追维洪武二十四年，王祖分封唐国，祖训命名诗曰《嘉历协铭图》。往时未详，于今有悟。我天我祖，既预兆之，敢不孜孜敬天法祖、与我文武誓复旧疆、仰答我上帝之休命乎？彝典酬功，信如皎日。 \\n 命参将金锖赍监国赦款，宣谕金衢。 \\n 又谕吏、兵二部起大学士蒋德于泉州。敕曰：“今中兴伊始，孤志切亲征。密勿必得匡赞之臣，始可分任从行居守之重。旧辅蒋德，简重于先帝，久钦（校者案：《大纪》作“饫”）其经纶。况学博古今，度具忠亮。着以原官起用佐理。着新任行人司张廷榜星速敦聘，即来行在，与孤分劳。”德辞以足疾。复敕云：“卿宏才伟度，海内具瞻。孤昔奉藩，闻之尤悉。先帝简任既至，孤实眷倚非轻（校者案：“非轻”《大纪》作“旧臣”）。南京之召未起，是卿进退节全。孤虽莫当明主，志清陵庙（校者案：此句《大纪》作“坚志自信，清我陵庙”）。焦劳榜徨，盼卿如渴。昨虚传卿奉召至，孤喜而不寐，随谕侍臣不必拘套，即着速至便殿召对。既而寂杳，孤心惘然。孤望卿之切如此。乃复往还，动淹旬月。辞奏一到，大悲孤心。足恙未痊，自有体裁之法。经济名臣，坚不我顾。孤诚薄德，还念先帝念高皇，定不准辞。十日之内，断望即到，慰孤至怀。” \\n 时郑鸿逵疏请正位号，不然，恐无以压众心而杜后起。芝龙意别有在。诸大臣多言监国名正，出关尺寸，建号未迟。而李长倩有急出关、缓正位、示监国无富天下心一疏。不报。而拥立者艳翊戴功，竞劝登极。乃于是年（清顺冶二年乙酉）闰六月二十七日，祭告天地祖宗，即位于福州。诏曰：“朕以天步多艰，皇家末造，忧劳监国，又阅月于兹矣。天下勤王之师既以渐集，向义之心亦以渐起，匡复之谋亦渐有次第。朕方亲履行间，鼓舞率励，以观厥成。而文武臣僚咸称萃涣之义，贵于立君。宠绥之方，本乎天作。时哉不可失，天定靡不胜。朕自顾缺然，未有丕绩，以仰对上帝，克慰祖宗。而临安委辔，尊攘无期，大小泛泛，如河中之木，朕敢不黾勉以副众志而慰群望？朕稽载籍，汉光武闻子婴之信，以六月即位高阝南，即以是年为建武元年，诞膺天命。昭烈闻山阳之信，以四月即位汉中，即以是年为章武元年，立宗庙社稷。艰危之中，岂利大宝？亦惟是兴义执言，系我臣庶之望故也。以今揆古，即以是年为元年。其承天翊运定难功臣，悉以次第进爵行赏。分茅胙土，稍俟恢复，以勒勋庸。其翊运宣猷守正文臣，亦以次进级，别需来章（校者案：“来章”《大纪》作“表章”，属下句似当）。孝秀耆宿军民人等俱依前谕优给。行在所山川鬼神除淫祠外，皆遣正官精祭告，以示朕缵绪为天下请命之意。”大赦。改是年七月一日以后为隆武元年。颁诏于八府一州，有一十八款。时于行在午门外宣读，臣民跪听者数千人。 \\n 先是，五鼓，驾自南安伯府移入布政司。庭燎辉煌，军容壮丽。各官咸以次入。芝龙戎装骑马行于驾前，鸿逵率禁军殿其后。至司，即入行宫。百官鹄立，始闻环佩之声。寅时，驾用衮冕朝服，升殿受朝贺，初行五拜三叩头礼，继又行二十四拜。 \\n 以布政司为行殿，额鼓楼门为行在大明门。以福建省为福京，以福州府为天兴府。 \\n 追尊唐国高、曾祖考谥号。遥上弘光帝尊号曰圣安皇帝。 \\n 进封靖虏（校者据《海上见闻录》补“虏”字）伯郑鸿逵为定清（校者据《思文大纪》补“清”字）侯，南安伯郑芝龙为平夷（校者据思文大纪补“夷”字）侯，并赐号承天翊运定难功臣。郑芝豹为澄济伯，郑彩为永胜伯。以按司为芝龙第，都司为锦衣卫，盐运司为通政司，巡抚署为吏部，海道署为户部，提学署为都察院，税课司为南察院。余各官皆僦民房受事。 \\n 封弟聿钅粤为唐王，主唐国祀。叔器鼎为邓王。 \\n 设六部九卿，并赐号翊运宣猷守正文臣。以张肯堂为吏部，李长倩为户部、曹学为礼部，吴春枝为兵部，周应期为刑部，郑为工部，马思理为通政使，郑广英为锦衣卫都督。 \\n 以天、建、延、兴四府为上游，汀、邵、漳、泉四府为下游，各设抚按。县升府，府升道，道转内卿。一命以上，咸与宠锡。 \\n 是时敷求耆硕。自何楷、蒋德、黄景、黄道周、苏观生、陈洪谧、林欲楫、朱继祚、黄鸣俊、姜曰广、吴、高弘图、路振飞、陈奇瑜、郑三俊、熊开元、黄士俊、林增志、李先春、顾锡畴、陈子壮、王应熊、杨廷麟等皆起为大学士。然或至或不至。其远不能至者，仅列其名遥授而已。阁臣至三十余人，俱闲无事，不令票旨，皆帝亲为之，德、欲楫、景皆力疏辞。行人以死请之，乃至。 \\n 隆武元年七月初六日，诛清朝使人马得厂。 \\n 改天兴府学为国子监。先是，飓风坏学宫，郡绅马思理与诸生郑泽等谋重修之，至此落成。因命郑泽等准贡入监，马思理升级有差。 \\n 设五城巡视御史及兵马司。 \\n 特旌钱塘令昆山人顾咸建死节。 \\n 谕司经局正字薛瑞泰：“搜访遗书，不论新旧，朱蓝批阅。至十六朝实录，尤为要典。著尔留心，朕不负此忠款。” \\n 谕文武臣民：“朕誓择于八月十八日午时，亲率御营中军，平夷（校者据《思文大纪》补）侯郑芝龙御营左先锋，定清（校者据《大纪》补）侯郑鸿逵统率六师，御驾亲征。尚赖文武臣民勇效智力，谋富才能，同报祖宗以救百姓。有功者，朕必重赏，再无食言。”（校者案：此谕开首斥清数语，备载《思文大纪》）即日发示安民。 \\n 司礼监太监庞天寿传谕：“行在合用物件，惟以俭朴为本。有司官不得违旨阿奉，以害民生。”口敕谕：“行宫中不许备金银玉各器用，止用磁瓦铜锡等件。并不许用锦绣洒线绒花帐幔衾褥，止用布帛。件件俱从减省，称朕恬淡爱民至意。违者即以不敬不忠治罪。” \\n 时帝长斋布素，日与大臣讲求政治于便殿。又性好书籍，搜阅不丙夜不休。自叙曰：“朕始祖唐定王，高皇帝二十二子，母李贵妃出。洪武二十四年受封，永乐六年之国。传子靖王，早逝无嗣。弟继为宪王。王长子悼简世子，早薨，次子夭，第三子舞阴王袭封为庄王。王子成王，无嗣，二弟浙阳王亦绝，三弟文城恭靖王长子入继为敬王。追封恭靖为唐恭王。王继统三十余年，寿七十有一，子顺王。顺王子端王。端王子追封裕王。裕王万历二十二年封世子。长子，即朕也。家庭多难，端不悦裕。在内官宅，母毛娘娘生朕于万历三十年四月初五日申时，先有云神拥送之兆，后有遍身鳞锦之祥。祖不悦而曾祖母魏悦之。八岁延师，仅辨句读。十二岁曾祖母薨，祖即将朕与父同禁。篝佛灯，日夜苦读。禁十六年。朕二十八岁，尚未报生焉。崇祯二年二月，父为叔鸩，朕誓报仇。赖有司持之公，天启祖考心，请于烈庙。奉敕准封。本年十二月十二日，祖考亦薨，朕乃奉藩。五年六月初三日，受封。九年六月初一日，请觐。七月初一日，报仇。二十日，请勤王。八月初一日，起行。十一日，见部咨。寇梗回国。十一月廿一日，奉降迁之命，责朕以越关擅毙。十年三月二十二日，到风阳高墙。五月，大病，中宫割股。十二年，朱大典请宥。十四年，韩赞周请宥。十六年，路振飞请宥更切。十七年十二月十三日，奉旨该部即与议覆，而有三月十九日之事，不及全受先帝恩矣。痛哉！今朕四十四岁，共分四节：一节二十八岁为家难。二节自二十八岁至三十五岁十一月为治国。九年十一月奉谴，三十六岁至四十三岁八月，皆高墙囚禁八年事。第三节、第四节则上年至今年也。” \\n 翰林院学士黄道周至自衢州。即日召对便殿，谈恢复事宜。称旨。帝誉之曰：“真朕中兴名相也。”即拜大学士，入阁赞助机务。 \\n 时永定土寇劣生王叔光、王中庆、王凤来等因南都之变，招集亡命数千，攻大埔等县，屯锦风窑地方，去城三十里而阵。又闻武平失守，势益鸱张。攻围永定县七日。知县徐可久陈乡勇，严保甲，用间设奇，直捣其巢，擒斩二百余人。余党解散，叔光仅以身免。 \\n 汀州大旱，斗米银三钱。 \\n 敕禁各关兵将，毋得放逆辅马士英入关。初，士英在金陵卖官纳贿，颠倒贤奸，三尺童子，咸为唾骂。及金陵之变，圣安出奔，士英不顾，独奉慈禧太后至杭。杭人不能相容。势逼，又弃去，独拥重赀与部下将士数千奔逃各处。方国安、朱大典咸数其误国之罪而驱逐之。闻帝即位闽海，又谋入关。芝龙素善士英，独以为士英不即叛降而亟亟求太祖子孙而立之，一念可嘉。帝下其议于庙堂。议云：“士英蠹国偾师，祸延宗社，擅权纳贿，怨结生灵。养私兵以致寇，为凶暴于国门，拥天子以出居，遂卖君于中道。由昔言之，误我圣安皇帝，误我慈禧太后，蒙尘播迁，罪在天下，当为天下之所共诛。由今言之，不奉隆武之朔，不请藁街之辜，矫虔狼戾，罪在兴朝，当为兴朝之所共讨。今江右有马兵象兵，皆云滇南遗孽，湖东有惠登相、金声桓，亦旧与奸辅关通。士英若能图功自赎，以黔人收滇兵，为功甚易，以马兵收象贼，奏效非难。仅有桑榆之勋，略宽衔橛之路，亦诸臣所以曲体天心、弘开法网者也。”帝以为然，故行文于各关，凛奉确遵。 \\n 以李世奇为左春坊左庶子，赖垓为右春坊右庶子，俱兼翰林院侍读。 \\n 十三日，召对永胜伯郑彩于便殿。以唐王为监国，邓王为协守。改都察院为唐王府，南察院为邓王府。命工部造御前令箭三十枝，备亲征用。 \\n 帝亲出芋江，父老遮道恳留，乘舆复返。议者谓东南仰望王师，急如拯溺。迟出关一日，则人心一日瓦解。国家之失，在此著也。 \\n 改庶吉士为庶萃士。特开储贤馆，定取士以十二科。命苏观生为翰林学士以领之，考课无虚旦。既而似玉，鱼目混珠，招徕者多羊质虎皮。帝亦厌而罢之。 \\n 浦城令施以贪酷被劾。帝方恨贪官之失人心也，欲以高皇帝之法行之。中有罗织之者，兼以问官挟仇，遂斩之。 \\n 命副总兵施福守崇安关。 \\n 十九日，广寇攻陷武平。时城内犹于西街演戏。有奸人为内应，打口号三声，贼遂攻入。百姓自相践踏而死者无算。 \\n 江西广信府永丰县原任大理寺少卿詹兆恒、上饶县原任广西南宁府知府杨闻中上贺表推戴。温旨答之。 \\n 时内外文武济济，而兵饷战守机宜专委芝龙一人。芝龙，泉州南安县石井巡司人，所居地名东石，即泉州郡城南三十里安平镇也。父绍祖，为泉州库吏。蔡善继为泉州守，府治后衙与库街相望。芝龙时十岁，戏投石子，误中善继。擒治之，见其秀丽，笑曰：“法当贵而封。”遂释之。安平滨海，有李习者以商舶往来日本，芝龙以父事之。习授芝龙万金，寄其妻子。会习死，芝龙乾没之。与弟芝虎流入颜振泉党中为海盗。振泉死，其伙遂推为长。久之而所得不资。崇祯中，受巡抚沈犹龙招抚。芝龙娶日本长崎王族女为妻。凡为日本赘婿者，例不得归。就抚后，芝龙乃挈其妻还东石。当是时，海舶不得郑氏令旗不能往来。每一舶例入三千金，岁入千万计，芝龙以此富堪敌国。乃筑城于安平。宫室纵横数里，海梢直通卧内，可泊船，径达海。其守城兵饷自给，不取于官。旗帜鲜明，戈甲坚利。凡贼遁入海者，檄付芝龙，取之若寄。故八闽以郑氏为长城。犹龙母诞日，芝龙进珊瑚高尺余，饰以珠龙金盒。犹龙叹赏。复进一株。制生犀黄金为甲，每出则百余人如一人，莫辨其孰为芝龙也。芝龙有弟芝虎，次鸿逵，次芝豹。一门声势，烜赫东南。时南安有苟憨，惠安有刘香，皆称富强。苟憨先亡，刘香恃众不就抚，朝命芝龙讨之。战于五虎门之定海所。芝龙力不敌香，而弟芝虎勇甚，望见香乘大舰指挥兵士，以轻舟超舰而上，直前取香。左右惶急，莫敢纵兵。香亦勇，格虎，兵器堕，遂徒手而搏，相持入海而死。芝龙遂并其众，势益强。南都建号，封芝龙南安伯。及拥立帝，遂进爵为侯，开府于福州。坐见九卿，入不揖，出不送。 \\n 时廷议战守兵额二十万，自仙霞关外，宜守者一百七十处，守兵计十万。其十万今冬精练，明春出关，一枝出浙江，一枝出江西。统二十万之兵，合两浙两粤之饷，尚犹不足。芝龙乃奏请两税内，一名预借银一两。分遣侍郎科道各府征发。以浦城训导王兆熊为吏部主事兼御史，管义饷。兆熊沿门搜括，不输者，榜其门曰不义。义饷者，抚按以下皆捐俸助饷，名官助。官助外，有绅助，有大户助也。于是东南鼎沸。 \\n 又察括府县库积年存银未解者，厘毫必解。 \\n 又大鬻官爵。部司价银三百两，后减至百两。武札仅数十两或数两。于是倡优厮隶，尽列冠裳。然无俸无衙，空名而已。其黠者，倩轩盖，雇仆役，拜谒官府，鞭挞里邻。晋江令金允治莅讼，两造皆称职官，则立而语，互殴于庭，竟不可制。民不堪其苦，反望清师之至，谣曰：“清行如蟹，曷迟其来？” \\n 芝龙又请清理寺囚，纳赎可得八十万。帝不听。 \\n 户部李长倩请开事例，从之。 \\n 旧辅傅冠入朝，自请恢剿江右，帝允其请。既而迁延邵武，为谏官所劾而罢。 \\n 帝赐大臣宴，郑芝龙以侯爵位宰相上。首辅黄道周谓祖制武职无班文官右者，相与争执。终先道周，而芝龙不悦。诸生佞芝龙者，上疏言道周迂腐无能，不可居相位。帝敕督学御史按之。 \\n 初，芝龙、鸿逵恃援立功，汲引姻娅，要地清流，口授帝前。如吏科给事朱作楫、户部主事叶正法，皆门下也。帝不尽从，颇怀怨望。及郊天于南台，二郑皆称疾不出。阁部何楷劾之，言朝廷大典无过郊天，而二勋不出陪祭，无人臣礼。帝重其风裁，令掌都察院事。已而鸿逵扇于殿上，楷呵止之。二郑益怒。楷知不为二郑所容，请告再三。帝欲两全之，暂令回籍。谕以收复两京，即召总宪。楷出都甫四十里，遇盗，戕其一耳。盖芝龙使其部曲杨耿为之也。 \\n 时旷昭巡抚江西，而清将刘一鹏统数百骑至南昌。牌先至，昭即命士民出迎，而身自扁舟遁去。江省风靡，独赣州不下。帝命太仆少卿万元吉、左春坊左庶子杨廷麟等协力守赣，措置有方。苏观生请帝出关，幸赣州。廷臣亦章满公车，佥谓赣居山川上游，豫不能仰面攻。且左为楚，右为闽浙，背为粤东，足以控制三面，使四方豪杰知朝廷有恢复大计也。帝亦欲躬履行间。郑氏方欲挟帝以自重，力以缺饷沮之。不报。观生遂先赴南安，帝亲于殿门祖之。 \\n 帝幸国学，祭酒赖垓进讲，三品以上官坐听，其余侍圆桥。观者如堵。时郑氏无经略之志，而江西义旅响应。二十二日，遂命黄道周以师相出关募兵，联络江西，救徽援衢。道周慨然自任曰：“立君以救民，吾之素志。今主上观征在即，分道而进，灭寇复仇，机会难失。我为大臣，宁惜以身先之？庶人心有知，不至泄泄也。”当时饷缺，自办一月之粮而往，芝龙竟不与一钱，帝惟给以空札付百函为行资而已。因加鸿胪寺序班赵士超兵部职方司主事，赴黄辅臣军前监纪。士超字玄卿，闽县人。祖荣，正统初授中书。英宗北狩，两使沙漠，历任二部尚书。后以讨曹贼功，荫一子，世袭。士超虽诸生起家，夙有才干。辅臣一见，深相器重，故特疏荐之。士超见兵饷寡少，遂倾余橐，得千金，募壮士百余人。其父璧，官防海参戎，且力赞成之。士超遂偕壮士而行。 \\n 道周既出，何吾驺至自广东，用为首揆。锡以银章，文曰辅佐中兴。 \\n 八月初四日，颁刻《皇明祖训》及自制登极、亲征、监国三诏于各郡王、镇国将军。赐白金十两。 \\n 初五日，命天兴府重铸福建等处承宣布政使司之印。 \\n 初六日，命中书颁敕书一道、旗牌八面于前军都督府左都督郑芝豹。 \\n 命礼部颁祖训五十七本于内阁六部诸臣工，务令熟记遵行。大学士林欲楫等表谢云：“圣祖开天，方策轶鼎彝之重；神孙继统，羹墙凭琬琰之垂。用孝作忠，昭哉嗣服；以守为创，允矣中兴。恭惟皇帝陛下（校者据《思文大纪》补）天符握赤，圣略凝玄。炼五色石而补鳌巅，白水启宛城之驾；起半壁天以息龙火，黄衣耀闽海之祥。世统上缵高皇，并道统亦同一揆；治法远绍开代，即心法可以万年。刻成《祖训》一书，遍赐臣工百职。或治内，或制外，篇篇蕊笈琅函；若纬武，若经文，字字禹图轩鼎。宣威布德，白宫禁以逮夷蛮；杜渐防微，由藩封而及政府。煌煌大册，晔晔洪谟。九重方且率祖训以攸行，多士亦用秉文而觌德。此真凝兴朝之永命，而肇一统之洪休者也。臣等念切宪章，身惭文献。图呈金镜，欲勒《贞观政要》之编；名企玉书，窃陋汾水大风之制。伏愿圣不自圣，新又日新，因时制宜，声为律而身为度，得意忘象，口成文而笔成书，则训行且遍臣民，而显承益光谟烈矣。臣等云云。” \\n 敕锦衣卫堂上官曰：国家新创，禁门启闭，一以更定（校者案：据《大纪》当补“漏尽”二字）为期。朝日，大臣许带三人，小臣许带一人。其直科抄疏诸臣，各带十人。钟鸣之时，俱于午门外伺候。如有青衣小帽，杂于班联之后，或借用僭戴冠帽者，即行拿究。各官护短争执者，并究。各官应带牙牌，工部察奏。 \\n 又敕工部修理后殿垣墙低缺处，以肃清禁地。 \\n 时，浙江塘报靖□伯黄蜚在湖州，屡经破敌。特改造银印赐之。 \\n 初八日，丁祭。先期，命太常寺卿曹学诣文庙供办陈设各项事宜，恭进祝版，候填御名。至期，遣大学士行礼。启圣公祠提学御史行礼。 \\n 通政司左通政周汝玑恭进二祖圣容暨勋臣六人真像。温旨答之。 \\n 戊子，礼部请例应致祭太社太稷。时以大雨故，宫中具衣冠遥拜。命定清（校者据《思文大纪》补）侯郑鸿逵恭行代摄。 \\n 谕太常寺设鼓于宫门。如遇祭期，鸣鼓三通，以示诸臣齐集班联。 \\n 钦天监恭择十八日丁酉，与圣诞壬寅乙巳丙申丙申，丁与壬合，乙丙丁相会为日月星三奇照耀大明之象，允宜圣驾亲征，大张九伐。 \\n 著礼部给事中陈履贞至郊外，钦迎平夷（校者据《大纪》补）侯郑芝龙，问其途中劳苦。准休沐一日，即来勤政殿召对。 \\n 以兵部右侍郎唐显悦协理戎政，给以敕谕关防。 \\n 钦天监奏进新历，敕下礼部速刻颁行。 \\n 惠州流贼袁王总残破武平、上杭二邑。檄定清（校者据《大纪》补）侯标下将官黄廷等统兵（校者案：《大纪》作“平夷侯标下将官黄延等领官兵二千八百名”）前往协剿，仍敕抚臣刘柱国相机调度，毋致蔓延。事平破格酬功。 \\n 是月，粤西靖江王亨嘉自称监国于桂林，号桂林为西京。初，靖江篡位自立，其后嫡嗣及其宗二十余人上疏告讦。天、崇两朝，迄无宁岁。王厚赂朝贵，以故辄直王而下讦者于狱。南都建号，王表贺登极。因伪奏全、永、连三州皆为土贼所据，抚按匿不以闻。及南都陷，王遂睥睨神器，以总兵杨国威为大将军，推官顾弈为吏科给事，臬司曹烨等皆俯首听命，推置僚属。会闽诏至，不受。将发兵至梧州，抚臣瞿式耜移书总制丁魁楚为备，且檄思恩参将陈邦传防梧，又止狼兵勿应靖。于是以大义启靖江曰：“两京相继陷，大统悬于一发，豪杰睨睨逐鹿。闽诏既颁，何可自兴内难为渔人利？”靖江怒，遣桂平道井济促式耜入桂。弗应。 \\n 未几，靖江提兵至梧，式耜坚坐梧城。靖江谒者促式耜朝，式耜曰：“王也而朝，礼也。”谒者曰：“易朝服。”式耜曰：“王乌用朝服，以常服朝，礼也。”靖江知式耜不可夺，一日迓式耜语。式耜未及靖江舟，忽拽上一小艇，靖江宦官门正刘应科、罗之护、卫指挥曹升持刃加式耜颈，逼巡抚敕印。式耜曰：“敕印可刃求耶？”桂推官顾奕遮式耜项，拽过数舟。数仆数起。式耜坐，神稍定，曰：“我朝廷开府重臣，若欲为帝，曾卢陵渔户之不若矣。”靖江假抚军令入署，索敕印。抚军家人疑有变，奉敕印惟谨。靖江实虑西抚与东督应，而西抚情形已达数周，促兵之羽飙驰矣。清江乃用小艇挽式耜上桂，塞其舱窦，不令见人，但听水石氵々声。至桂，闭于王邸。式耜日凝坐，不与诸靖人语。王邸人进食，式耜未尝食也。先是五月，式耜知靖江必有变，先遣标官徐高至桂，察王动静。高幼子得出入宫中，至是得进饣粥云。高后为坐营，挂制胜将军印。永历四年（清顺治七年）殉始安王难者也。 \\n 式耜以隆武之立也非序，故不劝进。且素防靖江有变，处之泰然。而式耜夫人邵昼夜啼泣，因遣家人周文赍疏至闽，贺帝即位，并乞师。曰：“岭表居楚、豫上游，岭表失，则豫无所惮，楚未得通，天下事益不可为矣。臣式耜朝以死，则粤中夕以亡。岂惟一省之忧？”因陈靖江形势有必败状，及靖江挟式耜而西，将逼广东。九月，丁魁楚、陈邦传讨靖江，败之。靖江返桂。时已深秋，式耜犹著单纱衣。靖江送饮食及衣，俱不受。一日，趣式耜抚军令调狼兵。式耜曰：“戴罪之臣，曷可莅戎事？”瞑目不食，求自毙。诸靖人畏之，送居刘仙岩，距桂城五里许。靖江以符调狼，狼不应。外兵且急。复迓式耜入，请还抚军治。式耜曰：“戴罪之臣，曷可再还抚军治？”送敕印至，式耜免冠南面拜而受之。诸靖人为慑然。复请莅抚军事。不答。日使数往返，薄暮，还抚军治。城中人士始帖然。 \\n 时湖南列校宣国公焦琏为总镇杨国威旗鼓，知所事非正，阴归抚军。抚军授之计。会陈邦传兵亦应檄至，琏夜缒城下，入邦传军。复ㄌ邦传上城，陴守皆琏兵。随擒国威、顾奕等。五鼓攻靖邸。戒军士第擒靖江，以安人心，他无扰。厥明，大定。诫兵将除蛊惑靖江者数人外，无侵株。 \\n 特谕：“守困恩官路振飞，非仅一时豆粥麦饭之感，察访莫遇，昼夜为思。能访致者赏千金，与五品京官。”于是吴江县诸生孙可久（校者案：“可久”，《大纪》作“久中”）上言：“昔曾闻其寓于洞庭，踪迹可据，愿往访之。”是冬，访而得之。立授可久都督府经历。振飞入阁办事。振飞第三子，年十七，入朝。赐名太平，授锦衣百户，改兵部职方主事，寻转广西按察司佥事。后奉敕升抚，适丁父艰南归，与其兄居洞庭东西两山之间。 \\n 十一月，原太子少保、礼部尚书翁正春孙男进伊祖所藏《国朝实录》一部，自高皇至庄皇帝十有二朝。 \\n 帝亲饯太子太师肃虏（校者据《思文大纪》补）伯黄斌卿，授以印剑敕书，复赐银币。文武罗列郊外饯送，军容整肃，观者夹道。敕书有云：“一统不全，即朕不孝；三吴未复，即卿不忠。盼望我孝陵，羹墙如见；可怜我百姓，汤火曷归？”复制诗以送之，曰：“朕今伸大义，卿任董恢征。寸心达圣祖，一德壮留（校者案：《大纪》作“神”）京。将廉天地，恩遍事功成。终始封劳报，君臣共治平。”郑鸿逵于饯送时，解所束玉带赠之。 \\n 十三日，册立皇后曾氏。诏曰：“朕惟乾坤合德，风化之方圆攸在；日月俪体，生物之健顺所彰。自古君必立后，所以承祖庙，裕后昆，建极于万方者也。朕赖文武臣民不忘高皇帝圣泽，劝进绍统中兴，于前闰六月二十七日卯时即皇帝位于天兴府南郊。恭即祭告祖宗，谥唐国高曾祖考四代。亲上洪号后，即于是日谨遵祖制，钦命朕元妃曾氏为皇后于宫中。顾念时事倥偬，册宝冠服未备。同朕登极之日，虽加中宫之称，然立后大典，朕亦何敢草率而行？于是申令礼部爰稽旧章，择吉于今日辰时，朕亲御冕衮，祭告天地祖宗、御殿。遣差勋辅大臣平夷（校者据《大纪》补）侯郑芝龙持节，定清（校者据《大纪》补）侯郑鸿逵、内阁辅臣苏观生、朱继祚各捧册宝冠服，立元妃曾氏为皇后。即于是日追封后父江西南昌府府学廪膳生员曾文彦为吉水伯，后母何氏为吉水伯夫人。皇后自十九龄作配朕躬，荷蒙毅宗皇帝于崇祯五年六月初三日，遣官扬武侯薛濂、兵科左给事中许世荩持节捧册宝封朕为唐王，皇后为王妃，同日拜命。十余年来，皇后忠敬贞淑，与朕同喜修行。朕性时有过刚，皇后婉赞，补益弘多。至同困苦八年，割股再延朕命。皇后之贤，远不愧高、曹、向、孟，近无忝于孝慈祖后。朕今恭承天序，明运中兴。朕为天下报祖之君父，皇后为天下忠君之母仪。朕托内助于法宫，并示懿轨于亿兆。《传》不云乎？‘阴阳和而雨泽降，夫妇和而家道成。’皇后（校者案：“皇后”《大纪》作“大臣”）其明敷五教，播训三从。四海同遵王化，万方共仰皇风，华夷随唱，称朕意焉。布告天下，咸使闻知。” \\n 十四日，百官进《贺中宫表》。百官命妇进贺中宫，礼官引进，行在宫外，候驾到风辉堂升座，请旨，乃允进宫。于内勤政殿依序行一拜三叩头礼，名曰拜殿，才到内太和殿朝见中宫。一品、二品赐宴，三品赐茶，四品以下免待（校者案：《大纪》“待”作“侍”）。 \\n 赐平夷（校者据《大纪》补）侯郑芝龙长子国姓名成功，即芝龙妻日本女出也。成功原名森，于弘光时入南都太学，闻钱谦益名，执贽为弟子。谦益字之曰大木。丰彩掩映。及帝建号，成功时年二十有一，入朝。帝奇之。芝龙因是唆帝赐今姓名，总督禁旅，以驸马体统行事，封忠孝伯。每帝意所向，成功辄先得以告芝龙，由是廷臣无敢异同者。 \\n 初，帝之未至闽也，建昌告警，邵武知府吴文炜、推官朱健咸移眷属出署。至是彼此不和，乃互讦。帝以其守土之官，不能安辑讹言，反至倡逃，罪不可原。吴杀而朱绞。 \\n 广信知府解立敬碎牌拒敌，铅山典史周寅生死守孤城，咸加级衔以旌异之。 \\n 谥榆林佥事郭应响为忠烈，赠太常卿，附祀西郊二周忠烈祠。 \\n 敕礼部铸靖夷伯印赐方国安。 \\n 追谥学士陶安为文端，少卿李习为忠恪，从内阁中书舍人陶光翔请也。 \\n 午时，召对淡溪王并诸子及奉新王四侄。 \\n 始议行保甲法。闽县一百八铺，侯官一百三十二铺，令各户自备利器，以戒不虞。并互察奸宄。逐铺换补栅隘。十家设一储水具，以防火患。张肯堂为巡抚时，尝行是法。至是再重申之，故有是命。 \\n 工部营缮司造宝纛一座，中绣文曰天子之命。 \\n 敕上游抚臣吴春枝速移驻邵武，以确探虔中消息。时传闻虔抚李永茂先具舟移眷属驻粤东境内，且与军民不协。讹横日闻。宣言寇至之日，反戈相向。阁臣林欲楫、朱继祚、苏观生密以为言。令吏、户、兵、工四部会议虔事。吏部尚书张肯堂上疏救之。寻得温旨。 \\n 台州鲁王不受诏，相见陈兵。赐肃虏（校者据《大纪》补）伯黄斌卿上方剑，令统水师于八月初二日从福宁出宁、绍、金、衢等处，合兵进剿。斌卿，莆田人，先以御倭功叨世荫，旋以水战功又叨世荫。临行恳请移荫。乃敕谕之曰：“功成且带砺茅土之是酬，乃先朝应与之恩荫而不与卿乎？卿两弟准即袭职金吾。卿子二人，朕为改与钦名，长曰世爵，次曰世勋，以兆卿家世世昌盛，为我中兴世臣之意。” \\n 以兵科给事张家玉监永胜伯郑彩军。命兵部多给札付以为家玉鼓舞人材之用，不宜吝亦不宜滥，滥则人视之太轻，弊且有甚于吝也。家玉，东莞人，号芷园，崇祯癸未进士，改庶常。甲申，闯贼破京师，家玉抵书骂贼。贼缚之，使两武士夹之，问以故。家玉年少貌秀拔，声巨辞辩。贼叹曰：“吾杀此曹多矣。临死澌战不能作一语，未有若此人者。”竟释不杀。家玉虑不得脱，乃伪为文誉贼，乘间南走金陵。会柄国者方借周钟等案以倾东林，而家玉与钟同馆，又出周文忠凤翔之门。益恶之，竟罗织削籍，居钱塘。及与总兵郑鸿逵副使苏观生等奉帝入闽监国，以家玉为侍讲。至是遂兼兵科，使监彩军。彩驻邵武，家玉先驱抵广信。时益藩方溃围而出，建昌遂陷于贼。南丰、广昌亦献册投降。抚臣具疏认罪，且言：“楚督何腾蛟集兵三十万，拓地数千里，已至荆、岳。怜臣夙昔之交、联络之义，以见地见兵待陛下之用。然陛下之所以用腾蛟者，必由建、赣始达星沙。若不亟出劲兵，救还建、赣，为通达湘、楚之路，使贼得袭二郡而据之，则腾蛟隔在异域，即有强兵壮马、广地丰粮，声教不及，何由为陛下用乎？一丝千金，所关极重，惟勿以臣言之渎，遂弃天下重也。”帝遂于二十八日先发御营右先锋永胜伯郑彩统大兵，由杉关援应虔、抚。 \\n 斌卿既出，道遇抚臣杨文骢庆贺登极章疏，并缴镇东伯方国安、总督朱大典、东阳县诸生赵忠桢各札与文骢者，斌卿为上之。乃谕内阁撰敕书各一道，礼部铸关防各一颗，与抚臣杨文骢及子鼎卿。敕谕文曰：“尔夙负英才，博综多艺。朕在京口，屡相接对，深所面悉。数月以来，顿成奇变（校者案：此下《大纪》尚有数语）。靖虏奉朕间关至闽，监国登极，力肩危统。誓惟勤民雪祖，焦劳昼夜不遑。钱塘遇鼎卿，朕以故人之子待之。元勋鸿逵前后奏朕，浙东赖尔先弭未萌之隐害，复振久泛之人心。朕大悦慰，业即钦授尔以兵部侍郎，职理浙东，鼎卿亦进宫衔（校者案：《大纪》作“官衔”）。今览奏贺，并详叙吴越情形，则尔父子即朕之大耿小耿矣。云龙风虎，各有其时，丈夫相厚，岂有已乎？其益懋厥绩，协同勋辅，先清东浙之尘，继扫临安之寇。朕若早见孝陵，定许破格酬报。”文骢贺表有云：“一人有庆，新开一统之祥；八郡无疆，大普八之瑞。正值隆华之伊始，宁云劫运之方终。庆洽华夷，欢腾朝野。盖自统肇神尧，必以陶唐为祖；功开神禹，还从明德兴基。淮水戈横，宝剑直开新日月；滁阳鞭指，铁衣重换旧江山。扫电轰雷，当年奏捷，栉风沐雨，屡世辛勤。三百年德泽在人心，比于商周，咸谓过矣；十三宗太阿由己手，贤于尧舜，不亦远乎？兵农礼乐，本朝之轨则实详；内外华夷，大明之疆界自整。时当末季，边防撤而胡马渡彼阴山；祸至近郊，朝政浊而蛇虺噬乎上国。抱有君无臣之痛，三策何人？深出此入彼之悲，两京胥没。王纲扫地，帝统在天。兹盖伏遇皇帝陛下（校者据《大纪》补）乘乾御宇，拨乱救民。万载瞻依，兆协白水真人之地；六龙骖服，祥起赤休帝子之灵。日生沧海浴玻璃，九万里而神龙出；云幞武夷开锦绣，五百年而王者兴。地裂天崩翻圣水，几至于六字无民；云兴霞蔚过钱塘，因之而八方得主。克勤克俭，大禹之无间然；至孝至仁，周文之有敬止。似三犁倏清夷（校者据《大纪》补）穴，向北挥鞭；如百川争赴谷王，在东立极。黄龙痛饮，腥膻扫净，比周武王之甲子，更自昭明；白凤鸣岐，肃穆重临，想汉光武之乙酉，于今为烈。臣质本驽骀之贱，谬司虎豹之关。然志本报韩，子房之椎未坠；奈天不祚汉，曹沫之耻空存。念此膝一屈不复伸，敢斩贼（校者据《大纪》补）头南走越；虽寸心既枯犹不死，愿随马足北吞胡（校者据《大纪》补）。况春从天上，衮衣曾锡翠云裘；香自日边，琼食共分青玉案。当此弥天负罪，赖龙文待以不死之科；若使随地自全，俾羊裘得遂再生之日。感极而十行俱下，春深而五体齐捐。伏愿乾坤再造，水犀百万下蛟门；南北并收，熊罴一声还风阙。采薇作颂（校者案：《大纪》作“诵”），庆中国之有圣人。天保兴歌，即外夷知戴天子。卜年卜世，从兹为有道之长；永福永康，自此贺无穷之历矣。” \\n 十五日，帝于午门外以亲征事祭告天地。驾回，升殿，行常朝礼。 \\n 十六日，祭告太庙。 \\n 十七日，杩祭。命工部造大银斧钺四把，柄端龙头，柄末龙尾，钺端龙口吞珠，柄缠金龙，其长五尺。 \\n 十八日，驾出洪山桥，饯正先锋郑鸿逵、副先锋郑彩。帝亲御甲胄，登坛授钺。先锋率诸将士跪听号令。叩头毕，遂按部伍，建旌旗，鸣金鼓，扬兵就道。执钺官在先锋前行。帝乃解甲胄，御翼善冠袍，回驾。是日方授钺而大风雨，吹台上所悬匾，堕中钺柄，折为二，太祖神牌亦倒。三军失色。而先锋启行，更有堕马之兆。 \\n 中宫懿旨，令司礼监觅女厨十口，务要选备精洁妇女，用价平买，不许勒骗。帝竟却之，曰：“不可轻选，失朕大信。朕宁自苦，以慰民心。” \\n 十九日，遣平夷（校者据《大纪》补）侯郑芝龙诣太庙、宗庙行礼。会典皇后将谒宗庙，致斋三日。斋满，皇帝先遣官用牲牢行事，告以皇后将祗见之意。兹立后已五日矣。 \\n 二十日，皇后庙见。 \\n 二十七日，丙午，祀天于南郊。 \\n 严禁水口驿立膳夫名目、令居民津贴。 \\n 监察御史吴春枝纠劾不职邵武通判陈王谟、古田知县吴士耀、汀州（校者据《大纪》补“汀州”二字）知府王国冕。奉旨：“各官赃私可恨，皆纱帽下虎狼也。若不严惩，民生何赖？都革了职，该抚速解来京究问，追赃充饷。” \\n 命兵部主事徐州彦颁诏于四川。州彦，重庆人，初为光泽令，以墨声下狱。登极宥罪，授以驾部，捧诏人川。 \\n 赠川抚陈士奇兵部左侍郎，荫一子，人监读书。士奇，漳浦人，字弓甫，号平人，富于文艺，言论侃侃。天启乙丑成进士。当成都破时，士奇已交代出署，犹骂贼不屈，身被百创，磔死阶前。与蜀王同日被难。至是赠恤焉。 \\n 浦城百姓请留县令郑为虹，有“十不可去浦”之疏。命御史察议。后以为虹为御史，巡仙霞关。 \\n 敕吏部云：“方今中兴事重，政务繁多。惟旧辅黄景受简先帝，敏慎弘亮，才堪救时。旧辅高弘图直道壮节，望重具瞻，即着该部补本起用。仍著中书舍人陈翔遵旨敦聘。” \\n 命御史林兰友巡按江西。敕书关防谕之曰：“尔此行著显破情面，明竖担当，大展忠猷。令人指之曰，如此行事，方是中兴之骢马；如此激扬，方是天子之法臣。尔是朕亲简之臣，尔之不善，即朕不明，尔之有为，亦朕善用。江民憔悴于贪政久矣，切切以朕‘先教后刑、先情后法’八字行之，又八字曰：‘小贪必杖，大贪必杀。’真能代朕行此十六字，始不负人君耳目之寄。根心而行，休说谎话。至谕切谕，想着汜着。” \\n 敕谕内阁：“陈燕翼既改翰苑，朕身监国登极，两月政令全无纪载，后世何征？即着燕翼专理中兴史职。同协理史事刘以修轮直和衷堂，与闻机务，以便编摩。即日传行入直。” \\n 吏部左侍郎王志道进本朝实录。 \\n 发银牌一面，令吏科都给事陈燕翼颁与本科给事中掌印朱作楫，旌其直言。 \\n 以何九云为编修。九云字舅悌，晋江人，癸未进士，选庶常。大司空乔远之子。文行俱优。王兆熊劾其从逆。冢臣曾樱疏荐之。有旨云：“九云名家子弟，有品有学。两京日期甚明，何得一概牵诋？即着湔洗冤情，速令前来供职，纂修威庙实录，不得再有托陈。不许人言再为诬蔑。” \\n 召对闽县八十五岁老人周良屏于便殿，访地方利病。称旨。 \\n 考选推官周之夔，御批其对策云：“之夔此作，毕竟是老作家，学识两到，尤堪词林之选。”即以之夔为翰林院编修。 \\n 以太常卿曹学署翰林院事，国史总裁，专设兰台馆以处之。 \\n 吏部主事王兆熊举十义士林化熙、张伦、黄弘光、姚毓灵、梁春晖、张伯彦、姚毓震、薛滨、陈邦良、陈洪谟等往富室大家倡义劝输。帝以国用不足，从之。再谕十人当体王兆熊为国真诚，不得一毫错负，功成日，从优议叙。 \\n 赠川抚邵捷春兵部左侍郎，予祭葬。捷春字肇复，号剑津，侯官人。万历己未进士。历官四川副使。时献贼作乱，省城有谋内应者。捷春缉获奸细宗人某某，保全阖省。蜀王疏荐之，遂超授巡抚。适与同年督辅杨嗣昌议论不合，索饷甚力。答曰：“吾兵吾饷，仅足办蜀。”遂失嗣昌意，特疏纠之。缇骑入蜀，蜀民拥泣，不与开读者月余。复率百余人伏阙。蜀王公疏继之。捷春面谕百姓曰：“岂有王命而可以私意请者？尔辈为此，吾罪愈大矣。”乃与缇骑谋约私遁。至半路，始得开读就逮。缇骑亦怜其冤。抵京，下狱，遂饮药卒。是时，长子明俊上疏鸣情，特加赠恤。明俊因助饷银三千两，帝锡以金匾曰“义冠闽臣。”复拜官武选郎。谕吏部曰：“公道，天地之元气，无时不流注于两间。惟在朝廷则治，在草野则乱，好恶合则安，是非分则危。朕览邵捷春抚蜀，群情号呼事节，为之怆然。虽近来饰说纷纭，究竟真假难昧。奏内捐助三千，并求雪父冤，虽孝子之用心，岂古今之通义？邵捷春若情真罪当，则虽百万赤金，岂可翻案一字？若实蒙冤，则朕为天地神人之主，前后百世之公道，亦朕分所当明。况近事乎？况明臣乎？” \\n 吏科都给事陈燕翼因赐旌直银牌于朱作楫，遂陈十事疏，曰：“臣以崇祯甲戌进士筮仕广东程乡县。六年行取，苦无资斧，不得抵京，不得已乞丐于一二同事故人，逡巡后至，遂稽初次考期。壬午十一月，寇薄都门，始获先帝召对于德政殿。寒月霜夜，灯烛荧煌。遭遇先帝耸身案外，视臣者再，问臣者二。果脯茗酪，捧出大内。至今念之，五情空热。然犹为权奸所扼，仅循次补工垣。时周延儒柄政，爵列恩幸，咸出其门。臣疾其所为，自春徂冬，不肯投刺一谒其面。入垣，即极言其卖官鬻爵，并羁縻蓟督，阴脱门生范志完纵寇入口之罪。同列咋舌。闻诸阁臣，先帝曰置臣劾疏袖中，径不发票。其念臣至此！其得不与熊开元杖者，开元言显而臣言隐耳。然终以建言决汴不应叙功，力驳台臣黄澍之疏，票拟处分。计臣尔时在垣不过五月，然臣虽谪而先帝犹手臣疏，目视延儒。尔时，阁臣吴等、冢臣郑三俊、宪臣刘宗周等咸是臣议，或有谓慷慨陈言、亟摅忠愤者，或有谓其真孤凤之鸣、胜读出师表者。臣奉使抵家，塞胸直气，道路荣之。无何，里中缙绅之祸起，通国缩肭。臣以谏垣余气，折衷直言，几遭捃摭。今顾瞻里中，尚不免谈虎色变。是臣之直言，不敢行于臣里者，一也。臣以癸未仲春抵里。甲申之变，天地反覆，岂意自全？无何，南中台省祁彪佳、李沾等交章荐臣，荷圣安皇帝起臣原官。臣赐环于七月，入朝于十一月。先后局面，判若隔世。遥想当年论澍，偶出一时意气，岂复意澍后来有借题翻身、回身皈正、抗阻王命一事？前后公案，各分两重。闻今岁举兵东下，过师滁阳（校者案：《大纪》作“池阳”），搜索旧铨郑三俊不遗余力。盖三俊亦尝劾澍者。观其搜索三俊，计必不肯忘臣。言官论事，自其职掌，岂意当年殿上之争遂贻后来舟中之敌？亲识家族，相持为戒。是臣之直言，所不敢行于朝廷者，二也。陛下龙飞海甸，每事留意，臣科凡奉该科记着再会核议之旨屡矣。臣虽顽钝，人非木石，宁不感奋？然其所连者，率强半臣里中人。宦情如火，媒（校者案：《大纪》作“躁”）进如饴，片言弹驳，即恨深寇仇者也。犹忆赍捧之役，陛下欲核用一人，臣听凭部议，半字未加。迩来蒙恩得意之后，遽修前郄，扯臣殿廷，裂带批颊。臣于此举未着片字，犹横遭侮辱若此，若其（校者案：《大纪》作“真”）言之，祸起旋踵。是臣之直言，所不敢行于朝廷者，三也。然虽如是，臣窃观陛下两月来用人行政，臣未尝不顷刻忧心及之。出止游衍，未尝一刻不在陛下左右而冀效忠于万一也。臣犹忆宋臣苏轼之告其君曰：‘陛下求治太急，听言太广，用人太骤。’臣少学苏氏，师其忠鲠，窃不自揣，亦以此言进。陛下精神意量可以囊括海内，学问文章可以灌注百王，机权驱驾可以罗络高光。所愿少进者，重之一字耳。《论语》曰：‘君子不重则不威。’老氏亦云：‘重为轻根，静为躁君。君子终日行，不离辎重，虽有荣观，燕处超然。’《周易》曰：‘君不密，则失臣。臣不密，则失身。机事不密，则害成。’（校者案：此下《大纪》有“君子知微知新，知柔知刚，万夫之望”十四字）凡若是者，言皆不贵示人以太尽，而使邪佞辈为可测也。陛下抚有六合，权借闽中为汉中耳。普天推戴，悉主悉臣，何分厚薄？何论远近先后？凡为人臣斤斤道推戴者，为梯荣计耳，君子薄之。臣窃意此后凡拥戴与同盟字面，虽陛下厚恩，不忘故人私语。然规模已狭，且近文士习气，不宜数出帝王口中。臣之欲效忠者，一也。定清（校者据《大纪》补“定清”二字）勋侯一见决圣（校者案：《大纪》作“策”），奉驾来闽，使明朝再造，海国奠安，不受兵革。功在社稷，伊谁之力？然尚余后来一步，为恢疆复仇之举，始觉竿头着（校者案：《大纪》作“更”）进，圆满无恨。今日报功，似当稍留余地，微寓持盈保泰之意，使延世勋臣有百年亿世之量，而后气局悠长，可与带砺同久。臣之欲效忠者，二也。祖宗用人，必由部铨。而陛下自行票拟，铨部反觉无权。一人之身，倏用倏舍，倏重倏轻。夫人之材质，生下已定，非有里背旁侧，可任那移涂改之理。今一官安顿，或至数易，果其为人择官，抑真如不得已？使营进者咸起躁心，而抡材者转无持操。遐迩观听，所窥至微。臣之欲效忠者，三也。古之帝王或起徒步，或起中叶。然其初政大端，率不过发一二言，行一二事，用一二人，传之中外，而天下已服矣。源源来归，络绎踵至，不在多也。今陛下新政，美不胜书。仰窥圣意，直欲以三五盛王数百年所不及措手之大业而数月了之，其专扌完规局，真可目空今古。然时会机缘，缓急先后，讵能一一应手？如一事未当，多益为累。臣之欲效忠者，四也。在昔光武起事南阳，肃宗即位灵武，虑皆于草莽中立国。惟是君臣上下抟心戢志，专意治兵，度于他务，亦皆不暇旁及。今漫漶数时，似皆以升官杂务耗其专营，而于用兵吃紧时日，反坐无事。甲里匪颁，物力亦为减汰。臣之欲效忠者，五也。先帝励精十七年，值边寇交讧，中外多故，属望廷臣，鲜有当意者，于是不得已而旁求之。保举换授，特用副榜等科。明经选举，几半天下，钦授破格，差拟国初，而究竟边腹行间赐剑秉钺、俄顷骤贵之徒，迄未有半人只士出手奇杰，如古班超、陈汤等辈翻空（校者据《大纪》补）绝域、塞应明诏者，而反以苦心轻信之过，为人所用。方面大耳、美髯丰下者，即为将材；舌滑唇油、走空如骛者，即为边料（校者案：“料”，《大纪》作“材”）。金缯显列，糜费无算，言之痛心。陛下试观：从古皇皇汲汲乞官求进之中，岂有真品？南阳高卧，惟恐人知，东山捉鼻，相戒不免，尚能勉强一出，差有所立。今流品混淆，搅同油面，辨析切（校者案：《大纪》作“穷）研，如镂空彩。无已，亦惟择精良无伪、踏实硬做者，假以岁月，宽以文网，庶几积久自见成功。其纸上铺张、口中夸大者，悉不可听。臣之欲效忠者，六也。吏道以贪廉为归，臣节以顺逆为案。计典间杂私怨，是矣，而祖宗深意，岂因以一二概许全翻？北案或有传疑，似矣，而先皇精爽，决不忍以贼孽重污圣化。近日南都马士英、阮大铖、张孙振辈（校者案：《大纪》作马士英、阮大铖、陈鉴、张振、刘应宾辈）借四镇以挟制朝廷，翻尽计典，用尽从逆者，而国随之。当时臣具有《中兴政自可为，人心不容坏尽》一疏，丑诋已甚，而若辈掩耳盗铃，不恤也。已事无及，可为哽噎。若是者，非欲陛下诛既往，但欲惧将来耳。不然，是乾坤之两番改易倒置，而只为群奸诸不逞者燃灰起用之地，无怪乎有识痛恨者谓南北两陷，皆诸奸党怨望失职，利其深入，以为自己出头伸眉之日，非过论也。臣之欲效忠者，七也。自五月逆寇（校者据《大纪》补“逆寇”二字）渡江以来，虽所在蹂躏，而浙直江右等处士绅百姓亦皆各有义声，发愤破产，募兵举动，差足振醒群情，倡激忠义。而闽以乘舆所在，自二勋二伯阁部先声之外，别无一旅足以佐发中军。一锱一颗皆仰给朝廷，简发而栉，数米而炊，窃窃然几成市道。夫江右之与两越，譬之人身，则亦今日行在京师之两臂也。一臂痿痹，则置之而若罔闻。一臂灵活，则用之而惟恐不敝。万一右臂不仁，左臂其能起乎？臣窃以今日团练乡兵一着，在在郡县所宜专责一人，著实举行。而上游与近京城乡，尤宜全力饬治，以纬官兵所不及。凡所在街巷村落，贵令公举一头目人，自连结布置，如捍怨敌。庶几先声可夺奸魄。不然，贪目前官爵近便之可乐，乡居室家三窟之可恋，而先后糜烂，究竟同观，淫掠焚屠，遐迩不免。此在眉睫，顾诸臣不察耳。先臣董应举有云：‘杀运将至，人心先愚，惟大圣人起而救之。’臣之欲效忠者，八也。桐江一丝，系汉九鼎。计其时高风未播，亦不过富春一钓徒耳，试之以事，安知不与樊英、殷浩同讥？惟尔时汉祖容之，列诸外臣，使之高睨千仞，以阴助王化。夫以帝王之势，屈官一故人，何啻雀之适羿？而孰知东汉之所得者，为已多乎？方今废籍白丁，所在成市，乞埔登垄，投拜门墙，苟负人形，粗识句读，或能雇倩代笔上疏者，咸思撺掇做官。一隅几何，堪此横溢？即如中书舍人，唐制以为宰相宣麻先兆，何等贵重！而今贩夫佣隶皆得随意滥叨。诸如此类，不可枚举。尔时南京有‘都督量成斗，职方满街走’之谣，可为痛戒（校者案：此下《大纪》尚有两联）。士人惟负此一具骨气顶天立地，若其平居不能自胜于利禄富贵，又何怪其一遇寇贼靡然屈膝？目今开国之初，承两朝末流廉耻颓丧之后，似宜首以濯磨士大夫气骨为复仇先务。不然，未有不能有耻而能不辱者。臣之欲效忠者，九也。我朝（校者案：“我朝”下“尊礼”上《大纪》尚有十八字）尊礼孔、孟，使人缘帖括之陋，以亲见圣贤，阶制科之荣，以担荷学脉。所以列圣朝真儒辈出，如河东、崇仁、余干、新会、姚江、泰州、盱江、吉水诸贤（校者案：此下《大纪》有“间出于时”句）鼓吹休明，扬挖圣化。其服官居乡，一切不苟，而超然自能胜于尘垢之外，出处穷达，各成本领。神宗中叶已后，学脉寝微，然犹若晓焰辰星，耿然未散。自魏忠贤焚弃书院之后，士大夫相戒不谈，而断然以濡首利欲为安心立命之奥，其高者乃以气魄闻见空慧杂毒当之。然施之世道人心，远不相中。臣窃观陛下洞达昭融，淡泊确苦，安如穷士，诚有得于光明缉熙之学（校者案：此下《大纪》尚有数语）。此时人间机械沉溺蔽锢已深，一旦骤与之证颜、思之传，格格难入。第于孟子浩然、曾氏反身处，指其入路，揭之以一诚，庶有救正。昔刘安世学于司马张九成，致于孝宗，惟此一字。朱熹亦云：吾平生所学，惟正心诚意四字，岂隐默不以告君？后世迂之。然当时张德远辈实用此四字不着。嗟呼！今日君臣上下皆能克己去私，实实体此四字，而有不能灭贼（校者案：灭贼下《大纪》有“破逆”二字）者，臣不信也。臣之欲效忠者，十也。凡此十事，臣怀之两月来，积诚欲献。徒以日不暇给，愤郁至今。兹因陛下旌直之举，内愧不安，集而上之。伏惟陛下赦臣字数逾格冗长之罪。”御批答之曰：“所奏十事，国势（校者案：《大纪》作“是”）人心，无不洞悉，直中兴第一名疏也。朕录一通，置之座右，朝夕省览（校者案：此下《大纪》尚有数语）。着加升一级，以劝直言。” \\n 十二月初二日，帝亲征，以唐、邓二王监国。郑芝龙留守，料理兵饷。王戎服登舟，百官鳞集，号令严明。泊芋江之渚。五日，乃发。 \\n 南平县民张安礼、林中柱、张孝直数百里躬进米豆酒浆，远迎王师。帝嘉纳之，命御营兵部分赐诸将，且给与序班冠带，赐号忠良处士，各赐银牌一面，以旌义举。古田县一都水口驿民有输助者，亦以银牌赏之。 \\n 河南兵备副使邵起遣官入贺。敕命起为总理豫、楚、直、陕、晋、齐六省提督军务，兼理粮饷，讨逆安顺，便宜行事。 \\n 十五日，命周鼎新赍亲征诏四通，往温、台、宁、赣四处开读。并顺赍手敕与辅臣黄鸣俊曰：“自卿辞朝，朕切盼出关之信，乃闻今日尚滞福宁，殊可异也。况卿不由衢而从温，廷议不然。倚卿甚重，何逗留如此？朕今亲征行矣，朕若至建宁，卿必至衢州，朕若出关，卿必至江上。不然，公议无私，甚可畏也。亲征诏及谕鲁王书并示于卿，其善宣朕意焉。余与周鼎新议之。特谕。” \\n 先是七月，徽州起义师，右佥都御史金声于绩溪山中立十有三寨，各以副将主之。绩溪四围皆山，如壁立，止前一路可通。声等以大木为前营，坚不可拔。会乡官黄澍时已降清，来说声以天命，声艴然叱之。澍阳为婉顺而阴间其上下，由是各寨稍稍离心。是月，清师从宁国山中间道袭绩溪，执声至南都，不屈被杀，阖门十余口皆自缢。徽州遂陷。时洪承畴为南都内院，招抚江南，莅杀金声。声既死，尸犹立不仆。比洪还署，见声俨然危坐堂上，洪大惊，入内恍惚，不敢出者数日。 \\n 初，道周之救徽也，军无见粮。苦心联络，激劝忠勇，给札为功赏。得之者，荣于诰敕。至有僧军锄棘荆以随其后者，名曰扁担兵。纠合九千余人，从广信抵金衢。安插残黎，孤城捍卫。前后擒斩以百计，救徽援衙，厥有成绩。适衢抚与道周议论不合，忌其屯师境上，遂密疏其短于朝，道周初未之知也。既而请兵不至，请饷不给，始知其由。乃与监纪赵士超议曰：“朝廷遣郑兵各路，七月于兹矣，未见与敌一矢相加遗。敌势愈猖，不几笑朝廷无人耶？我辈为天下倚重，必先声一举为诸路倡。”遂决意长驱，将入婺源。婺源令，道周门人也，驰书诱道周，许为内应。道周信之，遂深入谷中，至明堂里而清师四合。道周亲冒矢石，誓不俱生。兵尽矢穷，遂为张天禄所擒。以道周忠烈，不忍加害，曰：“当生致于南京洪内院，得一忠义人，胜于得数十州郡也。”遂及监纪赵士超、中书毛玄水、蔡时培、赖叔儒四人，并械送金陵。道周作诗四章，大骂不屈，绝粒积十有四日，不死。洪承畴，故道周同乡也，一见恐为所诟，乃托故不与通，命操江陈姓者说之。道周闭目掩鼻不言。洪乃疏救，言：“道周清节夙学，负有重望。今罪在不赦，而臣察江南人情无不怜悯惜道周者，伏望皇上赦其重罪，待以不死。”清廷不允。寻同土超四人骈斩于市。士超临刑时，数承畴之罪而骂之，曰：“误国老贼，夷我宗社，害我赤子，吾恨不生啖其肉。”复嘱道周曰：“吾师神魂勿乱，同去孝陵见太祖，当为厉鬼阴歼之。” \\n 二郑既出关，疏称候饷，驻师不进。内檄切责如雨，乃逾关行四五百里而还，仍疏言饷绝，留滞如故。帝乃遣锦衣卫康永宁航海乞师安南。风逆，自崖而返。 \\n 是岁，安南入贡。使人衣冠颇类中国，但椎髻跣足。所贡惟金龟、银鹤、银炉、香绢，无异物也。 \\n 其冬，滇中亦有沙定洲之乱。定洲者，临安蒙自土司也。父源，崇祯初与阿迷州土人普明声、吾必奎等奉调江西，破水乌之贼。既而京营御史傅宗龙受命按黔，知明声勇黠，特请随行。滇抚闵洪学入奏，言自明声东行，滇土司兵益弱。其为时所重如此。明声至黔，水西贼随就抚。明声回滇，授阿迷土知州，日益骄蹇。崇祯五年，巡按赵洪范至临安，明声率兵迓之，戈甲旗帜列数里。洪范恶之，贻书抚军王伉，谓其养痈。伉亦习闻明声不法，遂列奏请调黔蜀兵会讨。是年冬，三省汉土兵俱集，以黔镇商士杰掌兵政。伉自出临安督粮。布政使周士昌监军。击明声，败之，进围阿迷。明声使其下伪约降，阴使人以重贿诱吾必奎曰：“君不闻兔死狐悲乎？阿迷平，兵行及元谋矣。”既而官军与贼战，必奎卖阵先走，官军大败。事闻，大司马熊明遇以起衅为伉罪，遂与洪范俱被逮。士昌阵殁。明声仍巧词乞抚。广西郡守张继孟奉委抚明声，思以计杀之。每称明声才武，且有功，不宜摧毁，以致变乱，皆有司之过也。明声闻之，喜。一日，继孟将谒兵备道于临安，先诫其下必取途阿迷，见明声将至，故熟睡舆中，其下不得请。醒而问所次，已逾其境数里矣。佯怒，责其从行者，且曰：“我有事，须急至临郡，往返恐后期，可沿途置骑俟我，我今回见普公。”遂尽屏舆盖先行，独与从者驰数骑趋阿迷。明声先已有人侦继孟，闻其言，益大喜，出迎谒，语甚欢。方持茶饷客，继孟戏曰：“常闻南中土司善药人，我不敢饮。”明声惊遽，指天誓曰：“方德公，无以报，何有此？公果疑，明声请先饮。”竟易盏饮之。不知继孟执茶时，手中预藏毒药置茶内矣。明声留治馔，辞以有事谒兵备急，俟回，当痛饮。明声闻其途中言，信之，因别去。继孟疾驰易数马，即夕达临安。明声药发始觉，命其党率兵追之，不能及。明声竟死。明声妻，沙源女也，无子。江右贾人万姓者，有女，故伎也。明声嬖之，狡而淫。明声死，万氏据其众，选部下壮而美者，更番入侍。沙源诸子定海、定洲、如琦等，皆与之私。既久，觉无以服人，乃招定海为赘婿。已复嫌其朴陋，而定洲年少白皙，更窃杀定海，而赘定洲。定洲之年，与其子服远相若也。服远耻之，与万分寨而居。后服远病死，定洲乃兼蒙自阿迷之众，遂轻黔国公沐天波，以为可取而代也。是年八月，定洲约吾必奎聚众反，连陷武定、禄丰、楚雄诸郡县。吾必奎者，其先元谋土知县，久绝不嗣矣。至必奎，以战功得官，仍居故地。自阿迷卖阵后，桀骜日甚。至是，沐天波檄官军及土官禄永命、龙在田等击败必奎，擒之。永命，宁州土知州。在田，石屏州土人。俱以水乌之乱有战功者也。十一月，定洲兵至，而必奎已伏诛，遂大失望。会奸人饶希之、余锡朋等逋骗天波金宝无以偿，以贸易往来各土司营中，夸天波家饶富。定洲心动，阴结都司阮韵嘉、张国用、袁士弘等为内应，以十二月朔入城辞行。天波以家忌未出见。定洲入门大呼，其下蜂起焚劫。天波由小窦出西城。时禄永命在省，方巷战拒贼。从官周鼎止天波留讨贼，天波疑鼎见诱，杀之。遂走楚雄。其女陈氏、妻焦氏亦走城北普吉村之金井巷，即夕自焚死。天波弟天泽、天润皆遇害。定洲因尽得沐氏所有，盘踞省城，劫巡抚吴兆元为题请，言“天波叛，沙定洲起兵定之，应以定洲代天波镇滇”。兆元不可，拘之别室，夺其印，以伪疏入告福京。定洲遂行府事。又至禄丰，执家居大学士王锡衮置贡院，胁之与兆元传檄各郡县。龙在田在安宁，与禄永命等各引所部归。万氏在阿迷，闻变，惊曰：“吾家当为此贼败矣。”谋至省执定洲以投诚。既至，见定洲气焰赫然，资用饶给，更喜过望。夫妇坐八人舆，持刺与抚按往来，欣然自得也。沐天波至楚雄，定洲率众追之。是时，楚雄新为吾必奎所破。金沧道副使杨畏知奉调监军至楚雄，楚人留之。畏知遂驻楚。闻定洲西出，与天波计守西御之具，未集，曰：“公在楚，贼以全力聚攻，城必破。公不如西走永昌，使楚得为备。贼即西追，恐楚塞其后，留攻楚，又恐公从西来。首尾牵制，上策也。”天波从之。定洲至楚雄，城闭不得入。为畏知所绐，遂去。遣其党王朔、李日芳等分攻大理蒙化，陷之，屠杀以万计。畏知乘间撤城外居民尽入城，清四野，筑隍陴，檄调汉土兵。郡县多遥应之。 \\n 隆武二年（清顺治三年）丙戌春正月己酉朔，帝不受朝贺，以三大罪自责，布衣蔬食。诸臣各戴罪。 \\n 敕上游巡抚吴春枝选募健丁，精勤训练，曰：“上游关系，不减关中河内。朕方倚卿以萧何、寇恂之任，幸自勉施旃，以膺重赏。新募兵粮，准照各营例给。” \\n 平夷（校者据《大纪》补）侯郑芝龙僭用“监国留后”四字，诏改正之，曰：“福京任二王为居守。卿以勋辅为留后，原无‘监国’字面。卿还将题奏文移照敕填注，不可错误。” \\n 罚旧粮道夏尚纟万金，以助兵饷。复命御史陆清源核其素行，不得一毫含隐，以广惩贪劝廉之风。尚纟贪声载道，时吏部主事王兆熊以为言。尚纟有死灰再燃之意，故乐助云。 \\n 左都督杨鼎卿细陈起义情由。诏答之曰：“人君大柄止在知人善任，人臣大义惟是勿欺至公。朕久历艰难，稍识情伪，朝廷坏于朋党，祖庙由此两危。北京之失，东林之罪何辞？南都之陷，魏党之咎莫谢。其余门户声气，朕自有万古鉴衡以御天下（校者案：此下《大纪》尚有数语），诸臣万疏千章，岂能夺朕心公断？靖夷侯方国安力扼江干，大功实在宗社。朕今亲征在迩，指日相见，未尽之情还俟面奏。杨鼎卿父子还终始调联，以待王师之至。” \\n 御营吏部尚书路振飞进《奋练义勇说》，帝曰：“此真安攘大略，书策留览，暇当为卿序之。” \\n 时天兴府贡生郑献可谋立生祠以祝万寿。诏责之曰：“朕绍大统七月，祖陵不见，疆土不复，臣子因循不能变，百姓汤火不能援。擢朕之发，不足数朕之罪。惟此一念身殉太祖，天地临之。自登极八闽，上无血性担当之依，下无爱民如子之臣。出饷之微，累我百姓，朕实痛心，有何功德而作此无妄建祠之事？且即中兴一统，亦断不学丧心文武，剥了民，还受谀献。生祠之事，郑献可速速行（校者案：《大纪》作“停”）止，无重累吾民，增朕之罪过。御营该部速行文与该抚按传示。” \\n 是月，沙定州攻楚雄，不能下。一日，杨畏知坐城楼，贼发巨炮击之。烟焰所指，正罩畏知，贼谓必死。须臾烟散，畏知端坐如故，惟击去左帻耳。因惊叹以为神。畏知视贼懈，辄出奇兵奋击，前后所杀甚伙。贼引去，东攻石屏。石屏守亦坚。复攻宁州，破之，永命死。龙在田在石屏，与其党许名臣窜大理。定洲既定迤东，复西攻楚雄，分兵为七十二营，环城圪濠为久困计。畏知守益坚，终不能入。未几而四将军之师自黔入滇，定洲解楚雄之围，陈兵革泥关以拒。四将军以兵五万突之，沙兵大败。四将军者，孙可望、李定国、刘文秀、艾能奇是也，皆献贼义男。献贼伏诛，去伪号，欲迎黔国以辅王室。会闽中遣太监孙兴祖调沙兵入卫，四人谓孙兴祖曰：“朝廷远不知滇事始末，今若征之，是奖乱也。不如讨平沙逆，迎还沐爵，使之引兵东向。”兴祖然之，传檄至€南。定洲杀故大学士王锡衮以宵遁。 \\n 郑芝龙、方国安合疏荐旧辅马士英。两人故士英门下也。时国安营钱塘江上，士英在其营。诏即充为办事官，军前办事，许以图功自赎，俟恢复杭城复官。 \\n 敕谕楚督何腾蛟曰：“国运中微，朕勉继统。云龙风虎，舍卿其谁？今朕亲征，暂驻建水，先遣辅臣苏观生瞻奉山陵，宣安兵将，与卿同心，先复江省，继靖南京。并抚镇刘广胤（校者案：《大纪》作“承胤”）等，复江省者封世伯，复南京者封世公，复北京者封真王，具如明诏。卿其勉之。”（校者案：此下《大纪》尚有“先遣精甲一万，迎朕湖东”等十数语）又谕云：“楚、粤、云、贵，近有异闻。卿可挽（校者案：《大纪》作“援”）天无二日之义，以全朕骨肉之情，尤所殷望。” \\n 提学御史毛协恭进同乡各臣书疏。帝读毕感痛，云：“江南士绅无不洒涕思明，枕戈待举。朕必亲提黄钺，张皇六师，以慰臣民之望。大小文武，当时时刻励尔志，毋狃偏安。” \\n 谕督剿蜀寇兵部尚书王应熊曰：“辅臣密勿重任，出总军旅，原非常之艰难，托非常之亲信。当使万里之外，宛如咫尺纶扉。朕以臣民拥戴，继统危微，倚卿元老，如身有臂。祖宗疆宇凡有未复，即朕躬之有罪，亦耆辅之深羞。朕或用人行政之不善，卿当有闻即告。况四川为卿之桑梓，朕之版图。大小文武举用一以委卿，一切军民机务即假卿便宜。” \\n 应熊又疏陈西南形势。复手敕答之曰：“览卿奏，详陈兴复次第、天下形势，朕意豁然，深嘉卿硕画。朕自惭虚薄，何能负荷多难？但稍秉仁孝之性，切励除雪之诚，一誓清孝陵，二誓葬烈庙，三誓迎圣安。半载恨无寸功，亲征暂跸建水。天以元老留辅朕躬，将以中兴全功托卿，岂但西南倚赖？饷济维艰，朕必从长力行抚措。朝廷时切兵行饷设（校者案：《大纪》“饷设”作“粮随”）之筹，卿亦预申老师匮财之戒。上下交警，不日功成矣。切望切望。” \\n 敕江西辅臣杨廷麟、督臣万元吉、冏臣曾之遴（校者案：《大纪》作“曾应遴”）、陈泰来速备兵迎驾。 \\n 手敕辅臣苏观生曰：“朕以卿与楚督定兴伯（校者据《大纪》补封爵）何腾蛟为左右两臂，卿两人必无一毫矛盾，百事一德一心，以释朕虑，以佐中兴。两美必合，预防宵小交构。戒之记之。”（校者案：《大纪》此谕尚有“发印”等一大节）。 \\n 时王应熊上疏言恢复蜀中诸郡县。帝答云：“卿力恢残败封疆，屡胜猖狂逆寇，用饷仅十五万，不取空城伪印为功。信从前覆京弊端，赖我元臣一洗。朕志削平天下，闻此大慰于心。至献贼之残忍，手砍数十万生灵，朕实不胜痛愤。若不速救斯民，何赖（校者案：《大纪》作“颜”）对我太祖？望卿力任平贼，朕必有请立应。至摇黄诸寇，罪原轻于献贼，卿还善用戎索，俾为我用。若能以摇平献，释过赏功，必不失信。卿以不杀止杀，图机出之仁恻，尤足嘉悦。” \\n 粤督丁魁楚辞封伯爵。不允。谕之曰：“朕当艰危继统，全赖闽、粤合济中兴。卿有闻檄拥戴之大忠，又有迅平逆寇之巨绩。王守仁当全盛之时，无推奉之事。以卿比之，功实为过。世伯之颁，卿当钦受。乃奏引四咎，愈见奇勋（校者案：《大纪》尚有“若不拜表擒逆，高庙神灵何倚”语）。况朕继统半载，寸功未立，倚卿两粤，如臂护身。还宜勉奉恩纶，仍旧督理，俟朕得拜孝陵，另敕召卿入觐，誓成中兴君臣始终。言出真切，不可再辞，负朕激望至意。” \\n 特禁云山禅寺僧宗德聚众建醮、诵诸天菩萨宝号。 \\n 大理寺少卿熊化疏请恢复之策，必先首定江西。且历陈关外隐（校者案：《大纪》作“急”）着。帝答谕曰：“恢复始江西，自是正着。但随机应变，亦难执定一局。其锡玺书与永宁，授阎罗宋等以官职，俱已行了。至批答咨度二事，关切朕躬，朕深嘉纳。条陈泛滥，希冀得官，实效罔闻，徒开幸窦，俱近日弊习，允当一一裁汰。熊化老成沉静，无党无偏，朕所孚鉴。” \\n 川陕总督樊一蘅遣官入贺，帝答之曰：“太祖栉沐之天下，两都武陵，三误而有今日。朕勉答群请，继统艰危（校者案：《大纪》此下尚有“夷寇草窃”等数语）。我君臣当尽改覆辙，打起精神，实实爱民，实实治兵。人心天意，兴复可必。樊一蘅才名久著，万里投诚，亟当勉佐中兴，与云台之列云耳。” \\n 瓯宁县知县赵庾陈政事疏。帝嘉之曰：“赵庾此疏，言兵言将，言饷言战守，包括已尽，即可为今日闽疆御备之要着。下部看议，着实举行，毋忽。” \\n 益阳王私授县官。诏禁之曰：“国家敦厚懿亲，自有典制。朕复天性笃爱宗枝。王借受慈禧之命，又借勋镇方国安之推奉。近日表奏虽来，公然用监国之宝。不知此宝授自何人？勋辅士英、国安疏王本末甚明，朕正不必显戮（校者案：《大纪》作“示”）。乃到处骚扰，妄行升授。复闻播害龙游，民苦不堪。又图遂昌，尤碍法纪。着地方抚按官速速止王回严，以明大义。” \\n 敕广督丁魁楚、按臣王化澄、镇臣周仕凤曰：“朕因兵力未厚，致稽出关。卿等仍照前旨，募兵五千，不可为浮议疑阻。再召狼兵七千（校者案：此下《大纪》有“七千之兵”语），俱准支销正项钱粮（校者案：此下《大纪》有“三月之内，朕要见卿之兵到”语）。仍命大将周仕凤督至御营，随驾征剿。朕亲至虔入楚，以收天下全局。卿其力赞成功焉。” \\n 敕两广事例银五万两付何腾蛟，为收拾降兵、取江克京之用。 \\n 联络恢剿兵部尚书杨廷麟疏留粤饷以备大兵。帝以粤饷为御营急需，万不可留。但念卿剿事方殷，量留五万，凑前五万，以成剿局。速复江省，以迓乘舆。俟地方恢复，动支正项，并行劝输的（校者案：《大纪》作“酌”）用。 \\n 二月，广督丁魁楚俘逆藩亨嘉及从逆顾奕、杨国威等，遣总兵马吉翔械至建宁行在。帝命楚、淮诸王会议，免为庶人，于连江安置。敕奉新王严加钤束，不许令见一人，透出一字。若有毫厘疏虞，地方官从重加法，王责亦无所辞。靖庶寻病死。顾奕等弃市。会册封桂王，并封丁魁楚平粤伯，予世袭及铁券。陈邦传富川伯。晋瞿式耜司马兼副都。式耜辞曰：“国家祸变，构难同室，讵臣子称功地？西臣办西，奚以功为？”不听。乃复授兵部右侍郎。 \\n 是时浙东亦奉鲁藩监国绍兴。 \\n 辅臣曾樱荐晏日曙巡抚广西。式耜得代，遂放舟东下，山水诗文自娱。 \\n 升马吉翔都督同知管锦衣卫事，寻领敕招抚流贼李锦。锦即自成嗣侄也，号一只虎。 \\n 初，自成陷京师，沿边镇将望风披靡，独关宁吴三桂乞师往征之。三桂美丰姿，善骑射。躯干中人耳，而勇力绝人，沈鸷善谋。弱冠，中翘关高选，裘马清狂，风流自豪。尝嬖一玉峰妓曰陈沅者，即俗所传陈圆圆也。年十八，籍梨园，每一登场，花明雪艳，冠绝当时。三桂欲娶之而未果。崇祯末，田妃擅宠，两宫不协。而流氛日炽，羽书仓皇，宸居不怡。戚畹嘉定伯以营葬归苏，将求色艺兼绝者，由母后进之，以分西宫之宠。因出重赀购圆圆，载之以北，纳于椒庭。一日侍后侧，上见之，问所从来。后对“左右供御，鲜同里顺意者。兹女吴人，且娴昆伎，令侍栉盥耳”。上制于田妃，复忧国事，不甚顾，遂命遣还。故圆圆仍入周邸。 \\n 时三桂已累迁节镇，方奉诏出驻山海。嘉定伯饯之甲第，出女乐侑觞。圆圆适在列，轻鬟纤履，绰约凌云，每至迟声，则歌珠累累。三桂黯然魂消，停卮不语。诘朝，使人道意，有紫云见惠之请。嘉定欲拒之。或说之曰：“方今四方多事，寄命干城，严关锁钥，尤称重任。天子尚隆推毂之仪，将军独专受之柄？他日成功奏凯，则二八之赐，降自上方，犹非所吝。君侯以田窦之戚，坐膺绂冕。燕、赵芳脂，吴、越媚黛皆得致之下陈，何惜一女子以结其欢耶？”嘉定许诺。三桂陛辞，上赐金三千。三桂分千金为聘，师行期迫，未及娶也。嘉定具奁饰媵，送其父家。十七年二月，贼势孔亟。给事吴麟征请弃山海关外，召三入桂人卫。三月，始弃宁远。诏封三桂平西伯，率兵入卫。以道梗不得达。十九日，贼陷京师，执三桂父，勒令作书招之。随遣使赏银十万，犒三桂军。贼素畏三桂故也。三桂得书，欣然从贼矣。既而询使以陈姬安在，使以籍入告。乃按剑而起曰：“大丈夫不能保其室，何用生为？”作书以绝其父曰：“李贼猖獗，我国无人，遂致京城失守，圣主晏驾。意父奋椎一击，誓不俱生，否则刎颈以殉国难，亦分也。何乃隐忍偷生而又训以非义？父既不能为忠臣，儿亦安能为孝子？请从此诀。”勒军入关，缟素发丧。 \\n 贼得书，怒戮其家三十八口，系东行。三桂妻亦遇害。而圆圆翻以籍入无恙。 \\n 四月十九日，贼从一片石出口，东突外城，遂薄关门。三桂窘甚，乃乞师于清，随清军南下。三桂为前锋，清九王（即摄政王太宗文皇帝弟也）为殿，英王为左翼，统万骑从西水关入。豫王亦统万骑，张右翼，从东水关入。 \\n 先是，贼军师宋矮子谏自成云：“皇爷去，皇爷不利；三桂来，三桂不利。”自成不听，出师至山海关，与三桂接战。三桂兵败。宋矮子云：“明日午时，数当大凶，宜收兵回京。”又不听。是晚宋矮子忽失所在。次日日中，忽见尘沙山起，声如雷鸣，军士色战。自成方错愕间，而清师突至击之。自成大败，尽委辎重妇女而奔。立枭首，悬之于纛。将杀圆圆，圆圆谓闯曰：“妾闻吴将军已卷甲来归矣，徒以妾故，又复兴师。今杀妾，何足惜？恐妾死而不利于王，奈何？为大王计，宜留妾以系其心，当说彼不追以报大王之恩遇也。”贼亦不能复战。幸三桂之不即图己也，乃弃圆圆而去。 \\n 三桂方度关，至山西，昼夜不息，尚未知圆圆之存否也。其部将已搜访得之，飞骑传送。时三桂驻师绛州，将欲渡河。闻之，大喜。遂结彩楼，备翟佛，列旌旗箫鼓亘三十里，乘香舆以亲迎焉。既成婚，三桂遂置讨贼事于不问。辛未进士吴伟业乃作《圆圆曲》以讥之，有“恸哭六军皆缟素，冲冠一怒为红颜”之句。 \\n 自成奔至紫荆关，遣降贼将唐通守之。通复降于清师。自成复至陕西，部署残兵，尚余五十万。而清师三千卒至。自成曰：“来何神也。”遂发兵围之。三日夜人马寂然。自成不敢击，欲伺其动静，方剿灭之。而清兵复至，三千骑从中奋起，金鼓齐鸣，左右冲突，内外夹攻。自成复大奔。追至黄州，自成单骑先奔，及通城九宫山，乡寨王氏兄弟击杀之。时自成余众尚三十万，锦代领之，与自成妻高氏、氏弟一功并左营郝永忠等渡洞庭，窜踞山寨。吉翔招之，不从。而督师何腾蛟与堵胤锡往抚，乃受封号。封锦为左军侯，挂龙虎将军印，赐名赤心；高一功右军侯，赐名必正。其他部将皆通侯，号忠贞营。并封高氏贞淑夫人。颁敕谕云：“朕念赤心昔日托身非所，乃今翻然悔悟，竭奉中兴。虽名臣必待真主，亦赖其有贤母而端慈训也。据督抚连章报其至诚归戴，已挂印封侯。俟朕驻跸武昌，然后面锡铁券，再允督抚之奏，钦旌母德之贞。尔以善教为慈，赤心以遵母为孝，慈孝既萃于尔门，忠义必恒于功业。特赐尔封，给与恩诏。仍著有司竖坊，敕文用淑赞中兴，朝廷风标万方，尔门芳留百世。皇后闻之，再三嘉叹，面请加恩。赐尔珠冠一顶，表里四疋。令闻远被，以显恩纶。尔高氏当时以大义训赤心，俾其一德明良于终始。全恢江省，立复金陵，一统功成，尔子拜爵于奉天殿，尔身奉恩于坤宁宫。史册昭然，岂不伟欤！尔母子其钦承朕命。”时楚督何腾蛟疏：“闻闯贼既灭，其党郝摇旗有指示之功。”故特赐郝名曰永忠。 \\n 时严州告急，三衢震惊，督辅黄鸣俊具疏入告。特敕行在兵部连发兵三千，应援衢州。 \\n 敕处州道臣董振秀以丽水、青田、缙云、宣平、景宁五县饷银给勋臣刘孔昭，以龙泉、遂昌、松阳、庆元、云和五县饷银给杨文骢。时二臣互有争执。复手谕之曰：“师饱在饷，师克在和。与其同饷而涉于争，不如分饷而归于和。今复两臣同心协复，勿再争竞。近闻年荒饷急，民困难支，仍将民粮分限催征，以息民力。两臣亦不许差人至县，辱官虐民。违者该管官具疏参奏。” \\n 金衢道臣疏陈衢州士民惊窜，库藏空虚，藩宗乌合之兵盘踞于内，淳遂鸱张之寇蹂躏于外。如此艰危，速宜救援。乃敕都督同知施福提兵出关，以壮声势。 \\n 归化县复征十七年已免之粮，以备王师。诏禁止之。 \\n 谕兵部尚书郭必昌曰：“朕自登极以来，诸臣未有催发事件者，今始于卿见之。具见慎重关切，朕心嘉悦。每日文书甚多，俱经朕之手眼方行。此后卿部凡有要紧本章，即于封上搭一红签，上书六字曰‘要本乞速批行’，庶即先批发。以后卿切记着。” \\n 兵部尚书朱大典拥重兵于金华，与方国安势不相下。帝敕其协心和气，共济时艰。至是赍和本至，乃加阁衔。大典疏辞，帝谕之曰：“卿忠勤干济，劳苦功高（校者案：《大纪》此下有“在辅臣振飞，固有同心”语）。朕衷实切眷倚，宜祗承明命，以慰朕远怀。”大典因疏荐使臣兵科给事刘中藻思苦虑深，学纯力定。帝召对，称旨。 \\n 松江捷书至。赐督臣荆本彻、镇臣黄斌卿、张名振各银二十四两、表里四端，以示激劝。余将帅各升级有差。 \\n 命户科给事李日炜督催汀、邵、惠、潮四府粮饷。其借助过者，准作三年预征。 \\n 帝欲不次用人。镇江诸生钱邦芑者，芝龙门下也，召对中旨，擢为监察御史。熊开元执不可。不听。已而邦芑论开元。开元辞去。 \\n 中旨以王期为总督，彭遇觊为佥都御史。路振飞、曾樱封还内降。帝曰：“方今多事，用人必欲循调，非休休之度。”振飞言：“遇凯新进士，降贼西南。乞怜马士英，巡抚浙江，搜括民财，至于激变。期升在太湖，奉剑州知州朱盛征，始称通城王，继称皇帝。卖官夺女，两山百姓不容。故尔逃来，非臣等之私隙也。”帝乃罢二人。 \\n 先是，建宁行在即巡方署，阁臣蒋所营也。以湫隘喧哗，屡形责让，乃于三月初一日移驻城外伽蓝。初六日，登舟。十一日，抵延平，以府署为行宫。 \\n 兵侍东阁陈洪谧在籍。遣内官邓金趣之，不至。 \\n 马金岭兵变。命路振飞至浦城告抚。 \\n 广东布政使汤来贺运粤饷十万，由海道至，擢兵部右侍郎，督师江右。御史艾南英言：“来贺奸忄佥小人。周钟自北逃回，来贺匿之扬署。其解饷之任，指挥僚佐所优为，岂曰能贤？遽膺显擢，何以示后？”不听。 \\n 敕黄斌卿曰：“卿孤军久处舟山，援饷不继，朕每以为念。今得张名振资助万金，克复苏、松可望。其大鸟镜、硝磺、枪刀、铅弹等项，一并给发。” \\n 郑芝龙进浙江（校者案：《大纪》作“浙直”）水陆图。帝曰：“观斯图，备悉奇正之著。五路并出，与合太湖义兵为策应，使西兴将士为我出力，俱是全著急务。卿其速规进取，毋但仅托条陈。” \\n 总兵胡来贡纵兵抄粮焚劫，特诏禁之。 \\n 敕朱成功招置郑彩逃兵，毋得令其惊扰地方百姓。 \\n 下游巡抚吴之屏疏陈时事孔亟，内防宜周。帝曰：“泉州新旧兵额一千一百余名，岁需饷银七千余两。除绅衿每田一顷助银一钱及典铺、车铺、湾（校者案：《大纪》“澳”）船、海船资助外，可足岁支之额。足见尔用心料理。务使兵民相安为要。” \\n 谕唐、邓二王曰：“京中民情安堵，市肆不迁，朕心慰悦，亲征原以安民。闽都根本重地，王等还多方晓榆，禁戢逃兵。朕若早觐孝陵，自有蠲免恩诏。” \\n 帝将取道于汀。饷部侍郎李长倩以汀属空虚，请留饷三万，以训练土著而备缓急。帝可其议。楚兵复霄粤饷，以前十万两不足用。李长倩以为言。帝云：“留饷已有前旨。该镇共事一方，著与通融接济。俟朕至军前，再行酌处，毋得纷争。” \\n 谕大学士熊开元曰：“卿以聪敏执持，受知简用。朕昔不以人言而用，今岂以人言而舍？著调理安痊日，即来行在办事。马借人乘，尚为厚谊。岂君臣之际任重纶扉，何必缴进？著留为病愈入朝之用。” \\n 敕浙东巡按御史郭贞一赈恤驿递曰：“祖制，地方设立驿递，原为上下通达道路，流贯血脉，事关非细。近日文武诸臣忠上之心既微，恤民之念更短，累我百姓，苦窜驿官。先帝屡下明禁，诸臣欺蔽相仍。今日残疆，驿骚尤甚，朕所痛恨。温、处、衢之免应副，已奉明旨。其金、严、绍、宁、台五府，所当一体恩恤。非是紧急军机，一切不许应副。如有抗旨害民，三尺俱在。该抚恪体，以苏吾民。” \\n 马士英叩关来朝。先是，曹学以罪辅不可入关揭士英，故帝数其罪，不许，谕守关官兵毋纳士英。士英前后七疏，列件自理。帝命付史馆存案，以俟公论。 \\n 监国鲁王遣柯夏卿、曹惟才来聘。帝加夏卿兵部尚书，惟才光禄寺少卿。手敕谕监国曰：“朕无子。王为皇太侄。同心戮力，共拜孝陵。朕有天下，终致于王。取浙东所用职官，同列朝籍，不分彼此。”寻遣佥都御史陆清源解饷十万给东浙。清源散饷不平，兵哗而遁。或曰士英唆方国安斩之。 \\n 左都督杨鼎卿固却鲁藩令印，王手敕嘉之曰：“若鼎卿者，可谓忠荩能明大义矣。朕与鲁王，原无嫌疑，前付柯、曹二使臣启答王书，或未之见乎？” \\n 谕左都御史熊开元曰：“宣德达情，全藉巡方御史。近来积弊因仍，贪者工攫取，傲者喜逢迎，以致民穷无告，盗贼繁兴。殊可痛恨。卿还严访详谕，务令激扬得法，吏畏民怀。有不称职的，即参来重处。”特设建言簿以壮敢言者之气。从开元请也。 \\n 广西抚按报一僧自称弘光，谓黄得功营所获者，非真也。帝召九卿科道议迎请。群臣曰：“即真弘光，甫经失国，有遵奉而无迎请。”抚按续报，有侍弘光者验之，果伪。下狱究之，妄人假托以惑众耳。即时处决。 \\n 十四日，清师下吉安，又下抚州。初，汀、韶间有大帽山，洞蛮强甚，屡征不伏。永宁王诱之出降，遂与清师屡战屡捷，因复抚州。清师围抚，郑彩屯广信，永宁请救。其监军给事中张家玉以三营往，抚围暂解。已而复合。彩遂弃广信入关。抚州复陷，永宁王死之。洞蛮亦散。帝削彩爵，戴罪立功。 \\n 楚督何腾蛟遣长沙知府周二南诱降李贼余众四十八部。二南中流矢死。贼帅欲得腾蛟亲至乃降，腾蛟即往，贼帅皆惊喜下拜，至军前听用。一时骤增兵马数万。帝喜，告太庙。封腾蛟为定兴侯兼东阁大学士，降帅皆授总兵。而长沙饷缺，降者稍稍解体，贼帅袁宗第及田、高诸部掠舟而去，独郝永忠、王进才留麾下。 \\n 有泉人蔡鼎者，多言，李密疏荐为前知。召至，以方外服见，封国师。然所言庸鄙，试以占策，亦无验。彩既败回，鼎请自试。一战而蹶，逃回。帝谓国家元气之削，由于靖难。命礼臣追复建文帝年号，忠臣方孝孺祠设姚广孝像，跪于阶下。 \\n 自吉安失守，督师万元吉、都宪陈赓、兵曹王其宦议列栅守张家渡。而溃兵势不可止。陈赓收散亡入赣，万元吉退守皂口，惟安远江起龙兵三百人。时苏观生以阁部督师于赣，同乡李陈玉、杨仁愿、丘埙、杨文荐、范六吉、周待诏、刘李矿皆请发师援皂口，观生发新威营二百人。元吉以监纪程亮督之，下守端津滩。楚帅曹志建以二千人至，一夕即噪而去。 \\n 四月初一日，关警频传，人心惑乱。敕唐、邓二王力行保甲法，以固根本地方。 \\n 太仆寺少卿凌超疏陈“急做实做，不出‘君谋臣断’四字”。帝称其要言不烦，下部议之。 \\n 兵部主事张俨上《定庙算而后动疏》，帝览之，叹曰：“此疏洞晰军国事机，朕三复之，不忍释手。行在该部，其力行之。” \\n 滇抚吴兆元疏辞敕书印剑。帝谕其加意料理，曰：“卿久抚滇疆，弘宣猷绩。正资善后，毋贻朕南顾忧。扫除沐天波，业有成命。不准辞。务令南人不反，以成一统丰功。朕复另有酬叙。” \\n 谕德兴王由兮（校者案：《大纪》作“枵”）曰：“江民苦兵，甘为夷用，情罪可原。赦过之条，已括于‘有发为义民、无发为难民’十字中。” \\n 敕谕阁部诸臣曰：“国家虽当抢攘，乃文事武备，两难偏废。近据两广、云、贵俱已开科，岂福京八府劝进全节、守关措饷之人不在大比之例？江浙绅衿向风，尤不可不俯答其望（校者案：《大纪》此：下有“宜定五月内，阁中乡试，浙东附试另卷，以便各省同来会试”等语），行在礼科确议奏行。” \\n 先是，靖庶颁伪诏至贵州，巡抚范矿固却之，且厉兵固圉。至是，矿进拱戴疏。帝以其忠义，加右都督。 \\n 黄斌卿久托舟山，未有寸功，虚糜廪饷，乃削伯爵。 \\n 鲁监国以公爵封芝龙兄弟，遣左军都督裘兆锦、行人林必达奉命而来。帝以其惑众欺侮，兼以芝龙兄弟愧愤不出，谕令囚之，以候常朝日面质。后兆锦以金赎刑，必达亦复原官。 \\n 谕辅臣黄景曰：“福京讹传惊避，溃兵窜逸，山寇乘机抄掠。兵单饷绌。根本之地，动摇如此，深为可忧。所议归并事权，以宪臣兼制二抚及兵道移驻福清等事，卿其确议力行之。” \\n 答谕吏部主事郑赓唐曰：“朕独居不御酒肉，力行已久，岂为难事？若王言屡易，时势使然，朕岂得已哉？至求治过速，止为心切觐陵。尔言言药石，远识深心，朕心嘉悦。” \\n 谓侍臣曰：“近日两京覆后，武臣冒滥骄贪已极。怯御夷而勇杀民，巧凌蹿而无法纪。何能破其积习？” \\n 初五日，帝诞辰，诸臣先一日请贺。帝不受，曰：“朕奉大统，已近十月。孝陵不见，百姓不安。文因循于内，武扰害于外。中兴事业，茫无端绪。蔬菜自勉，岂可晏然自居以听群工庆祝耶？惟于行在所总用太牢一分，遥祭二祖列宗，唐国祖宗另设于旁。” \\n 清师逼崇安。帝敕施福速统兵出关驱剿，命辅臣蒋德督之。福顾迁延，德复疏趣之。帝叹曰：“如此情景，与郑彩进关、张家玉守新城何异乎？” \\n 工部尚书郑为国姓成功请发鸟铳，帝曰：“国姓图功，虽是急务，御营兵器关朕躬命身，鸟铳岂可全发？如此等事，该部以司空大臣全无执裁，惟请朕躬为推卸之地，郑何无骨力至此！姑且不究。” \\n 郑芝龙疏陈闽省守关兵饷器械衣甲，共用银一百五十六万。帝谕之曰：“卿兄弟纯忠大节，拥戴朕躬。中兴大事，非卿谁托？据奏即竭三省之物力，亦不能不穷于接济。地方钱粮，只有此数。若不内外兼顾，剿守并行，大害大祸必然飙至，中兴事业必不忍言。从未有藩篱不顾（校者案：《大纪》作“固”）、止靠家门堵贼者。此理至明，不待再计也。前卿两次议奏用兵四万，犹恐用饷难继。今必先议守，后议兵，以三万守关口，一万守腹里。此数之外，再不可增。若持议不决，旷延时日，即朕自误高皇也。卿当遵依，以全守关之事。若复再有争执，再有推卸，是彼苍不欲中兴，朕亦只有避贤路而已。”（校者案：《大纪》此下尚有“分配兵饷，和盘打算”等十数语）。 \\n 是月六日，清师至皂口。新威营先溃，江兵次之。万元吉亦遂入赣。赣城民仓皇争窜，元吉欲杀其妾之出署者，人心乃定。十一日，杨文荐自任城守。命中书康范生乞师于南雄。旧赣督李永茂遣副将吴之蕃、游击张国祚率兵五千人至。十四日，清师临赣。苏观生率所部退守南康。滇粤诸军先后至南康者以数万计，皆惴惴莫敢下。二十九日，阁部杨廷麟自雩都力促新抚阎总及张安各营兵四万余至赣。江抚刘广胤自宁都召募二千人亦至。然皆未敢逆战。 \\n 帝命建祠祀江西死难曾亨应、黄端伯、萧汉、李大觉，名曰四忠。以曾筠、徐蜚英配享。时有王锡者，亦同死难。并敕礼部予谥以表之。 \\n 处州府贡生李瑞庚（校者案：《大纪》作“唐”）疏陈恢剿三策、治安五要。帝览其疏曰：“以捣淮为恢金陵、复江浙之神著，以出兵九江为破南昌、固岭南之急著，以奇兵袭江口、以偏师复徽为上下应援之紧著，三策俱说得是。治安五要，于养民、任贤、生财节用、奖廉惩贪诸务，深明洞晓，应是通才学古”（校者案：《大纪》作“学古通才”）。 \\n 敕谕杨文骢曰：“大明宝祚，启自太祖，两遭覆陷。凡为太祖亲孙，有能攘臂先立，则太祖神灵有依，大明国祚斯立。朕与鲁王，大义正在于先后，名分尤在于叔侄。鲁王先立，朕虽叔辈，断当北面鲁王，以存太祖。若复后立，是名为争。总一立也，先立以存太祖为孝，后立以坏祖宗为不孝。今朕先监国登极四十日，在万古自有至公，岂今日一二佞舌可以颠倒？杨文骢受知最早，杀苏寇以明大义，劝鲁藩而笃尊亲，本末甚明。人言虽如其面，朕心自有鉴裁。所进陈函辉启稿，不堪一笑，鬼蜮满纸，宜靖夷侯参奏以为食肉寝皮之可恨也。朕爱侄王，万不得已，业允勋镇所请，以明太祖大法。该督尚慎终如始，善保地方，善行宣抚。得觐孝陵，朕必不负元功”。 \\n 赠松江死难原任长乐令夏允彝右春坊右中允，给祭葬，谥文忠。 \\n 帝览户科给事黄周星疏，曰：“奏内三寒心处，真可寒心。盗贼公行，民生凋敝，兵将退缩，左藏罄悬，罪訾蜩沸，角户分门，全不以国恤为念者，大小文武诸臣之罪也。政教不行，威令不信，举措刑罚失中，廷议纷纭狡窃者，是则朕躬之过也。从今君务改弦，臣亦须猛省”。 \\n 敕谕御营内阁传示臣民曰：“臣民拥立朕躬，朕志誓救民雪祖。外（校者案：《大纪》作“逆”）寇虽狂，尚可暂守而养战锐。诸臣议论纷纭，殊为道旁筑舍。今征士蔡鼎回报关上情形甚确。国姓成功巡关回来，迎驾暂至邵武，相机出关。二十八日之行且止。总之，自古创业中兴，谁不危而后济？朕惟以宁进死不退生六字自誓，并以六字察验臣工。此后除战守驻跸一听条陈外，若有敢请驾回天兴并请退避广东者，诸臣必从重议罢，余必立斩以徇。朕心通于上帝，臣民仰体钦承。” \\n 副都御史荆本彻疏请小踞（校者案：《大纪》作“船”）可资战胜。帝谕以闽中方用水师，览此奏诚为要著。下部议之。 \\n 闽县、侯官县耆老诣延津请驾回福京。帝感叹曰：“即位十有一月，无时不思靖祖救民。飞跸既久，岂得回銮？固知入虔岚险艰辛之状，但恨在闽不能安闽，闽民不负朕，朕负闽实多矣。” \\n 建宁诸生请驾再临建水。帝曰：“朕进取之念，甚坚甚切，万无转跸之理。但谓农家力作，征役宜宽，朕亦耿耿于中。” \\n 敕于华玉迎驾兵须严加约束，曰：“朕之焦劳日夜，誓救汤火之民。于华玉豪爽忠敏，才敌万夫，受朕深知重倚。必要严约兵将，令民间草木不惊，方为扈驾时雨之师。” \\n 江抚刘广胤以行宫刻期告竣，疏请驾临。帝答之曰：“朕跸位（校者案：《大纪》作“驻跸”）虔南，收复江右，即移师入北，庙谟久定矣。只以闽省三关严商守御，乃尔耽延时日。太庙奉先，肃修备举，诸臣分任功次，俟到日议酬。” \\n 礼部右侍郎曹学疏陈驾驻延津，所有关切四事：一浚延河堤防，一汰随征冗役，一通福京米船，一事例银两许以生铁准债。帝嘉纳之。 \\n 谕户部侍郎梁应奇曰：“览尔所陈祛衙蠹、清隐匿、革火耗、禁牌票、去飞诡、除陪税六事，皆去其害足以裕国者。着逐款力行，遍为严饬。有踵前弊者，监司守令府佐立行纠参，以副委任至意。” \\n 上游巡抚吴闻礼纠内臣戴照贪婪蔑法。帝命辅臣黄鸣复先行提问后奏。 \\n 命兵部多给奖功释罪榜文，星驰军前宣布。 \\n 敕顺德知县蔡楠曰：“顺德系东粤巨邑，地方多故，亟当轸恤民隐，加意抚绥。况履残酷之后，倍宜施恩者乎？惠良兴治，以俟报绩。” \\n 礼科给事龚善选进大势攸归疏，有曰：“楚留辰州，蜀留遵义，江留赣州、南安，浙留金华、温州。信天意之有归，人心之有待者乎？”帝然之。 \\n 嘉兴起义旧冢臣徐石麟殉难死，其子尔谷疏称先臣起义独先，殉难独苦。帝伤悼之，官尔谷为中书。敕再从厚加恤，与同难侯峒曾一体。 \\n 礼部主事吴峦（校者案：《大纪》作“吴钟峦”）请首克南昌，选锋锐进，最为上策。倘舍此他图，关门一有骚动，全闽震惊矣。往虔非时，且人力舟车俱有未便。帝然之。谕饷部侍郎李长倩曰：“大师飞挽方亟，中兴事业尤仗转输。该部一力担承，以副倚畀至意。” \\n 江督万元吉、御史黄赓（校者案：《大纪》作“黄广”）疏请再召滇黔兵马，以图恢复。帝曰：“东南只此幅员，生民只此膏血。不难于调兵，难于措饷。虽土司官兵忠义勇敢，必先议饷银出于何处，然后召兵不难也。” \\n 工部左侍郎葛寅亮疏言务去饰治繁文，必收近取实局。帝目为“老成格言，朕当书铭座右”。 \\n 敕督辅苏观生曰：“自卿行后，朕拟即幸虔州，以慰待。奈闽、浙士民恋恋难释，不得不少为迟留，安此赤子。迎驾各兵，卿暂令其并力齐心，克复湖东。清道之功，与扈跸等。至措饷艰难，卿所久知。切戒以兵无扰民，勇必堪战，勿致虚耗粮糗。湖西正在战守，著于梁应奇饷内发三万两接济。” \\n 郑芝龙于泉州建寺，名曰报恩。帝赐名敕建报恩禅寺，僧官赡田，俱如议遴选置买，以永梵修。 \\n 江南布衣翟翠疏进直言。帝曰：“此疏于古今得失之局，亦有所窥。至规切朕躬处，言言药石，诚可嘉尚。准随便候对。” \\n 谕兵部侍郎于华玉曰：“朕痛两京继覆（校者案：《大纪》此下有“全非夷寇之能”句），止因兵民扛恨，致危宗社。今日仅有弹丸，资此民生，以期恢复一统。若复伤民，即促国脉。卿宜仰体朕意，实令民安。新兵哗噪扰民，乃未经节制者，卿当亟振刷陋规，毋徒忧畏谗谤。” \\n 谕户部曰：“纳贡事例，原非得已。大县量准四名，中县三名，小县二名，不得滥收，事平即止。” \\n 时清师逼湖东，乱民逃窜。有致恨于政令不一者。帝敕揭重熙与辅臣傅冠同事，何三省与督臣汤来贺同事，诚恐权任太分，翻多掣肘，号令重出，莫知适从也。 \\n 衢、广警报狎至。御史郑耀星疏陈诸臣虚声多，实际少。帝深以为然，曰：“尔既知之，自当力挽之，毋仅托空谈可也。” \\n 谕兵部尚书吕大器曰：“卿所言用人太滥，所用之人又转相援引，虐民丛盗。望治何由？所见甚是。朕自今当急省改。” \\n 谕辅臣曰：“朕为天下臣（校者案：《大纪》作“生”）民之主，未能拯救苍生，心实恻（校者案：《大纪》作“歉”）然。况可令官兵肆虐，小民受害乎？闻沿途阎兵抢掠终日，所议招抚，是为何用？还着该督抚各官申严约束，毋得任其骄纵害民。” \\n 御史朱盛浓疏请实行训练兵卒。帝曰：“兵宜练，必练心，练胆，练力，练气，练忠义，方成劲旅。不可徒放炮呐喊，如儿戏故态。着申饬行。” \\n 太仆寺少卿凌超疏称急举、实做、密察三言及谨慎二字，与以浙人办浙事，用奇用正，时至机动等语。帝曰：“览尔疏，俱有成算于胸中。吾久不见凌生矣，着即召对。” \\n 山西道御史林兰友疏陈仙城酿乱激变、贼党聚众焚劫事。帝曰：“仙邑壬午之寇，由邑令残酷，署官贪黩。岂惟仙邑，古今天下之乱，那一非守令不肖所致？据奏李芳馨之竖旗，群盗之响应，祸始于无良胥役，县官岂能无罪？除县官有无赃迹实际别议外，今当先拿猾胥，以服潢池之心；次部署官兵，以为戡剿之用。” \\n 王谓首辅何吾驺曰：“文章之气，可销甲兵，多士奋庸，务收俊。朕念福京士子，亟宜宾醮，兹定期六月开科，锁闱三试。彻棘放榜，不许游移一日。监临照两京旧制，定用御史两员，提调则布政司，监试则按察司。一应科场事宜，即于五月杪报竣，不许苟简滋玩。分考官务用甲科。推知不足，即就甲科中行官礼聘。其江西、浙江、湖广及各省来试者，跋涉可念，着地方官给与文书路引，以御盘诘。现在流寓的，就赴福京督学考选。一应赴京恩岁贡，照旧例着礼部考选。” \\n 时三衢告急。兵部司务徐心箴疏陈三可惜四可忧。帝目其切中时弊。 \\n 大学士曾樱荐同乡刘逵堪为御史。帝曰：“御史为朝廷法官，若不清勤激切，何以明目达聪？从来巡方积弊积玩，朕所亲见。这所举用刘逵，堪巡粤左，即着允行。” \\n 五月一日，清师围广信。诸军先后溃散。江抚刘广胤退避雩都，援兵益不敢前，广信遂陷。 \\n 兵部主事徐州彦疏陈间关入蜀、宣布皇恩、目击情形等事，胪列督辅抚按在事诸臣王应熊、樊一蘅、李乾德、马象乾、米寿图、刘鳞长、王芝瑞、万年策、郑逢元、刘泌、范文光、牟道行、田华国、曾英、曹勋、莫宗文、杨展、贾登联、谭诣等戮力残疆，奉扬威命。帝曰：“川蜀频年苦寇，民不聊生。闻诸臣提挈赞襄，朕心甚喜。州彦克尽使职，着即前来复命。” \\n 谕靖夷侯方国安曰：“卿威望绩劳为江上诸帅之冠，至矢心奉戴，忠诚无二，朕尤鉴孚。卿无可间之嫌，朕岂听谗之主？中外大小诸臣须同心一德，乃能办敌。切勿妄分彼此，使敌人（校者案：《大纪》作“丑夷”）闻之得计。卿其晓示将士，善体朕意。”（校者案：《大纪》此下尚有提及马、阮诸人数语）。 \\n 方国安奏富、德、源三县大捷，斩获甚众，由镇臣方元科竭力支撑，傅明德、田胜、涂有声协助。帝大悦。 \\n 初九日，廷试贡生。敕礼部各察正身年貌，严核混冒怀挟等弊，以作人文，上隆治典。 \\n 广西桂林等府州进贺监国登极表四十六道。王念其路远迟延，不罪。 \\n 黄斌卿疏陈：“古今多一精忠，中兴少一名相”。帝览奏曰：“辅臣道周精忠大节，就义从容，真足感动天人，争光日月。朕方恢中兴大业，而一代纯臣先殉国难。抚念今昔，倍为怆怀。翁龙楠现在何处？着该部再行察访，务得实信回奏，以凭从优恤录。其毛玄水四员，并与察恤。” \\n 禁地方官官买。曰：“府州县之行户，实地方害民之恶政。官之稍有良心者，尚以官价买之，比市价十去五六；全无良心者，直票取如寄。胥吏缘之，奸孔百出。朕昔潜邸，久知此弊。宜行永革。”（校者案：此下《大纪》尚有数语。） \\n 帝谓群臣曰：“辅臣道周，委身殉难，其子子中备述之，镇臣黄斌卿亦有此奏。读绝命诗有‘支天千古事、失语一朝人’之句，朕亦不觉泣数行下。恤典著于五日内察例具奏。其子子中年俱幼稚，更可怜悯。准给银二十两以助书资。” \\n 赐吏科给事朱作楫旌廉天字银牌二面，曰：“作楫以羁旅之臣，直言受知。身处掖垣，能却暮金，真浊世之灵光也。” \\n 帝曰：“天气炎蒸，轻犯岂宜淹禁（校者案：《大纪》此下尚有数语）？军徒以下，准俱保释，以迓天和。” \\n 福京监察御史王孙蕃、韩元勋疏陈减篇恤士，推一时之恩。惟是二书三经，不若三书二经为合式。其题目仍照七篇俱出，二场亦然。庶镌之试录，传之天下后世，皆信为不刊之章程，兴朝之盛美也。帝准如议行。 \\n 监军兵部主事黄师正进督师史可法遗表。帝曰：“可法名重山河，光争日月。至今儿童走卒，咸知其名。方当击节（校者案：《大纪》作“楫”）渡江，速图恢复，乃为强镇力阻，奸党横行，竟赍志以殁也。惜哉！读遗表，令人愤恨。应得赠恤祭葬易名未尽事宜，行在该部即从（校者案：《大纪》作“行”）详议具奏闻。其母妻犹陷寇（校者据：《大纪》补“寇”字）穴，一子未知存亡。作何获寻，黄师正多方图之。” \\n 时泸溪危急，揭重熙参督辅傅冠身任督师，日午未起，未尝至关上一步，人言啧啧。帝怒其有负委托，准以原衔归里。 \\n 帝谓诸辅臣曰：“临民之官，岂可以银而得？朕于闽、浙近地，凡有捐饷至二三千而求为知县者，朕断不允。盖为生民计，不可不周。况抚戢凋残，有所未便耶？” \\n 复谕首辅何吾驺曰：“朕在延多日，漫云兼顾江、浙，终于江、浙何补？不如实实出关，拿定一件做去，尚为得力。且今地方止有闽、广、江、楚，四省咽喉，全在一虔，彼（校者案：《大纪》作“清”）所必争，我所必守。今不自出，负祖负民，朕之存亡，犹其小者。今还要催林咨兵并陈天榜兵到，决意初一日必行。” \\n 赠诸生翟翰林院待诏。，江南人，雅以复仇雪耻自负。闻监国登极，匍匐入闽。建言谏诤，不遗余力。帝特官之，不受。至是病故。御史钱邦芑为陈其本末。帝怜其才，赠以是官，并赐银二十两为葬资。邦芑为缴还之。帝曰：“朕视忠臣，过于骨肉。一臣之亡，即少一助。翟赐金着与制一碑碣，不必缴进”。仍赐四语，俾勒于石，曰：“生既尽君臣之义，死亦凛夷夏（校者案：《大纪》作“华夷”）之防，名称大明正士，实关天地纲常。”钱邦芑等奉行。 \\n 礼部缴进贵州试录二十册。 \\n 初，有曲周县生员韩雄都者，与帝遇于淮扬，颇有献纳。继乃与路振飞等起义太湖，同副总兵王羽、参将王奋武、中书路泽溥、泽淳、举人杨廷枢等同仇敌忾，大挫敌锋。至是，雄都入闽。帝称为佳士，超拜兵部职方司主事。 \\n 帝闻江督万元吉死守赣州，特加枢衔；江抚刘广胤退避雩都，着革职听勘。 \\n 谕吏部验封司员外曹元芳曰：“东南为朕一人故，三遭寇虐。览奏如恫在躬。义师所在云集，乘其怨而激励之，因其势而利导之，真恢剿一大机。元芳为国仇家难惊心，慷慨请缨，具见忠孝。但勇往难，往而有济更难也。” \\n 郑芝龙疏陈孤臣督辅黄道周矢志尽忠。帝特赠道周文明伯，谥忠烈，祭葬即照伯爵例行。妻封一品夫人，四子长为锦衣卫，世袭指挥；次为锦衣卫，世袭正千户；三子着任行在尚宝寺丞；四子任中书舍人。仍敕有司一立庙于本乡，名曰报忠，一立庙于福京，名曰悯忠，春秋致祭。并与立坊于家，篆额曰中兴荩辅。其遗诗即立碑于庙门。 \\n 特议加福京乡试解额三十名，以示龙兴首善、广开薪至意。 \\n 督辅杨廷麟疏陈虔事危在旦夕，援兵半已溃亡。帝曰：“吉州失守，督臣万元吉诸兵皆付一掷，抚臣刘广胤先出雩都，副总陈丹、张琮、李源氵符五月一日失机。成何法纪？此番功罪宜明，卿即详悉入奏。惟虚惟公，勿僭勿。见在收拾残败，亦即中兴根本。粤兵狼兵三万余人准卿召募，但作何招集，作何约束，必先议定。近日地方苦兵尤甚于贼，经过不慎，号令不严，驱虎进狼，绿林四起，岂必寇作戎首哉？包象乾、张家玉兵，卿还严谕，不得收聚凶徒，终成溃散。朕十日内一定亲跸汀州，面议方略。”（校者案：《大纪》此下尚有“誓在必行，决不失信”语）。 \\n 谕吏部尚书郭维经曰：“官员贤否，关民生之荣悴，切宗社之安危。若吏部有满堂清官，天下必少呻S吟Y百姓。朕于此选，至虚至公，力拔其尤而后已焉。” \\n 又谓兵部试司务蒋平阶曰：“览尔奏，多发人所未发。如一官五月而更易数人，一人数日而更三命，百里而督抚并设，巡方与中使并差，皆害政之大者。至谓疑人复留用，募兵不问饷，有听言之名而未收其用，去铺张而存实意，相天下机而务持重，皆切要语。朕所嘉尚焉。” \\n 吏部尚书郭维经疏列三吴起义死难土绅。各赠官有差：葛麟赠兵部郎中，钱振先赠参政，顾赠兵部主事，王日如赠兵部员外，冯翥赠副使，钱圭赠参政，王有容赠佥事，麻三衡赠国子监学正，凌宏焕、张明光、谢球俱赠训导。 \\n 大田县贡士乐英进《册府元龟》一部。 \\n 琉球世子遣官航海入贺，并贡方物。 \\n 镇臣黄蜚一家殉难。予祭葬，并行原籍建坊旌表。 \\n 敕郑芝龙拨兵遣将守江山，壮衢声势，未可卸远调之担，自撤藩篱。时海师议久不成。朝廷兵饷尚缺。礼部侍郎曹学谓恢复之策，舟师直捣金陵，或可冀其万一。故罄竭家赀及盐本诸项，勉成一万以济之。 \\n 左都御史张肯堂疏荐崔芝善于用海，有船五十余号，有兵二千余名，乞释罪图功，置臣标下。帝曰：“前杨耿纠其募贼入港，因发兵捕剿。卿既信其无他，即准随卿前进。定限夏至前到，以便卿乘风吉行。崔芝俟再立功，即与挂印”。 \\n 翰林院检讨何九云进家藏书四百八十四种，计三千五百本，令弟九禄赍投。帝曰：“朕性喜图书，所进者缣缃殊富（校者案：《大纪》此下有“颇快案愿”语），着即收进。内有重的，仍发与九禄领回。九禄着任国子监学正，以示酬劳。” \\n 四川参政刘鳞长疏称恢复重、夔二府三州二十三县，以川饷赡川兵，不敢虚糜破冒。帝嘉其不避艰危，尽抒方略，忠劳懋著。特升太仆寺少卿，俾其前来陛见供职。 \\n 时有讹言驾回天兴者，帝闻之怒，曰：“朕以进战自誓，岂有复回之理？谁为此言以惑乱耳目？即应立刻察明斩首，以警其余。” \\n 行人司瞿昶疏陈楚、滇、蜀、黔事情。楚在一事权，专任使，预敕重臣以待南昌、荆、襄之复，即遣大将以镇之。蜀在结将士，收民心，用蜀人办蜀事。摇黄则剿抚并用，献贼则歼厥渠魁。滇、黔则在外援邻邦，内顾门户。但近日勋臣土司议论未定。其地近蜀之遵永、楚之接界，平溪、铜仁，俱宜防援。种种皆扼要实着。帝嘉纳之。 \\n 帝谓近臣曰：“信抚五易而得周损，今又说损不可用。才能试而后见。俟到任后不效，另议未晚。信乎！用人之难也。” \\n 礼部拟会试，定用十月，移催各省各府。 \\n 有恩贡生陈元纶赴廷试，进所著《豳风保治全书》、《五经涉录》各一部。敕谕留览，以启所学。 \\n 六月，以杨鹗总督偏沅。何腾蛟因进敕印一齐交付疏。帝谕之曰：“卿宣劳江汉，功在社稷。复楚恢豫，长驱燕代，业以全担付卿。杨鹗之推升，因彼时未审舆图，偶为错举。岂有一柄两操之事？今中枢需人，业召鹗入佐矣。朕与卿分则君臣，谊同父子，何不因疑奏明，遂为是举？且将在外，君命有所不受。尚惟始终一心，力任危地，以必见孝陵、必葬威宗为任。朕与卿当共勉之。”后有两奉君命出江，百念回思顾楚之疏，中有“愿为愚，不愿为智，不敢弃，不忍弃，不能以两年死挣之城弃之他人之手”云云。帝始欣然曰：“阃外之事，悉以赖卿。惟有早开云台以待。” \\n 帝命翰林院新选萃士万荆等十二名，随庶吉士后，入阁拜先师。复敕翰林院官时其教习，毋得作辍。其服色比庶常，而冠袍角带焉。后兵部主事万曰吉劾其非制，且有赝鼎见售之疏。帝曰：“拔士于贡中，作养人材，事关特典。名为萃士，原不同于庶吉士，毋得慷慨（校者案：《大纪》作“愤激”）不平，暗行诋诽。” \\n 敕台臣艾南英将其生平著作刊刻成帙者进览。 \\n 时钱塘江上战功，惟方元科为能用命。封为定胡伯，并发手敕以示优异。帝曰：“天下之坏，不坏于寇而坏于兵，不坏于兵而坏于官，殊可痛念。浙中无所事事之官，逍遥于家，骚驿于途，渔猎细民的，通着抚按清察撤回，安辑地方。” \\n 时清师数万逼楚疆。李赤心等怯不敢前。监军道章旷独逾岭督榆兵血战，斩获甚众。清师屡却。督部何腾蛟疏闻。特升旷都察院右佥都御史，提督军务，恢抚湖北地方。 \\n 巡关御史郑为虹叱责芝龙标下将官陈俊、邹太争舟，芝龙密诉于帝。帝曰：“干戈宁谧，全藉文武和衷。为虹叱责，亦是代卿约束。卿幸勿芥蒂，仍以王臣王事视为一体，等于虚（校者案：《大纪》作“同”）舟，尤所殷望。” \\n 衢州知府伍经正不奉鲁藩，帝以其义凛一尊，秉节不二，再与实加一级示劝。 \\n 福京太仆寺卿甘惟荣上疏乞休。帝谓之曰：“同一去国，太平无事，人竞进而己独退，则为恬；国运多艰，人致身而己思去，则为避。此义诸臣所素知者。惟荣仍降一级，以警偷惰。” \\n 命黄斌卿曰：“荆本彻虽非贼寇，乃尔骚扰地方，民恨实甚，杀了便罢。所招降将士，善为约束，勿令流毒，致重民怨。” \\n 郑芝龙制油扇五千五百握有奇，分给闽中应试生儒，以为却暑。帝破例允行。 \\n 改十五日乡试首场，《四书》三篇，经二篇。十七日二场，策三道，判二条。从减篇节省之旨也。是时，吴炳从江右单骑入关，帝命为布政司，提调棘闱，而以编修刘以修为主试。以修字懋卿，号九一，阆中人，庚辰进士。先是，以修进《文昌化书》，帝曰：“《化书》劝人忠孝，朕甚嘉之。以修生长其乡，即与门人较定，更当广布成书，以襄上治。” \\n 福京吏部司务王士和疏陈六事：文职广而脱卸者多，武弁盛而立功者少，升迁骤而责任益轻，议论烦而实用益寡，听纳博而精神愈纷（校者案：《大纪》作“棼”），移跸频而民生日苦。帝叹为苦口良药。随以士和为延平守。 \\n 是时，苏观生、陈赓多方鼓舞援军将士。吴之蕃、张国祚两营奋勇出战，与清师遇于李家山、九牛之间，数战皆捷。清师疑援兵至，撤围退屯水西。之蕃、国祚亦退守南康。时赣守已阅两月，奉诏劳苦，改名忠诚府。加杨文荐右都御史。二十四日，江起龙、赵印选、胡一清率师三千，南安同知刘清容引兵三百，苏观生部下遣师三千，粤帅余卒三千，杨廷麟收散亡数千，大司马郭维经、侍御姚奇胤召募滇闽兵八千，阁部丁魁楚部下遣师四千，先后皆至。营于城外，不下四万余人，皆欲一当敌。先时，中书袁从谔出募砂兵三千，铨曹龚蔡、兵曹黎遂球出募水师四千，留滞南安。万元吉以为必待水师之至，并力一战，安危在此一举。王其玄曰：“今水涸不能泛巨舟，且其帅罗明受故海盗也，桀骜不驯。龚、黎二公如慈母之奉骄子，岂能如约？” \\n 是月朔，皇子琳原诞生。群臣表贺，有“日月为明，止戈为武”语。帝叹赏。大赦。覃恩。手诏封芝龙泉国公、鸿逵漳国公，寻改芝龙平国公、鸿逵定国公。郑氏厮养俱得三代诰。撰敕及织轴者，日不暇给。 \\n 阁部顾锡畴流寓温州。有镇将与督学相结，取事例银供饷。诸生鼓噪，镇将缚一二人杀之。锡畴欲疏劾，镇将乃乘夜缚锡畴投之于江。子蓥遁免。镇将者，贺君尧也。顾为佟邦年门生，邦年子为清朝嘉湖道。蓥在署中，适君尧以赂佟入官，蓥见之，以告。乃置之死。 \\n 时清师陷萧山，遂围诸暨及绍兴、严州。关门震动。 \\n 二十七日，发榜，取中叶瓒等一百七十五名，副榜六十五名。钱邦芑请一榜尽赐登科，以成旷典。而是科弊中甚多。榜内李枚文理大谬，编修周之夔、御史刘霖懋取布政司原卷不通处疏纠之。帝即命黜革，逮房考推官王三俊，追赃一万两以助水师饷。其余另旨。令南城御史方元令覆试。黜落四名。仍发续榜，俱准为举人。继而三俊之赃甫完而清师已至，幸免株连。 \\n 秋七月，都督陈谦奉鲁藩使，与行人林{次土}至关，超趄不进。芝龙以书招之，乃入陛见。启函，称皇叔父而不称陛下。帝大怒，下廷议禁狱。陈谦者，武进人。乙酉春，赍南都诏封芝龙为南安伯。比启读，券乃误书安南。谦谓芝龙曰：“安南则兼两广，南安仅一邑耳，请留券而易诏，更晋伯为侯。”芝龙大喜，厚赠而别。半道而南都失守。故芝龙素德谦，御史钱邦芑乃密启谦为鲁藩心腹，与郑深交，不急除，恐有内患。或以告芝龙。芝龙谓刑所必经其门，临期救之未晚。至夜半，内传片纸，别移谦斩之。芝龙闻，伏尸哭，极哀。以千金百布葬谦，为文祭之，有“我虽不杀伯仁，伯仁由我而死”之语。因疏“海寇狎至，今三关饷取之臣，臣取之海，无海则无家，非遄征不可，拜表即行”。中使手敕云：“先生稍迟，朕与先生同行。”及之河，则飞帆过延平矣。芝龙既去，守关将施福尽撤兵还安平，声言饷缺。盖微闻钱塘信也。 \\n 雷州守将杀清知府赵最、推官李宣国。高州府乡兵逐清所置官，复其城。 \\n 诏以皇子恩释佥都御史田辟于狱。辟，河南人，甲戌进士。南都时以户部榷税虔州。是年春，募兵入卫，改署都察院事。疏纠阁臣曾樱，语连中宫，帝含怒未发也。既而遣锦衣卫王之臣往阅其师，并发月饷。之臣迎合意旨，疏纠诡兵冒饷。遂下诏狱。然兵籍俱实，饷又未发，班行多申救者。帝怒不解。至是乃释。后辟崎岖楚、粤间，卒抗节而死。 \\n 督师黄鸣俊久驻衢州。八月，忽退入仙霞关。帝怒。适鸣俊子职方主事天复从驾，诏逮狱，而命建宁府羁鸣俊。鸣俊惧，请奋勇自效。寻统兵出关。 \\n 王子琳原薨，谥庄敬。 \\n 郑鸿逵驻关外，传言清师至，则徒跣疾行三日夜而抵浦城。询及后至者，则兵哗也。事闻，削其封爵。 \\n 帝因首辅何吾驺言，决意幸汀入粤。而芝龙力请旋跸福京，且云：“倾家相助，可四百万。关门固守，决难飞渡。”帝不听。芝龙归，又令继母赴行在，力向中宫言。又不听。时清师已辐凑关外，帝尚在延平，将幸赣州。特诏宣芝龙商留守事宜。芝龙不至。清内院洪承畴先绐芝龙，啖以闽粤王官爵。凡关隘水陆之兵，二月时俱早撤回。浙东既溃，清师从容入闽。而或由建，或由汀，或由福宁，俱走山谷间道出不意，不尽由仙霞也。 \\n 十七日，清师将至浦。百姓请出降，按臣郑为虹不可。再请行，又不可。及清师至，拥见贝勒。为虹不屈。贝勒嘉其节，不忍杀，且劝剃发。为虹曰：“负国不忠，辱先不孝，忠孝俱亏，我生何用？宁求速死，发不可断也。”明日复召见，责输饷。为虹曰：“清白吏何处得金？”百姓争欲代输，赎以不死。为虹以民穷财尽，持不可，喷血大骂，贝勒下令斩之。为虹字天玉，扬州人，癸未进士。年少美丰姿。初令浦城，洁己爱民。帝入关闻其廉，欲置之左右。浦民留之，有“十不可去浦”之疏。遂宠其任为巡关御史，亦以恤浦民也。关将不法，为虹绳之。有曲护关将者，反露章弹为虹市恩邀誉。帝知其忠，不问。复命巡按上游。关将颇为敛手。清师入关，为虹叹曰：“文武不睦，势不可为也。”竟不屈死。科臣黄大鹏同日殉难。为虹义仆陈龙，与标下中军游击原某、浦城千户张万明及子都司张翘鸾、都督洪祖烈从死。百姓为之祠焉。 \\n 清师破延平，帝出狩，犹载书十车以从。时随行者，止何吾驺、郭维经、朱继祚、黄鸣俊数人。已而何与郭亦遁去。辅臣路振飞追驾不及，缢于邵武山寺。礼部侍郎马思理、工部尚书郑俱扈驾，中途逃归。思理诈死，遁至海上，拥戴鲁藩。则争先屈首而已。 \\n 上游巡抚吴闻礼遁入山寺。人有劝之者曰：“岂有堂堂抚臣而怕死耶？”后率乡勇赴敌死。 \\n 延平府王士和矢志不移，曰：“吾受国厚恩，以守此土。不能持寸铁与斗，死有余愧，可与之俱生哉！”乃正衣冠经于堂皇。士和，临川人，富经术。崇祯朝领乡荐。初为吏部试司务。帝入关，疏陈六事，帝嘉其直，升知府事。清正不阿，延人德之，痛哭如丧所亲，鸠金敛焉。 \\n 永福降绅黄文焕男琪逐县令起兵，伐山开道至延平，朝清贝勒。 \\n 时有贡生齐巽、中书张份、医僧不空等，鸠众起兵。清师之遣挂示安民者，辄杀之。仓卒无饷，曹能始学俭助以千金，始克招募。黄琪密报贝勒王下福州，遂各逃散。 \\n 时讹传清师入闽，有“留发不留人，留棺不留屋”之语，省城巨室移棺郊外，城中如洗。 \\n 二十八日，帝抵汀州，清师踵至。建宁知府杨三瞿、延平道赵秉枢一路迎降。随征御史王国翰以警急闻，帝怒，欲杖之。扈从皆遁。次日有十余骑叩城，曰扈跸者，乃追骑也。遂执帝及曾后去。国翰及子都督同知凉武、礼侍曹学、通政使马思理俱缢死。后至九龙潭投水。帝崩于福京。或曰：“代死者为唐王聿钊，帝实未崩。”其从亡之臣，则戊辰进士赖垓、河南丙子解元熊纬也。后粤中建号，尊帝曰思文皇帝。 \\n 是月，罗明受率水师至赣。清师截之于江。明受遁走，弃巨舟八十余，兵士被获者数百。赣城内外列营丧气。清师于二十八日破广营，二十九日破滇营。自是，东南城外无一卒。 \\n 九月三日，清师围赣。城中留者，江起龙罢卒三千，汪国泰、金昌振四百余，徐日彩新招虔人二百余，郭维经部下三千余。城外惟水师后营黄志忠二千余而已。赣人登陴日久，勉强支持旦夕。 \\n 清师既下汀州，别遣李成栋、韩固山略定兴、泉、邵、漳等处。九月八日，入泉州。德化县令陈元青迎降。大学士蒋德绝粒死之。 \\n 十九日，清师至福州，从北门而入。城中百姓十留一二。父老仍鸠各铺羊酒郊迎。贝勒王驻札洪塘沙洲，出谕安民。禁兵士毋得入城肆掠。分职任官，悉如旧制。福州缙绅俱遁山谷，首至者某部尚书某一人而已，跪沙中竟日。贝勒不为礼，徐乃令去曰：“尔官在明朝若是大乎！兹不便用也，速去。” \\n 时剃发令下。有闽县人赵卯，生三子矣。妻时已丧。卯乃多市鱼肉与父母畅饮，酒酣，请父母拜之。日暮，卯俟父母安寝，徘徊中庭，忾叹数四。呼其子曰：“尔读书笔砚可简出，吾有用。”随命三子先寝。乃濡浓墨大书于壁曰：“男子赵卯，不肯剃头死。”掷笔，缢于中堂，时年三十有六。 \\n 礼部尚书曹学，字能始，号雁峰，年十八举于乡，二十一成进士。宦辙所至，兴利除害。工古文词赋，富于著述。尤喜临池，入晋魏之室。熹宗朝以序何总制士晋所著书，谈及阉寺三案，削职追夺，几陷不测。归来闭户，著天下名胜志，选古今十二代诗，撰《五经说》。继乃旁通天文、禅悦、字说、语录、二十一史，皆有纂缉。威宗朝屡诏起之，不就。帝夙知其名，初入闽，即起为太常，寻进少宗伯。特设兰台令，修《威宗实录》。闻驾已离延津，即削发入山寺为僧。有不知时势者四人，思为恢复计，乃率里中无赖三十余人，直抵寺中而强之。学曰：“千金，予不惮倾囊以应。奈时势已至此何？”四人苦恳之，学恻然曰：“与其留为儿孙用，不如先为国家用。成败利钝，非予所知。诸君勉之。”翌日下山，予之如其数。四人者延学至帅府，时即九月十六日也。至十九日清师入城，学乃呼家人，告曰：“吾志已定，今日正吾尽节之日也。”遂沐浴正衣冠缢于中堂，年七十有三。语不及后事。后五日，始得入棺。次年二月十九日，移榇西郊二忠祠，葬祭成礼。 \\n 右卫指挥胡上琛，字逢圣，号席公，直隶人。伊祖以功授燕山卫，后升福州右卫，遂占籍焉。上琛幼孤，依母家田氏。少长，娴礼义文词。年十八，赴京袭祖职。折节读书，耽于赋咏。多蓄书画，有当意者，辄典衣购之。帝入闽，升锦衣卫，扈从延平。及帝出狩，上琛徒步归，闭户不出。清师将入城，上琛密令人入山觅毒草。其爱妾刘蕙闻而笑曰：“君岂以我妇人不知节义事而不与闻耶？吾有志久矣，特虑君志未决耳。”上琛喜动颜色，遂服冠裳，与妾拜天地祖宗，并坐中堂，饮药酒而卒。上琛时年三十有八，蕙年二十有一。子四人，先时嘱母氏抚养。 \\n 十月三日，赣城中有缒城而出者，清师获之以为乡导。夜泊小东门而上，乡勇犹巷战刃之。四日黎明，清师四集，遂破忠诚府。万元吉、杨廷麟投水死。郭维经入嵯峨寺焚死。兵科给事万发祥、守道彭期生、吏部主事龚、御史姚奇胤、兵部主事于斯昌、王其{宀弘}、黎遂球、柳昂霄、鲁嗣宗、钱谦亨、户部主事杜、中书舍人袁从谔、刘孟钓、刘应驷、赣州推官署府事吴国球、同知王明俊、临江推官胡缜、知县林逢吉、监纪通判郭登宁、乡官卢象观、举人刘曰、万与升、马芝、贡生杨述鸿、黄尚实、胡国伟、王明、管声元、戴绂、段之辉、朱长应、赖尚佐、刘期锡等数十人，不死于兵，即自尽投水耳。 \\n 十九日，清师入漳州。漳州道傅从龙、知府金丽泽以城降，皆仍旧职任事。不三日而乡民兵起，杀从龙、丽泽。 \\n 当清师之未入泉州也，郑芝豹先至，闭城索饷。诸绅不应者，即枭其首，缚亲家母于庭。抵暮，得数万。又具火手五百，将尽焚城中宫室。以饷未足，迟至明日。俄报清固山兵将至，乃奔安平。 \\n 芝龙保安平时，楼船尚五六百艘。军容烜赫，战舰齐备，炮声不绝，震动天地。以前约南都洪内院信未通，故犹豫未敢迎师。又自念早撤关兵，清师得通行无所累，有大功。而两广素属部下，若招两广以自效，闽广总督可得，犹南面王也。清贝勒令泉绅与芝龙最厚者郭必昌招之。芝龙曰：“我非不忠于清，恐以立王为罪耳。”会固山兵逼安平，芝龙怒曰：“既招我，何相逼也？”贝勒闻，乃切责固山，令离安平三十里勿驻军。而遣内院二人持书至安平，其略曰：“吾所以重将军者，以将军能立唐藩也。人臣事主，苟有可为，必竭其力。力尽不胜天，则投明而事，乘时建不世之功，此豪杰事也。若将军不辅立，吾何用将军哉？且两粤未平，今铸闽粤总督印以相待。吾所以欲将军来见者，欲商地方人才故也。”芝龙得书，大喜，必欲降附。诸将多不从。其子成功痛哭而谏，劝之入海。而芝龙念田园遍闽、广，秉政以来，增置庄仓五百余所。驽马恋栈，遂进降表，单骑以五百人自随而降。成功母自缢死。 \\n 芝龙过泉州，大张播告，夸投诚之勋。犹持贝勒书招摇，得官者就议价。十一月十五日，至福州，朝见贝勒，握手甚欢，折箭为誓。遂命酒痛饮。饮三日，夜半，忽拔营起，挟之而北。从者五百人皆别营，不得见，惟狎客陈鼎随之。亦不许通家信。芝龙乃面作家书数封，皆嘱无忘清朝大恩语。而谓贝勒曰：“北上面君，乃芝龙本愿，但子弟多不肖，今拥兵海上，倘有不测，奈何？”贝勒曰：“此与尔无与，亦非吾所虑也。” \\n 芝龙既行，郑彩、郑鸿逵、郑成功皆率所部入海，成功树旗曰“杀父报国”。张肯堂、沈犹龙等亦往舟山依鲁王。芝豹独奉母居安平。 \\n 芝龙至京，陛见，奉朝请。 \\n 十二月朔，成功会文武群臣于烈屿。设高皇帝神位，定盟恢复。仍改明年丁亥为隆武三年。移于南澳。勤王者远近至，军声颇振。 \\n 永历元年，即郑氏所奉之隆武三年（清顺治四年）丁亥，四月十八日，黔国城中人执阮韵嘉、袁士弘槛送楚雄，伏诛。二十四日，孙、李诸军入城，秋毫无犯。定洲据省凡五百五十日。 \\n 五月，李定国帅师向临安，庚申至壬戌拔之。改阿迷州曰开远，蒙自曰乐新。遣使至楚雄、永昌。杨畏知犹以流贼目之。 \\n 是月，郑成功于厦门中左所设演武场。 \\n 六月，四将军入迤西，杨畏知迎战，被执。四将军解其缚，坐之上座，以为同奖王室，非有他也。俾作书通意于天波。畏知曰：“果尔，当从我三事：一不用献伪号，二不杀百姓，三不掳妇女。”可望皆许之，即折箭对誓。迤西得免屠戮，畏知之力也。 \\n 七月，土司龙在田、许名臣降清。 \\n 郑成功合郑鸿逵军围泉州于桃花山，不克。 \\n 八月十八日，四将军兵入鹤庆，又分兵入丽江。土知府木懿迎降。天波得畏知书，犹不敢信，遣其子中显至营曰：“但得守永昌足矣，不敢复望故位”。刘文秀谓诸人曰：“沐世子来，犹国公也。请以国公之礼礼世子。”世子归，以二十骑送之，悉反所得沐氏世宝。天波大喜过望。二十骑中有两人历阶而上，中显视之愕然，谓其人曰：“此即抚南刘将军及王将军某也。”天波乃与两将军还成都。车裂余锡朋、徐中和等，以谢国人。 \\n 文秀随引兵讨佴革龙。佴革龙者，定洲之老巢也，有九山，最险。峒名溪乌，其外巢曰大庄，夷蛮黑老虎踞之。其战，口衔双刀，手舞大刀，所向无前。文秀围之久不下。定国益师往，诛黑老虎。 \\n 定国之攻临安也，定洲部目李阿楚拒战甚力。定国穴地道置炮，炮发而城陷。阿楚赴火死，兵犹巷战。定国怒，执城中绅衿兵民尽戮之。所杀七万八千余人，而阵亡与自焚自缢者不与焉。又屠晋宁及昆阳、呈贡、归化，又杀数十万人。迤东被戮之惨，几与蜀同。而迤西独免，宜楚雄人至今尸祝杨畏知不衰也。 \\n 十月四日，峒人多出降。破之，执万氏、定洲以归。沙乱由于万氏，滇人疑其如夏姬，及献俘，黑奇丑，莫不大笑。 \\n 是月，朱成功（即郑成功，用国姓也）从大学士曾樱议，颁明年闽中正朔，号戊子大统历，用文渊阁印印之。 \\n 永历二年（清顺治五年）戊子闰三月，成功攻同安、安溪，皆下，以吏部主事叶翼云署同安事。五月，围南安县七十日，不克而还。八月，清师破同安，叶翼云及镇将丘进、金裕皆死之。遣光禄寺卿陈士京入朝于肇庆。 \\n 永历三年（清顺治六年）己丑，士京还白肇庆。晋封成功为延平王。始奉粤中正朔（校者案：即永历，以前皆称隆武也）。六月，清漳浦守将归降于成功。 \\n 永历四年（清顺治七年）庚寅，成功率师南征。 \\n 永历五年（清顺治八年）辛卯二月，清守泉州镇将某侦厦门单薄，袭破之。曾樱自缢。诸绅咸避于浯屿。成功自南返泉州，攻者始退。十二月，成功攻漳浦，其令来降。 \\n 永历六年（清顺治九年）壬辰正月，清海澄守将赫文兴举城来降。成功围长泰县，清督帅陈锦来援，败之。二月，成功复克平和、诏安、南靖三县，进围漳州府。七月七日，陈锦为其内司李进忠等五人所刺，以其首来降。八月，刑部侍郎王灵石至自五指山，言思文在彼为僧。继而敕使至厦门。一时故臣皆不能决。九月，清金帅（校者案：即固山金励）援漳，郑师失利。 \\n 永历七年（清顺治十年）癸巳三月，五指山复遣使来存问诸臣。使言思文今离五指，驻平远县，将起兵。故臣乃具公疏，请敕验视。卒不可得。五月，金帅以万骑攻海澄，遇伏，大败。六月，郑师南下。会潮州守将郝尚文来降，以定海李孟署太守事。其属县潮阳、惠来相抗，成功赴剿。 \\n 永历八年（清顺治十一年）甲午四月，清廷议割漳、泉、惠、潮四郡地，令郑氏剃发，不受。清师复陷潮州。十一月，成功发水陆师，应西宁王李定国于粤东。十二月朔，成功克漳州。漳属十县，而降者九，独龙岩不下。十二日，泉州属七县，而降者六。 \\n 永历九年（清顺治十二年）乙未正月，郑师克仙游，攻凡半月。四月，郑师援粤之师失利，统军黄梧降级。五月，郑师祭旗，大演陆师，戈甲耀日。集缙绅观之。六月，郑师祭海，大演水师。九月，南克揭阳、澄海、普宁三县，命峻揭阳，毁澄、普。十一月，守舟山清将巴臣兴举城来降于郑师。发师已三月，阻风，至是始抵城下。十六日，清师再遣使议和。 \\n 永历十年（清顺治十三年）丙申正月十一日，始颁粤中正朔十年大统历，以前年有军事也。守台州将清马信弃其城降于舟山。二月，马信及冯用、张洪德俱抵厦门，谒成功。五月，粤师失和，归斩其将苏茂。闰五月，改厦门中左所为思明州。六月二十四日，黄梧以海澄降清，县令王元士从之。协将康雄不从，断其手，得坠城出。七月五日，以陈忠勇侯留守思明州，成功率师北伐。夺闽安镇，斩清将胡希孔，生擒百七十余人。二十三日，战于南台，夺桥。又明日，战于桥北，再胜。二十八日，战于教场，夺马二十五匹，擒延平援将张礼。八月四日，成功克连江。二十六日，清师陷舟山。总制陈雪之、英义伯阮进俱赴海死。 \\n 永历十一年（清顺治十四年）丁酉十二月，思明火药局火。 \\n 永历十二年（清顺治十五年）戊戌正月，粤中以玺书通问于思明。二月，徐孚远觐粤中行在，泛海取道安南入滇。成功会师浙海，以前少司马张煌言为监军，北上抵羊山。羊山故有龙祠，海舶过者致祭必以生羊，即放羊于山，久而孳息日繁，见人恬不畏避。军士竞执之。时天朗波平，怪风猝至。海舶自相枞击，义阳王溺焉。于是返旆。 \\n 永历十三年（清顺治十六年）己亥五月，郑师悉众北指。张煌言以所部亡命为前驱，入江，抵瓜州城下。明日，成功至，清师御之，满汉兵死者千余。郑师乘胜，遂克其城。成功南渡攻镇江。煌言溯长江，未至仪真五十里，吏民迎降。六月二十八日，煌言抵观音门。成功已克镇江，水师毕至。七月朔，哨卒七人略江浦，取之。五日，芜湖以降书至。成功谓煌言：“芜湖上游门户，倘留都不旦夕下，则江楚之援日至。控扼要害，非公不可。”七日，煌言至芜湖，传檄郡邑。江之南北相率来降，郡则太平、宁国、池州、徽州，县则当涂、芜湖、繁昌、宣城、宁国、南宁、南陵、太平、旌德、贵池、铜陵、东流、建德、青阳、石埭、泾县、巢县、含山、舒城、庐江、高淳、溧阳、建平，州则广德、无为、和，凡四府三州二十三县。而下流之常、镇属县亦皆待时为迎降计。时有清大帅单骑东奔，饭于村店。店惟一老妪。大帅皇遽问曰：“今待何如？”老妪不知其为大帅也，合掌向天而谢曰：“闻杀北人尽矣。”大帅不敢饭而去。金陵亦窃议迎降，未定而谍知郑师疏放，樵苏四出，营垒为空，士且释兵而嬉。用轻骑袭破其前屯。成功仓卒移帐。质明，军灶未就，清师罄城出战。郑师大败。成功遂乘流出海，并撤镇江之师。煌言趋铜陵，与楚师遇。兵溃，变姓名从建德、祁门山中出天台以入海。 \\n 成功之败而归也，以厦门单弱，方谋所向。中途遇红夷船。其通事乃南安人，谓成功曰：“公何不取台湾？台湾，公家之故土也，有台湾则不患无饷矣。” \\n 台湾，海中荒岛也。崇祯间熊文灿抚闽，值大旱，民饥，上下无策。文灿向郑芝龙谋之，芝龙曰：“公第听某所为。”文灿曰：“诺。”乃招饥民数万人，人给银三两，三人给牛一头，用海舶载至台湾，令其茇舍开垦荒田为生。厥田惟上上，秋成所获，倍于中土。其人以衣食之余纳租郑民。后为红夷所夺，筑城数处：曰台湾，曰鸡笼，曰淡水。此外又有土城数十处。台湾之城，叠乱石高数丈，厚丈余。用火煅之，石化为灰，融结成块。其门户为澎湖。澎湖淡水，地势低下，海舶至此，须易船而入，故险而易守。 \\n 成功往攻台湾。至澎湖，适遇水涨，竟以海舶渡之，直抵城下。城中红夷不过千余人，余则皆郑氏所迁之民也。以大炮击城，坚不受炮。湾民导之曰：“城外高山有水，自上而下，绕于城濠，贯城而过。城中无泉井，所饮惟此水。若塞其源，三日而告困矣”。成功从之。红夷乞降。遂以大舶迁其家。 \\n 成功据其地数年，卒，子郑锦（案：即郑经）嗣。后至甲寅，耿精忠反于闽，郑氏人犹奉粤中正朔曰二十八年（校者案：台湾直至永历三十七年始降清，时已清康熙二十二年矣）。 \\n 三余氏曰：郑氏以盗贼之智，习海岛无君之俗。委身而托之，祭则寡人，亦云幸矣，藉之谋国，不已慎乎？黄道周辈号称心膂，在承平固曰能贤，毕竟迂远不达事变，其于弘济时艰全无影响。赣即后亡，而万则自用颇专，杨亦迟于见事，岂所称扶危定倾者耶？卒之君逃臣死，俱归孟浪。适以速郑氏之负箧担囊而趋已耳！可慨矣夫！"}
{"章节": "●卷下·永历皇帝纪", "正文": "●卷下·永历皇帝纪 \\n  \\n  \\n 帝讳由榔，神宗之孙，桂恭王常瀛第四子也。常瀛最少，与惠王常润同李贵妃出。万历二十九年冬十月己卯，与福、瑞、惠三王俱受封。四十二年，福王先就国洛阳。天启七年，瑞、惠、桂三王始各就国。瑞国汉中，惠国荆州，桂国衡州，地皆荒瘠。而衡在江湖之表，尤为僻远。常瀛静守藩封，号称贤王。正妃王氏，贵人范氏，以选侍孙氏妖媚见幸，故王、范俱不见容。后数年，选侍坐巫蛊事死，王始亲二宫。生四子，长、次俱夭。崇祯十五年，三子及四子皆冠。会督抚题请，发宗人府序名玉牒。咨礼部会题，册封三子为安仁王，四子为永明王。 \\n 十六年，献贼陷衡州，蹂躏全楚。桂王由永州入粤西得脱，而世子宫监宫人等阻永州浮桥下，贼悉掳之。安仁、永明俱禁永州卫，以木柙笼之。令伪湖南道徐姓者，督兵押赴衡阳。伪道即衡阳人，壬午乡荐也。密启王云：“臣系新科举人，为贼所迫至此。今幸臣起发王驾，虽一面拨夫支吾，预已遣报桂殿下，自有兵来救驾”。又嘱守者都司王有成，毋令贼来惊扰。徐亦问候日数次。 \\n 桂王既脱走桂林，即密遣人侦视，得伪道启报，遂谋诸征蛮将军杨国威。国威遣中军焦琏飞调狼兵数千，兼程而下。十二月，复永州，二王以出，而贼兵复合。琏负永明徒行一日，觅肩舆入粤。安仁亦免。凡桂藩内外人等，俱给路费送归藩下。而徐姓者已死于乱军中，竟失其名。献贼知粤西有备，乃毁桂邸木石，至长沙建伪殿，遂由楚入蜀。十七年春，桂藩父子君臣相会于桂林。广西巡抚瞿式耜、巡抚郑封、总兵杨国威等会议：桂藩系朝廷亲王，今遭贼难至此，宜条处钱粮安置。但桂林有靖藩，不便同城。惟梧州仓库充实，请王先行迁跸，就近支粮应饷，然后会题请旨。 \\n 桂藩乃顺流而下。六月始至梧州。沿江安跸，文武咸朝。忽报福王监国南都，喜诏方到，哀诏继至。及开读，宣言本年三月十九日流贼李自成陷京师，大行皇帝殉社稷。桂藩伏地大哭，自辰至酉，绝而复苏，遂致疾。八月，薨于苍梧。葬于藤县城北，号曰兴陵。守陵官每见五色云覆之，因启贺。且传童谣云：五色云，照王坟。归南土，永自明。 \\n 时藩府宫眷僚属尚有千余。二王资囊已尽，寅支卯粮，犹不足用。而安仁素残刻，凡永明衣食所需，仰给王兄、恒多所缺。一日安仁遣内监周明押衣箧四送永明舟中。王大喜，启视，皆赭黄袍，别无可常御者。王为不怿。周明前启曰：“愿王勿烦恼，暂用收贮，静俟天命有归，自有服御之日。” \\n 弘光元年（清顺治二年）乙酉夏五月，清师下江南。六月，唐王监国福州。八月，诏至桂林，封永明为桂王。 \\n 时靖江王亨嘉密与参谋孙金鼎议以勤王为辞，遍檄四方，调集汉土官兵。又强劫抚镇三司瞿式耜、于元烨、张同敞、郑封及杨国威等劝进监国表文。诸臣力谏，不听。又虑迟疑生变，于是即将藩卫及先至狼兵共万余人，立谕藩府文武于靖江府临朝称贺。是日，加孙金鼎为参赞军机大学士；加参赞严天凤、范友贤为将军，总统左右前锋；留杨国威为城守。即日誓众兴师，由水路出平乐抵梧州，杀官劫库。 \\n 于时桂府两王舟泊梧江，方在危急，而广督丁魁楚已飞奏闽中，即发兵西上梧江。靖藩见所调兵不至，彷徨无计。西兵小棹，东师巨舰，一鼓之间，全军丧没。魁楚传令收兵，恐惊桂府，亲宋朝慰。 \\n 靖藩既败，与前锋严天风等十余人驾小塘舟飞渡桂林，坚壁不出，令孙金鼎上浔州催兵应援。及抵浔州，遇参将陈邦传等奉调勤王，率师东指。邦传与金鼎为儿女姻，金鼎以为救援有人矣，乃告以靖江败状。邦传宴之。时参划胡执恭、毛可求同席。酒半，邦传起更衣，招执恭进密室，谓曰：“今者靖江无谋，动取败衄。我等若少依违，祸不旋踵矣。幸金鼎自来送死。乘此擒戮，以邀大功，何愁富贵耶？”计定，复即席，谓金鼎曰：“今日之事，大人知之乎？”金鼎曰：“已知之，不必言。”再饮，沉醉，投金鼎于水。邦传秘之，取其尸，擦灰包扎，讫，即传谕各兵艘悉改剿逆红旗。即夕解功至梧州。魁楚大喜，叙以首功，委镇征蛮将军，协同东师，前定桂林。 \\n 临城之日，杨国威旗鼓焦琏者，与国威不协，乃密令所部缚国威及严天凤等，械送军前。囚至两广，魁楚即命传赴福京。后得旨，严天凤、杨国威处斩，贬靖江为庶人，安置广东博罗县。未几病死。封邦传富川伯，晋焦琏都司使。 \\n 隆武元年（清顺治三年）丙戌秋八月，福州不守。丁魁楚闻报，密会湖督何腾蛟、西抚瞿式耜、巡按王化澄等，议推监国。而阁学兵部尚书吕大器自闽至，原任兵部尚书李永茂以守制并至。时安仁王于九月病卒于梧，式耜首言永明王贤，且神宗嫡孙，应立。桂太妃王氏曰：“诸君子何患乎无君？吾儿仁柔，非拨乱才也。愿更择可者”。魁楚等请之坚，遂以十月十四日于衰中监国肇庆，推置僚属。魁楚、大器为大学士，式耜以吏部右侍郎兼阁学掌铨事，魁楚兼戎政，大器兼中枢，永茂请终制，化澄以下皆晋爵。溢隆武帝曰思文皇帝。 \\n 福京旧辅苏观生，粤人也，督师援赣。赣破，撤兵度岭。魁楚故与观生有隙，兼闻赣败，仓卒与司礼监王坤趣监国走梧避之。式耜曰：“今日之立，为祖宗雪仇耻，为生民援涂炭，正宜奋大勇以号令远近。今强敌日迫，东人复不靖。苟自懦外弃门户，内衅萧墙，国何以立！”争之不听。已而，观生使给事陈邦彦劝进，复回肇庆。 \\n 十一月，唐王聿钅粤浮海至广州。观生虽劝进，终忌魁楚，不欲过肇庆，径回广州。适聿钅粤至，遂与旧辅何吾驺、布政司顾元镜、总兵林察等谋立之。曰：“吾，君之弟也。”乃自立，置六卿，年号绍武。召海上郑、石、马、徐四姓盗，授总兵等官，以拒肇庆。 \\n 是月十八日，监国即帝位。取藩封永字，又以神宗孙取历字，改明年丁亥为永历元年。以前署为行在。尊父桂王为兴宗（校者据《行在阳秋》补庙号）端皇帝，太妃王氏为孝正皇太后，马氏曰慈宁皇太后，立妃王氏为皇后。大赦。升赏有差。特谕不立东殿（校者案：疑是“厂”宇。下同），不选宫人。诸臣朝罢，喜相谓曰：“风准龙颜，果中兴主也。不设东殿宫人，可谓美政之始。”加魁楚兵部尚书，式耜吏部尚书并东阁大学士；封浔梧总兵李明忠武靖伯。太后复召对诸臣，谕曰：“今朱家皇帝仅存此一线缵承大统，愿诸先生尽忠竭力相辅之。”文武拜谢。 \\n 遣给事中彭耀赴广谕观生，被杀。广州进兵至三水，帝乃以兵部侍郎林佳鼎督总兵李明忠、龙伦、苏聘等御之。佳鼎，故粤中监司，与林察同姓相善。察使四姓盗诈降迎佳鼎，佳鼎信之。舟至三山口，乱作，全军俱没，佳鼎赴水死。肇庆大震。 \\n 式耜疏言：“草昧之初，惟养圣德，修纪纲，慎政教、挽人心、布威武、起用人望、招徕贤俊为首务。” \\n 王坤者，旧北阉，自南都失而入闽。思文遣出，乃入肇庆，秉笔司礼监。内批改户部郎中周鼎瀚为给事中。式耜力言不可。不听。吕大器以病辞入蜀，内批升粤巡使王化澄为大司马。式耜疏言：“化澄诚贤，有廷论。斜封墨敕，何可为例？请补部疏，尚得体。” \\n 晋李永茂大学士，知经筵，不入直。疏荐十五人，为十五省乡望。疏上，王坤启视不悦。未几，十四人皆朱之，山西道御史刘湘客独斥。永茂怫然曰：“朝廷方以经筵责茂，茂以十五省人进，非私也。斥湘客者，斥茂也。”即日解舟去。式耜疏言：“大臣论荐，新朝盛事。司礼辄去取其间，无以服御史，何以安大臣？”王坤复疏荐海内硕卿数十人。式耜又言：“司礼抑人不可，荐人更不可。”吏科给事刘等疏论坤内臣，不得荐人。帝怒，叱逐等。式耜力持之，得复用。 \\n 十二月，清师由闽趋潮、惠，俱下之，潜师袭广州。望日，唐王方视学，警报至，观生叱曰：“潮州公文昨夕到，兵何自来耶？”清师先以数骑抵东郭门。守门者犹以为招来海上盗也，呼问之。比觉，而城不及闭。先锋入，反据城以引外骑。执唐王。观生自缢，祭酒梁朝钟、太仆卿霍子衡等死之。唐王与周、益、辽等二十四王俱及于难。顾元镜、何吾驺降。 \\n 二十五日，报至肇庆。瞿式耜请守峡口。司礼王坤趣帝西避之。式耜夜棹小舟留驾曰：“我兵水陆凫至三水，可上下扼也。”争之不得，请身留肇庆。宗人府朱容藩曰：“左右所恃，惟式耜一人，式耜留守，上行益孤”。亦不许。帝遂驾小艇上西峡，走梧州。丁魁楚以朱治间为总制，守肇庆。 \\n 永历元年（清顺治四年）丁亥正月，降清将李成栋分兵徇南韶，自率兵向肇庆。帝由梧州北走平乐。而魁楚惑于奸弁苏聘，从梧西走岑溪。式耜随行，而妾媵众多，逗留梧江。惟大司马王化澄、户部尚书吴炳、翰林方以智、文选郎吴贞毓、给事中唐钅咸、御史程源、中书吴其雷、洪士彭、掌锦衣卫马吉翔扈跸。李成栋入肇庆，朱治间走。治间字子晦，浙人也，举乡试，有文誉。崇祯时为肇庆同知，骤升此职，至是剃发云。成栋别遣副将杨大福、张月等取高、雷、廉三郡。 \\n 二十九日，成栋入梧州，巡抚曹烨降。先是，苍梧令万思夔作一木龟，令人牵之，号于路曰：“降敌者似此”。及清师薄梧，巡抚曹烨以《春秋》得隽者也，因舆榇肉袒牵羊以迎曰：“烨不天，不早事君，使君怀怒以及下邑，烨之罪也。若以罪不赦，俘诸军门，亦唯命。若惠邀天之福，苟保首领，使得自新，君之惠也。”即涕泣不敢仰视。成栋笑而受之，释其缚，焚其榇。兵入梧城。万思夔大书曹烨姓名于木龟背，置堂中。遂遁。 \\n 二月，帝入桂林。以吴炳、方以智为东阁大学士。遣使湖南慰劳督师定兴侯何腾蛟等，并趣其兵入卫。 \\n 是月，式耜至自梧江，疏请征四川文安之、€南王锡衮为相，周堪赓、郭都贤、刘远生等为六卿，丁时魁、金堡等为给事，晋腾蛟阁部督师。 \\n 是时孙可望方由川、贵入€南。安之、锡衮以道阻不能达。 \\n 丁魁楚之去梧也，以三百余艘载黄金二十万两、白金二百四十余万两，方至岑溪，成栋追及之，战于藤江。魁楚被杀，阖门尽没。 \\n 清师入平乐，陈邦传弃城走南宁，帝闻报大恐。王坤请召武冈镇刘承胤入援，藉之赴楚。承胤闻召，即统兵至全州迎驾。封承胤安国公。式耜上疏曰：“驾不幸楚，楚师得以展布，自有出楚之期。兹半年之内，三四播迁，民心兵心，狐疑局促。如飞瓦，翔手散而覆手合。”又曰：“在粤而粤存，去粤而粤危。我进一步，则人亦进一步，我去速一日，则人来亦速一日。楚不可遽往，粤不可轻弃。今日勿遽往，则往也易；今日若轻弃，则更入也难。海内幅员，止此一隅。以全盛视粤西，则一隅似小；就粤西恢中原，则一隅甚大。若弃而不守，愚者亦知拱手送矣。”不听。又泣请曰：“东藩已失，所存惟桂一隅。若复委而去之，武冈虽金城汤池，何能长久？臣本起此以举事，愿与此地俱存亡。”乃命式耜留守桂林，各路悉禀节制。封总兵焦琏富川伯，镇桂。封旧镇陈邦传思恩侯，守昭平。帝发桂林。 \\n 三月，清师薄桂林。式耜檄总兵焦琏。琏驻别县黄沙镇，闻檄，即率三百骑赴救。时山水泛溢，士卒徒涉百里，水及马腹。临江无舟，搜村中得渔舟二艇。士卒以次渡毕，琏乃渡。以初十日薄暮抵式耜府。式耜欢甚，拊其背而劳之，如家人父子。翌日，清师数万猝至，数十骑直突文昌门，登城楼。式耜署在城楼下。矢及式耜纶巾。式耜呼琏，琏即袒臂控弦自下射之，一骑颠。连发数矢，敌应弦而倒。数十骑乃下，短兵接战。琏复杀数人。时城门闭，余骑复登城，挟马越城而下，奔还其军。琏即启门而出，麾三百骑大呼直贯其营，左右冲突，所向披靡。自寅至午，斩首数千级。清师复合，琏又大呼杀入。军士无不一当百，呼声震天，戈刀所及，血雨肉飞。式耜复率士民击金从之，以助军威。清师大奔。琏复追杀数里，清师乃退。 \\n 初，承胤之从武冈入援也，犹尊朝廷，持正守法，逐司礼王坤为窃天子权，面叱周鼎瀚为奉寺鼻息。雅重式耜，特发兵数千援桂。既而承胤请以金吾郭承昊、马吉翔、严云从封伯，御史毛寿登参驳之，吉翔等疑疏出刘湘客指。鼎瀚遂造飞语为董卓氵汜之议，激承胤怒，逼帝立命廷杖，缚寿登、湘客及御史吴德操、给事万六吉于行在午门外。诸臣申救得免。寿登等俱落职。承胤益横，胁帝幸武冈。式耜疏请留跸全阳，以扼楚、粤之中。不听。 \\n 四月，帝至武冈，改为奉天府。以巡道严起恒为大学士。广督何腾蛟招抚流寇曹志建、王朝俊、郝永忠等来归，悉赐五等爵。晋腾蛟总制，世袭定兴侯，驻衡州；巡抚堵胤锡驻长沙。声势稍振。 \\n 五月，承胤援兵在桂索饷而哗。式耜括库藏不足，夫人邵捐簪珥以佐之。兵卒不肯出。与焦兵主客不和，击斗掠市而去。 \\n 是时，降清将定南王孔有德、靖南王耿仲茂、平南王尚可喜统兵取湖南，进攻桂林。焦琏负创奋臂，督师抚按肘羽腹石，分门婴守，用西洋铳击中马骑。清师稍却。乃出城奋击，自辰至午不及餐，将土枵腹。式耜括署中米蒸饭分哺之，将士俱乐用命。明日复出战，清师旋去。式耜先令路将马之骥伏于隔江，犄角接应。清师北，追杀二十里而还。孔有德败走，望虞山树木，皆以为金甲天神。几为焦兵所及。 \\n 余龙者，故江上盗也，有众万余，受赣督万元吉招抚。及赣破，龙等无所归，出没甘竹滩。 \\n 既而广州陷，东莞人癸未进士侍读张家玉、举人韩如璜等起兵，攻东莞。是年春，佟养甲素闻家玉名，遣副使张元琳即家召之。家玉衣冠出见，责元琳以大义。元琳固与家玉同为癸未庶常者也。归报养甲，复飞书谕之。家玉答书曰：“孔门高弟，太祖孤臣，如玉其人者，安可以不贤之招招之乎？生杀荣辱，惟公命。”其师林荐力赞之，遂结乡勇何不凡、莫子元等袭东莞，入之，执新令郑鎏，籍降绅李觉斯家以犒士。成栋帅水陆师至，家玉弃城走，以舟师屯杜村。村近新安，北令走。家玉令诸生陈太赤领县事。 \\n 兵科给事陈邦彦招余龙等起兵。邦彦字岩野，顺德人。乙酉间以诸生走金陵，上政要三十二策。权奸阻不用。思文得其策，读而伟之。至闽，即家授监纪推官。而邦彦亦登是科贤书。以苏观生荐，改兵部职方主事，监广西狼兵。至岭，闻变，劝观生东保潮、惠。不听。会丁魁楚立帝于肇庆，观生与魁楚不协，撤兵回韶，使邦彦赴肇称贺，且觇动静。诏授邦彦兵科给事，令回慰观生。而观生已拥立唐王聿钅粤。邦彦贻书报命，遂隐高明山中。未几，广州破，肇、梧继陷，将至平乐。邦彦闻之，扁舟入甘竹滩，说余龙乘虚袭广州。龙许之，乃焚北船百余于东莞，遂突攻广州。邦彦使其门人马应房，与龙攻顺德，复之。又与张家玉书曰：“成不成，天也；敌不敌，势也。方今清师风鹤，桂林累卵。得牵制毋西，浔、平之间庶可完葺。是我致力于此，而收功于彼也。”佟养甲访求其家，获其妾何氏并子和尹、虞尹于肇庆，厚待之。为书招邦彦。邦彦不复书，但判其楮尾曰：“妾辱之，子杀之，身为死臣，义不私妻子也。”养甲壮其为人，仍善养其妾与二子。后郡绅李星一、举人杜璜以兵攻肇庆，始杀之。璜等亦战死。李成栋至顺德，破余龙于黄连江。马应房迎战，死之。 \\n 是时，清师东指，不能复西，由是桂林稍定。式耜自三月至五月，晓夜立矢石中。推食解衣，与士卒同甘苦，故人无变志。又焦琏久将桂，得桂人心。式耜以国士遇之，独得其死力。琏乘胜复阳朔，并下平乐。怀集县丞徐定国向匿山中，誓不剃发。及是，引兵复怀集。御史鲁可藻督师复富川及贺县，引兵与焦琏会平乐。陈邦传亦由宾、柳入浔州。清师引还广州。遂复梧。粤西再定，式耜力也。 \\n 以保桂功，晋式耜兼太子太师临桂世伯。式耜辞曰：“本朝封拜文臣，自王威宁王新建外，指不多屈。或怜臣死守孤城，谓省会无虞，不妨破格以行鼓励。其如贻笑四方何？”不拜。晋张家玉兵部尚书，提督岭表军务。以鲁可藻巡抚广西。可藻，和州人，以明经令新城，政最，擢御史。式耜叙军功，特拜是职。 \\n 式耜复请告自劾曰：“自二月十五日移跸之后，以迄五月二十九日，凡百有六日矣。此百六日中，遇变者三，皆极危险，万死无一生之望者。变故当前，总办一死字，亦遂不生恐怖，不起愁烦。惟是臣之病不徒在身而在心，不徒在形而在神。身与形之病，可疗也，心与神之病，不可医也。”又曰：“臣所依恃者皇上，皇上驻全，犹有见天之日。驾既幸武，臣复何望？请再返跸全阳。”不听。 \\n 六月，偏沅巡抚陈盖率滇营标将赵印选、胡一清入觐。晋印选、一清都督少保。各谢恩率兵还汛。 \\n 时清师破杜村，韩如璜死之。家玉引兵入新安，成栋围之。家玉走博罗。 \\n 七月，前大学士陈子壮起兵于九江村，与陈邦彦结降北广州卫指麾杨可观、杨景烨为内应。又收花山盗三千人伪降清师，以守东门。约以是月七日三鼓内外并起。而子壮先期以五日舟师薄城。谋泄，佟养甲捕杨可观等诛之，并坑花山盗之守东门者。时城内兵力单弱，养甲登城，见旌旗蔽江，叹曰：“其死于是乎？”左右曰：“与坐而死，宁战而死。”养甲奋勇出战，发巨炮以击陈舟。舟遂退。北风大作，养甲乘风追之。子壮大败于白鹅潭。李成栋亦自新安至。子壮退入高明，与监军道麦而炫、县令朱实莲婴城固守。邦彦亦退会清远。指挥向常灿杀守道于华玉，知县章应斗以迎邦彦，邦彦率师赴之。张家玉亦破博罗。 \\n 初，刘承胤号铁棍，拥重兵，颇健斗。及迎銮，遂与中人迫胁朝廷。太后刺血书诏，召驻札古泥商丘伯侯性入卫。性遣部将谢复荣以五百人至。 \\n 式耜具疏上言：“粤西全定，请还桂林，昭告兴陵。”时三王（校者案：即孔、尚、耿）已下长沙，衡州且陷。八月，进逼武冈。承胤恋子女玉帛，惟恐失之，遂降，为清师前导。 \\n 十八日，马吉翔、谢复荣奉帝及三宫斩关而出。帝二子在襁褓，并乳母樊氏堕马，失之，百官俱未知也。吉翔步从三日不得食，至一士人家，见其中堂供神宗像，与帝貌类。帝且拜且泣。士人夜梦有天神降其家，诸天人悉从，有二学士侍侧。一髯而魁梧者，曰此苏学士轼也。一秀而瘦杰者，曰此李山人泌也。士人师方以智貌类山人，士人奇之。寤，因自揣曰：“居中南向坐者，岂当今耶？”跪而进膳。帝受之，大骇。复前行，村氓皆献鸡黍。土司车佑戎服具卒乘以迎，献黄金刀。帝皆慰劳之。 \\n 承胤引兵追蹑，且悬牌谕内外：有知永明所向者，赏万金。时帝与承胤相距三里。复荣请帝疾驰，而身自断后。抵死力战，与其卒五百人俱死王家堡。帝徒步三十里，足疲不能前，危在漏刻。会侯性率兵奄至，乃御肩舆先发。性至峡口，清师引去。帝已兼昼夜不食。暮宿罗家店。越五日，抵古泥。封性祥符侯。 \\n 辅臣吴炳以痁疾留武冈，被逼剃发。兵部尚书傅作霖见获，不屈，械项游营。遇内阁吴炳乘轿来，作霖谓炳曰：“尔做内阁耶，何不识廉耻至此？”炳归自缢。 \\n 帝崎岖入粤，次柳州。式耜屡疏极言不可他移一步。滇、黔地荒势隔，忠义心涣。三百年之土地，仅存粤西一线。返跸收复，号召联络，粤师出粤以恢江、赣，楚师出楚以取武、荆。且粤西山川形胜、兵马人情俱有可恃，年时丰稔，飞挽有资。帝三敕留守，不赴。 \\n 李成栋用四姓盗郑昌等为导，破高明，杀朱实莲于南门楼。陈子壮、麦而炫被执。二十七日，成栋围博罗，穴地置炮轰发之，鸡鸣城陷。张家玉走。家玉幼好击剑任侠，多结山泽之豪，故所至翕然，蹶而复起。至是，分其众列龙虎犀象四营，进攻增城，入之。 \\n 九月十日，成栋救增城。家玉列三营于城外。成栋令杜永和、闰可义分攻之。城中亦突围出战。将士死者数千人，无降者。诸将请血战溃围而出，家玉曰：“矢尽炮裂，欲战无具，将伤卒死，欲战无人，天明俱受缚矣。丈夫立天常，犯大难，事至已坏，焉用徘徊以颈血溅敌手哉？”因起遍拜诸将，自投野塘中以死。怀银章一，篆曰正大光明，思文所赐也。时年三十有三。官军得其尸，集诸绅视之。李觉斯再拜贺曰：“是已。某知其一齿缺，以银镶之，发长可二尺三寸，今果然，死无疑矣。”然家玉父兆龙、弟家珍仍为人所匿，觉斯不得踪迹也。家玉常乘黄马，神骏し疾，每临阵，风沙惨淡，作势怒鸣，以鼓士气。及家玉死，马亦踯死溪水侧云。 \\n 成栋又以水陆师二万争清远。城破，陈邦彦犹率兵巷战。力屈，索笔题其壁曰：“无拳无勇，何饷何兵。联络山海，喋血会城。天命不佑，祸患是撄。千秋而下，鉴此孤贞。”遂赴水。北兵出之，槛送广州。在狱不食五日，惟慷慨赋咏，所传有“大造兮多艰，时哉不我与，我后兮何之，我躬兮良苦”之句。十月二十八日，被磔。监刑者视其肝，肝忽跃起击监者面，遂惊悸数日死。逾年，赠兵部尚书，子恭尹能以诗文世其业。 \\n 陈子壮至广州，临刑，呼高皇帝、烈皇帝不绝口。与麦而炫同日死于市。子上图亦见获。其家僮伯卿请寸斩以赎主人之孤，得免死。是日，佟养甲命何吾驺、黄士俊、李觉斯、叶廷祚、王应华、伍瑞隆、关捷先、陈世杰等观之，养甲问诸降绅曰：“畏否？”皆鞠躬曰：“畏。”亦有改容诧曰：“真忠臣，真忠臣。” \\n 承胤既降，北兵利其资，佯与欢饮，遂杀之。 \\n 时长、衡既失，何腾蛟、严起恒、刘湘客等咸至桂。郝永忠、卢鼎诸镇兵云集。式耜调和主客，抚慰有加，筹画粮糗，日不暇给。复疏言：“柳州犭犭童杂处，地瘠民贫，不可久驻。庆远壤邻黔、蜀，南宁地逼交夷，不可远幸。迩来将士瞻云望日，桂林为杓枢。道路臣僚，疲趼重茧，以桂林为会极；江楚民情，以桂林为拯救之声援。腾蛟与永忠、鼎、琏等俱分防任汛，可图恢复。”不听。 \\n 初，土司覃遇春从腾蛟于楚，溃归，入桂林，陈兵索饷。腾蛟、式耜俱恶之。比至柳，守道龙文明承督抚密檄，佯与遇春饮，解其部曲，执遇春，送桂林，诛之。帝至古泥，遇春子鸣珂诉冤。从行者仓皇未详其始末，对以不知。鸣珂率诸苗攻文明，文明走。遂入柳州，大掠，矢及帝舟，柳遂陷。帝仓皇跋涉，亦如出武冈时。 \\n 是月，陈邦传子曾禹以二千人送驾，遂次象州。 \\n 十一月，式耜集郝永忠、焦琏誓于神前，刻期出师。卢鼎、赵应选分路驻兵，转饷不绝。督师何腾蛟得展武略，攻三王之兵于全州，斩级无算，获名马骆驼而还。诸帅连营而军如天津，阁道亘三百里。清师去楚。 \\n 帝欲幸南宁，为新兴侯焦琏乱兵所阻。十二月，帝入桂林。式耜与起恒并相。式耜黎明入阁，夜分始归。处流极之运，肃然如治朝。腾蛟仍督师出全州。 \\n 永历二年（清顺治五年）戊子正月，郝永忠出壁兴安。永忠，闯贼左营也，前在桂林，与焦兵不相能，式耜调和之，始得其用。及壁新安，有江西进士萧琦，式耜令永丰时所得士也，为人佥壬，以礼垣骤跻司马。时居永忠营，百计媚之，遂言桂林富饶，留守殷厚，趣永忠赴阙。因声言清师劫营，即撤兵西上。 \\n 二月二十二日，郝兵抵桂。左右趣帝迁跸。式耜曰：“不可。督师警报未至，营夜惊，无大恐。二百里外风尘，而遽使驾露处耶。播迁无宁日，国势愈弱，兵气愈难振，民心皇皇复何依？潮回波逝，虽长年三老能逆挽其〈同戈〉戈哉？”左右禁近益周章不止。式耜请曰：“无已，候督师归。果急，甲士正山立，观兵督战，咫尺威严。劝激将士，背城借一，胜败未知。若以走为策，桂城危，柳又不危乎？彼今日可到桂，明日独不可到南大乎？”反复数百言。帝曰：“卿不过欲朕死社稷耳。”式耜泣下沾衣。严起恒曰：“迟至厥明且议之。” \\n 是夜，永忠斩关而入，劫帝于寝，裸体置之城外。马吉翔为帝具袍服幞被而行。永忠乃缚百官，劫其资财，纵兵淫掠。 \\n 焦琏遣人谓式耜曰：“强敌外逼，奸宄内哄，势不两全。愿移师至桂，保公出城。驻兵城外，俟永忠城中乏食，必外掠，即统兵四面击杀。不过数日，而贼兵可尽。然后以全为保障，以梧为门户，协力守粤，事可万全。”式耜以治兵相攻，恐伤百姓，且虑敌骑捣虚，不听。 \\n 时帝早发，式耜疾出送驾。永忠即以数十兵遮式耜车，入掠其署。百姓奋义击贼，俱为杀伤。式耜家人假以何督师令箭，救式耜家属得出。式耜裸体坐署中，持令箭者逼式耜登舟。城中烟火高于楼橹。式耜家人放舟三里外樟木港。黎明，少司寇刘远生等至，抵樟木港。式耜已兼昼夜不饮食，唯叹息不及送驾，身不能死桂署为恨。远生等谓：“兵变仓卒，急难着手。请下朔平间，催琏入援。发檄远近毋内恐；檄地方绅士毋惊疑剃发；檄一吏入桂，息烟火，收仓储，毋为乱人所盗。”式耜然之。舟下三十里豆市井，入民屋，立草檄分路四发。明日，式耜弃小艇返桂城下，俾会城人知留守在也。仍回驻阳朔。琏兵续上，楚镇周金汤、熊兆佐亦入桂城。式耜檄按察司佥事邵之骅部琏兵收视仓中余米，定人心。 \\n 三月一日，式耜还桂署。庑舍零落，满城暴骨，唯烟火中燔炙气耳。式耜令军悉屯官舍，洒除街路。其从官被掠如窭人者，渐周给之。太常黄太玄死于兵，棺殓之。抚顺荒余，收拾破伤，招徕抚字，桂城始有人迹。 \\n 何腾蛟方犒军永宁，闻变驰回，而郝兵已饱掠避去。滇镇胡一清、新兴侯焦琏俱统兵相继而至，日需粟米数百石。式耜捻发爪办之，军复大振。 \\n 清师闻桂城兵变，二十二日直抵北门。式耜慰劳军士，勉以忠义。腾蛟督将校分师三面而出：胡一清统滇兵从文昌门，周金汤、熊兆佐统楚兵从榕树门，督师及焦琏从北门。战未合，琏即奋臂顾左右曰：“琏为诸君破之。”单骑横矛，直奔清师，左右冲击，势若游龙。清师合而复散者数。抚粤将军刘起蛟见琏被陷，大呼杀入，与焦琏合，连杀数百人，贯其营而出。胡一清从东至，督师抚其背曰：“儿好为我破之。”一清即跃马奋击，杀数十人，夺敌马而驰。一清每乘马，必剪其鬃。清师意为牛，遇之，辄曰：“此骑牛童子，不易当也。”胡与焦合兵转斗而前，金汤、兆佐率楚兵横击之。琏标下赵兴、向贵帅锐师夹击，皆殊死战。向贵战死。清师遂奔。追杀二十里，北渡甘棠而去。式耜待于北门，督师还，交相劳苦。督师乃列营榕江，诸师分两路而军。 \\n 当帝发桂林，式耜独处孤城，已而频传凶问，帝每欷下泪。至是，式耜上疏诣行在候驾及三宫起居，帝乃大喜，知留守在也。下玺书旌美，遣官慰视憔悴状。式耜寸缕无遗。赐纱段及尚方银两，并赐精忠贯日金章以表其忠。太后赐纱段、尚方银与夫人邵。复晋式耜少师临桂伯。琏等皆晋爵。式耜恤死事军士家，为坛祭之。焚向贵尸，得箭镞数升，人皆骇曰：“此杨贵后身也。” \\n 是月，帝至南宁。扈跸者，辅臣严起恒、马吉翔、兵部萧琦、给事吴其雷、洪士彭、许兆进、尹三聘六七人而已。浔、柳二府为陈邦传所据，不贡赋税，资用乏绝。严起恒乃署吏部关选于邕城，二十四县三州盐客药户皆入仕籍。 \\n 式耜念南宁蛮乡不可久驻，日为帝清辇道，请还桂，督勋镇将士直取全州。会东人有反归信，促巡抚鲁可藻缮兵以待。又念行在无讲官，经筵久旷，石室尘封，何由闻得失，手书八箴于扇进之。 \\n 赵台者，顺天人，锦衣籍，以武职改文阶，升南宁添设巡抚。有才干，能得土司心。会有湖州人胡执恭为吏部当该。在先帝时，陈邦传因入京袭职，与执恭有旧，既而执恭至广西，入邦传军。邦传子曾禹因迎驾得预票拟，时下敕有“拜君之赐于无穷”句，远近笑之。曾禹欲得南宁，执恭佐之，台不让，于是陈赵治兵相攻。 \\n 金声桓、王得仁以江西来归。 \\n 初，声桓本辽阳卫，袭世职，以边咨历杨嗣昌、史可法诸部，累官淮徐总兵。寻隶左良玉后队。弘光乙酉四月，左兵东下，以江西属声桓。既而良玉死，其养子梦庚率所部降清，而声桓不欲北行，乃自请愿取江西以献。清英王许之，遂以江西专委声桓。还师南向，与闯部降将王体忠合营西屯九江。声桓宣言清师马步二十余万，旦夕且至，迭檄江西速降，即免屠城。巡抚旷昭解印而逃，江城人皆走。至是年六月四日，绅士及诸亡命迎声桓于九江。十九日，声桓至，有诸生数十迎于江干。声桓戴方巾，青纱金线，蝴蝶披风，受诸生廷参于舟前。廷参者初见即跪，跪已起揖，乃拜，复起揖，再拜而止。声桓故武人，被轻衫，受文谒，喜殊不自胜，左右顾从者，当如何答礼。且笑且抠引诸生起，口中谦让，喃喃有所云，而无其辞，颊涎坠缩如丝。诸生及从官皆目笑之。声桓恐内有伏兵，徘徊久之，乃入城。体忠忿江城人独迎谒声桓也，入则与金氏分营而居，城以东者为王，城以西者为金。金所居当都会喧阗处，官府甲第萃焉。其偏裨姻族又分据华剧，网罗诸富豪略尽。以便宜署置官属。阴忌王氏士马精强，亦不大诛掠，渐得人心。欲遂除之，未有以发。会剃发令至，赍文者，声桓之叔也。令下三日，未有应者。声桓曰：“此王兵为梗也。”明日，请体忠计事，即其揖时刺之。尸出，王兵大扰，烧德胜门及章江门，与诸金格斗三日，杀伤相当。声桓且战且招，以王兵属体忠旧掌旗牌王得仁，军中所谓王杂毛者也。 \\n 声桓念江西据江南上游，西控楚，南通闽、广，得江西则东南要害居其大半。而身以孤军传檄取十三府七十二州县数千里地，拱手归之新朝，计清师南下以来，功未有高于己者。意旦夕且封王，次亦不失为侯耳。及收江疏还，乃止以声桓为副总兵，提督江西军事。视原秩更贬，于是声桓气沮。 \\n 是时福京建号，以杨廷麟为相，督师取江西。万元吉为兵部尚书，督师镇赣州。丙戌八月，清师陷福京。十月，陷赣州，杨、万死之。诸尝在闽受官得脱归者，往往有福京阁部诸札付。然见金氏方恣杀明人士，是以游士莫敢言自外归。金氏威震闽、楚。巡抚李风翔死，声桓益骄。乃大治宫室，以明都司署为帅府，役夫万余，穷高极壮。尝卧病思食虎，即令环西山勒三日得虎，而果得虎以脯。 \\n 声桓性阴狠，能箝噤不泄。方南顾明微，内慕清盛，欲待四方有起者，因而自立。自巡抚李风翔死，北来有司益多挫之。王得仁亦望为总兵而不得，意同怏快，又屡受折辱。得仁本起群盗，隶闯营，每临敌，未尝有坚阵。性又犷躁，不能无恶言。或曰：“天下事大定矣，顾君命当侯否耳。富贵自有时，君其忍之。”得仁益愤，则招致方士起宫观，煅金银，以万金使丹客宗超一开天室洞，将以立坛，靖致物怪，檄罡雷役使丁甲神为百胜天符毕法。所居故宜春管理王府也，深八九重。畜优伶，每演郭子仪、韩世忠故事。由此，金王两家怨辞稍稍闻于外。 \\n 赣州之未破也，万元吉尝遣间使密诱声桓使反正。万从武陵杨嗣昌西征时，尝与声桓相识于左营也。声桓得书不报，捕其使，械系于庭，夜乃解其缚，饮食劳苦之，问督师殷勤甚厚，未明而纵之。万死后，其使亦间泄其语。诸归客恬知两家怨不得封意，则间自露其关防札印。乃言“隆武帝尚在，屡有手诏许公，能以江西归者，即举江西封。公亦尝达一二乎？”未几，江城人士走诸金门下者，受意为声桓立生祠。祠成塑像，而请其冠服之式。声桓令塑为华阳巾而羽衣。舆像入祠，观者咋舌。归客极言明复大聚，且阿意谓先授侯印，令公举江西，待收京，且分天下而王之。声桓喜甚，且遣间使请焉。 \\n 后巡抚章于天至，遇诸将益倨，日从诸将索珍宝奇货，呼声桓曰金副总，得仁曰王把总。先此，两人在外固已自称都督，自文于偏裨。至是，其部曲亦骇。一日，章宴藩司，铺毡席地，坐声桓等于毡外。酒半，嬉笑视曰：“王得仁汝欲反耶？”是日得仁归，大愧其从骑。声桓亦失色，俯首鞭还帅府。 \\n 丁亥七月，得仁提兵如建昌，章于天遣官票追其饷三十万。得仁大怒，捶案大呼曰：“我流贼也，大明崇祯皇帝为我逼死，汝不知耶？语汝官，无饷可得，杠则有之。”声如嘶吼，目睛皆出。杖其差官三十杠，曰：“寄章于天，此三十万饷银也。”声桓闻之，谓其客曰：“王家儿急矣，所遣请印数辈皆不还，奈何？”丹客宗超一弟子黎士文者，亦轻悁喜事，旧与左兵往来。其邻胡叟有门人官闽者，黎从买札付为官，即因为转卖以荧惑喜事少年。又雅游于金客黄人龙之门，即因人龙自荐于声桓曰：“若辈非能得之。明兵虽大聚，独我知隆武帝所在耳。公诚无爱厚费，资我以往，可期而至也。”声桓曰：“顾汝归，何如酬汝？且功名本共之。”居有间，黎生及胡尔音夜袖两印入帅府，一为镇江侯，一为维新伯，篆文柳叶，上刻小篆，文曰精忠报国。曰：“此上所私赐也。”声桓喜甚，日挂腕间。 \\n 八月，得仁归自建昌，声桓举印畀之。得仁曰：“可矣。”声桓曰：“待赵旗鼓归而议之。我闻乌金王为何腾蛟所败，已使赵旗鼓往贺，且觇何擒王否也。”赵旗鼓还，盛言乌金王不过小失利，今日大破明兵于宝庆。二人以故按不发。 \\n 已而巡按董成学亦觉金、王谋反有端，屡扬言欲奏闻，而索得仁歌儿。得仁恐与之歌儿则居家状泄，坚不肯与。章于天又从索金玉杯等物，益滋其怒。日闭诸匠为旗帜，炼火器，制鞍甲。 \\n 今年正月既望，章于天率数十骑忽如瑞州，掠诸富家财。或谓得仁曰：“此恐非为索财贿也。前有满兵数十骑，不知所往。恐其伏瑞州待抚按定议而发，脱有尺一诏出不意，公等且见擒。”得仁益急。正月晦，寿节，二十六日壬戌，官将夜习仪于上蓝寺。得仁伏军衷甲而往。上甬道，努喙睨声桓曰：“如何？”声桓摇首。是夕未发，文武各罢。得仁归，尽夜部勒全营。次日癸亥五鼓，遂反，七门不启。绞杀董巡按及成守道于帅府，尽捕逐司道府县官，令百姓改装。得仁遣人邀擒章于天于江中。声桓使人迎南都旧辅姜曰广于浠湖里第。以姜门生故吏多仕南北者，故迎与共事，资号召也。出示安民，奉隆武正朔。金自为豫国公，王自为建武侯，姜曰广称太子太保中极殿大学士，皆称赐尚方剑便宜行事。大约谓劳苦功高，不惟无寸功之见录，反受有司之百凌，血气难平，不得已效命原主云云。于是以声桓中军宋奎光为左军都督府都督佥事，黄人龙为总督川、陕、山东、山西、河南五省兵部侍郎。 \\n 初，王氏演郭、韩诸戏，及请金氏祠像服式，皆左良玉旧客胡以宁启之也。时以宁死，子甫十有二岁，封为进贤伯。诸金皆为都督，得仁妇弟黄天雷为兵部侍郎锦衣卫同知，金幕书记吴尊周为江西巡按，王幕书记陈芳为江西巡抚。府县各属堂佐，皆其客也。 \\n 时旧冠服久易，仓卒不具，尽于优伶箱中取之。一时唱导，威仪如他日。乡民拥观啧啧，唯视其翅间，前后皆秃无鬓，以此微异。私人编布寮署，而诸客首言明事者，录并不及，唯陈大生、黎士文、林亮数人得部曹而已。其有真官闽归而不愿出者，则又坐以观望，矫诏加衔，勒令为官，欲因劫聚义旅观其强弱。诸客久失望，亦各自称衔级，出所藏福京札付散卖颁给，欲罗萃山泽，别为一军。由是职方监纪交错于道，复如弘光时。 \\n 黄天雷妹有殊色，得仁为之心死，而王体忠亦欲之。故构体忠于声桓，杀之而夺其军，以纳其妹。天雷妹寻以不良死。已而追怜悔之，乃厚遇天雷，凡事咨而行。奔走求官者皆就黄以归建武，建武之门，几倾豫国客。 \\n 前所遣迎隆武帝者丁时遇辈，趑趄道中，实不知所在。金、王亦觉其诈。微闻南来人言隆武帝已死，诸臣复拥立永历帝于广东，乃为福京禅诏，进诸官秩有差。然声桓意终疑。又谋求益王世子立为监国。诸事隆武帝而尝为鲁王官者，因亦各谋迎立鲁王而戴之。缙绅有识者见其举动，各引归，相戒勿出。东方义旅督师侍郎揭重熙、詹事傅鼎铨到城一日，并引兵还。唯姜曰广在城中与金、王调策兵食而已。 \\n 王得仁西征九江，胡以宁从兄胡澹诣军门，说以顺流而下，扬言章巡抚请救者，江南必开门纳君。腾檄山东，中原必闻风响应。大河南北，西及山、陕，其谁为清有也？得仁咤其言。到九江，不移时而破之。珍其卤获，自部送还。金亦忌王北伐，数趣使归。得仁归，以澹谋质声桓。坐客皆曰：“此上策也。”时江西诸郡皆反正，独赣未下。黄人龙闻澹谋，谓声桓曰：“非也！不闻宁王之事乎？赣州高氏在彼。”声桓愕然，问故。人龙曰：“昔者明有宁王，名曰宸濠，反于江西。以不备赣州，故为巡抚王守仁所擒也。”声桓心动。会清镇守湖广罗总督恐其兵趣广，欲先敝金兵于赣州，遣人遗书曰：“人心未死，谁无汉思？公创举非常，扶大义为天下倡，咸引领企足，日夜望公至。但赣州东西要害，山川上游，公如欲通粤，则赣界其中；公欲他出，则赣乘其后。计莫若先下赣，赣下则楚地可传檄定矣。”金乃立议伐赣。然忌王氏专制会城，胁与偕往。使使先赍册印封高进库，谕以利害。进库即故兴平伯高杰兄子也，初无意斗，及见书，大怒曰：“金，皇帝耶？安敢侯我！”遂勒兵出战。声桓使副将向朝佐冲之。朝佐者，为声桓刺王体忠者也。前破建昌，得金银五十万，声桓出师时索之，朝佐不与，曰：“久尽矣。”及与高氏战，追奔数十里，径至城下。高窘甚，向战亦疲。使人视大军，相去尚三十里，朝佐怒曰：“此为彼五十万欲致我死地也。”即收军归南昌，削发为僧。高得复入城守，与金、王相持七十余日。而会城空虚，独倚宋奎光、黄天雷为重。 \\n 夏四月乙未朔，皇子某生，后出也，册为太子。赦天下，诏曰万喜。 \\n 十日，李成栋以广东来归。初，成栋之降清也，以副总守吴淞。贝勒调随攻闽，闽下，令以偏师赴粤，不意唾手得之。及叙功疏下，进佟养甲兵部尚书，假便宜，成栋受其节制。又成栋委官署所下城邑，养甲必亟易之。以是觖望，形诸词色。养甲不之省也。 \\n 时帝在南宁。成栋遣洪天耀（歙人，丁丑进士，原任湖广驿传道）、潘曾纬（汉阳人，辛未进士）、李琦三人赍奏赴行在，自陈谢罪，请迎乘舆幸肇庆。先是，成栋所收两广五十余印，独取总督印藏之。一爱妾揣其意，劝之举事。成栋抚几曰：“如松江百口何？”妾曰：“我敢独富贵乎？请先君前，以成君之志。”遂自刎。成栋哭曰：“我乃不及一妇人。”密与布政使袁彭年、佥事张调鼎谋之。辇金十万赂要人，以取孥于松。将发而金声桓以江西反，率师围赣。赣师高进库求援于粤，谓“赣为粤东门户，赣朝下则粤夕受兵。赣城三面距山，皆崇崖峭壁，仰面万仞，势难骤攻。第列营固守，城中乏食，不及旬日，束手待尽。我为公守，公资我粮”。佟养甲命成栋往布政移银八万饷之，彭年故不发以激怒其军心。时岁大旱，群盗满山，成栋阴结其渠魁。谓养甲曰：“赣旦暮亡，粤又寇深如此，岭外断不可保。彼声言复衣冠三字耳，盍姑许之，以靖乱乎？”养甲计犹豫。成栋故令群盗逼城下，呼声动天以怵之。养甲勉示安民，成栋请于榜尾但书甲子。成栋既得此榜，遂直书永历年号。养甲愕然，然已无可奈何。 \\n 二十八日，清师复破九江。报至，江城内外皆走。车一辆，舟一渡，索值至数金。虽斩之不能禁。 \\n 五月五日，佟、李俱观泛龙舟会。既而回成栋署，复开宴。优人冠带登场。成栋谓养甲曰：“峨冠博带，何等威仪！”养甲曰：“一朝自有一朝制度，何必羡彼？”成栋曰：“大丈夫须作千年有名的事，岂能拘拘受制于人哉？我今要归明了。”即自去其辫，以刀付从者，请佟去辫。养甲大惊曰：“还须商量为是。”成栋曰：“有不同心，请汝颈试之，安用商量？”即越席以剑拟之。养甲惧，亦去其辫。成栋勒养甲于营中，即下令次日兵民悉解辫复衣冠。而以所藏总督印印表文上之。 \\n 时陈、赵方仇杀，人心皇皇，乍闻反信，皆疑惧百出。天耀等皆旧臣降清者，力陈成栋忠诚，且述声桓事甚悉。人心始安。于是封养甲襄平伯、兵工二部尚书，成栋惠国公，彭年左都御史。时金声桓亦藏表于佛经部面中，遣使赍至。诏封豫国公兼兵部尚书，得仁建武侯。 \\n 自两省反正，士人辐辏而至。王化澄复相，朱天麟（昆山人，戊辰进士）东阁大学士，晏清（黄冈人，己未进士，原任广东水利佥事）为吏部尚书，张风翼兵科兼翰林院，张佐良文选司郎中，黄云衮行人，潘骏虬兵部主事，庞天寿掌司礼监。 \\n 时清固山谭泰、刘良佐等帅师救赣州，有献救韩伐魏之策者，遂突围南昌。初，声桓反正时，推姜曰广为督师，奉益藩世子镇守南昌，尽撤精锐而行。姜固文士，不娴将略，被围，大惧，不知所为。声桓爱高进库才，欲降之，令军士不得放炮，日增垒坚壁为久困计。 \\n 初九日，声桓兄金成功纳降，许为内应。奎光闻而杀之。王营裨将贡鳌以其军叛，斩关竟出，而黄天雷未之知也。报至赣州，声桓大恐，虑高兵尾之。王得仁曰：“吾闻兵法制人，不制于人。今莫若秘其警报，不令人知，督三军之士，锐志攻城。赣城乏食，不知外救，不及三日，可卜必下。赣下，即一师守赣，一师入粤。粤知赣破，必从风而靡。然后西通西粤，右守岭表。清师知赣破粤下，必解围向赣。而我以逸待劳，南昌亦得息肩间出，以绝粮道，则数十万之众可歼于旦暮。若攻城垂破而撤兵弃之，强敌在前，赣乘其后，此危道也。独不闻宁王覆辙乎？”声桓以家在南昌，闻警遽退师。王兵见金兵走，亦大奔。赣师突出，自相蹂躏者数千人。 \\n 十九日，金、王回师，败清师于北沙。获西洋炮三，声桓与姜曰广盛服祓而迎之，罩以丹纱，鼓吹舆至德胜门郛中。声桓有骄色，遂勒兵入城。独郭天才以为不可，而屯营西岸。 \\n 是月，楚抚堵胤锡与马进忠等攻下常德。何腾蛟闻报，即出严关，身先士卒，大战日月桥，遂于二十七日复全州。进攻东安，破之。上疏报捷，不自为功，曰：“为陛下以信臣用臣者，瞿式耜一人也。”式耜冒暑往全州劳之。 \\n 六月三日，王得仁悉其精兵攻清，清师横出击之，大败于七里街。清师素畏得仁名，虽胜，时时夜惊曰：“王杂毛来也。”得仁，辽东人，生而发备五色，故杂毛之称闻于南北。清大将军固山额真谭泰乃即行营掘濠沟，筑土城，伐山撤屋为浮桥于章江，广袤七里。章江故深险，当湍驶处没水置石，叠与水平，然后加土重栈为桥。溽暑趋役，死者数十万。会天旱水涸，功亦竟就。附郭数十里间，田禾山木庐墓如洗。其丁壮役夫，率日与薄糜一餐，水半凑之；刍荛无远近，辰出申还，病疫死者十七八。各旗分取妇女，同营者迭嬲无昼夜，死者亦万余，而其外兵死、走死、水死者且无算焉。固山额真营蒲子塘，距永和门六七里。筑十余丈高台于永和门外，登望城中市贸往来，独行耦语，一一见之。只留惠民门纵城中出入，亦藉以俘掠，廉城内情实。声桓诸将俱托请兵而遁。郭天才屯西岸，五战三捷，见城中无出战意，亦撤营去。所遣购军糈船先后数百艘，清师又横江夹岸击之。 \\n 时王得仁率师二万，直趋九江，姜曰广以檄召之，得仁曰：“九江据长江要津，清兵转输必由之地。吾闻兴师十万，日费千金。以数十万之众深入攻城，而粮道已绝，非分兵攻我，即撤师东下。分则势弱，撤则师劳。九江四面临江，城小而固，以吾守之，未易卒下。公辈引兵徐出，东西挠击，内外夹攻，此犄角之势。若复弃要害，入孤城，譬猛虎陷阱，此成擒耳。”曰广不听。一日夜檄十四五至。得仁叹曰：“不过欲得仁同公辈死也。”遂撤兵西上。清师水陆截之。得仁首先士卒，转斗而前，斩首数十，夺辎重大炮什物无数。城中亦出兵相应，乃入会城。清师遂屠九江。 \\n 七月，瞿式耜疏请幸桂。不报。成栋复遣营镇罗成耀率兵迎扈，即命为前导。帝乃发自南宁。敕赵台留守南太。诸臣皆扈跸东行。至鸡笼山，有景云护覆。瞿式耜筑三亭于上，以志其瑞。碑文至今存云。 \\n 八月癸巳朔，帝至肇庆。成栋迎于百里外，储银一万以备赏赉。加成栋太傅、翊明大将军，总督七省诸军。以其养子李元胤为锦衣指麾，掌纱纶房事。成栋进兵册一部，请一应钱粮尽归朝廷，敕部奏销。帝命仍着勋臣成栋料理，俟恢复之日另行酌议。成栋遵受，随贡金宝仪物及膳羞银六万两。政无巨细，受成于成栋。时从跸诸臣自负五蛇功，而成栋意不怿也。得官不由成栋题授者，悉捕系之。内外布列，皆其私昵。 \\n 时清师围南昌，水遮陆截。而得仁方娶武都司女为继室，锦绮金宝筐篚万千以为币聘。亲迎之日，绣旆帷灯，香燎历乱，鼓乐前后导从溢街巷。城外高台望见怪之，意以为饰降也。笙歌方暄，忽大声震天，火光数十道，拥黑云如大车轮，飞堕城中。哄言城崩，举国狂走，相蹈藉赴池井水死者无算。已而寂然，歌鼓复作，众乃稍息。晡时得铅弹子于澹台祠东，称之其重八斤，盖城外炮核也。 \\n 自建武新婚炮惊，酒荒日甚。城中兵相率醵，纵歌舞，穷夜累日。声桓面容如土，恨而已。诸将裨启请百不一应，惟日责姜太保，令其遣客间道出城，号召四乡起义。胡澹与姜书曰：“国中拥百万精强，不能出寸步，日夜荒宴，而眼穿外救。澹非辞难者，故敢与相国决。自金氏入城，富民，诛锄贞烈几尽。刘天驷家抄，西山解体。胡奇伟擒至，李凤翔欲释，而金卒斩之，庾岭以南腐心。郭应铨兄弟不返，吉安恨之到今。支解曾应亨父子，临汝莫不咬齿王氏。杨万同时起事者，宿怨略遍四维矣。且公以附金、王而起者为义乎？不附金、王者为义乎？天下方乱，雄鸷并起。强者自立，能者因人。夫戴旧主，称家国，此固忠臣义士所愿望，而亦能者风动之资也。今之确乎岿然不与畔援为伍者，独陈九思孤军五年百战。即今两家归正，彼前一收祁门，旋还师候驾，卒未尝通聘币介尺素于二氏也。其受命闽中者揭司马、傅詹事，前入国门，已厌见其所为而去。自余不过群盗假义名以行。盗之魁杰若蔡全才、邓参三辈，前已为金氏荡灭。余豺〈豸〉为曹，闻大兵至，各先散保妻子。金之心腹，独张启祚起幕客守郡，宜图得当以报。而瑞州阑僻，不能有所为。邓云龙以五千岁号召乌合，崎岖武宁溪谷间，望屋掠烟，实群盗耳，以当北兵，如振落叶，虽万众何益？且即令义士如云，见前者摧折戮辱如此，稍有志识，莫不饮恨祝亡。今徒假军号，种怨自恣。目前上无真主，而欲使气节之士为金、王出死力，其谁听之？相国孤城瓦注，一叶蔽目，不见泰山，岂知重之外，所在白骨如丘陵，环南新附郭百里，村烟断绝。人之不存，兵于何有？相国无庸谈义兵为也。”姜读竟，默然良久曰：“吾悔不用某言。” \\n 初，姜之出也，道过江上，使人邀某俱出。辞曰：“某三年不入国门，久无本朝冠服。今惭见长者，何颜入郭？”姜数邀之，乃入城，谒之于故第。相见慰藉，娓娓道故。某问曰：“明之所以失天下，非左与闯耶？金则左蘖，王乃闯校，公与侯安所受之哉？十日之间，年号两易，名虽归明，实叛清耳。今擅除爵，恣杀人，管利权，大更张如此，是僭也。若其元闽广而如此为之，是伪也。相君纵与同事，无后衅，后世论史，谓姜公何如人？不如引身而退，归耕浠水之阳，无从叛。乱居美名，天道所恶也。某去矣。”姜无以答。后百日而清兵至，姜在围城，返思其言而悔不用也。 \\n 时城中斗米渐至一金。宋奎光忧诸将异趣，不足与谋，思假神道以威众。而德胜门郛中关王庙，向有酬赛神羊神马。闻马朝自出就水草，夕还庙，调驯殊常，而未尝有试鞍勒者。奎光一日早起，使备香醪，疾趋德胜门，扬言曰：“夜中关帝见梦，赐吾马以破敌，今趣往领。”遂入庙握马鬃不鞍而驰之。三十六营兵将、七门四民皆惊，愿听约束，从宋都督出战。而金、王终欲待外援夹击。奎光计复不行。 \\n 城中斗米至六金。有狂僧大言于众云能解围破敌，自言其名曰摩诃般若。声桓欲验其术。乃请以米五斗试散兵民。自辰至酉，阖城沾足。由是骇服，推为国师。每日，阖城手香随国师环绕七门各衢市，诵摩诃般若三匝。期以某夜出城破敌，令军士无持寸铁，独用苇炬数百千，午缚之，人持一炬，四端；豫国公、建武侯亲挟竹批，率师纵马，大呼冲阵，即破矣。得仁觉其诈，而声桓犹惑之。黄人龙乃称病佯狂，声桓为求救于国师。摩诃般若曰：“咦！吾已知之。彼私饮御妇，天帝罚令尔，吾行救之。”遂偕往视疾。人龙狂言如初。声桓戒左右缚之，且加刑拷鞫，摩诃般若曰：“我北来巡按江西御史也。”遂磔之。是日并杀章于天，解姜太保印，更以内外军事听全鸣时指挥。城中升米二金矣。 \\n 固山额真闻其穷也，以米二石，使人呼于城下，缒而馈之。声桓报以冬笋百斤，金橘一石。固山亦笑称其能答。 \\n 城中薪亦尽，撤屋以炊，米至六百金一石。有反楗重户、枕数千金而死者。禽鼠草根木实殆尽，遂杀人而食。废宅生雀麦，饥人食之，得仁犹称瑞曰：“此天贻我也。”交衢直巷，先有了者为隐号，曰雄鸡也，即男；伏雌也，即妇；曰有翅，即带刀者；曰有尾，即群行者。闻无翅与尾，即共出擒而杀之。其始第兵食民，既而民复群聚掠兵为粮，后乃父子夫妇相啖。谭固山知其转饷路绝，乃西南逐张启祚，西北降邓云龙而杀五千岁，北剿余应桂、吴扛于都昌，东收湖盗涂麟，次第擒杀。 \\n 胡澹愤金、王所为，以为两人不足惜而徒沮中原之气，病膈噎死。其二子亦为清师所杀。百姓转为清师耳目，牛酒菜日至。安坐而收其毙。 \\n 是月，旧辅路振飞、锦衣卫康永宁、总兵汪某自闽航海朝于行在。阁臣晏日曙、兵部萧琦相继去。 \\n 九月，督师何腾蛟复永州，又复衡州。将恢长沙，而勋镇曹志建不受节制，还屯永之龙虎关。腾蛟因顿兵。 \\n 李成栋拜表出师。士众登舟，忽震雷起舟中，折中军舡桅杆，士众皆惊。成栋谕众，诡曰：“此桅必有毒物，雷方击之，何足为异？” \\n 时江、广皆反正，赣守将固山高进库孤守赣城。初，高亦隶左部，与成栋相缔盟。前此六月，成栋遣使招之，约以逾秋北救不至，当输款。至是成栋复遣使持谕入赣，勒令反正，辞语不逊。进库怒，碎其谕，曰：“李固山反，便得国公。我若反，亦是国公。此谕帖当与谁？今要我反，除死不为。”遂逐其使。使还，成栋即进兵击之，败绩，回至中途，报获奸细，得密书，则养甲遣家人约进库为内应也。成栋还行在，密奏之，定计诛养甲。 \\n 时养甲在朝，其所随北兵皆分发梧州就粮。成栋遂遣都督张世新、张祥赍饷十万两，率所部士马至梧州犒师。梧有井水寺，颇宽敞，谕即寺中按簿给赏，伏甲小巷。北兵既就赏，世新令次第从小巷出，皆执而杀之，三千人无一得脱者。养甲知事已败露，密表使人北上。复被获。 \\n 十月十日，使养甲赴梧州代祭兴陵。李元胤袭杀之杨柳沙舟中。成栋还奏云：“今内患已除，臣免内顾忧矣。”养甲于崇祯间由提塘官至总兵。弘光时，贿马士英，提督南直盐法，赢积过多。清贝勒至，携之入闽，因同取粤。被成栋胁同反正，封汉城侯，带阁衔。至是成栋败归，虑有他变，以计杀之。 \\n 十一月，楚抚堵胤锡统李赤心等恢复湘潭。赤心于营中称高氏为太后，及具疏称自成为先帝，胤锡隐忍听之，且请封为兴国侯。高氏弟必正辈，封伯者十余人。统众至湘潭，屠其民，长沙闻之惧，协力守之，故胤锡攻之弗克。 \\n 初，丙辰进士李绍祖降北，后任楚抚，守永州。腾蛟攻围七旬，坚守不下。吴郡太仓人马廷鸾者，旧县令也，时亦陷城中，与绍祖居守。腾蛟获其子，不杀。廷鸾感恩，由是城中动静，纤悉皆知。清师援兵遂绝。绍祖乃降。械送桂林。绍祖，式耜同年进士也。式耜流涕让之曰：“汝素受国恩，奈何生为背叛之人，死为不义之鬼？今日复何言？”绍祖曰：“天下人皆降，岂独绍祖也？”式耜曰：“天下人皆不为绍祖，其如我何？”绍祖词穷。遂磔之。 \\n 遣使召弋阳王，不至。弋阳王，江西宗室也。清师至，入建阳。其地皆深林峭壁，人喜用炮。炮卒背负，不用手携，而发辄命中。郡王入，土人拥护之。成栋屡攻弗克。归正后，遣科臣洪士鹏往，亦不得入。七月，有宣忠伯王承恩请行，遂赍敕往，遇王于阳山。然众皆自恣，不听王赴阙。卒不得其要领而还。 \\n 十二月，成栋率师出南安。面奏南雄以下事，诸臣任之，庾关以外，臣独任之。当是时，朝臣各党，自广州来者，吏部侍郎洪天耀、大理寺卿潘曾纬、学道李琦、兵部尚书曾烨、工部尚书耿献忠、通政使毛毓祥（武进人，丁丑进士）为一党。自广西来者，严起恒、王化澄、朱天麟三辅臣、吏部尚书晏清、吏部侍郎吴贞毓、给事中吴其雷、洪士彭、雷得俊、尹三聘、许兆进、张起为一党。自各路来者，左副都御史刘湘客、礼部尚书刘氵景、吏科丁时魁、兵科金堡、户科蒙正发、礼科李用楫、文选司施以征、光禄卿陆世廉、太仆卿马光、礼部仪制司徐世仪为一党。翰林陈世杰、验封司吴以进、给事李贞、御史高赉明、太仆卿杨邦翰、职方司唐元楫，以广东人又为一党。然行朝之权，尽归李元胤一人。元胤修整大雅，喜与士大夫交。元胤本姓贾，成栋义儿也。以守全留肇庆。袁彭年素负时望，掌台纲。于是刘湘客、丁时魁、金堡、蒙正发等皆与之善，持论侃侃，专以尊主权、别流品、斥幸授为事，远近望而畏之，因有五虎之目。五虎者，袁虎头、刘（钱谦益保举者）虎皮、丁虎尾、金虎爪、蒙虎脚也。广省大小官员，非成栋咨不得擅除。平乐则瞿式耜为政，庆远、柳州则焦琏为政，浔南、思恩则陈邦传为政。通政司陈乞职官者，犹日以千计。内阁票拟，只有“着议具奏”四字。选司掌铨，仅空名而已。 \\n 永历三年（清顺治六年）己丑正月庚申朔，帝驻肇庆。 \\n 李成栋杀宣忠伯王承恩。承恩，大兴人，世锦衣指挥佥事。甲申，出为福建都司，隆武正位，累官管锦衣卫事，加今秩。其标下彭鸣京等及故中丞田辟有众数千，皆愿随承恩往召弋阳王。成栋忌之。初八日，两舟相遇于英德县，成栋邀承恩过舟欢饮，至夜阑，佯醉，即席手刃之。 \\n 时江西宗室朱由艺入阁。由艺壬午乡举，广东教谕。丙戌闽省乡试同考，受绍武命为侍读。至是入阁，帝旨也。成栋亟命锦衣卫捕系，瘐死狱中。 \\n 十三日，大学士朱天麟罢。先是，浔、梧参将陈邦传以功封富川伯，寻以迎驾进思恩侯。成栋归正，先疏入告。进爵庆国公，官其子曾禹右副都御史。帝过浔州，邦传挽留月余，求守浔州，如瞿阁部故事。帝不许，许以居浔、梧。而邦传贿诰敕中书张孟先，使易居为守。为言者追改，然邦传进疏，则直称世守。当成栋未归正时，邦传潜通降启，以故为成栋所轻。兵科金堡承风指劾之。邦传疏辨：“陛下蒙尘两年，并无一位两衙门，何今日议论纷纷若是？以臣为无将，请即遣金堡为臣监军，以观臣十万铁骑。”大学士朱天麟票拟：“金堡从来，朕亦未悉，所请着即会议。”丁时魁，堡之党人也，怒曰：“堡论邦传，即请监军。堡又沦郝永忠，若请其头，亦与之耶？”率科道官十六人直入丹墀，大声疾呼，缴印于内阁。帝方燕语，闻之震惊，翻茶沾服。急谕诸臣照旧供职。天麟即日罢相。然天麟但言会议，固未尝出金堡于邦传也。第金堡往日临清受闯贼官，发其从来，是所深忌耳。 \\n 江西自全鸣时受事，能军善守，相持至八阅月。副将杨国柱私降。江南运红夷大炮至，尽日力攻，声闻百余里，山谷皆震。十九日亭午，城破。声桓知不可守，豫使匠为数棺，阖门亲属汉装坐其中，纵火焚之，乃自衣其银甲宝锭赴帅府荷池死。先是，声桓病时，使人问死生于八角庙汉将番君梅钅之神，神曰：“死在浮沤。”至是始验。王得仁突围出澹台门，兵冲不得前，三出三入，遭之者辄死。与谭固山马首相值者再，而不识其为大将军。遂被执，支解。宋奎光城破后二日得之城西空舍，擒见固山，谕之降，不食，乃杀之。姜曰广服儒衣冠死于禊家池。陈芳、黄人龙皆死乱军中。余将不知死状者，大率皆为人所食也。人腊薰膊，充刃廨宇云。 \\n 二十八日，起旧辅何吾驺、黄士钅入直。南昌已破，何腾蛟方统诸镇兵围长沙。清乌金王统大兵南下湘潭。马进忠、胡一清等皆走。腾蛟晓起，营壁皆空，乃大恸曰：“五年督师，心血呕尽，而所成竟如是，天也。”遂绯衣坐堂上不去。执见乌金王，劝之降。对曰：“王何患无降官降将哉？果以我为血性男子，何惜一剑。”遂不食七日，且死，谓寺僧曰：“取一瓢河水饮我，是水自衡来，犹吾君之水也。涤肠胃而死，暝目矣。”遂遇害。并擒其夫人某氏及幼子，皆被杀。腾蛟其先山阴人，戍贵州黎平卫。腾蛟生而所居井忽生鱼，鳞具五色，居人异之，号为神鱼井。登辛酉贤书。起家南阳令。时流寇充斥，至邑，辄破走之。后从巡抚陈必谦击贼于安皋，斩首四百级，由是知名。擢武库主事。寻备兵淮、徐，平土贼程肖宇、王道善、张方造等众数万。弘光建号，擢抚湖、广，尽瘁边事，未几晋总督。后左兵犯阙，以讨马士英为名，腾蛟百计沮之，不听。左兵大掠，城中人走避督署者数万。腾蛟以印授家人速持去，独坐于堂。乱兵入，飞矢集几，不为动。良玉使人请曰：“公不行不强，但一语而别。”腾蛟赴之。既登舟，舟遂发，使四裨将守之。行四十里，至阳逻镇。腾蛟骂曰：“吾封疆重臣，岂相从作贼耶？”因自投于江。守者惧诛，亦赴水死。腾蛟顺流数十里，遇渔者救之，得苏。标将熊朝佐等及士卒闻腾蛟在，稍稍来集，家人亦持印至，遂入大冶、通山之间。乙酉四月，良玉死，闯贼被杀。腾蛟自宁州间道入浏阳向长沙。时楚人相传腾蚊入水，浮沉三昼夜不死，有大龟负之登陆，皆以为神，争相从之。监军道章旷、长沙道傅上瑞、督学道堵胤锡各练兵一万，及旧镇马进忠、张先璧、卢鼎等皆次第以兵来会。军声稍振。既而隆武建号，晋腾蛟阁部，封定兴侯。并以章旷、堵胤锡为湖南北巡抚，分驻湘阴、常德为犄角，皆从腾蛟请也。腾蛟令南阳时，雅与王善，故所陈皆报可。及是遇害。章旷亦疽发背卒。 \\n 二月，李成栋进兵击赣州，次信丰。高进库遣使乞款，以缓其师。李兵老而懈。进库夜劫之，尽没信丰江中。成栋仓卒手提小号灯，夜半渡江，至江心，忽失所在。后三日，有铁人铁马浮于水面，始知成栋死也。兵部尚书张调鼎、监军道姚生文俱死于乱兵。 \\n 三月七日，腾蛟、成栋败问至。赠腾蛟中湘王，谥忠烈。子文瑞夺情拜都御史，监胡一清军，后以病卒。腾蛟死，家中井自是遂无神鱼。赠成栋江夏王。进元胤车骑将军，南阳侯。成栋妻妾四十八房，元胤悉勒死于广署。声桓亦赠王爵。皆设坛祭之。其阵亡诸镇将，俱加赠恤。 \\n 以杜永和为兵部尚书，总督两广。敕南阳侯李元胤保扈行畿。封杨大福为安乐伯，罗成耀为宜城伯，马宝为安完伯，四路援剿。又加都督车任重宫保，镇守惠、潮。总兵张世新、张祥等各行分汛。命收海上四姓余众，训练水师。封新会土镇王兴为高明伯，招集义旅。王兴身材短小，相传所谓绣花针者也。又封总统林时望为勇毅将军。 \\n 忠贞营李赤心等溃兵于茶陵，由道州入粤西。堵胤锡以胡一清、赵印选兵守衡州，清师至，击败之。胤锡走道州，衡、永俱不守。 \\n 瞿式耜疏请兵科给事吴其雷监各营军再出。谆谆以岁月稍暇，财赋优裕，用心尽力，修内治以自固，严外备以自强。且积弊之后易致中兴也。一才一艺之士，靡不收罗幕府。每慨人才凋零殆尽，凡趼足而至者，非怀忠抱义之人，亦乱世取功名之士。人之岁月精神，不用之于正，则用之于邪，安可驱为他人用？故一时咸以桂林为稷下。 \\n 四月，孙可望遣楚雄道杨畏知及伪户部龚彝弟龚鼎（永昌人，癸未庶吉士）、伪总兵潘世荣等诣行在，献南金名马，移书求亲王名号。初，张献忠入蜀，屠戮无噍类。收载蜀府金银，道锦江而下。川将杨展截而杀之，重货悉沉于江。献忠遁入贵州，后诛死于西充。其劲旅尚有四部，曰孙可望、李定国、刘文秀、艾能奇，皆去献伪号，自称将军，可望平东，定国安西，文秀抚南，能奇定北。四人者慨然曰：“我辈汗马二十年，破坏天下。张、李究无寸土，甚无谓也。我当归朝，力挈天下而还之，一雪此耻。”遂率众入€南。会沐天波为洞蛮所劫，即提兵讨定诸夷。可望年差长，又稍知文墨，故位第一；定国以能，次之；文秀、能奇又次之，然实等夷无统属。已而能奇死，其将冯双礼主其营事，可望笼之以术，遂兼两部，浸欲自大。 \\n 当诸军之从贵阳入滇也，贵阳不置一守。有皮熊者，初名罗联芳，守黔，以范矿荐授总兵。至是，遂以其军入贵阳而据之，报称恢复黔省，驻平越。大学士王应熊还自京师，开幕府于遵义。有綦江人王祥者，委任特专，应熊死而祥据遵义。各疏告行在，言今之入滇者为张贼余蘖，名虽向正，事岂革心，朝廷无为所愚。 \\n 及滇使至，朝议以为不可，不行封赏。兵科金堡言：“祖制无异姓封王者。”杨畏知曰：“不与无益，彼固已自王也。一旦降号公侯而能欣然受命者，此纯臣之节，宁可望于若辈。若因其向义，破格明恩，犹幸收用于万一。且法有因革，今时异势殊，土宇非故，犹必执旧法耶？”议久不决。于是龚鼎等先归。 \\n 广西之南宁，与滇省之广南壤地相接。而可望来书有不允敕号，即提兵出战等语。陈邦传以两广告急，兵备单弱，密存异志，欲私结可望。其中军武康伯胡执恭者，绍兴人也，谋以原请空敕，私填封可望为秦王。又铸王印，令执恭率兵五百赍赴€南。矫敕所载，崇之以监国，许之以九锡，推以总揽朝政，节制天下兵马，事之以父师。可望大喜，迎拜受敕，宣谕黔、滇文武。款赠执恭，具表称谢。执恭伪称遣使赍奏，灭其表，不以闻也。又请与可望合营，许之。留为总理提塘，以通两粤声息。 \\n 时清师入衡州，又败忠贞营于柳州，追至龙虎关而还。先是，正月，金堡参何吾驺，谓与司礼监夏国祥此呼彼应，有若桴鼓。吾驺不自安。五月四日，慈宁太后垂帘召吾驺及堡，为解释之。 \\n 督师堵胤锡来朝，道龙虎关，楚镇曹志建遣兵围之。志建，鄞人也，字光宇，世袭沧州卫。清师入京，阖门死王事者九十三人。胤锡初为长沙守，与志建善。时志建为楚将，封保昌伯，有众数万，屯三湘之南界。地险而僻，得免蹂躏，志建安之。忠贞营兵败，过其地，大掠。志建恚甚。时胤锡复督忠贞营入卫，志建并憾胤锡，迎入龙虎关，阻随行将士五百人于关外，一夜尽缚而杀之。胤锡寓佛寺中，几不得脱，闻粤西明经何图复方结寨楚、粤界上，使人告以难。图复率兵迎之，因得脱，走至贺县。图复寻为志建所杀。 \\n 六月，胤锡至肇庆，召入阁。三日，加督师大学士兼尚书，赐白镪五千锭，使调李赤心、高国勋等于藤、郁间，率之出楚。国勋等皆自成部将，所谓高李十三家者也。自何腾蛟招抚后，请封赤心兴国公，国勋郧国公，协守湖南，名为忠贞营。腾蛟死，堵胤锡抚之。湖南既失，赤心等由郴桂竟趋梧州，大纵淫掠。欲入广东，胤锡力主其议。李元胤曰：“我辈为子时，公何不来复广东？今反归后，乃来争广东乎？陛下在此，他来何为？”胤锡语塞而止，移瞿式耜书曰：“上有密敕云，东人握君于掌，一朝不戒，生劫入舟，朕不复有中土之望。唯卿与先生图之。” \\n 初，清师入南都，滇将赵印选同王一青、王永祚出滇勤王。至江西，与高进库战，袭其老营，尽杀其父兄妻子。进库忿，战益力，破滇军。三人走湖南，投阁部何腾蛟。及腾蛟被执，楚地尽陷，三人相谓曰：“吾侪以勤王出滇，因国破君亡，暂依何阁部。今阁部死，军新破，不可复振，将死封疆乎，则吾无封疆责。将就降乎，则当时之出滇者谓何？桂林留守督师仁慈好士，可与共当一面，盍往焉？”收残兵得万余，宵走桂林。式耜大喜，遣使郊迎。但部署不严，所过劫掠。焦琏部将赵兴好刚使气，怒滇兵之横，遂治兵相攻，杀滇兵四五人，几成肘腋之变。式耜亟召焦琏与语曰：“国家危在旦夕，方赖诸将军协力同心，共扶社稷，岂容相斗？”两军皆感泣。琏斩赵兴以谢滇诸将，事始得释。 \\n 是时，杨畏知将回滇。朝议赐可望一字亲王章而无封号。畏知西过梧，遇堵胤锡，曰：“可望业自王€南，今赐之印而无国名，是犹靳之也。激猛虎而使噬人，奈何？”胤锡然之，为补牍入。七月，始封可望为平辽王，赐国姓与名曰朱朝宗，定国曰李如靖，文秀曰刘若，爵皆为公。畏知至，可望始知初封之伪，顾深耻之，曰：“为帝为王，我所自致，何藉于彼，而屑屑更易，徒为人笑耳。”仍厚待执恭，屏畏知所赍篆不用也。具疏辞封，曰：“臣惟一意办贼，成功之日，始敢议及封爵耳”。定国、文秀亦辞赐名。可望虽不受爵，然已张皇其称。土司慑服者，修省贡献，已仿亲王礼行事。沐天波亦谦让不敢以公爵均敌。 \\n 滇土略定，封黔镇皮熊为匡国公，播镇王祥为忠国公，新兴侯焦琏开国公，防滇寇也。 \\n 赵印选遣将王永祚、张明刚同围永州。 \\n 八月黄士俊、何吾驺罢。时台谏横甚，金堡等以李元胤为东援，瞿式耜为西援，严起恒为内援，焦琏为外援，朝政在握，辄行白简，政府票拟，置底簿以待之，任其改削。黄、何入直以来，弹章盈箧，至是告归。 \\n 遣使以蜡丸封国姓成功为延平王，封蓟国公吴三桂为汉中王，皆不报命。 \\n 九月，严起恒独相。是时，清定南王孔有德攻道州。永国公曹志建与战，败，遂出白金二十余万置营中，令曰：“斩一级者赏金一锭。”军士争先赴敌，殊死奋击。清师大败，斩首无算。遣人献捷。 \\n 陈邦传镇粤西，横州徐彪、郁林梁士奕各聚兵据境，邦传不能制。闻赤心等至，思借之以为重。乃与盟，结为婚姻，以讨徐彪等，且藉其力以倾东勋。忠贞营遂散处宾、衡境上。居民苦之。邦传亦不能堪，幸堵胤锡之调之出楚也。而赤心等初败于郴州，残破之余，不乐北出，欲请高、雷二郡以息士马。胤锡不可。数日，竟拔营而西。胤锡恚恨病作。 \\n 十月，别部刘世俊、刘国昌使人来告，愿从出楚。胤锡悦，亲至浔迎之。 \\n 十一月，二刘果至，遣东下梧以待；并檄他镇兵，期以望日北发。忽感寒，疾遂笃，草遗疏，自为诔词。浔流湍急，时舟居且夜半矣，命从者解维放舟。曰：“吾荷国重任，不能免胄赴斗，马革裹尸，今毙命卧榻，死有余恨。固不若自沉于江，葬江鱼腹中耳。”从者力谏乃止。以二十六日卒。赠镇国公，谥忠肃。子世明，是夏先卒于军。 \\n 忠贞营次横州，赤心死，高必正统其众。 \\n 王永祚、张明刚之围永州也，永城三面距水，二将以陆军临其一面。北帅李斗东坚守，至五月不下。十二月十二日，清定南王孔有德统兵至，衔枚疾走，绕出河外，乘其不意袭其营。自相扰乱，弃甲兵而走，逃入山谷。百姓恨滇营之虐掠也，争缚而献诸定南。唯焦部将张明刚全师而还。留守瞿式耜顿足曰：“吾畜锐两年，一朝奔溃，岂天果不祚明耶？”自是粤西门户危于累卵。 \\n 清师遂入南雄，屠之，西上韶州。罗成耀弃城走，至广城，会辅臣何吾驺辇饷至行在，成耀劫之。乃密敕李元胤于席间斩之，以正失守封疆、纵军劫掠之罪。 \\n 时郝尚文守潮州，其子囚于南京。已遣人通马部院国柱。及是，清师至潮，尚文遂降。 \\n 永历四年（清顺治七年）庚寅正月乙卯朔，帝在肇庆。 \\n 南韶报至，百官争窜，家丁沿途杀人。帝将戒舟西上，兵科金堡争之，不得。瞿式耜疏曰：“粤东水多于山，虽良骑不能野合。自成栋归顺，始有宁宇。财赋繁盛，十倍粤西。衣甲粮饷，内可自强，外可备敌。村官兵士，南北相杂。制胜致王，可操券而求也。且韶去肇千余里，强弩乘城，坚营固守，亦可待勤王兵四至。《传》曰：‘我能往，寇亦能往。’以天下之大，止存此一隅，退寸失寸，退尺失尺。今乃朝闻警而夕登舟，不知将退至何地？”疏再上，而帝于九日登舟，十三日解维。百官踉跄就道。提督禁旅都督同知南阳侯李元胤慨然曰：“百官皆去，将委空城以待敌耶。”独监守不去。二十六日，舟至梧州，即舟中为水殿。文武罗列，栖于梧江之滨。 \\n 二月，清师围广州。命调陈邦传、高必正入援。邦传久与东镇构隙，且怨金堡等之善元胤也。奉调赴援，意在修怨。 \\n 三月，户部吴贞毓、詹事郭之奇、兵侍程源、万翔、礼科李用楫、户科朱士鲲、李日炜等迎邦传意，合疏论袁彭年、金堡、丁时魁、蒙正发、刘湘客罪。马吉翔幸于帝，时窥太后，金堡欲杀之。户部吴贞毓荐县令于李成栋，得贿八百金，金堡奏其事。二人切齿。刘湘客贪，丁时魁富，金堡刻，有所弹劾，金辄先之。袁彭年，中郎子，神宗朝东林苗裔也，与东诸侯善。蒙正发给事，其乡人每除降，辄出五人手，遂为众的。奉旨，彭年反正有功，免议；余下锦衣狱。掌卫事张鸣风鞫之。严起恒请对于水殿，不得入，复率诸臣伏沙滩求免刑。程源立舟顶扬言曰：“金堡即‘昌宗之宠方新，仁杰之袍何在’两语，便当万死。”其声达慈宁之舟。盖堡驳御史吕尔疏，有“臣何人也，而何人也。以仁杰之袍，赌昌宗之裘”语，故源以为言。留守瞿式耜阅邸报，得堡疏，爱其文，怜其遇，至于泣下。上疏申救，谓中兴之初宜保元气，勿滥刑。再疏争之曰：“诏狱追赃，乃魏忠贤弄权煅练杨左事，何可祖而行之？内颁敕布四人罪状，乃出忌者之手。”式耜封还，谓“法者，天下之至公也，不可以飞语饮章，横加考案，开天下之疑。且四人得罪，各有本末。臣在政府，若不言，恐失远近人望。”凡七疏，不报。狱具，杖金堡、丁时魁，削夺袁彭年，而刘湘客、蒙正发亦遣戍。于是马、吴及朝士并恨式耜，思中伤之。 \\n 四月，高必正至。李赤心之死也，其党张良筹四虎等一时物故。必正疑邦传药之。邦传亦恨必正等久扰其境。必正率所部西回，惟邦传东出，驻清远，马吉翔等驻三水，俱观望不敢进。时广州被围日久，江宁伯杜永和弃城奔海口。李元胤以檄责之。永和复还广州，为坚守计。乃进永和爵为侯。 \\n 五月，掌卫事张鸣凤卧病。忽如梦魇，见青衣人四，求与之坐。随出大牌，谓鸣凤曰：“天子欲来，阎罗查验幽冥兵册，先取官四十八员，听分职事迎候，故来延公耳。”鸣凤视牌，果得四十八名，而俱不注衔。内为鸣凤熟识者共一十八人，皆行在文武也。遂默识之。既醒，令人记籍其名，为内阁王化澄、兵侍程源、提督太监徐元、尚宝大监周进贤、锦衣卫王之臣、国舅王惟让、皇亲姜佐周、京营总兵刘大用、张应举、礼科朱士鲲、清近司陈家相、勇卫旗鼓沈天德、西宁侯宋国柱、祁阳伯杨奇、藩镇军门朱容藩、朱盛浓、援剿督镇成大用及鸣凤也。至是鸣凤疾卒，余皆相继病殒，惟宋国柱、杨奇尚存焉。 \\n 高必正与兴平侯党守素率兵自梧州来朝，而李元胤亦至自肇庆。慈宁垂帘召三帅赐封，元胤伏地请死曰：“金堡等非臣私人，果有罪，皇上何不处之于端州？今若此，是臣与堡等为党也。向以封疆急，不敢请罪，今已稍定，敢请其罪。”帝慰勉再三曰：“卿大忠大孝，朕不疑卿。”元胤曰：“皇上既不疑臣，何故以处四臣之故赐臣敕书、令臣安心办事乎？慈宁曰：“卿莫认金堡等是好人，卿如此忠义，他却谤卿谋反。”元胤曰：“说臣谋反，还是有本？还是面奏？还是传言？”帝不答。必正曰：“皇上重处堡等，是也。但处堡等之人，不如堡等，处堡等之后，亦无胜堡等之事。”慈宁曰：“只滇封一事，岂非金堡误国？”诸臣皆不敢对。 \\n 六月，广西巡抚鲁可藻以丁艰去职，登舟将发，永国公曹志建、榷税官刘成玉劫其资。宣国公焦琏闻之，怒，即遣兵讨成玉。成玉奔永国军。两国几治兵相向。前行人司瞿共美时在恭城，闻之，致书永国曰：“方今天子蒙尘，强敌四逼，唯藉群公固廉兰之交，继桓文之烈。乃忘君父之大仇，修细人之微隙，后世以此为何等举动哉？”志建悟，即杖杀成玉。兵始解。 \\n 七月，焦琏帅师入卫。 \\n 八月，孙可望遣伪总兵常荣率兵三百人至梧州，入贡黄金一万两，良马一百匹。复以黄金四万贿朝贵。疏奏列秦王衔，且以不愿改封为请。廷臣愕然，谓可望既归诚，不合以私封擅奏。因召荣面质之，曰：“是奉上恩，遣胡执恭亲赍敕宝所封。”于是诸臣始知为邦传矫旨。因议秦王乃亲藩上十五王之首，轻犯宗牒，有违祖训。但国家多事，须恃滇、黔为援，宜姑与王爵。惟更易字样，另遣敕谕为可。匡国公皮熊首参可望不道。留守瞿式耜疏请斩胡执恭以正欺君辱国之罪。有言于帝者，曰：“不若赐之玺书，直云皇帝致书秦王，则前此葛藤斩断。”已允行矣，而高必正出疏争之。阁臣严起恒亦坚执不许。会内江杨鼎和至梧，力言王封之非。起恒悦，授鼎和兵部尚书。议遂寝。由是可望怨两人次骨。 \\n 既而朝议拟封冀王，遣太监夏国祥赍敕宣谕。俄闻国祥被杀于养利州桥下。再遣司礼监赵进赍赴，复报中途被劫，羁进不遣。又遣御史姜尔文入黔、蜀联络，道经可望营，亦留不遣。盖可望惟患朝使之宣扬真伪也，故但系朝使未经人耳目者，密杀之，否则留禁之。皮熊在黔，畏其相逼，九月，遣官李之华通好称盟。可望致书曰：“贵爵坐拥貔貅，战则可以摧坚，守则足资保障。独是不肖有司，罔知国本，征派日烦，民生日蹙。黔中多兵出之途，宁无救灾恤邻之念，而以不谷为假道长发之举。若黔若滇，总属朝廷封疆，留守留兵，无非绸缪粮糗。惟欲与行在声息相通，何有一毫私意于其间？若止以一盟了局，为燕雀处堂之计，非不谷所望于君子矣。”熊得书，愈惧，避之苗寨。黔中院司道官会请前军都督白文选入黔省。可望下教安定之，遂下平越，收其军。令所属文武呈缴滥札，武职加授总制参游，文职加授监军督饷，部卿佥宪，概行裁革。 \\n 王祥招乌合六七万，分为三十六镇，与滇兵一战于乌江河而大溃。祥乃裹其文绣、珠玉、金宝之属，作竹夹三千背，使牙将负之先驱。众心尽懈，多送款可望。可望掩击之。祥夜走。牙将已劫其赀而去。比晓，失妻子，从者仅百余骑。追者至，祥率死士数十人短兵接战。创重，自刎死。可望遂下遵义。于是宝庆驻镇南阳侯张先璧、马进忠等，由湖南入黔，皆归可望。其势益张，地与粤西相接。 \\n 十月，清师陷广州。范承恩迎降，杜永和率舟师入海，奔琼州。 \\n 十一月五日，清定南王孔有德入桂林。初，式耜分布赵印选、胡一清与焦琏、杨国栋等兵扼榕江，及是，一清等佯以分饷入桂，榕江其空壁也。武陵侯杨国栋、宁武伯马养麟方驰出小路，军榕江，未见敌而四溃。式耜发使趣印选兵出城。城中大乱，沿途驱掠。式耜令戢不得。城外溃兵，云飞鸟散。水东门外烟火蔽天，鸣镝声绕城。靖江王及绥宁侯蒲缨出走，王世子及其次子俱缢于宫中。式耜方巾行衣，危坐署中。胡一清跃马入署曰：“至矣，至矣。公上马，且从一清去。”式耜曰：“去何之？从一清去，何如从留守？”因举杯属一清曰：“能饮酒乎？”一清曰：“今日岂饮酒时？”遂跃马遁。 \\n 江陵张同敞号别山，故相居正孙也，以总督监胡一清军于灵川。已南走矣，中道问瞿公安在？曰：“尚在城。”同敞曰：“安可使留守独殉社稷？”遂回从江东泅水过江，不入寓，过式耜署。式耜喜曰：“同敞至，我死不孤矣。”同敞曰：“事迫矣，公将奈何？”式耜曰：“封疆之臣，知有封疆耳。”同敞曰：“然君恩师义，敞当共之。”式耜曰：“子无留守之责，可以去。”同敞正色曰：“死则俱死耳。”遂留，与式耜饮。明灯正襟而坐。督标戚良勋牵三马至，跪而请曰：“公为拥戴元老，系国安危。身出危城，尚可号召诸勋，再图恢复。”式耜曰：“四年忍死留守，其义谓何？我为大臣，不能御敌，以至于此，更何面目见皇上、提调诸勋乎？”遣之出城。复有家人泣请曰：“当忍须臾，次公子从海上来，二三日且至，万里赴行在，乞一面而诀。”式耜曰：“吾重负朝廷，尚念及儿女耶？”亟挥之曰：“去，毋乱我。” \\n 厥明六日，清师入。二公衣冠南面坐，兵士望见，以为神，不敢入，乃发数千人围之。被执。式耜欲入与妾诀，同敞牵臂止之曰：“徒乱人意耳。”遂行。见定南。定南曰：“汝阁部耶？好阁部。”式耜曰：“汝王子耶？好王子。”定南箕踞于地，曰：“坐。”式耜曰：“我不惯趺坐。”定南肃然起，且揖之。见同敞，曰：“汝何人？”左右命之跪。敞大骂曰：“汝非我毛姻家仆耶？提溺器时，谁为汝跪？”定南大怒，厉声曰：“余大圣人之后也。”敞曰：“汝等已为虏，辱侮先圣，罪当死。”定南气咽，直前批其颊。旁武士或牵项，或以刀背折足，强作跪状。敞大骂，不屈。牵去，将斩之。式耜正色叱曰：“张司马国之大臣，不得无礼。死则吾同死。”定南素重留守，悚然遂止。因曰：“某年二十起兵海上，横行山东，南面称孤。后为清将，赐号称王，拥众数万，任以南方之事。富贵如此。公今日降，明日亦然。《语》曰：‘识时务者呼为俊杰’。清自甲申乘闯贼之变，躏入中国，五年之间，南北一统。天时人事，意可知矣。公守一城捍天下，数年于兹，屡挫强兵，能已见于天下，尚复谁为乎？不若转祸为福，建立非常，以事明者事清，毋忧富贵。空以身膏草野，谁复知之？”式耜曰：“汝为丈夫，既不能尽忠本朝，复不能自起逐鹿，称孤未几，甘为鹰犬。俊杰固如是乎？尚得以时务富贵欺天下男子耶？本阁部无功德异能，受累朝大德，位三公，兼侯伯，常愿殚精竭力，扫荡中原。今志不就，自痛负国，虽刀锯汤镬，百死莫赎，尚蒙耻求活耶？一死足矣。毋多言。”定南知不可屈，愈欲降之。同敞叱曰：“岂有天朝大臣降者？”定南愈重之，馆两人于别所，防御甚严，而供张饮食如上宾。 \\n 式耜日与同敞赋诗，慷慨赓和。清臬司王三元、苍梧道彭旷，皆式耜里人也，定南使说以百端。不应。复进曰：“国家兴亡，何代无之？生若朝露，何自苦如此？公可剃发为僧，自当了悟。为世人所不能为，岂仅仅守拘儒之节耶？”式耜曰：“僧者，降臣之别名也。佛即圣人，圣人，人伦之至也，未识人伦，何谓了悟？”王、彭见其至诚，喟然曰：“嗟呼！此真正人。”不敢复言。 \\n 会式耜遣死士遗焦琏书，极言清兵羸弱、城中空虚状，劝琏急提兵抵桂林。且曰：“中兴大计，毋以我为念。”逻卒得之以献定南，定南大恐。 \\n 闰十一月十七日晨，请二公。式耜方食。食彻，与同敞振衣出。谓敞曰：“我两人多活四十一日，今事毕矣。”敞曰：“快哉！行也。今日获死所。”士卒皆为泣下。二公颜色不变，洋洋如平时。敞藏一白网巾于怀，至是服之，曰：“为先帝服也，将服此以见先帝。”至独秀山下，式耜指曰：“一生只爱泉石，愿死于此。”整衣冠争就刃。俱被害。日色无光，大雷冬发。远近士民皆为流涕。同被难者，旗鼓陈希贤、锦衣卫杨芳龄、家人陈祥。 \\n 先是初三日，式耜知桂必不守，遣坐营徐高赍印、谢表赴行在。道阻，匿阳朔山中，清师获之。至是亦同殉难。滇营一卒怨同敞，剜其心食之。定南怒，戮之于市。 \\n 清将马蛟麟莅杀，雅重式耜，以苇席覆之，加土其上。时给事金堡已为僧矣，上书定南，请收葬。许之。越三日，侍御姚端、式耜门下客吴江、杨艺入王邸，谋殓两公。启视留守，刃血在颈，身首不殊，面如生。两人抚之而哭，曰：“忠魂俨在，知某等殓公乎？”忽张目左右视，杨抚之曰：“次子未见耶？长公失所耶？”目犹视。端叩首曰：“吾知师心矣。天子已幸南宁，师徒大集，焦侯无恙。”目始瞑。遂具衣冠殓，浅葬两公于风洞山之旷地。姚端筑室其旁，与清凝上人守墓不去。事闻，赠式耜粤国公，谥文忠，赠同敞江陵伯，谥文烈。临难诗载在《浩气吟》。 \\n 时广州亦先四日为清平南王尚可喜所破。报至梧州，帝于十一日登舟幸浔州。勇卫提督周金汤大掠梧州。陈邦传在清远闻之，飞帆先归，邀帝于藤江，将谋劫之以为重。十二日，帝舟冲雨而过，邦传谋不及发，而百官及卤簿之舟在后者，邦传劫之于江。杀部郎潘骏观、童英、许王凤等，以帝卤簿陈列营中。帝及三宫易小舟前行。十六日，至浔州。二十八日，驻跸南宁。马吉翔、李元胤追从后至。从官稍集，饥冻无人色。括行囊并吉翔所献得四千金，散给之。 \\n 十二月，勇毅将军林时望以京营溃散空虚，捐赀招募，收集游兵数千，及是方至。戎政马吉翔所部皆失，忌时望独拥重兵，遂与庞天寿等密奏时望逗留有异志，不早图，变在肘腋。时望初至，十七日早，矫命犒兵，预令健丁即演武场擒时望，以弓弦勒死。时望本黄得功偏将，貌极伟丽，胆力过人。自入行畿，保扈功最著。虽骄悍如郝永忠等，皆严惮之。时望被害，于是禁旅无人。 \\n 永历五年（清顺治八年）辛卯正月乙酉朔，帝在南宁，行殿受朝贺。 \\n 十日，祀太庙。谕东阁大学士文安之督师经略楚、豫，赐上方剑，便宜行事。 \\n 时赵印选率兵入行在，鼓噪拔饷，搜括宫中簪珥及布帛裀褥绵絮等物而去。 \\n 二月，孙可望遣伪将军贺九仪、总兵朱养忠、张明志、张胜等率兵入卫南宁。初，以冀王封可望，终以不允秦封，切齿朝士。监军杨畏知曰：“秦固美号，然假何如真？”可望不悦。李定国等亦劝可望趣畏知行以终始之。畏知行未至，可望已遣贺九仪等至南宁，求阻秦封者而甘心焉。九仪朝见后，使人盗杀杨鼎和于昆仑关，即舟中杀阁部严起恒，投尸于水，随杀兵科张载述、刘克珍、吴霖等于各署。朝臣惶怖。庞天寿、马吉翔叩请之，九仪曰：“前者国主请封，此数人实阻之，故奉令来杀之耳。”天寿等具以邦传擅封、今已改造册宝、赍颁前去告之，九仪唯唯而退。起恒死三日，有渔者报云：“江中有浮尸顺流至，一大虎入水负之入山，以爪掊土，方事葬埋。”时贺九仪在司礼监署，闻之，遣人往视。虎尚在旁，墓已成矣。虎见人，乃摇尾缓行去。九仪亦为惊叹。杨畏知入朝。诏进东阁大学士，入直办事。畏知，陕西宝鸡人，举乡试第一。崇祯庚辰，以保举特用，历官€南金沧道。好言王霸之略，故为可望所重。及朝行在，帝以孙氏故，引之内阁。畏知疏辞再三，不允。九仪谮之可望，遂疑其贰心于己。 \\n 三月，三宫上田州。 \\n 二十五日，贺九仪修行宫，为帝驻跸。 \\n 是月，遣使偕贺九仪赍补秦王金册于可望。可望大喜，远迎拜受。随遣伪中书杨惺先奉表称谢，略云：“秦王臣朝宗望阙奏谢。臣自入滇以来，纪年而不纪号，称帅而不称王，正欲留此大宝，以待陛下之中兴。此臣耿耿孤忠，矢之天日者也。”诸臣得疏，额手相庆。 \\n 四月十二日，太后王氏崩于田州。十四日，讣闻。十七日，成服。二十三日，奉安灵舆于慈宁宫。丧礼以日易月。 \\n 先是庚寅十月，式耜遣孙检讨昌文入行在，辞世袭临桂伯爵印，且陈桂林不可守状。闻警，辞朝，同巡抚鲁可藻、御史朱田麟间道而上，阻山中。至是月，为叛将王陈策扶之以出，至梧州。大学士方以智为僧在大雄寺，闻昌文将至，谓清将马蛟麟曰：“瞿阁部精忠，今古无两。其长孙来，汝能以德绥之，义声重于天下矣。”蛟麟以为然，厚遇之。浙人魏元翼，式耜以墨吏黜之，迁怒昌文，谮于清将，执之至桂，将甘心焉。未至一日，元翼家中铁索铿然，绕室有声。元翼伏地请罪。忽吴语曰：“汝不忠不义，乃欲杀余孙耶？”元翼叩头乞缓三日，少毕家事。又忽楚语曰：“此不义奴，速杀之，奚问焉？”九窍流血而死。定南王疾，遣将祷于城隍神，恍忽见宫詹司马四大字，入殿见司马俨然南面。大惊，拜归以告。定南骇甚，供双忠神位于铁佛寺。而昌文适至，定南因厚礼之。昌文遂迁留守柩于明月洞。清凝亦迁司马之柩与夫人合葬焉。司马无子，女适兵部主事吴重义。清凝改葬之晨，而重义夫妇适至。清凝者，阳羡人，不谈禅、能急人难。入粤西，式耜爱而礼之。桂陷，清凝在昭平，同式耜次子玄锖崎岖赴难。走至永安州，遇兵，玄钅育失于路，清凝仓猝入桂林，而留守已殁。玄锖自庚寅三月航海觐亲，备尝艰苦，至十月始至粤西。万里寻亲，不获一见。哀哉！后玄锖或云已死，或云入滇，不知所终。 \\n 五月，孙可望谕九仪械畏知还滇。可望怒叱曰：“遣尔至粤，所行何事？且尔做内阁耶？”畏知曰：“此由圣恩。畏知三疏力辞，不蒙俞允。业已报闻久矣。”可望曰：“果尔，即宜潜还本国，尔宁做得内阁耶？”畏知愤然曰：“殿下已归正，遣畏知请驾。畏知在朝，乃欲为殿下行尊周盛事。假令畏知不可为内阁，殿下何以独可为秦王乎？”可望大怒，命从军法，欲胁之使改，逆知必有谏者。畏知昂首即出。时安西、抚南等咸在旁，谓可望曰：“我等欲行大事，如此人尚须留下。”可望即谕传宣：“且留他死。”而畏知已戮矣。可望恨曰：“杨公死，我桓文事不成矣。” \\n 是月十八日，敕鸿胪寺曰：“顷以忧戚之中，不遑亲政。今值服除，当面与辅臣商决政事，兼行日讲。该寺即传工部修中极殿。翰林院举堪日讲记注员名，以二十七日举行。” \\n 六月，帝患足痛。 \\n 七月十五日，中元，遥祭祖陵。十八日，葬太后于两江之宋村山，谥孝正。 \\n 九月，陈邦传叛降于清定南王。南宁震恐，帝议移跸，人心惶惶。庞天寿、马吉翔素与贺九仪有成约，力排众议，坚请向黔。 \\n 十月，九仪入朝，谓廷臣曰：“昔秦王为请移跸滇、黔，特命我扈驾。今诸臣既各疑贰，我岂能担此重任乎？”遂撤营去。帝遣官赍留。不应。 \\n 十一月，南阳侯李元胤疏请航海。不允。 \\n 十二月，初十日，帝至濑湍而南宁陷。太仆寺少卿丁元相、户部员外郎杨尚甸死之。开国公赵印选报清师已过新宁州，从陆路追袭，仅隔百余里。于是君臣悉登陆，焚舟楫，踉跄失次，扈跸官员相失。皇嫂桂恭王妃亦不能相顾而弃之。 \\n 十一日，帝由土司入黔境，至逻江界已三十余里。清帅线国安以精兵追蹑于后。尘掩其舆，群臣相顾失色。国安行次，遇白发老人，问曰：“永历何往？汝见之乎？”答曰：“见逻江土官迎驾入土司矣。”又曰：“去此几何？”答曰：“止半日程。但山峻路狭，恐大马难行。”言已，遂入深篁中。国安视西日就山，即令驻营。协镇马雄趋进曰：“永历相去不过三十里，何以不追？”国安曰：“我奉令取南宁，未闻令进土司也。若连夜追袭，或有疏失，谁任其咎？”雄闻唯唯。遂同还南宁。次日，乡民以闻，云清兵已回，上下稍安。及过逻江，猝遇可望所遣总兵高文贵、陈国能、狄三品等讨皈朝叛夷，方还师，乃相率扈跸。可望致书从官曰：“南宁不守，当走安隆。”从之。 \\n 是冬，宋国柱、杨奇扈从入滇，舟覆溺海中死。卒如张鸣凤之梦云。 \\n 永历六年（清顺治九年）壬辰正月癸酉朔，帝野次。三日，至皈朝。十一日，发皈朝。十二日，次富川。十三日，次沙斗，十四日，次西洋江。十五日，次宝月关。 \\n 十六日，至广南。孙可望遣总兵王爱秀迎驾，上言：“臣以行在孤处僻粤，再次迎请，未奉允行。然预虑圣驾必有移幸之日，所以先遣各营兵马肃清夷氛，道路无碍。广南虽云内地，界邻交趾，尚恐夷情叵测。臣再思维，唯安隆所（隶贵州晋安县）滇、黔、粤三省会区，城郭坚固，行宫修葺。一切粮储，可以朝发夕至。莫此为宜。”帝允之。 \\n 二十五日，发广南，次童卜。二十六日，次晒和。二十七日，次鼎贵。二十八日，次加浦。二十九日，次那年。三十日，次侄堂。二月癸卯朔，次呼马。二日，次扁牙。三日，次板屯。四日，次板桥。五日，次峒沙。六日，至安隆所。可望遣总兵张胜屯兵安隆城外，来谒，请易安隆所为安龙府。又遣督捕张应科为总理提督，实用以阴制帝也。凌逼百端，无复人臣礼。其疏辞云：“人或谓臣欲挟天子令诸侯，不知彼时尚有诸侯，诸侯亦尚知有天子。今天子已不能自令，臣更挟天子之令以令于何地？令于何人？” \\n 九日，遣太常寺少卿吴之俊赍玺书至滇。 \\n 三月，可望欲入安龙陛见。伪兵部任馔进曰：“国主欲入安龙，恐二龙不便相见。”可望遂止。馔博学能文，尤善太乙六壬。常语人曰：“明运已终，事无可为矣。”曾具启劝进，称为国主，设六卿，铸兴朝通宝，以干支纪年，可望昵之。故闻言遂止。惟谕令应科奏报，每年进膳羞银二千两、米六百石于府仓库支给开报而已。于是伪知府范应旭直署于簿曰：“皇帝一员，后妃几口，月支银米若干。”可望见之，恬不为异。 \\n 帝日居宫中，一筹莫展。从宫纷纷告艰请俸，则悉搜所用金银器皿销毁济之。或所给银米已至，即用以呼卢取快，否则灌园怡情，不复计军国一事。 \\n 四月，清平西王吴三桂由汉中统兵入四川。可望守将白文选走回€南。定南王孔有德自广西以七百骑出河池州向黔，大军驻柳州接应。可望使李定国与冯双礼由黎平出靖州，马进忠由镇远出沅州，会于武冈，以图桂林，步骑八万。刘文秀与张先璧由永宁取叙州，白文选由遵义取重庆，会于嘉定，以图成都，步骑五万。疏闻安龙，封定国西宁王，文秀南康王，余各加公侯。从可望请也。 \\n 是月，南阳侯李元胤往海南招集散亡，至钦州之防城，为土兵王胜堂所执。绝粒九日。送靖南王，不屈。左右梃下，元胤笑曰：“鼎镬不惧，何有于梃？”又令作书招琼州杜永和，元胤曰：“杜将军缮兵穷海，差有丈夫气。乃招之耶。”靖南义之，使其故人往说之曰：“将军昔未受国恩耶？”元胤大恸曰：“某昔者不过帅府一亲人耳。今爵通侯，司禁旅，狼狈被擒，计惟一死报国。豫让不言之在前乎？吾父俟于九泉久矣。”故人曰：“李果将军父耶？”元胤曰：“岐阳、黔宁俱以养子自奋。子毋多言。”遂与弟建捷及前锋将李朝用俱被害。 \\n 五月，定国等进攻靖、沅、武冈，皆下之。定南王还守桂林。定国由西延大埠疾趋广西，败清师于严关。严关者，所由入桂林要道也。 \\n 七月四日，定国率诸军克桂林。定南奔入营中，怅然无一言，久之，曰：“已矣。”其妻曰：“勿虑我不死。”乃嘱一妪携其子出避，曰：“苟得免，度为沙弥。勿效乃父作贼一生，下场有今日耳。”遂自缢。定南赴火死。俘叛将陈邦传并其子曾禹送贵州，杀之。获定南一子，平西王婿也，因留于营。 \\n 刘文秀克叙州，白文选克重庆，平西王等回兵保宁。文秀由嘉定成都追至保宁。讨虏将军王复臣曰：“不可，我师骄矣，而彼方致死，以骄兵当死寇，能无失乎？”诸军皆不以为然。张先璧军其西南。先璧号黑神，军容耀日，然未经大敌。三桂登城望之曰：“独是军可袭。”乃出精骑犯其垒，果惊溃。转战而南。复臣手斩数人，环之者益众。乃曰：“大丈夫不生擒名王，岂可为敌所辱？”遂以刀自刭。清师皆惊叹以为烈士。文秀撤围而退。三桂不敢追，曰：“生平未见如此劲敌，特欠一著耳。”盖如复臣所云也。 \\n 报至滇，可望下令曰：“不听谋，损大将，刘抚南罪应诛。念有复城功，罢其职，闲住。”文秀归€南。 \\n 九月，李定国北取衡州。自南宁既败，胡一清、赵印选、马宝、曹志建等尚留粤西，屯聚山谷间。定国至，皆相率来归。民间亦多啸聚以应者。声势大振。孙可望亦自至沅州，使白文选、张虎攻辰州，下之，杀清总兵徐勇。长、岳相继奔溃。而清敬谨王率兵南下，十一月，遇定国于衡州，相持匝月。定国密令冯双礼率兵伏永州小路，而亲率所部决战。佯败至宝庆，复还奋击，伏兵起而夹攻。敬谨王大败。后得盔号，始知敬谨王亦死于乱军中。定国退屯武冈。 \\n 可望杀陈邦传，剥皮传尸至行在。大书于牌曰：“逆犯陈邦传，先经肆劫皇扛，镖掠宫人，罪已漏网。不思建功赎罪，辄行背主反叛。今已拿获，解赴军前，立将邦传父子剥皮，传示滇黔。”云云。绝无奏报之疏，遣人递送安龙即去。御史李如月疏劾孙可望擅杀，无人臣礼；邦传宜加恶谥，以惩其逆。疏上，留中。召如月入朝，面诘云：“谥法乃褒奖忠良字样，从无恶谥之例。尔小臣何得越典妄言？著革了职，于午门外廷杖四十。”张应科即入朝看科抄，科臣以本留中告，应科遂往如月署，索其疏稿。如月笑云：“何须用稿，自有揭帖，明早发来。”既而果遣人以揭帖投应科署云：大明山东道御史揭帖递至伪营提塘当官开拆。应科大怒，驰报可望。可望得报，即令应科杀如月，剥皮示众。乃缚如月至朝门，应科捧可望令旨，喝如月跪。如月叱曰：“我是朝廷命官，岂跪贼令？”乃步至中门，向阙再拜，大哭曰：“太祖高皇帝，我皇朝从此无谏臣矣。奸贼孙可望，汝死期不远。我死立千古之芳名，汝死遗万年之贼号，孰得孰失？”应科促令仆地，剖脊及臀。如月大呼云：“死得快活，浑身清凉。”又呼可望名大骂不绝口。及断手足，转前胸，犹微声恨骂，至颈绝而止。 \\n 时行宫湫隘，内监宫人非轮班入直者，皆居朝外。有宫人夏良璞者，年十九，聪敏殊丽，能诗，工真、草书，驰马试剑，皆绝技也。时居西城。应科朝罢过之，见良璞方据案作书，心动，即令民家妇出入通殷勤。又廉知良璞与巴东王妃结姊妹，常往来王第。应科所居适相对，遂馈遗巴东，交契甚密。王妃常出见，应科以嫂呼之。渐以良璞情事告，妃为诱致良璞通焉。后良璞昼入王第，夜宿应科署，益无忌惮。有密启司礼监者，遂以上闻。执良璞考讯，具得实。发内官杖毙。以内监知情不举，同杖死。赐巴东王及妃皆自缢。应科大怒。既而知庞司礼奏报，凌晨率数十人至司礼署，怒问天寿曰：“夏宫人有何罪过而致之死？”天寿曰：“此官家事，与卿何预？”应科语塞，手按其刃拟甘心于天寿者三。见有备，不敢动。已而马吉翔至，解之，乃密遣戎标参将张隆赍玺书，以良璞致死事告可望。可望已先得应科密报矣，谓张隆曰：“朝廷何苦因一宫人杀多命，孤当遣人去处应科，尔可同回。”其明日，传宣王爱秀同隆还，即以爱秀代应科，而令杖应科于朝门外，革其官，押解至黔。未几，委任如故。 \\n 永历七年（清顺治十年）癸巳正月戊辰朔，帝在安龙。 \\n 封李定国西宁郡王。定国自桂林胜后，不复禀可望约束。冯双礼与争卤获金帛，遂回黔，谮于可望。可望连发令箭调还，密令双礼总统，而以伪都督关有才等潜师蹑其后。有龚铭者，为定国中书，使黔，闻其事，即驰书间道密白定国。时讹言繁兴，有传定国滋不悦者，曰：“我奈何受郡王封？当亦如国主。”有传诸营偶语者，曰：“秦王下长沙，即改年号，受禅让矣。”及废处刘文秀，咸曰：“大功未行厚赏，偶败则膺严罚，我等如何苦捐身命？”又以杀杨畏知故，内外咸怨。是月，可望出师，慨然经略中原。其封定国诏使已出黔境，复追还之，曰：“孤今出师入楚，当面会安西，大庆宴，亲奉上敕以光宠之。”而众益交相论叹，以为此真项羽之元刂印吝封赏也。至有为定国虑者，曰：“此伪游云梦计耳。”当是时，定国已统兵过左江，克复柳州、庆远、南宁、太平诸城，而可望所遣令箭，一日三至。定国因涕泣谓其下曰：“不幸少陷军中，备尝险阻，思欲立尺寸功，匡扶王室，垂名不朽。今甫得斩名王，奏大捷，而猜疑四起。且我与刘抚南同起河南，战功具在。一旦诖误辄废弃，于我忌害，当必尤甚。我妻子俱在€南，我岂得已而奔哉？”将欲还师。俄得龚铭密报，知双礼等追兵将至，即遣精兵伏柳州江口芦荻中，俟双礼过迁江来宾二邑间，方逆之。双礼败回，伏发，一军皆陷，悉投江中。定国令纵双礼、有才还，易旗帜以诛逆为名，移师柳州，声言东下。可望闻，怅然久之。欲止军东下，然业已督师在道。又信其军士言：“敌殊易杀。亲履行间，立大功以服众心耳。”谍知敌屯回路江，遂欲袭击破之。令于军中曰：“凡获敌马者悉给之。时方四月，阴雨延连，行三日至回路江。敌惊欲溃。南军殊易之，甫斩数人，便掠其马。敌睨军乱，还南搏战。南军溃。清师鉴衡州之失，亦不追，遂各引还。而李定国于是遂据有广西。 \\n 行在闻之，君臣庆幸。计欲通好安西，密与内监张福禄、全为国、内阁吴贞毓、内翰蒋乾昌、李元开、御史李颀、周允吉、朱议昶、武安侯郑永元、大仆少卿赵赓禹、郎中张镌、蔡缤、朱东旦、中书易土佳、任斗虚、太常博士胡士瑞等谋。以马吉翔、庞天寿素党可望，秘不令闻。 \\n 八月，遣马吉翔往南宁省陵。既行，而贞毓等始撰敕及祷屏翰亲臣金章，以赐定国，许封晋王。 \\n 九月，遣主事林青阳、孔目周官，由间道趋柳州。 \\n 十月，青阳等至柳州，定国率官军郊迎。受读感激，泣数行下，军中皆流涕。遇青阳等有加礼焉。且云：“因系密敕，未敢复奏。俟恢复东粤，即来迎驾。”有刘议新者，自行营回，过南宁，为马吉翔言其状。吉翔虽赴南宁，留其弟雄飞在安龙觇动静。乍闻议新言，大惊曰：“不早自为地，事发，祸且及我辈矣。”阴使提塘王爱秀报可望。可望大怒，使人邀青阳，周官执之。并执马吉翔赴黔以待对理，阴厚待之。 \\n 是年，清师破广州，杜永和降。 \\n 永历八年（清顺治十一年）甲午正月壬辰朔，帝在€南。改€南为兴龙府。 \\n 可望遣伪指挥郑国至行在，言定国私通奸臣，要胁封爵，今使者已被执供明，乞查发同谋者付之，以报国主。帝谕曰：“事非内人所敢为。假敕假宝，外间多矣。”国怒而出，质之诸臣，皆曰不知。国曰：“有金章密旨差官姓名，岂同风影？”朝臣佯应曰：“是必文安侯马吉翔奉命谒陵，或携有先年视师空敕，因而填发，未可知也。”国即南去，械吉翔还朝面讯。吉翔力辨。于是职方司郎中张镌、御史周允吉、吏科徐吉应之曰：“此系我等所为。因我君臣性命悬于贼子之手，惟有藉安西一人，或可得延朱家国祚。今既事败，天也。生不能戮力王廷，死当为厉鬼以杀奸逆，奈何箝口以贻主上忧乎？”乃供同谋者吴贞毓等一十八人。国按名执禁，令锦衣卫康永宁会同严讯，备极五刑。因问谁为敕稿？镌曰：“我为之。”允吉曰：“改定者，我也。”问何由得宝？张福禄曰：“我为尚宝，宝由我盗用。”国曰：“此事必有主使。”盖意在连及帝也。遂复加毒楚。镌曰：“果有主使者。”国问为谁？镌厉声曰：“主使者，逆贼孙可望也。”国怒骂之。镌亦大骂。十八人皆同声不屈。既讯，以报可望。可望令磔张镌、张福禄、全为国三人，余俱斩。帝谕郑国，贞毓以辅臣处绞。镌等临刑犹从容入慰主上，挺然就戮，颜色不变。共相谓曰：“我等死后不可分离，须戮力同心，活擒秦逆，献之阙下。”因向阙拜而就死。吴贞毓绝命诗曰：“九世承恩未尽酬，忧时惆怅乏良谋。魂迷故国长依汉，梦绕高堂愧报刘（贞毓祖母，百岁尚在）。忠孝两穷嗟百折，匡扶有志藉同仇。击奸未破朱Г额，空竭丹心报国仇。”李元开诗曰：“忧愤呼天洒酒卮，六年心事恋王畿。生前痛为忠奸辨，身后宁知仆立碑。报国痴心终不死，还家春梦已无期。汨罗江上逢人语，惭愧无能续楚词。”蒋乾昌诗曰：“天地从来不可欺，寸心肯许世人知。奸臣误国非常惨，志士成仁自大悲。辛苦十年今已矣，间关千里竟何之？孤魂飘渺从风去，化作山河壮帝畿。”胡士瑞诗曰：“抚景千年恨，扪心一片丹。太阿柄已失，巢覆卵无完。夜雨青磷暗，秋风白骨寒。彼苍如可叩，封事死犹弹。”朱议昶有“精忠贯日吞河岳，傲骨凌霜砥浪涛”之句。余皆不传。安隆人哀之，后为祠以祀，称十八先生。 \\n 可望谕€南城守伪固原侯王尚礼，令籍定国宫眷并文武兵丁妇女，欲分配各营。尚礼虑大营分散，将滋内乱，乃三启止之。惟汰安西大营粮饷。尚礼遣女使馈茶果于王妃，实皆金银也。安西大营，赖是得济。 \\n 六月，孙可望自黔还滇，急谋僭号。及期，冕小不可冠。自辰及午后大雨，震雷交作。可望不怿而止，遂还贵州。 \\n 八月，可望设科取士，以慧光寺为贡院，取中陈士基等五十四人。 \\n 是月，定国破广东高州府，雷、连亦下。 \\n 永历九年（清顺治十二年）乙未正月丙戌朔，帝在兴龙府。 \\n 可望遣兵犯常德，败归。 \\n 秋，定国帅师围新会。 \\n 永历十年（清顺治十三年）丙申正月庚辰朔，帝在兴龙府。 \\n 时清平南王尚可喜率大兵救新会，击定国，败之。定国率残兵数千奔回南宁，标下高文贵、靳统武亦次第奔回。南宁驻镇不知虚实，奔黔告可望，谓定国将席卷而东。可望大惊，恐定国直入安龙，即调镇国刘启明等十三营，遣关有才统之，以拒定国。使白文选赴安龙促帝移黔。帝母子闻之哭。从官亦哭。白文选亦心非其所为，对之心动，因以情告曰：“姑缓行，俟西府至，可无危矣。”遂以舆徒不集报可望，阴以留俟定国。定国兼程疾进，先遣参将杨祥诈为营卒，诣行在，谒司礼庞天寿，于衣甲后心出密疏，署云藩臣李定国谨奏，而钤以屏翰亲臣赐章。天寿以闻。帝阅疏云：“臣今统兵迎扈，不日即至行畿。先遣奏安，万勿轻信奸逆，辄行移跸。”云云。帝稍安，然甚秘之。 \\n 关有才等见衣甲皆皂，又有捷取字号，则以为清师从天而下，遂跨马而逃。 \\n 二十一日夜半，白文选率步骑至安龙城外，大呼曰：“安西兵马即至矣，切须谨慎。”言毕，奔马而去。黎明，忽有叫门者曰：“我西府长随夏太监也。”遂令入朝面奏曰：“定国即至矣，遣臣先驰奏闻。因至冻洒箐，秦兵倒塞路，马不能前，所以少迟耳。”俄而周城炮起马嘶，声震数里，结寨遍九山头。安西率骑入朝陛见，君臣相持痛哭。帝谕曰：“久知卿忠义，恨相见之晚。”定国泣奏曰：“臣蒙陛下知遇之恩，欲取两粤以迎銮舆，乃不惟不副臣愿，且置陛下于重忧，臣万死无能自赎矣。”帝慰谕，赐坐及茶。定国还营，知文选去未远，遣夏太监等追留之。及于普平市，文选乃还，随定国入朝，密计幸滇。 \\n 二十六日，帝自安龙进次普安。遣兵守盘江，以御可望。 \\n 二月十一日，定国发前导后卫各骑卒三千，亲与白文选居中扈从，自新城普安直抵曲靖。请帝于行营安置，而亲率精兵入€南。时守滇者为刘文秀与王尚礼、王自奇等。文秀亦素怨可望，闻定国至，佯与王尚礼等勒兵，私以数骑驰迓定国曰：“我辈以秦王为董卓，尤恐卓后复有曹瞒。”定国为之指天誓。 \\n 三月，定国及文秀、文选等各率所部至曲靖，扈从銮舆入滇。以定北府为行宫，暂驻跸焉。改€南为滇都。赐定国晋王册宝，封文秀蜀王，文选巩国公，王尚礼保国公，王自奇夔国公，秦王扈卫张虎为淳化伯，水军都督李本高为崇信伯，高文贵广昌伯。又以定国记室金惟新为吏部侍郎，龚铭为兵部侍郎。马吉翔素党可望，知不为朝议所容，乃谄事维新及铭，为言于定国。五月得奏请，仍以文安侯入阁办事。 \\n 六月，遣白文选、张虎赍玺书还黔慰谕可望，宴辞，谕曰：“卿等往道朕意，务使两藩复敦旧好，事事为祖宗社稷起见。卿等功名垂竹帛矣。”文选等谢。往见可望，曰：“国主倘以旧好为念，不必苛求。若必欲擒之，假臣精兵二万，当立致定国于麾下。”可望以为诈，欲杀之。众救之，得免。乃夺文选所部兵并巩国公印，羁之营中，使张虎复命。然以妻子在滇，未敢显为逆也。 \\n 七月，光禄寺少卿高绩、御史邬昌期疏劾马吉翔、庞天寿以谗邪专擅，二藩与之友善，恐滋奸弊，复蹈可望故辙。疏上，两藩闻而不朝。帝以绩等妄言，谕廷杖革职。安西中书金维新趋渭定国曰：“绩与昌期罪固当死，而藩主则不宜留杀谏臣之名。”定国悟，驰救之，至则绩已死，而昌期得复原官。 \\n 八月，晋王李定国奏请归秦王宫眷，遣张虎护送至黔。定国亲饯之郊外。 \\n 十一日，移跸秦王宫，即€南府城中五华山地也。山有五华寺，为滇南诸刹之冠。于是初莅朝堂，二王侍立，文武肃然。朝贺出，皆喜相谓曰：“今日乃见真圣主也。”是日，帝为二王割襟，订二姓之盟。二王谢恩感悦。先是，定国有龙骧、天威二营，既出粤，祁三统龙骧营留蜀。可望令镇遵义。及定国入滇，调三，而可望亦使人调之。三谓其所部曰：“国主安西，旧主义均。今安西尊帝为民主，名正言顺，我等亦有所依，当遵西府之调为正。”众皆诺。于是却秦使，整旅还滇。可望遣兵追袭。三且战且走，辎重尽失。十月达行在。朝贺毕，即命封咸宁伯以旌忠正。 \\n 永历十一年（清顺治十四年）丁酉正月甲辰朔，帝在滇都。 \\n 可望遣伪臣程万里请大营及旧标还黔，许之。仍给夫马以送。 \\n 二月，起用先朝礼部尚书雷跃龙入阁办事。跃龙为可望所宠任，时告假在滇，故特起之。庞天寿以秦党自疑，惧晋王害之，忧愤病卒。赠恤甚隆，葬省城之华亭寺前。命太监李国泰掌司礼监事。 \\n 三月，以伪户部龚彝仍掌部事。彝以进士为先朝侍郎，可望任为户部者也。彝乃辞曰：“臣受秦王十年知遇，未有所报，安敢拜新命乎？”晋、蜀劾奏曰：“龚彝止知秦王十年之恩，独不念祖宗父子受国家三百载之恩乎？”有诏议处。彝伏阙免冠谢罪。降印局大使。数月，仍还原官。 \\n 初，可望在滇，伪兵部任馔屡表劝进。时馔已死，定国追论其谄逆。诏掘馔尸戮于市，籍其家，子孙俱遣边远充军。 \\n 四月，舟山监国鲁王遣总兵何达武赍表请会兵出吴、楚。 \\n 王自奇反于楚雄，率张明志、关有才二镇营兵西上永昌。 \\n 八月，举€南乡试，以演武场为贡院，取中王肇兴等五十四人。 \\n 可望自定国入滇，久谋内犯，畏定国兵强不敢骤发。因程万里奏请大营回黔，具以滇兵单将弱告可望。又诸镇自楚、粤至者皆聚于黔，所部甚众。遂大举犯阙。然人心多不直可望。马进忠、马惟兴、马宝以同姓相密，又与文选交，阴谋助定国，从容为可望言：“文选心膂旧人，诸将才望无出其右者，特前为定国所胁，使其心果向外，必不敢复来。今来而夺其兵，失归向心。试重用之，必能为国尽力。”可望信之，乃以文选为征逆招讨大将军，总统诸将前行。自率大军而进。留冯双礼守贵州。马进忠以病留安顺。可望令预造丑锁三百具，曰：“破滇之日，械送行在君臣也。”双礼力谏不听。及送师于郊，又谏曰：“国主往而果胜，难免犯阙之名。若其不济，则黔非国主有矣。”可望叱去。双礼痛哭而回。及师行在途，雨水泞泥，马多倒毙。抵交水，定国以沐天波、王尚礼、靳统武留守扈从，而亲与文秀督各镇兵御之。帝御五凤楼宴饯，簪花犒赏三军。时久雨忽霁，人心踊跃。 \\n 王尚礼素有异志。天波、统武精严城守，召尚礼入朝，悉收其兵器，以兵守之。天波素善流星锤，经乱每携袖中。是日恐左右有变，出锤舞，纵横掷击。尚礼俯首叹曰：“吾已为槛中虎，不复烦公攘臂也。” \\n 九月朔，定国等兵至曲靖，屯于三岔。与可望接战，连北，退守曲靖，坚壁不出。 \\n 十四日，文选抵交水，距三岔二十里，轻骑奔定国军，且言人心内向，可一战走也。可望闻变欲还。马宝佯为切齿曰：“吾乃为跛贼所欺，要当手缚之，生食其肉。且一人去，何足重轻而废大事耶？”文选前为贼时，尝战伤足，医者生截他人足以接之。虽愈而跛，故宝呼跛贼云。可望乃止，曰：“两酋齐出，会城必虚。”因使马宝、张胜、武大定间道袭€南。 \\n 十八日，鄂国公马进忠密遣R人B报B定国曰：“可望已使张胜等统锐卒三千袭€南矣。公可坐而待毙乎？”定国遂传令三鼓蓐食，五鼓发兵，攻之。可望大败，溃走白水。所随不及三百人，皆传宣官校。余悉陷没。于是急问左右马国公曰：“总总安在？”众应曰：“未败之先，白、马二营已归晋寨矣。”可望始大悔恨，曰：“冯双礼阻我兴师而坚不听，天亡我也。且仙台老僧能前知，尝问以出师凶吉，曰：‘惟不令白马相随，可无咎也。’初谓白马有碍于师行，既悉除不用，岂意其为进忠、文选乎？”因仰天大哭。复遇淋雨。既又谓其众曰：“昔年有石碑出水，镌文云‘来是观音面，去是老僧头，’由今推之，天意欲令我去发归清也。定国不世之仇，定须报复，我又岂惜此数茎头毛乎？”于是决计归清。 \\n 可望方奔回，而李本高率数十骑追及之，引枪刺可望，过马首。可望大喝曰：“本高非孤旧人耶？受恩深矣，乃来杀主乎？”本高应声曰：“既做朝廷官，便须知君臣大义。本高非杀主，乃来杀欺主贼臣耳。”言未既，为流矢所中。可望得脱。余众相率尽降。 \\n 定国既败可望，腾露布奏捷。虑会城有失，使文秀、文选东追可望，自引兵还救根本。 \\n 二十一日，张胜、马宝等潜师至滇，欲入城。守者误以为捷师先还也，不为意，谛视衣甲皆非，遂急闭城。已有二骑突入，获之。张胜大呼王尚礼开门，至数十声，无应者，乃退。过三市街，已昏时矣。见金马坊垂布丈余，执居民讯之，告曰：“此晋王杀败秦王之露布也。”胜复令人读其辞，乃知可望于十九日兵败而逃。顿足叹曰：“大事休矣。”即纵兵焚掠。至横水塘，定国回师，遇之。马宝跪迎于道。张胜接战竟日，杀伤各千余人。张胜见势不敌，败走至亦佐县山谷中，馁甚，求食不得。逻卒获之以献。磔于市。 \\n 王尚礼知可望败走，忧惧不知所出，遂仰药死。帝犹令部议加赠恤，予祭葬，赐茔东门外。 \\n 定国凯旋，诸臣郊迎，入朝庆贺。复至晋第启贺。刘文秀获张虎于西水，械送滇都，系狱。 \\n 可望奔还贵州，夜半入郭，方与冯双礼相持而哭，忽闻城外炮声三。城中惊窜。盖双礼欲讠术之，密令本营起炮以速可望之行。可望遂挈家口辎重走镇远。文臣惟杨惺先，武弁则康国臣、郑国、张应科、叶应祯等，皆稔恶不容于滇、黔者，故偕可望远遁。及至楚南，遣惺先前往长沙，赴清经略洪承畴军前，通款投降。双礼断后，掩其子女玉帛，同文秀、文选归€南。 \\n 初，缙绅附可望，劝进者累累。可望败后，滇人以诗讥之，其末云：“秦宫火后收图籍，犹见君家劝进书。” \\n 十月，定国率师讨王自奇于永昌，遣人招之。不从，令关有才逆战。定国阵擒之。自奇败走腾越，势穷自刎。张明志自诉被胁，请收集溃兵自赎。 \\n 定国既定迤西，遂班师，奏请行赏。封白文选巩昌王，马进忠汉阳王。进忠为闯营降将，所谓混十万者也，封后旋卒。又封冯双礼庆阳王，马宝淮国公，马惟兴叙国公，靳统武平阳侯，祁三咸宁侯，高文贵广昌侯。磔张虎、关有才于市。军民大悦。 \\n 时镇将俱升赏进爵，惟沐天波辞曰：“吾世受国恩，常虑无以报，宁敢望新秩乎？”盖久知国势已去，自分身殉，使其子分赘于各土司，曰：“庶存先人之祀于万一。” \\n 是冬，议开缅甸为省，以元江上府为总督。不果。 \\n 永历十二年（清顺治十五年）戊戌正月戊戌朔，帝在滇都。 \\n 遣使赍玺书从安南出海，封郑成功为延平王，授张煌言兵部左侍郎，其余除授有差。徐孚远随使入觐。 \\n 始，刘文秀追可望，获其马骑一，自云“曾为可望内使，在滇时，奉令密窖银两金犁于内殿。昨令臣随行者，为虑臣起窖也。今既败去，愿首报以为兴王之资”。文秀遂率之还滇，奏之。命俟晋、蜀二王面同起窖。及是，果获窖银二十九万两，金犁一，重五百两，于后宫石台下。二王奏留供御用。帝谕二王以济军饷。 \\n 是月，可望入北京。清封义王。献滇、黔图，险阻、设伏、曲折皆备。 \\n 二月，赐前滇黔总制范矿赠恤。初，矿驻贵州，可望入滇，遣定国与之盟，言共扶王室。矿开陈大义，且曰：“假令可望渝盟，奈何？”又笑曰：“扶明，我则奉之。渝盟，我则杀之。”及定国入粤西，可望凌逼君上，矿以忧愤死。帝追悼之，故有是命。并赐故辅严起恒、杨畏知及张载述、刘熹尧、吴霖等五臣赠恤。 \\n 又，可望杀吴贞毓等于安龙北关。至是，令部议加原衔三级，予谥赠恤。立牌于马场，表其地曰十八先生成仁之处。 \\n 四月，刘文秀痈发于背。帝临问。定国亦率医责治。疾笃，上遗表云：“敌兵日逼，国势日危。臣请入蜀，就十三家之众，出营陕、洛，庶几转败为功。”云云。帝嘉之。及卒，命以亲王恤之。文秀仪度温雅，柔和谨慎。入滇之初，曾屠武定。既而悔之，自是不妄杀一人。 \\n 先是有西安人贾自明，自言识天文、地理、阴阳、象纬、遁甲之事，兼能制木牛流马火攻器具，又驱遣风雷诸术。常往来秦中各山，图集义旅。未就。因见王气在滇、黔间，变服至贵州。文秀一见，以为异人。既而文秀病，因见定国。定国大喜，疏荐之。朝命为雷击将军。试其火器，殊效。又制遮牌挡木，行营用之，周匝连环，屹如长城。乃遍取铁工木工，征求夫役。自明亦自尊大，遇朝士不为意。靳统武遣人阴杀之。其后果有知自明为洪承畴所遣、为缓兵之策者，以告定国。定国讳焉。 \\n 文秀既卒，定国以蜀自益，委朝政于龚铭、金维新，乃派兵加饷，卖官鬻爵。旧人怨叛，边警日迫。定国不及觉也。 \\n 是月，孙可望统楚、蜀、粤三路兵规取滇、黔。报至行畿，上下震恐。定国虑可望熟识险隘，而各汛守皆可望旧人，悉更调之。使其将刘正国、杨武守三坡、红关诸险要，防蜀；使马进忠等驻贵州。而蜀兵至三坡，正国奔回€南。晦日，克遵义。楚兵自镇远抵黔，马进忠等亦走。 \\n 五月，清师获黔抚冷孟饪，洪承畴待以宾礼，曰：“公若归诚，当仍用抚黔。”孟饪曰：“宁为明鬼闻香，不作叛人遗臭。”乃送觉罗贝勒军前，亦以甘言招之。孟饪不为屈膝。强之再，终不屈，乃押赴市。孟饪挺然直立，遂解其尸。报闻，咸为悲悼。遣兵侍程源、文安侯马吉翔谕祭，赠兵部尚书，荫其子冷之旭世袭锦衣卫佥事。 \\n 蜀兵败杨武于开州之倒流水。 \\n 六月，定国上表出师，自任当黔路，移镇安顺。以白文选任川路，移镇七星关。发夫运粮，天雨泥深，挽负不前辄鞭之至死。冤号载道矣。 \\n 七月，蜀兵抵独山州。 \\n 八月，定国率勋镇出师。帝御五凤楼宴饯。未及簪挂，大雨忽注。军士散走，无复行次，咸相谓曰：“此番师行，浑不似征可望时也。”定国陛辞后，阻雨不前。日行仅二三十里。人心惶惑。至关岭，刑牲祭汉前将军祠。定国沥酒誓曰：“定国奉命兴师，不以此身殉社稷、佐中兴者，神威当截其头。”顾谓诸将曰：“诸公皆受国恩，可不于神前各明忠赤乎？”于是诸将皆跪告于神曰：“某等有不与晋殿下戮力同心、报君父之恩者，神明殛之。”既盟而饮。还营，定国大悦。 \\n 十月，清师至贵州。冯双礼连疏请援。定国欲即进兵，俄得洪承畴书，略曰：“某本待罪先朝，志切同舟。惟候吴王之至，即当会兵以听指挥，无烦王师远出也。”定国信之，遂缓师。而清师由水西泗城并川中三道而入。报至，定国始悔，急整兵御之。过安龙，与清师连战，未分胜负。忽传清师前导为可望扈卫康国臣，定国虑军中将士多可望旧人，变或中起，且举炮为回风激还，本营溃乱。定国急奔还行在。勋镇俱散。 \\n 十二月，蜀出遵义趋乌撒。白文选惧，弃七星关，走回沾益。 \\n 初六日，定国微服入行在，密奏移跸。敕沐天波宣谕缅甸，发官旗，沿途征兵，开路迎扈。诸臣俱议束装，独行人司任国玺疏请留滇，曰：“君为社稷死，臣为君父死，何往焉？”下其议，皆曰：“卷土重来，再图恢复，天意未可知也。君臣死社稷，尚非其时，何遽出此？”疏遂留中。 \\n 十三日，定国谕民避兵，云：“本藩在滇多年，与尔人民，情均父子。今国事颠危，朝廷移跸，势难同尔等偕行。恐清兵一至，杀掠淫污，猝难逃避，尔等宜乘本藩未行时，各速远避，毋致自误贻戚。”于是城内外哭声鼎沸，携负狼奔。时已征贮秋粮，定国谕各营不得焚烧仓廪，恐清师至此无粮，徒苦我百姓。或曰帝谕定国勿烧故云。 \\n 时清师三路会于曲靖。朝议莫知适从。有陈建者，举文秀遗表语，请入蜀。马吉翔恐蜀将夺其权，力阻之。沐天波请走迤西，地近缅甸，帝从之。 \\n 十五日黎明，发滇都，从之南者数十万人。艾能奇子承业纠狄三品劫驾，事泄。定国乃亲殿，承业遂不复追。帝至碧鸡关，兵民塞路，哭声动地。帝谕住辇，立起，手扶天波左肩，回顾城中宫阙，挥涕曰：“朕行未远，已见军民如此涂炭。以朕一人而苦万姓，诚不若还宫死社稷，以免生灵惨毒之为愈。”谕毕，大哭。天波俯伏奏慰，定国飞骑亦至，共请前发，以慰众心，帝乃就辇。间关至大理，扈从相失过半。 \\n 永历十三年（清顺治十六年）己亥正月癸巳朔，帝野次。四日，驻跸永昌，传谕罪己。李定国还黄钺待罪，自请削秩。不许。 \\n 吴三桂由广西、四川旁捣其虚，从黄草坝入滇城，兵不血刃，迤东皆定。即分兵三路追杀总兵王国勋于普氵朋驿。 \\n 吴三桂败白文选于玉龙关。定国闻败，请急渡潞江，趋磨盘山。山有石门一道，长亘五里，曲而险隘。乃设三伏，初伏窦名望，中伏高文贵，三伏王国玺，以御清师。 \\n 闰正月十五日，帝发永昌，将入缅。时文武尚四百余人，兵士数千人。工部尚书王应龙闻帝奔迤西，偕其子昼夜兼行，至永昌，而帝已前发矣。应龙孤身，不能于乱军中独行，乃谓其子曰：“我本草茅微贱，蒙恩授职，官至司空。先不能主扶社稷，今不能患难从君，尚能腼颜求活人世乎？”因自缢。其子泣曰：“父殉君难，子成父志，宜也。”亦随自缢。 \\n 十八日，帝次腾越。二十日，发腾越。 \\n 及清师过腾越，直越磨盘山，入险要，固山额真等俱战亡。定国中书卢生桂降于吴三桂，告以伏兵机密，赎命求官。三桂即令搜捕伏兵。名望知事泄，不得已发炮出战。中伏亦发。名望为流矢中左目，自刎。国玺战死。定国坐山巅，闻炮失序，大惊曰：“兵败矣。”跨马而奔。将士皆散。稍定，乃问驾安在。或对曰：“将至茶山。”定国沉吟曰：“君臣俱死，无益也，姑他往以图再举。”遂率兵走孟艮。 \\n 二十四日，帝闻磨盘之败。百官争窜。昏夜失道，迷大谷中，比晓，仍故处也。辎重宫人为乱兵所掠。扈卫靳统武、旗鼓孙崇雅劫掠皇杠，降于清师。 \\n 时溃兵散乱。敕沐天波率禁旅及文武百余前进。二十六日，抵囊本河。二十八日，抵铁壁关，即缅甸界也。缅酋遣使言：“众兵压境，诸蛮警惧。从官勿佩兵器，乃可入国。”马吉翔矫旨从之。 \\n 三十日，至蛮漠。缅人遣其头目通话曰：“缅土小邦，乃大明贡臣。今皇帝亲举玉趾以临，敢不伏而迎诸郊？唯是扈跸诸王及勋镇将军携有重兵，自宜次于外以图恢复疆宇。若入于小邦，是示天下以不武也，不重损我天朝威望乎？”天波见其势不可入，乃奏曰：“圣驾进缅，臣必居外矣。君臣南北，阻以大江之险，音问难通。请陛下以太子托臣，臣奉太子进茶山监国，一则可以在外调度，次亦可以遥为声援。此顾前虑后之长策，愿陛下决计。”帝曰：“兴废由天，非人力所能挽。太子尚有父子之情，奚忍遽离？”后兄华亭侯王维恭请于后，亦弗许。于是君臣哭别。 \\n 二月壬辰朔，帝次大金沙江，缅酋以四舟来迎。从官自觅舟江上，得从者六百四十六人，马九百四十余匹，俱由陆期会于缅甸。 \\n 十八日，帝次井亘。缅人止之。不听，前进。 \\n 二十四日，缅请大臣问故。帝遣马雄飞、邬昌琦赍敕书往谕。缅发神宗敕书，对校不同，疑其为伪。及见沐国公印，信之。盖缅国自万历二十三年请救不许，遂绝朝贡，故所知惟神宗故事也。 \\n 当是时，李定国已遣白文选率兵迎驾至哇城下，距驻跸五六十里，而为缅人隔绝。文选遂拔营去。 \\n 三月十七日，自河口分路。陆行者至哇城，对河离城五六里驻营。缅人疑兵夺国，率兵出战，杀伤多人。余乃散居村落。通政使束蕴金、中军姜水德缢死。 \\n 四月初三日，传谕守关者，驾已航海赴闽，兵勿复来。盖缅人畏兵，故马吉翔以此悦其心，而不知为其所愚也。沐天波、蒲缨、王启隆等谋乘间走户腊二撤。亦不许。 \\n 五月四日，缅王具龙舟鼓乐，遣人迎驾。五日，发井亘。七日，至哇城下，次于缅酋所居城对江。八日，进赭，始知前陆行者潘世荣等被缅人分给土人为奴，多自杀。缅人于赭置草殿数十间，编竹为城。从官各结茅散处。蛮男妇日来贸易。初至馈献颇丰，后乃渐薄。 \\n 八月望日，为缅国朝会之期。逼令沐天波以臣礼见，令天波跣足为诸蛮先，以夸耀于诸蛮。马吉翔、李国泰等犹以令节饮后弟王维恭家。维恭有女妓黎维新，已老矣，吉翔强之为梨园舞。维新泣下曰：“今何时，顾犹为歌舞欢耶？”吉翔等怒，挞之。蒲缨家复纵博喧呼，声彻于内。时帝卧病不能禁，叹息而已。 \\n 九月，缅人贡新谷。命分给从官之窘者。吉翔多私其亲故，邓凯以为言，吉翔击凯伤足。 \\n 十月戊子朔，礼官请颁庚子历。从之。 \\n 永历十四年（清顺治十七年）庚子正月丁巳朔，帝在赭，日欲出缅幸李定国营。定国恐以兵来，则缅人致难于帝。而在帝左右者，又皆偷安无智之徒，以此音尘不属。 \\n 九月，定国迎驾，屯于近地。奏云：“前后三十余本，不知曾到？今与缅王约何地交割？”帝以答敕付缅人。定国候久无消息，复拔营去。是时士君子皆散，唯余茸一二辈。马吉翔为大学士，与司礼监李国泰相为唇齿，惟恐定国之至，于是牢笼文武，凡欲某职某衔者，俱称门生。吉翔、国泰合奏大臣三日不举火，帝怒，以玺掷之。吉翔、国泰即椎碎分给。御史任国玺请东宫开讲，进宋末贤奸利害书。帝方览，国泰恶而去之。 \\n 永历十五年（清顺治十八年）辛丑正月辛亥朔，帝在赭。 \\n 二月二十八日，白文选密遣缅人赍本至，云：“不敢速进者，恐有害，必要缅王送出为上策。”数日后，距行在六七十里架浮桥，将渡，已而不果。 \\n 三月，有欲杀马吉翔、李国泰奉东宫而出者。事觉，被害。 \\n 五月，马吉翔、李国泰进宫讲书。御史任国玺曰：“上年请开讲，则迁延不行。今日势如累卵，祸急燃眉，不思出险而托之讲书。夫日讲经筵，必须科道侍班，议军事，则有皇亲沐国，岂翔、泰二人之私事哉？”奉旨着任国玺献出险策。国玺言：“能主入缅，必能主出缅。今日事势如此，卸肩于建言之人乎？” \\n 太常寺博士邓居诏、礼部主事王祖望各劾翔、泰。不省。 \\n 又谕礼部侍郎杨在讲书。赐坐。在以东宫典玺李崇贵侍立，不敢就坐。帝并赐祟贵坐。崇贵曰：“虽在乱亡，不敢废礼。今日蒙上赐，后日将谓臣欺幼主。”每讲，崇贵出外，讲毕而入。一日，东宫问哀公何名？在不能答。 \\n 二十三日，缅酋弟莽猛白弑兄自立，遣人索贺。 \\n 七月，复来言三载供亿之劳，索报礼。俱无以应。 \\n 是月十八日，缅人请吃咒水（即盟誓也），设宴于海中对山望海楼。马吉翔、李国泰挽百官同往，已而伏兵四起，悉被歼焉。惟沐天波觉其谋，出袖中锤，击杀十余人，被获，缚诸树以弩箭攒射之，死。是时，死者马吉翔、蒲缨、王维恭而下四十有二人，而其先以病卒与妇女惊窜自缢者不计。同行文武尽矣。 \\n 缅人又发兵围行在。帝几自缢。吉王同妃缢死。宫人命妇缢者不下百人。尽劫所有而去。 \\n 二十一日，缅人复修草殿，奉帝居之。曰：“此事非关吾国，因汝各营在外杀害地方，犯众怒耳。” \\n 缅杀诸人后，有驰呼而至者，云：“勿害皇帝及黔国公。”盖恐清朝索之，思留以献也。而天波已先死。乃复治天波所居室，移帝眷属二十五人入居之，并进衣食。 \\n 八月，李定国以十六舟攻缅，复为所败，覆其五舟。乃与文选俱引还。 \\n 十一月十八日，帝召都督同知邓凯入，谓曰：“太后病矣，未知骸骨得归故里否？”又曰：“白文选未封亲王，马宝未封郡王，吾负之。滇、黔百姓，我师在彼，苦了多年，今又不知何如？” \\n 十二月三日，缅人请帝移跸。皇太后、皇后及太子同行。三更渡河，始知其为清师也。盖三桂以重金购致之。 \\n 明年壬寅二月十三日，至滇城。四月二十五日，以红帛缢死。 \\n 定国既败还，而文选军在后，引而北。定国使其子嗣兴随文选以观去向。文选部下勒兵回向嗣兴，嗣兴怒，亦勒兵迎之。定国遽使召嗣兴还，曰：“吾兄弟数十人，今惟存吾与若耳，何忍更相残？吾前所以使尔随之者，冀其悔而复回，仍与我并力也。既勒兵相向，念已绝矣，任彼所之，吾自尽吾事可耳。”遂率所部向九龙江而进。文选北行，屯锡泊。清师至，遂降。 \\n 定国在九龙江闻报，东走景线。壬寅五月，至猛猎，士马死亡日众。定国乃置醮自述生平所为，如天命已绝，愿速死，毋徒苦众人。未几，闻滇城四月二十五日之事，定国遂病，以六月二十七日卒于军。 \\n 八月，嗣兴降，与刘文秀子震、艾能奇子承业俱入京，受世职。 \\n 孙可望死，其子袭王封。一代后，亦降为公。 \\n 三桂进爵为王，乃踞五华故宫，增修旧制。红亭碧沼，曲折依泉。杰阁无堂，参差因榭。冠以巍阙，缭以雕墙，广袤数十里。卉木之奇，运自两粤，器玩之丽，购自八闽，而管弦锦绮图书之属，则取之三吴。从圆圆之好也。三桂将进圆圆位正妃，辞曰：“妾以章台贱质，谬污琼寝。始于一顾之恩，继以千金之聘。流离契阔，幸保残躯。获与奉匝之役，分已过矣。今吾王析圭胙土，威震南天，正宜续鸾戚里，谐凤侯门。上则立体朝廷，下则垂型裨属。稽之大典，斯曰德齐。若欲蒂弱絮于绣裀，培轻尘于玉几，既蹈非耦之嫌，必贻无仪之刺，是重妾之罪也。”三桂不得已，乃别娶中阃，而悍妒绝伦，群姬之艳而幸者辄杀之。惟圆圆屏谢铅华，幽居别苑，以顺适其意，不甚相轧。 \\n 圆圆之养姆曰陈，故幼从陈姓，本出于邢，于是府中皆称邢太太。居久之，三桂潜有异志。邢窥其微，以齿暮请为女道士。霞帔星冠，日拥药炉经卷而已。三桂治戎之暇，每至其处，必晤言移日。府中人遇三桂怒不可解事，邢为缓颊，则立解之。常曰：“吾晨夕焚修，为善是乐，他非所计耳。”内外咸敬礼之。 \\n 康熙癸丑岁，三桂反。出攻长沙，抗命。乙卯，僭尊号。丁巳，病死。伪周洪化，其孙也。戊午，诸王贝勒讨贼，驻军曲靖。赖将军平耿精忠，由福建进征粤西，亦从四川黄草坝直薄滇城，俘洪化斩之。籍其家，舞衫歌扇、稚蕙娇莺、联舻接轸俱入禁掖，而邢独不见于籍。 \\n 岁癸亥，金陵邵为章赴楚雄幕，访其实于乡长老，题绝句于壁曰：“百万雄师睥睨间，先朝一脉绝南蛮。擒人即是人擒路，谁道天公不好还？行营历历草凄凄，铜柱摩崖手自题。虎豹无睛威尚在，老军犹说旧平西。”邵有濡头之癖，落魄寡谐，诗故不甚显于时。 \\n 三余氏曰：东南人材，独萃粤西。论其尤者，如腾蛟殉国，式耜致身，十八之成仁，二张之遂志，非万里之长城耶？新兴连挫大敌，安西两蹶名王，亦中叶以来未有之勋矣。乃文武忠烈而君卒偷惰，虽无秦逆，终陷蛮乡耳。噫！竖子洵不足与谋哉。"}
{"章节": "●附录·鲁监国载略", "正文": "●附录·鲁监国载略 \\n  \\n  \\n 鲁王讳以海，高皇帝十世孙也。父寿镛。崇祯十五年，清师至山东，赂兖州守将刘泽清黄金十万，泽清遂弃州不守。清师入兖，寿镛自缢，鲁王被执。时年幼，诡称鲁王牧儿。见兵人掠王邸赀，王忽流泪。兵人怪之。旁有人曰：“此鲁王八千岁也。”兵人刃之，三击不中。兵人骇曰：“汝有大福，我不害汝。前有一少年女子甚丽，犯之不从，死于墙下。意汝妇耶？汝其埋之。”王因得脱。 \\n 十七年二月甲戌，王嗣位。三月，北都陷，王遂南奔。 \\n 弘光乙酉四月，圣安命移江、广，道浙江，暂驻台州。 \\n 五月十日，南都复陷，圣安出奔。马士英率所部奉慈禧太后至杭州。 \\n 原任左都御史刘宗周曰：“士英亡国之罪不必言矣，焉有身为宰相、弃天子挟母后而逃者？当事既不能正名讨贼，国人曷不立碎其首乎？贾似道死于郑虎臣，今求一虎臣亦不可得，可叹哉！”时浙东已奉潞王监国。宗周令分守台绍道于颖，上疏请诛士英。不报。宗周与颖书曰：“监国举动，全无足恃。此等疏，朝上即宜夕下，何至四五日尚无进止？明府不必候旨，再疏三疏，申大义于天下而已。” \\n 无何，清师入浙，潞王降。贝勒布散官吏于浙东，且令剃发。原任苏松巡抚山阴祁彪佳赴池水死。宗周亦绝粒自尽。其绝命词云：“留此旬日死，少存匡济志。决此一朝死，了我平生事。慷慨与从容，何难亦何易。”又示婿秦嗣瞻诗云：“信国不可为，偷生岂能久？止水与叠山，只争死先后。若云袁夏甫，时地皆非偶。得正而毙矣，庶几全所受。”门人会稽王毓耆闻变，即遗书宗周，有云：“愿先生早自决，毋为王炎午所笑。”毓耆遂投柳桥河死。诸生潘集奔东渡桥袖石自沉死。周卜年赴东海死。原任大学士高弘图流寓绍兴城外，逃至野寺，不食死。 \\n 时马士英亦奉太后至绍。绍人犹未知圣安所在。原任九江佥事王思任上疏太后，请斩士英。言：“战斗之气必发于忠愤之心，忠愤之心又发于廉耻之念。事至今日，人人无耻，在在不愤矣。所以然者，南都定位以来，从不曾真真实实讲求报雪也。主上宽仁有余而刚断不足，心惑奸相马士英爰立之功，将天下大计尽行交付。而士英公窃太阿，肆无忌惮，窥上之微而有以中之，上嗜饮则进，上悦色则献妖淫，上喜音则贡优鲍，上好玩则奉古董。以为君逸臣劳，而以疆场担子一肩推与史可法。又心忌其成功，而决不照应之。每一出朝，招集无赖，卖官鬻爵，攫尽金珠。而四方狐狗辈愿出其门下者，得一望见，费至百金；得一登簿，费至千金。以至文选职方乘机打劫，巡方总督见兑即题。其余编头修脚服锦横行者，不在话下矣。所以然者，士英独掌朝纲，手握枢柄，知利而不知害，知存而不知亡，朝廷笃信之，以至于此也。兹事急矣，政本阁臣可以走乎？兵部尚书可以逃乎？不战不守而身拥重兵，口称护太后之驾，则圣驾独不当护耶？一味欺蒙，满口说谎，英雄所以解体，豪杰所以灰心也。及今犹可呼号泣召之际，太后宜速趣上照临出政，断酒绝色，卧薪尝胆。立斩士英之头，传示各省，以为误国欺君之戒。仍下哀痛罪己之诏，以昭悔悟，则四方之人心士气犹可复振，而战鼓可厉，苞桑可固也。” \\n 又上书士英，言：“阁下文采风流，才情义侠，职素钦慕。即当国破众疑之际，爰立今上以定时局，以为古之郭汾阳、今之于少保也。然而一立之后，阁下气骄腹满，政本自由，兵权独握，从不讲战守之事，而只知贪黩之谋，酒色逢君，门墙固党，以致人心解体，士气不扬。叛兵至则束手无策，强敌来而先期以走，致令乘舆播迁，社稷丘墟。阁下谋国至此，即喙长三尺，亦何以自解也？以职上计，莫若明水一盂，自刎以谢天下，则忠愤节义之士，尚尔相亮无他。若但求全首领，亦当立解枢权，授之才能清正大臣，以召英雄豪杰，呼号惕厉，犹可幸望中兴。如或逍遥湖上，潦倒烟霞，仍效贾似道之故辙，千古笑齿，已经冷绝。再不然，如伯渡江。吾乃报仇雪耻之国，非藏垢纳污之区也。职当先赴胥涛，乞素车白马以拒阁下。上干洪怒，死不赎辜。阁下以国法处之，则当束身以候缇骑；私法处之，则当引领以待锄。” \\n 时浙东郡县降清，易置官吏。闰六月初九日，余姚摄印宫发闾左为驰道，执朴以行役者。众哗不能定。九江佥事孙嘉绩乘众怒，遂斩摄官，闾左少年辍耕而从者数千人。其明日而诸生郑遵谦应之绍兴。遵谦，原任山西佥事郑之尹子也。少任侠，不为绳墨之士所理。阉人屈尚忠逃至越，遵谦棰毙之，曰：“吾闻诸先生（即左都御史），凡系逃官，皆可诛也。”时绍兴守、会稽令皆新署，遵谦斩之而起，召其故所知豪杰以从。初，王期升为太守，梦有持谒入者，觉而记其姓殷，以问推官陈子龙。子龙曰：“越乱兆矣，此殆会稽守殷通也。”至是而验。 \\n 又明日而刑部员外郎钱肃乐应之于宁波。时定帅王之仁已授降表。肃乐大会缙绅士子于城隍庙，召募义勇。郡绅谢三宾阴致书之仁，谓一二庸妄书生恐为祸阶，须以公之兵威胁之。之仁至宁，陈兵教场，受约于肃乐，出三宾书诵坛上。三宾戟手欲夺之。之仁色变。有左袒三宾者，使之任饷而止。 \\n 时兵部尚书张国维已至台州，与郑遵谦、陈函辉、宋之普、柯夏卿、方国安、熊汝霖、孙嘉绩等迎鲁王至绍兴，即监国位。朱大典亦遣孙珏上表劝进。于是以分守公署为行在，以明年为监国元年，是年仍用弘光年号。列兵江上，分地戍守。方国安当七条沙，王之仁当西兴，郑遵谦当小，孙嘉绩、熊汝霖、钱肃乐当瓜里。 \\n 群臣皆奉表劝进。王曰：“孤之监国，原非得已。当俟拜孝陵，徐议乐推未晚也。”固让不可。以张国维、朱大典、宋之普为东阁大学士。国维首参马士英误国十大罪，士英惧，不敢入朝。国维督师江上，赐上方剑行事。子世风为平□将军。大典镇守金华。之普司票拟。未几，起旧辅方逢年。之普谢事。 \\n 起章正宸吏部尚书，李向春户部尚书，王思任礼部尚书，余煌兵部尚书，张文郁工部尚书，陈函辉吏部右侍郎。加孙嘉绩、熊汝霖、钱肃乐皆督师佥都御史。封方国安镇东侯，王之仁武宁侯，张鹏翼永丰伯。国安守严州，鹏翼守衢州。补御史陈潜夫原官，加太仆寺少卿，命监各藩镇兵马。 \\n 上皇太子号曰悼皇帝，弘光帝曰赧皇帝，潞王曰潞闵王。 \\n 七月，张国维复富阳，又复于潜。命姚志卓守分水。江上之兵，每日蓐食鸣鼓，放舟登陆搏战，未几复转棹还戍，率以为常。惟熊汝霖以五百人渡海宁，转战数日乃还。 \\n 时兵马云集，人治一军，不相统一，部曲骚然。国维疏请于王曰：“克刂期会战，则彼出此入，我有休番之逸。而攻坚捣虚，人无应接之暇，此为胜算。必连诸帅之心化为一心，然后使人人之功罪，视为一人之功罪。”惜不能用。 \\n 初，孙熊之建义也，皆书生不知兵，迎方、王二帅拱手而授之国成。凡原设营兵卫军俱隶方、王，而召募之街卒里儿则身领之。方、王既自专，反恶孙熊之参决。于是分饷分地之议起。分饷者，以孙熊之师谓之义兵，食义饷，以方、王之师谓之正兵，食正饷。正饷，田赋所出，义饷，劝助无名之征也。分地者，某正兵支某邑正饷，某义兵支某邑义饷也。有旨会议。方、王司饷者皆至，殿庭哗然。户部主事董守谕面奏：“分饷分地，非也。当一切正供悉归户部，核兵而后给饷，核地而后酌给之先后。所谓义饷者，虽有其名，不可为继。”户部主事邵之詹议以绍兴八邑各有义师，专供本郡，宁波专给王藩，以金华归阁部，以五府归方藩。而方、王终不可。统计浙东钱粮六十余万，两藩自分义师，或散或留，听其自为征劝。于是新安王兵散，督师所领之营不过数百人而已。 \\n 八月，兵部尚书田仰从海道至。留为东阁大学士。 \\n 十月壬辰，清师至，方国安严阵以待。张国维率裨将王国斌、赵天祥继之。清师败，追战于草桥门下。适大风雨，遂收兵而退。清师驻沿江，营木为城。 \\n 会福州遣兵科给事刘中藻颁诏于越，诸求富贵者争欲应之。监国下令返台。士民惶惶。国维星驰至绍，上疏于闽曰：“国当大变，凡为高皇帝子孙臣庶，所当同心并力。成功之后，入关者王。监国退居藩服，礼谊昭然。若以伦序叔侄定分，在今日原未假易。且监国当人心奔散之日，鸠集为劳，一旦南拜正朔，鞭长不及，猝然有变，唇亡齿寒，悔莫可追。臣，老臣也，岂若朝秦暮楚之客哉？”熊汝霖曰：“吾知奉主上，不顾其他。”皆不奉诏。中藻废然而返。由是浙、闽竟成水火。 \\n 十一月，进方国安为荆国公，王之仁为宁国公，封郑遵谦为义兴伯。监国劳军于江上，驻跸西兴，筑坛拜国安，命诸军皆受节制。 \\n 马士英、阮大铖窜入方营，欲朝见监国。不许。下群臣议，多言士英当诛。熊汝霖曰：“此非杀士英时也，正欲令其自赎耳。”兵部主事某曰：“非不当杀，但不能杀尔。然《春秋》之义，孔子亦岂能杀陈恒，固不可言、不当杀也。” \\n 十二月，监国回越城。以谢三宾为礼部尚书，寻入东阁。 \\n 铸大明通宝。 \\n 兵部主事署余姚县事王正中进某所造监国鲁元年大统历。 \\n 监国元年丙戌正月己酉朔，监国在绍兴。以柯夏卿、曹惟才为使，奉书闽中，用敌国礼。 \\n 二月，张国柱掠余姚，其部曲张邦宁掠慈溪。国柱者，刘泽清标将也，航海至浙东，依王鸣谦于定海。国柱有弓箭手五百余人，其力足以制鸣谦，乃劫之内向。行朝震恐，议以伯爵縻之。孙嘉绩等量署为胜□将军，始返定海。 \\n 总兵陈梧败于李，渡海掠余姚之乡聚。王正中遣兵击之，乡聚相犄角，杀梧。朝议罪正中。某言梧之见杀，犯众怒也，正中保守地方，不当罪。乃止。 \\n 三月丙寅，毅宗大祥。董守谕请朝堂哭临，三军缟素一日。从之。 \\n 钱塘自正月以来，各营西望心碎。王之仁上疏监国云：“事起日，人人有直取黄龙之志，乃一败后遽欲以钱塘为鸿沟。天下事何忍言？臣今日计惟有前死一尺，愿以所隶沉船一战。今日欲死，犹战而死，他日即死，恐不能战也。” \\n 是月，清师决堰，放舟入钱塘江。张国维严饬各营守汛，命王之仁率水师从江心袭战。是日，东南风大起，之仁扬帆奋击之，碎船数十只。郑遵谦获铁甲八十余副。国维督诸军渡江。会闽使陆清源赍诏至江上犒师，马士英唆方国安斩之，且出檄数隆武过。国维曰：“祸在此矣。” \\n 四月，王正中率师渡海盐，破澉浦城。又杭州固守，坚不可陷。监国议抽兵属国维西征，以礼部尚书余煌兼兵部事，督江上诸师。而清师屯北岸以大炮击南营，碎方营中厨锅灶。国安曰：“此天夺吾食也。”更念闽中曾以手敕相招，入闽必大用，即不支，便道可退入滇、黔。五月二十七日夜，遂拔营走。至绍，陈兵劫监国南行。 \\n 二十八日夜，月色甚明，清师遂入杭州。江上诸军闻报俱溃。郑遵谦携赀入海。 \\n 二十九日，惟王之仁一军尚在，将由江入海。国维与之仁议抽兵五千分守各营。之仁泣曰：“坏天下事者，方荆国也。清师数十万屯北岸，倏然而渡，孤军何以迎敌？之仁有船，可入海。公兵无船，速当自为计。”国维乃振旅追扈监国。礼部尚书余煌大张朱示，尽启九门，放兵民出走毕，正衣冠赴水死。 \\n 是月，加孙嘉绩、熊汝霖东阁大学士。孙、熊所将皆奇零残卒。嘉绩尽以其兵付某，某与王正中合师三千。两浙来受约束者，尚宝寺卿朱大定、太仆寺卿陈潜夫、兵部主事吴乃武、查继佐，又数百人附之。渡江谭山，将取海宁。以江上兵溃而返。 \\n 六月丙子朔，兵溃。 \\n 夏旱水涸，有浴于江者，徒涉往来。清师驱马试之，不及于腹，数十骑过江。而列戍惊扰，走死不暇。 \\n 监国发自绍兴。富平将军张名振弃石浦，以舟师护监国，由江门出海。令保定伯毛有伦扈元妃张氏、世子由定海而出。 \\n 张国维行次黄石岩。而方国安、马士英合兵奔至天台，询之土人，云：“山西有径，可通楚、粤至滇、闽者。”因士众未集，稍憩以俟。山中有石桥，恐敌人之来袭也，命毁之。桥中有石版，版有文二行，曰：“方马之兵，至此而止。”二人大骇，以为此天意也，遂留不去。遣人至杭投清。贝勒大悦，即命阮大铖遗之以书，以异其礼。两人大喜，即决计献监国以降。乃遣将守监国。未至鲁营而守者忽病，不省人事。监国得单骑逸，登海舶，传命国维防遏四邑。遂过东阳，治兵再举。时六月十八日也。 \\n 二十五日，清师破义乌。众劝国维入山，国维曰：“误天下事者，文山叠山也。一死而已。”二十七日，出师至七里寺。国维具衣冠南向再拜，曰：“臣力竭矣。”作绝命诗三章。谓知府王澧曰：“子有父母在，可无死。余国之大臣也，义不得生，暂欲剃发以纾民难。”于是经理诸事三日毕，从容就缢。或曰赴园池死云。 \\n 王之仁载其妻妾并两子妇幼女诸孙尽沉于蛟门下，捧所封敕印北面再拜投之水。独至松江，峨冠登岸。百姓骇愕聚观。之仁从容入见清内院洪承畴，自称仁系前朝大帅，不肯身泛波涛，愿来投见，死于明处。承畴优接以礼，命剃发。不从。八月二十四日，就义西市。 \\n 陈函辉哭入云峰山中，作绝命词八首，云：“生为大明之人，死作大明之鬼。笑指白云深处，萧然一无所累。子房始终为韩，木叔生死为鲁。赤松千古成名，黄檗寸心独苦。父母恩无可报，妻儿面不能亲。落日樵夫湖上，应怜故国孤臣。臣年五十有七，回头万事已毕。徒惭赤手擎天，惟见白虹贯日。去夏六月廿七，虚度一生世法。但严心内春秋，莫问人间花甲。斩尽一生情种，独留性地灵光。古柄共参文佛，麻衣泣拜高皇。手著遗文千卷，尚存副在名山。正学焚书亦出，所南心史难删。慧业降生文人，此去不留只字。惟将子孝臣忠，贻与世间同志。”又作自祭文一、《埋首记》一，从容笑语，扃户自经死。礼部侍郎王思任不食死。太仆少卿陈潜夫偕妻孟氏、妾孟氏，夫妻姊妹联臂共沉河死。兵部主事叶世桓与妻王氏同溺死。兵部主事高岱绝食死，子诸生高朗赴水死。通政使吴从鲁不剃发死。原任山西佥事郑之尹沉水死。诸暨诸生方炯、山阴诸生朱玮赴水死。萧山诸生杨雪门自缢死。医生倪舜年正襟危坐磁缸内，命人掩覆，朗声诵佛死。 \\n 清师至金华，督师阁部朱大典出兵与战，伤清师士卒数万，固守月有五日不下。清师取民间耕牛，载红衣大炮集城下，向一处击之。城崩。大典以家眷悉置于楼，阖门纵火自焚死。其子师郑，武进人，亦死。 \\n 总兵张鹏翼守衢州，标下副将秦应科等内应。城破，鹏翼及乐安王、楚王、晋平王皆被杀。督学御史王景亮被执，不屈，遇害。 \\n 马士英、方国安等犹拥残兵数□，请入关，隆武帝以其罪大，不许。士英遁至台州寺为僧，随为清师搜获。阮大铖先已迎降，贝勒随令内院办事。方逢年及刑部尚书苏壮等俱剃发投降。士英、国安至杭，贝勒待之厚，两人遂擒鲁王妃及其眷属以献。贝勒复诱两人，使尽携眷属及爱将锐卒入城中驻扎。月余，贝勒治宴，其将领四十八人同时就戮。囚士英、国安，挟之入闽，俱械一室。士英日吟诗消遣。一日引入洪塘，与总兵数人俱被戮。时有黑气从西南来，以为诸臣被戮犹有天变云。 \\n 阮大铖未降之先，同党逆之冯铨已署其姓名，嘱之南征者，悬内院之缺以待。大铖初降，不知也。其同邑潘应奎，逆党潘汝祯之子也，时为委署杭严道，名位下大铖数等。大铖入谒，应奎故作色靳之，大铖不觉屈膝。既而示以铨之书，大喜过望。从征福建，方过仙霞岭，口称雷爷相见，遂堕马折颈而死。雷纟寅祚者，太平人，以孝廉仕至河间道，因劾周延儒被黜。至弘光时，六等定罪，为大铖冤死，故显神云。 \\n 兵部侍郎杨文骢，士英戚也。乙酉夏，道苏州，取库金二十余万。及清师渡江，与田仰居山岛中，有兵几二万。田、杨同遣兵四百，载币物献清贝勒。贝勒尽杀之。田仰私送币帛数车，贝勒受之，使田兵别营。以铁骑千余围之，尽放田兵出围，令杨兵下马，去器械。又次日，火炮四冲之，乱箭齐发，一营皆没。 \\n 张名振既护监国出海，投肃虏伯黄斌卿于舟山。 \\n 舟山者，四面皆海。元时为昌国卫。昔越王勾践欲置夫差于甬句东，即此地也。今省入定海，设参将一员以镇之。崇祯间，黄斌卿为其地参将。斌卿，兴化卫人，少随其父于京邸，流落不能归。后以恩例当授把总，苦于无资，有妓刘氏助之得办。刘氏乃为其妻，妒死。后自参将升江北总兵。南京既失，遁归。隆武建号，斌卿得附劝进。上言舟山为海外巨镇，番舶往来，饶鱼盐之利，西连越郡，北绰长江，此进取之地也。隆武帝善之，封为肃虏伯，赐剑印，率兵屯舟山，便宜行事。既复上疏乞周崔芝自副。崔芝号九玄，福清之榕潭人也。少读书不成，去而为盗于海。其人饶机智，侪辈皆听其指挥。尝往来日本，以善射名。与撒斯玛王结为父子。日本三十六岛，各有王统之。其所谓东京者，乃国主也。国主曰京王，拥虚位而已。一国之权则大将军主之。其三十六国王则如诸侯之职。撒斯玛于诸岛为最强，与大将军相为首尾。崔芝既熟日本，故在海中无不如意。微行至家，为有司迹捕，系狱三年。贿吏得解，乃变姓名为盗如故。久之就抚，以崔芝为黄华关把总，稽察商舶。乙酉秋，隆武帝加崔芝水军都督，副黄斌卿驻舟山。其冬，崔芝遣人至撒斯玛，诉中国丧乱，愿假一旅，以齐之存卫、秦之存楚之故事望之。将军慨然约明年四月发兵三万，一切战舰军资器械自取其国，余财足以供大兵中华数年之用。自长崎岛至东京三十余里，驰道、桥梁、驿递、公馆重为修葺，以待中国使臣之至。崔芝大喜，益备珠玑玩好以悦之。参谋林舞为使，期以四月十一日东行。舞将解维，而斌卿止之，曰：“大司马余煌书来，此吴三桂乞师之续也。”崔芝慷慨下士，来者多归之。而斌卿为人猜忌，故至是崔芝怒而入闽。 \\n 福州既破，郑芝龙劫众议降。安昌王恭岛、尚书张肯堂、侍郎朱永、忠威伯贺君尧、武康将军顾乃德皆言不可。崔芝涕泣而谓芝龙曰：“崔芝海隅亡命耳，无所轻重。所惜明公二十年威望，一朝堕地，为天下笑。请得效死于前，不忍见公之有此也。”抽刀自刎。芝龙起而夺之。后数日，芝龙竟去。 \\n 崔芝既去舟山，斌卿出师窥崇明。战败，以周瑞援得还军。斌卿怯于大敌而勇于害同类。是年，副使荆本彻至舟山，屯小沙屿。本彻松江建义，兵败入海，其将士善射。斌卿忌之。本彻不能辑士卒，所至为民患。斌卿乘民之怒，造为流言。民有单里者，从斌卿攻之。本彻遂遇害。 \\n 至六月，浙东事败。张名振扈监国、毛有伦扈张妃世子至，而斌卿不纳。飘泊外洋。名振故与斌卿为儿女姻，其兵势每相倚藉。王鸣谦至舟山，斌卿诱击之，尽并其众。叛将张国柱乃悉定海舟师以攻舟山。国柱有弓箭手五百人，号骁勇。斌卿念陆战不能胜之，乃使百姓乘城，而身率水师出战于洋，三日夜不能当国柱。名振水营将阮进精水战，以四舟冲国柱营。秋涛方壮，乘之发炮，无不糜碎。国柱仅以身免，乃劫元妃世子而去。斌卿得其楼船百号，声势益振。 \\n 阮进者，尝为海中小盗，名振拔之，使统水营。进甚德名振，而斌卿以计间之，使进背名振取其船二十艘，军资器械数万，脱归闽海。 \\n 时监国泊舟外洋。会永胜伯郑彩至舟山，遂奉监国入闽。 \\n 十月丁酉，监国发舟山。十一月丙寅，次中左所，即厦门也。时郑芝龙既降，并令郑彩执监国以降。彩不可，匿监国，而以南夷貌类者服监国冠服居舟中，谓守者曰：“事苟急，则缢死以示之。”清师挟芝龙北去，乃已。 \\n 芝龙子成功年甫二十，不从父志，复建杀父报国之旗于海上。然亦不欲奉监国，仍称隆武年号。郑彩乃奉监国改次长垣，以明年为鲁监国二年。海上遂有二朔。 \\n 监国二年丁亥正月癸卯朔，监国在长垣。熊汝霖为相。 \\n 辛未，监国牙出师。提督杨耿、总兵郑联皆以兵来会。进郑彩为建国公，张名振为定西侯、杨耿为同安伯，郑联为定远伯，周瑞为闽安伯，周崔芝为平夷伯，阮进为荡胡伯。 \\n 周崔芝复海口，以参谋林舞、总兵赵牧守之，遣义子林皋随安昌王至日本乞师，不得要领而还。 \\n 二月壬申，克海澄。明日攻漳浦，失利。又明日，清师救海澄，南师退入于海。丙子，克漳浦，以闽人洪有文为令。五日而陷，有文死之。 \\n 郧西王复建宁，其裨将王祁复邵武。祁营山中，取民间几桌数百张，每张悬火线数十炷，黑夜顺流环城而过。守者谓祁兵薄城，炮石交下，迟明，方知其伪。守者习之不疑，一日祁突至，遂破。 \\n 四月，海口陷，林舞、赵牧死之。周崔芝退保火烧屿。 \\n 是时，舟山复有吴胜兆之事。胜兆，清朝守松江帅也，颇怀异志，聚吴中失职者，并招太湖义旅，以蜡书求援于舟山。斌卿犹豫不敢应。翰林张煌言、御史冯京第俱在舟山，劝张名振以其兵就约。名振诺之。时斌卿已进爵威口侯，其肃虏伯印故在，名振请即以其印封胜兆为期。是月二十六日，胜兆之聚谋者既众，人人以为事成在旦夕，肆言无忌。而所抚义旅多不就约束，欲凌主兵出其上，主兵恨之次骨。其未经招抚者则昵就北师，因捕义旅以见胜兆。胜兆外无以自解，辄斧质以徇。义旅且惑胜兆中变。当是时，名振率师窥崇明，而海啸，楼船丧失八九，踉跄归舟山，煌言、京第间道得脱。因失胜兆之约。义旅遂劫胜兆，斩北官之不从者。而胜兆之部曲且与义旅异志。于是有詹世勋者，矫胜兆之命，召义师次第入，斩之毕，而执胜兆。当事者杂治其狱，陈子龙、侯岐曾、沈廷扬、徐式谷、戴武功皆死之。有周长吉者，亦连染入案，当事鞫之。长吉口承与詹世勋谋叛，非胜兆也。于是并杀世勋。 \\n 初，忠威伯贺君尧帅温州，尝贼杀礼部顾锡畴，众论非之。及温破，入闽，复至温之玉环山，收其渔税，挟重赀来舟山。其标将欧兴有隙于君尧，至是潜告斌卿，斌卿遣盗杀之中途。 \\n 七月，监国亲征，次长垣。会郑彩、周瑞、周崔芝、阮进之师攻福州，败绩。 \\n 八月，克连江。 \\n 十月，长乐、永福、闽清皆下。罗源令朱丕承、宁德令钱楷皆以城降。 \\n 以马思理为东阁大学士，林正亨户部尚书，钱肃乐兵部尚书，沈宸荃工部尚书，刘沂春右副都御史，吴钟峦通政使，余扬左都御史，林嵋吏科给事，黄岳吏部考工司郎中。 \\n 大学士刘中藻起兵福安，攻福宁州。其帅涂登华欲降，第谓人曰：“岂有海上天子、船中国公而能成事者耶？”钱肃乐致之书曰：“将军独不闻有宋末年，二王不在海上，文、陆不在船中乎？今将军死守孤城，依沸鼎以称安，巢危枝而自得，计之左矣。”登华得书，遂降。 \\n 邓藩审理陈世亨以一旅复安固，援兵不继，被执，不屈死。 \\n 吏部文选司主事林、兵部侍郎林汝翥攻福清，兵败，皆死之。初，于福京主铨政，曰：“此润色太平之事，顾今日之所急耶？”乃辞去，募兵数千人。为郑芝龙所阻，不得志。复散兵入山，制棺一具、布衣一袭，书大明孤臣之柩以待死。闻监国至而起。 \\n 吴钟峦申明职掌，言：“远近章奏，武臣则自称将军都督，文臣则自称都御史侍郎，三品以下不计。江湖游手之徒则又假造符玺，贩鬻官爵。偃卧丘园而云联师齐楚，保守妻子而云聚兵千万。请加严核。募兵起义者则当问其册籍花名，原任职官者则当辨其敕书札付。”监国允之。 \\n 十二月，斌卿攻宁波，不克。甬诸生华夏、屠献宸、杨文琦、文瓒、董德叙、王家劝使人走舟山，约斌卿入为内应。斌卿诺之。夏等又结海滨义旅余姚人王翊、王江，具帛书邀之，为侦者所得。邑绅谢三宾又讦夏等以实之，夏等入狱。而舟山之师始至，泊桃花渡，仰视城上，寂无举动。清师以大炮击之，即退。当事诘夏之同谋者，夏慷慨而对曰：“此时更有何人？无已，则太祖高皇帝、崇祯先帝耳。”当事曰：“然则汝帛书所谓布置已定者，何耶？”夏曰：“直为大言，鼓动人心。”当事利三宾之财，亦诬以同谋，令夏引之。夏曰：“若谢三宾者，龌龊鄙夫，建义之事，胡可假之？”三宾在旁，搏颡以谢。夏等皆论死。文瓒妻张氏、夏妻陆氏、献宸妻朱氏、文琦妻朱氏皆自缢死。 \\n 斌卿既返，甚悔其一出，乃刻意为保聚之计。限民年十五以上即充乡兵。男子死，妻不得守制，田即入官。年六十无子者，收其田产，别给口食。初，舟山之田强半属内地大户，至是，尽籍为官田。总计合山之田，官居其二，民居其一。斌卿欲并收其一，如土司之法，为不侵不叛之岛夷而已。王翊遂入四明山。四明在汉、晋以前通谓之天台，其后分裂天台以为四明。周围八百里，连山叠嶂，豁险之极。唐咸通元年，裘甫之裨将刘从简率壮士五百，奔至大兰山，据险自守。诸将共破之。大兰，即四明之山心也。四明之为山寨，旧矣。 \\n 监国三年戊子正月丁酉朔，监国在闽安镇。 \\n 同安伯杨耿、大学士朱继祚攻兴化，克之。兴化分守道彭遇凯，南都时御史也，令其守将出战，而登陴立大明帜。守将不敢入。 \\n 癸丑，郑彩杀大学士熊汝霖及义兴侯郑遵谦。汝霖票拟，每右瑞而左彩，彩积恨之。监国次闽安，从亡诸臣之室俱保琅琦。守琅琦李茂者，彩之裨将也。汝霖奴子与之争口。元夕，汝霖自监国所归沐。熊、郑两家以簪珥相问遗。李茂以熊、郑合谋奔告彩，汝霖遂为所害。彩以遵谦同姓，弟畜之，使领陆兵于牛田。郑氏故以商舶为事，谦强取二舶，资万计，由此交恶。汝霖见杀，谦复不秘其辞色。彩乃诈扑部将丘辉，辉扶伤就谦，求书投郑鸿逵。谦过辉船送之，被擒。辉既擒谦而难于面之，伏舱底不出。谦呼曰：“汝郑彩厮养，杀我，岂出汝意而相避乎？”辉出，谦乞只鸡盂黍，哭奠汝霖。既毕，蹈海死。谦妾金四姐者，故倡也，尝笞杀其婢王氏，下于狱。谦以千金出之。谦死，金四姐束藁象彩，每馈食，斩象人以侑哭。彩闻之，沉之于海中。 \\n 二月，以钱肃乐为东阁大学士。 \\n 时江西金声桓遣北将郭天才援闽，与巡抚佟国鼐有隙。天才来降，封为忠勤伯。 \\n 三月，兴化陷，吏科给事林嵋自缢。兴泉守道汤菜绯衣坐堂上，遇害。莆田陷，大学士朱继祚、知县郑廷谏死之。永福陷，兵科给事中鄢正畿赋绝命篇，投水死。御史林逢经亦投水死。长乐陷，御史王恩及服毒，妻李氏同死。建宁陷，王祁巷战自焚死。监国在闽中，先后复三府一州二十七县。清师调江、广、两浙之兵来救，所复府县至是尽陷，仅留宁德、福安二城。 \\n 是月，王翊破上虞，杀摄印官。清师由清贤岭入。义旅屯于丁山，狼顾失指，屠百余人。有孙说者，闻丁山败，救之，中流矢死，直立不仆。上虞遂陷。 \\n 御史冯京第自湖州军破，亦间行至四明，与王翊合军杜岙，守关牙，军器甚整。北抚勒兵东渡，下令教乡聚团练，攻杜岙，破之。其副将邵不伦亦见获。京第匿民舍。翊以四百人走天台，依定远将军俞国望，复自天台至四明，击破乡聚之团练者，随道收兵，一月至万余人，而京第亦出。 \\n 六月戊戌，大学士钱肃乐卒。初，涂登华以福宁州降，郑彩受之。福宁危而后降，由于刘中藻，故幕府立焉。彩反掠其地。肃乐与中藻书，每不直彩。彩闻之，恨甚。肃乐固有血疾，亦念其恨也，疾动而卒。 \\n 十月，大学士马思理卒。以沈宸荃、刘沂春为东阁大学士。 \\n 是岁，御史冯京第谓黄斌卿曰：“北都之变，东南如故，并使其东南而失之者，是则借寇之害也。今我无可失之地，比之前者为不伦矣。”斌卿于是使其弟孝卿同京第往，至长崎岛，其王不听登陆。 \\n 始有西洋人为天主教者入日本，日本俗佞佛，而教人务排释氏，且作乱于其国。日本起兵尽诛教人，生埋于土中者无算，驱其船于岛口陈家河焚之，绝西洋人往来。于五达之衢，置铜版刻天主像于上，以践踏之。囊橐有西洋物，即一钱之细，搜得必杀无赦。当是时，西洋人方欲复仇，大舶载炮而来，与日本为难。日本讲解始退。退一日而京第至。日本方戒严于外国，京第即于舟中朝服拜哭不已。 \\n 会东京遣官行部，如中国巡方御史，秃顶坐蓝舆。京第因致其血书。撒斯玛王闻长崎王之拒中国也，曰：“中国丧乱，我不遑恤，而使其臣哭于我国，我国之耻也。与大将军言之，议发各岛罪人。” \\n 京第还，日本致洪武钱数十万。盖其国不自鼓铸，但用中国古钱。舟山之用洪武钱，由此也。 \\n 孝卿假商舶留长崎。长崎故多官妓，皆居大宅，无壁落，以绫缦分为私室。当月夜，每室悬琉璃，诸妓各赛琵琶，中国未之有也。孝卿恋恋不归。其国轻之，竟不发师。 \\n 王翊又破上虞，走其令，得县印。当是时，浙东山寨，萧山则石仲芳，会稽则王化龙、陈天枢，台州则余国望、金汤，奉化则吴奎明、索应彪，皆卤掠横暴。而平冈张煌言、上虞李长祥又单弱不能成军。惟王翊一旅蔓延于八百里之间，设为五营。王仁则专主饷，劝分富室，单门下户，安堵如故。履亩而税，人亦无不乐输者。平时不义之徒，立置重典。翊所决罚，人人称快。浙东列城为之昼闭，胥吏不敢催租缚民。郡县长吏惴惴保守一城为幸，皆荐诚讲解。翊计天下不能无事，待之数年，庶几为中原之应也。自上虞出，东徇奉化。清师方攻吴奎明，力不支而遁，至河泊所，翊猝遇之，战，清师败绩。 \\n 监国四年己丑正月辛酉朔，监国次沙涅。 \\n 三月，宁德陷。 \\n 四月，福安陷，大学士刘中藻死之。中藻在福安，清师前后来攻，所杀伤数千人。清师乃傅城十里，掘濠树栅。中藻不得出战，食尽为文自祭，吞金死。部将董世尚等同死者数百人。 \\n 张名振之丧师而归也，斌卿每事侮之，遂去舟山，而别营于南田。平西将军王朝先亦失欢于斌卿，而别营于鹿颈。两人皆恨斌卿。第孥皆在舟山，未得间也。 \\n 六月，名振复健跳所。七月，闽地尽陷，郑彩亦弃监国而去。名振与阮进往迎监国于沙涅，扈至南田，以健跳所处之。从亡者为大学土沈宸荃、刘沂春、礼部尚书吴钟峦、兵部尚书李向中、兵部侍郎孙延龄、左副都御史某、兵部职方司郎中朱养时、户部主事林瑛。每日朝于水殿。而钟峦飘泊所至，试其士之秀者为博士弟子员，率之进见。衤阑衫巾绦，拜起秩秩。 \\n 监国分使使山寨拜官。授翊河南道御史，王江户部主事。左都御史某上言：“诸营文则自称都御史，武则自称将军都督，未有三品以下者。主上嘉其慕义，亦遂因而命之。唯王翊不自振大，仅授御史，在承平固为显要，而非论于今时。诸营小或不及百人，大亦不过王翊一部，今品级悬绝，以之相临，恐为未便。”大学士刘沂春、礼部吴钟峦皆以为然。定西侯张名振持之不肯下。 \\n 初，诸营迎表皆因名振以达，独翊不关名振。名振不乐曰：“俟王翊之来，吾为上言之也。”翊朝行在，睹其军容，升右佥都御史，翊曰：“吾岂受定西侯钤键哉？” \\n 山海久不宁。有北人谋者曰：“此皆失职人所致，苟招抚而官之，无有不愿解甲者矣。”会稽人严我公知之，伪为告身、银印曰：“请自隗始。”遂俾以都御史，招抚山海。湖州柏襄甫、会稽顾虎臣皆降。我公将渡海，发使者入明山。翊之前营黄中道曰：“严我公动摇山海，宁可使之达行在哉？”烹其使，分羹各营，敢受招抚者，视此。我公踉跄去。 \\n 清师围健跳所。荡胡伯阮进率其楼船数百至，金鼓动天，清师围解。封王朝先为平西伯。朝先初同张柱国出海，黄斌卿留之部下，不任以事。朝先故土司，调征塞上，累立战功，不肯郁郁居间，请徇边海。至奉化之鹿颈，四五月而聚兵数千，边海为之出赋。 \\n 八月壬辰，世子生。 \\n 九月，健跳所饥。阮进恃昔日保舟山之力，以百艘泊舟山告急。斌卿不应，亦不使人至健跳所存问官守。斌卿喜收海盗，资其劫掠。有黄大振者善劫，获番舶数万金以馈，斌卿不餍。大振无以应之，逃匿朝先营，驾危言以悚朝先。朝先遂与名振、阮进合谋，上疏监国。有旨进讨。斌卿遣将陆伟、朱玖迎战，辄败，求救于安昌王恭捣。大学士张肯堂上章待罪，曰：“所不改心以事君者，有如水。”又议和于诸营曰：“彼此皆王臣也。兵至无妄动，候旨处分。”九月十四日，胥会于海上，初皆安堵，已而陆伟、朱玖背约出洋。阮进疑斌卿之逃也，纵兵大掠，砍伤斌卿，沈之海中。二女从死。 \\n 十月己巳，监国驻跸舟山。刘沂春还闽。以张肯堂为东阁大学士，朱永吏部侍郎，孙延龄户部尚书。 \\n 是冬，有僧湛微自日本来，为阮进述请兵不发之故。且言金帛不足以动之，诚得普陀山慈圣太后所赐藏经为贽，则兵必发矣。进与名振上疏监国，以登波将军阮美为使。监国亲饯送之。十一月朔，出普陀。十日至五岛山，与长崎相距一程。是夜大风黑浪，兼天雨红鱼，乘空上下，不知所往。十二日，见山，舵丁惊曰：“此高丽界也。”掉帆而南。又明日，乃进长崎。 \\n 凡商舶至国，例发小舟稽出入，名曰班舶。阮美喻以梵策乞师，其王闻之大喜。已而知船中有湛微者，则大骇。 \\n 初，湛微之在日本也，长崎岛有三寺，一曰南京寺，中国北僧居之；一曰福州寺，闽僧居之；一曰日本寺，本国僧居之。南京寺住持名如定，颇通文墨，国人重之。湛微者，拜其位下。湛微所能，不若其师，而狡猾多变，乃之一岛名裴泉者。其岛中无中国人往来，不辨诗字之好丑，湛微得妄自高大。恶札村谣，自署金狮子尊者，流传至东京。大将军见之，曰：“此必西洋人之为天主教者，潜入吾国。”急捕之。以其为江西僧，逐之过海。日本不杀大唐僧，有犯法，止于逐，再往则戮及同舟。湛微欲以此举自结于日本。阮美于是始知为其所卖也，遂载经而返。然日本自宽永享国三十余年，母后承之，其子复辟，改元义明，承平久矣。其人多好诗书、法帖、名画、古奇器、二十一史、《十三经》。异日价千金者，捆载既多，不过一二百金。故老不见兵革之事。本国且忘备，岂能渡海为人救援乎？即无西洋之事，亦未必能行也。 \\n 监国五年庚寅正月乙卯朔，监国在舟山。 \\n 三月，翊朝行在，升兵部左侍郎。 \\n 八月，破新昌，拔虎山。 \\n 九月，清师攻舟山，恶翊中梗，金帅自奉化入，田帅由余姚入，会师大兰山。帐房三十余里，游骑四出，以搜伏听者。翊避之于海。冯京第以病不能行，匿鹤顶山，为其降将所致，害于宁城。 \\n 时周瑞、周崔芝楼船三百余艘，分屯温之三盘，以为舟山犄角。亡何，芝、瑞有隙，监国使武陵人吴明中往解之。明中至三盘，构之益甚。瑞遂南依郑彩，芝亦北依阮进。彩与朱成功争中左所，彩大败，泊沙涅，具表请援。芝、进既怨瑞，而张名振亦欲结成功欢，反击破彩余兵。 \\n 十月辛巳朔，日有食之。 \\n 监国六年辛卯正月己卯朔，监国在舟山。 \\n 二月乙卯，张名振杀王朝先。当斌卿之破也，阮进收其水师，朝先收其陆兵。军资甲仗，一不以赋名振，嫌隙遂成。郑彩之败，振进因而堕之，朝先又不与会。是时朝先居舟山，名振治兵南田，朝先不虞其见袭也，士卒散遣民舍。名振猝至，朝先手格杀十数人而死。 \\n 台州分守道耿应衡遣奸细入舟山，托于日者，谓监国之禄命宜禳灾星。张名振设醮，请监国行香。兵部郎中朱养时上疏争之，谓如此举动，使敌人闻之，当曰行朝无一人矣。 \\n 会清师攻行朝，松江张天禄出渫阙，金华马进宝出海门，而陈锦总督全师以出定海。行朝闻之，张名振、阮进扈监国发舟山，舟泊道头。 \\n 七月，翊还山中，所留诸将降杀且尽。二十四日，大星坠地，野雉时鸣。为团练兵执于北溪，过奉化，赋绝命诗。入见海道，海道请观其绝命诗，授笔于翊，书而示之，乃引笔以掷海道而出。北帅将会定海，絷翊以待。翊每日从容束帻，掠鬓修容，谓诸帅曰：“使汝曹见此汉宫威仪也。” \\n 八月十二日，北帅毕集，陈督讯之。翊坐于地曰：“毋多言。成败利钝，天也，汝又何知？”刘帅注矢射之，中肩，田帅中颊，金帅中胁。翊不稍动，如贯植木。绝其吭，始仆。从翊者二人，亦不跪。掠之则跪而向翊。清师见之，皆为泣下，曰：“非独王公忠，乃其从者亦义士也。” \\n 王江之母为金帅所得，以招江。江削发为僧，见金帅于杭，问讯而已。安置省城，母以天年终。江买一妾，其妻日夜勃，邻人俱厌之。江怜妾而黜遣其妻，妻亦攘袂数江，登车而去。闻者薄江所为。一日，江出，邻人以其妾在不疑，既而不返，始知向者以术脱其妻也。江既得逸，遂与张名振引师入长江，登金山，遥祭孝陵，题诗痛哭。 \\n 是月辛酉，清师试舟海口。南师以三舟突阵，获楼船一、战舰十余，馘十一人而纵之。丙寅，大雾，出师之舟悉抵螺头门，守陴者方觉。先是，阮进诣海门议和，清师欲诱之。进以数船脱归，值北帅金砺之舟，进以火球投砺。风转篷脚，反击进面，创甚，投水。北师刺取之。安洋将军刘世勋、都督张名扬统精兵五百、义勇数千，背城力战，杀伤清师千余人。九月丙子，城陷。以巴臣兴守之。清师士卒相谓曰：“吾兵南下，所不易拔者，江阴、泾县及舟山而三耳。” \\n 隆武帝尝闻江阴、泾县之以守见屠也，叹曰：“吾家子孙过此二县，三尺童子亦当哀而敬之。” \\n 大学士张肯堂蟒衣南面，视其妾周氏、方氏、姜氏、璧姐、子妇沈氏、女孙茂漪皆缢死，然后题诗自缢。礼部尚书吴钟峦居普陀，闻变，曰：“吾从亡之臣，当死行在。”渡海入城，别肯堂自缢孔庙。吏部侍郎朱永被执，贝勒令剃发污之。永曰：“吾发可剃，何待今日？”砍其胁，死。仆负尸出城，流血沾服。仆哭曰：“主生前好洁，今无知耶？”血遂止。兵部尚书李向中居忧城外，清师购得之，向中衰翔武，杀之。通政使郑遵俭、兵科给事中董志宁、兵部郎中朱养时、户部主事林瑛、江用楫、礼部主事董玄、兵部主事李开国、朱万年、顾珍、工部主事顾宗尧、中书舍人苏兆人、安洋将军刘世勋、左都督张名扬、工部所正戴仲明、锦衣卫指挥王朝相、太监刘朝、定西参谋诸生林世英皆死之。 \\n 监国七年壬辰正月癸酉朔，定西侯张名振、大学士沈宸荃、兵部左侍郎张煌言扈监国至中左所。寻居金门（案：属泉州同安县东南）。沈宸荃舣舟南日山，遭风失维，不知所之。 \\n 监国八年癸巳正月戊辰朔，监国在金门。三月，自去监国号。 \\n 明年甲午□月□日，郑成功奉鲁王居金门。初至，礼待甚恭，既益懈。王积不能平。成功衔之。未几，将王往南澳，成功使人沉之海中。 \\n 至明年乙未十一月，延平王朱成功遣阮进、陈雪之围舟山，巴臣兴叛降。 \\n 又明年丙申，王江复与沈调伦聚众明山。声势寝衰，调伦见获被害，江亦病创而卒。八月二十六日，清师复取舟山，进、雪之俱赴水死。 \\n 又明年丁酉，清廷以舟山不可守，迁其民过海。迫之，数日之间溺死者无算，遂空其地。 \\n 三余氏曰：自浙河失守，虽复郡邑，而陆处者惟舟山二年耳，余则以海岛为金汤，舟楫为宫殿而已。海舶苦水，扈从者晨沐不过一盏。舱仅周身，穴而下，仍复盖之，其与处棺中何异？监国舟名河踞，稍大，而其顶即为朝房，诸臣议事在焉。落日狂涛，君臣相对，乱礁穷岛，衣冠聚谋。虽金鳌橘火，零丁飘絮，未罄其形容也。有天下者以此亡国之惨图诸殿壁，可以得师矣。 \\n ◎唐王载略 \\n 唐王聿钅粤，思文皇帝第四弟也。帝即位福州，乃封聿钅粤为唐王，以主唐祀。汀州之变，大学士苏观生守虔，闻败即撤兵入广，而虔遂不守。适唐、淮诸王航海至广州，时粤督丁魁楚、西抚瞿式耜已奉桂王监国于肇庆，观生故与魁楚有隙，以为由隆武而言则宜及其弟，乃与旧辅何吾驺、布政使顾元镜、在籍侍郎王应华于隆武元年丙戌十一月癸卯朔，拥立聿钅粤为监国。使主事陈邦彦通好桂王。 \\n 初五日，王遂即位，以广州都司署为行宫，改明年为绍武元年。自旧辅苏观生、何吾驺而外，顾元镜、王庆华皆为东阁大学士，而军国事专属观生。 \\n 时议者佥曰：“肇庆监国诏书颁发，天下知有新君矣。今复蹈靖江覆辙，速外氛，二百里间立两帝，自树内鲠。三百年国纪，人披其叶而我刈其根矣，奚止不利孺子耶？”观生不听。 \\n 邦彦至肇庆，桂王见于舟中。太妃垂帘。丁魁楚侍立，言战与平孰便。邦彦曰：“天潢之序固应属王，何平之有？以言乎战，外患方殷，宁可寻踪谭尚、贻笑千古？不如早正大位，以属人心。”魁楚然之。是月十八日，桂王遂即尊位。加邦彦兵科给事中，使赍诏至广。及邦彦至而唐王已即位，遂不敢入，而贻书以报命观生，且劝其与魁楚并力，勿国中自斗，贻渔人利也。观生颇不自安。 \\n 大学士陈子壮移书瞿式耜，请力馘苏而趣兵东上。乃遣兵科给事彭耀往谕观生以伦序监国后先、国家仇雠利害。曰：“上神宗嫡胤，奕然灵光。大统已定，谁敢复争？且闽、虔继陷，强敌日引兵西下，势已剥肤。不协心戮力为社稷卫，而同室操戈，此袁谭尚所以早并于曹瞒也。公受国家重恩，乃贪一时之利而不顾大计，天下万世将以公为何如人耶？”观生大怒，戮耀于市。耀，粤东人，旧为秦令，有能声。 \\n 观生既杀耀，即集兵向肇庆。永历帝乃命总督林佳鼎、武靖伯李明忠统兵至三水。唐王使督师陈际泰（非江右陈大士）御之。二十九日，战于城西，唐兵大败。 \\n 十二月二日，又遇唐兵于海口。时有白旗贼新就东抚，观生用以拒敌。贼故海寇，狡猾善水战，诈以数十艘降林，林不为备。唐兵皆大艘，乘东南风发火箭火球以焚西舟。西兵登岸，淖深三尺，人马俱陷，全军皆覆。佳鼎中炮死。明忠仅以数十骑免。 \\n 东西方相持，而清帅佟养甲、李成栋自闽入广，潮、惠皆迎降，即用两府印文以无警报广州。观生泰然。 \\n 当是时，广州陆寇则有花山砦，水寇则有石、徐、马、郑，谓之四姓兵，观生皆抚之为用。然桀骜不听节制，白日市中杀人，悬其肠于官府之门，莫敢呵问。七门之外，号令不行。 \\n 十五日，李成栋以十七骑疾趋广州，门者纳之。王方幸学阅射，群臣朝服行礼。俄报清师且至。观生曰：“此妄言为贼间者，斩之。”既而汹汹，犹以为花山砦人。未几，红笠载道。宿卫万人仓卒未集。王乃变服逾垣，匿王应华家。寻缒城而出，走洛城里，逻者获之，安置东察院。成栋使馈之食。王不食，曰：“吾若饮汝一勺水，何以见先帝于地下？”遂自缢。观生过吏科给事梁{洪金}问计，{洪金}曰：“死耳。”观生乃大书“大明忠臣义士固当死”九字于壁而缢死。太仆寺卿霍子衡、国子监司业梁朝钟、行人梁万爵死之。 \\n 十八日，杀诸王之在广州者十六人。何吾驺、顾元镜、王应华皆降。 \\n 时潮州山寨私拥赵王。佟、李遣兵至潮，赵王即自降，剃发，居光孝寺。会陈子壮致启事泄，王实不知也。广州知府陆元玑降，受佟、李指，逼至玄妙观，勒令投缳。 \\n 三余氏曰：观生以修魁楚之衅而构东西之争，外惧方张，内忧更烈。观生之罪，其可逃乎？或以观生受思文特达之知，宜立其弟，比之荀叔，过矣。若唐王之遇难从容，庶几追配毅宗无愧哉！以视诸王，其得失竟何如也？"}
{"章节": "●跋", "正文": "●跋 \\n  \\n  \\n 右为涵芬楼旧藏稿本，凡五卷，一曰福藩，二曰鲁藩，三曰唐藩，四曰桂藩，五曰唐王聿钅粤。卷端题南沙三余氏撰，不详何如人。首有自序，称乾隆己未秋七月既望谨志，知书成于清高宗即位之四年，《明史》告成之岁也。其书采摭旧闻，多所折衷，而原始要终，具见本末。每卷之后，又各系论赞，悲壮苍凉，言外有物。盖南中遗老之志在存实，藉以寄慨者。惟临文之际，每逊当王，不但于弘光等朝削号称藩，即遇胡虏等字亦辄用○相代。清世庙讳，自无论矣。时实为之，复何足议？心知其意而直申之，是固来者之责耳。今为校补缺文，是正称谓，厘而订之，合为三卷，以福藩为卷上，正名曰《安宗皇帝纪》；唐藩为卷中，曰《绍宗皇帝纪》；桂藩为卷下，曰《永历皇帝纪》。而以鲁藩及唐王聿钅粤为附录，缀之卷末，易署《鲁监国载略》与《唐王载略》，总颜为《南明野史》。良以名，从主人惟其实，例应尔也。中华民国十八年五月，全稿排校完，爰为附识如此。吴县王钟麒汜。"}
