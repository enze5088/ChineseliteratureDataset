{"章节": "湘烟小录（清）陈裴之", "正文": "　 \\n 　 \\n 湘烟小录 \\n （清）陈裴之等 \\n 　 \\n  \\n ○紫湘诔 \\n 紫湘秣陵王氏女，年十九，归余子裴之为侧室。婉慝淑慎，门无闲言，道光甲申七月四日，以疾卒。其生平言行，既见于余室人所为小传矣。余悯其有柔嘉之德而早逝也，为此诔以哀之。颐道居士记。 \\n 呜呼紫湘！秉德淳贞。淮水之秀，钟山之英，嘒彼小星，以事君子。大妇心怡，高堂色喜。吾家族大，食指逾千，同声称微。惟尔之贤，重亲致欢，善承色笑，侍膳问安；惟尔之孝，佐调药，以事小君，夙兴夜寐；惟尔之勤，言罔愆礼，行知饰性，无违夫子；惟尔之敬，姬侍备此，令德克宣，允宜获福。奚不永年？剪纸招魂，采蘅设祭。我作此辞，潸焉出涕。 \\n ○紫姬哀词并序钱唐汪端允庄 \\n 紫姬碧玉韶颜，绿珠慧性。家近青杨之巷，门临白鹭之洲。姊妹十人，姬其季也。画遍十眉，旧名花蕊，绾来双髻，小字桃根，其归我朗玉夫子也。春江打桨，官阁飘镫，璧月凝辉，前身定呼。明月琼花照影，几生修到梅花？姬复性厌铅华，夙躯词翰，兰羞佐，燕寝怡颜，椒颂流馨，鸾台浴德，颖川之门无歧誉焉。客冬余卧病殊剧，姬伫苦哺糜，含辛调药，中宵结带，竟月罢妆。余疾既廖，姬颜始解。呜呼贤矣！岂知瑶华萎雨，琼屑销尘，扶病归省，卒于母氏。萱帏雪涕，兰阁招魂，羌渺渺兮予怀，伫珊珊之入梦。瑶情玉色，谁撰馆陶仙子之铭？霞袂云，待续宝懿夫人之传。诗成八律，泪绠千丝。 \\n 泪洒西风黯碧纱，钿蝉零落吊明霞。云中紫凤长离鸟，池上夭桃薄命花。夜月空林呼妙子，晓钟残梦见瑶华。疏星三五光初掩，愁看银河络角斜 \\n 蕊结同心九畹芬，渡江桃叶美人云。画眉菱镜花双笑，记曲珠帘月二分。篆玉鸳鸯犹剩字，泥金蛱蝶尚留裙。早梅官阁经行处，莲さ苍苔印碧纹。 \\n 月照香婴画阁虚，谢娘新咏丽芙蕖。枣花帘箔调鹦鹉，芸叶窗纱避蠹鱼。红衲道人工写韵，白云仙子最知书。兰膏翠羽留遗迹，奁艳重纟番恨有余。 \\n 寒闺侍疾夜迟眠，药裹劳君细意煎。彩胜倦簪挑菜节，罗屏静掩试灯天。解歌芳草朝云慧，洁奉兰羞络秀贤。犹记江城砧杵动，春纤叠雪擘吴绵。 \\n 琼肌病怯杏罗轻，眉翠颦多画未成。虚幌药烟愁拥髻，小窗花影罢吹笙。金猊火冷香慵炷，玉马风驰梦易惊。惆怅红冰凝别泪，满天梅雨阖闾城。 \\n 皂荚桥边问故家，晚乌啼断六朝花。女墙静夜潮初上，水榭新凉月正华。衔到玉鱼愁豆蔻，拨残金凤怨琵琶。退红衫子空裁制，白蝶飞灰散晓霞。 \\n 新月蛾眉忆晚妆，凄风繐帐泣归航。哀蝉落叶秋如水，早雁明河夜渐凉。锦瑟惊弦怀梦草，玉萧旧约返生香。画帘微雨黄昏后，谁念檀奴鬓欲霜。 \\n 女坟湖冷殡宫遥，旧日妆楼锁寂寥。露砌碧苔吟蟋蟀，风廊翠竹网萧蛸。秋云罗帕温香渍；明月琼杯艳影消。留得玉梅遗挂在，亭亭素质带愁描。 \\n ○同作管筠静初 \\n 秦淮烟柳石城潮，问讯青溪第几桥。仙子鬓眉春黛染，美人衫袖落花娇。方期洛水霞长映，何事兼山雪易消。惆怅罡风吹太急，一株玉树陨南朝。 \\n 金灯照夜月初圆，往事分明在眼前。香雪梅花晓妆阁，烟波桃叶渡江船。相看大妇怜中妇，岂料今年异去年。兰语缠绵桃骨瘦，忆来一度一潸然。 \\n 江上青山隔翠微，白门杨柳梦依稀。空怜听雨潇潇去，不见看花缓缓归。四载玉颜成永诀，全家珠泪惜分飞。夜阑帘外天如墨，愁绝篝镫制殓衣。 \\n 黯澹文窗韵字纱，归帆盼断曲江涯。虎山寻梦烟初暝，鹤市招魂月正华。暂寄玉棺吴苑寺，待营香冢宋营斜。茜桃坏土芳邻在，天竺峰前吊落花。 \\n ○又陈华娵萼仙 \\n 我弟才华小凤皇，得君亦复似鸳鸯。香名谢氏乌衣巷，春色卢家白玉堂。一树琼花留艳影，满庭璧月照明妆。如何绝代婵娟子，零落嫣红陨晓霜？ \\n 消息传来掩泪听，落花如雨葬倾城。青山会见营新冢，翠水应知理旧盟。瑶瑟前尘悲晓梦，玉萧后约望来生。一编忆语从头读，香畹楼头碧汉横。 \\n ○又陈丽娵苕仙 \\n 杨柳南朝树，芙蓉北苑妆。衣裳雕玉，楼阁郁金堂。桃叶春波稳，琼花夜月凉。当年嫁张硕，亲见杜兰香。 \\n 隋苑通吴苑，频年数往还。含香吴寸趾，识曲谢双鬟。纤柳销春黛，夭桃瘦玉颜。可怜扶病去，凄绝汝南湾。 \\n 滴泪空如水，伤心欲问天。魂归残月影，梦短落花烟。鹦鹉三生石，鸳鸯两度船。玉萧情不断，应结再生缘。 \\n ○紫姬小传 \\n 姬王氏，名子兰，字紫湘，一字畹君，秣陵人，余子裴之侧室也。初子妇汪端来归，生子孝如，弥月殇。逾年又生孝先，娩后失调，体孱多疾。又因夫子颐道先生病剧，端誓愿长斋，绣佛三年，继以选明代人诗，初二集，聚书盈屋。晨书暝写，心劳神疲，恒数昼夜不得寐。因请于余及颐道先生曰：“作配高门，质沐慈爱，有逾顾复，比得醒疾，终夜不寝。医生疾在心神，不加静摄，将成怔忡。自问幼耽坟籍，疏旷针黹，十馈五浆，尤非所谙。虽重亲高堂，矜其不逮，夙夜循省，心何以安？且堂上膝下，仅止公子一人。饴含抱孙，亦止孝先一人。螽斯蕃衍，宜求淑俪，以主中馈，俾端得安心优游文史？以延孱弱之躯。”并于祖翁先奉政公、祖姑查太宜人前。再三言之，虽未即许，未尝不鉴其心之苦、情之挚也。嗣夫子以公至秣陵，闻姬贤，归言之。端闻请曰：“端之前言，实本肺腑。即不为公子求佳偶，独不可置室乎？且紫姬词翰，端曾一见之，尤非寻常金粉可比也。”夫子乃禀命堂上，介同岁生侯君青甫，暨欧阳大令棣之为蹇修，诹吉迎归，端先期营香畹楼以居之，故又字畹君也。初至之夕，宾客云集，姻眷夹侍，姬端秀静穆，神光离合，若琼花之照春，而华月之白夜也。余以久病，辟谷十稔，裴之尝与端言，苟谋置，必得能侍余疾者。姬至逾月，辄屏铅华，佐治内政，侍余尤尽心力，朝夕不离。余性畏雷，每顽云屯空，惊电掣影，裴之夫归辄在侧。姬既至，裴之或以事他出，或在家，虽深夜，姬必先侍余侧也。上年春，余在扬病亟，姬焚香吁天，请以身代，并代裴之持观音斋，客冬端病头风，手不能持匕箸。医者云易传染，语甚危。姬黎明起，不梳洗，不进饮食，先为大妇敷药铺糜，抚摩抑搔，恒至深夜，衣不解带者数月，端疾竟赖以愈。孝先自离乳哺，即随余寝食，虽孩提，性方执，行坐有常所，不多言，言辄喜作模棱语，婢媪不能通其意。姬喜爱若所生，佐余抚视，余因得晏息焉。余家世代寒素，服食朴简，姬荆布粗厉，安之若素，以是尤得先奉政公欢心。去春奉政公病，姬发愿持淡斋，不食盐豉。姬生母早卒，老父嫡母在堂，乞于上年十月归省，并为生母扫墓，嗣遭奉政公大故，举室南还，不克践约，既痛奉政公之见背，又感念生母。每夜分辄悲泣，遂成嗽疾。中间侍大妇之病已，辄讳疾不言。洎余知之，延医调理，甫少瘥。会余疾作，扶病侍余坐窗前，适当风处，嗽疾复作，遂不可止。裴之始以治文案，浚河渠，襄盐策，获巨枭，受知于节相孙公，黎襄勤公，爰会中丞韩公，奏请以通判留江南补用，已奉特旨准行矣。嗣以部驳，将赴都请分发，姬谓裴之曰：“君之冀留江南者，为近侍堂上计也。今分发则远近不可知，慈闱多病，势不能往，妾当在家，代君侍奉，至夫人之不能往者亦势也。君宜别求淑质，代佐内政。”并言之余，余以闺中人材难得，余病年来亦渐轻减，且有姬人管筠，次女丽娵侍余，劝慰之，嘱勿萌是念。裴之先蒙圣谕，更属缉捕勤能，感效驰驱，叠擒枭盗。去冬今夏，历荷节相甄劳复奏，又奉特旨以始终奋勉，敕部先选，仰邀异数，举室衔恩。郭知裴之将得官，而姬已先逝耶！方病之亟也，裴之驰书秣陵，招翁媪至苏，存问慰藉，喜见颜色，疾以渐瘳。既病复作，自知不起，恐余之忧悸也，强自支励，言翁媪虽得见，而扫墓之愿未遂，心恒耿耿，力疾一行，以毕所怀。且藉养疴，泣请数四，乃令裴之送之秣陵。将逾月，会余以感冒撄疾，姬闻信促裴之归，洎有书来，辄言病少愈，以安裴之心。裴之于六月二十二日至吴门，为余祷于元化先生祠。余病就痊，梦中恒恍惚，幼稚言见姬归，乃于七月初三日促裴之行。而七夕秣陵人至，则姬已于初四戌刻逝矣。其归也，若恐余之不任哀痛而故远之；其逝也，若恐裴之亲视永诀之伤神也，而遽先之。临终神气湛然，闻雷声隐隐，犹念余不置。裴之本以初二日行，因家中人为制湖绵殓具，乃先遣仆星夜驰报以慰之。适有以水蜜桃饷者，余知其所嗜，命赍往。初五日至，而姬已逝。桃实无恙，仅充灵座之供。裴之初六日至，至一棺长掩，殓具已不及用。与刍灵冥楮，同付焚如而已。信至，太宜人以下，无不痛哭失声。大妇尤哭之恸，夫子与余，请于太宜人，命裴之携柩至苏，厝虎邱禅寺奉政公灵而侧，俟奉政公归葬，同至西泠卜厝焉。姬数年来，不易一衣，不制一钗，不私蓄一钱，裴之衣服玩好，图绘书籍，付收掌者，辄为箧衍小字记之，部别居分不失累黍。性耽文翰，从裴之夫妇受诗法，有《寄公子扬州诗》，《自秣陵寄大妇吴门诗》二篇。余则断楮残编，与零膏冷翠同尽矣。鸣呼！姬之未至也，知其美丽，不知其淑慎也。既至，知其淑慎，不知其勤俭也。久之，知其勤俭，不知其贤孝也。乃阅数年之久，而其贤孝之实迹，以自晦而愈明，觉无事不入人心脾。矧余沉疴委顿十余年，需人娱侍，得此贤孝之媛，而复失之，每一忆及，不知涕之何从也。因制泪和墨，作为此文，俾后之览者，知其概焉。姬生于嘉庆八年癸亥七月十四日，卒于道光四年甲申七月初四日。生年二十有二。其卒也，夫子为诔，裴之为《香畹楼忆语》，大妇端，管姬筠，余大女华娵，次女丽娵皆有诗。 \\n 论曰：古称姬妾之贤者，若茜桃、朝云，皆以得侍文人，获留姓氏。柔嘉之则，传者勿详。姬家金陵，六朝旧都，碧玉桃叶，艳迹在焉。而姬之柔嘉，远过茜桃、朝云。揆之载藉，殆络秀之流亚，而惜其不永年也。悲夫！ \\n 道光四年岁次甲申七月中，钱唐龚玉晨羽卿撰。 \\n ○香畹楼忆语 \\n 丁丑冬朔，家大人自崇疆受代归，筹海积劳，抱恙甚剧。太夫人扶病侍病，自冬徂春，衣不解带，参术无灵，群医束手。余时新病甫起，乃泣祷于白莲桥华元化先生祠，愿减己算，以益亲年。闺人允庄复于慈云大士前，誓愿长斋绣佛，并偕余日持《观音经》若干卷，奉行众善。乃荷元化先生赐方四十九剂，服之病始次第愈，自此夫妇异处者，四年。允庄方选明诗，复得不寐之疾，左镫右茗，夜手一编，每至晨鸡喔喔，犹未就枕，自虑心耗体孱，不克仰事俯育。常致书其姨母高阳太君，嫂氏中山夫人，为余访置室，余坚却之。嗣知吴中湘雨伫云兰语楼诸姬，皆有愿为夫子妾之意，历请堂上为余纳之。余固以为不可，盖大人乞禄养亲，怀冰服政，十年之久，未得真除，相依为命者千余指，待以举火者数十家，重亲在堂，年逾七秩，恒有世途荆棘，宦海波澜之感。余四蹋槐花，辄成康了，方思投笔，以替仔肩。满堂兮美人，独与余兮目成。射工伺余，固不欲冒此不韪。且绿珠碧玉，徒侈艳情，温清定省，孰能奉吾老母者？采兰树{艹谖}，此事固未容草草也。 \\n 金陵有停云主人者，红妆之季布也。珍其弱息，不异掌珠，谬采虚声，愿言倚玉。申丈白甫，暨晴梁太史，为宣芳愫，余复赋诗谢之曰：“肯向天涯托掌珠，含光佳侠意何如。桃花扇底人如玉，珍重侯生一纸书。”“新柳雏莺最可怜，怕成薄幸杜樊川。重来纵践看花约，抛掷春光已十年。”“生平知已属明妆，争讶吴儿木石肠。孤负画兰年十五，又传消息到王昌。”“催我空江打桨迎，误人从古是浮名。当筵一唱琴河曲，不解梅村负玉京。”“白门杨柳暗栖鸦，别梦何尝到谢家。惆怅郁金堂外路，西风吹冷白莲花。”此诗流传，为紫姬见之，激扬赞叹，絮果兰因，于兹始茁矣。 \\n 孟娵下浣，将游淮左，道出秣陵，初见紫姬于纫秋水榭。时停云娇女幼香，将有所适，仲澜骑尉，招与偕来。余与紫姬相见之次，画烛流辉，玉梅交映，四目融视，不发一言。仲澜回顾幼香，笑述《董青莲传》中语曰：“主宾双玉有光，所谓月流堂户者非耶。”余量不胜蕉，姬偕坐碧梧庭院，饮以佳茗，絮絮述余家事甚悉。余讶诘之，低鬟微笑曰：“识之久矣，前读君寄幼香之作，缠绵悱恻，如不胜情，今将远嫁，此君误之也。宜赋诗以志君过。”时幼香甫歌《牡丹亭·寻梦》一出，姬独含毫蘸墨，拂楮授余，余亦怦然心动，振管疾书曰：“休问冰华旧镜台，碧云日暮一徘徊。锦书白下传芳讯，翠袖朱家解爱才。春水已催人早别，桃花空怨我迟来。闲纟番张泌《妆楼记》，孤负莺期第几回？”“却月横云画未成，低鬟扰鬓见分明。枇杷门巷飘镫箔，杨柳帘栊送笛声。照水花繁禁著眼，临风絮弱怕关情。如何墨会灵箫侣，却遭匆匆唱渭城。”“如花美眷水流年，拍到红牙共黯然。不奈闲情酬浅盏，重烦纤手语香弦。堕怀明月三生梦，入画春风半面缘。消受珠栊还小坐，秋潮漫寄鲁鱼笺。”“一翦孤芳艳楚云，初从香国拜湘君。侍儿解捧红丝研，年少休歌白练裙。桃叶微波王大令，杏花疏雨杜司勋。关心明镜团栾约，不信扬州月二分。”姬读至末章，慨然曰：“夙闻君家重亲之慈，夫人之贤，君辄有否无可？人或疑为薄幸，此皆非能知君者，堂上闺中终年抱恙，窥君郑重之意，欲得人以奉慈闱耳。”因即饯余诗曰：“烟柳空江拂画桡，石城潮接广陵潮。几生到人如玉，同听箫声廿四桥。”月落乌啼霜浓，马滑摇鞭径去，黯然魂销。 \\n 湖阴独游，新绿如梦。辍茗看花，殊有春风人面之感。忽从申丈处，得姬芳讯，倚阑循诵，纪之以诗曰：“二月春情水不如，玉人消息托双鱼。眼中翠嶂三生石，袖底金陵一纸书。寄向江船回棹后，写从妆阁上镫初。樱桃花澹宵寒浅，莫遣银屏鬓影疏。”嗣是重亲惜韩香之遇，闺人契胜之才，搴芳结纟襄，促践佳约。余曰：“一面之缘，三生之诺。必秉慈命而行，庶免唐突。”西子允庄曰：“昨闻诸堂上云，紫姬深明大义，非寻常金粉可比。申年丈不获与偕，蹇之事，六一令君可任也。”秋季八夕，乃挂霜风重阳渡江，风日清美，白下诸山，皆整黛鬟迎楫矣。 \\n 六一令君，将赴之江新任。闻姬父母言姬雅意属余，倩传冰语，因先访余于丁帘水榭。诧曰：“从来名士悦倾城，今倾城亦悦名士。联珠合璧，洵非偶然，余滞燕台久矣，今自三千里外捧檄而归，端为成此一段佳话尔。”余袖出申丈书示之，令君掀髯曰：“父母之命，媒约之言，足为蘼芜媚香一辈人扬眉生色矣。”既以姬素性端重，不欲余打浆亲迎，令君乃属其夫人，与姬母伴姬，乘虹月舟连樯，西下小泊瓜洲。重亲更遣以香车、画迎归焉。 \\n 姬同怀十人，长归铁岭方伯，次归天水司马，次归汝南太守，次归清河观察，次归陇西参军，次归乐安氏，次归清河氏，次未字而卒，次归鸳湖大尹，姬则含苞最小枝也。蕙绸居士序余《梦玉词》曰：“闻紫姬初归君时，秦淮诸女郎，皆激扬叹羡。以姬得所归，为之喜极泪下。如董青莲故事。渤海生高阳台词句有曰‘素娥青女遥相妒，妒婵娟最小，福慧双修。’论者皆以为实录。”姬亦语余云：“饮饯之期，姻娅咸集。绿窗私语，佥有后来居上之叹。”其姊归清河氏者，为人尤放诞风流。偶与其嫂氏闰湘玉真论及身后名，辄述李笠翁《秦淮健儿传》中语曰：“此事须让十弟，我九人无能为也。”两行红粉服其诙谐、吐属之妙。 \\n 吴中女郎明珠，偶有相属之说，安定考功戏语申丈曰：“云生，朗如玉山，所谓仙露明珠者，讵能方斯朗润耶？”告以姬事，考功笑曰：“十全上工庶疗相如之渴耳！”盖亦知姬行十，故以此相戏云。 \\n 余朗玉房瓶兰，先茁同心并蒂花一枝，允庄曰：“此国香之征也。”因为姬营新室，署曰“香畹楼”，字曰“畹君”。余因赋《国香词》曰：“悄指冰瓯，道绘来倩影，浣尽离愁。回身抱成双，笑竟体香收。拥髻《离骚》倦读，劝搴芳人下西洲。琴心逗眉语，叶样娉婷，花样温柔。比肩商略处，是兰金小篆，翠墨初钩。几番孤负，赢得薄幸红楼。紫凤娇衔楚佩，惹莲鸿争妒双。双漫相妒，织锦移春，倚玉纫秋。”一时词场耆隽，如平阳太守，延陵学士，珠湖主人，桐月居士，皆有和作。畹君极赏余词曰：“君特叔夏。”此为兼美，余素不工词，吹花嚼蕊，嗣作遂多，闺人情以梦玉名词，且笑曰：“桃李宗师合让扫眉，才子矣。” \\n 闺中之戏，恒以指上螺纹，验人巧拙。俗有一螺巧之说。余左手食指，仅有一螺。紫姬归余匝月，坐海梅窗下，对镜理妆，闺人市妹，戏验其左手食指，亦仅一螺也。粉痕脂印，传以为奇。重闱闻之笑曰：“此真可谓巧合矣！” \\n 莲因女士雅慕姬名，背抚惜花小影见贻。衣退红衫子，立玉梅花下。珊珊秀影，仿佛似之。时广寒外史有香畹楼院本之作，余因兴怀本事，纪之以词曰：“省识春风面，忆飘镫琼枝照夜。翠禽啼倦，艳雪生香花解语，不负山温水软，况密字珍珠难换。同听箫声催打桨，寄回文大妇怜才惯。消尽了，紫钗怨，歌场艳赌桃花扇。买燕支闲摹妆额，更烦娇腕，抛却鸳衾兜凤舄。髻子颓云乍绾，只冰透鸾绡谁管。记否？吹笙蟾月底，劝添衣悄向回廊转。香影外，那庭院。”姬读之，笑授画册曰：“君视此影颇得神似否？”乃马月娇画阑十二帖，怀风抱月秀绝尘寰，帧首题紫君小影四字，则其嫂氏闰湘手笔。是册固闰湘所藏，以姬归余为庆，临别欣然染翰，纳之女儿箱中者。余欲寿之贞珉，姬愀然曰：“香闺韵事，恒虑为俗口描画。”余乃止。 \\n 蔻香阁狂香浩态，品为花中芍药，尝语芳波大令曰：“姊妹花中，如紫夫人者，空谷之幽芳也。色香，品格断推第一。天生一云公子，非紫夫人不娶，而紫夫人亦非云公子不属，奇缘仙耦！郑重分明，实为天下银屏间人吐气。我辈飘花零叶，堕于藩溷也，宜哉！”芳波每称其言，辄为叹息不置。 \\n 捧花生撰《秦淮画舫录》，以倚云阁主人为花首，此外事多失实，人咸讥之。余以公羁秣陵，仲澜招访倚云，一见辄呼余字曰：“此服媚国香者也。”仲澜与余皆愕然。时一大僚震余名，遇事颇为所厄，后归以语姬，姬笑曰：“大僚震君之名而挤君，倚云识君之字而企君，彼录定为花首也固宜。” \\n 余受知于彭城都转，请于阁部节使，檄理真州水利。并以库藏三十七万，责余司其出纳，余固辞不可。公愠曰：“我知子猷守兼优，故以相托，有所避就，未免蹈取巧之习矣。”余曰：“不司出纳，诚蹈取巧之实。苟司出纳，必蒙不肖之名。事必于私无染，而后于公有裨。此固由素性之迂拘，亦所以报明公知己之感也。。”公察其无他，乃止。时自戟门归已深夜，闺人方与姬坐香畹楼玩月，闺人诘知归迟之故。喜曰：“君处脂膏而不润，足以报彭城矣。”姬曰：“人浊我清，必撄众忌，严以持己，宽以容物，庶免牛渚之警乎？”余夫妇叹为要言不烦。 \\n 余旧撰《秦淮画舫录》序曰：“仲澜属为捧花生《泰淮画舫录》弁言，仓卒未有以应也。”延秋之夕，蕊君招集兰语楼，焚香读画，垂帘鼓琴，相与低徊者久之。蕊君叩余曰：“；媚香往矣，《桃花扇乐府》，世艳称之，如侯生者，君以为佳偶耶，抑怨偶耶？”余曰：“媚香却聘，不负侯生，生之出处，有愧媚香者多矣。然则固非佳耦也！”蕊君颔之，复曰：“蘼芜以妹喜衣冠，为湘真所距，苟矢之曰，风尘弱质，见屏清流，愿蹈泖湖以终尔。湘真感之，或不忍其为虞山所浼乎？”余曰：“此蘼芜之不幸，亦湘真之不幸也。横波侍讠燕，心识石翁，后亦卒为一山所误，坐让葛嫩武功，独标大节，弥可悲已。卿不见九畹之兰乎？湘人佩之而益芳，群蚁趋之而即败，所遇殊也。如卿净洗铅华，独耽词翰，尘弃轩冕，屣视金银，驵侩下材，齿冷久矣。然而文人无行，亦可寒心，即如虞山定山壮悔当日，主持风雅，各重党魁，已非涉猎词章、聊浪花月、号为名士者可比，卒至晚节颓唐，负惭红袖，何如杜书记青楼薄幸，尚不致误彼婵媛也。仆也古怀郁结，畴与为欢，未及中年，已伤哀乐，悉卿怀抱。旷世秀群，窃虑知己晨星，前盟散雪，母骄钱树，郎冒璧人，弦绝阳春之音，金迷长夜之饮，而木石吴儿，且将以不入耳之言，来相劝勉曰：‘使卿有身后名，不如生前一杯酒。’嗟乎！薰莸合器，臭味差池，鹣鲽同群，蹉跎不狎。语以古今，能无河汉哉？”蕊君沾巾拥髻，殆不胜情，余亦移就镫花，黯然罢酒。维时仲澜索序甚殷，蕊君然脂拂楮，请并记今夕之语，夫白门柳枝，青溪桃叶，辰楼顾曲，丁帘醉花，江南佳丽，繇来尚已，迨至故宫禾黍，旧苑沧桑，名士白头，美人黄土，此余《澹心板桥杂记》所繇作也。今捧花生际承平之盛，联裙屐之游，跌宕湖山，甄综花叶，华灯替月，抽觞ㄓ笛之天，画舫凌波，拾翠眠香之地，南朝金粉，北里烟花，品艳柔乡，摅怀翰。《澹心杂记》，自难专美于前，窃谓轻烟澹粉间，当有如蕊君其人者，两君试以斯文示之，并语以蘼芜媚香往事，不知有感于蕊君之言，而为之结眉破粉否也？此一时伫兴之作，忽忽不甚记忆。迨姬归余后，允庄谈次戏余曰：“君当日以他人酒杯，浇自己傀垒。兴酣落笔，慨乎言之，苟至今日，敢谓秦无人耶？”苕妹曰：“兄生平佳遇虽多，然皆申礼防以自持，不肯稍涉苟且轻薄之行，今得紫君，天之报兄者亦至矣。”闺侣咸为首肯。 \\n 秋影主人，中年却埽，炉熏茗碗，拥髻微吟，花社灵光，出尘不染。后来之秀，嬴崇礼焉。先是香霓阁有随鸦之举，主人苦口箴之，闻姬属余，庆得所归，恒求识面。申丈介余相见礼，笑曰：“十君玉骨珊珊，迩应益饶丰艳耶。蕴珠抱璞，早审不凡，具此识英雄眼，尤为扫眉人生色矣。”归宣其言，姬为莞尔。 \\n 邗当要冲，冠盖云集，余自趋庭问绢，曰鲜宁晷，堂上于奇寒深夜，命姬假寐俟余。姬仍剪镫温茗围炉，端坐以待诘。晨复辨色理妆，次第诣长者起居，夙兴夜寐，历数年如一日焉。 \\n 姬将适余，偶与倚红听春辈，评次青容院本，或香祖楼警句，或赏四弦秋关目，姬独举《雪中人》“可人夫婿是秦嘉，风也怜他，月也怜他”数语，吟讽不辍。唐甥桂仙侍鬟改子笑曰：’十姑此时固应心契，此语金钗四座赏为知言。”余前年于役彭城，《寄姬词》有曰：“蹋冰瘦马投荒驿，负了卿怜惜，累卿风雪忆天涯，休说可人夫婿是秦嘉。”盖指此也。嗣于下相道中，《寄姬词》曰：“霜月当头圆复缺，跃马弯弓，哪怪常离别，约了归期今又不，关山只识无啼。何事沾膺双泪热，帐下悲歌竟未生同穴。忍与归时镫畔说，五更一骑冲风雪。”南州夫人为写行看子，晚翠庵主即书原词于上，姬每一捧诵，感叹弥衿，凄咽之音，如听柳绵芳草矣。余幼涉韬钤，长延豪俟，然如清河君之忠义廉立者，颇不易觏。长白尚衣，锐欲治枭，禁暴除害，致书阁部，谓燕赵壮士，江淮异人，恩威部勒，非余莫任，余启阁部曰：“无恒产而有恒心者，惟士为能，鸡鸣狗盗之雄，为饥所驱，不知择业，铤而走险，患莫大焉，广庇博施，知有不逮，然能储一有用之材，即可弭一无形之祸。”阁部深嘉是言，且曰：“即以禽枭而论，以毒攻毒，兵法亦当如是也。”忠信所格，景响孔殷，姬曰：“鹰飞好杀，龙性难驯，胆大心细，愿味斯言。”且以余驭下少严，渊鱼廪鼠，察诘不祥，怡词巽语，时得韦弦之助云。 \\n 淮南以浚河停运，余请于堂上，创为移捆之议，节使与彭城公，咸庆安枕，真州贤士，歌诗以侈美之。归逼岁除，颇形闷损，姬曰：“储课民，颂声洋溢，残年风雪，不负此行，哪有辜负香衾之憾？” \\n 芜城绮节，慈命设讠燕璧月楼前。姬偕闺侣，香阶侠拜，更解绾臂怜爱缕，遣鬟密置鸱吻，吾杭谓刍尼衔以成梁，可渡星河灵匹也。萼姊戏裁冰绘并头兰桂畀姬。向月绣之，镂金错采，巧夺针神，余巾箱检玩，珍逾蔡氏金棱矣。 \\n 癸未仲春，太夫人患病危亟。姬辄焚香告天，愿以身代。余时奉檄驻工，星夜驰归。祷于太平桥元化先生祠，赐方三剂而愈。姬因代余持观音斋，以报春晖，至殁不替。 \\n 姬与余情爱甚挚，而耻为忮嫉之行。是以香影阁赠余鬟花绡帕，香霏阁赠余冰纨杂佩，秋雯阁赠余瓜瓤绣缕，姬皆什袭藏之，又香霏阁寄余雕笼蝈蝈一枚，姬尤豢爱不释曰：“窥墙掷果，皆属人情，苟非粉郎香掾，又谁过而问之者？” \\n 余取次花丛，屡为摩登所摄，爰赋《柳梢青》词以谢之曰：“曳雪牵云，玉笼鹦鹉，唤掩重门，曲曲回阑，疏疏帘影，也够销魂。愁看照眼浓春，添多少香痕泪痕。默默寻思，生生孤负，无数黄昏。”“休蹙双蛾，华倩影好伴维摩。娇倚香篝，话残银烛，闲煞衾窝。更无人唱回波，只怕惹情多恨多，叶叶花花，鹣鹣鲽鲽，此愿难么。”允庄曰：“风流道学不触不背，当是众香国中无上妙法。”姬曰：“飘藩堕溷，千古伤心，君能现身接引，亦是情天善果。”余曰：“安得金屋千万间，大庇天下美人皆欢颜耶？”姬亦为之冁然。 \\n 余以乌鸟之私，惧官远域，牛马之走，历著微劳，黄扉辱国土之知，丹诏沐勤能之谕。纶音甫逮，吏议随之，养衔恩，未甘废弃。长途冰雪，小队弓刀。急景凋年，重尝艰险。维时允庄忽染奇疾，淹笃积旬。姬乃鸡鸣而起，即诣环花阁褰帷，问夜来安否，亲为涂药。进匕后，始理膏沐。扶持调护，寝馈俱忘。语余世母谯国太君曰：“夫人贤孝，闺中之曾闵也，设有不讳，必重伤堂上心，而贻夫子忧，稽首慈云，妾愿以身先之尔。”余时寄迹于东阳参军绛云仙馆，曾附书尾寄以近词曰：“年来饱识江湖味，今番怎添凄惋？远树烟，残鸦警雪，人在黄昏孤馆，更长梦短，便梦到红楼，也防惊转。雁唳霜空，故乡何事尺书断，书来倍萦别恨，道闺人小病，罗带新缓。茗火煎愁，兰烟抱影，不是卿卿谁伴？怜卿可惯，况一口红霞，黛蛾慵展。漫忆扬州，断肠人更远。”姬时已得咯血症，讳疾不言，渐致沈笃。余以定省久暌，勾当粗毕，醉司命夕，风雪遄归，而姬已骨瘦香桃，恹恹床蓐矣！ \\n 余自吏议不得留江后，姬曰：“君此后江湖载酒，宜豫留心一契合之人。”余诘其故，曰：“君为尊亲所屈，奉檄色喜，自断不忍远离膝下，但今既有此中沮，或者改官远省，太夫人既惮长途，不能就养，夫人又以多病不去，我何忍侍君独行？且寒暑抑搔，晨昏侍奉，留我替君之职，即以摅君之忧，至君之起居，寒暖必得一解事者，悉心护君，虽千山万水，吾心慰矣。”此姬自上年十月以来，屡屡为余言之者，孰知黄花续命之言，即为紫玉成烟之谶哉。 \\n 蓉湖施生，隐于，掷六木以决祸福，闻有奇验，余就卜流年休咎。一曰：“他事甚利，惟不免破镜之戚。”问能解否，曰：“小星替月可解也。”更请其他，曰：“彗彼三五，或免递及之祸。”时平阳中瀚自淮南来，为姬推算，亦如生言。爰就邻觋陇西氏占之曰：“前身是香界司花仙史，艳金玉之缘，遂为华法，所转爱缘将尽，会当御风以归尔。”允庄闻之，亟请于堂上，为余量珠购艳，以应施生之说。余曰：“新人苛可移情，辄使桃僵李代，拊心自问，已觉不情。设令胶先续断香不返魂，长留薄幸之名，莫雪向隅之恨，更非我之所愿。又岂卿之所安哉？”允庄曰：“然则如何而后可？”余曰：“姬素恋切所生，恒见望云兴叹。还珠益算，此诚日者无聊之极思，然其徙倚绵延，屡烦慈顾，每与言及，涕泗不安，曷以归省之计，为伊却病之方乎？”允庄颔之，乃为请于重闱，整装以定归计焉。 \\n 四月下浣，五日太夫人雪涕命余曰：“紫姬以归省之计，为却病之方，果如所言，实为至愿。惟值江风暑雨，实劳我心，汝可祷之于神，以决行止。”余因祷于武帝庙，其签诗曰：“贵人相遇水云乡，冷淡交情滋味长。黄阁开时延故客，骅骝应得骋康庄。”太夫人见有骅骝康庄之语，以为道路平安，乃许归省。孰知三槐堂中，西偏楹帖，大书深刻曰：“康庄骥足蹑青云。”而姬殁后，停适当其处，开我西阁门，坐我绿阴床。事后追思，如梦如幻，神能知之而不能拯之，岂苍苍定数，竟属万难挽回哉？ \\n 紫姬行后，允庄寄以诗曰：“梅雨丝丝暗画楼，玉人扶病上扁舟。钏松皓腕香桃瘦，带缓纤腰弱柳柔。五月江声流短梦，六朝山色送新愁。勤调药里删离恨，好寄平安水阁头。”紫姬依韵和之，并呈太夫人，诗曰：“风雨经春怯倚楼，空江如梦送归舟。绵绵远道花笺寄，黯黯临歧絮语柔。闺福难消悲薄命，慈恩未报动深秋。望云更识郎心苦，月子弯弯系两头。”允庄又寄余诗曰：“问君双桨载桃根，残月空江第几村。淡墨似烟书有泪，远天如水梦无痕。晚风横逐青溪阁，新柳藏鸦白下门。更忆婵嫣支病骨，背镫拥髻话黄昏。”余依韵和之曰：“情根种处即愁根，纱浣青溪别有村。伴影带余前剩眼，捧心镜旧啼痕。江城杨柳宵闻笛，水阁枇杷昼掩门。回首重闱心百结，合欢卿独奉晨昏。”曹小琴女史读之叹曰：“此二百二十四字，是君家三人泪珠凝结而成者，始知《别赋》、《恨赋》，未是伤心透骨之作。” \\n 余于严慈抱恙，每祷元化先生祠，辄应。盖父母之疾，可以身代，愚诚所结，先生其许我也。姬人之恙，或言客感未清，积勤成瘵，蚤投峻补，误于凡医之手，然求方之事，余又迟回不敢行。六月十三日夜，姬忽坚握余手曰：“君素爱恋慈帷，苟不畏此简书，从无浪迹久羁之事，今来省垣者匝月矣，阁部叙勋之奏，昨日已奉恩纶，指日北行，亟宜归省。妾病已深，难期向愈，支离呻楚，徒怆君心。愿他日一纸书来，好收吾骨以归尔。”余时甫得大人安报，因慰之曰：“子之贤孝，上契亲心，来谕命为加意调治，以期痊可偕归。明日当为子祷于小桃源元化先生祠，冀得一当，以纾慈廑。”姬泣曰：“拜佛求仙，累君仆仆，吾未知所以报也。”次日祷之，未荷赐药。次日又以姬之生平，俱疏上达，愿减微秩，以丐余生，俾侍吾亲，谓先生其亦许我耶？始荷赐以五色豆等味。自此遂旦旦求之，至十八日晚，得大人急递书，知太夫人客感卧床。姬亟呼郑李两妪，尽力扶倚隐囊，喘息良久，甫言曰：“妾病已可起坐，君宜遄归省亲，勿更以妾为念。”言际清泪栖睫，更无一言，反面贴席，若恐重伤余心者。余时心曲已乱，连泣颔之。晨光熹微，策单骑出朝阳门。伤哉此日，遂为永诀之日矣。 \\n 余于二十二日抵苏，太夫人之恙，幸季父治少痊。惟头目岑岑，迷眩五色。余急祷于西米巷元化先生祠，赐服黄菊花十朵，遂无所苦。太夫人询姬病状，知在死生呼吸之际，命余即行，余以慈恙甫愈请少留。至二十六夜，姬恩抚女桂生惊啼曰：“娘归矣！”询之，曰：“上香畹楼去矣。”太夫人疑为离魂之征也，陨涕不止。余再四劝慰，太夫人曰：“紫姬厌弃纨绮，宛然有林下风。湖绵如雪，则其所心爱也。年来侍我，学制寒衣缝纫熨贴，宵分不倦，我每顾而怜之，因属世母谯国太君庶母静初夫人萼姊苕妹辈，为姬急制湖绵衣履。”顾余曰：“欲有冲喜之说，汝可携去。能如俗说，留姬侍我，此如天之福也！”至七月朔日，得姬二十八日寄书，殷念北堂病状，并遍询长幼起居。举室传观，方以无恙为慰。初三制衣甫毕，堂上促余遄行，伏雨阑风，征途迢滞。初六触炎登陆，曛黑入门，家人兮忄章惶，嫂侄兮含悲。易锦茵以床垂兮，代罗帱以素帷。魂飞越而足趑趄兮，心震戒而肝肠摧，抚玉琴之在御兮，瞻遗挂之在壁。怼琼蕊之无征兮，恨朝霞之难挹。萃湫风以酸滴兮，涉遐想兮仿佛。太原翁姥流涕告余曰：“儿于初四戌刻，不及待公子而遽去矣。”呜呼！迟到两朝悭一面，抚棺长恸，痛如之何！ \\n 姬之逝也，太原翁姥专亻兼至苏。余于中途相左，至十二日亻兼自苏归。赍奉大人慈谕曰：“七夕得三槐书，知紫姬遽然化去。重闱以次，无不悲悼。且屈指汝到相距两日，未必及视，其敛尤为伤心之事，携去衣履，想已不及附棺，汝母云是所心爱，可焚与之。汝一切料量安妥后，即载其回苏，誓厝虎山后院，俾依汝祖灵以居。今冬，恭建先茔当并挈之以归，尔渠四年中贤孝尽职，群无间言，去冬侍汝妇之疾，尤属不辞。况瘁至其淡泊宁静，夙为汝祖所称赏。今得首从先人于九京在渠，当亦无憾。汝母方为作小传。静初允庄等，皆有哀词，汝宜爱惜身心，报以笔墨，俾与茜桃、朝云并传，当亦逝者之心也。”鸣呼！我堂上慈爱之心，无微不至，开函捧诵，感激涕零。畀太原举家读之，莫不凄感万状。余因恭录一通，并衣履焚之层次。鸣呼！紫姬魂魄有知，双目其可长暝矣！ \\n 姬发长委地，光可鉴人。指爪皆长数寸，最自珍惜。每有操作，必以金驱护之。弥留之际，郑媪为理遗发，令勿轻弃，更倩闰湘尽剪长爪，并藏翠桃香盒中。闰湘曰：“留以遗公子耶？”含泪点首者再，叩其遗言曰：“太夫人爱我甚至，起居既安，必命公子复来，惜我缘已尽，不能少待为恨尔。” \\n 太夫人素性畏雷，余与允庄紫姬，每逢夏夜风雨，辄急起整衣履，先后至太夫人房中，围侍达旦。今年七月三夕，姬病卧碧梧庭院，隐闻雷声，辄顾李媪等曰：“恨我远离，不能与主人同侍太夫人尔。”未及周辰，遽尔化去。病至绵忄，而其爱恋吾亲若此，悲哉痛哉！ \\n 允庄闻姬凶耗，寄余书曰：“姬之抚恩女桂生，已奉慈命为持三年之服。至其平日爱抚孝先，无异所生，业为持服，如有吊者，应报素柬，亦已请命堂上，可书嫡子孝先稽颡云云。”并寄挽联曰：“四年来孝恭无忝，偏教玉碎香销，愚夫妇触境心酸，遗憾千秋，岂独佳人难再得。两月中消息虽通，只恨山遥水远，慈舅姑倚闾望切，芳魂一缕，愿偕公子蚤同归。”同人叹为情文相生，面面俱到。芳波大令曰：“素柬以嫡子署名，吾家庶大母之丧，先大父太守公曾一行之，今君家出自堂上及大妇之意。尤为毫发无憾。” \\n 金沙延陵女史，工诗善画，秀笔轶伦，所得润笔之资，以赡老母幼弟。尤工剑术，韬晦不言，人以黄皆令杨云友一流目之，不知为红线隐娘之亚也。病中闻紫姬之耗，寓书于余，发函伸纸，上书“萼绿华来无定所，杜兰香去未移时”一联。跋曰：“紫湘仁妹，蕙心纨质，旷世秀群。余每见于芜城官舍，爱不忍去，曾仿月娇遗迹，画兰十二帧，以作美人小影。今闻彩云化去，不觉清泪弥襟。以妹之孝恭无忝，具详允庄大妹所撰挽联。人不间于高堂大妇之言，无俟再下转语，爰书玉溪生旬俾知慧业生天，以摅云弟梨云之感，此于香祖楼后，又添一重公案矣。”又一行曰：“姊以病中腕怯，不得纵笔作书，可觅一善书者，捉刀为幸。”余因倩汝南探花，仿簪花妙格，书之吴绫，张诸座右，此与昭云夫人篆书林颦卿《葬花诗》，以当薤露者，可称双绝。 \\n 词坛耆隽，嬴锡哀词，摅祭怆情，美不胜屈。至挽联之佳者，犹记扶风观察云：“别梦竟千秋，金屋昙花逢小劫。招魂刚七夕，玉箫明月认前身”巢湖太守云：“司马湿青衫，盖世奇才，那识恩情还独至；蛾归碧落，毕生宠遇，从知福慧已双。”高平都转云：“玉帐佩麟符，曾见潞州传记室；兰台抛凤管，空教司马忆清娱。”清河观察云：“倚玉搴芳，记伊人，琼树雁行花叶，江东推独秀；化鸾靡凤，送吾弟，金闺鹗荐风沙，冀北叹孤征。”渤海令君云：“迎来鸾扇女，美前程月满花芳。奈银屏，月缺花残，憔悴煞镜里情郎，画中爱宠。归去鹊桥仙，生别离山迢水递。赖锦字，山温水软，圆成了人间艳福，天上奇缘。”渤海清河两君，有蹇葭莩之谊，抚今悼昔，故所言尤为亲切。及见申丈挽联云：“公子固多情，也为伊四载贤劳，不辞拜佛求仙，欲把精虔回造化；佳人真有福，堪羡尔一堂宠爱，都作香怜玉惜，足将荣遇补年华。”佥曰：“离恨天中。”发此真实具足语，白甫此笔，真有炼石补天之妙。又鹅湖居士，用余丙子年题铁云山人无题旧作“昙花妙谛参居士，香草离骚吊美人”之句，书作挽联，既见会心，又添诗谶。钗光钏响，触拨潸然。 \\n 姬疾革夜，语其季嫂缪玉真曰：“我仗佛力归去，当无所苦，公子悼我，第请以堂上为念，扶持调护，宜觅替人。公子必义不忘我，皈向者要不乏人耳？”玉真泣陈如此。余方凄感欲绝，鸿消鲤息，洵有如姬所云者。于乎紫姬来去湛然，解脱爱缘，逍遥极乐，幸勿以鄙人为念。所悲吾亲无人侍奉，所喜吾儿渐已长成，承重荫之孔，长冀门祚之可，寄余则心芽不茁，性海无波，且愿生生世世，弗作有情之物矣！ \\n 余自姬逝后，仍下榻碧梧庭院。翠桃香盒，泣置枕函，空床长簟，冀以精诚致之然。鳏目炯炯，恒至向晨。虽有鸿都少君之术，似亦未易措置也。犹忆七月四日兰陵舟夜，梦姬笑语如平时，寤后纪以词曰：“喜见桃花面，似年时招凉待月，竹西池馆，豆蔻香生新浴后，茉莉钗梁暗颤。恰小试玉罗衫软，照水芙蓉迷艳影，问鸳鸯甚日双飞惯。低首弄，白团扇，星河欲曙天鸡唤。乍惊心兰舟听雨，翠衾孤展。重剪银镫温昔梦，梦比蓬山更远。怎醒后莲筹偏缓？谩讶青衫容易湿，料红绡早印啼痕满，荒驿外，五更转。”时堂上属郎琊生偕行，读之叹曰：“此种笔墨，无论识与不识，皆知佳绝，惟觉凄惋太甚耳。”余亦答然，孰知兰陵入梦之期，即秣陵离尘之夕，帐中环佩，是耶？非耶？其来也，有自其去也，又何归耶？肠回目极，心酸泪枯，姬倘有知，亦当鸣咽！ \\n 姬素豢狸奴名瑶台儿，玉雪可念。余初访碧梧庭院，辄依余宛转不去。姬酒半，偶作谐语，闰湘纪以小词曰：“解事雪狸都爱你，眠香要在郎怀里”者是也。洎姬归省，闰湘犹引前事相戏。姬逝后，瑶台儿绕棺悲鸣，夜卧茵次。噫嘻！物犹如此，余何以堪？ \\n 姬冰雪聪明，靡不淹悟，类多韬匿不言。先大父奉政公夙精音律，藻夏兰宵，季父恒约僚客于玉树堂，坐花觞月，按谱征歌。奉政公北窗脚，顾而乐之。芙蓉小苑，花影如潮，一抹银墙，笛声隐隐，姬遥度为某阕某误，按之不爽。累黍邗江乐部，夙隶尚衣，岁费金钱亿万计，以储钧天之选。吴伶负盛名者咸鹜焉。试灯风里，选客称觞，火树星桥，鱼龙曼衍，五音繁会，芳菲满堂。余于深宵就舍，询姬今日搬演佳否，姬辄微笑不言。盖太夫人素厌喧器，围炉独酌，姬虞孤寂，卷袖侍旁，虽慈命往观，低徊不去，以是彻夜笙歌，未尝倾耳寓目。余今后闻乐，扌府心哀过山阳邻笛矣。 \\n 姬如出水芙蓉，不假雕饰。当春杨柳，自得风流。太夫人恒太息曰：“韶颜稚齿，素服澹妆，秀矣雅矣，然终非所宜也。”壬午初夏，婪尾娇春，将侍祖太君为红桥之游，萼姊苕妹辈，争为开奁助妆。璧月流辉，朝霞丽彩，珠襦玉立，艳若天人。陇西郡侯眷属，时亦乘钿车来游，遇于筱园花际，争讶曰：“西池会耶，南海游耶？彼奇服旷世骨象应图者，当是采珠神女，步蘅薄而流芳也。”计姬归余四年，见其新妆炫服，只此一朝而已。罗襟剩粉绣袜，余香金翠丛残，览之陨涕。 \\n 姬最爱月，尤最爱雨。尝曰：“董青莲谓月之气静，不知雨之声尤静。‘笼袖熏香垂帘，晏坐檐花落处。’万念俱忘。”余因赋《香畹楼坐雨诗》曰：“剪烛听春雨，开帘照海棠。玉壶销浅酌，翠被幕余香。恻恻新寒重，沉沉夜漏长。宛疑临水阁，无那近斜廊。”清福艳福，此际消受为多。今春《香畹楼坐月》词，则曰：“蟾漪浣玉，人影天涯独。镜槛妆在调钿粟，应减旧时蛾绿。归来梦断关山，卷帘暝怯春寒。谁信黛鬟双照，一般抓负阑干。”又《香畹楼听雨》词曰：“梦回鸳瓦疏疏响，镫影明虚幌。争禁此夜客天涯，细数番风况。近玉梅花，比肩笑向巡檐索。怕见檐花落，伤春人又病恹恹。拚与一春，风雨不开帘。”萧黯之音，自然流露，云摇雨散，邈若山河。从此雨晨月夕，倚枕凭阑，无非断肠之声，伤心之色矣。 \\n 余以樗散之材，受知于阁部河帅节使都转暨郎琊延陵两观察。河渠戎旅，不敢告劳。然出门一步，惘惘有可怜之色。迨过香巢，益萦别绪，凄怀酿结，发为商音。犹忆壬午初秋，下榻碧梧庭院，《寄姬芜城词》曰：“新涨石城东，雪聚花浓，回潮瓜步动寒钟。应向秋江弹别泪，长遍芙蓉。金翠好房栊，燕去梁空，开窗偏又近梧桐。叶叶声声听不得，错怪西风。”又《于纫秋水榭对月寄词》曰：“深闺未识家山路，凄凄夜残风晓。雾湿湘鬟，寒禁翠袖，曾照银屏双笑。红楼树杪，怕隐隐迢迢，梦云难到。万一归来，屋梁霜霁画帘悄。凭阑愁见雁字，问书空寄恨，能寄多少？水驿镫昏，江城笛脆，丝鬓催人先老。团栾最好。况冷到波心，竹西秋早。待写蛾，二分休瘦了。”香影阁主人读之，怃然有间曰：“此时此际，月满花芳，偶尔分襟，怆怀如许。阳关三叠，河满一声，恻恻动人，声声入破，用心良苦，其如凄绝何！”余初出于不自觉，闻此，乃深悔之。频年断梗，转眼空花影事如尘，愁心欲碎。玉溪句云：“此情可待成追忆，只是当时已惘然。”霜纨印月，锦瑟凝尘，断墨丛烟，益增碎琴焚研之恨。 \\n 余去秋留江，姬喜动颜色曰：“妾积思一见老亲，并扫生母之墓。君今晋省应官，堂上命妾侍行，得副夙怀，虽死无憾。”余讶其不祥，乱以他语。会先大父奉政公病，余侍侧不忍遽离，幕僚佥言既受节相河帅厚恩，亟宜谒谢，姬曰：“两公当代大贤，以君为天下奇才，登之荐牍，此其储才报国之心，非欲识面台官，拜恩私室者，且君以侍重亲之疾迟迟吾行，又何歉焉？”嗣奉政公以江淮苦涝，宜效驰驱，促余挂帆。溯江西上，阁部审知奉政公寝疾，仍允告归，姬曰：“吾闻圣人以孝治天下，阁部锡类之心，洵非他人所及也。”嗣此半月，姬与余随同诸大人侍奉汤药，姬独持澹斋，不食盐豉，焚香祷佛。奉政公卒以不起。然此半月中，余得随侍汤药，稍展乌私，皆阁部之所赐也。八月下浣，余遽被议；九月中旬，举室南还，而姬归省扫墓之愿，知不克践，既痛奉政公之见背，又复感念生母，人前强为欢笑，夜分辄鸣咽不已。十月中，余又奉檄，涉江历淮，姬独侍大妇之疾，半载以来，几于茹冰食蘖。鸣呼！伤心刺骨之事，庸诎者尚难禁受，况兹袅袅亭亭，又何能当此煎迫哉？ \\n 七月二十日，与客坐纫秋水榭，恭奉太夫人慈训曰：“紫姬之逝，使人痛绝，伤心吊影，汝更可知。以汝素性仁孝，于悲从中来之际，想自能以重慈与我两老人为念。寄去姬传一篇，据事直书，不计工拙，聊摅吾痛，无侈无饰，当之者，亦无愧色也。”谨展另册视之，洋洋将二千言，泪眼迷离，不忍卒读。时玉山主人鹅湖居士在座叹曰：“紫君贤孝宜家，不知者或疑君抱过情之痛，今读太夫人此传，始知君之待姬洵属天经地义，实姬之Ｃ１行有以致之尔。”蕙绸居士曰：“紫姬之贤孝，堂上之慈爱，至性凝结，发为至文，是宇宙间有数文字，紫君得此，可以无死。” \\n 国朝以来，姬侍中一人而已。呜呼！紫姬，余撰忆语千言万语，不如太夫人此作，实足俾汝不朽。郁烈之芳，出于委灰繁会之音。生于绝弦彤管补静女之徽，黄绢铭幼妇之石。鸣呼！紫姬魂其慰而。而今而后，余其无作可也。 \\n 客读《香畹楼忆语》或谓过情，或疑逾礼，余怃然有间曰：“此非深知朗玉之言，且非至性至情人语也。”凡人笃于一伦者，五伦皆厚；漓于一伦者，五伦皆薄。余识朗玉久矣！见其髫龄承欢，重亲颐养，孝友之誉，门无间言，且觏堂上疾剧，斋心涕泣，焚香告天，誓请身代，以故每祷华元化先生祠，赐药疗疾如响，斯应弱冠投笔，仰承仔肩，淮泗近游，亦有啮指心痛之感。其笃于事亲者如此。淑俪允庄夫人，闺中之秀也。弦诗鼓瑟，静好孔嘉，嗣以侍堂上之疾，长斋绣佛，与君别居。宏愿既毕，编选明人诗集，复得心耗不寐之疾，屡为君访置室，君皆坚却之。四年异处，怡悦相庄，其笃于困内者，又如此。哲弟小英，早慧而殇，君悼之甚哀，集中《哭荀弟诗》，及《哭从弟仲华》诸诗，潘芝轩尚书叹曰：“斯人性情独挚，故其理学独醇。”顾君以同怀早世，独抱四海苍茫之痛，恒曰：“惟朋友足以补昆弟之阙，故其友谊为尤笃。”尊人颐道先生，为当代龙门，怜才下士，清宦廿年，室尝屡空，而君解衣指，赴义若渴。忆余自己巳冬，因娄东萧君晋卿识君，时君方从萧丈子山游，明年晋卿死，君念萧丈之无嗣也，请于堂上，为置侧室，未几生一女，而萧丈遽下世。遗腹复生一子，送死养生，力肩其任，呱呱遗孤，赖君成立。同时以父执而订忘年交者，曰大兴舒丈铁云，曰嘉兴王丈仲瞿。舒丈有三子，长孟皋，次仲舒，最幼角者，余始不知其字。乙亥冬，舒丈居母丧，柴毁骨立，除夕漏四下，君犹手煎参汤以饮之。而丈终以哀毁卒，君为理其丧，辑其稿，月恤其家，迄今十年矣。其间孟皋仲舒，先后居颐道先生幕中，复先后以疾卒。君日以舒氏嗣续为虑。凌芝泉明经者，金陵之诗人也。病废广陵，与君乔梓，素无一面交，颐道先生宰江都，其家者三年，洎先生以忧去官，明经遂失志以死。适君以今秋莅扬，阮梅叔明经语凌凶耗，君往唁其家，全家哭拜于地。君既然曰：“存殁之事在吾，无忧。”购地葬芝泉于平山之麓，且为封树，题其碣曰：清故白门诗人凌芝泉先生之墓。请命于颐道先生，挈其全家来吴，并为舒氏营新居，即以凌氏幼氏配舒氏少子侍萱。君母龚太夫人，以次各撤衣珥助妆。汪剑潭《资政文》中有云：“悯诗人之薄祚，冰上传言。迁寿母以同居，桥边赁庑。佳儿佳妇，互承二老晨昏。江北江南，并作一家眷属。”读者皆为感叹泣下。所谓舒子侍萱者，即余昔见其角无字者也。舒于王为中表亲，仲瞿丈与铁云丈，才既相匹，遇亦相同。丁丑新秋，仲瞿丈病于吴中，华严庵君，日往视其疾。丈固旷逸不羁，有宇宙蘧庐之意。君毅然曰：“君有眷属在杭，使君生后，犹所羁旅天涯之感，吾他日何以对君嗣哉？”专亻兼飞棹送丈归里，并豫为料量身后事。丈竟得遂首邱，遗孤善才，迄今提掖不少倦，距王丈之殁，盖亦九年于兹矣。吾吴人才辈出多，与君交善，咸以所学就正于颐道先生。先生奖成后学，惟恐不及，始有吴门七子之目。继有后七子，续七子之称，就所见先后为序，不以年位学问相轩轾，昧如余，因亦得厕名其间。而此二十一人中，英年硕学，以王君井菽为巨擘。今秋遽以疾卒，君为筹其后事甚至。王母曹太夫人，流涕语人曰：“吾儿交多贤豪长者，死友惟陈司马一人而已。”余考范文正忠宣父子麦舟助葬，千古传为美谈。今君乔梓，助人营葬。就余所知者，舒萧诸丈而外，余舅氏彭甘亭先生，秀州吴丈澹川，并葬其全家五棺，王柳村徵君赋诗以记其事。此外待君举火者，有娄东桂氏，吴中许氏，秀州陈氏，金陵翁氏，盖亦指不胜屈。君初无德色，无惰容，曰：“吾少承庭诰，出事友生，第视吾力之当尽，以求吾心之所安。恩怨升沉，非所计也。”夫君于纲纪伦彝之际，皆出以缠绵悱恻之思。既已顽懦可立，豪杰可兴，况乎紫姬之归君也。以姬姜而备令德贤孝淑慎，百喙同声，积勤成瘵，猝然化去。仰事俯育，失此良佐，亲悼于堂，妇痛于室，而谓君能漠然置之，匪特无是情，亦必无是理也！且闻君之蹇修为侯外翰欧阳大令，外翰年逾五旬无子，君为置，举雄，外翰赋诗志喜。今襁褓者三龄，而外翰年亦六十一岁矣。大令去冬因公事几被吏议去官，举室仓皇，乞援于卅年之旧雨某观察，某置不答，君为借箸而筹，大令始得我恙。报蹇修者如此，其待姬者可知。然苟非姬之至性至情，天欲玉女，又何以见两美之必合哉！且夫移孝作忠，理无二致，齐家治国，教本同原，是故朗玉致亲奉檄，虽屈资郎，其议骆马湖之租地也，吴省庵观察叹为能持大局，能识大体。其论淮南北之盐策也，钱子寿都转称为公辅之器，王佐之才。其佐理真州水利，扌金治枭盗也，曾宾谷节使顾谓王篑山观察曰：“如陈丞者，可谓材兼文武矣。”相国孙寄圃先生，既以国士无双待之，河帅黎勤襄公，又以天下奇才目之。连衔入告，屡荷恩纶，始谕缉捕勤能，继谕始终奋勉。一介书生，传家忠孝，而果受特知若此。圣经所谓治民必获乎上者，非即诚身明善，顺亲信友之所推暨哉。书有之云“王道本乎人情”，夫非人情者有二，不为至愚陋，即为大奸慝。彼为过情逾礼之说者，既不乐成人之美，而其自待，亦正复不厚。是非公论所在，余不欲默尔而息也。爰走笔书于简末，以告后之读是编者。 \\n 道光甲申孟天沈秉钰跋于吴中怀云亭。 \\n ○紫湘主人哀词即题朗玉司马自撰《香畹楼忆语》、《梦玉词》后仪徵阮亨梅叔 \\n 翠墨檀郎苦费才，桂旗兰渡江来。 \\n 可怜香畹楼前月，还照凄凉玉镜台。¤ \\n 香名贤孝说全家，嬴得慈闱泪似麻。 \\n 雪碗冰桃灵座供，西池开出断肠花。¤ \\n 曾识羞兰咏絮来，梨云仙梦返瑶台。 \\n 佩环留得珊珊影，应种香坟万树梅。¤ \\n 传家忠孝挹清芬，紫玉成烟艳紫云。 \\n 重见湘烟编小录，楚天瑶瑟吊湘君。 \\n ○香畹楼主人哀词太原女史辛丝瑟婵 \\n 扫眉才子是名姝，骨应相知艳应图。云海仙山长恨传，金堂兰室莫愁糊。 \\n 捣衣砧杵怜中妇，盘石箜篌忆小姑。何处潜英少君石，余香紫帐蘅芜。 \\n ○芜城新秋惊闻畹君妹金陵之讣，寄此奉挽并慰朗玉弟吴中岭南女史黄之淑耕畹记从 \\n 官阁见瑶华，玉镜新妆丽晓霞。画出蛾眉二分月，簪来蝉鬓六朝花。蘼芜隋苑迟春燕，杨柳苏台隔暮鸦。江北江南成小别，经年消息望天涯。 \\n 岂料长离逝女床，琼枝消息断金堂。紫钗入梦银镫暗，钿笛回波水槛凉。剪爪心坚来世约，招魂诗返生香。玉箫再见寻常事，好念高堂两鬓霜。 \\n ○奉题朗玉弟《香畹楼忆语》后溧阳宋钅黄北台 \\n 经世才名杜牧之，焚香跌坐写乌丝。 \\n 梨云影事分明在，一卷凄凉《梦玉词》。¤ \\n 捧檄关河雪满裾，朝云珍重数行书。 \\n 影梅庵里论前事，忠孝文章恐不如。¤ \\n 一家眷属同仙佛，妙语都从慧业成。 \\n 留得千秋佳话在，优昙小现已长生。¤ \\n ○奉挽紫湘主人即慰朗玉兄悼怀元和蒋志凝澹怀 \\n 上苍浪天下泉壑，佳侠含光宅冥漠。神仙眷属兰蕙丛，一点蛾眉月吹落。瑶姬沦谪颜如霞，作媵名阀仪柔嘉。药炉经卷不驻影，殿如之媛悲舜华。金闺夫婿才奇俊，凤靡鸾化毕生恨。锦瑟华年去莫追，玉箫再世缘难问。忄刀利光音挹妙鬟，银河耿耿佩珊珊。婵娟自有千秋在，可奈情天补石难。 \\n ○紫湘主人仙逝金陵行馆，兹当归，制此奉挽以摅朗玉弟怆情南城陶午香泉梁州新郎 \\n 湘波千尺，湘花一迳，摹出伤心人影。竹风梧雨，几番凄切，曾听见说归帆催去，急骑飞来。总是无忄境。问新词谁唱断肠声？吹送瑶天紫凤笙。秋萧瑟，人孤另，可怜宵记照花枝并。思郑重，忒分明。 \\n 前腔一丸螺墨，一瓯新茗，博得兰闺心肯。香君去后，几人能饮？香名只有河东末路，小宛中年，一样怜才症。记红桥同听玉箫声，宠柳娇花列画屏。蓝桥约，黄姑聘，笑他家错守温郎镜。千载遇，一时情。 \\n 前腔换头伴幽兰素影娉婷，照明蟾一天凄警。佳人不寿，天公原算多情。况有高堂爱笃，夫婿缘深，大妇生同命。趁黄杨先厄，足了平生。到七夕秋河别恨成。冬郎惫，秋娘病甚，杨枝婀娜红绡艳。调锦瑟，怨湘灵。 \\n 节节高荧荧曙后星，梦郎醒，算他生未卜今生定。朝云诔，络秀名。看宜称鸾笺，留得檀奴咏，鸳情更向莲台证。落叶哀蝉不须听，红牙代谱相思令。 \\n 尾声因缘不隔人天信，把一炷名香祷玉京。还指仗此去江神，保护悄魂影。 \\n ○读朗玉弟《湘烟小录》，缀成韵语代写哀思吴县叶廷官苕生 \\n 紫玉西风遽化烟，霜禽情海恨难填。 \\n 谁知香草灵均感，诗谶先成十载前。¤ \\n 定情本事最风华，传遍青溪姊妹家。 \\n 醉倚玉梅听俊语，可人夫婿是秦嘉。¤ \\n 烟江催放木兰舟，到及芜城正晚秋。 \\n 一树琼花摹艳影，美人端合住扬州。¤ \\n 澹扫修蛾月二分，孤芳哪用异香熏。 \\n 筱园春宴归来后，叠损泥金簇蝶裙。¤ \\n 寒衣针线及秋忙，小队弓刀送玉郎。 \\n 风雪天涯能报国，几曾翠黛怨凝妆。¤ \\n 问疾晨昏侍祖庭，斋心祷佛乞延龄。 \\n 千秋贤孝多名媛，至性尤难是小星。¤ \\n 寒闺大妇病缠绵，药里深宵手自煎。 \\n 甘作东风桃李代，心香一瓣祝瑶天。¤ \\n 剪蝶殷勤寄故乡，翩翩自喜胜鸳鸯。 \\n 哪知易醒梨云梦，双宿以飞命不长。¤ \\n 愿佐兰闺奉老亲，报郎岂在侍征轮。 \\n 绿窗记取殷勤语，要觅清娱作替人。¤ \\n 春秋小病学维摩，骨瘦香桃冷翠蛾。 \\n 憔悴檀奴相伴处，玉箫凄咽洞仙歌。¤ \\n 归省亲闱强自宽，人天从此路漫漫。 \\n 石头城下无情水，送过明妆送玉棺。¤ \\n 玉女投壶紫电辉，房栊永夜侍萱帏。 \\n 晨怜病榻闻雷际，梦囊还思化鹤归。¤ \\n 粉脂奁泪痕，汝楼深锁月黄昏。 \\n 盈盈素空江外，缥缈先归倩女魂。¤ \\n 江国新凉雨又风，待郎来已掩残红。 \\n 更无通替能相见，落叶哀蝉一哭中。¤ \\n 愁见苏台拂柳丝，歌离吊梦早秋时。 \\n 双鬟掩泪瑶笙咽，怕唱凄凉《梦玉词》。¤ \\n 妆台爱听雨潇潇，更玩凉蟾倚绮寮。 \\n 此后弦秋孤馆夜，剪镫何忍种芭蕉。¤ \\n 昨岁吴门画舫回，虎山清梵暮云开。 \\n 前身香界司花史，环佩还依古佛来。¤ \\n 香畹楼头月自明，萧郎孤影坐残更。 \\n 一编写就伤心史，便抵奇香返生。¤ \\n 玉色瑶情绝妙词，江南词客吊蛾眉。 \\n 哀言别创千秋例，二老文章大妇诗。¤ \\n 秋榭微波冷翠屏，归舟重泊短长亭。 \\n 银笺拈出伤心句，远笛哀秋可耐听。 \\n ○奉慰朗玉弟即题《香畹楼忆语》后太仓顾元意秋 \\n 闻指星桥订会期，如何小别即长离？魂销梨苑停云夜，梦断兰陵听雨时。 \\n 遗挂珊珊人似玉，回肠曲曲鬓将丝。鸾笺赢得伤心语，胜勒梅花墓上碑。 \\n ○仲兄书来，知朗玉兄有清娱之悼，谱寄《解连环》一阕以抒哀思长洲王嘉禄井叔 \\n 渡江桃叶，顿伤心，望断一眉残月。料夜深水榭，新秋对明镜无言，素娥初别。绿（作去）闪流萤，悄凝想，画罗衣褶。更红衾浸水，翠烛飘烟，抱影凄绝。丁帘暮潮恨咽，问丁娘十索，前事休说。记倚阑同玩双星，正竹插瓜分，露凉时节，一霎人间，但怨指银河痕灭。定空房暗尘坠响，梦疑绣さ。 \\n ○朗玉兄自京江舟次邮示近作，悼香畹楼主人，《台城路》词四阕，绵缠往复，悱恻芬芳，读之使人心骨俱当与《饮水》诸作，并有千古。紫君得此，可以无憾。爰依原调，再题二解，寄以奉慰长州王嘉禄井叔 \\n 板桥谁分丝丝柳，重来但牵秋怨。柱雁凋金，屏蛾坠粉，总作今生肠断。罗帱夜短，恨潇碧如烟，梦啼难唤。不耐红鹦，画帘风悄尚催卷。红楼空记送别，甚楼高在望，人竟天远。玉冷消肌，珠枯莹睫，莫是郎归犹盼？兰舟又返，料怯怯香魂，背镫寻遍。欲认愁痕，海绡清泪浅。 \\n 最消魂事无过别，人天况成长恨。琐屑眠餐，殷勤冷暖，一种伤心谁问。寻思更忍，尽子夜欢闻，变歌凄紧，暝写蚕眠，翠笺重叠怨难尽。空江孤梦易醒，正红闺采伴，频寄芳讯。月瘦琴心，烟寒镜约，莫遣华年愁损，归帆盼准。好同话相思，夜偿秋闰。更与铭香，彩鸾传韵本。 \\n ○题朗玉司马所撰《香畹楼忆语》后即寄汪允庄女甥钱塘张袭裘菽 \\n 一夕罡风怅落花，檀奴挥泪哭天涯。香销兰畹吴宫月，梦冷枫林楚岫霞。 \\n 碧汉残星愁驾鹊，白门疏柳怨啼鸦。真灵位业知谁是，翠水西头萼绿华。¤ \\n 传来忆语护灵芸，却扇曾看月二分。南国愁过桃叶渡，西湖待筑菊香坟。 \\n 尘封钿盒抛银甲，烛暗罗帷冷画裙。多病枕书怜谢女，断肠新咏吊朝云。 \\n ○朗玉弟有朝云之感，自制《台城路》数阕，摅其愁怀，以苏辛之高亮，写姜张之幽远。觉《文通》、《别恨》二赋，尚有逊其凄怨处，因复倚声代寄余意宝山毛岳生生甫 \\n 秦淮幽恨埋无地，垂杨半堤秋水。镜箧霜飞，帘钩月冷，多少明眸如此。金暖紫，怕消瘦郎腰，坠鬟重理。脉脉香尘，旧欢如梦更余几。残荷珠净乍洗。记添香夜坐，钿映花丽。宝帐寒僧，梳涴怯，魂小阑昏愁倚。亭亭瘗矣，付篁绿啼禽，乱荧幽隧。暗忆犹怜，洞箫知怨起。 \\n ○朗玉兄自制《台城路》四哀，感顽艳一往情深，依调即题《香畹楼忆语》后，以摅怆情吴县戈载宝士 \\n 紫云修到神仙眷，罡风顿教吹散。璧月凝辉，琼花照影，合向璇闺长伴。情天梦短，想小别青溪，倩魂先断。两日迟来，不堪重对旧庭院。余香尚留素畹，坠欢收拾起，闲付斑管。金屋三年，玉箫再世，絮果兰因都幻。瑶编细展，认字字相思，泪珠弹满。夜雨空楼，佩环声未远。 \\n ○又集旧玉兄澄怀堂句，得七绝十六章，桂枝昆玉远胜鄙人自作也吴县戈载宝士 \\n 一纸书来墨未干，休文善病带围宽。繐帷弹指人何在？锦瑟忧横未有端。¤ \\n 闻道金闺第一流，佩环归去莫山秋。返生术少香难炷，石不能言佛也愁。¤ \\n 满湖秋雪不开门，洗尽胭脂旧泪痕。遥见小楼红一角，东风吹堕落花魂。¤ \\n 楼外湘帘卷玉钩，碧云天远忆灵修。捧花归侍如来座，又作红尘一度游。¤ \\n 画槛移床露气侵，霜鸿嘹唳候虫吟。南朝旧是伤心地，万种秋酸一寸心。¤ \\n 不料伤心事竟真，牵云曳雪岂无因。蓬山昨夜罡风到，嬴得高歌泣鬼神。¤ \\n 花月多情杜牧之，清寒况味几人知？凤罗纸写神伤赋，忆到呵花贴鬓时。¤ \\n 乘风有日到莲莱，消得清游第几回？记得去年花外立，海棠红向镜中花。¤ \\n 画槛雕楹半夕阳，琐窗今夜梦潇湘。庭前剩有青杨树，不待攀条已断肠。¤ \\n 琼楼人忆小游仙，竹化啼痕玉化烟。梦断湘皋风雨夕，一花一叶一因缘。¤ \\n 何处秋心逗笛家，西窗细雨落檐花。九原寂寞倘相忆，遥指银湾降羽车。¤ \\n 箫局熏留昨夜香，罗衣禁得十分凉。晓莺啼破游仙梦，万树桃花葬夕阳。¤ \\n 三十工愁鬓已毕，画屏银烛谱琵琶。泪珠洗面将终日，一寒泉荐落花。¤ \\n 丛铃碎佩不逢人，洒醒天寒独怆神。勤与扶持双白发，玉楼珍重苦吟身。¤ \\n 珠玉遥天咳唾寒，林鸟凄咽草虫酸。一编珍重千秋想，鹃血模糊未忍看。¤ \\n 笑我年来太瘦生，墙东谁按紫鸾笙？银床坠叶邀题句，凉入松风竹雨声。¤ \\n ○朗玉弟有畹君之悼，寄示《台城》路新词，哀艳凄戾，殆不自胜。因和二解，以写其哀长洲王嘉福二波 \\n 青溪最数排行小，芳名试抡纤指。翠钿凝妆，乌衣卜宅，早压兰姨姊。亭亭瘦紫，但手折芙蓉，怨弹湘泪，几劫司花，种情香界证前世。秋期曾记俊赏，羡三生艳福，帘访丁字。碧玉能谐，黄衫许作，信有倾城名士。归飞燕子，怎重到金堂。梦寒香垒。未抵愁深，莫愁湖上水。 \\n 洗车重洒天孙泪，伤心竟逢秋闰。碧汉初凉，黄杨共厄，谁识人间长恨？香兰翠陨，甚一剪同心，梦中开尽。寂寞妆楼，步虚归听佩声隐。空闺魂断月影，又初三下九，凝望争忍。小扇辞萤，生衣散，却怨红香犹润。愁腰瘦损，怕湿遍青衫，易消词鬓。莫倚回栏，早寒风露紧。 \\n ○题《香畹楼忆语》调寄《虞美人》长洲女史曹佩英小琴 \\n 秦淮稚柳娇无数，第一柔条数。成阴肯向大堤边，只有玉忽缓缓许摇鞭。秋江双桨波软，桃叶迎如愿。司花消受福三生，无奈风幡偏听落花声。 \\n 玉钩望断穿针夕，忍说黄杨厄。人间天上一般秋，只是生离死别两般愁。十行清泪鸾笺洗，影事从头记。千秋水绘要同传，只恐影梅还逊影兰缘。 \\n ○题朗玉兄《湘烟小录》调寄《菩萨蛮》吴县徐尚之仲文 \\n 箫鸾写韵传仙匹，蕊宫又见瑶姬谪，鸳牒话兰因，一时三玉人。婵娟惊艳福，国色宜金屋，桃叶渡江云，珠帘月二分。 \\n 药炉经卷檀权瘦，伤心语怕难消受。乞护并头莲，慈云大士前。兰缘何太短，翠秋江远。银汉待吹笙，乘风返玉京。 \\n 凄凉四阕台城路，银笺珠泪抛无数。影事泪重弹，定情菩萨蛮。香名贤更孝，只此人传了。福慧况双修，语君休泪流。 \\n 断肠嬴得才人语，曼殊月上都归去。红雨茜桃坟，相依倩女魂。钿车人掷果，芳意如何可？么柱觅鸾胶，只应逢玉箫。 \\n ○陈孟楷通守副室王硕人哀辞吴县曹育稼山 \\n 年月日，吾兄陈孟楷之副室王硕人，卒于秣陵。及是孟楷携其柩归厝于虎邱祖殡之侧。重亲以下，哭咸失声。姑彰以传，妇痛以诗，翼翼矜矜，式瞻清懿，宜孟楷之情过其分，哀逾于礼矣！今以所撰《湘烟小录》，示余为辞。余读之，哀感顽艳，情文相生。揽其纟冤，鲜不亻爱邑。按硕人姓王氏，讳子兰，字紫湘，别字畹君，上元人也。玉英韫德，兰性扬芬。孟楷以羊车璧人，拾蘅皋翠羽，渡江画楫，误指神仙，却扇新诗，艳传吴会，虽坤灵之作合有因，亦窈窕之心神独契也。大妇允庄夫人，夙擅闺房之秀，金钗奉贽，青绫解围，韫女宗，箫鸾仙侣。硕人则维参一点，爱Ｃ２纤阿。子霞三年长侍玉扃。太原女士辛瑟婵闻之，叹曰：“国香国士，畹君得所归矣。”艺苑侈称，闹娥旁妒，冒董丽谈，不是过也。矧以慧心能佐内政，纤悉手规，中外心服，孝恭淑慎，尤为太夫人所锺爱焉。大妇体瘅，忽遘异疾，撤环侍药，以身吁天。婉娩内伤，美外剧。然犹奄自讳，恐伤慈怀。省亲金陵，逾月遂卒，年二十二也。鸣呼悲哉！孟楷哀弦播音，爱河溢泪，影堂二展，在东不犹，《国风》两篇，《召南》欲废，撰清娱之行实，属楚挽于吴蒙，不获礼辞，藉抒侧感。辞曰： \\n 江水源碧，钟山气青，珠毓朗，玉蕴冥，娈彼冥丰容盛{髟前}。未胜鸦鬟，辄Ｃ３雀砚。宛宛明艳，曳曳轻容。薄彼晃采，归我元龙。车走六萌，星避五角。郎倚玉人，妇营金屋。高堂愉愉，爱怜婉淑，何意婵爱，获此奇福？鸣房比德，在公兼师，然脂捧砚，裁纨答诗。焚笃耨香，抽排比卷。临池花簪，论难莺啭。妾咏半格，郎手一编。斗茶覆掌，弦琴比肩。子京烛后，马融帐前。此豸可想，胜趣异焉。艳者既多，妒者亦众，司化忌才，瑰告梦。妇适疴作，侍疾忘身。婉娈素免，遂罹其屯。美质若金，沉疔若火；以火烁金，如何而可？省亲告墓，偶归建康，一叶舸送，百里帆张。燕燕有句，迢迢报章。下仰嫔则，上言高堂。即其至情，允协天相。何图沉绵，英英雕丧？入帷月白，肃帐风凄，花泣泫露，鸟啼惊飞。兰息一丝，药烟几缕。含泪波收，敛蛾魂举。旃檀满室，箫管蹑虚。生有慧业，殁其仙与。鸣呼哀哉！葳蕤余芬，郎旋未歇。通替无棺，遗挂有箧。宜我孟楷，酸瑟怆魂。所撰忆语，琅琅万言。自非沥思，何能极笔？影梅琐琐，不足称述。呜呼哀哉！焚聚窟而不返兮，过坐邱而泪涟。叹阴宫之纣绝兮，忄屯彤签之依然。何以慰灵光于三泉兮，有伐石而勒志。播瑶华于千秋兮，尚感兴而涕泗。 \\n ○题《湘烟小录》后华亭女史王燕生凝香 \\n 共惜芳华起暮愁，月华凉照旧妆楼。 \\n 灵筵吴苑冰桃供，遗恨银河七夕秋。¤ \\n 西风梧叶满庭前，鹤驾瑶台玉化烟。 \\n 贤孝兰闺名共仰，从来不朽即神仙。 \\n ○寄题小云司马《香畹楼忆语》后汪端先剑潭 \\n 两代宗工世早传，鲤庭名播仲华年。 \\n 一门礼法兼诗教，中妇温柔大妇贤。¤ \\n 传来消息陨琼枝，司马青衫湿可知。 \\n 好瓣香参转语，玉箫应有再生时。 \\n ○侍宦都门惊闻姨母紫湘夫人之讣，雪涕抒哀，谨题《香畹楼忆语》后河东女甥张仪昭凤卿 \\n 春色乌衣巷，幽芳最小枝。梨云娇粉靥，柳黛染修眉。夫子鸾彦，佳人冰雪姿。烟江桃叶桨，官阁菊花卮。危画琼枝影，团栾璧月词。风楼赓雅韵，燕寝洽柔仪。珠箔飘镫夜，银屏赌酒时。随肩拜金母，奉手侍风姨。兰室承优谊，香车恨远辞。燕云牵别梦，湘草寄遐思。忽返瑶清驾，传来碧落碑。青衫人似玉，锦瑟泪如丝。黄阁交章荐，红尘四牡驰。京华情话处，芳树有余悲。 \\n ○《台城路》一阕和孟楷弟哀逝之作震泽赵函艮甫 \\n 工愁洗马吟愁句，空阶絮闻蛩怨。水咽秦淮，云白下，一霎昙花易散，灵香袅断。恨不共郎归，怕教郎见。撤手珠宫，几番留语玳梁燕。纫秋重到旧馆，记迎来画楫，低拥罗扇。宝瑟流年，寒簧待月，镜里轻鸾轻换。湘烟梦幻，算负了今生玉清仙眷。欲寄相思，碧天无早雁。 \\n ○题小云司马《湘烟小录》后调寄《如梦令》吴县石韫玉琢堂 \\n 才子又逢才耦，不让女君独秀。替月是明星，谁料匆匆分手。希有希有！问胜影梅庵否？ \\n ○小云司马兄寄示《湘烟小录》，情文交挚，使人不忍卒读。才华衰减，勉题四绝，以博破涕之笑昭文孙原湘子潇 \\n 打桨迎来绝代姝，六朝山色作眉图。 \\n 量珠未许论身价，只向郎君索慧珠。¤ \\n 匆匆小劫散鸳鸯，赢得全家为断肠。 \\n 天遣文章新样出，班姬史笔传丁娘。¤ \\n 双飞鸟鹊独飞回，消息惊从白下来。 \\n 第一人间难得事，若兰亲哭赵阳台。¤ \\n 一死争知络秀贤，情花泪叶满湘烟。 \\n 朝云嫁得人才婿，诔笔何曾有老泉。 \\n ○寄题小云司马《香畹楼忆语》后昭文女史席佩兰道华 \\n 夫婿专城坐上头，双鬟清影共银瓯。旧称才子如何逊，新得佳人字莫愁。 \\n 小病偶还桃叶渡，离魂先返稻香楼。影梅前梦凄迷甚，忍卷湘帘月一钩。¤ \\n 开到江南陌上花，更谁缓缓度香车。双飞乌鹊星前誓，一曲清溪梦里家。 \\n 缘注玉箫仍眷属，愁萦锦瑟促年华。郁金堂小寻行迹，凄泪弹红上碧纱。 \\n ○寄题朗玉弟《湘烟小录》后金坛女史吴规臣香轮 \\n 金雁栖尘酹翠缸，玉虫ㄠ蕊黯银缸。柳丝烟锁愁凝水，桃叶春寒梦渡江。 \\n 花落余香犹恋树，月沉残影尚留窗。碧钿瑟瑟无消息，惆怅青琴拥凤双。¤ \\n 琼树经霜陨一枝，青溪残笛雨丝丝。簪花小影摹双髻，揽镜新妆忆十眉。 \\n 萼绿华来无定所，杜兰香去未移时。玉溪谶语分明在，记取湘烟本事诗。 \\n ○题小云《梦玉词》后吴江郭麟频迦 \\n 清润潘郎玉琢同，新词如水气如虹。如何才载松陵道，便对青春葬小红。 \\n 小劫匆匆八十过，自知绮语夙生多。老来黄九风情减，未要当场铁秀诃。 \\n ○奉题香畹楼忆语后吴县钮树玉匪石 \\n 空谷香方吐，琼楼梦已非。柔嘉良不易，婉娈孰能希？竹泪迷湘浦，霜风卷素帷。一编传忆语，足以表音徽。 \\n ○题小云司马《湘烟小录》后仁和钱栻次轩 \\n 惊心锦瑟感长年，司马情怀倍黯然。淑行应增贤女传，芳魂合证大罗仙。才工吟咏词编玉，性淡铅华佩撤钿。香畹楼空鸾镜缺，难教重觅再生缘。 \\n 从来慧业种瑶瑛，那识朝华每易倾。千古诗人同此恨，一家哀诔共怜卿。花残吴苑凄凉曲，潮落秦淮鸣咽声。莫谓红颜都命薄，天为贤孝播嘉名。 \\n ○题小云司马《湘烟小录》后永康熊方受介兹 \\n 相随箫史住秦台，莫道天公不爱才。 \\n 三十三番圆月夜，也曾双照玉人来。¤ \\n 耐得闺中仔细看，杏花妍丽菊花寒。 \\n 分明艳福兼清福，怪底诗人消受难。¤ \\n 非常贤孝更谁俦，凄绝人间香畹楼。 \\n 何待遍征名士笔，一门哀诔足千秋。¤ \\n 公子悲秋欲问天，情痴并怕再生缘。 \\n 此中多少伤心境，我已先尝廿二年。 \\n ○奉题朗玉司马尊兄《湘烟小录》后太仓徐元润少掖 \\n 江芷江蓠悟梦缘，清商弹碎七条弦。 \\n 蘼芜秋影灵均泪，一卷离骚欲化烟。¤ \\n 牙管双花倚玉台，秋池红叶感难裁。 \\n 绝奇锦瑟锺情话，却费闺中织锦才。¤ \\n 两桨奏淮送别舟，风风雨雨秣陵秋。 \\n 吴儿莫道心如石，不待言愁我已愁。¤ \\n 佳侠香名满色丝，江南吟遍诔花词。 \\n 翻怜海外朝云墓，不乞晁黄本事诗。 \\n ○题小云司马兄《香畹楼忆语》后江都吴椿退旃 \\n 优昙暂现亦因缘，肠断银河七夕前。 \\n 消得全家斑管丽，朝云才调本如仙。¤ \\n 文章经济早知名，锦瑟华年怅月明。 \\n 香畹楼头儿女泪，英雄本色是多情。 \\n ○奉题朗玉兄《湘烟小录》后钱塘张之杲东甫 \\n 一编记恨墨纵横，添得秋人雪鬓生。 \\n 绝似当年白太傅，结之片石泐芳名。¤ \\n 最是高堂传一编，写来至性语缠绵。 \\n 然脂谁续伤心史，读向秋窗绝可怜。¤ \\n 蛾眉福慧比朝云，大妇贤柔古罕闻。 \\n 一自白门鸾信杳，泪痕先渍石榴裙。¤ \\n 返魂香少命如何，小劫情天一刹那， \\n 花上露偏难耐久，闲愁空自感宜哥。 \\n ○奉题小云司马兄《湘烟小录》后江都张鸿书开虞 \\n 石头城畔柳丝丝，梦断银湾七夕期。 \\n 总为生前太贤淑，全家雪涕写哀词。¤ \\n 公子秦川对酒豪，江楼愁度可怜宵。 \\n 侯嬴曾作氤氲使，应为良缘续玉箫。¤ \\n 仙山难得返魂香，羽士招魂亦渺茫。 \\n 只有壮怀销绮丽，新词叠赋买陂塘。¤ \\n 流水唤不回，马蹄蹀躞上金台。 \\n 为君惆怅占君贵，韩香奁宰相才。 \\n ○寄题朗玉兄《湘烟小录》后太仓顾登衍春洲 \\n 听雨听风万种愁，空江淼淼秣陵舟。蒲帆影待河干卸，环佩魂先月夜游。忆旧事过还剩梦，伤心人总不宜秋。剧怜乌鹊填桥夕，无复凭肩看女牛。 \\n 记随徐淑伴秦嘉，同奉兰羞咏白华。侍疾勤调琼杵药，纟番书寒门玉炉茶。朝云慧业由前世，络秀高风近大家。似此国香偏短命，神伤岂为六朝花。 \\n 应是弹敖王子登，暂完小谪便飞升。二分月冷云初散，一箭兰凋露尚凝。翠水何年逢玉女，青山终古黯金陵。弦秋孤馆凄凉夜，愁绝真真唤未应。 \\n 诗谶无端应楚湘，红襟梦断郁金堂。何堪水国秋先到，从此天涯草不芳，姊妹花残怜最小，海山路阻恨尤长。檀奴自写伤心诔，可但芙蓉号断肠。 \\n ○旧题《影梅庵传奇》《金缕曲》一词，曾为阆玉兄所赏，今用原调原韵，奉题玉兄《香畹楼忆语》后上元欧阳长海 \\n 药谙别有伤心曲，抵多少锦裁千番，珠量十斛。叶叶瑶笺和泪写，寒透唾壶红玉，合早付参军苍鹄。香祖楼深空谷远，剩影梅庵里悲重续，才子恨，佳人福。零星苦语何堪读。况对此风亻孱雨亻愁，断肠惊触。四载璇闺贤又孝，泪洒一家尊属。可也属蛾颦绿，待擘生绡描不尽，叠长歌卿当樽前哭。哀蝉赋，倩谁录？ \\n ○香畹主人于归玉兄曾填《庆春泽慢》一阕，以纪艳缘。兹与玉兄话及旧词，类多语谶，石城桥畔，重送霓旌，感次前韵，以当薤露前人 \\n 画鼓凄烟，穗帷霏雪，送伊如此归舟。君自凄凉，无端触我闲愁。兰桡亲见迎桃叶，到而今才几番秋。剩些些绮谶，重提燕子空楼。彩云莫惜轻飞去，便花残月阙已算香。昨夜红窗有人絮泣纱帱，春风难遣罗敷恨，况频年罗隐狂游。道输伊四载银屏，百幅银钩。 \\n ○奉题朗玉司马尊兄《湘烟小录》后上元周开麒石生 \\n 优昙容易陨秋风，金屋银屏昔梦空。 \\n 添得千秋凭吊处，纫秋水榭水关东。¤ \\n 空谷幽芳品最幽，青溪花史艳香修。 \\n 桥边红药谁为主？零叶飘花我更愁。 \\n ○题朗玉兄《香畹楼忆语》后，调寄《一萼红》，即送朗玉之江北华亭改琦 \\n 七芗展云蓝，伤剩心忆语，依约影梅庵。玉板南朝，粉郎东阁，来艳福能兼。算消过傅红写翠，曳湘烟兰笑一开奁。脂罗纹，巾箱爪印，旁有遗簪。愁说落花生世，竟如丝如缕，抽尽春蚕。梵策鹦提，仙裙蝶散，者番梦雨重帘。积万点相思清泪，向西风湿了旧青衫。偏又客公听雁，回首江南。 \\n ○又写《同心并蒂花》一帧系以此解前人 \\n 贴梅扇底小眉青，露折湘花晓梦醒。心力枉抛愁倚屏，画难成。一半儿香魂，一半儿影。 \\n ○题朗玉兄《湘烟小录》后调寄《国香慢》仁和李堂西斋 \\n 写韵楼深，每佩声误听，さ响追寻。尘帘寂无人倚，昼自，曲折行穿花径，怕枝上犹Ｃ４遗簪。孤怀正多感，断续鸿过，细碎蛩吟。昔游浑似梦，记将残烛影，才逗琴心。渡江桃叶，传唱直到如今。不道兼旬小别，早暖消香散罗衾。谁怜沈腰减，倩女魂归，泪也难禁。 \\n ○奉题朗玉兄《湘烟小录》后吴县曹坚艮甫 \\n 银云坠影商丝咽，兰露宵零桂蟾缺。香冷秋衾吊蟪蛄，一代红颜竟长别。 \\n 交枝簇蒂好韶华，长板桥东碧玉家。箫吹暖钿车路，二月垂杨三月花。 \\n 花鬟娇迎春髻，倾城为想颛房丽。密字芙蓉锦绣篇，真灵位业神仙记。 \\n 神仙艳福本三生，唤得飞琼下玉京。小院当风罗带结，画楼听雨翠钗声。 \\n 妒花风雨催花葬，药炉经卷添惆怅。两桨寒波白下潮，解愁莫问金丝帐。 \\n 帐掩流苏冰簟空，人天消息太匆匆。几时白鹄乘烟去，何处青鸾有信通。 \\n 沈沈铜漏迢迢夕，一点俞糜泪一滴。婵娟著述并千秋，可人夫婿真怜惜。 \\n 走马应官去蓟门，哀蝉落叶总销魂。吴王宫里红心草，留作人间春梦痕。 \\n ○朗玉兄《香畹楼忆语》琼思瑶想，凄艳绝伦。余既每则僭加评语，意有未尽，复缀此诗，以慰清娱之悼吴县董国琛琢卿 \\n 东坡葬朝云，香山遣樊素。有情悟无情，要皆在迟暮。 \\n 如何少年场，乃有感逝赋？孟楷佳公子，亭亭而玉树， \\n 礼防申自持，花丛懒回顾。青溪最小姑，相见眼波注。 \\n 秋桨桃叶迎，春槛蕙花吐。堂上明珠珍，闺中德星聚。 \\n 葡萄镜传神，旃檀篆添雾。一螺仙掌纹，十索锦心句。 \\n 络秀佐羹忙，小乔知曲误。福慧信无双，燕莺亦旁妒。 \\n 况闻贤且孝，侍疾忘寝寤。色喜动太君，肩行随大妇。 \\n 郎既小小怜，妾亦鹣鹣护。谁知归建康，遽尔痛朝露。 \\n 璧月掩圆辉，琼枝陨寒跗。忆语千万言，伤心事如诉。 \\n 畹君倘有灵，应识郎情苦。伫续玉箫缘，再看银河渡。 \\n ○又读《台城路》词四阕，依调奉题，以纾余感前人 \\n 人天尽有伤心境，凄凄况传遗事，坠叶敲帘，余香剩盒，难挽青门书记。飞仙去矣，又旧梦零星，可怜提起。细语喁喁，问君能有几多泪？言愁吾亦愁绝，剪镫消夜读，炉烬心字。墨碾珠尘，编凝粉印，写尽落花身世。缠绵至此，料悔觅封侯，断肠夫婿。曲按朝阳，玉人知也未。 \\n ○奉题小云兄《湘烟小录》后调寄《台城路》吴县沈彦曾兰如春风 \\n 曾护双兰笑，湘烟化成凄怨。艳艳销金，盈盈载玉，未是相逢嫌晚。红闺绣缓，为替织弓衣，赠郎行远。更揭眉奁，赌吟香语付筠管。琼枝容易瘦损，旧欢如坠雨，无限悲惋。别绪萦怀，惊魂入梦，消息空江先断。重来恨满，剩指爪嫣红，枕函留伴。传写朝云，黯然凝泪眼。 \\n ○读朗玉兄《湘烟小录》，用上下平韵，衍成绝句三十首，以写怆情吴县陈彬华小松 \\n 几夕秋声撼井桐，无端紫玉返瑶宫。 \\n 陈思漫续黄初赋，翠羽明一霎空。¤ \\n 湘水芳枝泣露茸，铅华净洗薄芙蓉。 \\n 六朝危画今消歇，仙谪珧台第几重。¤ \\n 桃叶迎来上画，配将国士本无双。 \\n 如何白下春归去，不共秋潮再渡江。¤ \\n 名士倾城信有之，纫秋水榭证盟时。 \\n 几生修到人如玉，记取鸾绡本事诗。¤ \\n 明翠羽艳珠围，瓜步重阳画楫归。 \\n 闻道秦淮诸采伴，郁金堂燕妒双飞。¤ \\n 金屋妆成画不如，同心花朵绮窗疏。 \\n 可怜香畹楼头月，空照流黄阁已虚。¤ \\n 家住青溪最小姑，红妆替写惜花图。 \\n 玉梅香底芳魂杳，嬴得檀郎泪眼枯。¤ \\n 扬州三月草萋萋，春色红桥画景迷。 \\n 恰与花描艳影，筱园环佩尽眉低。¤ \\n 爱月还输雨更佳，垂帘晏坐听空阶。 \\n 恹恹骨损香桃瘦，不是伤心怨紫钗。¤ \\n 松楸感念雨花台，一叶凌风江上回。 \\n 生怕分飞肠欲断，教郎两日故迟来。¤ \\n 玉镜尘封寂寂春，楚湘烟雨梦前因。 \\n 伤心最是环花阁，少个金钗问字人。¤ \\n 天风吹散美人云，瘦剩蛾眉月二分。 \\n 回首绿梅窗下坐，可堪重说验螺纹。¤ \\n 缥缈空招倩女魂，碧梧庭院月黄昏。 \\n 生怜四阕台城路，半是啼痕半墨痕。¤ \\n 抚棺一恸剧辛酸，碧海青天恨万端。 \\n 闻说隔江书远寄，尚将好语报平安。¤ \\n 此日珠难合浦还，空留钿盒忆风鬟。 \\n 前身定是司花使，清浅蓬莱水一湾。¤ \\n 祷疾慈云大士前，替郎茹素祝延年。 \\n 慈姑爱悼彰贤孝，小传琅琅字二千。¤ \\n 祖庭白发叹萧萧，曲意承颜药裹调， \\n 难得斋心香一瓣，满庭风露立中霄。¤ \\n 闺中大妇爱娥苗，咏絮联吟翡翠巢。 \\n 五月江深寒水阁，花笺重叠记传钞。¤ \\n 封侯夫婿领弓刀，问疾寒闺不惮劳。 \\n 相伴药炉凄拥髻，晓来懒自沐兰膏。¤ \\n 林下风姿谢绮罗，红牙小拍忆秦娥。 \\n 每从官阁飘镫夜，指点霓裳一曲歌。¤ \\n 璧月琼枝萼绿华，如云鬒发丽盘鸦。 \\n 痴情绾就来生结，翠盒同装并蒂花。¤ \\n 塔影园空吊夕阳，繐帷萧瑟晚风凉。 \\n 西泠筑就蘼芜冢，一树棠梨傍菊香。¤ \\n 桂旗兰返瑶京，灵鹊填桥控驭迎。 \\n 梦里萧郎成永诀，兰陵舟夜佩环声。¤ \\n 澹月疏星冷画屏，为资冥福写金经。 \\n 应思蝈蝈雕笼爱，络纬寒螀不忍听。¤ \\n 征程回首梦觚棱，水驿山村露一镫。 \\n 此日燕台沙扑面，出门应怕说金陵。¤ \\n 返魂无术忆灵，嬴得全家珠泪流。 \\n 茶熟香温相伴处，珊珊遗挂泣弦秋。¤ \\n 月缺花残感慨深，哀言都是四愁吟。 \\n 缠绵梦玉词中句，绘出伤秋一寸心。¤ \\n 杏花春雨梦江南，香火因缘礼佛龛。 \\n 待谱琵琶传轶事，香名原胜影梅庵。¤ \\n 绳床经案暮垂帘，鸾影凄凉吊镜奁。 \\n 只望玉箫来再世，风流佳话定重添。¤ \\n 西风叶叶挂征帆，香泽留教伴枕函。 \\n 好慰高堂珍重意，休将红泪湿青衫。 \\n ○重读《台城路》四阕，蓉愁蕙怨，凄艳绝伦，依调奉题，用周清真韵 \\n 前人 \\n 凄凉谱出销魂句，秋心况逢秋晚。楚泽孤芳，湘皋小影，可奈西风催剪。珠奁故掩，正香畹楼头，夜长银簟。认是魂归，绣帘人悄问谁卷？青溪旧时打桨，指山温水软。金粉无限，璧月难圆。华遽陨，只恨轻帆孤转。梨云梦远，剩雪碗冰桃，繐帏长荐。画里真真，尚愁眉翠敛。 \\n ○题朗玉弟《湘烟小录》后吴县沈秉钰式如 \\n 紫凤长离玉化烟，杜兰香去定生天。 \\n 爱缘结得全家福，第一尤难大妇怜。¤ \\n 渊鱼廪鼠察非宜，巽语时逢药石规。 \\n 情重韦皋勤礼佛，玉箫应有再来时。 \\n ○奉题小云司马尊兄《湘烟小录》后上元张泺子澜 \\n 明珠无价玉无瑕，门掩樱桃五树花。乐府纷传中妇艳，桥梁侧近小姑家。 \\n 坤灵扇早氤氲定，忄刀利天应笑语哗。何事罡风吹霎过，便营香冢葬琵琶。¤ \\n 一角红楼旧曝衣，拦腰窗眼易斜晖。淑姬每告双双至，游女能歌缓缓归。 \\n 无复灵敖重奏曲，可怜片石独支机。丹青不惜生绡费，翠羽明画宓妃。¤ \\n 螺北香东秀色餐，明明佳月有团栾。刻脂销得檀奴爱，好粉能教竹母欢。 \\n 异体连心随宛转，双烟一气祝平安。吟红闺里同凄绝，数到花枝欠畹兰。¤ \\n 小劫优昙悟刹那，渡江双楫奈公何？招魂自打开头鼓，忍泪孤擎洗面锣。 \\n 吊鸟山应移建邺，爱猫人倘值横波。可堪老对红心草，来与西施赋挽歌。¤ \\n ○奉题小云兄《湘烟小录》后调寄《金缕曲》上元汪度邺楼 \\n 共说神仙侣。记春人眉修蒋黛，目成吴语。璧月琼枝传艳影，恰伴临风玉树，弹指散梵天花雨。悄绾情丝成百结，猛罡风吹作愁千缕。红药恨，问谁主？黄杨闰厄飘茵絮。怎瑶台优昙一现，也难留住。应是寒簧真谪降，梦绕清虚玉宇。趁鹊驾星桥归去，小别人天成永诀，湿青衫望断青鸾羽。难打桨，再迎汝。 \\n 呜咽秦淮水，料从今艳沉金粉，馥销兰芷，十二红楼齐掩泣。转羡落花身世，应也为可人夫婿。繐帐镫飘珠箔影，认招魂旧是双栖也。哀荣福，问谁比？双修合惹天心忌。早翻尽断肠公案，绿衣黄里。解脱我为添转语，水月镜花如是。况本是玉清仙子。消受艳缘三载后，更消君一卷伤心史。千古后，定传矣。 \\n ○奉题小云兄《湘烟小录》后调寄《台城路》元和朱绶酉生 \\n 冶城一片秋杨柳，黄昏画帘微雨。笛舫镫圆，钗楼镜坠，添了凄凉无数。停辛伫苦，算消受年时，翠描眉妩。打桨归来，暮潮不动载愁去。江郎漫成恨赋，钿盟人世感，芳事多阻。线涩欢，弦疏怨柱，寂寂尘香荃土。哀蝉制谱，料萧寺云深，薛衣吟楚。璧月环花，此情堪诉与？ \\n ○奉题朗玉司马《湘烟小录》后琴河女史钱若璞莲因 \\n 苎萝春水浣轻纱，人道青溪胜若耶。明月吹萧曹比玉，夜船横笛魏无瑕。 \\n 纤眉翠冷初三月，宝靥红销第一花。愁绝彩鸾云影散，招魂仍傍旧儿家。¤ \\n 锦瑟无端散舞裀，玉箫有约证兰因。落花生世难销劫，流水年华易感春。 \\n 芳树画阑闲听雨，碧纱小榭黯生尘。冰绡重写崔徽影，生恐离愁易带颦。 \\n ○奉题朗玉弟《湘烟小录》即送入都琴河女史归懋仪佩珊 \\n 春帆桃叶渡江云，官阁梅花月二分。每玩琴书怡翠黛，自安荆布薄红裙。 \\n 致欢颜解承堂上，侍疾身甘替女君。愁见弦秋孤馆里，鸳帏遗挂异香熏。¤ \\n 闺阁全才似此难，檀奴哪怪泪频弹。双修福慧缘偏短，四载繁华梦易残。 \\n 归棹岂知成永诀，剪镫曾记话长安。只今风雪朝天去，谁与熏衣护晓寒。 \\n ○题小云兄《湘烟小录》后元和顾千里涧 \\n 紫君万事足，所少独年寿。正同优昙花，不许见衰丑。昔者漆园论，寓形无暂久。殇鼓理且齐，百龄其何有？况乎传忆语，香名满人口。讵等泥莲记，卓越自不朽。题诗寄司马，应更酹卮酒。魂兮倘归来，亦许斯言否。 \\n ○题小云兄《湘烟小录》后调寄《台城路》吴县戴延衤介竹友 \\n 人间尽有伤心史，香名幸逢才子。银烛光中，玉梅影外，春占妆楼十四。亚枝最丽。记姊妹花开，妒伊连理。打桨迎来，宜颦宜笑举家喜。严闺几番侍疾。况封侯婿远，常罢梳洗。扇影分鸾，钗痕蚀凤，裙挽留仙无计。星河影底，恨天上佳期。闰逢今岁，直得思量，楚兰吟卷里。 \\n ○题小云司马《湘烟小录》后宋悦研 \\n 乞得裴航玉杵来，蓝桥有路即蓬莱。 \\n 红羊小劫偏成梦，翠羽声声唤不回。¤ \\n 曼陀小篆祝深宵，千里慈闱问疾遥。 \\n 亲算已延儿算减，香魂空向秣陵招。¤ \\n 林下风清礼导师，罗帏玉漏夜敲诗。 \\n 只今香畹楼头月，曾照分笺咏絮时。¤ \\n 可人夫婿是秦嘉，三十工愁鬓欲华。 \\n 不耐哀词歌子夜，药炉经卷送生涯。 \\n ○题朗玉词丈《湘烟小录》后调寄《台城路》南康谢学崇椒石 \\n 珠宫多少鸳鸯牒，偏教艳才天妒。蕙畹烟寒，兰楼玉瘦，剩有凄凉词赋。芳华细数，纵题遍鸾绡，万千孤负。比似朝云，髻鬟空咏散花句。红桥犹记旧事，星星能替月，同听箫谱。抱影支愁，扶香续梦，早自魂销秋语。催归雁舻，顿望断银湾，绉裙仙去。怪底江潮，近来声更苦。 \\n ○奉题朗玉兄《湘烟小录》后仁和葛景莱蓬山 \\n 梨云梦影柳丝轻，紫玉飞烟返太清。 \\n 忏尽情根消尽恨，好从香界证前生。 \\n 水软山温艳六朝，渡江桃叶话红桥。 \\n 只今东阁梅花夜，愁听珠帘按玉箫。 \\n  \\n 　 \\n  \\n  \\n 　"}
