{"章节": "浙东纪略（清）徐芳烈", "正文": "　 \\n 　 \\n 　 \\n 浙东纪略 \\n 　 \\n 清·徐芳烈 \\n 乙丙之交，大清尚未一统，浙东一隅，亦以南北分之，纪实也，使易辨也。 \\n 甲午春，潞藩自淮而南，次武林，请居焉。 \\n 乙酉五月十一日，清兵至金陵，弦光皇帝走，城为之空。 \\n 廿五日，马士英从太后至杭，武林沸腾。 \\n 六月初六日，请潞藩监国。时惟巡抚张秉贞，巡按何纶，巡盐李挺在。闻于廿七八至苏州乃遣总兵陈洪范往和。 \\n 初七日，朱大典，阮大铖自无湖至。 \\n 初九日，陈盟至，镇东伯方国安，前锋方元科亦领兵至。 \\n 初十日，陈盟朝监国，出语士英曰：“事不可为矣！”午后，总兵郑鸿逵亦至。鸿逵即请监国入闽，不允；请以宫眷渡江，亦不允，遂出城。时黄道周适在江干，连章劝监国即位，且责马士英误国卖君之罪。薄暮，陈鸿范遣报城中云：“北使明日至，且许监国仍令王浙也。” \\n 十一日，郑鸿逵于江间遇唐藩，遂同黄道周奉以入闽。是日，方国安从余杭至，捶碎北牌。闻马士英至江干登舟矣，国安迫及拉回，欲同勒兵御北。时杭民畏北，探潞藩及张秉贞至，相戒言战守事。 \\n 十二日，监国遣官持谕召陈盟入阁，盟具疏辞，遂之剡上。是夕，会稽庠生王毓蓍（字元趾）感痛激烈，作愤时致命篇。首曰：“群奸误国，庙社沦胥，愤怀事变，恨不手斩贼臣之头；恸惜时艰，且思生食叛人之肉！养兵十载，大帅惟识奔逃；积粟千仓，墨吏半肥私橐。”又云：“冠裳世禄之家，营窟以待新朝；郡邑莅事之长，收图以修降表。迫呼犒迎之费，尽属青衿，供奉大清之牌，遍传黔首。文非饰过，则曰屈必伸，当效会稽之辱，忍耻苟全。”又云：“长往不返，驾言东海之逃。”又云：“号呼莫闻，痛哭无路，用殉蛟腹，愧彼鼠心。古称五死，何俟捐驱赴义之可乐？寿止百年，保无疾病水火之杀人？惟兹清流碧水之中，正是明伦受命之地，鬼如不厉，为访三闾之踪；魂果有灵，当逐伍胥之怒。真能雪耻自任，愿激发于光天；倘或同志不孤，敬相招于冥土！”又诗二绝（遣失）；又遗书上左都御史刘宗周曰：“蓍已得死，所望生早自决，毋为王炎午所吊！”中夜不语兄弟，不别妻子，命阍沽醪，正襟浮白，劳以余沥，且戒勿从。持炬出门，贴致命篇于宋唐卫士奇之祠壁，肃衣冠赴水于柳桥。 \\n 十三日北兵大至，巡抚巡盐俱东渡。抵暮，方国安出与战，不利，杭民虑方淫掠，闭城不容入，且缚箭数捆，悬城以贻北，甚有在城索方氏兵以献者。国安穷蹙，遂与马士英亦以舟去。兵分水陆结排溯流而上，时或有沉溺。 \\n 萧庠廪生徐芳声，乃弟徐芳烈，同学蔡士京，何之杰等，于前三月十九之变，会通庠文学恸哭于明伦堂。兹当易姓，拜辞文庙。适儒学教谕潘允济，训导许士龙，亦挂冠去，为之流涕于一堂，呜咽欲绝，随有不愿仕进，冥鸿高骞者，一百十三人。 \\n 十五日，北使至越，甯绍分守于颖议晓士民，欲画江守；而人心离涣，力莫能支，乃解印去，遁迹河曲，此后北使直至温台矣。 \\n 二十六日，山阴儒士潘集（字予翔）年十九，闻王毓蓍死，自署大明义士，操文哭尊于柳桥，有曰：“自古国运靡常，所赖忠臣骨作山陵；至今壮士何为？徒令儒生怨经沟渎！念太祖三百年养士之恩，竟同豢豕！思先帝十七载作人之德，无异饥鹰！”中云：“惟我王子气吞江浪，质烈寒泉。魂游故国，羞为他作嫁衣裳；声烈前朝，不落第一流人物。立身不二始信秀才如处女，断不更夫；国士无双，才知名下不虚，今为定论。自兹柳桥石厉，不数司马题辞；泮水澜清，可继屈原骚赋。潘集闻风起鹊，幸达人先获我心；饮血啼猿，耻今日独为君子。魂其有灵，下榻俟我！”又杂咏三首中一绝：“放眼拓开生死路，高声喝破是非关。莫愁前路知音少，止畏当头断气难！”读罢哀恸，夜怀二石与诗文，逾女墙投于渡东桥下。 \\n 闰六月初五日，原任苏松巡抚山阴祁彪佳（字幼父，号世培），养病里居，北兵至浙，以书来聘。公处分家政，作绝命词别宗亲曰：“时事至此，论臣子大义，自应一死。凡较量于缓急轻重者，犹是后念，未免杂于私意耳！若提起本心，试观今日是谁家天下，尚可浪贪余生？况生死旦暮耳，贪旦暮之生，致名节扫地，何见之不广也！虽然，一死于十五年之前，一死于十五年之后，皆不失为赵氏忠臣。予小儒，惟知守节而已，前此却聘一书，自愧多此委曲。然虽不敢比踪信国，亦庶几叠山之后尘矣！临终有暇，再书此数语，且系以一诗，质之有道：运会轭阳九，君迁国破碎，鼙鼓志江涛，干戈遍海内。我生何不辰？聘书乃迫至！委赞为人臣，之死谊无二。予家世簪缨，臣节皆罔赘。幸不辱祖宗，岂为儿女计！含笑入九原，浩然留天地！”欢然饮燕，无异平时。肃衣冠，投于寓园放生池柳树之阴，夫人子弟不知也。笑容可掬，颜色如生。 \\n 左都御史山阴刘宗周，字启东，号念台。六月十三日，北兵至杭，廿三日，绝食；廿五日，乘舟入凤林，投西洋港，救不死；遂诣辞先墓，暂息灵峰寺。北使以书币聘，刘口授答书曰：“大明孤臣某启：国破君亡，为人臣子，惟有一死。七十余生，业已绝食经旬，正在弥留之际，其敢尚事迁延：遗讥名教取玷将来？某虽不肖，窃尝奉教于君子矣。若遂与之死，固某之幸也，或加之以斧钺焉而死，尤某之所甘心也。谨守正以俟。口授荒迷，终言不再，原书不启投还。”自此勺水不入口，作绝命词曰：“信国不可为，偷生岂能久？止水与叠山，只争死先后，若云袁奉高，时地皆非偶；得正而毙矣，庶几全所受。”又曰：“子职未伸，君恩未报，当死而死，殆有余悼！”又曰：“留此旬日死，少存匡济意，决此一朝死，了我平生事，慷慨与从容，何难亦何易？”遗命下瘗竖牌于墓道南，颜其额曰：“有明念台先生藏衣冠处，”“□宗周妇□氏合葬之墓，”言讫泫然泪下曰：“吾生平未尝言及二亲，以伤心之甚（先生为遗腹子，母守贞而终），不忍出诸口也！”已而曰：“胸中有万斛泪，半洒之二亲，半洒之君王！”绝食久，后子汋泣请曰：“尚有未了事否？”先生曰：“他无所事，孤忠耿耿！”又命汋曰：“汝停我于山，当于三年后葬。”汋问之，先生曰：“先帝梓宫尚未落土，”（示致丧三年之义）门人环侍，叹曰：“学问未成，命赖诸子，尔曹勉强去！”闰六月初六日，先生命家人扶掖起，幅巾葛袍，肃容端坐，有顷北首卧（示北向对君之义）。初七日，命取几上笔砚，书“鲁”字。初八，传言投见乡绅归，先生闻之，太息啮齿者再。戌刻气绝，双眸炯炯，虽殓不瞑。 \\n 闰六月初□日，北勒剃甚严，士民咸恸。山阴倪父征字舜平，侨寓劳家坞，训蒙卖药自给。兹日夜哭，罄室所有，沽醪割腥，呼里中少年饮食之，鬻二磁缸，置祖茔左，垦诸少年覆之，少年大嚼而俞允焉。倪从容坐入，请覆缸返，须臾呼启。诸少年惊问曰：“先生不耐闷耶？”倪曰：“否否，适造次入坐，顿忘语对前峰耳！”整衣危坐，复命掩覆，少年逾时往扣，微有应声，薄暮呼之，则岑寂矣。年三十有三。 \\n 浙东汹汹，余姚乡绅原任礼科左给事中熊汝霖，与原任职方司郎中孙嘉绩，密谋举义，于是宁绍分守于颖亦与之通。汝霖又以定海总兵王之仁心有机权，遗书相订。于初八日走甬东面请之仁兵，期以十二日会孙嘉绩于定海，约齐举事。于颍亦复与原任锦衣卫指挥使朱寿宜等谋，预令生员庄则敬等募江船百余艘至西陵，而绍兴义士郑遵谦亦暗结壮士数百人，将大举。 \\n 初九日，余姚北知县黄元如以筑路致怨，民ㄏ几毙。孙嘉绩不及践约，乃即设御牌，率士民以斩之，兵遂起，郡城未之知也。 \\n 初十日，山阴安仓儒生周卜年，字定夫，愤摘所佩玉雷圈锤碎，以纸包裹，外书“宁为玉碎，毋为瓦全。”置府案上，作绝命五歌：一歌有曰：“有君有君空号呼，昔也洒血升鼎湖！今王出走蒙尘涂，敷天瓦解畴张弧！”二歌有曰：“有臣有臣谋家肥，处堂燕雀孰知几！冠来贡策贪紫绯，民离师溃成空扉。”三歌有曰：“有父有父籍钱塘，寒灯暑月穷素缃。王母漂棺海沸洋，寻棺七日奚卸浆！”四歌有曰：“有母有母矢靡他。坚白节操馨椒荷。哀哀罔极空吟莪，母节未旌可奈何！”五歌有曰：“我生我生竟成空，恨不学剑弯长弓！神州陆沉将安穷，徒怀报国忧冲冲！”又云：“罗江水，为清唾，人在水中同天卧。今予赴海葬鲲鲸，西风度我步前英。”又吊王元趾诗五首，有曰：“鼓笔由来未学戈，书生壮魄气偏多。”又曰：“京国冠裳嗟扫地，故宫花草痛成墟。”又曰：“汩罗今不嗟孤偶，为报行吟硕客来。”又曰：“冠裳一死留千古，形落沙沱气不磨！”临终寄叔父与弟书，谓：“海水滔滔，不必求吾尸。无后一罪，惟贤弟赎之。吾尽吾心，人虽目我为迂，固甘心也。外数言嘱于汝嫂曰：‘倘有遗孤。则不可不守；无孤，则不可不死。既无遗孤，又不能死，则不可不嫁。当敬听吾言，勿贻后累。’”处分毕，蹈海而死。 \\n 十一日，绍兴义士郑遵谦率诸壮士入府署，斩北太守张愫于路，斩山阴北知县彭万里，自号都统制大将军，令绅衿巨室咸捐助，随撒各路桥梁。 \\n 十二日，于颍坐小艇携短童至萧山。人心思汉，擒北知县陈瀛。 \\n 十三日，北当事命使渡胥江，持安民榜至。于颍在萧，即碎其榜而羁其使焉。一面巡缉沿江，守截渡口，一面招集兵饷，随有原任副总刘穆募兵五百，原任参将郑惟翰部扎都司金裕乡兵五百，扎委中军守备许耀祖左营官兵五百，绍兴卫指挥武经国义兵六百，先后驰至。复以饷薄，推萧庠、徐芳烈、何之杰，数人措饷召募，随礼挂冠解印及绅衿秉义不出者，尤尊礼训导许士龙，谒聘廪生徐芳声。又以数百里长江，宜按地分汛为守。即以原募江船分散各兵。刘穆守潭头，窥富阳；郑维翰、金裕，渡江守沈家埠，扼桥司，捍海宁；许耀祖联舰江中；武经国列营江岸；原任锦衣卫指挥使朱寿宜，指挥佥事朱兆宪，领自募义兵扼鳖子门；太仆少卿来方炜，兵部职方司主事来集之，领自募义兵扼七条沙；又以原任都司朱伯玉等募兵出奇游击。 \\n 宁波原任刑部员外郎钱肃乐，率乡绅士民以起。迎浙镇王之仁于演武场，拜为大师。之仁即于坛上迫谢三宾使捐万金为首倡，由是原任山西道御史沈宸荃，原任兵部职方司冯元，亦起于慈，而越中大理寺寺丞章正宸等，俱各纷纷自募义兵以起。 \\n 十四日，嵊县亦有好义者，偕僧众十余人至嵊城招兵，嵊邑裘尚尽杀之，与其党自募一旅以起。 \\n 台州鲁藩与台绅陈函辉，南洋协镇吴凯等，亦杀北使大起，征兵措饷，头绪错杂，穷乡僻壤无不骚动。 \\n 维时方国安欲入据金华，朱大典以兵无纪律拒之；方攻围数日，破破，伤精锐不克，马士英与乡绅姜应甲力解乃已。 \\n 于颍在萧，闻北兵拽内河船百余于河口，扎木排数十填土，有窥渡意。颍夜遣死士陈胜等斩筏沉舟，会后风潮大作，北舟碎而木排亦尽飘流泊南岸，各营恣取，众以为神助。 \\n 十六日戌刻，中天月食既，时军务倥偬，人莫推救，见者伤心。 \\n 自初七以来，日入后，赤气赫然从西而上，冲过天半，如是者旬余，为兵大起之象，占者以伏尸之兆，流血之征，是也。 \\n 廿一日，台州绅衿士庶共推拥鲁藩监国，以张国维、宋之普、居内阁、陈函辉为詹事，张文郁为工部侍郎，国维仍管兵部事，乃告归募兵。以柯夏卿为职方郎中，又于嵊县山中征陈盟者再，盟辞疾不赴，而越中当事闻之，已俱有拥戴迎立之意矣。 \\n 时江上义旅新集，进取未卜，每念海宁、富阳，系浙东左右两大翼。海宁则有营官守备郑继武，所官千户朱大纲，同僧顾隐石等合兵拒守，已会阵斩北将王登钅宣，北兵稍却。富阳尚为北官郎斗金所据，于颍乃遣，副将刘穆等乘夜袭之，擒其令，因通余杭之道，妥有余杭旧令加兵部职方司主事邱若并瓶窑原任副将姚志卓，擒余杭北令以应。时富阳未有守，义士王襄，并贡士缪法信等，率义旅请行，乃仍檄刘穆渡江渚清风亭，为富阳外援。穆兵甫至，而北骑突来，虽斩获数十人，而义士如刘肇之伤亡者，亦已十六七矣。此皆廿三日以前事也。 \\n 廿三日以后，定海总兵王之仁统领标兵，同余姚起义乡绅熊汝霖、孙嘉绩等，各督兵至西兴，镇东伯标下总兵俞玉、方任龙暨监军兵部职方司郎中方端士、工部虞衡司员外骆万玺、刑部€南司主事史继鳝等，各督兵至义桥，江上军声因为渐振云。惟富阳守缪法信等拥兵抄掠，该邑苦之。于颍恐有变，七月初三日登舟，初四至渔浦，而富阳失守之报至矣。缪王诸兵，望风奔溃，义士阮维新、生员王宗茂等，力竭不支，掷以乱石，亦死伤过半。幸颍再至而北不守，富阳仍为南有。 \\n 初六、七后，绍兴起义乡绅章正宸领自募义兵，至山泛守。宁波起义乡绅钱肃乐、冯元、沈宸荃等，各统义兵至西兴泛守，绍兴都统制大将军郑遵谦，亦领兵至长山汛守。又总督浙直水师都察院左佥都御史荆本彻亦统领水师由苏松赴援，兵渐厚。 \\n 廿五日，越中大老及起义诸君子，具疏敦请鲁藩监国临戎，乃发台州。原任吏部左侍郎陈盟迎于天台县，见，遂辞不允。 \\n 八月初三日，乃抵越城，遂以分守衙署作行宫焉。 \\n 监国至越，以方氏有重兵，时首遣使召马士英，并召方国安，遂以马士英督其军。朱大典自陈曾于芜湖受弘光皇帝入阁之谕，乃即命以原衔防守金华。 \\n 时新政殷烦，渚司印纪多缺，以陈盟为礼部尚书，掌其事。人才匮乏，官多不备，盟为之普言，宜亟擢郡邑山林遗逸，之普不能用。 \\n 遣通政司谷文光，偕御史白抱一犒师江上，谷文光故鲁潘长史，本起优童，无重望。至西陵，浙镇王之仁侮辱之，不为礼，并责内阁贪污不职，宋之普不自安。顷之，张国维募义乌八千兵至，乃起阁臣方逢年复入阁，体统渐备。 \\n 月内贝勒不复驻杭，率杭镇陈洪范，降抚张秉贞，拥惠潞二王北去。惟留内院张存仁，及总兵田荣等相据守。 \\n 时监国正病脾痛，自台舆疾至越，至则卧不可起。此时方国安统领总兵方元科、马汉等，水陆步骑从严州下，陆续至富阳，且抵江干矣。江上诸军请监国誓师甚急，不得已以十九日起行，驻西兴王之仁寓所，宋之普辞去。 \\n 廿五日，大会西陵，定沿江防守汛地：方国安营七条沙；马士英驻内江新坝；王之仁营四兴；张国维驻内地长江；孙嘉绩、熊汝霖，营龙王塘；章正宸、沈宸荃、钱肃乐等，上下协防；郑遵谦营小；于颍驻内江渔浦；北洋协镇张名振守三江；南洋协镇吴凯，同副总刘穆，据险策应；国安以其侄方应龙出余杭，方元科出六和塔，而自率师由江上接应。议既定，加熊汝霖、孙嘉绩，总都督院；章正宸、沈宸荃，协理寺院；钱肃乐佥都御史；于颍巡抚浙江。又复派饷。在朝不置户部总饷官，谓以浙东诸郡赋供应诸军，不患不足。金华八县，为张国维、朱大典两督师分割；方国安食衢严并绍；王之仁原自定海来，食宁；吴凯原自临海来，食台；诸义旅各食其邑。余者听凭解部，以便区分，温处两府佐之。 \\n 廿六日，祀钱江，监国以病不克赴，命方国安代；至夕，国安又不至。 \\n 廿七日，乃令张国维行礼焉，大宗伯陈盟襄其事。至坛，肩与扛折倒地。国维腰玉损，冠坏。 \\n 九月初三日，监国还萧，加方国安镇东侯，王之仁武宁伯，并加郑遵谦义兴伯。 \\n 月初旬内，江上诸藩镇文移往来，突称洪武。乙酉，大宗伯陈盟具疏改正，奉旨俱允。 \\n 又祀江后，加江神张侯，封号为灵应公。 \\n 时元科破北兵于五云山，遂扎营于六和塔。 \\n 十一日，北兵来冲，方国安顺风扬灰，伤北骑目，斩五六百人，称大捷。北兵并力攻余杭，方应龙不能支，被获，城陷。北兵复乘夜纵火烧六和塔木城，方兵却，于是专以舟师往。 \\n 是时，江东兵势尚盛间或渡江进取，然暗于训练，统领不一，议论参差未齐也。王之仁主守，方国安谩言取省会，熊汝霖忠勇过人，锐甚。不论大小，往往率其旅以战，必为北所首冲。虽败不悔，亦不挫。其余诸营，战守不一。 \\n 义声四布，三吴来归者先后。时有海宁庠生顾名佐首渡请援，查继绅同弟一榜查继佐，及海宁所指挥姜国臣等偕来，通平湖贡土马万方，手刃平湖北令朱隆国，同定远将军陈梧起义于禾事败浮海而东，效秦庭哭，倡西征策，而起义方兴之陈万良，则多率壮士以梗北兵，北亦患焉。熊汝霖亦以江面仰攻，不如内地做起，慨然以书币聘，于是万良来。 \\n 先是唐蕃即位于闽，改元隆武，江东起义，监国不相闻问也。于时闽臣刘中藻奉诏书至，又卢若腾、郭贞一，奉隆武抚按浙江，而温处两府置官据守，取饷三十余万去。朝中江上，大率与者半，不与者半。与者以为圣子神孙，总为祖宗疆土。今隆武既正大统，自难改易，若我监国。犹可降心相从，而不与者以为彼去北远，幸得偷安旦夕，而我猛臣谋将，血战疆场，以守此浙东一块土，似难一旦拱手而授之。所以诸臣坚拒者，有“凭江数十万众，何难回戈相向？”之语。不与者为张国维、陈盟、熊汝霖、王之仁等；与者为方国安、于颖、孙嘉绩、姚志卓等。朝议命使通问，遣科臣曹维才，职方郎柯夏卿往。不用疏奏，止叙家人叔侄礼。 \\n 十三日，监国归郡，而与者诸公，乃于十月朔日竟开唐诏于府堂，乡绅家祁鸿孙等复以兵卫，江上诸营亦多奉表归命惟谨。是日陈盟以疾解礼部去。 \\n 月内草木非时而发，花尽开。 \\n 斯时大军云集。自起事以来，浙东蜂涌之将，不可胜纪。人尽招兵，人尽派饷，甚且抄掠频闻，搜括殆遍。犹取投北者括其财，继则富家大室及农工商贾之人，靡不推索诛求题官送札之类，种种恶套，转相效尤，日甚一日。愈竟愈巧，愈出愈奇。而诸营曾无厌足，尝称匮乏。识者知为不终朝之计，而实亦莫之能挽也。王之仁原食宁饷，因其子王鸣谦防守定关宁，饷多为所留，于时西兴营兵称匮乏。之仁乃首攻吴孟明、金兰、姜一洪、张六□四家，令各出十万金相助，遂有以赂钻入他营求庇者，于是派助之议起，而方国安之营加甚焉。更且大小相欺，强弱相并，如都督佥事裘尚，原以嵊兵食嵊饷，而淮抚田仰从海上来，乃遂分派一万；而方国安中军定南伯俞玉又欲分十之五以饷兵。开远伯吴凯，原以台兵食台饷，而总兵李础夺派黄岩，长史谷文光坐派宁静，国舅张国俊坐派天台，而张总镇及本道标又复坐派临江，并吴凯之兵无仰给。孙嘉绩、熊汝霖，原以姚兵食姚饷，而靖江伯王鸣谦提兵至姚，欲其尽供王用，不听支取。至于定远将军陈梧行檄西征，问渡东海，移镇临山，奉旨撤回，终住余姚，杀金吾张岱之子张钅式，尽取金帛妻妾而有之。总督水师荆本彻奉命西征，不过浙西一步。而权取宁饷，打粮屠毒蛟水，几无安堵。临数百里地面，则尽为方国安诸营，札取屋庐作寨房，门壁烧营火。今日卷东，明日卷西，以致室家离散，村落萧条，有难一二道者矣！然而江上诸师志犹奋锐也，枢辅张国维慨订战期，欲以初八日，始有连战十日之约，方国安诸藩及张国维兵司上流。 \\n 初八日，熊汝霖与监军寺院陈潜夫合营并进，副将诸卢崇等为先登。 \\n 初九、初十，则总镇史标及游击魏良等为血战，刀枪剑戟，兵刃相加，对射对杀，应弦而倒者，北日以数十计。 \\n 十二日，镇东监军万端士上岸疾驰，挽强射北，发无不中。晚，孙嘉绩兵罗应魁深入放火，被获，缚见北院张存仁，不杀，书示数纸，遣还送熊汝霖营。又令一使持谕帖遗之江干，乃致瓶窑姚志卓者。 \\n 十三日，北兵大至，营兵悉奔，而端士犹与监纪推官何之杰、都司郑大道等，互射不休，其余孙嘉绩、钱肃乐、沈宸荃、郑遵谦等，皆亲冒矢石，桴鼓率先。 \\n 十四日，钱肃乐前锋钟鼎新等用火击死北穿绯衣者一人，副将吕宗忠等直抵北营，伤北数千，又游击俞国荣等直抵张湾，获器械，沈宸荃标下都督、佥事姜克复等，过张家嘴敕塘一带，兵甲向用红，是日恐北备，尽翻变白。先令数十诱北白标十余骑来，前锋将鸟嘴杀之，即有六七百骑张两翼夹冲，诸下用火多击死。收营复有三骑马上射。先锋沈国忠、沈明俊，赤身跳岸，亦用铳击死。 \\n 熊汝霖、总镇史标等渡江埋伏戈弩，北三十骑来游击，魏良等杀死。北怒，即统数百冲阵，至伏所戈弩齐发，先倒旗纛将一员，随毙北数十。暮复益□百余骑至，汝霖侄熊茂芳张弓射马，又倒北三□；丁黄奇又倒□一；史标开大炮，应声连倒数十炮手；龚遂亦发炮冲北一路。自初八以来，诸师无日不战，亦无不胜。 \\n 十五日，北以上游缓，北骑独多于此日，不意上游毙北，亦独多于此日。是役也，诸师之气鼓壮，实为诸义旅江干以来战功等一，不及十五日而止。 \\n 若夫浙西之师，初十日于四通桥相冲杀，至塘栖北，复有杀伤将士，获陈万良妾。 \\n 十六日又来，万良登岸夹击北军，被矢炮落水，死伤甚多。其家眷，幸熊汝霖拨副将徐明发等至，力敌北船而免。 \\n 十九日，熊标总镇徐龙达以兵三百会。 \\n 二十日，杀临平□务官。日午，扎北陆，追烧粮艘，并擒坐船官杨清。北援至，监军佥事鲁美达同旗鼓蔡镇祥，迎战截杀。 \\n 廿二日，扎五抗。北嘉湖道佟率众千余来，徐龙达拥舟师相对敌，陈万良据高桥用炮石，徐明发取乾草发火器。至午，杀北军百余，焚座船二，夺小船二十余，大炮四，铁甲三，弓三十一，刀枪一百四十件。 \\n 廿三日，扎新市。 \\n 廿四日，进双林。 \\n 廿五日，至吴江，□有斩获。 \\n 廿七、廿八，自五杭退临平。 \\n 廿九，至大开河，北正截击，而熊标接渡之舟至，乃济江。说者以官义之师列长江数十百里，九头八目，勿克如指臂之一呼群动也。奈何？莫若效汉高祖用韩淮阴故事，乃克有济。 \\n 十一月□□日，筑坛于冠山绝顶，拜方国安为大将，总统诸营，令辅臣张国维代监国推毂。是日，旌旗蔽空，车马如织，北望亦惊。顷之，进方国安荆国公，王之仁武宁侯，江干诸将与扈从诸臣，前后封伯者，三十余人，挂将军印者，一百五十余员。行间骄悍之夫，躐取而上，府衔镇体，肩舆黄盖，相望于道，而文士进身者亦便欲速化为部曹台省；甚有鄙薄县令郡守，谓不足为。名器滥觞，至此已极！而又官义相仇，文武异志，如武宁侯王之仁，心本忠贞而迹多可议，西陵纳妾，获问遣归，勒榜追饷，而量敌讳战，人每疑之，以致于颍，孙嘉绩、钱肃乐等，喷有烦言。之仁愤甚。一日，会马士英于潭头，于颍适至，之仁拔剑而起，颍几不免，幸士英以身覆乃已，由是揭参诸臣不已。孙钱不安，欲以兵归吴凯，而协理台中，沈宸荃、陈潜夫，与监军参议方端士，见同事欲散之。且额饷无凭，欲以兵归总督义师之熊汝霖，而亦起退听意。朝廷为之慰勉乃止。其余如总镇刘世□与标枢争寓于长河，王捷殴御史刘明孝于官街，而方标定南伯旗鼓辱巡盐御史李长祚于营上，率以为常。 \\n 自拜将后，大小十余战，无败亦无胜。 \\n 十二月，朔北伏内墩，张国维发总兵赵天祥、张世风，与熊标同进，上下深入，北莫敢冲，亦莫敢尾。独监军方端士与北值，裹疮酣战，斩馘擒骝而归。 \\n 众议以为北何尝不顾虑，特我不能一乃心力，所以一处进战，一处退休。此皆由于大将期会不信，调度不灵，故缓急有不相应之势耳。 \\n 十五日，监国复至萧，乃议分门夺入。定期以二十四日丑时，官义齐会，水陆竞进，以王□俊奉命为督阵使，遍历诸营上流五云一带，如正阳钱塘等门，则方国安、张维所分也；下流姜家嘴一带，如太平艮山等门，则王之仁、熊汝霖、陈潜夫等所分也；再下则章正宸、孙嘉绩、钱肃乐、沈宸荃、万端士助之；最下则吴凯、郑遵谦等复助之。是日，北亦大费区画，议背城一战以决胜负。孰意大帅无筹，惟知督促而前，深入陷中。北佯败，引方兵径进，北乃以一枝从万松岭截其军前之精锐，不得出，后无救援。而纷纷败走之徒，且扬帆直归本营，二三千选锋，尚可策应而为转胜之兵者，乃竟置之不题一字。方国安惟知痛哭，一筹莫展，而诸下亦莫肯为数千人出一议者。惟是威远伯方元科兵最号雄武，而又泥于术士之言，始终按兵不出一旅，方且以幸全为得计。虽下流熊汝霖等冒矢石，躬亲督战，北亦狼顾胁息。然而胜者自胜，负者自负，于斩将搴旗终莫效也。南兵杀伤更多，江上军声为之大阻。自此以后，遂不复频言陆战矣。是时淮抚田仰带兵数千从海上来，遂命入阁。 \\n 丙戌元旦，江上王之仁同诸臣先期奉表劝进，监国哀思孝陵，惨动颜色，涕洟不允。改元颁历，称“监国鲁元年”，江上诸藩镇次第来朝。 \\n 初六日，监国乃归越。 \\n 初三日，连日复渡，扬帆而进，北以飞炮御之，每半渡，噪而返，若游行者然，间或有歼，亦无几也。时□游急，方国安移镇焉。嫠饷缺，张国维暂归矣。其余义旅无船、无饷者，或归瓜沥，或住民房，或扎内地，虽各营俱有留守，而真正任事者，惟西陵王之仁，龙王塘，熊汝霖，及小郑遵谦耳。 \\n 又渐直总督水师荆本彻与肃靖伯黄斌卿手书塘报云：北以千艘将浮海来，命议东守乃移孙嘉绩于临山，移于颍于三江，移钱肃乐于沥海，移沈宸荃于观海，西兴小一带，益孤弱。又闻北掘河自赛公塘至江口，为移船出江计，又遍搜废铁，多铸铳弹，实有东渡心。熊汝霖乃乞海上总兵张鹏翼，及熊和二将之在余姚者，令以舟师来听调发，又复令人西渡，觅将才余五化。 \\n 二十七日，熊总镇史标，同台中陈潜夫、副总裘尚，及方国安所拨总兵方任龙等，移炮登岸对击，舟中大炮继之，毙北数十人。后方船阁浅，几为北及，赖监纪潘澄等炮矢发，北乃去。盖北之长技在骑，而南所恃者舟楫，惟虑水退船胶耳。陆战数为骑所冲，实不能驻脚，辄复奔而口乱且溺，水战惟恃铳炮。然江面夷旷，荡漾波心，北已凭高望，纤析毕见，南樯帆动北已持满待矣。况复有胶舟之患，故或者谓形见势屈，非计之得。若但长此相持，诚恐变出意外雌雄无久不决之理也。所以熊汝霖诸人，谓宜以江上为正，缓其重兵，而别出奇以挠之，非浙西诸路之兵不可。况起义以来，愿内应者多，而受朝庭之爵秩者亦不少。吴江吴易则受浙直总督矣，朱大定则受监军矣，钱重则受监军兵备，海宁查继佐则受兵部主事，而其兄查继绅则受监军兵部矣。其余如张贲孙之受兵部，及平湖马万方之受兵部司务者，不可胜道。由是长兴则有总兵金国雄，德清则有总兵庞培元，太湖则有总兵沈泮，双林则有总兵陈恭贤，乌镇则有副总杨维明，而海宁所指挥姜国臣，联络旧辖官丁，暗结都司姚钦明，与指挥满维城。又董延贞集船百号，托以贩盐专待策应，而德清监纪孙，及海盐参将朱民悦，结运澉乍两浦并盐邑中后二营，瞻望王师，有如云霓。 \\n 二月中，熊汝霖令总兵张行龙、朱世昌，皆亲历各营运给之，而以陈万良为首领，晋平吴伯，锡以敕印，赐以蟒玉。佥都御史吴易以蜜书潜订期纳崇德；原任礼部主事曹广全□南来，知长兴、宜兴，密报恢复吴江、嘉善，近复底平：皆援剿浙直副总沈镇徐桐生佐吴易受朱大定指纵之所为也。又广德瑞昌王亦率敢死壮士以待，人心思汉，引领西征，以日为岁。熊汝霖意专志决，大声疾呼：欲由宁盐直捣嘉湖截北粮遣；而又虑嘉禾为苏松往来之冲，虽取未必能守。而湖州接连太湖，长兴吴江义师屯聚，王师一至，如响斯应，实为歼北第一要著，踞北肩背，计无出此。然必得劲旅三千，半月粮饷，发付万良，以凭调用，庶机会可乘。而当事懵懵，了无筹算惟日以江干打仗自愚，不足以慰思汉之人心。熊汝霖又兵不满千，无可抽拔，而饷又减口，以络陈潜夫之兵，不能那借，虽日与各营商之，亦□若充耳也。 \\n 朝议开科，兴文教，饰太平故事，改提学道为提学御史，于二十九日令诸郡县大试生童，是日，武宁标取萧山明伦堂钟去，以备中军用。 \\n 三月朔，西兴营王之仁邀荆国公过饮。未午，有数艇从上流下，之仁以为国安舟，自往迎之。及前，乃北艇。仓皇问，已有从水泅来，扳舷欲亡者。其小童忙以酒瓮撞其头，泅者堕水死。急命发炮，持火者颤不能举。之仁手刃其人，自引火发之，碎一舟，余艇竞绕而前，势甚棘。之仁舟高大，操舟者乃力迥柁转，尽犁翻其船，溺入水，生得数人，以捷闻，北自是不敢轻渡，而之仁之疑亦尽释。盖自去秋来谤毁满路，惟熊汝霖深信不疑，至是以孤舟力敌，而之仁心事始如云如日矣！江干诸旅莫不称快。 \\n 是日，闽中遣使臣陆清源赍三万饷犒师，江干诸师皆有分额，独遗王之仁及马士英，以之仁前有降北嫌，而马士英则以权臣误国也。故隆武于登极诏后备录士英恶罪，置诸不赦，马士英深衔恨之。时适统师在江，乃以是事激嗾之仁，之仁怒，遂抢劫其舟，以煽惑诸军为辞，置清源于水舱，久之竟灭其尸，莫有问者。 \\n 先是九月初，北破徽州，起义乡绅金声被获于绩溪，至是闽阁部黄道周以兵来援，至开化，北掩至，遂袭之去。由是窥衢严甚亟，时守衢者，永丰伯张鹏翼，弟张继荣御之，战殁，中军沈桂甲骂北，穿舌而死。守严者，总兵顾应勋等兵单且冲，咸告急。荆国乃令威远伯方元科率总兵马汉等往援，力战却之，遂底定。 \\n 月中，署余姚令职方司主事王正中集兵千余，渡海而西，抵乍浦。北射城头兵，踉跄损失而归。会稽令查嗣馨不畏强御，有方兵打粮被获，命民集柴以火烧之。萧山令贾尔寿牧民御众有长才。时兵集江干，萧特苦；尔寿抚循若更生，诸藩镇亦弗憾。既加兵部职方，方端士又荐□各营军。定海令朱懋华抚兵戢民，调御得术，熊汝霖荐加兵部职方司。 \\n 月终，仍复议西征，陈万良新募千人往，以山、会，上虞折差银三千两抵作西征费。先遣监军佥事胡景仁密备船只，至无一舟，以致监纪推官严土杰，副将来时桂，分头陆进。前标冲散，至落瓜桥。陈万良躬冒矢石，斩北焚粮，逼德清城。兵破，德清助义民兵先溃，总兵徐龙达死焉。 \\n 四月初六日，东归。 \\n 浙西总督吴易兵至海盐杀北令。北院张存仁亲至湖州，檄四府会剿。浙西义旅，多被冲散。熊汝霖闻之心胆裂，乃仍多方鼓励，开远伯吴凯身任浙西监军，陈潜夫、方端士欲与副将沈维贤由江迳渡，宣义将军裘尚愿分奇兵五百，令副将谢国祯从间道往。定远将军陈梧带兵千余，间渡临山，永丰伯张鹏翼亦听调集。而廷议游移，分头错乱。吴凯奉旨留守温台，张鹏翼奉旨赴援严陵，陈梧不奉纶音毒害地方，余（灵皋按：原本作“被”今依文意改正）姚令以民忿见杀，裘尚旋尔因循，陈方两监军亦各思星散。讫无定裁，似少专决。 \\n 武宁侯王之仁再疏荐陈盟入阁。命下，盟再三辞。且言诸藩镇虐民之害，兼列朝廷门户之非，意欲尽捐夙习，然亦不能行也。 \\n 十六日，定海总兵张国柱部曲之慈溪、余姚，打粮，为后海百姓杀伤甚众，兵焚民居而去。国柱本高杰标将，浮海来，为定关帅王鸣谦留置麾下。其实跋扈骄悍，王不能驭，亦殊苦焉。时总督浙直水师荆本彻亦扰害地方，为肃靖伯黄斌卿所杀。又阁部田仰，及义兴伯郑遵谦，因夺寓争哄于殿。太监客凤仪兵助田仰，欲手刃遵谦于殿上。甚至矢炮相加，杀及平民，震惊天阙，人甚骇之。 \\n 五月初，进王之仁兴国公。 \\n 建言者谓西征奉命久，升爵多，诸将迁延误事，宜罪伏钺以示警，庶可督促起行。然刍粮未备。舟车未集，兵帅未选，训练未行，徒冥冥举事，以资谈讥。陈盟入阁，亦主西征乃定议分水、陆二路，以肃靖伯黄斌卿，总兵张名振，从海上入黄浦，取苏松与太湖合；以平湖马万方监其军，以督师阁部张国维率平原伯姚志卓、张名宿等，从安吉、孝丰，出湖州、广德，与瑞昌藩合。以方瑞士果敢有为，加佥都御史，抚治浙西，加兵部职方司主事，监其军，内廷一人主其事，一人主饷，渐有端绪，而警报至矣。北前取沙船，自内河开坝通江，尽数出渡，□声甚亟；其地正对小。时各营皆饥，而义兴尤甚。其饷已经定南伯俞玉分取，至是竟有毙者方议调吴凯兵防守，而已无及。前北抚萧启元初至武林，便欲必渡，为沉舟破釜计，云：“能渡则渡，不能渡则散！”其窥渡之意甚决。又加北来新兵尽至，帐幔弥空，遍营六合塔上下，一望数十里尽白。乃移炮聚一处，对条沙轰雷震天，声势甚盛，上下并急。 \\n 二十一日，金火战于昴度，又相犯太阴。 \\n 二十六日，太白经天，连四五日。 \\n 是时，亢旱久不雨，江潮不至，上流涸，北犯富阳。北峰山守将潘茂斌等败走，涉水而东。先是乡民导北渡江，云浅可涉，北犹豫未敢行。至我兵涉者仅及马腹，遂以数百尾渡。从碛溪过江，行十里许，至柴沟营焉。此二十七日事也。 \\n 江上方国安兵将皆有家家于船。二十八日闻报，国安传令二更并船三更起火。亦愤将士不尽力打仗，皆由系恋家眷，浪言尽杀营头妇女稚子遂散各营将士。诸营亦不顾命，争挽船入坝哗甚。威远伯方元科以兵不宜散。又连杀二三人，但荆命已出，不可复止，亦遂遣之。潭头七条沙一带，营头尽散。 \\n 二十九日，越城闻报，时江上诸营俱未动，北渡者少，似可并力御止。陈盟犹劝监国作亲征六诏，飞递江干，不意申刻方国安家眷已漫塞越城内外，而江上诸营亦无固志矣。城中于方兵至，知北兵已渡江，争欲去之山间，方兵不容出。 \\n 三十日，提学御史庄恒犹覆试诸童。卯刻，监国发宫眷。国安至，犹云守绍。顷之，并监国亦行矣。是日之暮，北兵始至河桥。 \\n 先是二十七日，吴凯自台州至，遇变，遂走诸暨，后死焉。 \\n 萧山株墅翁逊，字太生，向与陈潜夫、熊汝霖共事。至是闻碛溪渡，方氏先溃，江上军无固志，翁扼腕甚。白陈请再视江浒，沿江上下，疾走数百里，壁垒皆空，远谓陈曰：“国尚可为乎，南北沦陷，不意又及江东也！皇皇欲何之？我将以钱塘江潮荡我郁愤也！请先辞去！”遂跃入大江死。 \\n 六月初一夜，北兵追方国安于蒿坝，方元科殿，之小江，杀北数人，暂停不前。 \\n 初二日，诸暨庠生湄池傅日炯，字中黄，走门人何綦炳斋头晏诀，悲歌浩叹，作绝命词曰：“国耻未伸，母命如线。势不可为，发肤将献！畜固难存，剃亦羞见！赍志已濡，死不当殓！”其母钱氏知炯之殉难也，特来戒其酒，恐人以炯为酒误也。炯受教，送母归。冠孝巾，服麻衣，往宗祠别祖父，又归别其母。母躬具酒肴，命幼孙持浆满觞而三酌之，庆慰备至。至末觞，则跪而勿饮。母诘之，则曰：“子乐母戚，是弗忍饮！”母曰：“儿饮！予勿戚也！”遂饮之。炯更涤觞酌献母曰：“惟愿我母无楚于家！”母复笑饮之。母子劝饮半日。炯乃扶母上坐，四拜永诀而出。炯回顾母，母亦顾炯。母又即命曰：“儿勿顾！”于是竟往江浒。忽忆江中有石名曰“罗石”其形挺直，其平如削，又高歌曰：“世污浊兮湄江清，人善时兮罗石古！惟伊人兮客何方？逍遥此兮石上旅！”吟毕，投入江中而死。次晨，乃果于罗石上获尸以归。 \\n 诸暨湄池儒士傅商霖闻中黄死，吊以四诗，其四曰：“我门忠孝代多人，清史鸿标蜡烛名。今得吾昆相继美，湄江湄水古今清！”又明志诗未有曰：“但顾谱书明末子，不欲吾孙说国初！”又歌曰：“人类尽，三纲绝！世尽甘，予心裂！幸父葬，母已穴！妻虽有，固可撇！子即幼，亦难说！正衣冠，笑而诀！”又愤歌曰：“忆昔高皇我太祖，扫除之功驾汤武！礼乐文章冠百王，纪纲法度优千古。贻厥嘉谋淑后贤，代有明王继九五。念我先皇十七年，何时暂解茹荼苦！由藩入践不逾时，逆授首威灵斧。亲秉文衡擢俊贤，免税蠲租施利溥。夫何贼寇日交讧，杳无南□与山甫！恨杀八股腐头巾，彼此相蒙成地府！幽暗昏昏扃莫开，贿胳相通拥子母。事君不念地天恩，苛虐小民实如虎！贪儿十万启边关，卖国通天罪难数！呜呼臣已不成臣，闯贼缘何不跋扈！一朝窃发逼神京！果尔诸臣咸拜俯！若无先帝社稷殉，哭杀明朝一代谱！”中云：“南都建主鲜若明，又值权奸肆簧鼓。耽财嬖色复沉湎，日夜君臣只歌舞！贸官鬻爵不资偕，卖菜佣儿亦膺□！戴天不共置罔闻，政事纷纷日旁午。”又云：“潞藩一叶仅线线，修斋诵经何其□？冠绅尽是楚猿猴，武弁原来奴仆伙！江东虽小亦可兴，生养教训鲜越佐。拥兵朝夕惟虐民，谁思尽忠报皇祖！致使神州尽陆沉，那讨一块干净土！”后云：“然而大厦既云倾，一木难为柱与础！况我书生甚藐焉，作辞敢仿离骚楚！惟尝清夜自思维，幼曾遂过邹与鲁。兴王后史采民谣，或者不尽废狂瞽！”既作歌，不食而死。 \\n 初四日，北兵至暨阳。 \\n 马士英携家眷匿嵊县大岩山中，居数日，入四明山之金钟寺剃发，北至出降。北尽杀其兵于林中，令骑一驴之台州招降方国安。国安已渡黄岩，与北隔江。北白标先至，方元科欲尽杀将士妻妾，决死一战。国安犹豫不忍，北兵抄出后路。马士英适至，为先容，诸军一夕圆帽成，发尽落，头尽白，人尽清矣！方国安出，方元科等亦降。 \\n 鲁监国浮海依肃靖伯黄斌卿，江上熊汝霖、郑遵谦、钱肃乐、冯元飚、沈宸荃，及平湖马万方，并张肯堂、朱永佑、吴钟峦等，相继共依焉。阮大钺早与北通，北以内院处之，至是竟出。 \\n 兵部尚书余煌，字公逊，号武贞。先乙酉六月，北檄诸绅朝见，余独不往，书数语曰：“膝不可屈，发不可披，飘然乘风，孤竹之遗！”复遗命不择美木，以先帝后不即梓宫两尊人皆杉慧耳。殓以时服，祭以小腥，不作空王事，不祀乡贤，不刻文集，不求志铭，不从形家言，石碣上止书“明高士余武贞墓。”至是初四日到渡东桥，命仆以绳系身，曰：“俟气绝，即移尸在岸。”仆收绳急，余不死。喘息少定，开眼叹曰：“忠臣难做！”复跳入桥下，乃死。 \\n 山阴朱玮，字鸿儒，年二十四。兵溃，从父祖壁兵梅里尖墓所，辄正壁坐泣，间语曰：“人畏兵，我不畏也。”家人疑而防之。初四日，故称剃于招提，还舍，整衣冠，书篷，逸去。其家索之，林舍俱无，走野扣灌夫，灌夫曰：“顷见少年望墓再拜，直往河上。”迹之乌有，父号于塘曰：“明将{徒}家于项里，宁守魄以罹祸，抑弃骨以远难！”三号涌而出，角巾僵立，有似生焉。 \\n 山阴文学范史直，字域之，原名于晋，负石投江。初五日，监军御史陈潜夫字元倩，旧讳朱明，兵溃，归寓小，作绝命诗曰：“万里关河群马奔，三朝宫阙夕阳昏。清风血泪苌弘碧，明月声哀杜宇魂！白水无边流姓氏，黄泉耐可度寒暄。一忠双烈传千古，独有乾坤正气存。”同妻妾孟氏赏月于村之孟家桥，两夫人先联臂而入于河，然后先生从焉。观者数千人，先生犹与两岸人拱揖而别。 \\n 御史何弘仁血诗题壁曰：“有心扶日月，无计巩河山。化作啼鹃去，千秋血泪潜！”殉难于旅邸。 \\n 御史沈履祥督饷台州，北兵至，送监国入海。同总兵张廷绶、李唐禧，入山。当事询知，逼剃不从，诗四首矢受刃死；张李亦不剃，同时殉焉。 \\n 兵部职方司主事沥海所高岱，号白浦，次子绍兴庠生高朗字子亮，同欲殉难。朗肃衣冠泣拜曰：“儿不能待，当先期以俟，”白浦瞠目送之曰：“尔能先我！尔能先我！”朗命仆驾一小叶之海口，翻跃入涛，仆力援不能解。因啮其臂，痛甚乃放。岸帻浮去丈许，复跃以手捞，整帻而没。白浦捞尸殡讫，遂绝粒，犹饮汤水。至七月，闻朗生遗腹子，甚喜，欣然命取酒三杯饮之。自后虽汤水亦不入口，饿而死。 \\n 礼、兵二部尚书詹事台州临海陈函辉，字木叔，别号椒道人。生时，太封翁梦杨椒山先生降临，故字号从之，号“小寒子”。乙酉六月，举义台州。丙午五月，事坏，入台之云峰山。其峒吭有碧潭，愿为止水，感而作诗曰：“骚经何必读灵均？山鬼空潭啸旧臣！落日湖边芳草冷，城东樵者是前身！”又曰：“眼见两都轻一掷，孤鸿何处觅安巢？”初九日，作自祭文： \\n “为乙酉六月以文自祭也。其时祭之而不克死投水者一，投环者再，逮赴槛车者数数矣。遇监国立，遂破家起义，同志者共十五人，赖高皇帝之灵，佑我哲王，誓师于越，张、王、熊、吴，诸文武相与夹辅帝室，如支覆屋，仅及一年。天不祚明，闵凶复告，播迁出走。予依依内殿，主上命从小路前发，急走还寓，见诸仆已携幞被出，驰至五云门。目睹陈谢二相公皆被截回，遂转至稽山门。士女流离，逃兵载道，干戈刺体，即自间道过上若，穿岩岭，下潘墩，抵天台之远村，道经寒山古寺，于洞侧遇一老衲，谓“居士识本来面目乎？生死，释子看得轻；忠孝，儒门看重。尔二事皆了了，亦可以掉臂竟行矣！”予拜受其言。起而忽不见，恍然说素心合。复从何彻龙潭，于小海门问渡。黎明，抵台西郭门外，而各营焚劫，城门尽闭，咫尺不能谒天颜。哭而入山，因得至云峰读书故处，此予缘也，亦予命也。山上有池，可以殉国，人恨不得其死耳。为本朝死，为故君死，为寸丹死，为见危授命死，夫子曰：‘守死善道，’然则此日之从容就义，体受全归，亦孰有善死如予者乎！空山无棺，白茅可束也；空山无人，山鬼可招也；空山无葬祭，麦饭可供也。予自甲寅读书此山，与湛明大师相往还三十年。今湛明以四月先逝，塔于是峰之腰；予以六月殉亡，埋于是峰之脊。亦如远公、渊明、了元、东坡可以相视无愧。客冬出使温处，读先正尊乡录：宋之亡也，吾台死难六人。以王琥为最，而不仕者至数百人。靖难之变，王叔英、卢元质，诸君子称八忠而方先生以十族湛夷，此古今第一烈性男子。每尝拜其祠下，阴风飒飒，今亦可以追随而无憾于心矣。顾所愿慕者彼樵夫也，夫不知其姓氏，瘗骨东湖。予自誓孤肝，流尸峰沼，魄沉于渊，魂升于天，意犹恋此名山。自兹以往，一坏之遗骸在丹碧，尚诩乎本朝。迨夫天下既平，悯忠不少，后之好义君子为予筑土岭上，肖像高山，庙貌长存，僧伽共护，则羊公有言：吾死后魂魄犹应登此山也！况乎埋骨栖身于古佛山灵之侧者乎！吾作此文时以代祭也倘恍写成，不暇增饰一言，点染一字，但知写我平生一片心。世缘已断，爱河已离，亦无依恋亦无墨碍，亦无恐怖悔吝。此一潭水，明月在天，世世生生，长伴禅林钟磬声，后之诸友与两儿来哭时，可以此文写一通焚之墓前，再以一通质之天下有心者！” \\n 夜即宿湛明禅师房内。漏下五，作六言绝命词十章。序云：“乱离无诗韵，皆信笔口占将死才尽，亦聊以告天下诸同志云：一曰：‘生为大明之臣，死为大明之鬼，笑指白云深处，萧然一无所累！’二曰：‘子房始终为韩，木叔死生为鲁，赤松千古成名，黄蘖寸心独苦！’三曰：‘父母恩不能报，妻儿面不能亲，落日樵夫湖上，应怜故国孤臣！’四曰：‘臣年五十有七，回头万事已毕，徒惭赤手擎天，惟见白虹贯日。’（前有白气直冲肩舆）五曰：‘去夏六月廿七，今岁六月初八，但严心内春秋，莫问人间花甲！’其六阙。七曰：‘斩尽一生情种，独留性地灵光。古衲共参文佛，麻衣泣拜高皇。’八曰：‘手著遗文千卷，尚存副在名山。正学焚书亦出，所南心史难删！’九曰：‘慧业降生文人，此去不留只字。惟将子孝臣忠，贻与世间同志。’十曰：‘今日为方正学，前身是寒山子。徒死尚多抱惭，请与同人证此！’”又别亲友诗：“故国千行泪，孤臣一片心。”诸僧索遗言，走笔留八十句，中有：“叔世君臣薄，其道变为市。麻衣不草诏，所争惟一是。东湖樵夫亭，芳名佩兰芷，头白谁百龄？汗青自十纪。” \\n 又作《小寒山子云山埋骨记》曰：“此一副骨头，半生肮脏，百折英灵，只成一个‘寒’字。山寒而龙蛰之，人寒而星岳依之。归骨兹山，其天定也。记予自甲寅始读书山中，五月披裘，闻钟发省，昕夕相对，恒得湛明诗以寒印其寒，如寒潭之印秋月。而今间关重茧，只身归来，家园付之一炬，寸丝不挂，瓶粟多捐，仅有古寺旧友诸衲子，为之诵经下锸，而二三义仆辈感主人之死国难，痛哭再拜，以寒泉一勺奠之。妻孥散亡，世缘已断，不殖不封，无烦改卜。以此贻同好，待我儿见孤臣魂魄之所依，与兹山相终始！” \\n 外有豫知后来启棺视殓者为杨衙官，与书一纸，且赠二金，置佛炉下，自书神位，肃冠服遥拜君亲，乃拜佛像，投寺门池中。不死，起而索卤，又不死，起而复命诸僧绕佛前环诵，身坐湛明和尚故禅榻中自经死之。一手握尚书印，一手握扇及素珠，此六月二十三也。其笔砚书纸皆命置棺中焉。 \\n 阁部金华张国维，号玉笥，兵溃归，有绝命诗三首：一曰：“艰难百战戴吾君，拒北辞唐气属云。一去仍为朱氏鬼，英灵常伴孝皇坟！”二曰：“一瞑纤尘不挂胸，惟哀耋母暮途穷。仁人锡类应垂泽，存没衔恩结草同！”三曰：“夙训诗书暂鼓钲，而今绝口不谈兵。苍苍若肯施存印，秉丰全躯答所生！”自缢死。 \\n 阁部金华朱大典，号未孩。乙酉北兵至杭，退守金华。方国安溃师欲入，先生不许，相持久。国安精锐，大半耗于城下，金城得全。以是国安陈师江上，朱师不出金城一步。只自料守备之具。至是，国安降，欲首先效力，导北兵以大炮攒打，七月十六，城破，屠城；朱合家焚死。 \\n 金华总兵山阴吴廷璇，字瑞玉，赴火死。先是吴与夫人傅氏约，城陷以手帕为质。至是手帕来，傅氏亦自经。 \\n 武绅徐日舜，号五人，西安人。向累功至贵州游击，监国授扼华军门。城将危，犹巡城，被获。大骂，穿舌而死。 \\n 金衢兵巡道黄金钟，七月二十九攻城，八月初二城破，被获不屈，骂而死。 \\n 楚通城王，城破被获不屈云：“金枝玉叶，惟有死而已！”杀而死。 \\n 江山知县方召□，直隶宣城人，平时轿前两牌云：“不爱钱，不惜死。”北兵至，正衣冠拜阙，怀印投井死。 \\n 衢州通判谢□□，城破，正衣冠自缢。 \\n 兴国公王之仁，号九如，江干车坏，驾船驱家眷入海。穿蟒衣，乘大轿，直入南都。当事使人押，王笑曰：“谁使吾来？吾欲死得明白正大耳，押我何为！”谈笑从容，出入自若，衣冠不剃，有绝命诗二律：一曰：“黄沙白浪起狂飙，力尽钱塘志未消。半世功名垂马革，全家骨肉付江潮。诗题四壁生如在，大笑秋空死亦骄。三百年来文字重，只今惟有霍骠姚！”二曰：“通济桥边独步时，国门惊见汉宫仪。欲将须发还千古，拚取头颅掷九逵。死后只应存剑铗，世间终是有男儿！瓣香拈起寒霜劲，白日含愁不敢悲！”杀于南都大中桥，从事八人亦俱死。时人以大中桥改为“大忠桥。” \\n 一年之中，浙东情事大约如是，其一代人心风俗，概可知已！又有海外舟山闽中事迹，当另录以续入可也。兹不赘。 \\n  \\n 　 \\n  \\n  \\n 　"}
