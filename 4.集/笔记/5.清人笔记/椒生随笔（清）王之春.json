{"章节": "\t\t●自序", "正文": "　 \\n ●自序 \\n 　 \\n  \\n 天下形形色色，见见闻闻，莫不有以开发人之心思，警动人之耳目。无心置之，斯过而不留耳。余性鲁，苦无记诵之学，事无大小，有可资观览助谈柄者，暇辄笔于书，随得随记，久而裒然成集。积以岁月，穷控古今，然后知后海先河，为山覆篑，而于圣贤六经之奥，国家治忽之原，民生根本之计，渐有所窥。始悔向日学之不博，见之不卓，方拟举付一炬，以免敝帚千金之诮，而友人谬许为可存，怂恿付梓。夫天下之理无穷，而君子之志于道也。不成章，不达故，昔日之得不足以自矜，后日之成不容以自限。假我数年，将择焉而精，语焉而详，所以明学术，正人心，厚风俗，以兴平治之事者，则有志未逮。姑先以此本质之同志，名曰《随笔》。山中白云，只自怡悦，不堪持赠，覆瓿烧薪，将一任诸览者。 \\n 光绪三年丁丑九月爵棠王之春自识于京口军次。 \\n  \\n 　"}
{"章节": "●卷一", "正文": "　 \\n ●卷一 \\n 　 \\n  \\n ◎戒子孙 \\n 予七世祖船山公讳夫之戒子孙云：勿作赘婿，勿以子女出继异姓及为僧道，勿嫁女受财，或丧子嫁妇尤不可受一丝，勿听鬻术人改葬，勿为讼者证佐，勿为人作呈诉及作歇保，勿为乡团之魁，勿作屠人厨人及鬻酒食，勿挟火枪弓弩网猎禽兽，勿习拳勇咒术，勿作师巫及鼓吹人，勿立坛祀山犭跳神。能士者士，其次医，次则农工商贾，各惟其力与其时。吾不敢望古人之风规，但得似启、祯间稍有耻者足矣。凡此所戒，皆船山公所深鄙者。若饮博狂荡，自是不幸而生此败类，无如之何。然其由来，皆自不守此戒，丧其恻隐羞恶之心耳。 \\n ◎周文忠逸事 \\n 周文忠（天爵）有勇力，居恒舞大刀自乐。性卞急而至孝，每坐堂皇，怒而刑人。闻太夫人召，即止而退。太夫人怒，则跽而请罪，色愉如也。或言公一逸事云：公任漕督时，以太夫人久旋里，遣干弁赍金为母寿，嘱言是积俸之资，惧太夫人不纳也。仆至里第见太夫人，果询以金所自来，仆具以对。太夫人曰：“得由积俸，吾姑受之。尔归语主人，好自作官报国，然须变情性为宽和，庶几留一头颅为将来见我地步。”仆唯唯。迨归见文忠，诡言太夫人甚喜，且伪作安慰语。文忠俟其言毕，遽令缚而鞭之，仆不得已以实告。文忠乃喜，释其缚曰：“太夫人训我素严，岂肯作好言语，汝后述者，乃真我母语也。我闻之如见母矣。”遂赉仆而忻悦者累日。公之纯孝如此。 \\n ◎字经百炼 \\n 予题羡园诗有“秋因讳老施颜色”之句，友人亟赏之，谓“讳”字经百炼而出。近读耕楼句云“天地矜秋色”，意与予合，而“矜”字亦百炼得之者。 \\n ◎戚少保远鉴 \\n 汴城书生言曰：未有权臣在朝而大将能立功于外者。戚少保《纪效新书》有《或问》一篇。盖明人积习，惟便私图而不问国事。己在事中，则攘功避过，以身之利害为可否，以心之爱憎为是非；己在事外，则嫉忌成功，恶人胜己，吠声结党，倡浮议以掣其肘。戚公深鉴于此，故反复论辨之，盖为当时文臣发也（节四库全书提要）。卒以张江陵没半载，谗构纷沓，竟罢归，悒悒以终。信乎江陵之非权臣，使分宜复起，恐戚少保亦岳少保之后车也。 \\n ◎惆怅词 \\n 毗陵名士陆秋岩（崇兰），怀才不遇，赍志以殁。诗笔清丽芊绵，存稿甚富。予见其所作《惆怅词》四首，录其三云：“娥娥红粉尽盘鸦，亭短亭长记那家。红豆歌残金缕曲，绿芜影冷玉钩斜。海能填恨思衔石，月解销魂为葬花。一别匆匆如梦里，由来门外即天涯。”“白石青松证旧盟，江天何异隔层城。海棠只为愁红死，胡蝶偏教傅粉生。已过光阴殊造次，未圆心事怕分明。人间绝少埋忧地，便拟骖鸾上玉京。”“晶帘十丈引游丝，瘦骨青衫婴母知。醉后却嫌天地窄，春来便觉性情痴。绿波南浦愁江草，细雨荒坟唱鲍诗。记得小红犹未嫁，合欢不赠赠将离。” \\n 又一联云：“蕉叶裁成描蛱蝶，菱花留得嫁鸳鸯。”句亦新隽。 \\n ◎《蒙求》释注 \\n 唐李瀚《蒙求》一书，以四言韵语类列古人，而各系以事，后仿其体而为之者，若王令、方逢辰、陈栎凡数家。近日通行之《龙文鞭影》，较此详备而不及其古简。贵阳蒋允之太守为之释注，所谓日记一事，久自贯穿，益初学之见闻，不是过也。 \\n ◎月当头 \\n “万事不如杯在手，一生几见月当头”，前人句也。每岁以十一月望日为月当头，是日子刻，立竿无影。他月不然，否则常有团圆，何必云“一生几见”耶！忆吴竹桥太史咏月当头《喝火令》词句云：“笑说今宵明月十分圆，笑说今年明月还有一回圆。”意特新倩。 \\n ◎任丘题壁 \\n 有人题诗四首于任丘壁上，仅记其三联云：“花开三蒂从来少，梅为分尝分外酸。”“愿从世界栽红豆，敢向天涯录小名。”“一枕梦回双蛱蝶，百年人得几团圆。”下署“蠡庄”二字，盖深于情者。 \\n ◎嘲潘 \\n 崇川潘公子幼随父宦京师，弱冠成翰林，意得甚，旋里集诸少年为征逐游，甚至登场演剧。有人嘲以偶语云：“京调唱昆腔，这翰林另有班子；斯文更曲谱，那秀才好个优生。”斯可谓善谑矣。 \\n ◎诗有来历 \\n 郑板桥《诗钞》中有句云：“贪看斜阳婢倚楼。”人谓“焉有如此雅婢”。予笑曰：“胡为乎泥中？此谁氏婢也？岂如小家之豢于厨下而蓬头赤脚者哉！”板桥诗固自有来历。 \\n ◎挽塔忠武联 \\n 曾侯相挽塔军门（齐布）云：“大勇却慈祥论古略同曹武惠；至诚相煦妪，有章曾荐郭汾阳。”彭雪琴宫保亦有挽联云：“谥并武乡侯，湘鄂战功青史在；寿同岳少保（忠武以积劳呕血薨于九江，年三十有九），古今名将白头稀。”相国与忠武同患难，而彭公则稍间矣，情谊有别，辞气不同，而确切莫移则一也。 \\n ◎哀挽运典 \\n 哀挽以抒真性，自应白描为妙，而运典真切者，如余上岁挽妹一联撰句云：“汝性最聪明，曾伴阿兄吟柳絮；甥侪均稚弱，忍看若辈著芦花。” \\n ◎咏曹操 \\n 汉阳戴景皋（喻让）咏曹操云：“卖履分香儿女情，读书射猎英雄气。如何横槊对东风，老年想作乔家婿。”予亦有咏曹操云：“文章功业两称奇，历代奸雄奉作师。九锡自加尊武帝，千金尚肯赎文姬。老而不死真谓贼，谒者之监尚有儿。闻说当年能治许，阿瞒可惜出非时。”末二句令阿瞒见之，当又大笑。 \\n ◎秦桧王氏对语 \\n 汤阴武穆公庙前有秦桧、王氏、万俟禼、张俊四铁像列跪其下，反缚如就刑状。有人制一对语，其粘于秦桧者云：“咳！我纵丧心，有贤妻必不若此。”其粘于王氏者云：“啐！妾虽长舌，无鄙夫何至于斯。”作互相怨怼口角，是亦妙谑矣哉！ \\n ◎陈忠愍祠堂联 \\n 陈忠愍（化成）以江南提戎督军御外夷，于吴淞中炮阵亡，敕建专祠。熊观察一本题联云：“昔时未读五车书，雅量清心，温如玉，冷如冰，是大将，实是大儒，使天下讲道论文人愧死；此日竟成千载业，忠肝义胆，重于山，坚于石，忘吾身，不忘吾主，任世间寡廉鲜耻辈偷生。”借题发挥，大力包举，直是下语如铸。 \\n ◎陈庆云 \\n 陈庆云军门（国瑞），湖北麻城人，初为黄殿臣（开榜）养子，后复本姓。骁勇善战，性嗜杀，斩疱丁不胜计，执刀匕者恒惴惴也。历战克捷，功颇伟。尝语人曰：“战要战得稳，追要追得狠，退要退得紧。”予谓此乃名将语。又助修黄鹤楼，拟联云：“黄鹤飞来复飞去，白云可杀不可留。”人怪其下句之奇，庆云笑曰：“君未读唐诗乎？‘总为浮云能蔽日，长安不见使人愁。’浮云比安绿山，非其可杀者乎？”虽自作聪明，尚有可采。 \\n ◎家梦楼先生诗册 \\n 予曾于友人处见梦楼先生（文治）手录近作一册，书法秀劲，诗调铿锵，令人把玩不释。其实获我心者，如“破风万里余豪气，策蹇三年有泪痕”，“实愧头衔称著作，徙教僮仆费饔飧”，“芳草心情淹妓馆，梅花时节上僧楼”，“英雄温饱有髀肉，文士依羁无远谋”，真不啻为浪迹半生者写照也。 \\n ◎诗意含蓄 \\n 友人潘慎初，粤西孝廉，积功至观察，有《榕阴草堂诗集》。《金陵杂感》七律二章，诗境闲远，备极含蓄，不受前人束缚。首云“山形平远水氵荣洄，地到江南气象开。读史不无兴废感，济时空论古今才。眼前胜景非金粉，劫后余灰付草莱。尚有近年征战迹，等闲步上雨花台。”次云：“恣游东北遍西南，世味亲尝苦与甘。名士过江多习气，丈夫投笔总空谈。清凉近挹青山色，妙相闲寻古佛龛。我本书生惯戎马，频年侨寓又何堪。”他如“名利两途羞画虎，诗文一道付雕虫”、“诗情敢谓江山助，豪气难将湖海除”、“春风原野萦荆棘，落日林丘灌菜蔬”、“花前得句诗情远，乱后谈兵胆气豪”、“饱尝世味休吞枣，驰逐名场类嗜痂”等句，皆可诵。 \\n ◎金陵士人 \\n 贼陷金陵后，闻一士人夙有文名，令作伪王府堂联，士人援笔立就云：“一统山河七十二里半（金陵周外城计七十二里半也），满朝文武三百六行全。”某贼怒杀之。嗣以一论一诗开科取士，诗题为《四海之内一东王》。一士人极力作颂扬语，伪东王杨秀清大悦，赐状元及第，秩同统制。游街之次日即逸出。二士或激烈，或明哲，均合乎道也。 \\n ◎宣化风俗 \\n 宣化以每岁季春出郭外踏青，男女杂坐，席地饮酒，堕珥遗簪，日失不禁。解裙挂于树杪曰挂红，遥望之，红绿飞扬，殊有可观。又于五月十四至十六日，原为总戎晾甲之期，土人讹为晾脚会，故于此三日，无论贫富妇女，群坐于大门以外，日必易著新鞋，其富厚者日凡四五易，游人指视赞其纤小，则以为荣，此俗尤陋。 \\n ◎咏村学诗 \\n 《随园诗话》载有“牧童七八纵横坐，天地元黄喊一年”之句，已形容尽致矣。赵云松先生句云：“惟有村童读书声，都都乎文喧不已。”谓错读“郁郁乎”二字也。许文恪公（乃普）句云：“杖藜扶出村夫子，多少儿童散似鸦。”均是咏村学诗，亦足称传神之笔。 \\n ◎名言不必出自贤哲 \\n 今州县大堂戒石箴曰：“尔俸尔禄，民膏民脂，下民易虐，上天难欺。”按张瑞义《贯耳集》本二十四句，为蜀王孟昶语，宋高宗摘取之。又“清慎勤”三字为司马昭训长史之言，见《三国志》。可见至理名言，不必尽出自贤哲。 \\n ◎御挽林文忠联 \\n 林文忠一代伟人，近罕伦比，强疾视师，中途星陨，天下惜之。相传有御挽一联云：“答君恩忠慎清勤，四十年尽瘁披诚，解组归来，犹是心存军国。迪朕德驰驱险阻，六千里出师未及，骑箕竟去，空教泪洒英雄。”见者莫不流涕。 \\n ◎潘文恭公 \\n 潘文恭公富贵寿考，亦近时之有一无两者也。公成童时，应苏郡试，太守李公器之，出句命对云：“范文公天下为任。”公应声曰：“韩昌黎百世之师。”李公击节，拔冠一军，书其卷尾云：“此子早安排作状元宰相矣。”人服李公之先识。文恭自挽联云：“乡梦久无凭，那有闲情问松菊。主恩惭未报，好留余悃付儿孙。”时金陵已遭沦陷，公虽予告而归，其忠君爱国之思，溢于言表。 \\n ◎咏谯周 \\n 予有咏谯周诗，怒骂痛快，录其三首之一云：“诸葛年才五十四，遐龄高寿乃谯周。老而不死真为贼，降表烦伊两次修。” \\n ◎周太守 \\n 周太宋（沐润）寄籍汴城，以庶吉士散馆出宰江南，历任繁剧，所至有声。然素负不羁之才，未免忽于细行。有富金者，吴门名妓也，尝赠以联云：“我富文章卿富艳，兼金声价断金交。”遂为台谏官纠参。迨有事复官宰常熟，题堂联云：“十日雨，五日风，岁乃常熟；九年耕，三年蓄，民其姑苏。”二联均脍炙人口，后擢守常郡。 \\n ◎儿时诗 \\n 予九岁初学诗，一日，游郡北育婴堂，楼上祀武穆王神像，下跪秦桧等，口占一绝云：“育婴楼接岳王祠，日冷风寒积树枝。扇击佞臣挥涕骂，有人匿笑道予痴。”塾师见之，谓此子后必工吟，及今思之，真不脱小儿气。 \\n ◎胡文忠公 \\n 益阳胡文忠，父讳达源，官至少詹事。母汤太夫人娠公时，梦五色鸟飞集屋后丛，张两翼翔鸣，群鸟从飞，啄林中芝草，因名林翼，字咏芝。年八岁，陶文毅（澍）见而惊为伟器，遂以女字之。公后以翰林典试江南，缘案诖误，家居养晦，题斋居联“池圃足高卧，图书供古欢。”寻以林文忠敦劝出山，乃以知府分发贵州，氵存擢至湖北巡抚。咸丰十一年七月，显皇帝龙驭上宾。八月，公以劳瘁薨于位，曾侯相请以功绩宣付史馆。疏略云：“六年十一月攻克武汉，以次恢复黄州等郡县，悉师越境围攻九江，又分兵救瑞州，督抚之以全力援剿邻省，自湖北始也。后功蒇，复奏明以全鄂之力办皖北之贼，越二千里援解湖南宝庆之围；援湖之师未返，又议大举图皖，先灭发匪，保三吴之财赋，雪敷天之公愤，绘图数十张，分致与官文暨诸路将帅，昼夜咨谋。”又云“每遇捷报之折，皆不专奏，恒推臣处主稿，偶一出奏，则盛称诸将之功，而己不与焉。其心竞竞，以推让僚友、扶持善类为务。”又云“臣与该故抚共事日久，相知最深，曾奏称胡林翼之才胜臣十倍，近则遇事咨询，尤服其进德之猛，不敢阿好溢美，亦不敢殁其忠勋”等语。又挽联云：“逋寇在吴中，为先帝与荩臣临终憾事；荐贤满天下，愿后人补我公未了勋名。”纪实之言，诚非溢美，侯相真公之知己哉！” \\n ◎盗鼠兵猫 \\n 嘉庆戊寅，闽有海滨小盗船窃发，兵船大而不能遍搜。阮文达抚闽，谓此等如蝗有蝻，尤宜扑灭。遂雇民船配弁兵扮作客商，专走浅河小港，诱缉小匪，从此盗绝。有因无盗而议撤者，公曰：“养猫所以捕鼠，若无鼠而不养，则鼠又出矣。”比喻最确。 \\n ◎专责集事 \\n 嘉庆甲戌岁，杨忠武入京陛见。上问：“从前三省军务（湖北、陕西、四川）何以延至十数年之久，现在两次军务（河南教匪、陕南饥民之乱）何以蒇事之速？”公对以有专责，则事易集，上首肯者再。公，武人也，而一言能发修齐治平之蕴。 \\n ◎贫士“增减” \\n 贫士“增减”数则，可供一噱。其语云：“愁日增，意气日减；药方日增，酒量日减；奔足日增，交游日减；子女日增，婢仆日减；索债人日增，借债人日减；典票日增，质物日减；妻孥怨恨日增，帷榻柔情日减；市儿牙侩之秽语日增，登临赏玩之清缘日减；厌态日增，佳趣日减；慈悲心日增，计较心日减。”予又加四则云：“诗日增，睡日减；案牍日增，酒量日减；亲友奖誉日增，田间乐事日减；零碎书画日增，完善玩器日减。” \\n  \\n 　"}
{"章节": "●卷二", "正文": "　 \\n ●卷二 \\n 　 \\n  \\n ◎惜字 \\n 外舅萧公（继昌）佐贺耦耕先生（长龄）于苏藩任时，办海运。先生勤于政，除夕觞幕中客，执杯问曰：“有遗事否？”萧曰：“惟一小事，尚宜办。”贺肃然曰：“愿闻。”萧曰：“署中字纸灰向不准收，飞积厕秽，何如以大竹篓盛之，发交粮艘带至津门，再掷诸海，既镇风波，又为惜字之一道，推之各州县，亦应遵办。”贺为首肯，立即通饬照行。嗣据州县呈报，合本署所收者，共三千四百余篓。先大夫闻知，作书有云：“一言之福，公之后其无虑无读书识字者乎？” \\n ◎论加广学额 \\n 戊辰之秋，湖北学政张湘涛太史（之洞）《以团练捐输加广学额太滥，请饬疆臣切实核减部臣变通定章》一疏有云：“初学者略识‘之’、‘无’，便怀侥幸之想。幸中者，未尝学问，更无求进之心，将向来文物荟萃之区，浸变为荒芜谫陋之习。不学者以为得计，老成者深有隐忧。况人数过众，则官师之约束难；取类过宽，则士林之流品杂。其于士习文风，殊有关系。”云云。夫进取难，则真才出而国强；进取易，则伪士多而国弱。太史之论，合乎正本清源之道矣。 \\n ◎正定府十四属对句 \\n 直隶正定府属十四州县，好事者各缀二字，曰“正定将军，行唐使者，元氏夫人，阜平老人，晋州客人，获鹿道人，井陉童子，灵寿仙官，赞皇丞相，无极大帝，平山大王，栾城公子，新乐公主，藁城草寇”，如小说中之称谓然，颇觉连贯，诚匪夷所思也。山左戴紫垣集成对句，更见巧思，其句云：“公子何翩翩也，喜仙官暗系赤绳，于是夫人议婚，老人主盟，彼童子无知，但凭使者行媒，聘定藏娇公主。大帝其巍巍乎，赖丞相借筹玉箸，因而客人亨利，道人服教，虽草寇窃发，可卜将军报捷，削平恃险大王。” \\n ◎精忠庙联 \\n 武昌精忠庙祀岳王，实创于此，唐书臣大令撰联云：“入其国，不非大夫、若宋高宗且不论。古之人，责备贤者，于张魏公又何诛。”运以史笔，下语如铸。 \\n ◎回文集 \\n 朱文公、刘静修文集，俱有《菩萨蛮》回文词，随句倒读，不免意复，总不如自尾读回为妙。邱琼山（浚）有《秋思》回文《菩萨蛮》词云：“纱窗碧透横斜影，月光寒处空帏冷。香蛀细烧檀，沉沉正夜阑。更深方困睡，倦极生愁思。含情感寂寥，何处别魂销。”谢默卿司马依调《咏春闺》云：“飞花落尽春归早，客游遨处青青草。芳树晓啼莺，愁劳梦又惊。魂销香惹袖，翠积眉山皱。微颦小立时，多爱意迟迟。”又张紫蘩《寄怀素兰六妹》回文《虞美人》云：“明窗半掩一庭幽，夜静灯残不。得留风冷结阴寒，落叶别离长坐倚高楼。迟迟月影移斜竹，叠叠诗馀赋。旅愁将欲断肠随，断梦雁飞连阵几声秋。”女士名芬，一字月楼。 \\n ◎张文毅撰联 \\n 鄂抚青墨卿中丞（麟）待士卒有恩，众乐为用，徇一总兵请，移兵就饣襄入湖南境，天子震怒，正法荆州。死之日，三军皆哭。张文毅（芾）挽一联云：“雷霆雨露总天恩，早知秉节孤忠，久拚一死。成败功名皆幻境，即此盖棺论定，巳足千秋。”九京知此，魂其无所恫乎。 \\n ◎板桥词句悖律 \\n 《百字令》收句：平（可仄）平平仄，平（可仄）平平（可仄）仄平仄。音节如斯，不能改易。板桥先生《怀古》词有云：“世间鼠辈，如何装得老虎。”上句第三字，下句第五字，宜平而均易为仄。既碍口，便悖律矣。此老自成一家，动多率意之作，岂可取法？ \\n ◎陈耕云诗 \\n 楚北陈耕云送唐太守子方之任巩昌，有句云：“二千石正为良佐，一万里原是壮游。杨柳歌残辞鄂渚，葡萄酒熟趁凉州。”工致极矣。“杨柳句”用韦皋从武昌移蜀事唐，亦从武昌赴陇，用典雅切。 \\n ◎黄云孙先生诗词 \\n 丁卯夏，于都门购得武进黄云孙先生（永）诗词。诗名《秣陵删》，仅百十余首。词名《公车词》，仅七十余首。春合读而考证之，盖国初人物也。其诗则笔力清遒，不同凡响；其词则意旨雄迈，亦脱恒蹊，颇于朱、王各大家独标一帜。特录其《听蛙》句云：“多言勿乃躁，群聚近于争。”《祁庄》句云：“空庭花习静，深院鸟长饥。”《过有秋堂小饮》句云：“年来贫病无休日，说到文章有戒容。”《小楼晓起》句云：“雄心过去翻成俗，好梦圆时每自危。”又：“花月有情成痼疾，山川无恙作深交。”又：“一二酒徒盟铁卷，寻常花径叹铜驼。”《虞美人》二阕咏虞姬墓云：“马嵬坡下昭君塞，几件伤心外。虞姬墓上不须悲，犹与项王白首两同归。垓心一剑香魂渺，变作风前草。我今折得草归来，欲与断肠秋色S一S齐栽。”“英雄自古推刘季，差有人强意。一意辟易吕家狐，愿与食其审老大家夫。一姬死后难相顾，枉自歌声楚。项王闻此目狰狞，应与虞姬长笑几千声。” \\n ◎墨劫 \\n 常山王灼斋（昶）太仆，富而有墨癖，所藏自唐代迄本朝名煤不下数百种，殊珍异之，弗轻示人。戊午春，发逆突扰，仓卒奔避，未及携以俱行。寇退亟归，则各墨融煮两锅，以刷印伪示，而用其半，翁为痛哭。 \\n ◎八字官人 \\n 相传高庙精于月旦，尝以“同、田、贯、日、气、甲、由、申”八字评定人才，以决用舍。中如“贯”字、“气”字为最得形容之妙，能知人者能官人，大知固不独虞舜也。 \\n ◎二贤祠 \\n 开州长垣之交，有闵子骞、公西华墓，隆阜相望，祠祀二贤，地借以名。黄河绕流，从未冲没，难黎均结茅其上，以避水灾。祠联云：“父母昆弟，人不间其言。宗庙会同，孰能为之大。”本地风光，不烦雕琢。 \\n ◎破句别字对语 \\n 相传一纳资为宰官者，遇童试出对云：“父母千戈（干误），朕琴朕氐朕二嫂。”一童对云：“达尊三爵，一齿一德一朝廷。”破句别字，竟成绝妙对偶。 \\n ◎嘲盐城令联 \\n 某明府宰盐城，不甚惬民意，有人大书联语粘于照墙云：“当时只说此之谓，今日方知恶在其。”可为一笑。 \\n ◎咏楚霸王 \\n 郑板桥先生咏巨鹿之战有云：“项王何必为天子，只此快战千古矣。”后读康书臣《止马河》一诗，亦不蹈人云亦云之习，均可为项王吐气也。其诗云：“楚人此止马，汉人此得鹿，得鹿不必欢，止马不必哭。太尉不安刘，几乎易产禄。重瞳虽败亡，令人舌难缩。楚王不用贤，亚父保骸骨；汉王能用贤，淮阴灭三族。楚王有烈妃，汉王无贤后，贞淫判两途，青史分芳臭。鸿门遇高祖，不失其为厚，取败在欺敌，故尔功不就。后世多沧桑，李赵慌忙走，作诗尉重瞳，江山非汉有。” \\n ◎论《聊斋志异》 \\n 衡阳曾耕楼曰：“《聊斋》一书，效左氏则左氏，效《檀弓》则《檀弓》，效《史》《汉》则《史》《汉》，出语必古，命字必新。《叶生》一则中有尺牍云：‘仆东归有日，所以迟迟者，待足下耳。足下朝至，则仆夕发矣。’语简意明，效魏晋亦似魏晋也。”又云：“《聊斋》论断，即《后汉》论断。《杨忠愍》一则论云：‘先生生为河岳，死为日星，世多以遇仙为先生惜，然鄙意谓天上多一神仙，不若世上多一圣贤。’此等议论，前人未道，有功于儒不小。”又云：“《聊斋》善于用典，真如盐着水中也，读其四六，可以见其无一字无来历。”又云：“‘人知之，丧汝德，人不知，亦促汝寿’，是绝好语。愚谓‘德’字不如‘名’字。”又云：“轻薄之态，施之君子则丧德，施之小人则招祸。’此言可以为佩。” \\n ◎谢给谏疏语 \\n 仪征谢梦渔给谏（增）《请诛已革两江总督何桂清》一疏有云：“何桂清莅任以后，惟以张宴演剧为事。常州知府平翰等竞进玩戏，男歌女舞，日集于庭，遂置军事于不问。及和春、丹阳败衄，退往常州，何桂清即俶装思遁，绅民闻信，遮道攀留，愿效死守，何竟令亲兵开放枪炮，伤死士民吴九喜等二十余人，突门而出。逃至常熟之十里亭，纵令兵丁放火劫掠，居民铺户实受其害。迨经奉旨逮问两年之久，屡奉严催，始行到部。”又云“迹其所为，既属形同寇盗；延不就逮，尤为藐视王章”云云。闻和春军溃时，有营员奔告之何，何适举茶欲饮，杯落于地，神色无措。夫无胆识者，必无志节，讵解泰山、鸿毛之义哉？ \\n ◎古人抄袭 \\n 秦少游《临江仙》词，直抄钱起诗“曲终人不见，江上数峰青”二句。宋子京词：“问牧童，遥指孤村，道杏花深处，那里人家有。”全取小杜诗“借问酒家何处有，牧童遥指杏花村”句意。沈石田启南老景诗有云：“今日残花昨日开。”此七字与唐崔惠和句一字不易，可见古人亦不免抄袭也。 \\n ◎论三焦 \\n 《蓉塘诗话》云：苏黄门《龙川志》云，彭山有隐者，通古医术，与世诸医所用法不同，人莫知之。单骧从之学，尽得其术，遂以医名于世。骧曰：古说左肾其府膀胱，右肾命门，其府三焦，男子以藏精，女子以系包。以理主之，三焦当如膀胱，有形质可见。而王叔和言，三焦有脏无形，不亦大谬乎？盖三焦有形如膀胱，故可以藏，有所系，若其无形，尚可以藏、系哉？且其所以谓之三焦者，何也？三焦分布人体中，有上、中、下之异。方人心湛寂，欲念不起，心火炽然，翕摄三焦，精气入命门之府，输泻而去，故号此府为三焦耳。予后为齐州从事，有一举子徐遁者，右守道之婿也。少尝学医于卫州，闻高敏之遗说，疗病有精思，予为道骧之言，遁喜曰：“齐尝大饥，郡郭相脔割而食，有一人皮肉尽而骨脉全者。遁以学医故，往观其五脏，见右肾下有脂膜如手大者，正与膀胱相对。有二白脉自其中出，夹脊而上贯脑，意此即道家所谓夹脊双关者，而不悟脂膜如手大者之为三焦也，单君之言与所见悉合，可以正古人之谬矣。”今医家者流，皆执叔和三焦无状空有名以自信，不闻有此说，故录之，予谓此论可补诸医书之缺。 \\n ◎别号 \\n 古人有字无号，别号不知始自何人。然别号太多者，幸而名传，后人将不知谁何矣。郑板桥先生云：“八大名满天下，石涛名不出吾扬州，何哉？八大纯用减笔，石涛微茸耳。且八大无二名，人易记识，石涛曰宏济，又曰清湘道人，又曰苦水和尚，又曰大涤子，又曰瞎尊者，别号太多，翻成搅乱。八大只是八大，板桥亦只是板桥，吾不能从石公矣。”此论极当。 \\n ◎大衔借补小缺 \\n 江督曾公（国藩）奏武职各员大衔借补小缺，前经奏准，嗣经部驳。此次奏补长江水师各缺，甚至以提镇之衔而借补千把之缺，以入营之资格极久，列保之次数较多，而家中贫寒如故，情愿一小缺为终身衣食之资。统计各省军营保至武职三品以上者，不下数万人。将来军事大定，各路撤兵，此项有阶无缺之员，难保不滋生事端。同治三年，沈葆桢请安置此项人员，自提镇至都守，照实缺例给予俸银米石。饬下臣议，臣以糜费太巨，未经议准。或每年将借补者酌补六七成，序补者酌补三四成，截至同治二十七年止。此后仍按班序补，请旨将绿营将备借补小缺一案，一并饬部核议。见同治七年三月京抄。 \\n ◎折福 \\n 程拳石先生谓终日无事，写字读书亦为折福。予生平最好此二事，忙里偷闲，非握一管，即把一卷，然则予之福折多矣。 \\n ◎论军需报销 \\n 倭相国仁等请以同治三年六月前各处军需概免册报，自七月初一日起，事竣后，一体请销。疏略有云“其造册按例定之数不溢一丝，而阴将款目浮开巨万者，与例既符，即在准销之列；其以实用之数登之销册而并无丝毫浮冒者，例稍未符，即难核准。然则报销一事，即能弊绝风清，而实数不准销，准销非实数，虚文相袭，甚无谓也”云云。“实数不准销”二语确切，时下虚文之病，片言足抵千百。 \\n ◎有文在手 \\n 益阳胡宫保有文在手如“田”字，刘省三爵帅两手如指斗文，予有文在两手如“井”字。考唐叔有文在手，曰“友”、曰“虞”（古文作{从从}），刘渊有文在手曰“渊”，彭神符有文在手曰“神符”，张文潜有文在手曰“耒”，故以为名。 \\n ◎刘霞仙中丞自陈语 \\n 湘中刘霞仙中丞（蓉）初以胡文忠密荐，嗣在骆文忠幕府，又叨荐剡特简川藩。蒋京卿（琦龄）有慎名器之奏，论列及之。方伯自陈乞退，中数语云：“民力既尽，尚为竭泽之渔；苛政未除，更奖催科之绩。事非出于得已，情实迫以难堪。”确切沉痛，是不忍人之言。 \\n ◎昭雪故相 \\n 柏静涛相国（）清廉端正，不阿肃顺，肃颇衔之。咸丰戊午典京兆试，以失察家丁靳（祥）舞弊，肃顺竭力构陷，己未二月十三日特宣“情有可原，法难宽宥，言念及此，不禁垂泪”之谕，遂与罗（鸿绎）等同弃市，观者流涕，监刑者肃顺暨赵公（光）也。赵则悲泣不胜，肃则扬扬得意。都人痛恨肃顺始此。今上御极，肃顺等伏法，任侍御（兆坚）以柏公情罪未明，奏请昭雪，有云“永建嗣统，先明杨震之忠；隆庆改元，即赠夏言之谥”。又云“尔时承审之载垣等，意在揽权，多方罗织，靳祥之口供未吐，交关之实迹毫无，附会科场，妄议定案”云云。谕旨通行，中外钦悦。 \\n ◎《淮海秋笳集》 \\n 《淮海秋笳集》词为甘泉李冰署所辑，共十二家，都为哀怨之音。盖因兵燹仳亻离，有感而作也。冰署自序有云“雍门之操，非媚赏于聋俗，车子之奏，期躐佞于温胡，苦调文心，是所望于觚俞之听也”云云。我也目断湖山，魂惊鼙鼓，偶披此卷，辄怆予怀。以名作如林，分选志赏。盖掬新亭之泪，步石帚之尘，不仅以搓酥摘粉为工也。 \\n ◎李、韦二逆祸本 \\n 道光戊申，吾湘新宁令李博平籴，勒价二千文一石，次年差役讹诈雷再浩之妻党，以致李沅法乘时倡乱。广西桂平韦正因谬悬登仕郎匾额，叠次讹诈，因倡乱，后称北王。官吏诈赃，实为痼本。嗟乎！地方不安，由官邪也？犯上作乱，是谁阶之厉乎？ \\n ◎养气 \\n 圣贤工夫以知言、养气为主，而气之难养，总由七情六欲不能制耳。何也？怒则气上，喜则气缓，悲则气消，恐则气下，寒则气收，灵则气泄，惊则气乱，劳则气耗，思则气结。善养则无是矣。 \\n  \\n 　"}
{"章节": "●卷三", "正文": "　 \\n ●卷三 \\n 　 \\n  \\n ◎日记 \\n 予日记晴雨及琐事，人都笑之。尝观国初周文襄公刊有日记十数卷，叙事略备；后曾文正公亦手书日记，盖公才识固优于人，其勤慎专心于公事，蚤起晚眠，皆有恒心，实非人所能及者。见公在任时，月置一簿，自书日行，纤悉不遗。每日阴晴风雨，亦必详记，人初不知其故。一日，臬司详称某县民告粮船江行失风京控一案，公察其失船为某日，午前午后、东风西风，词情两歧，公一一批驳其日时风候。谳官惊服，从新翻讯，诈遂不得逞。观此，则古人亦尝为之，惟予不能如文正公之有作用耳。 \\n ◎论将 \\n 太公曰：存亡之道，命在于将。后世多委之功勋之胄，而廉能勇略者不与焉。此辈习纨而厌膏梁，询以韬钤，不知何物。目未辨旌旗之色耳未闻金鼓之音，身未经锋镝之交，足未履沙场之地。《易》曰：“师，贞丈人吉。”而以弟子主之，能勿取舆尸之凶乎？太公为逆料语，而真切如此，恐太公前已有此一流人物。 \\n ◎金牌铺题壁诗 \\n 金牌铺距赵州八里，无名氏题壁云：“十二金牌蓦地来，将军奉诏不疑猜。金人狡狯原无比，天子昏庸实可哀。和虏议非今日定，杀公端不此时开。回思密语终宵候，已见官家忌将才。”论古有识，诗亦倜傥。 \\n ◎寿陶宫保 \\n 陶云汀（澍）宫保以十月生。六旬寿时，已督两江。某观察一联大为宫保所赏，悬之首座。其句云：“八州都督，五柳先生，经济文章，历代心传家学远；六秩初周，一阳来复，富贵寿考，百年身受国恩长。” \\n ◎黄仲则词 \\n 黄仲则词近髯苏，颇有“铁板铜琶，唱大江东去”气概。集中惟《步蟾宫》一阕，忽变体为柔曼之音，才人真无所不可也。其词云：“一层丁字帘儿底，佯绣着花儿不理，别来难道改心肠，便话也有头没尾。兰膏半灭衾如水，陡省起梦中情事，可怜梦又不分明，怎得个，从新作起。” \\n ◎泰谦 \\n 汉宣帝欲以张安世为大将军，安世曰：“老臣自量不足以居大位，继大将军后。”上笑曰：“君言太谦。”俗谓人辞逊者曰“太谦”。“太”，当作“泰”。 \\n ◎钟学士疏语 \\n 同治六年夏，大旱。钟学士（佩贤）抗疏请纳直言，以资修省。有云：“伏睹近者，夏同善谏幸王府第，谕旨称循旧章以折之；倭仁谏修同文馆，谕旨令酌保数人另位一馆以难之。此二事在圣心原有权衡，而群臣遂不无疑惑，谓朝廷开言路之时，而迹似杜言者之口；谓大臣尽匡弼之义，而转使有自危之心。臆揣私度，未能相喻，诚恐敢言之气由此沮，唯阿之习由此开，此臣之所大虑也。”奏上，优诏容纳，从绳之风，于今为烈矣。 \\n ◎论捻 \\n 胡文忠《密陈河南捻匪情形》一疏有云：“计近二年来，每年春仲秋季，两次出巢大掠河南，本年秋冬将及湖北之襄阳、汉阳、德安等府，又必扰入陕西、山东、山西等省，再一、二年，而及于附畿州县矣。腹心之患，此为最大。”又云“臣非仅为襄、汉等府作自保之计，为忧危之词也。臣极知所言越分，特以臣今日言之，已无救于河南，臣再默而不言，则五省均将受害。使臣言而不中，则固北路五省之福也”等语。第就河南而推论之，全局在掌，料事如神，仅以知言目公，犹浅也。 \\n ◎挽陈二山联 \\n 陈二山诗画兼长，而以一衿困场屋，曾随高螺舟观察（人鉴）游琉球，后以修志之役，殁于西江，士林惜之。方云泉（骘）挽联云：“名士呕肝修史笔，故人挥泪拜羁魂。” \\n ◎咏钱串子 \\n 洪洞韩春塘（经）咏钱串子云：“出身原自沤麻地，一到人间万事宜。莫怪无端便抛却，多因不自有钱时。”意涉科诨。随园咏钱云：“一代帝王留字去，万般人事让兄骄。”咏物抑何显切。 \\n ◎求官诗 \\n 于清端（成龙）《求官》诗云：“书生终日苦求官，及作官时步步难。窗下许多怀抱事，何曾行得与人看。”役志功名人，见此必退一步想。 \\n ◎女戎 \\n 桀之妹喜，纣之妲己，幽王之褒姒，三代均以致乱，故曰女戎。洎有明亡而国朝兴，又属陈圆圆一人。甚矣，女子之系成败也。迦陵《过投金濑怀古》词有云：“覆楚争夸伍相，沼吴又说西施，淮阴往事亦如斯，成败皆由女子。”其旨深矣。 \\n ◎而字 \\n 昔闻一试卷，文多“而”字，房考批云：“当‘而’而不‘而’，不当‘而’而‘而’，而今而后，已而已而。”陈丈问云曰：“而字如钉钯，然用之当，则为犁地土松而秧插矣；用之不当，则为击人迎头一钯，未有不致死者。”此论最妙。 \\n ◎张文端楹联 \\n 张文端楹联一云：“造物最忌者巧，万类相感以诚。”一云：“富贵贫贱总难称意，知足即为称意；山水花竹无恒主人，得闲便是主人。”文和公（廷玉）《澄怀园语》载有人集《论》、《孟》二语云：“约失之鲜矣，诚乐莫大焉。”此三联耐人讽咏。 \\n ◎戒洋烟诗 \\n 同乡张琴舫有《戒洋烟》诗六首，汉阳学博徐南墅者，谓有关世道人心，刊入文集。其诗云：海舶连樯载与俱，祸人泥土等金珠。阿谁作俑宜无后，继此传灯实有徒。始为寻欢成苦趣，久思没计出迷途。朝廷惩典森严甚，关吏如何有漏租。藏娇合筑避风台，高卧经旬户懒开。涉世早知身是幻，扪心甘与汝同灰。残更落月天将曙，冷雨敲窗梦乍回。亲故交疏妻妾怨，沉思总觉为何来。发渐飘萧眼渐花，形骸土木骨槎牙。频惊下泪同歧路，转笑垂涎为曲车。病久竟无方可疗，价高非必酒能赊。明明泉壤君寻去，万劫难回一念差。破忿捐忧引睡魔，百年投老此中过。昏鸦片片飞三匝，香雾占一窝。旧日家曾炎海住，平生缘结富儿多。只愁漏尽钟鸣后，独抱空囊奈尔何。琼箫锦瑟并横陈，玉琢金装考制新。到口便医心上病，行云频现掌中身。百年有尽先拚命，寸铁无锋惯杀人。怪底一灯青似豆，夜深风雨化阴。白榻青衾冷似冰，萧然情味守龛僧。檐牙月黑风摇户，屏角声低鼠瞰灯。宠以专房如爱妾，交原同气比良朋。张衡近日文机涩，补作图经愧未能。 \\n ◎李密不矜名节 \\n 晋李密常望外转而朝廷无后命，乃迁汉中太守，自以失意怀怨。及赐饯东堂，诏赋诗，末章曰：“人亦有言，有因有缘，官无中人，不如归田。明明在上，斯语岂然。”武帝忿之，免密官，卒于家。密真小丈夫也，始终不出，岂非完名全节之人哉！世每以其《陈情表》称重之。《表》中不云乎：“本图宦达，不矜名节。”是二语者，先生自道也。 \\n ◎论士大夫 \\n 李少荃爵相《以内官论江苏厘金捐事复陈》一疏有云：“士大夫习为章句帖括，辄嚣嚣然以经术自鸣，攻讦相尚，尊君庇民一切实政，漠不深究。误訾理财之道为削，妄拟治兵之人皆怙势，颠倒是非，混淆名实。论事则好从苛刻，任事则竞趋巧伪，一有警变，张皇失措。俗儒之流弊，人才败坏因之，此最可忧。士大夫读万卷书，每好苛论时政，究之坐而言者；未必起而行。”爵相之言，非过激也。 \\n ◎真总督 \\n 陕甘总督扬忠武（遇春）入觐宣庙。一日，上忽问曰：“汝公事之暇，尚看书乎？”对曰：“臣不识字。”上又曰：“然则饮酒乎？”对曰：“臣不善饮。”上曰：“汝将何以自遣？”对：“听打鼓说书。”上曰：“听说书固好，如公事何？”对曰：“钱谷责之藩司，刑名责之臬司，兵政责之提镇，臣总其成而已。”上大悦曰：“真总督也！” \\n ◎禅机联 \\n 查孝廉（伊璜）禅机联云：“凭你猜拳，是了是了又是了，呸！真消息还在别家。倩人搔背，上些上些再上些，咦！假痛痒总归自己。”语云：“求人不如求己。”儒、释一理也。 \\n ◎年大将军诗 \\n 年大将军功盖一时，而诗不多见，仅见其题扬紫宸小照一绝云：“魑魅随身总等闲，肩挑龙虎亦徒然。羡君这副超凡骨，不炼金丹也是仙。”自是傲岸不群。 \\n ◎胡文忠撰联 \\n 曾涤生侯相之封翁逝世，胡文忠挽联云：“帝与重臣澄清江汉，天留大老笑傲扶桑。”措语庄雅得体。 \\n ◎徐树人中丞 \\n 通州徐树人（宗干）咏炭句云：“一半黑时还有骨，十分红处便成灰。”中丞以县令起家，居宦海者数十年，中间不得差事、委署者凡三载，所谓人情如纸薄，宦情薄于纸者，透达极处。纷纷肉食之徒，见此不啻棒喝。圣人云：“能近取譬。”其中丞之谓乎！ \\n ◎论流寇 \\n 曾侯相尝有论曰：“千古流寇无良策。夫流寇，犹流水也，迎而激之，逐而搏之，则横决泛滥，为天下患。但壅之使不得流，贼自涸矣。”故九江、安庆、江浙，直东等处长围困贼，而贼随灭，皆本乎此。 \\n ◎茶亭饭肆联语 \\n 湖湘间有茶亭而售酒者，柱联云：“为名忙，为利忙，忙里偷闲，吃杯茶去；劳心苦，劳力苦，苦中作乐，斟碗酒来。”见之爽然。又吾乡泉溪市新开饭肆，其门联云：“富似石崇，不带半文休请客；辩如季子，说通六国不容赊。”见之粲然。 \\n ◎圣祖赐联 \\n 圣祖赐张文端（英）联云：“白鸟忘机，任天外云舒云卷。青春不老，看庭前花落花开。”想见主圣臣贤，赓歌拜，极一时之盛也。 \\n ◎北音无入声 \\n 《填词浅说》云：南曲自有南方之音，若遵周氏北方音叶之，则歌“龙”为“东”，歌“玉”为“御”，“绿”为“虑”，“宅”为“柴”，“落”为“潦”，“责”为“哉”。许莲君表兄云：“北音无入声，惟车夫欲车行之速，则呼曰‘嗄’（音同夹），真入声也，舍车夫无辨之者。”予留心审听之，果信。 \\n ◎骆吁门制军 \\n 川督骆吁门制军（秉章），以同治六年十二月十七日薨于位，崇朴山（实）奏闻中有语云：“骆秉章因病在告，每遇边防有事，无不与臣悉心筹画，住返商度，至再至三。若思虑不周，便觉寝馈难安。”又云“其所以能得人能制寇之故，要皆推诚布公，上下相感，一时才俊辈出。至今将帅之臣，大都骆秉章拔擢。而楚军效用四方，骆秉章所感起而奋兴者居多，是其勋名冠一时。正不仅川楚士民实身受其福，虽妇人孺子，亦皆讴思不绝”等语。一笔写来，言之出于至诚者也。 \\n ◎剔牙签 \\n 道光间，苏州山塘有老夫妇削柳木为剔牙签，以此致小康，似此物为古时所无。近读赵文敏诗云“食肉先寻剔牙签”，则宋、元时已有之矣。 \\n ◎黑相公 \\n 哀伶之冷落者号“黑相公”，好事子咏之云：“万古寒酸气，都归黑相公。打围何寂寂，应局故匆匆。飞眼无专斗，翻身即软蓬。忽闻条子到，喜色上眉峰。”有湘兰者，亦黑流也，友人朱君独赏之，大为称美。后以其呼为老头儿，朱遂大愠，乃绝之。寄来一诗云：“梨园声价重京师，南国人来罄旅资。夙债已偿清兴减，头衔博得老头儿。”此语蕴藉，不似前作之轻薄也。 \\n ◎野战 \\n 上古不尚野战，而尚阵法。自杨侯遇春募勇剿贼，始尚野战，而阵法废。今则火器为先，精益求精，无过于洋枪洋炮，是以披坚执锐之士，血战数十年，不知阵法为何物。 \\n ◎湖口昭忠祠 \\n 彭雪琴宫保建水师昭忠祠于湖口之石钟山。门联云：“忠臣魂，烈士魄，英雄气，名贤手笔，菩萨心肠；合古今天地之精灵，同此一山结果。蠡水烟，湓浦月，浔江涛，马当斜阳，匡庐瀑布；挹南北东西之胜景，全凭两眼收来。”是谓气盛则言之短长与声之高下皆宜。 \\n ◎李次青方伯四六 \\n 李公（元度）接统徽州防军以代张文毅（芾），甫三日而军溃，徽郡失守，曾侯相恚甚，奏请拟正军法，奉旨从宽戍边。其实侯相深爱其才，非果欲杀之也。方伯《谢罪禀》有云：“君子原爱人以德，覆之而又培之；宰相有造物之权，知我何殊生我。”侯相援笔批其后云：“好四六，好文章，好才情。” \\n ◎杨忠武公 \\n 杨时斋制军遇春母李太夫人，梦大水泛一红匣至，中双鲤：一金一赤。遂生公。迨年十八，以乾隆己亥举武科，候补千总，随福文襄（康安）出兵。文襄令从海公兰察学兵法，故公一生心折。海公每逢大敌，梦文襄必占捷。教匪久乱未平，有旨切责将帅。威勇侯额公勒登保奏，言杨遇春年甫四十，鬓发半白，每于追奔之际，足穿草履，缒绳而上，将士不可谓不用命矣。屡以战功擢提督，封一等男。嘉庆己卯八月陛见，上见公长髯，称美者再。公弟培斋（逢春）时镇曹州，特命出京纡道至曹，简阅营伍。道光初，上以先朝勋旧，恩眷尤隆，公遂以固原提督总督陕甘。陛见出都，命赴河南阅兵，以公子国桢任豫抚也。治回疆平，公得画像紫光阁。御制像云：“少年从征，进不知退，拍马横矛，善穿贼队。参赞戎机，克城贼溃，畀以封疆，无惭简在。”公督陕甘凡八载，务持大纲而不涉烦琐，恪守成宪而不议更张。屡旨褒为股肱心膂之臣，并赐有“三朝疆场宣勤久，两世封圻积庆多”对联。乙未以老病乞休，令来京陛见，亲加慰劳，以荣其行。公抵京，即晋一等昭勇侯，御书诗扇以赐云：“元勋入睹允归荣，功立才全际太平。宣力三朝邀宠锡，抒忠百战播威名。官兼文武真难遘，志笃廉明永不更。晋爵酬庸延后世，林泉颐养语长生。”归里后，构一小亭，前为箭道，每逢三、八、五、十等日，督家人较射为乐。其楹帖云：“坐来觉有山林气，到此无忘弧矢心。”丙申冬，蒙赏人参十两，令川督鄂山赍给。谢折内“谊直视如手足腹心”句旁朱批“诚然，诚然”。丁酉二月公薨，年七十八，晋太子太傅兵部尚书，谥忠武。御制祭文有云：“忆苍髯之矍铄，音容犹在目前；报黄发以馨香，眷念弥增身后。”功名福寿，公实兼之。古之郭汾阳，今之杨昭勇也。 \\n ◎童夫人 \\n 龚芝麓宗伯纳妾顾横波（媚），龚仕国朝，当得封典。妻童夫人曰：“我于前明已受封诰，愿让顾氏横波。”遂得受封。予谓夫人克兼三善：盖不妒为贤；让亦美德；而荣膺胜国，不欲再受新恩，此中见大义焉。宗伯公能无内愧耶？ \\n ◎陶潜 \\n 沈归愚先生（德潜）曰：“过江以后，渊明诗胸次浩然，天真绝俗，当于语言意象外求之。唐人祖述者，王右丞得其清腴，孟山人得其闲远，储太祝得其真朴，韦苏州得其冲和，柳柳州得其峻洁。”先生之论钩其元矣。是谓观水有术，必观其澜。 \\n ◎四婵娟 \\n 孟东野诗：“花婵娟泛春泉，竹婵娟笼晓烟，雪婵娟不长妍，月婵娟真可怜。”其辞风华秀艳，有古乐府之意。“雪婵娟”今本或作“妓婵娟”，非也。昔杨升庵尝令绘工绘此为四时婵娟图，以花当春，以竹当夏，以月当秋，以雪当冬，后之人亦有此韵事否？ \\n  \\n 　"}
{"章节": "●卷四", "正文": "　 \\n ●卷四 \\n 　 \\n  \\n ◎自警箴 \\n 高伯祖中翰公，讳光国，字梅浦，雍正乙卯科中第四名经魁。著有《自警箴》，云：“勿自足，自足自画。勿多言，多言多失。勿宴安，宴安气惰。勿玩物，玩物志溺。勿为诡异以沽虚名，勿矜细行以累大德。勿亲损友远益友，勿作无益害有益。勿苟安于近小，当志乎远大之事。勿欣戚于穷通，当尽其在己之实。顾以七年之病，而求艾于三年；讵可一日之暴，而寒之以十日？圣学邈如望洋，流光疾如过隙。揭斯语于斋居，用警勉于朝夕。”辞理朴质，凡我子孙，皆宜书置座右以为身世金针。 \\n ◎十分本事 \\n 《纪效新书》：平日十分武艺，临时如用得五分出，亦可成功，用得八分，天下无敌。未有临阵用尽平日十分本事，不能从容活泼者。谚云：“到厮打时忘了拿法。”本事岂易言哉！予谓十分本事，古难其人，八分本事，今无此将，戚公殆自信用得五分，然以求之近世，吾见亦罕矣。 \\n ◎胜克斋宫保 \\n 同治壬戌，胜公就逮赴北，道经山西桥头驿。题壁云：“豪华艳说五陵游，燕颔何人更虎头。百战雄心驰露布，一时将略寄风流。敢拼直谏扶中叶，愧播虚名动九州。四十须眉犹未老，休嗟李广不封侯。”玩其诗意，似有功成者退之象。时人谓为谶语。正不如岳襄勤（钟琪）所作“只因未了平生业，又作封侯梦一场”二句之为含蓄也。 \\n ◎香奁杂咏 \\n 见词一卷，不知何人作《一剪梅·送别》，下阕云：“莫到临邛抚素琴，欲向丁宁，羞向丁宁，但将魂梦伴郎行。郎也登程，妾也登程。”《鹊桥仙·春恨》下阕云：“愁肠百折，双眸望断，依旧天涯无信。杨花飞去不飞来，恰似你一般情性。”情词婉约，与竹屋相近。 \\n ◎治回良策 \\n 任尚亦俊快之才，疾恶太严，终汉之世，西域不复与中国通。至本朝声教覃敷，四夷宾服，然前乌什大臣苏公，贪淫酿变，遂劳王师。自此无西顾忧者又数十年，今则梗化如故。大凡回性疑诈，其言尤不能信，即处其同类亦然。待之厚，则谓人畏己；待之严，则惧人害己。惟以简傲加之，而时施以小惠，庶几生其畏敬，真治回良策也。予昔闻西域土俗，每不甚信，上年转运秦陇，遐居边塞，逢人访证，信而有征。其余泰西各国，异域土俗，《新疆外藩纪略》得之备细。 \\n ◎汤海秋铨部 \\n 汤公（鹏）著述甚富，才气横溢，目空一世，似不理于众口。殁后，曾侯相挽以联云：“著书累百千万言，才未尽也；得谤遍一十八省，名亦随之。”数言纪实，写尽其人。 \\n ◎林文忠语 \\n 侯官林文忠（则徐）复起督云贵时，曾上“论治回”一疏，中有：“但分良莠，不分汉回；良则虽回必保，莠则虽汉必诛。”使为大臣者均克体公意以措治，良则滇黔秦陇边衅永消，何致糜饷劳师，上烦宸虑耶！ \\n ◎闲谈可作楹联 \\n 乙亥即事：有人言某君任文事兼武备之权，且天分又高，可惜少读书；某君精明果敢，可惜太刻。予道非也。天分果高，必知书中滋味，自然笃嗜。精明者知其事之彻始彻终，当可而止，何必过于搜求。苛求太苦，必致自累其身。故对云：“少读书，便是低天分；行刻薄，真乃大糊涂。”拟之作楹联最佳。 \\n ◎观书颖悟 \\n 旅馆挑灯，检得汉诸葛武侯《诫子书》，读至“非澹泊无以明志，非宁静无以致远”句，忆少时壮志未除，每谓天下事业功名悉成于动，非“澹泊宁静”四字所能该。迄今阅历名场十余年，始悟国朝用人行政井井有条，无如才高意广者，好事纷更，一见施行，辄多格阂，不数年仍罢。而未罢之前，滋扰已甚，受害不浅，殊不知大学“静而后能安”之义。且浓于声色，生虚怯病；浓于货利，生贪饕病；浓于功业，生造作病；浓于名誉，生矫激病。故不澹不能明志。武侯具伊吕才，宗孔孟学，其平生得力处，尽此二语，允为后学津梁。彼世俗以术数兵法称其奇能，何见小也。偶有所悟，援笔记之。童子欠伸报漏己传丁矣，乃掩卷就寝。 \\n ◎赵部郎 \\n 常熟赵宝斋（林）以进士签分礼部，丙寅年与余同事澶渊军中，结文字缘。为人坚毅朴质，精通史鉴，遇作小诗句，必锤炼而出，所谓无一字无来历也。送予赴秦陇一律云：“文才兵事两称豪，局促辕驹愧我曹。击贼异时闻傅永，飞觞此日赖枚皋。边庭好费屯田策，上将宁忘借箸劳。别果销魂休洒泪，看君功遂拥旌旄。” \\n ◎黄公疏语 \\n 黄勤悫公（钺）归田后，蒙赏人参。其谢恩疏语云：“老马尚蒙刍秣，朽质难胜；暮年已迫桑榆，夕阳尤好。”又云：“譬寒虫之蛰处，饮膏雨而顿觉昭苏；纵枯树之婆娑，遇春风而亦含生意。”先辈文字，迥不犹人。 \\n ◎得人 \\n 自古政以人行，得人为要。人之贤否高下，先观心术，再观其才识学问。如心术之邪者，自必不论；即正也，而视斯民之休戚，时事之得失，如秦越之肥瘠，漠不相关，纵洁己奉公，保守禄位，于斯世何补？近世名场，可为浩叹。 \\n ◎水龙 \\n 天津向多火患，城内外救火会凡百余处，每会以水龙为主，多寡不等，原始不可考，盖古无此名也。瓯北诗中巽宫楼火之作有云：“四十三龙救不得，掣水五丈力亦穷。”自注云：救火具名水龙。 \\n ◎张江陵 \\n 千古权奸，私心必有所利；若无利欲之念，即不得以权臣目之。瓯北咏张江陵云：“江陵至竟称贤相，只爱特权不爱财。”诚为破的之论。考江陵曾孙同敞与瞿忠宣式耜守桂林，同被执，幽之民舍，两人赋诗唱和四十余日，同就戮于风洞山，贤者有后，理固然也。 \\n ◎老头儿 \\n 徐桢卿《翦胜纪闻》云：太祖尝微行京城中，闻一老妪密呼上为老头儿。帝大怒，曰：“张士诚小窃江东，吴氏至今呼为张王；今朕为天子，居民呼朕为老头儿，何也？”相传乾隆间，有人呼上为“老头子”，为上所闻。上曰：“何解？”刘文正公对曰：“万寿无疆曰老，首出庶物曰头，父天母地曰子。”上粲然。观于一怒一喜，高宗之度，越明祖也远甚。 \\n ◎《镜花缘》 \\n 小说之《镜花缘》，是欲于《石头记》外别树一帜者，然卖弄稗贩，刺刺不休，殊可厌也。惟女国主婿归迎母一表中四语云：“指白水而重耳归来，犹是山河无恙；誓黄泉而寤生重见，遂为母子如初。”工雅浑成，几似宋人佳制。 \\n ◎甘肃需次咏 \\n 近年甘肃军务，多借吾楚勇力，即官斯土者，亦大半两湖人也。闻有需次咏云：“数载听鼙鼓，于今尽盖锅。囊中无白镪，地下有黄河。饱学将焉用，奇勋又若何？不能生在楚，只好见阎罗。”语虽鄙俚，然亦足见宦海之苦，时事之艰矣。 \\n ◎胜败 \\n 《虎钤经·胜败》一则云：“用兵之术，战胜不可专，专胜有必败之理；战败不可专，专败有反胜之道。战胜而败者有五：急难定谋，狐疑不决，一败也；机巧万端，失于迟后，二败也；机事不密，三败也；似勇非勇，似怯非怯，四败也；主将不一，五败也。战胜而欲必胜者，定谋贵决，机巧贵速，机事贵密，进退贵审，兵权贵一也。势败而反胜者有四：吏士饥渴，所爱啖之（割所爱者，谓在急难之中，杀所乘骏马、爱妾以啖士也），众有饱之用矣；吏士恐惧，奋身先之，众有勇之用矣；期应不到，杀其所昵（所昵者，谓所嬖幸，或子弟诸姻同在军中，若有主守者犯命，则先杀之也），众有惧之用矣；人有疑惑，阴为鬼诈（鬼诈者，谓诈为狐鸣丛祠中之类也，或假托卜筮，百端不一），众有天之用矣（天，谓天所授也）。如是者，以败为胜也。胜败之术，非勇决神智，安能行之耶？”所论可谓深切著明，而四用皆据前人成效而言，尤非漫为纸上谈者。 \\n ◎秦桧无后 \\n 秦桧无后，以妻王氏兄子为子，名熹，有才华，举进士，赐状元及第。人谓锡山秦氏为桧后，不知天已斩其祀矣。 \\n ◎军营积习 \\n 朝邑阎丹初中丞（敬铭）跋《胡文忠公集》云：“吾闻江南未败时，和、邓诸帅锦衣玉食，倡优歌舞，其厮养皆贱纨裤，吸洋烟，莫不有桑中之喜，志溺气隋，贼氛一动，如菌受斧，然则固有履危险而仍不知惧者矣，如文忠能几人哉？”等语。痛揭军国受病之由，近日军营积习，大率类是。 \\n ◎忍 \\n 魏无忌忍于执辔，而成破秦存赵之功；张子房忍于取履，而伸破秦灭项之志；张释之忍于结袜，而受全身脱祸之福。古人书百忍于坐隅，良有以也。予又曰：忍字头上一把刀，如刃事刂心，其功夫最不容易。 \\n ◎庐州人物 \\n 庐州人物之盛，明初则巢县有楚国公廖永安，虢国公俞通海，合肥有蔡国公张得胜，无为有永义侯桑世杰，皆著精忠大节。今则合肥节相督师以来，名将名臣联翩而起，地灵人杰，良非偶然。 \\n ◎咏太宗 \\n 友人咏唐太宗云：“弑兄杀弟纳弟妇，此人直无一好处。史册彰彰究何故？由来谊辟数贞观，古今人岂不大误。试看君位篡皇隋，功归于己罪归父。昭陵献陵欠分明，知望其妻不望其母。君不见，果报昭然，伪临朝武。”此真是太宗实录，句亦奇崛。 \\n ◎傲骨 \\n 戴氏《鼠璞》云：唐人李白不能屈身，以腰间有傲骨，然不为五斗米折腰，傲骨孰有如渊明哉？陶之傲，高而傲也；李之傲，狂而傲也，谪仙其第二流欤！ \\n ◎独睡丸 \\n 《稀翁漫笔》云：“独睡丸是养生良药，然经言八十非人不暖，九十虽得人不暖，是养生不必定独睡丸也。”随园有曰：“半生非病不孤眠。”使独睡而胡思乱想，耗精费神，仍为无益。伊川曰：“坐中有妓，心中无妓。”孟子曰：“养心莫善于寡欲。”惟治心实为万全之剂。能治心矣，即不独睡，亦复何损。 \\n ◎慈训 \\n 欧阳文忠母郑太夫人，尝以崇公治簿求生与祭丰不如养薄之言语文忠，勉子以仁孝也。北魏高恭之死，其妻谓诸子曰：“自我为汝家妇，未见汝父一日不读书。”勉子以文学也。慈训各得其要，以视孟母何多让焉。 \\n ◎祁方伯 \\n 寿阳祁方伯宿藻为春浦相国（隽藻）之弟，戊戌翰林，累官江宁布政使。性廉正，尚风节，不失书生而目。癸丑，发逆犯九江。陆立甫制军（建瀛）遁回金陵，贼得长驱而入，方伯与陆遂大龃龉，正色面诟。贼势日横，陆困守不出战，方伯忧愤咯血。日夕绕案而行，咯血升余，饮其乡汾酒一巨觥，且咯且饮，故城未破而身先殒也。惜哉！ \\n ◎严西园语 \\n 吾楚严西园先生宦秦，作令几廿年，官绩循声，治行第一。尝曰：“长官之于属吏，必当扬善公廷，规过私室。”胡文忠称其言之仁，为长官者宜书绅以自勉焉。 \\n ◎台谏取貌 \\n 成化二十一年，进士敖毓元应星变求言之疏，有云：“迩年以来，选择之际，皆取其驱体之魁梧，丰姿之俊伟，略不问其才识之如何。夫惟选卒伍者，以强壮为尚，然则台谏岂卒伍之地，言职岂执殳之役哉！”我朝言官，非由京察擢升，即由考取递补，惟大挑举人或取仪表耳。台谏言职，徒以貌取，此明季所由速亡也。 \\n ◎《无双谱补》 \\n 《无双谱补》为康书臣大令所辑，共三十人，各缀一诗题如古乐府。然语多奇创，询可传也，备录之。《盗秦判》（吕不韦），《进食叹》（漂母），《王命论》（新城三老董公），《小儿语》（外黄人儿），《御王归》（厮养卒），《五百人》（田横），《雏凤曲》（上官后），《班师乐》（赵充国），《神仙尉》（梅福），《食粟嘲》（巨无霸），《辽东帽》（管宁），《渔阳挝》（祢衡），《当涂谶》（曹操），《文选楼》（萧统），《夜更郎》（山阴公主），《重作后》（羊后），《酒德颂》（刘伶），《奇而正》（徐宏客），《海上客》（虬髯公），《三侠图》（昆仑奴），《后庭花》（嬖伶周匝），《梅鹤吟》（林逋），《援桴鼓》（梁红玉），《冬青树》（唐珏），《莲花落》（乞儿），《拒龙操》（徐达三女），《金瓯破》（补锅匠），《平章僧》（姚广孝），《忠义旗》（秦良玉），《刺虎行》（费宫人）。并录其至佳之作，如《五百人》云：“秦汉之际，外有赵陀，内有田横，彼高帝者，何以王业独成？试看沙中之将多谋叛，海岛五百人无一生，读史莫将成败论。若田将军者，不但仇汉之项羽输其死，即事梁之钱鏐亦不得齐其名，猗欤休哉。尧之后有刘谌，舜之后有田横。”《渔阳挝》云：“鹦鹉一赋便名洲，章陵太守为低头，黄祖之子能好士，乃父真可谓犁牛。刘表枉自称俊物，盍加礼貌委曲留？赍送狂生入虎口，无怪豚犬失荆州。渔阳三挝忿骂贼，荀文若辈皆堪羞。假使曹操当时便杀却，岂非三国第一流？惜乎阿瞒不肯成人美，致令先生一命徒然休。”《海上客》云：“太原公子气非常，心折人间自有王。项羽比君输一着，不将天下让刘邦。”《三侠图》云：“朱门深锁重重锢，奴号昆仑大有才。十五月明无犬吠，广寒飞下美人来。”《金瓯破》云：“自恨天艰补，人皆釜底游。多君好百姓，十族共千秋。”《刺虎行》云：“荆轲聂政为R人B报B仇，彼男子兮名千秋。宫人费氏一女流，女能杀虎断虎喉。可惜大才还小用，不得手刃元凶头。吁嗟乎！不得手刃元凶头。阁部拜倒平西羞！” \\n ◎《楚北无双谱》 \\n 书臣，楚北人也，又著《楚北无双谱》，共二十六人，缀诗如之，而诗之奇峭亦如之。博采不易，双绝堪称，亦备录如左：《於菟谣》（令尹子文），《秦庭泣》（申包胥），《吴市箫》（伍员），《渔中人》（江上丈人），《沧浪歌》（沧浪孺子），《怀沙赋》（屈原），《接舆歌》（楚狂），《斑衣舞》（老莱子），《山水音》（钟子期），《漆园吏》（庄周），《琵琶怨》（昭君），《九龄让》（黄香），《不辍》（汉滨老父），《采药去》（庞德公），《一心咒》（孟宗），《哀江南》（庾信），江中言（张柬之），《浣花堂》（杜甫），《鹿门歌》（孟浩然），《品茶经》（陆羽），《泥金帖》（冯京），《忠奸辨》（张居正），《劾魏书》（杨涟），《纸命词》（熊廷弼），《教谕语》（贺逢圣），《杖痕斑》（熊开元）。并录其诗之至佳者，如《於菟谣》云：“喜愠不形于色，惟存忧国深心，虽曰笼中乳虎，却含鸾凤好音。子曰忠矣，冠绝古今。”《斑衣舞》云：“欢承膝下，斑舞堂前，老而不倦，愉色蔼然。大人者不失其赤子之心者也，老莱子有焉。”《哀江南》云：“北国徒悲新岁月，荆州定忆旧田庐。《哀江南赋》多幽艳，惜是昭明未见书。”《江中言》云：则天之际可以无狄梁国，不可无汉阳，梁国虽心乎唐，而死之曰尚为武；汉阳虽害于武，而死之日已为唐。惜除恶不尽，反受其殃，论人者当略其短，而取其长，若汉阳王可谓于大节无伤。”《鹿门歌》云：“风流澹远自成家，放弃归来岂遂差。身隐不逢天宝乱，怜他李杜困天涯。”《绝命词》云：“可惜复可惜（先生绝命词句首），言之不胜悲。忠臣岂惧死，辽事无人为。公死关气数，祸福岂寻常。今虽数百载，姓氏有余芳。公昔不遇害，岂遂不死乎？参透此中意，含笑付头颅。更有甚焉者，不死更谁誉。史官书之曰：隳功老尚书，杀我乃成我，一时而千秋。试问诸贼党，今日尚在不？作此相吊慰，知非所乐闻。名留而事去，何以报吾君。”《教谕语》云：“贺公死节不足异，不死亦必玉石焚。上梁之文非我作，异在不入西厂群。此公之高节，而人所不闻，国乱才难见，身修志克勤。昔先生尝曰：十年宰相不如七年广文。” \\n ◎三二陆三王褒 \\n 晋陆士衡（机）、士龙（云）、陈陆温玉（琰）、干玉（瑜）、宋陆子寿（九龄）、子静（九渊）、皆以文衡显于时，号二陆。汉王褒，字子渊，晋王褒，字伟元，周王褒字子深，三人皆有文学。本朝昆山徐氏，同胞三鼎甲；钱塘许氏，七子登科。两于成龙，同时为名臣，尤千古美谈也。 \\n ◎黎中丞联 \\n 黎简堂中丞，名培敬，以名太史督学黔中。时苗民逆命，停考多年，公按临所过，皆逆苗巢窟，调营勇，招生徒，因势利导，以次收复。较前数届学使之不知兵者，相去霄壤，所谓随陆绛灌，兼而有之。天子嘉其功，旋命分藩开府，用人行政，靡不权衡至当，卒以廓清黔境。曾接其言论丰采，精明浑厚，殊有古大臣风。其抚署厅事，尝自题联云：“任百务之纷乘，于曲尽人情之中，仍权至理；惟一心之默运，必克己私而后，方见大公。”又：“人苦不自知，愿诸君勤功我短；弊去其太甚，与尔民率由旧章。”两联语鞭辟入里，殊堪矜式。非深于学养，何从语此，录之以风有位者。 \\n ◎衢州圣裔 \\n 衢州孔氏，实为大宗，以先墓多在曲阜，乃让公爵于弟。衢宗式微，至国朝登乡荐者仅一人。同治八年，学政徐树铭请照山东乡试，每科取中四氏学耳字号三名之例，亦编耳字号。十名取中一名，零数过半，加中一名，仍不得过三名定限。见邸抄。 \\n  \\n 　"}
{"章节": "●卷五", "正文": "　 \\n ●卷五 \\n 　 \\n  \\n ◎姜明叔论兵 \\n 姜明叔《蕉檐曝背臆记》中论兵十七条，颇能卓有所见。爰录其七，俾世之读书而知兵者共欣赏也。“或问将。曰：三代之将，其上伊、吕，其次方、召，皆圣贤之徒也。春秋之将亦多儒者，自战国以下皆战将矣，惟汉之赵充国，诸葛亮，晋杜预，唐李靖、宋刘知书，观其用师，亦异乎诸将矣。有其责者，宜何取法。”“或问诸葛武侯明申、韩有诸？曰：有之。为将者，必法孙、吴，法孙、吴，必明申、韩，明申、韩，必尚黄、老，于武侯见之矣。噫！后世不能纯乎三代之师者以此。”“或问今天下一家，所虑者夷狄耳，彼既不免侵轶，则将何以应之？曰：周伐犭严狁，逐之尽境止焉，其伐荆蛮，亦曰威之使服而已，此上策也。无奇功，无暴师，不以病民为尚。后世得方叔、召虎、尹吉甫为将，则中国可以久安长治矣。”“曰：卫、霍何如？曰：当中国之方盛，值夷狄之始衰，制之无不得意也。一劳永逸之说，穷黩之饰辞耳，非三代圣主之轨。”“或问将曰：汉之寿亭侯，曰义而正；宋鄂国武穆王，曰仁而正；唐李西平，曰忠而不伐。后世之将如三子者，亦可谓名将矣，惜乎达机则未也。孰见机？留侯、尉迟、鄂国、韩蕲王近之矣。自古帝王，汉高祖善将将，唐太祖善将兵。项羽、曹操，将也，百战百胜，故不能有天下；唐太宗临危制变，料敌出奇。此借前人之言而评魏武也。然帝王之知用兵者，莫如太宗，以其习孙、吴而知奇变也。魏武其匹乎”？“或问：西汉之臣善用兵者。曰：莫如董公，惜其不为高帝用；其次则子房，其次陈平，平全用吴起权计。高帝之取天下，非三人之筹画，莫之能一。韩信以下，皆战将也，其识取天下之枢者，此三人焉。”“或问旌旗金鼓。曰：一军之动静进退，全倚乎此。旌旗以万人之目，为一人之视；金鼓以万人之耳，为一人之听。然不欲多，旗多则易乱，鼓多则易衰，在随机应变用之何如耳。” \\n ◎谥法 \\n 谥法以文正为最优，本朝谥文正者六人：汤公斌，刘公统勋，朱公，曹公振镛，杜公受田，曾公国藩。论功勋，惟曾为最。如文恭、文端，亦谥之美者，得此谥者恒多。文忠本不多见，近则谥文忠者凡数人，然惟林公则徐，胡公林翼为副其实耳。忠、武二字亦优，杨公遇春其矫矫者。军兴以来，又若习见不珍。而塔公齐布、李公续宾，固不让前贤也。靖节自渊明后罕觏之，裕鲁珊督部（谦）竟获此谥，削而复予。他如文介一谥，则仅浙杭冯小亭光禄（培元）一人而已。赵丈雩门钺前有《国朝谥法考》一书，上岁汇集一部，添补不少，颇属详备。 \\n ◎论儿辈诗 \\n 明仁和训导临川聂大年寿卿谕儿辈诗云：“四儿五岁六儿三，莫与肥甘习口甜。清白传家无我愧，诗书世业要人担。两餐淡饭何须酒，一箸黄齑略用盐。闻说有人曾饿死，算来原不为（去声）官廉。”此诗予最喜之，可与陶公《与子俨》等书同诵。 \\n ◎归宗驳议 \\n 江南提督李朝斌，本姓王氏，襁褓中为李氏父母抚养，鞠育至于成立。王氏本生父母，隔绝不相闻问。事隔四十三年，同治丁卯三月间，有善化人王正儒赴江督曾侯处禀称：李朝斌系所生季子，请复姓归宗。侯相询之，李则固茫然也。即议驳。为告于朝，其疏语有云“查本朝言礼之书，尚书秦蕙田所篡《五礼通考》最为详核。其于异姓为后之事，反复辩论，一以原情为主。所引《金史》张诗一事：诗本李氏子，育于张氏，阅三十年始知之。初议归宗，终以张氏无子，遂仍其旧。秦蕙田称张诗为孝。今王氏本生之父母有子三人，而李氏抚养之父母别无立后，正与张诗之事相类。伏查定例：出嗣之子归宗，亦以所继父母有无子嗣为断。若令李朝斌归宗，则在王氏本生之父母，不过于三子之外又增一子，而在李氏抚养之父母，竟至斩焉不祀。抚子者必抱恫于九泉，为子者将难安于毕世。核诸古礼，参以今律，李朝斌应于李氏别为一家，但后其抚育之父母，而不祧其以上之祖宗；于王氏则不通婚姻。一以报顾复之深恩，一以别族属之大义。庶乎两全之道”等语。引证确切，辨论简晰，古人有言曰：“宰相须用读书人。”信哉！ \\n ◎通家 \\n 魏夏侯霸之入蜀也，邀夏侯玄，欲与之俱，玄不从。及司马懿薨，中领军高阳许允谓玄曰：“无复忧矣。”玄叹曰：“士宗卿何不见事乎？此人犹能以通家年少遇我，子元（司马师）、子上（司马昭）不吾容也。”卒与李丰之难。今称故旧为通家，本此。 \\n ◎常怀远 \\n 厉樊榭先生有《开平王孙种菜歌序》云：常延龄，字乔若，号苍谷。开平王遇春十二世孙，袭封怀远侯，官南京锦衣卫指挥，有贤行，曾疏劾马、阮。鼎革后，与夫人徐氏（中山上公之爱女）种菜于金陵湖墅。裔孙执桓乞诗中有句云：“几棱荒畦非赐田，晚菘早韭资寒泉。可怜一纸锄奸疏，却裹长街卖菜钱。”读此可为堕泪。 \\n ◎黄堂 \\n 黄堂，太守所居，犹三公之黄阁也。《缃素杂记》：天子曰黄闼，三公曰黄阁，给事舍人曰黄扉，太守曰黄堂。见《姑苏志》。或谓黄堂即吴郡厅事，乃春申君之假殿，后太守居之，以数失火，涂以雌黄，遂名焉，天下郡治仿此。又谓以黄歇之姓名堂者。二说皆非也。 \\n ◎帝诗同揆 \\n 汉高祖《大风歌》有云：“安得猛士兮守四方。”唐太宗《春日玄武门宴群臣诗》有云：“庶几保贞固，虚己厉求贤。”圣祖《放鹤亭诗》云：“处士人何在？山前夕照来。亭空不见鹤，磴古尚留梅。杨柳萦烟嫩，棠梨带雨开。今朝闲系艇，还是爱贤才。”圣君哲主，其拳拳好士之思，古今同揆。 \\n ◎典史十得 \\n 嘲典史者，有十得焉，真堪捧腹。然所指乃南方典史，若北方不能有此威福也。其语曰：“一命之荣算得，两根竹板拖得，三十俸银领得，四方地保传得，五十嘴巴打得，六年俸满报得，七品堂翁靠得，八十养廉借得，九品补服僭得，十分高兴不得。” \\n ◎挂印总兵官 \\n 前明以公、侯、伯都督挂印，充各处总兵官，如宣化曰镇朔将军，大同曰征西前将军，延绥曰靖虏副将军，宁夏曰征西将军，甘肃曰平羌将军之类。文皆柳叶篆，无将军名者皆叠篆文。本朝仍明之旧而损益之，挂印总兵官凡九缺：宣化、大同、延绥、陕安、凉州、宁夏、西宁、肃州、台湾，近又添设皖南一镇，共十镇。有挂印之名，无将军之号，即事权亦较逊焉。 \\n ◎百岁老人 \\n 遵化州绅耆贾孝维老人，年已百岁。一日因公来营，矍铄自如。谈余，遂叩其养生之术，笑曰：“治下少时酒色不自检，频年习苦，无能安养，惟一生不乱操心，不烦恼。中年后，晚间少食，早起早卧而已。”泾阳李赤脚之言曰：“饥来即食，食后静坐。”其即此道乎？ \\n ◎官爵相 \\n 官秀峰爵相（文）起家步校，勋业品望，海内寡俦。其局量宽洪，有娄公师德之度。胡文忠尝云：“秀峰宫保宽仁博大，推诚待人，实能主持东南全局；其器宇度量，有舍己从人之概。”又云：“揆帅宽仁博大，近时所独出，实可遥总兵事，不致我军掣肘者。若易以他人，则不能如此之吻合无间矣。”盖成文忠者爵相，而知爵相者文忠也。 \\n ◎许乃、吴其 \\n 嘉庆、道光间，有钱塘许乃、固始吴其对语，以许氏吴氏科第接踵，而乃字、其字辈，尤极其盛也。今则许、吴二姓科名少见，不如曲阜之孔、任丘之边、福州之林矣。 \\n ◎信口成对 \\n 明成祖召解缙，以“色难”二字命对。缙曰：“容易。”久之，成祖曰：“汝奚不对？”缙曰：“臣已对矣。”成祖大笑。乾隆间，简玉亭吏部昌饮柯给事瑾宅，为子约婚，托柯为媒，而柯嫌其礼物率略，笑曰：“居简而行简。”简以手指曰：“执柯以伐柯。”一坐冁然。阮文达直南书房时，高庙问曰：“‘伊尹’二字何对？”文达曰：“阮元。”上大悦。此皆信口成对也。 \\n ◎伯牙台题壁诗 \\n 宋芷湾观察伯牙台题壁诗云：“噫嘻乎！伯牙之琴，何以忽在高山之高，忽在流水之深？此曲不传愁我心。噫嘻乎！子期之琴，何以知在高山之高，知在流水之深，古无文字直到今，是耶非耶？相逢在此，万古高山，千秋流水，壁上题诗吾去矣。”丹徒罗耦廉茂才有伯牙台联云：“流水清音，钟子期悠然入耳；广陵绝调，嵇叔夜同此伤心。”写作均有奇气，且音韵与琴操相合，足与坡公醉翁吟并传。汉商姚姓修台时刮去之，俗物可恨（观察名湘，粤东人）。 \\n ◎休宁县茶亭联 \\n 休宁县大道旁茶亭联云：“南南北北，总须历此关头；且望断铁门限，备夏水冬汤，应接过去现在未来三世诸佛上天下地。东东西西，那许瞒了脚跟；试竖起金刚拳，击晨钟暮鼓，唤醒眼耳鼻舌心意六道众生吃饭穿衣。”诵之如谈家常，如参禅偈。 \\n ◎论部吏 \\n 胡文忠公云：“大清律易遵，而例难尽悉；刑律易悉，而吏部处分律难尽悉。此不过专为吏部生财耳，于实政无丝毫之益。夫疆吏殚竭血诚以办事，而部吏得持其短长，岂不令英雄短气乎？”又云“六部之胥无异宰相之柄”。予谓条例日繁，弊端日甚，公之论部吏，盖深有慨也。 \\n ◎《西游记》 \\n 《西游记》一书，人多以小说视之，其实乃道书也。中有奇语云：“扭出钱中血。”又云：“手挽虚空结。”又云：“灵龟吸尽金乌血。”细心潜玩，于丹道思过半矣。相传此书为孝子所撰，其父阅毕而痼疾愈，似较《水浒》、《红楼梦》之奸盗邪淫，高出百倍。 \\n ◎隆中武侯祠联 \\n 丙寅冬，予道出襄阳，曾为隆中之游，山水自佳，而丞相祠堂毫无点缀，道士均俗不可耐。联额甚夥，殊少佳者，仅记一七字联尚稳贴。其句云：“臣心未了三分国，天意难知五丈原。” \\n ◎骑兵 \\n 孔颖达曰：古人不骑马。故经纪正典无言骑者。战国时，赵武灵王谋胡服骑射以教百姓，李牧日击数牛飨士习骑射，迨后汉高祖得枭骑，以灌婴为骑将而项羽败。光武得突骑曰：“今日观突骑之战，乐何如也。”以此观之，骑兵盖始于战国，而精于两汉也。 \\n ◎五女皆贤 \\n 后汉戴良，字叙鸾，五女皆有隐者风。每许嫁，练裳布被竹笥木履以遣之。庸贝州人宋廷芳，生五女皆警慧，善属文，德宗召入，呼女学士。其第四若宪有《催妆》诗，千古流诵。五女皆贤，竟有其偶。 \\n ◎咏雪美人 \\n 尝见《咏雪美人》诗，不著姓名，摘其佳句云：“顾盼几回呼月姊，安排恰好倩冰人”，“多露畏行聊小住，迨冰未泮是佳期”，“漫道如花多薄命，红颜也有白头时”。刻画处饶有情韵。 \\n ◎张叶篪赋句 \\n 张叶篪明经（炳）才名藉甚，悭于一第，记其《郭子仪七夕遇织女赋》押“自”字韵句云：“此即是金书铁券，愿将军异日无忘；俄焉而碧汉红墙，问帝女归云奚自？”可称冰雪聪明。 \\n ◎内侍 \\n 本朝鉴前代之失，严抑内侍，真千秋良法也。同治庚午之秋，太监安得海私自出京，沿途招摇，为山东德州知州赵新禀揭，经中丞丁公宝祯拿获，奏明奉旨将安得海正法，跟随私逃之太监陈玉祥，李平安、李得喜、郝长瑞、李顺、计得寿均绞决。假充前站官之黄石魁、田儿及镖丁韩宝清、戴登云、何林、高振邦、刘凤喜一并正法。苏拉、金安信、刘交瑞、刘凯、黄广喜，跟随苏拉之张瑞，僧人广文，家属安得邦、安马氏，均发黑龙江给披甲为奴，并将八月十一日、九月初九日谕旨，载入宫中现行则例。又以太监王天福为安得海经管家务，亦即处绞。命下之日，臣民欣服。 \\n ◎脚色 \\n 唐玄宗呼梨园子弟有生、旦、净、丑、末、贴旦、老旦、小生外八项脚色。生者，言此戏文由此人生起也。旦者，晓色末分之时，以男装女，暗昧难分也。外脚色者，乃外之人演其事也。末者，对始而言，先出开场，而谓之末，反言也。净者，对污而言，涂面不洁而谓之净，亦反言也。丑与鬼同音，言其陋也。其余脚色，以人少不能敷衍，又副以全之，且加杂以成之。 \\n ◎陕甘近例 \\n 同治八年五月二十七日奉上谕，“左宗棠奏《遴员署理府州县各缺请勿拘成例》一折。甘肃庆阳一带地方甫经收复，办理赈垦抚辑事宜，均关紧要，该督遴才委任，自系为地择人，嗣后陕甘两省委署实缺，着该督抚斟酌情形，变道办理”等因。近日入宦途者，于善地则趋之若鹜，于窘乡则畏之若鸩，朝廷为政在人，盖有不获已之苦衷焉。 \\n ◎先胜 \\n 《虎钤经》云：“孙子曰‘胜兵先胜’，谓先定必胜之术而后举也。何谓必胜？许洞曰：先务三和，次务三有余，次务三必行。何谓三和？曰：和于国，然后可以出军；和于军，然后可以出阵；和于阵，然后可以出战。何谓三有余？曰：力有余，食有余，义有余。何谓三必行：曰必行其谋，则奸机不成；必行其赏，则好功者不爱死；必行其罚，则有过者不归咎。是以知善务和者公无私，舍小惠，务大惠；善务有余者，力诸事而不自怠；善务必行者，兴勇断去犹豫之谓也。举是九者。务令预定之于前，则万变千机，然后动乎其中矣。率此以御敌，未有不胜者也。故曰，‘胜兵先胜’者，胜在我也。其在《易》曰先天不违之义也。”予谓此九者，足以操必胜之权，其余阵法兵制，皆枝叶也。 \\n ◎国朝画家著名 \\n 国朝画家，著姓载于《画征录》者，王氏凡二十五人：时敏（烟客，太仓人，官奉常）、撰（烟客子）、谔（山阴人）、土（子毛，柘城人）、鉴（元照，烟客之叔，官廉州太守，时呼王廉州）、铎（觉斯，孟津人，官尚书，谥文安）、崇简（敬哉，宛平人，官大宗伯）、含光（鹤山，晋人，官参政）、有年（砚田，金溪人）、武（勤中，吴人，诸生，文恪公鏊六世孙）、（石谷，常熟人，征士）、荦（稼亭，吴人）、概（安节，本名丐，秀水人）、汶（秦州人）、禧（丹徒人）、式（无倪，太仓人）、朴（玉樵、保定人）、镥（鲁公，太康人）、（补云、吴江人）、原祁（麓台，烟客之孙，官少司农）、敬铭（丹思，嘉定人，官修撰）、昱（日初，麓台族弟）、德普（长民，秀水人，诸生）、释宏瑜（月章，姓王，名化霖，会稽人，前明中书舍人）、闺秀端淑（王映、山阴人，适钱唐丁肇圣）。次张氏，凡十四人：宏（君度，吴人）、穆（铁桥，东莞人）、琦（玉可，嘉兴人）、远（子游，海盐人）、风（大风，上元人，前明诸生）、笃行（内侍）、恂（秦中人）、昼（研山，长洲人）、涟（南垣华亭人）、子畏（武进人，恽南田甥）、嵌（石楼，秦州人，官部郎，未任）、（南华嘉定人，官学士）、宝华（以字行，华亭人，举孝廉）。他如周氏、吴氏亦各十余人。岂翰墨因缘独在此数姓欤？ \\n ◎集句词 \\n 《荆溪词》所选集句词，以万君树、董君儒龙各作为最佳。录万之《浪淘沙·初度》云：“一只木兰船（孙光宪），离恨绵绵（花芯夫人），落花飞絮两翩翩（欧阳修）。归去江南丘壑处（刘仙伦），斗帐高眠（张孝绪）。家在绿杨边（顾），茅舍山前（刘过），惹窗映竹满炉烟（欧阳炯），旧事悠悠浑莫问（卢祖皋），四十三年（辛弃疾）。”《江城子·寄内》云：“萧萧江上荻花秋（无名氏），水悠悠（黄升），思悠悠（李景），移过江来（僧挥），飞梦到扬州（晁补之）。芳草连天迷远望（周邦彦），官驿水（陆游），柳枝愁（史达祖）。庭槐影碎被风袅（吴淑姬），晚风留（苏轼），夕阳洲（蒋捷），帘幕轻阴（马伟寿），瞑色入高楼（李白），凉月去人才数尺（王安石），应念我（李清照），不抬头（牛峤）。”董之《如梦令·春闺》云：“燕子来时新社（晏殊），耿耿素娥欲下（周邦彦），四合袅金凫（秦湛），时落银灯香（李白）。睡也睡也，绣被春寒夜夜（史达祖）。”《虞美人·闺夜》下半阕云：“月高犹在重帘下（潘元质），春事无多也（刘仙伦）。暖风吹动绣帘钩（许臼阳），别是一般滋味在心头（李煜）。”信手拈来，都成妙谛矣。 \\n ◎女状元 \\n 女侍中，魏元义妻也；女学士，孔贵嫔也；女校书，唐薛涛也；女进士，宋女郎林妙玉也；女状元，王蜀黄崇嘏也。而此数女中，以女状元为最。元人有《春桃记》，盖黄事也。其剧目载《辍耕录》，今不传矣。盖崇嘏临邛人，作诗上蜀相周庠，庠首荐之。屡摄府县，吏事精敏，胥役畏服，庠欲妻以女。嘏以诗辞之曰：“一辞拾翠碧江湄，贫守蓬茅但赋诗。自服蓝衫居郡掾，永抛鸾镜画娥眉。立身卓尔青松操，挺志坚然白璧姿。幕府若容为坦腹，愿天速变作男儿。”庠大惊，具述本末，乃嫁之。余窃谓女子有才固可贵，而白龙鱼服，以女为男，未免可怪。因以两绝咏之云：“好春不露女中豪，略似花中夹竹桃。多少男儿应愧煞，不笄进士迈英髦。”又：“玉质冰心有木兰，始终完璧古来难。状元亦有金龟婿，枉说读书人做官。”一美之，一怪之也。 \\n  \\n 　"}
{"章节": "●卷六", "正文": "　 \\n ●卷六 \\n 　 \\n  \\n ◎俄人取伊犁城 \\n 同治十年五月十七日，俄罗斯人取伊犁城，有旨派将军荣全驰往查办。忆咸丰十年间，俄人以洋枪等物，求易鸭绿江外地七千余里，朝命允之，遂启今日攘伺之端。积虑处心，非一日矣。 \\n ◎论武汉 \\n 胡文忠《陈湖北吏治兵政》一疏有云：“荆襄为南北之关键，而武汉为荆襄之咽喉，武汉有警，则邻疆震惊，南服均阻。控制失宜，本根先拨。”云云。论得其要，厥后东南底平，皆借乎此，是诚高屋建瓴也。 \\n ◎王子安善袭前人 \\n 王子安善袭前人，如《滕王阁序》中“层台耸翠”四句，全袭王简栖《头陀寺碑》文：“层轩延袤，上山云霓；飞阁逶迤，下临无地。”又“落霞与孤鹜齐飞”二句，亦袭庾子山《马射赋》：“落花与芝盖齐飞，杨柳共春旗一色。”相传滕王阁下，夜有鬼苦诵“落霞”二句，客舟为之不安。一文士过而闻之，叱曰：“此等蹈袭文字，且‘与’字‘共’字可删，未见其佳，何必喋喋！”自此寂然。今之剿袭旧文而自鸣得意者，可以为戒！ \\n ◎糊涂粥 \\n 板桥书有云：“暇日咽碎米饼，煮糊涂粥，双手捧碗，缩而啜之，霜晨雪早，得此周身俱暖。”此言颇形穷象。然君子固穷，颜子箪瓢陋巷，乐在其中。此非安贫乐道者，不能言也。 \\n ◎{敖山}阳题壁诗 \\n {敖山}阳旅店有白下女士柳盲卿题壁二绝句云：“飘零薄命恨缘悭，旅馆凄凉百不堪。每忆故园诸姊妹，一灯飞梦到江南。铅华不御鬓{髟}松，消瘦形容镜影中。绿遍垂阳青遍草，教人一路怨东风。”哀艳风流，必非伪托。 \\n ◎阴曹门联 \\n 阁学周荇农师尝梦至阴曹，见一极大衙署，其门联云：“百善孝为先，论心不论事，论事世间无孝子。万恶淫为首，论事不论心，论心天下少完人。”按两首句本是倒语，深入一层，即律重诛心之意，极其透彻。 \\n ◎疏语沉痛 \\n 道光癸巳，林文忠抚苏时，以水灾疏请缓征，中有语云：“昼见阴霾之象，自省愆尤；宵闻风雨之声，难安枕簟。”又云：“惟求恩出自天，多一分追呼，即多培一分元气。”言之沉痛。 \\n ◎三元 \\n 古今三元，只十二人：唐张又新、崔元翰，宋孙何、王曾、宋庠、杨置、王岩叟、冯京，金孟宗献，元王宗哲，明商辂，国朝钱檠、陈继昌。顺治初，有武三元王玉{殿玉}。独陈莲史（继昌），人虽呼为陈三元，然其衔牌曰“四元及第”，则朝考亦第一人也。莲史每试皆首列，故常用之小印云“生平不作第二人想”。又一印云“古今第十二人”。夫以欧阳文忠与王文恪之才，仅得其两元，而大魁竟失，荣名岂易尽占哉？ \\n ◎伤乱诗 \\n 兵勇扰害，甚于贼匪。见贼不战，统帅者漫无纪律而夸功，则郭、李不若也。地方官吏闻惊即遁，贼退则以克复城池免罪。穷民不能安业，应募为勇，遂成废类，市井无赖有邀荐剡，而真才沦落，可胜慨乎。船山太史宝鸡题壁句云：“民穷转觉军前好，寇过惟从壁上观。山中城破官仍在，阃外兵哗将不闻。大贾随营缘战富，连村无寇是谁焚？能文未易参军事，有口都能说战功。攘劫翻夸裨将勇，需求谁谅县官贫？不明赏罚终何益，真举才能尚未迟。”虽云伤乱，亦实录也。 \\n ◎示逆灵兆 \\n 闯贼入京，射大清门不中，因以丧气。白莲教首冉天元入梓童时，往文昌庙求签，有“一人入都”之语。未几，为德参赞（楞泰）所擒，囚送成都。捻逆张总愚由晋北犯顺，号于众曰：“戊辰正月初五日破京城，御太极殿受贺。”初五日至保定境，询地名，土人以“大级店”对，语音似太极殿，贼嗒然，乃不克振。示兆灵验，一若有意为之者。 \\n ◎绝对 \\n 绝对如“小老虎柳下惠风和”之类，可谓寡偶，惟“月月红”有人对以“星星翠”，“烟锁池塘柳”对以“烧坍镇海楼”。盖适值镇海楼灾，偶句仅藏五行而已，字面实不对也。又“荷叶露珠，柳线松针穿不住”，友人对以“雁峰瀑布，莺梭燕剪织难成”，真铢两悉称矣。又在河南抚署，见书屋壁间二语云：“猫卧墙头，风吹毛动猫不动。”缀其后云：“有对此者，酬以文房四宝。”同人苦思，竟不能对。 \\n ◎三声 \\n 有人出守荆州，谒某道，卒然问曰：“闻贵府有三声，谓围棋声、斗牌声、唱曲声。”知府徐徐应曰：“下官闻公亦有三声。”道诘之，曰：“算盘声、天平声、板子声。”迨知府竟以此解任。今为某府之三声，未有不诖误，本官为某道之三声，未有不得意者也。噫！ \\n ◎为令八难 \\n 朝邑李桐阁孝廉（元春）作《为令八难》，论其难有八。曰：到任难，事上难，驭下难，赋役难，理教化难，治讼狱难，平灾旱难，恤盗贼难。除到任难，惟自苦约耳。事上难，谨慎以奉之，积诚以感之耳。驭下难，悉心以察之，亲民以辨之耳。若夫赋役之难，既自苦约，不任在上之苛求，不致在下之盗窃，自可取之有制。即不尽如古，然宽一分，则民受一分之福，己亦自减一分之罪。教化虽难，身帅之、勤谕之、严惩之，因俗为礼，谅亦无不从也。平狱讼无他，可息者谕之使息，否则判以情理，谳以律例，当严则严，当宽则宽，不自受赇，而又不信胥役；不淹听断，斯为得之。恤灾旱无他，缓催科，发仓廪，散贷平粜，实心救援，诸弊自绝。而酌行古人之法，其中惟劝捐为善，切禁勒捐，周礼安富，意正为此。而保甲则治盗贼之善化，治盗贼即治喽，惟患民间不实心奉行，则法虽存而实亡，为令者能尽心纠督，盗贼虽难除，而无不可除，亦如于青天之于鱼壳矣，令又何难为哉？其难焉者，吾直以为非令也。博士倚席不讲，但责礼于诸生，其负职犹之令也。此论颇为详尽。 \\n ◎戴文节面奏语 \\n 文节画名高天下，咸丰初直南书房，上命其讲授画法，文节面奏曰：“方今四方多事，上正宜究心治平之道，绘事末技，不足学也。”时论称其得体。 \\n ◎北人好食葱蒜 \\n 南人恶食葱蒜，北人好食葱蒜，土性然也。而葱蒜亦以北产为胜。直隶、河南、山东等省无论富贵贫贱之家，每饭必具。最可恨者，车夫与剃头匠耳。赵瓯北舒城旅店题壁诗有云：“汗浆迸出葱蒜汁，其气臭于牛马粪。”盖亦深疾之也。今以二八女郎偶一吹气，不可向迩，颇有西子不洁之叹。 \\n ◎保甲 \\n 王荆公作事乖谬，惟保甲一法，千古不敝。王文成兼行十家牌，即周礼五人为伍、十人为联之意。然举办保甲，宜先令乡约查报，再着亲信人确查覆核，按季销补，不特缉盗之良规，抑亦听讼之一助，目今虚应故事，耗费纸笔，可胜慨乎。 \\n ◎短挂战裙 \\n 短挂战裙，古无其制。惟短挂略类短后半臂，战裙则羌无故实矣。赵松云先生咏之。《短挂》有云：“亵袂双非只，明衣一可三。僬侥如着此，或尚觉毵毵。”《战裙》有云：“何须白练制，略并锦鞯长，衣反居裳内，男偏女作装。”似此咏物，真是不为题窘。 \\n ◎鬼教 \\n 北魏明帝时，李阳为高阳王雍友，以时人多佞佛，言沙门为鬼教，沙门都统僧暹等以阳谤佛法，泣诉于灵太后，太后责之。阳自理曰：“鬼神之名，皆是通灵达称。佛非天非地，本出于人，名之为鬼，臣为诽谤。”宋张天觉欲作《无佛论》，妻向氏一言而止，后又作《护法论》。圣人云：“敬鬼神而远之。”最是正理。 \\n ◎选兵良法 \\n 《纪效新书》云：第一选人以精神为主，而当兼用相法，必无凶死之形，重福气之相。最勿使伶俐油滑，宁用乡野愚钝。乡野愚钝之人，畏官府，畏法度，不测我颠倒之术，诚信易于感孚，忾气易于振作。又云：使威严之永行无阻坏者，恩与信也。如载人者，舟之功，而所以使之载者，舵也。威严其舟乎，恩信其舵乎。又云：武术尚可教习，必精神力貌兼收，三者兼收，又不若凭各亲识乡里哨队长举首。盖渠皆生同里，观其所忽也久矣，此又不可凭选者之目也云云。实为选兵良法。今之纷纷召募者讲求及此，则思过半矣。 \\n ◎少年科第 \\n 少年科第最为人生惬意之境，杜老有句云：“只今年才十六七，射策君门期第一。”白香山《登第》诗云：“慈恩塔下题名处，十七人中最少年。”时年二十七，不甚早也。寇莱公十九举进士，时太宗取人多问其年，年少者，往往罢遣。或教公增其年，公曰：“吾初进取，可欺君耶？”然总不如苗台符、张读之早。苗年十六，张年十七，同及第。所谓“一双新进士，两个阿孩儿”也，商子华（亮）以十四举孝廉，贾蜗氏（中黄）以十五举进士，乃科第之至早者。国朝侯官林廷禧于道光辛卯登贤书，癸巳捷南宫，年才十六。房批有云：“九岁游庠，驹齿有神童之目；五年食饩，鳌峰兼都讲之名。”为二百年来科名盛事。 \\n ◎邑令宜为循吏 \\n 姜明叔曰：邑令乃字民之官，关系重甚。鲁《论》一书，吾夫子独丁宁于为宰为令之戒，而他职不与焉，实以得百里而君之，乃斯民休戚之寄，故曰：“可以寄百里之命。”宋林德崇父与监司启有云：“鸣琴堂上，将贻不治事之讥；投巫水中，必得擅杀人之罪。”刘潜夫宰建阳，亦有一联云：“每嗟民力，至叔季而张弓；欲竭吏能，恐圣门之鸣鼓。”曾涤生侯相督畿疆时，撰联勖属吏云：“无日不以龚黄召杜相规，愿诸君力行古道；斯民正当水火刀兵之后，赖良吏默挽天心。”宁为循吏，毋为能吏。为令者，宜自审焉。 \\n ◎黄太守 \\n 同治九年十月，黔抚曾璧光奏：道衔候选知府黄德裕，湖南乾州厅拔贡，由教职累以军功擢知府投效贵州署都匀府事，八年六月，苹安军营饥溃，苗匪攻城，粮尽援绝，十一日城陷死之，请援前守鹿丕宗例，予谥建祠。疏语有云“黄德裕从征南北，屡立战功，去夏委署都匀，通饬各属讲求吏治。办理团务，转运军粮，规画周备。乃以苹安营溃、贼逼郡城，外无片甲寸铁之援，内无粒米铢金之积，杀马飨士，为国捐躯，大节凛然，较鹿丕宗为烈”云云。同殉者有总兵王松林等十五人，其弟德威并请附祀。予谓烈则烈矣，而循绩不及鹿公，余则大致略同耳。 \\n ◎百岁寿母赐果图 \\n 李桐阁举道光庚子孝廉，有孝行，时导母出游。尝观剧邻村，母年九十七、八，桐阁亦近七十，亲送馔歌架下，拥挤莫进，高呼曰：“妈！（称母曰妈）”人哄笑曰：“此翁须尽白，尚呼妈也。”桐阁应曰：“予有妈，焉得不呼？”笑者又哄然。及母百岁旌下，桐阁作《百岁寿母赐果图》，路闰生太史（德）题一长古云：“世间奇事真咄咄，母也朱颜儿白发。朱颜白发欢相依，一家四壁恒春晖。使母生大贾，终岁营营为阿堵；使母生贵官，出山远志还山难。寿母有子为人师，生徒济济环阶墀。出拥皋比据上座，入受甘旨犹婴儿。母昔蒸麸和野蔬，今也问字之酒束之羊罗满厨。昔鬻簪珥为儿买书，儿今读破万卷为通儒。葛巾蕉扇侍母侧，绘出寒门消夏图。儿年虽迈，童心尚在，仙桃一颗遥相投，王母不待东方偷。对母大嚼母色喜，岂惟萱草能忘忧。陆郎怀橘夙所欣，潘岳捧舆安足论。孩提时事不可忆，垂老犹荷慈母恩。垂诞者谁两旁立，窃语时复闻曾孙，曾孙男，曾孙女，欲分甘，母不许。”写得情事俱到，佳话不可无佳章以传。桐阁雅负盛名，著《朝邑县志》。 \\n ◎河套 \\n 姜明叔《剔齿闲思录》云：“陕西西安、绥德之境有黄河一曲，俗名河套，其地约广七、八百里，北虏时窃入其中，居久之乃去。叶文庄公盛为礼侍时，尝因言者欲筑立城堡，耕守其地，奉命往勘，大意谓其地沙深水少，难以驻牧，春迟霜早，不可耕种。其议遂寝。近时关中大饥，流民入其中，全活者甚众，逾年才复业。则是非不可驻牧耕种也。今闻虏居其中皆长子孙，边将不复逐去之，纵不能为患，然侵盗之事，难保其必无也。”云云。按此在北山境内，其土脉之腴厚，不及蒙古新垦之地，然前数年屡为土匪巢窟，可称远见。 \\n ◎邓侍御疏略 \\n 同治九年闰十月，邓侍御庆麟奏；州县实缺人员务当饬归本任，不得率行更调，听断必期明速。请饬仿曾国藩考课功过章程办理，编查保甲，严惩滋事散勇。收押放押人犯，照丁日昌令州县悬挂粉牌之法，以杜滥押，访拿讼棍，买补常平仓谷，开垦荒地，修筑陂堰，厘捐须杜中饱。至帝王之学，必以敬天爱民为本等语。蒙上嘉纳，谓其措意详到，均有关于国计民生。然内有云：有不烦琐陈者，有言之无益者。如我朝历圣相承，上下胥格，其州县应为之事，各省长官颇严考核，此不烦琐陈者也。如买补仓谷、开恳修筑费从何出，即保甲亦具文而已，此言之无益者也。则以侍御苦心孤诣，等于老生常谈，惜哉！ \\n ◎带肚 \\n 同治九年四月，宋侍御邦亻惠《敬陈管见》一折有云“又有一种长随，名为带肚家人，当本官未经得缺之先，常代借银两，并言明得缺后，即派充门丁。需资人员往往嗜其小利，一经任用，则蒙蔽招摇，无所不至，本官受其挟制，平民被其讹索，实堪痛恨”等语。近日宦场枯窘，求带肚而不得者多矣，遑云严禁耶。 \\n ◎首山 \\n 临榆即山海关，雄秀无匹。邑之名胜，以角山、澄海楼为著，而不如首山之入画也。山有乐寿、可琴二亭，前临平野，野尽而海，后则峰环水曲，瀑声潺潺，樵唱渔歌，疑涉仙境。畿东之胜在榆关，榆关之胜在首山。同治十一、二年，予充通永练军马步翼长，每届冬令，领兵由北塘至永平一带巡道关口，辄往游历，流连忘返。 \\n ◎八仙 \\n 八仙由来甚古，予窃以为傅会，否则成仙者夥矣，而何以此八人者。既无散期，且无增减，岂仙家亦有党耶？其事迹所说不一：一曰钟离权（字君房，晋周处裨将，终南山遇东华真人得道），二曰吕（字洞宾，唐时举进士不第，遇正阳真人得道），三曰张果（隐恒州中条山，召授银青光禄大夫，天宝时尸解），四曰曹国舅（丞相彬子，皇后弟，遇洞宾得道），五曰何仙姑（零陵市人女，吕以桃与之，食半得不饥，老而尸解。又称姑以开元中羽化，合在纯阳前），六曰李元中（开元大历间人，学道终南阳，神出，其徒化之，神无所依，乃附饿殍而起），七曰蓝采和（衣破蓝衫，黑布腰带，足一跣一靴，醉则持三尺大拍板为踏踏歌，后至濠梁，掷靴带拍板乘云去），八曰韩湘（昌黎侄孙也，少学道，能为顷刻花，于瓣中示昌黎以字，后昌黎谪潮州，至蓝关，湘适来候，昌黎乃悟）。赵瓯北云，戏本所演八仙，不知起于何时。按王氏《续文献通考》及《胡氏笔丛》俱有辨论，则前明已有之，盖演自元时也。其诗有云：韩湘张果吕洞宾，此外载籍无其人。由来仙成本荒幻，何必扪龠求其真。天下都散汉，竟作时代看。铁拐无姓李，或言刘跛子。赵家外戚传，不闻曹佾能修炼。蓝衫老采和，丈夫忽变作妖娥。又况何姑爱酬答，偏与群真坐联榻。仙家想是无凡心，不妨男女相混杂。故作谐语而视等无稽之意自见矣。 \\n ◎“司”字平仄均用 \\n “也应愁杀杜司勋”，是“司”字本从平也，而渔洋诗有“落魄江湖杜司勋”之句，“司”字自注入声。按渔洋喜白乐天之为人，盖本诸白诗耳。尝考《容斋随笔》云：白乐天好以“司”字作入声读，如云“四十着绯军司马，男儿官职未蹉跎”、“一为军司马，三见岁重阳”是也。王懋《野客丛书》谓：白诗“司”字非入声，乃去声耳。《广韵》入声不收，《集韵》去声“伺”字韵收，曰：“司，至也。”今韵书在“支”字平韵者曰：“主也。”在“置”字去韵者曰：“与主义通。”总之平仄均可用，而仄音当以去声为是。 \\n ◎顾亭林征君 \\n 汪彦石献题顾亭林像诗小序云：“昔王半山非马《史》《孔子世家》而近儒。钱潜研亦论《宋史》创立道学传之非，其言曰：‘史学之例，凡道德文章显著者，各有专传，其列于“儒林”“文苑”者，皆其次焉者也。孔子与七十二弟子，《史记》未尝列于“儒林”也，汉之董仲舒，唐之韩愈，皆自有传。元儒无出许衡、吴澄之右者，亦自为传。愚以为周、程、张、朱五子宜合为一传，自五子而外，则入之“儒林”可矣。又金刘祁《归潜志》、魏征辈修《隋史》，不为文中子立传，将毋以既拟其师于圣人，欲列于传，恐小之，欲援《孔子世家》之例，而《隋史》无他“世家”，故皆不纪。以为其师之名不待史而传乎？’按郑康成不入《后汉书·儒林传》，亦尊之儒林之上。窃疑世之论亭林者，辄以儒林遗民概之，于史家之例，似有未合。”云云。非必定为亭林专计也，而有益于道学已不少矣。 \\n  \\n 　"}
{"章节": "●卷七", "正文": "　 \\n ●卷七 \\n 　 \\n  \\n ◎北塘海防中军帐额 \\n 予书“无倦”二字于中军帐额，而跋其后曰：“安不忘危，文不废武，豫道也。凡事豫则立，不豫则废，士君子先劳无倦，思患豫防，真有不遑寝处者。北塘为海滨重镇，自前明以迄我朝，鱼盐舟楫之利，称富饶焉。向有炮台旧址，庆、光年间重建，洎咸丰初，僧邸以社稷重臣，加意洋防，不遗余力，而南北三炮台，巍然并峙，乃变生不测，祸不旋踵，守御无人，事机已失。去岁春，合肥相国移节直隶，督师天津，见北塘据上游，形胜与太沽并重，调练通永一军，以本镇帅统其师。炮台之麓，左右列营，余以翼长副之，领右军，逐一草创，日不暇给。今春以次就绪，而中军尚无下榻处，固失体裁，亦无以为讲武之所。遂拓地三弓，建屋三楹，屋后东西偏，附修小屋各四，中设厅事，右启书室，前置回廊，以麦夏始，以五日前落成。居于斯，游于斯，得日与营哨士卒尝源源接见于斯，暇则讲求弓马射以观德。偶倦于勤，辄手史册一二卷，参观古今治忽之由，与夫成败利钝之迹，余虽不文，未敢以芝麻鉴自诩军中读书作运筹帷幄故事。《诗》云：‘职思其居。’孔子有言：‘居无求安。’盖常于此言凛凛矣。”同治十年辛未天贶日之春自记。 \\n ◎杨忠愍公诗 \\n 容城杨忠愍公，文章为忠节所掩，甚至有人谓公不工诗，或谓公临刑诗二首已足千古，他作均可置之。余每读公诗集，中多清绝语句，节录之以志景仰云。“知己渐随流水远，离愁端与削山平（送刘菜涯考绩北上）。”“春归芙苑晴花合，天入燕云晓旆寒（送大宗伯雨洲王公考绩）。”“寒欺草榻凉如洗，风卷星河动欲流。报主独怜成孟浪，论交谁复忆同游（感月有怀）。”“君爱寒宫侬爱死，古来天地几痴人（送德观海分教偃城）。”“寒雁不堪云暝夕，秋风况是叶飞初（送徐龙湾审录江南）。”“志欲小天下，特来登此山。仰观绝顶上，犹是白云还（登太山极顶因题）。” \\n ◎没字碑 \\n 乾陵一碑无字，不知其故。云于阗国贡者，见州志。又泰山有没字碑，或云是碑匮也。又汴梁秦桧墓碑无字，盖秽德有不堪书者矣。 \\n ◎巴图鲁 \\n “巴图鲁”以赏有功，王渔洋《皇华纪闻》作“把土鲁”，自注：“把土鲁，勇也。”元时必出上赐，本朝亦然。后作“巴图鲁”。近且由下陈请上赐，锡以清语汉语之嘉名耳。或曰：“巴图鲁，犹言好勇也。” \\n ◎俗语引证 \\n 俗语有本于载籍者，有载籍用俗语者，引证十数则，以资考据。姑息（《礼·檀弓》）、得法（《国语》：是良史也，为我得法）、有分（问）、无分（《左传》子华对楚灵王语）、听情（《汉书·王侯表》：沈猷夷俟受元狩五年坐可宗听情不具）、买卖（《汉书·食货志》：更名新莽天下田曰王田，不得买卖）、门生（《汉书·佞幸传》）、内顾（《汉书·杨仆传》：失其内顾）、老先生（《汉书·贾谊传》：每诏下，诸老先生未能言，谊为之对）、衙门（《三国志》：袁绍攻公孙瓒、毁其衙门）、阳沟（郭璞《尔雅注》：阳沟巨军，古之名鸡，亦作羊沟。《太平御览》：阳沟之鸡）、尊大人（陆士龙《答车茂安永书》：尊大人贤姊上下，当为喜庆）、举家大小（车茂安《答士龙书》）、便习（谢灵运富春诸诗：氵存至宜便习）、当面背面（杜诗：当面输心背面笑）、大廊老（杨椒山《与少司寇吉阳何公书》：自大廊老去后，吾无忧矣）。 \\n ◎止盗正以救荒 \\n 杨椒山先生《上徐少湖书》有云：“闻各处抚按分付各属官，今且暂宽治盗之法，其意惧生变也。以故各官于贼之获，俱姑息宽纵之。此端一开，为盗者众，贫者日至放肆，富者日不安生。是民之为盗，虽起于年凶，亦上之人有以教之耳。夫济荒自有长策，未闻教民为盗以救之也；况渐不可长，民不可逞，恐堤防一撤，纪纲遂坏，其变有不可胜言者。宜速行令各处抚按有司，使遇盗贼仍治之如法。则禁盗乃所以止盗，而止盗正所以救荒也。”毛西河云：此大圣大贤大经济大作用，不意先生遂能到此。明末，山东大饥，有抢米者，太守王雪于、推官陈卧子皆殉国名臣，当时坚执抵法。曰：“吾杀乱民，非杀饥民也。”其论与先生同。止盗救荒一言，即生道杀民之意。 \\n ◎幕客授职 \\n 古之参谋记室，即今之幕客也。雍正间，上谕云：“嗣后督抚所延幕客，须择历练老成、深信不疑之人，将姓名具题，如效力有年，果称厥职，行文咨部议叙，授之职位，以示砥砺。钦此。”今则久不具题，遂无授职者矣。 \\n ◎尹文端条告语 \\n 办赈最非易事，偶不实心实力，造孽莫大，况自利乎。尹文端（继善）督两江时，办赈条告语有云：“倘不肖有司克赈肥家，一有见闻，断不能幸逃法网。即本部堂稽察有所不到，吾知天理难容，子孙将求为饿殍而不可得。”痛哉言乎！ \\n ◎汪焕曾先生撰联 \\n 萧山汪焕曾先生（辉祖）初习申、韩，后以进士出宰楚南，时称循吏。其旧撰馆联云：“苦心未必天终负；辣手须防人不堪。”此不特入幕者宜奉为圭臬，凡有司皆不可不知也。 \\n ◎胡文忠书牍 \\n 《胡文忠集》十卷，而书牍居其六，皆军事政教之言，其于亲戚情话，仅附一二笔，有自然机趣，所谓“老树着花无丑枝”也。采录之以便披诵。《致左季高京卿》云：“绍酒十尊奉上，公之精气再劳十年，亦必可支，所患关隘阻隔，痰饮中梗，幸早治之。或曰以沉香浸酒，则永无关隔之症，然林翼精气日形其短，颇惜此才也。”《致庄蕙生（受祺）》云：“尧仙（吕公孙）藩黔，吾方守黎平，又一年而吾旋楚，尧仙升闽抚，道阻不能至，长沙派兵百人由辰州上迎入安化，在印心石屋门首经过，其幼女嬉笑岸旁柳阴下，陶少云（恍）欲以年家谊托女萝，连年从戎，尚未函商，而尧仙则已古矣。尧仙爽直有气概，治黔有声，至今思念之，不仅私交之密也，乞与仲远商酌成全之法。”《致官使相》云：“闻尊体日渐复元，应健脾胃为主，脾胃者，人之元气也。潜山天柱，汉代尊为南岳，汉武巡狩。由盛唐至潜，登天柱，泛舟枞阳，射蛟浔阳江中，即其地，万山嵷巃，独产天堂野术，土人以绳缚腰，别系绳树石间，跳身绝壑悬岩间以采之。惜所得不多，弟服之大效，其和平中正如老兄性格。付上一匣，计野术三十五枝，如试服有效，秋冬再可购觅奉上。” \\n ◎孝子慈孙 \\n 楚语士曰：尧有丹朱，舜有商均，启有五观，文王有管、蔡。皆元德也，而有奸子。韩文公子昶暗劣，误金根车为金银史。直翁（浩）为相，非无一善可称，子弥远为权臣，而掩其父之美。吕文靖（夷简）为相，非无一疵可议，子公著为名相，而杨其父之美。杨涉而有子凝式，张浚而有子栻，如吕、杨、张三公，真孝子也。王导之孙谧而授玺绶于桓玄，谢安之孙澹而持册于刘裕，颜见远孙之推而丧节，韩魏公孙胄而隳宋。岂诒谋之不善乎？如陶侃之孙渊明，见远之孙之仪，之仪玄孙常山、平原二公者，真慈孙也。语云：有钱难买子孙贤。是人力不为功，而天理尤不可测矣。 \\n ◎何子贞太史集字联语 \\n 道州何子贞太史（绍基）为文安公（凌汉）哲嗣，书法甲天下。余见其所集《争坐位帖》字联，灭尽针线痕迹，真才子也，亟全录之。七言云：九功惟叙使勿坏，百度得数而有常。宣德道情文乃贵，明微谨始礼为宗。与其过纵何如谨，到得能诚自会明。悟到前身应是月，数来好友莫如书。明月同行如故客，异书难得比高官。两足不出门半尺，一室坐拥书百城。行事莫将天理错，立身当与吉人争。闻常言辄有至理，爱别致便非本□。且自思立足得地，岂可辄抗颜为师。藏异书贵得□本，收古画须检裂文。有三尺地身可坐，到五更时□自清。如张子野真醉伯，是李将军乃画师。时事亦当参古礼，人为不敢恃天功。对月横安高士榻，论文喜得古人书。纵目古今还自省，侧身天地一无言。伦理只从天事见，功名贵自本心来。古《易》九家皆见圣，鲁《论》半部足匡时。然名香宜对古画，见明月又来故人。书城高大能藏道，心地光明始爱才。八言云：揆高度深，九数所极；指事会意，六书之纲。将相公侯，盖亦有命；射御书数，皆谓之文。坐榻横书，升台校射；然香品画，对月开尊。武将宣威，自天而下；文臣记盛，如日之升。瞻言古人，便若同世；措置难事，亦如平时。见人之过，如己有失；于理既得，即心所安。力排众议，乃见独是；心师古人，自为一家。就己然情，知未来事；于独居地，见大众心。有功不伐，闻过则喜；为道日益，积德能升。纵横百家，才大于海；安坐一室，意古于天。天寿崇高，初无阶级；书城割据，各异门途。意之所忽，过从此长；众有同欲，功不可居。圣业颜曾，清名李郭；相才文富，士品裴王。十言云：参三六九易数，皇极斯寓；合百二十国书，鲁史乃兴。十一言云：何必开门，明月自然来入室；不须会友，古人无数是同心。十二言云：戴胜祖高堂，士礼从知家相作；子长事安国，尚书真见古人来。十三言云：士礼守容台，本东鲁两圣人所定；佛书破藏海，是南朝众才子之文。十四言云：明理自平居，莫到有事时存两端念；置身须得地，当为从古来第一等人。二十七言云：行路有何难，我曾从天柱九疑终南紫阁太室三涂，直到上京王者地；得师真不易，所愿与高堂二戴安国子长相如正则，同依东鲁圣人居。 \\n ◎陈子鹤太宰 \\n 陈子鹤太宰（孚恩）为荔峰侍郎（希曾）次嗣，书法冠一时，以拔贡起家，历官清要。其摄东抚时，未受盐务陋规，蒙赏“清正良臣”匾额。咸丰十年七月，朝命诸臣会议幸热河事，太宰有“窃负而逃，遵海滨而处”之语。十一年在热河，又力阻回銮。今上登极，载垣等败，许仁山侍郎（彭寿）以党援参奏褫职，旋戍新疆。可为奏对不慎者戒。 \\n ◎朝轿故事 \\n 钟繇有膝疾，拜起不便，时华歆亦以高年疾病，朝见皆使载舆车，虎贲舁上殿就坐，是后三公遂以为故事。见《三国志》。今之赐朝轿者（即朝），意盖本此。然止及景运门而止，不能舁上殿也。 \\n ◎耆相楹联 \\n 耆介春相国（英）有满洲才子之目，然颇自负，宣庙优遇之，尝褒为有胆有识。迨文宗嗣统，恩礼寝衰，屡奉严斥，有“无耻无能”之论。耆揭一联于楹云：“先帝隆褒，有胆有识；时皇罪过，无耻无能。”颇为上闻，非亦足以杀其躯乎？ \\n ◎驿书不过六百里 \\n 今军事至急者，驿书日六百里。考《三国志·陈泰传》，泰每以一方有事，辄以虚声扰动天下，故希简白上事，驿书不过六百里。又考《汉书》，屈牦乘病置为急递，日行四百里。古以四百里为至速，至三国时，乃定此限耳。 \\n ◎棋争边角 \\n 围棋国手，最争边角，劣手则争中腹。谚云：“金角银边草肚皮。”此之谓也。宋刘彦修子羽之言曰：“善奕棋者，不争边角文艺。”名臣之论，却欠精理。 \\n ◎天籁诗 \\n 澧州乞食道人游一瓢诗曰：“磨快锄头挖苦参，不知山下白云深。多年寂寞无烟火，细嚼梅花当点心。游食多年不害羞，也来城市看妆楼。东风不管人贫贱，一样飞花到白头。破寺无僧好挂瓢，闲时歌舞醉时箫。黄昏月落秋江里，没个人来问寂寥。门外何人唤老游，老游无事听溪流。而今世事多荆棘，黄叶飞来怕打头。”天籁也，而道味盎然，转觉摹唐规宋之同嚼蜡矣。 \\n ◎几何 \\n 西洋算法书名几何，乃春秋时冉求所造，今中国转无此书，且学算法于洋人，而不克善其术。甚矣，古今人之不相及也。 \\n ◎天子门生 \\n 秦桧欲收罗逵于门下，罗不屈，桧大怒，必欲杀之，而桧死矣。高宗曰：“不愧天子门生。”逵本绍兴辛未状元，今称翰林为天子门生者本此。然非状元不克当，非如逵者不敢当也。 \\n ◎论六军 \\n 直隶练兵于保定、正定、遵化、古北、河间、宣化、曰六军。军各二千五百人，部中于京饷外，复立固本名目，由直隶按月请领，此刘制军（长佑）所奏办也。故户部《统筹财用源流》一疏有云：“同治六年七八月间，枭匪乘机窃发，以百数十揭竿之众，横行数郡，扰及近畿。所调六军者，既未能先事预防，以杜乱萌；并未闻一矢加遗，以推凶焰。”又云“各类多有雕一木质关防，径行赴部支领帑饷者，十羊九牧，不知节制，无益于事，臣等实深惜之”云云。夫不练勇而练兵，诚善举也，惟进伍废弛已久，非旦夕所能有功，朝廷特调曾文正，八年到任，从新整顿，芟繁就简，渐有起色。十年冬，李少荃傅相改调遵化一军，移扎北塘海口，易名通永。 \\n ◎白话 \\n 南方人谓与闲谈曰白话，又空言无实际之谓，俗语也。考《翰林志》：翰林所著撰教坊致语曰白话。则俗语居然典故矣。 \\n ◎亻赐 \\n 今人书札之尾，每有“不亻赐”字样。考“亻赐”音，赐义切。《李密传》云：“敖庾之藏，有时而亻赐。”潘岳《西征赋》云：“起长怀以遐念，若循环而无亻赐。”张铣注：亻赐，尽也。六朝人喜用僻字，遂相沿至今云。 \\n ◎兄弟薰莸 \\n 颜之仪而有弟之推，历事梁、齐、周、隋；朱温而有兄全昱，斥其灭唐；王安石而有弟安国，请其远佞；史可法而有弟可程为二臣。一薰一莸，万难陶化，又何疑乎舜之于象，武周之于管、蔡，展禽之于盗哉？ \\n ◎秀才所习 \\n 宋初尚《文选》，当时文人专意此书，至为之语云：“《文选》烂，秀才半。”见放翁《老学庵笔记》。近日文人专攻《四书》，甚至五经亦不全读，子史集更置不顾，因有“《四书》熟，秀才足”之语，盖古以杂作取士，今以时文取士，故所习殊也。然时文愈趋愈下，吾宁为古之半秀才，不为今之足秀才也。 \\n ◎金陵昭忠祠 \\n 江南遭兵最久，殉难官绅最多。江宁先有湘军昭忠词，在城北莲花第五桥，系克城之初，就伪王府略为修葺者。后就地并建三祠，中仍为湘军陆师昭忠祠，东为金陵军营官绅昭忠祠，西为湘军水师昭忠祠。而东祠约分六端：一曰咸丰三年金陵城陷，满汉文武殉节之员；二曰自癸丑至庚申八载，向荣、和春营中阵亡、伤亡及病故之员；三曰江宁七属历年殉难之绅及外籍而寓居金陵遇难之绅，本籍而阵亡于外省之绅；四曰生平久居金陵大营，其后尽节他处，如邓绍良、周天受、张玉良之类；五曰扬州、镇江两军，皆因图克金陵而设，两处阵亡、伤亡、病故之员；六曰金陵满汉妇女不屈而死者，别立贞烈祠祀之。此同治七年春江督曾公国藩所奏办也，并查事实书立神牌，详尽之规，足垂千古。 \\n ◎王烈妇 \\n 江南镇江府西门外大围坊民人赵维兴，妻眭氏，卖鸦片烟为业。其媳王氏年二十，于归甫一两载，氏夫常在外，姑屡诲淫不从。潘道士素与姑往来者，贪氏色，贿其姑。甲午八月十九日，姑引道士匿氏床侧，欲俟就枕污之，氏惊觉，拒之益坚，喊哭声闻户外，道士遁去。姑愤极，以锥刺氏下体殆遍，氏闭户更衣裳，上下缝纫，带伤服生鸦片死。次日，其母家鸣于官，道士贿之拦验，冤不得雪，节未能彰，里人为痛惜之。桂丹盟时宰丹徒，为请于上曰：“似此操励冰霜，志坚金石，经百折而不辱，拚一死以如归，玉出浊流而不变其洁，芝生溷厕而自喷其香。众口一辞，断难磨灭；寸心千古，应发幽潜。倘教东海冤沉，恐阻三年之雨；惟使南山案定，可扶一国之风。”中丞命捕道士鞫之，治于律，妇得旌于朝。 \\n  \\n 　"}
{"章节": "●卷八", "正文": "　 \\n ●卷八 \\n 　 \\n  \\n ◎咏雪 \\n 予向有咏雪断句云：“本色还他天下素，穷冬着遍树头花。”后见鲍西园茂才《咏雪》有云“原来世界都清白，始信乾坤无淡浓”之句，意盖相类。 \\n ◎胡文忠荐贤 \\n 胡文忠荐举贤才疏有云：“某某均未识面，亦无文字往来，访问既确，据实附陈，以备圣明采择。夫用人行政，朝廷自有其权，举尔所知刍荛，不嫌下问。臣力疾从军，不敢自逸，惟恐先犬马填沟壑，若目睹时局艰危，避忌模棱，知而不言，负恩实大。”云云。近日封疆专阃，大半皆出公门，曾侯相谓为“荐贤满天下”，良不诬也。昔东坡与友人书荐黄鲁直、秦少游，不但以为后出之秀，直以为天人。后二君得以成家，名传后世，东坡之力也。彭雪琴宫保谓为圣贤作用，菩萨心肠，英雄手段，能令千古文人豪杰一齐下泪。予谓今之胡文忠，与昔之苏文忠，岂曰古今人不相及哉！ \\n ◎封岳鄂王敕语 \\n 宋宁宗封岳鄂王敕，起语云：“人主无私，予夺一归万世之公；天下有公，是非岂待百年而定。”中有云：“时属讲好，将归马华山之阳；尔犹奋威，欲抚剑伊吾之北。遂至樊蝇之集，遽成市虎之疑。虽怀子仪贯日之忠，曾无其福；卒堕林甫偃月之计，孰拯其冤。”云云。宁宗善补先过，然于敕中语，使高宗置身何地耶？武穆在九泉下知之，自必涕零，吾辈生千载后，读之亦为泪溢。 \\n ◎青玉案 \\n 予尝言：裘小华侍御词华粗豪，小华一日出示《午夜无聊枕上偶成调寄〈青玉案〉二阕》，一变而为柔曼之音，令人击节不置。其词云：梦回枕畔疑风雨，忽引逗闲愁绪，还省梦中离合趣，千般恩爱，万般冤楚，一例浑无据。西园夜半犹歌舞，怎不觉欢娱苦？辗转衾天欲曙，鸡声凄紧，漏声容与，晓色浓于絮。（其一） \\n 凝眸漫把归鸦数，却早又霜林暮，徙倚画阑干曲处，含情无语。多应有恨，早又初更鼓。香巢紫燕都飞去，定不肯和依住。默诵出山泉水句，佳人空谷，萧条修竹，秋尽今霄雨。（其二） \\n ◎保举创格 \\n 同治庚午三月，曾侯相出任直督，保举十员疏语有云“不过表其政绩，并不稍乞恩施，古来循良之吏，或有玺书褒异，非必岁岁迁官、人人进秩也。近世各省保举浮滥，习见不珍，该员等虽无奖拔之实，而循声达于圣聪，即光宠逾于华衮”等语，人谓为保举创格。近见沈幼丹制军荐举贤才十二员疏有“两江急切需才，举其姓名而不敢遽求恩泽”之语，先后同揆，若合符节。 \\n ◎游侍御疏语 \\n 同治庚午正月，游侍御百川以《雪泽愆期，日食递见，请增修圣德》一折中有云“查道光年间国家广庶富之业，内而廷臣，外而督抚，率以粉饰太平为务。州县习于侈汰，以能逢迎者为良吏，以多机械者为干员，吏治既颓，乱机斯伏”等语，奏奉谕旨。直言无隐之臣际虚怀纳谏之主，为古来所罕睹也。 \\n ◎金陵城垣考 \\n 按查金陵之名始自周末，楚威王灭越置金陵邑，秦始皇改为秣陵。汉初名彭郡，元封二年改为丹阳。三国时，吴王权建都名为建业。西晋末避乱，愍帝东渡驻跸于此，王丞相导营建国都于旧城，稍加增扩，以天子所居禁省为台，遂称台城，鸡鸣寺、北极阁等处即台城北址也。嗣后割据东南，如宋、齐、梁、陈皆建国都。隋文帝统一区宇，更名蒋州。唐初名润州，至德二载置江宁郡，乾元元年改升州。五代杨溥时为金陵府，徐知诰名江宁府。宋初为升州，建炎三年改建康。元初为建康路，天历二年改为集庆路，明初为应天府，成祖以后为南京。虽地名纷更，实则皆指为台城。六朝旧城，均近覆舟山，去秦准北约五里许；台城之西为石头城，即今之鬼脸城，孙吴时，江在石头城下，为险要必争之地。初筑土坞，后因山加甓，遂为石头城，设扬州官廨于其中。台城之东南为东府城，孝文王道子领扬州牧，乃居先舍，故俗称东府，即今通济门左右也。六朝时，太子宫及王侯士大夫府第皆在焉。 \\n 东府、石头皆为台城之屏蔽。六朝以来，凡兵自南入，皆先取东府、石头二城，自京口来者，则直取台城焉。 \\n 冶城在石头城之南，孙吴时，李宏茂治为鼓铸之所，今朝天宫即其遗址。后琅琊城一名白下城，齐武帝以其依山带江，徙金城治于此（金城即前琅琊城，亦名宣武城，晋元渡江，侨立琅琊郡，在上元东北金陵乡）。在台之北，今神策门外之石灰山下，其故址也。《晋书》：苏峻据石头城，将攻京口，晋兵之屯白下者，得闻其集众鼓声以相望，不及十里故也。同夏县城在东府城之南隅，梁武帝生于同夏里，置县为城，以旧宅为光宅寺，今城南饮虹桥、孝侯台（即周台）即其故城遗址。考之志载，台城北鸡鸣寺南之通济门，即别为东府城，台城之不广可知。故东宫及王侯第皆不居台城，而居东府城。世说会稽王绕东府城行散，则东府城可以徐步周行，其不广亦可知。他如白下城仅屯兵二千，石头城因山为垒，专为扼江岸之险而设，冶城但为鼓铸，置城示治邑，规模之小可想见矣。杨吴度其形势，并合各城，从新改筑，跨秦淮南北，周二十五里。建宫城于天津桥北，其外城南尽长干桥，西带冶城、石头城，东止今之通济门，北至北门桥。当时迤北西流小水，皆截入城濠，今之北门桥及浮桥、竹桥、大中桥一带河水，即东北城濠也。 \\n 绍兴渡江，仍即故都稍加修治。洪武初，因宋元旧城推而广之，西南就其遗基，东自东门截濠开拓，增建南门二：曰通济、曰正阳。东北跨鸡笼山，转折而西，循湖滨迤〈辶里〉而北，其北从北门桥外包北郭十余里，江宁县所属之旧村，并括狮子山悉为城内。二年九月兴筑，六年八月告成，周九十六里，共十三门，建宫城于东隅。顺治初，改宫城为驻防城，略因其旧。西南一带，顺治十七年重筑，起太平门至通济门东止，长九百三十丈，连女墙高二丈五尺，遂以外城为江宁府治。此则得自吾衡曾云门司马寻译江南省志，详备可考。 \\n ◎古今同姓名人 \\n 古今同姓名人，两贾举，两曾参，两孔忠（鲁汉），两毛遂，两韩信，六公孙宏，十一王褒、刘宏，九张良，八张敞、王吉，三李密、张万福，两刘德（父子同名），严延年（均汉），两孙叔敖（楚、汉），两朱买臣、徐庶（汉、南北朝），两刘歆（新莽），两安屈（魏安同之父子），两桓彝（吴、晋），两王肃（魏、后魏），两高湛（北魏、北齐），两薛收（隋、唐），两罗靖（隋，父子同名），两李愿、李益、韩翊（均唐），两李煜（唐、南唐），两蔡京（唐、宋），两张旭（唐、明），两李之芳（唐、国朝），两王锋（唐、国朝），两陈诜（晋、国朝），两讹可，两韩玉纟金，三娄室（均金），两张载（晋、宋），两王安国（宋、国朝），两脱脱（元俺答明义子），两刘江（明父子同名、国朝）两于成龙、张鹏、又楚、汉均有虞美人。 \\n ◎多忠勇公 \\n 多礼堂将军（隆阿）战功卓著，身之所临，无不出民水火，而秦中百性尤感戴焉。盖回逆未经巨创，迨数年公入陕后，每战辄斩获无算，诸回畏若天神，甚以公名，怖小儿啼。后以捻匪陷，公督队攻城，中炮阵亡，民闻之皆巷哭，乡间多肖像以祀，犹山东人之于僧忠王也。尝读胡文忠与公书云：“闻兄日夜忧勤，又身在炮于中经过，甚为驰念。兵事贵乎审机以待战，尤贵蓄锐以待时，大将自临城下四五十岁，纵不自惜，如军事何？如国事何？且吾闻临阵而不避矢石、不避枪炮谓之勇，未闻城下仰攻、我动彼静、我劳彼逸、我无备彼有准、从炮子经过而谓之勇也。天下强兵良将本不易得，若再不自尊重，则东南半壁何以支持。”云云。公卒坐此病以罹于难，文忠其知言哉。公籍满洲，谥中勇。 \\n ◎论三督抚 \\n 胡文忠致曾侍郎云：林翼尝笑昆臣为督（叶名琛，督两广），而不知粤西为何人所辖。根云为督（何桂清，督两江）而割皖南、皖北并割江北，其失机在推诿，不肯任事。福元修（济）以皖北之府而割南岸以予浙江，又割淮北以予公路，宜其日蹙百里而军政日非也。叶、何名节不终，福则再起为定边将军，论得坐病之本，并非刻以绳人也。 \\n ◎鲁竹亭诗 \\n 诗贵有性灵，有寄托，若徒作门面语，味同嚼蜡而已。张仲轩诵其友人与鲁竹亭孝廉（栻）诗云：“深红浅白雨中鲜，雨太多时花可怜。但乞春阴不乞雨，儿家门巷海棠天。”又《游仙》断句二韵：“玉皇昨夜论勋伐，香案仙官赐福多。”“闻道刘安朝帝阙，一朝鸡犬尽同升。”兴比之遗风，味隽永。 \\n ◎痴人莫若英雄 \\n 尝读瓯北诗，有“英雄大抵是痴人”之句。又读刘省三爵帅诗有云：“高官足荣贵，身后何所有？李广若封侯，至今犹在否？”因忆小说《石头记》中有歌语云：“古来将相在何方，荒冢一堆草没了。”措词异而用意同。是则千古痴人，莫英雄若也。然使英雄而不痴，非为山林之真隐，即为廊庙之大奸矣。 \\n ◎走作 \\n 俗语有曰：走作者，失也。又如酿制，泄气而变坏之谓。昔朱子在同安，夜闻钟鼓声，听其一声未终，而此心已自走作。则宋时遂有此语。出于朱子口中，便合理学精义。 \\n ◎诗文集 \\n 赵云松先生云：有以明人诗文集二百余种来售，余所知者不及十之二三。文人仰屋著书，不数百年，终归湮没，古今来如此者何限！因有“准拟惊人都有句，谁知点鬼也无名”之句。又以近日刻诗集者又十数家，戏题有云：“后代时逾前代久，今人传比古人难。”又阅近人诗稿，戏题云：“名士求名气力殚，到头不出百年间。那知世有神通大，卧作长河立作山。”夫功德不足传，而欲借雕虫小技以寿世，真是苦心。无如爝火之光，虽照不远，可胜喟然！先命匠刷印诗集之作有云：“恨不借祖龙火，烧尽好诗独剩我；恨不借黄虎刀（《明史·流贼传》），杀尽才士让我豪。”大可借以自解。又先生刻集时咏云：“书有一卷传，亦抵公卿贵。”固自负亦自信也。然而传之一字谈何容易。 \\n ◎消息、信息 \\n 消息、信息同义，皆俗语也。诸葛恪围合肥新城，城中遣士刘整出围传消息。见《三国志》。王子真期曰：“正叔欲来，信息甚大。”嵩前隐者董五经谓明道曰：“先生欲来，信息甚大。”见《二程外书》。 \\n ◎题画松 \\n 兴化李复堂孝廉（单）善画，自题《五松图》云：“予以直者比之大臣，秃者比之名将，一侧一卧，似蛟似龙，蒲团之松，或仙或佛。”复堂在扬州八怪之列，涉笔均有怪气，然其天趣不可及也。 \\n ◎咏被中绣鞋 \\n “云里蟾钩落凤窝，玉郎沉醉也摩挲。陈王当日风流减，只向波心见袜罗。”此唐夏侯审咏被中绣鞋也。诗集不传，惟此一绝及《织锦图》“君承皇诏安边戍”一歌而已。余亦戏仿其七绝云：“颠倒鸳鸯蜀锦偎，合欢床上梦初回。几曾莲步轻移动，着向西厢立月来。” \\n ◎曲成人才 \\n 滇督刘公（岳昭）疏劾川督吴公（棠），经李少荃爵相遵旨查办，奏言刘岳昭传闻失实，率行弹劾大员，惟以时事多艰，人才难得，蒙恩严行申饬。山东兖沂曹济道长赓捕拿博匪，滥刑毙命，以长为东省必不可少之员，蒙恩革职留任。贾侍御（瑚）以申饬不足以昭炯戒，革留不足以蔽处分，奏请另议重办。奉旨：所奏不为无见，惟未悉朝廷曲成人才之意，着毋庸议。见同治八年十月二十五日邸抄。 \\n ◎丹心万古 \\n 同治八年，天津捐建科尔沁亲王僧忠王专祠，蒙御赐“丹心万古”匾额，天语褒崇，几与关仁勇齐驱并驾矣。薄海臣民，能无观感？ \\n ◎《春秋属辞辨例》 \\n 庚午十月，夏公（同善）等进呈《春秋属辞辨例》八十卷，为浙江前内阁中书张应昌所著。奉旨留览。《春秋》大旨，曰事，曰文，曰义。属辞辨例三者，所以数其事，显其文，因以著其义也。盖不必立例而义自见，属辞可赅，比事原本宋儒，兼及众说，间附按语，搜罗四百余家之多，研求数十余年之久，而始成是书也。中翰举嘉庆庚午乡科，前岁例得重宴鹿鸣，年已八十又八矣。 \\n ◎腊底庚申 \\n 俗以冬至后逢庚申日为腊底庚申，凡婚嫁丧葬不必诹吉，多不可用之。先大夫信地师言，葬我先曾王父母，遂用此日，乃大不利，深自疚悔，时举为戒。爰附记如此，以为后车之鉴。 \\n ◎直隶水灾 \\n 辛未夏秋，直隶大水、顺天、保定、天津、河间境内有成为泽国者，自保定至京师须用舟楫，乃数百年来罕见之灾，李伯相截留南漕二万石以赈。然黄河渐归故道，北方水患恐难免欤。 \\n ◎铸奸 \\n 张睢阳庙铁铸贺兰进，明鄂王庙铁铸秦桧、王氏、万俟禼、张俊（河南增铸王贵），陈太学祠铁铸汪伯彦、黄潜善，少快千古人心。康书臣读史诗云：“刚强盛德为狂狷，志大才疏笑史官。曲阜拟添北海庙，也将白铁铸曹瞒。”予谓杨忠愍祠宜铸严嵩，于忠肃祠宜铸徐有贞、石亨，睢阳庙添铸许叔冀。表忠惩奸，方更快人。 \\n ◎海运 \\n 海运漕粮，取其速而简便也。后因黄河水归故道，运路不通，遂岁以粮米航海由津运京。创自元之朱清、张，本朝至道光间，乃屡行之。今则著为定章，无复河运之议。光绪纪元四月，刘侍御（瑞祺）以河运暂停，由于运道难阻，奏请复行河运，依时举行，以复向章，而维久远一疏有云：“臣查上年前督臣李宗羲等，奏将江北漕米改归海运。原声明俟山东治河事定，即复向章，诚以奏改海运者，权宜之议；酌复河运者，经久之模者也。而臣窃有虑者：李宗羲等奏陈江苏、山东境内漕船难运情形，皆以黄水南趋为害。本年山东抚臣丁宝桢督办堤工，实为不避艰劳，而于南趋溜势能否全行挽救，尚未可知。设使黄流别绕，仍益南趋，一则淮扬渐受其患，欲为屏蔽之计，只有堵闭一法，而江苏境内之艰阻如故也。一则北流之水愈少，济宁以北，难以借资浮送，而山东境内之艰阻如故也。治河未有定局，来年虽欲复河运，奚可得哉？昔孟子云：山径之蹊间，介然用之而成路，为间不用，则茅塞之矣。今日以艰阻之故而停河运，此后恐因停河运之故，以致各工弃弛，节节淤塞，而艰阻日甚一日，是数百年之运道，自此驯就堙废也，是南北之气脉，自此隔而不理也。况乎海运非可常恃，本年运粮轮船，闻有沉覆之患，向之乐其便者，将来恐咸惮其险，若不先事筹防于河运，力求扩充之道，何以重仓储耶？臣明知河工办理之难，经费之绌，而度势审时，急务莫先于此。应请饬下管河诸臣，速查全河形势，统筹疏治，为来年复行河运地步”等语。奉旨报可。忆少陵《后出塞》诗有云：“渔阳豪侠地，击鼓吹笙竽。云帆转辽海，粳稻来东吴。”则海运自唐始也。 \\n ◎箴言 \\n 人生不外“动”、“静”二字，静无不动，一定之理也。动而能静，则存乎一定之心矣。每于此下工夫而未之逮，因摘箴言与“静”字一一符合者，常留座右，亦颛孙书绅之意也，敬录于后。天地间真滋味，惟静者能尝得出；天地间真机，惟静者能看得透。洒脱是养心第一法，谦退是保身第一法，安静是处事第一法，涵容是待人第一法。自处超然，处人霭然，无事澄然，有事斩然，得意淡然，失意泰然。有才而性缓，定属大才；有勇而气和，斯为大勇。有作用者，气宇定是不凡；有受用者，才情泱然不露。意粗性躁，一事无成；心平气和、千祥骈集。以和气迎人，则乖灭；以正气接物，则妖氛清；以浩气临事，则疑畏释；以静气养身，则梦寐恬。观操守在利害时，观度量在喜怒时，观存养在纷华时，观镇定在震惊时。寡欲故静，有主则虚。大事难事看担当，逆境顺境看襟度，临喜临怒看涵养，群行群止看识见。 \\n ◎电报 \\n 西人以药物制铜线，能发电气，曰电线。绵长万里，传递信息，数刻可达，谓之电报。其线如达水程，裹以象皮，周围将铁线护之，再以胶漆外涂，沉巨浸中。陆路则排列大柱，线架其上。至递报之法，彼此线尾各置针盘一具，列二十六字母，此击彼应，此处针指某字母，彼处亦指某字母，由字母配合数目号码，一号配一字。共六千八百九十九号，配六千八百九十九字，刊成一书曰《电报新书》，所报皆号码，有书即可检查。行栈家有秘密信，可将号数暗订，两地心照，谓之金匙开锁，则局外人不知作何语矣。 \\n ◎毛诗注 \\n 《论语》云：“郑声淫。”谓其声之淫，非谓其诗也，非郑、卫之诗无一不淫也。要知声、诗自有分别。至朱子注诗，一则曰淫奔之诗，再则曰男女相赠，未免臆度。余诵《毛诗》感赋一绝云：“讽诵篇章动我疑，世间难事数佳期。如何郑卫淫奔者，情到浓时尽作诗。”见者失笑。 \\n ◎怪鱼 \\n 李淳风《感应经》云：河有怪鱼，乃名为鳄，其身已朽，其齿一作。此即鳄鱼也。《南州志》云：斩其首，干之，去其齿，而更复生。余上年驻军北塘海口，有渔者举网甚重，收视之，乃一水族而狮形者。目怒声吼，遍身鳞甲，虽海滨老渔，莫能详其种类。遂出资嘱渔者仍送之海，似有知识，翘首者三，若拜揖然。殆大海之中无所不有，不必少见多怪也。 \\n ◎老莱子 \\n “可食以酒肉者，可加以鞭捶；可授以官禄者，可随以斧钺。”此老莱子语也。人生在世，自有衣禄，与人无争，与世无求，可也。而乃撄心富贵，自取束缚，何不将莱子数语往复玩味耶！又况天空鸟飞，海阔鱼跃，人而酒食官禄之是骛，将鞭捶斧钺其奚辞？直鱼鸟之不若矣。噫！ \\n ◎罡风匣 \\n 洋人有罡风匣者，高尺许，四方如斗，以匙启之，砉刂然出一凸玻璃，中空无物。少顷，则玻璃色渐白，下开小穴，纳一活麻雀，雀初入，犹在匣底跳跃，渐飞高近白气，若力不胜，而又不能已者，旋即渺然。未几，盖自阁内有风归穴，声殊振厉骇疾也。复启小门，以铜管吹之，但见毛出如缀而已。罡风在天，凡血肉之躯皆不能御，不知洋人何术取得之也。 \\n ◎地形如肺 \\n 大地之土，环北冰海而生披离，下垂如肺叶，凹凸参差，不一其形。泰西人分为四土，地球东半之土相连，曰亚细亚，曰欧罗巴，曰阿非利加，西半曰亚墨利加，中华仅得亚细亚四分之一耳。 \\n  \\n 　"}
