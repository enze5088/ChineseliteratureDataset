{"章节": "梅花岭遗事", "正文": "　 \\n 　 \\n 　 \\n 梅花岭遗事 \\n 　 \\n 黎士宏氏记史忠烈公可法殉扬州事，又《江南野录》、《南都纪略》等书， \\n 俱言史公遗骸葬梅花岭。己酉秋，予游广陵，曾寻其阡址，无所得。同游方君， \\n 方君从兄芷{移}，俱赅博多闻，因为予述梅花岭掌故。史公身后，尚有伤心事， \\n 情节曲折哀艳。新朝监谤令严，时人类深讳不敢道。全谢山《鲒奇亭集》中曾 \\n 涉其凡，然不得详。方君所述，乃十倍于谢山文。新岁微酣，瓶梅映灯影，横斜 \\n 几案间。瞥睹其旁有书，《明季痛史》也。旧游昔梦，陡上心来，自诧曰：“此 \\n 独非说部好资料乎？Г笔缀书。两夕而毕业。欲比于罗昭谏之拾甲子年事，画虎 \\n 之诮，殊汗颜也。 \\n 史公赴义处，或云在某河道中，或云某池。时值天暑，尸腐不可辨。裨副史 \\n 德威至，觅忠骸不可得，卒具衣冠，窆于梅花岭下，是并无玉鱼金碗，长眠地下 \\n 可知也。当时遂多讹传，盛言史公未死。扬人某者，本史公部下走卒，乃云亲见 \\n 史公改服青衣乌帽，乘白马出天宁门。其后大江南北及淮泗之间，互相传播。谓 \\n 史公正养晦某山谷中，俟衅而动，将有新野中兴之望。未几而英山霍山兵起。初 \\n 霍山有无赖子马某，清兵略皖豫时，尝啸聚山中。邑绅王君，误认为义侠，集饷 \\n 奉之，期以保卫乡里。旋为降兵所诱，马某竟受清贿千金，卖王绅，执绅送满帅 \\n 麾下，斩以徇，邑人皆憾之刺骨。其后随满帅入金陵。郑成功舟师之役，马某又 \\n 通于郑，谋开门纳郑师。事泄，主帅亟捕之，马伪为难民，竟得逃回霍山。道遇 \\n 一男子，自言张姓，慷慨有大志。同入逆旅，抵足夜谈，则史忠烈旧部也。以劫 \\n 虏良民，犯罪当死，因欷谈善后事。马某谛视张甲之面，忽跃起曰：“得之矣。 \\n 吾能为公取富贵如拾土芥，苟得志，幸毋忘今日之诸葛也。”张甲大惊，问计， \\n 马曰：“君状貌魁梧，须髯如戟，仿佛史公。今皖桐间闻史公名，皆激昂扼腕， \\n 感慨涕零，无不愿为之死者。苟以子冒为史公，如陈涉之篝火狐鸣，诈称楚项燕， \\n 则义军不难立起也。”张甲咦曰：“兄言固矣，但此时惟吾二人耳。无兵无饷， \\n 义安从起？”马曰：“无患也。此间距庐巢甚迩，有土豪某某等，皆号召徒众， \\n 负隅自固，尚不肯剃发。平日语及史公，无不裂眦奋臂，云欲为报仇。彼等皆以 \\n 为史公未死，兄苟能为虎贲中郎，典型貌似，则彼等赢粮景从，不待蓍龟决矣。” \\n 张甲喜，乃摒挡衣冠，伪为史公从淮南来者。诣土豪说之曰：“建虏躏我中原， \\n 郑成功以国姓同休戚，不忍坐视，今金陵垂下矣。吾方痛心南都，事败于竖子之 \\n 手，得我公借箸，以成旅收众，藉奏中兴之业。可法虽驽骀，尚能稍效驰驱，即 \\n 死不恨。”土豪果信以为史公而不疑，悉索徒众军实授之，鼓行而西，英霍尽下。 \\n 马参赞帷幄，奇能异谋，尽出其下。时已易姓名，亦莫有知其底蕴者。闻史公名， \\n 则争相称述，箪食壶浆以迎，以故张、马所获颇饶。屯众守英霍山，殊郁郁无进 \\n 取志。且或置酒高会，声伎杂遝，由是地方志士颇疑之。无何，清豫王多铎使将 \\n 军常衮出淮颍，兵力雄厚。马某知不可敌，乃私谓张曰：“吾辈徼悻一试，志徒 \\n 在富贵耳。今清兵麇至，一旦失事，覆巢宁有完卵？且君之冒为史公，不能掩识 \\n 者之目，尤足以取剧祸，不早自为之地，谅无死所矣？吾意不如先树之援，以备 \\n 蹉跌，苟得其人，或不至无噍类。”张问援之所在，马曰：“闻吴中有起义者曰 \\n 孙兆奎，亦前朝耆硕，名仅亚于史公。今清帅亦率兵压其境，顾闻甲兵尚锐。苟 \\n 得与之通使，或可成犄角之势。满人必缓我而急攻彼，吾因得徐收河洛健儿。且 \\n 召史公家眷来，告以情，彼喜吾等之厚奉，必不反颜相向也。乃求一明裔立之， \\n 挟名义以收吴越，则百足虫死而不僵矣。”张曰：“有是哉，然则谁通是意于吴 \\n 中孙君？”马毅然曰：“不佞愿往。”张怃然曰：“吾一日不能无君，奈何使吴 \\n 越？”马笑曰：“吾非太平宰相，能安坐而致治隆哉？不得已，吾荐某友代庖， \\n 而往返以不过匝月为断，可乎？”张勉应之曰：“可。”于是马使于吴，久之不 \\n 复返，而事局变矣。 \\n 东坡先生谓小人犹蝮蛇，其所螫草木，犹且杀人，谅哉！当清兵压境之日， \\n 马知事不可为。而张处尚存卤获金数万，珍宝山积，固马所预闻者。因欲支取若 \\n 干金，往清营行间计，陈说于张，盖思藉是攫金而遁也。张吝不与，嬲之再四， \\n 仅许数千金。马私恚曰：“彼之假面具何自来，今竟得鱼忘筌耶？吾有以处之矣。” \\n 遂献联络吴中孙氏之议。濒行，通库者私取三万金以往。张欲使人追之，会清 \\n 师已逼近，乃止。张至淮上，为清军逻者所获。诡言：“我史公弟也，名可程， \\n 曾入词林，官京曹。北都沦于李寇，我始南返，正欲奉兄参军事，为国复仇。忽 \\n 闻大军入关，极愿迎师道左，而吾兄誓必身殉。吾乃窜匿穷山，以待时清。今闻 \\n 吾兄忽抗命英霍山间，欲往觇虚实，以定真伪。岂知彼秉白旄以麾众者，果赝鼎 \\n 也？吾以大义责之，令速归命新朝，彼竟敢为螳臂之拒。吾几为所戕，故乘间逃 \\n 出，不知有犯行阵，惟愿羁絷以待命。倘蒙特赦，则吴中孙某，与先兄有旧，愿 \\n 往进说，使之投诚，必能不劳天师之征剿也。”逻兵闻于渠帅。时渠帅满贵人也， \\n 曰额善，贪功而惮力战，闻马言，甚喜。乃令心腹二人挟马至吴，马实不识孙， \\n 而孙固与史公有旧，亦未尝与可程相晋接。马既至此，计无复之，乃冒险以可程 \\n 求见。孙以为故人弟也，许之入见。马伪为恸哭，言史公兵败困顿状。并言此来 \\n 无他事，吾家兄弟眷属来邗上省墓，乃知吾兄未死。顾为清师所围，财饷无所出。 \\n 今眷属乃流离邗上，兄以勤于国事，不遑兼顾。使吾就近呼庚癸于公。公如肯念 \\n 旧者，虽不望指之赠，亦庶几解囊之助，则史氏八口，不致沟壑矣。语毕，复 \\n 泣，哀恳动人。孙公为之流涕，并言史公之殉国，当世知与不知，无不惨怛，况 \\n 曾结缟伫之欢者乎？吾今虽处燕巢，然力苟可为，无不愿竭棉薄。即席许赠万金， \\n 令先赍往史公处。马乃出谓清使者曰：“已允降矣，但孙之女，实吏之姑也，今 \\n 在史处。非禀命其女，则事不敢擅决。彼转浼吾致意，各赠使者以千金，俾先返 \\n 复命。吾行渡江往邗上问其女，不三日可至金陵奏事也。”使者信之。马遂挟八 \\n 千金至扬，时史公弟可程及眷属等已在扬，马竟坦然往视焉。 \\n 甲申之际，史公弟可程在北，颇畏葸无所建白。易姓初，未能仗节出疏，或 \\n 旅进旅退，苟延禄位，史公深恨之，诒书切责，可程愧恧不敢较。闻史公已殉节， \\n 乃敢北归。而有季弟可用者，为刘泽清部将，方拥兵皖豫，间，欲谋复举。可程 \\n 行至陈归间，为清兵所捕得，令作书招可用。可用不从，可程涕泣往说之，可用 \\n 欲劫可程俱归，而令人赍蜡丸递消息，可程泄其事，清军夜入可用营，兵败，可 \\n 用死之，获其妻子。妻黄夫人者，山左大家女也，明慧有殊色，慨然欲以身殉。 \\n 渠帅洪承畴谕可程曰：“史公兄弟俱忠烈之士，不保其孥，何以劝善？朝廷旌赏 \\n 忠义，至公无私。今尔既诚心向化，可率眷属往扬州省墓，安受新朝之锡命，勿 \\n 更有他志也。”可程唯唯听命，遂挈眷属南下。可程妻凌氏者，与黄夫人善，婉 \\n 劝夫人奉可用骸骨，并葬于梅花岭之麓。夫人以为然，随偕至扬，实心不善可程 \\n 所为也。可程有仆曰张成，狡猾多心计，日徜徉市井中，言主公且以礼部侍郎偕 \\n 虞山钱牧斋尚书同就职。是时马某已抵扬，则遇张成于勾栏中，倾心结纳，金迷 \\n 纸醉无虚日。及酒酣，马某以巨金嗾艳姬媚张成，成乐而忘死。既而谓马曰： \\n “兄萍水相逢，何相爱之甚，而肯割爱以奉我？是必有故。”马某长跽而进曰： \\n “闻子家八爷有遗孀，国色也。吾愿为之婿，即以八爷之姓名姓名我。我能往清 \\n 军白事，令英霍师立败，分其余烬。且町折吴中孙氏，诱与俱来，不难邀首功也。 \\n 事如可成，吾愿以大利先奉子。”张成心动，私谓马曰：“清帅洪公，本欲使三 \\n 爷往英霍山，三爷胆怯，不敢往也，得子办此事诚大佳。前洪公见黄夫人色美， \\n 曾劝三爷怂恿使改适，云豫亲王欲纳为次妃，黄夫人誓死不从也。凌夫人亦云， \\n 彼必不愿从满人俱北。苟得子，岂不差胜于鞑子耶？”马喜。张成曰：“但八爷 \\n 已死，外人皆知，黄夫人又不肯再醮，将何术处此？”马曰：“无患也。第言自 \\n 刎不殊，今已复生。彼当时之入棺者，岂必其真尸耶？英霍山之史公，天下固信 \\n 以为真者已。”成曰：“然，当日八爷之死，亦并未获其尸，偶得胫骨，以为此 \\n 革靴相似耳。黄夫人至今亦不免疑之。”马曰：“甚善。君但先言八爷未死，然 \\n 后吾设计以求合，则事必可成也。”张成大悦，呼盏更酌，拥妓高眠，寻复与马 \\n 某订约而别。 \\n 鸿雁未飞，鱼网先设。马某又行贿豫王麾下，自称史公之弟可用，愿投效立 \\n 功。豫王本慕可用名，以为已死矣。今忽自来，喜而延之。马某貌亦伟岸，豫王 \\n 不知其伪也，立擢为都阃，令专讨英霍之寇。马既得旌节，以兵迎可程夫妇及黄 \\n 夫人，拜而泣诉曰：“吾本从先督师征讨，兵败自匿，分老死牖下矣。英霍山小 \\n 丑，乃敢冒督师以为利，且卖督师而享其余，犬豕类也。吾痛必疾首，务诛此獠， \\n 故不得已，冒八爷之名以求之，如此或有济。且黄夫人为满奴所觊觎，事急矣。 \\n 吾阳居介弟之名，阴全节嫠之实，请黄夫人勿疑。”是时黄夫人颇不肯从，可程 \\n 夫妇劝之，谓权宜一时。夫妇之实，惟黄夫人命，不敢相强。马唯唯请如约，黄 \\n 夫人犹不欲，继以报仇念切，遂听之。无何，马挈黄夫人至金陵，与张成比而谋 \\n 之，屡挑黄夫人，黄夫人恚，不肯食，姬姜憔悴，日以泪痕洗面矣。愤语凌夫人 \\n 曰：“吾悔为报仇之念所误，天下岂有假人名器而能自全节操者哉？肘腋戎心， \\n 防不胜防，吾不复可耐，奈何？”凌夫人泣曰：“吾夫固一时昧，铸错若此。 \\n 夫己氏本狡童，安可与居？虽然，骑虎之势已成，设下逐客令者，彼满酋正耽耽 \\n 视，一旦伸其威逼，必无幸也。不如夫己氏止知贪利，尚可以贿免，吾当谋于夫 \\n 而解子围。”黄夫人亦泣曰：“夫人之为我亦至矣，然是名实不可居，吾将祝发 \\n 空门，以全白璧，使事后无牵臂之悔何如？”凌夫人颦蹙曰：“子自为计甚佳， \\n 然彼羽翼已成，非一避所可了。吾意子暂忍辱，待英霍事定，真伪事白，吾等尽 \\n 室北行归梓里。然后听子所为，全家骨肉，庶不为血气所激，顿成灰土。否则子 \\n 既出家，清帅必疑吾家果有异志。夫己氏毒焰构煽，滔天之祸，吾实痛心。幸子 \\n 婉娩，能成全吾家，则小红或可为和亲之使也。”黄夫人拭泪问小红何为。小红 \\n 者，夫人侍婢也。凌夫人曰：“吾意将以小红侍马寝，而吾夫贿以金若干，若重 \\n 奁然，则事可免。”黄夫人以为可行，乃饰小红而进之马，可程赂以千金。马喜， \\n 言于豫王，不罪可程。而令进军亟攻英霍。不匝月，英霍下，张甲成禽矣。 \\n 马既由张成得入可程之室，成望报颇奢，马出囊中金购美妓以赠之，成意犹 \\n 未足。及马得小红与赂金，张成欲分其润，马靳不许。成怒，乃相诟詈。马白于 \\n 满帅，谓成通叛徒，意叵测，满帅将执而诛之。有小奴王四者，马遇之无恩。是 \\n 夜饮酒酣，与小红畅言张成短，不觉泄满帅遣人捕执事。王四悉闻其说，疾奔告 \\n 张成，成谢以百金，使为内应。而己投吴中孙氏，言于孙公兆奎曰：“史公之忠 \\n 荩，可惊风雨而泣鬼神。不意傲弟无耻，隳坏声誉，至与无赖子马某为伍。如叔 \\n 孙氏之宠竖牛，帷薄之丑，实可痛心。彼马某既卖吾主人于明公处。复欺吾主人 \\n 以售其奸，坐使节妇抚心，不知死所。其煽惑荒乱之状，稍有人心，不忍言也。 \\n 今又欲以主妇献媚于虏酋，怵傲弟使就鞭笞。傲弟昵比匪人，自蹈罗网，固无足 \\n 惜，其何以慰忠烈公在天之灵？而可用殉国，节妇守贞，竟为一妖竖所败，宁不 \\n 可恨？惟明公血性男子，果不忘史公者，请为之雪冤。则奴愿执鞭弭以从周旋， \\n 糜身不敢辞也。”孙公跃然起曰：“以史公之忠烈，而身后竟逢妖孽，尚得谓有 \\n 天道耶？不诛此僚，何以为人？”乃遣人传檄四布，讨妖徒马某，历数其冒为可 \\n 用，欺孤儿寡妇之罪。清帅得檄大疑，召马某入计事，即令其自诵此檄，然后明 \\n 白答复。时马虽怯惊汗，而外貌颇能自持。从容读竟，起为满帅曰：“秦以多 \\n 金纵间计而六国灭，汉用陈平计间范增而项羽亡。自古敌国，无不以为人所卖而 \\n 败，不可不审也。臣本俘虏余生，忽膺节钺，皆殿下所赐。臣兄忠义垂训，臣死 \\n 不足以蔽辜。今既见疑，请先就死，以谢众人，而快奸宄之心。臣又何足惜？其 \\n 如殿下之知人善任何？”语毕，免冠待罪。豫王觇其无愧怯色，且益慷慨，乃使 \\n 人慰谕之曰：“吾固知敌人之离间也。今吾于子，深任不疑，愿子即奋力向前， \\n 灭此朝食，先吴下而后英霍，何如？”马唯唯起谢，奋臂愿往。乃提兵攻孙氏， \\n 未几竟破之，执孙公至金陵。遍索张成不得，盖已遁矣。及凯旋，马言于豫王， \\n 请大索张成，且白其狡狯用间状。豫王如其言，悬赏募之，终不获。及献俘，豫 \\n 王与洪经略会勘叛状。孙公侃侃言马某之非人，并斥清帅好用佥壬，无兴朝体制。 \\n 又历数洪经略颠倒黑白之罪。清帅怒，呼左右速杀诸辕下。然不能无疑于马，时 \\n 使入觇其行径。马内不自安，厚结可程以自解，可程常为辩护。不数旬，幸英霍 \\n 下，张成竟从张甲被俘。 \\n 英霍四面山岭，清帅之入攻也，颇崎岖不易得志。惟马曾往来其间，途径至 \\n 熟，乃提兵独深入。且夙知张甲虚实，又令善说者四出游说土豪，令不助张，张 \\n 势益孤。马又故纵吴中俘兵，使遍入张之部伍中，盛言清势之盛强，及投诚后之 \\n 优待，张部下遂解体。及战，望风奔溃，马竟得擒张甲。初马自计可程为己所束 \\n 缚，黄夫人亦如俎上肉。惟张甲张成知己底蕴，苟首告于清帅，则己之罪状必尽 \\n 露。虽彼为俘囚，言之未必有大力。然破绽一启，疑窦斯生，他日苟有龃龉，祸 \\n 根即在乎是，不可不预为之地。计不如速杀以灭口，能醢之于战地，上也。擒而 \\n 不告于清帅，即刺杀之，次也。苟为清帅所得，自请以军法从事，又其次也。若 \\n 俱不能，事必危矣。计议方定，即获张成，成戟指大数马罪，语未及半，马命麾 \\n 下速杀之。然其语已尽为裨将所闻。有满人某者，亟告于清帅，帅固已疑马于先。 \\n 至是乃遣使持节至军，令获张甲，须解往扬州，听史公家族认谛，是否为可法复 \\n 生。意将释江南民人之疑虑，杜后来觊觎之心也。并言务令生擒，勿听遽死。马 \\n 意大惧，犹欲乘仓猝间致死。自念功高，则虽犯令，必不致奈何。事未办而豫王 \\n 专使满将已驰至。时张甲果已生擒，麾下方受马密嘱，执置后营以待命。使者立 \\n 索交出，马欲支梧不得，使者竟拥张甲南归。 \\n 马既失张甲，知审讯时甲必且讦己隐慝。而张成旧党有骆某者，正用事豫王 \\n 府中，前此睹小红而艳之，声言欲窜取，畏洪督之节制不敢动。设闻张甲之言， \\n 必为落阱下石之计。马时忧惧，不知所出。既而谓小红曰：“吾之非八爷，子所 \\n 知也。故三爷以子配吾，代黄夫人为正室。吾今既克英霍，朝廷以吾功多，必不 \\n 夺吾官爵。而王府从事骆某为梗，欲揭吾隐，以遂其倾轧之计。其意乃在以子为 \\n 要挟，子意何居？”小红骇然曰：“吾得侍巾栉，出于主公之命，非比香履间狎 \\n 玩物也。公堂堂专阃，而不能保一妇人，宁不愧死？”马曰：“非此之谓也。吾 \\n 与子伉俪有年，安忍一旦舍此？微子言，吾亦不自决。然事不得已，吾欲出下策 \\n 以救死，子亦当念伉俪情，能助吾成此事乎？”小红问何计，马曰：“王爷志在 \\n 猎艳，数载不可得。而闻黄夫人美，数求洪经略致意，欲得之心甚切。黄夫人柏 \\n 舟自誓，至不惜借我为拒敌之计，且以子为饵。可程夫妇为之谋，所以不遣逐吾 \\n 者，无非为以毒攻毒计。今吾事且败，而黄夫人一家，覆巢破卵，岂能独全？故 \\n 吾意不如诱黄夫人致之于豫王，黄夫人既得为次妃，而吾亦可保全首领，子亦得 \\n 无篡夺之辱。骆某虽狡，何足患哉？然非子无以济此妙策，幸子哀怜而许之。” \\n 小红为人本达心而懦，闻破家之患，心胆已寒。明知黄夫人不可欺，而急不暇思， \\n 意不能无动，因喟然曰：“黄夫人贞烈性成，自不可犯。吾畏之而又爱之，何忍 \\n 加以迫逼？且一旦设有他患，吾等尚何面目见人哉？不如别图他计。”马知小红 \\n 意已摇，特胆怯耳。因怵之曰：“子以为清大人果怜史公之忠烈而全其家族耶？ \\n 不过因英霍事未下，疑信之间，欲待事竣而一网打尽耳。今其时矣。惟豫王有一 \\n 线之瓜葛，不欲行诛，其意即在黄夫人。故今日之事，不以黄夫人为赞，则非独 \\n 吾之身必膏斧，并可程夫妇，亦必无还乡里正首丘之望。关系若此，子视为无 \\n 足重轻耶？”小红曰：“是固然矣。然所谓诱致黄夫人者，其道若设，黄夫人设 \\n 不愿从吾等之计，将何以善其后？”马曰：“子无忧，大抵妇人之性，执拗于一 \\n 时，而既为纷华所动，美好所移，必不能坚决以持久。吾观黄夫人秉性婉淑，非 \\n 坚强猛悍者流，设动以感情，或自有水到渠成之妙。但好为之，保无他虞也。” \\n 小红曰：“吾往说以清王之富贵，及家难之猝来，彼遂为之情移乎？果尔，则前 \\n 日安有投梭之拒？”马曰：“此拙计也。一说不成，后难再继，吾自有他法。” \\n 小红曰：“然则奈何？”马曰：“豫王之丰采甚都，威仪隆盛，观者莫不动容。 \\n 今闻获英霍之俘，将陈之扬州墓上，令家族往视是否史公。设非是者，当即墓前 \\n 斩之以祭。是时豫王将亲临祭奠，以妥忠魂。吾亦将与观盛典，而此正黄夫人与 \\n 豫王情缘辐辏之际会也。慕色者觌艳，求牡者惊心，目成之妙，不可思议，所虑 \\n 者，黄夫人或寂寞自守，不肯临观。则机会易逝，而好事多磨，是则子之责也。” \\n 小红曰，“吾安能使之必出？”马曰：“子速先发至邗上，见黄夫人，泣且贺曰： \\n ‘数年之仇，一旦得报，其快何如？今伪史公者已获，将陈之墓道，以待家人遍 \\n 认。设一人以为否者，犹属疑案，则羁禁以待更鞠。惟家人尽至，矢口不移，则 \\n 立斩于墓道前，以慰忠魂。吾侪亦得遄返乡里，不致留滞异乡，受奔驰之苦矣。’ \\n 如此则彼必出，既出而后，非子所复与闻也”。小红喜曰：“如是则亦易为。” \\n 马既绐小红，乃贿豫王左右，投密函以要之曰：“曩王所注意之丽者，今已由河 \\n 南原籍来此，实史公之第七弟媳也。于吾为嫂行，年少守孀，志节清妙。王如有 \\n 意者，可于陈英霍俘时特召之入，惟睿意所洽。臣受国厚恩，不敢不竭犬马以报。” \\n 王得书大喜，以为可用诚有心人，能知孤之衷曲，他日事成，不吝重赏也。当孙 \\n 公兆奎之被执，已指马某之冒为可用，洪承畴请诛之，豫王犹未决。及张甲既至 \\n 金陵，大呼马某无赖，陷人于死。于是历数其阴谋，及冒为可用事。时豫王已得 \\n 马之密函，笑不之理。因从容语经略：“奸人无用反间，以逞其残贼，孤意不可 \\n 轻信。彼既自冒史公，安知不能挟嫌以诬蔑人？还当于陈示墓道后决进止。今日 \\n 秘之，何如？”经略大服，称颂不置。及豫王既至扬州，师旅云屯，旌旄日动， \\n 连营数十里，威仪之盛，古之王者所不过也。王珊顶翠翎，箭袍黄褂，面虽半苍， \\n 而敷粉如雪，颊间且有脂痕，见者无不匿笑。以平山堂为行邸，帷幄床榻，鲜丽 \\n 侔宫阙，供张之富，眩眉动心。时所献之俘，自张甲以下，皆陈列庭下。史公家 \\n 族以次入，可程夫妇既过，马率小红亦冉冉入。张甲戟詈大呼，守者急掩其口， \\n 然已声闻堂上，王若为不闻也者。第外视不瞬，则一丽人珊珊登堂，敛衽作礼。 \\n 若朝霞之映雪，而清胪曼采，夺人目睛，虽左右无不动容。素衣云裙，雅淡如虢 \\n 国。是时众兵悄然无声，王急起慰之曰：“夫人，此悍贼乃汝家之仇，今日得报， \\n 诚快事也。”黄夫人敛衽称谢，从容欲出。王忽遣满媪前致词曰：“夫人请暂勿 \\n 归，王当别恩命。”黄夫人毅然正色曰：“未亡人为视仇而至，谢恩而退，事已 \\n 毕矣。其他恩命，不敢与闻。”满媪知不可留，乃使婢媪数人夹持之，令退居别 \\n 室，不得复与亲族相睹。黄夫人泣不肯行，婢媪皆好言抚慰备至。顷之，王命赐 \\n 玉冠珠饰，锦绣衣数袭，黄夫人不拜，弃掷于地。既而王命入见，婢媪牵曳之， \\n 姑入一室。王方倚床吸淡巴菰，婢媪令黄夫人拜，黄夫人厉声曰：“妾明朝命妇， \\n 夫死疆场，义不他适，岂为虏酋屈耶？速杀我首，毋多言。”王笑曰：“吾非欲 \\n 强子，吾有所问询耳。子夫果何名？黄夫人曰：“吾夫可用，明总兵为国死于淮 \\n 上之战者也，系可法公之第八弟。”王惊曰：“顷闻可用尚偕其妻入视，子不尝 \\n 亲睹耶？”黄夫人愀然曰：“此实马某，吾家奴卒耳，小红，吾家婢，以为配， \\n 何谓可用夫妇也？王慎勿为人所欺。”王瞿然曰：“果尔则将何以置夫人？”黄 \\n 夫人怒曰：“未亡人以死自誓，奚待人安置？彼等奴颜婢膝，欺人者自欺，又何 \\n 与未亡人事。”王叹曰：“夫人果烈性可嘉，奈何使竖于冒其名？吾昨闻张甲之 \\n 呼，固已疑之矣。矧今夫人言若此，是彼竟冒不韪而欺世者也。此等妖孽，不诛 \\n 何待？吾为史氏诛此妖孽可乎？”黄夫人曰：“此固国法所宜然也，非未亡人所 \\n 敢与闻。今王无故召未亡人至此，所言止此。则请放归乡里，死且铭感。”王笑 \\n 曰：“马某宜诛，吾当为子立办。若夫人则青春花月，安可独守空房？吾当与子 \\n 共享富贵，偕老京邸，何为归乡里乎？”黄夫人愤然作色曰：“然则请速赐死， \\n 否者吾去矣。”摄衣揭帷，旋踵欲行。王乃目左右，争前欲持之。黄夫人举手拒 \\n 之曰：“吾清白之身，容汝等莽男子侵犯耶？不赐死，吾亦能自了。”乃突然自 \\n 袖中出一匕首，向颈上力刎之。左右急前取夺，血溅襟袖。如以玫瑰之酱，洒雪 \\n 堆中。盖黄夫人已预办一死，故藏利器于袖间，而非王之所及料也。须臾，黄夫 \\n 人关声而仆，口犹骂满奴未绝。于是王乃亟诛马某小红等，而遣可程归。匿黄 \\n 夫人尸他所，懊丧累日，嘱左右讳其事，苟有泄者杀无赦。至今梅花岭下，人莫 \\n 敢题黄夫人墓表云。 \\n 指严曰：“霸者之与盗贼，其间不能以寸耳。夤夜劫人门户，夺其妇而污之， \\n 则诛。赫赫侯王，称师征计，而必虐一二恤纬之嫠，以逞肉欲，既驱之死，又令 \\n 人噤莫敢言，遂谓可欺后世。呜呼！忠魂有知，能无遗恫哉？虽然，全谢山云： \\n ‘梅花如雪，芳香不染。’后之过岭下者，独能娓娓道其详，谁谓霸者即可欺后 \\n 世哉？” \\n  \\n 　 \\n  \\n  \\n 　"}
