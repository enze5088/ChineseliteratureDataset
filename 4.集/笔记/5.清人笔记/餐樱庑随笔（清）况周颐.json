{"章节": "餐樱庑随笔（清）况周颐", "正文": "　 \\n 　 \\n 餐樱庑随笔 \\n （清）况周颐 \\n 　 \\n  \\n 清制：凡荫生及岁者，经考试然后授官。一品荫生，内用员外郎，外用同知；二品荫生，内用主事，外用通判；三品荫生，内用七品小京官，外用知县。此项考试，非倩人枪替不可。其代价綦微，仅百金而已。曩荫生某，自恃文理优长，毅然赴试。俄朝旨下，竟以程式跖戾，赐命弗及，得要津为之斡旋，乃外用。在昔文法之世，公府积弊难返，若斯之类，殆指不胜偻。 \\n 鲰生不第进士，而曾闻胪唱。胪凡五唱：第一甲第一名某、第二名某、第三名某；二甲第一名某等；三甲第一名某等，其声凝劲以长。自科举废后，遂成“广陵散”矣。胪唱之日，榜眼、探花送状元归第，探花送榜眼归第，探花自归第，无人送。某省人归某省会馆，非归私第也。其会馆先已召集梨园演剧，张盛筵待贺客。历科鼎甲在京邸者毕至，循故事也。 \\n 每届乡科之年，京曹典试各直省。命下之日，乡年寅好荐仆从者，沓来纷至，应接不暇，而尤以师门函属为谊不可却。兼录用之后，驾驭匪易，盖隐有挟持以为重也。宛平陈冠生修撰（冕），光绪己丑恩科，拜湖南主考之命。适同年某君来贺，谈次出名条夹袋中，自言深知人浮于事，无可位置，缘某友转托弗获辞，幸损覆寸笺，俾报命前途可耳。修撰亦极言竿牍填委，重以情貌，即简言善辞，亦笔舌俱困。语未终，门者以缄进。启视之，则南皮张相国文达荐仆之书也。文达于修撰属座师兼同乡，不可却之尤者也。修撰蹙额久之，勉令来仆进见，则衣履朴野，长揖而外，木立不知所云。修撰殊忻慰，亟奖藉之，留侍左右，加青垂焉。夫长揖之仆之未易多遘，信矣。挽近世风不古，士夫号为贤达，往往矜情饰貌，不惜疲敝其筋骨，囚垢其冠裾，穷极矫揉，以鸣高立异，震骇庸俗耳目，非深求之幽独隐微之地，固确见为艰苦卓绝之操。非有{难火}{尸辛}铸鼎之特识，鲜不受其欺罔而神明奉之者，则夫彼仆，安知其非揣摩风气，而托为朴钝以觊售也。则当考其后之事修撰者，能如修撰所蕲否也。 \\n 铅山蒋苕生太史（士铨）撰《桂林霜传奇》，演康熙朝广西巡抚马文毅殉吴逆之难事（按：马公讳雄镇，字锡蕃，号坦公，汉军镶红旗人。康熙九年，巡抚广西。十三年，吴三桂反，将军孙延龄私与通，公被囚土室。十六年，三桂遣其孙世亻宗收两粤，斩延龄，诱公降。不屈，遂被害。清制：非翰林出身，不得谥“文”，公父呜佩，官至两江总督，公以大臣子选用起家，得谥文毅，亦异数也），编入九种曲全帙中，流传颇广，又有《桂林雪》院本，为高邮薛冬树先生（名待考）所谱，演明臣瞿、张二公殉国事（按：瞿公讳式耜，字起田，常熟人。张公讳同敞，字别山，江陵人。明永历建国桂林。瞿公由桂抚入内阁，张公为兵部尚书。清兵破全州，诸将焦琏、丁魁楚等皆战死。永历奔梧州，以瞿公为留守，张公副之。未几，北兵至，二人力持月余，城破，同被执。主将定南王孔有德欲降之，不屈，幽于一室。二公相对赋诗酌酒，不异平时。孔屡劝降不可回，遂同日俱殉），世罕知者，亟记之。 \\n 两湖自强学堂建设于武昌，为中国第一中西学堂。经始光绪中叶，丁酉、戊戌以还，规模灿然大备。遵守当时着各省改书院设学堂谕旨，以中学为主，西学为辅。注重中文，每日上课时间，中文订一时，其余各门功课，均订半时。其外国语言文字，有英、法、俄、德、东五文。文各有堂，轩敞闳阔，聘外国士人教习。有助教，有翻译，非一知半解者得滥竽充数。此外唯体操、算学，教科不烦，而教法认真。学生考取入堂，无庸缴学费，斋房整齐，餐膳丰洁。凡所需用中外书籍、笔墨纸张、操衣靴帽（每季一换）等，悉公家办给。中文及外国五文、体操、算学，各有领班、帮领班学生，由各教习凭分数补荐。领班每名每月薪水纹银十六两，帮领班每名每月薪水纹银八两，各八名。每月考课一次（中文论说）。第一名奖龙银十圆，以次递减，至第三十名犹得二圆，第五十名犹得一圆。学生中程度稍高，眷属不多者，兼可无内顾忧矣。张文襄督鄂十数年，此自强学堂之设，不可谓非育才恤士之实政也。余于戊戌、己亥间，充自强学堂中文教习。辛丑自鄂之蜀，甲辰返自蜀，则已改文方言学堂，非复向日章程矣。 \\n 吴昌硕言：安吉有贡生张之铳（音充，去声），寿逾八秩，行辈在文襄相国之前。 \\n 尝谓朴质之风，今人不及古人，中国人不及外国人。日本原善公道《先哲丛谈》“山崎嘉”（按：山崎嘉号暗斋，平安人）一则云：“暗斋天性峭厉，师弟之间，俨如君臣。其讲书音吐如钟，面容如怒，听徒凛然，无敢仰见。诸生每窃相告曰：‘吾侪未得伉俪，情Q欲Y之感时动，不能自制，则瞑目一想先生，欲念顿消，不寒而栗。’”吾中国人撰述，断不作此等语。矧对于师门，尤必谓近亵而非所敢出。彼都人士，顾夷然不以为讳，是其任真近情处，未可谈笑道之也。 \\n 日本冈本监辅著《西学探源》，清言，颇寓哲理。其《言论》第十三有云：“耻于下问，不欲闻己过，是古今为政者之通病也。西谚所谓傲慢之人，以它人之誉为自己之耻者，不其然乎？偶有一二解礼让者，亦止记同量之美，而忘异量之美。忽致拾小过掩大德，与孔子所谓宥小过举贤才者异撰（按：东国经籍传本，多有异文，当是冈本所据《论语》。“赦小过”句“赦”作“宥”）。贤才不能无小过，小过而不宥，焉得有贤才可举者？”《鲁论》“赦小过”二句，如此诠释，谊亦甚精。 \\n 钱牧斋易节事清，以纂修《明史》为词，亦不得志，以礼部侍郎内宏文院学士还乡里。尝游虎丘，见有题诗寺壁者曰： \\n 入洛纷纭意太浓，莼鲈此日又相逢。 \\n 黑头早已羞江总，青史何曾惜蔡邕。 \\n 昔去尚宽沈白马，今来应悔卖卢龙。 \\n 可怜北尽章台柳，日暮东风怨阿侬。 \\n 或云是云间陈卧子所作。又顺治三年十二月，清兵总镇李成栋以精骑三百下广州，旧辅何吾驺投诚（按：吾驺，崇祯朝宰相，与黄士俊同相永历，未久告归，家资三百万），乞修《明史》，门署“纂修明史”扁额。广东人有“吾驺修史，真堪羞死”之谣。大凡易姓改玉之世，前朝史事，关系綦重，彼号为文学旧臣，千钧一发之顷，必不能引决，而又不能无一词自解免，则回迹之门在是矣。《西学探源》有云：“法人安格的尔以修史著，不肯臣事拿破伦，年老贫甚，家有面包、牛乳二味系命，日计不过三苏乌钱。其友劝之受养于拿破伦，安氏曰：‘余岂畏死自辱乎？’年九十四而终。临终语其友曰：‘请视死有生气之人。’”虽欧人主利，亦有如此者，可不谓伟哉！综三事衡论之，中外士夫，何遽不相及若是。 \\n 《西学探源》又云：亚理斯德尝有记事曰：“某国王枚达士，遇其臣捕拔甲士神来投诸狱，心怜而释之。神大德之，因告王听其所欲报之。王性贪而无度，乃谓之曰：‘使予手所触悉变为黄金。’神曰：‘无复志愿过此者耶。’再三言之，王答如前。神乃授王得金之力，悠然升天去。王喜溢于面眉，欲试其力。下庭仰攀树触果，树果皆化为金；俯触瓦砾，亦化为金；指端所及，无一非金者。偶际午餐，就坐对食，将举手食之，食皆化为金；将啜茗，戛有声，不堪啜。如此数日，王苦饥渴，将死于黄金堆积中，则仰天号哭，呼拔甲士神，请去其力，仅乃解免。自是，王幡然省悟，谓国家之富，不必在拥多金，一意奖励事业，遂致民阜国强。” \\n 按：此寓言耳，尤涉滑稽，然确有至理，为吾中国向来书说所未发，亟记之，为当世之枚达士告。 \\n 《西学探源》又云：“英人斯格的为诗文巨匠，而终身服吏务，不害学习。”按：宋史邦卿（达祖，汴人），相传为开禧堂吏，所著《梅溪词》，同时张功甫（）为之序。称其“分镳清真，平睨方回。纷纷三变行辈，不足比数。”斯格的殆其流亚欤？ \\n 武林南山磨崖，梁萧《心印铭》（见丁敬《武林金石记》），末书“天宋皇癸巳岁”。向来金石纪年，弁一字于国号之上。有曰大、曰巨、曰皇、曰圣者，而“天”字则唯宋用之。独惜徽、钦南渡，天亏西北，无复女娲炼石补之耳。又政和中，禁中外不许以龙、天、君、玉、帝、上、圣、皇等为名字，于是毛友龙但名友，句龙如渊但名句如渊，余各等字例引（见宋洪迈《容斋二笔》）。四川云阳龙脊石，宣和乙巳人日周明叔、曹嘉父等两题名，并改写鳌脊（见况周颐《卤底丛谈》），亦甚可笑。 \\n 咸丰朝，即补副将雷风云，谥威毅（见《谥法考》）。光绪中叶，鄂人张翼轸，工行草书，尝游京师，有润格在厂肆，其姓名三字皆星名，与雷风云属对绝工。 \\n 吴江徐电发（钅九）《词苑丛谈》卷十《辨证》有云：《王钅至默记》载欧阳公望〔江南〕双调：“江南柳，叶小未成阴。人为丝轻那忍折，莺怜枝嫩不胜吟。留取待春深。 \\n 十四五，闲抱琵琶寻。堂上簸钱堂下走，恁时相见已留心。何况到如今。” \\n 初，欧公有盗甥之疑，上表自白云：“丧厥夫而无托，摧幼女以来归。”张氏此时，年方七岁。钱穆父素恨公，笑曰：“正是学簸钱时也。”愚按：欧公词出《钱氏私志》。盖钱世昭因公《五代史》中多毁吴越，故诋之，此词不足信也。（《丛谈》止此） \\n 按：周淙《辇下纪事》云：“德寿宫刘妃，临安人。入宫为红霞帔，后拜贵妃。又有小刘妃者，以紫霞帔转宜春郡夫人，进婕妤，复封婉容，皆有宠。宫中号妃为大刘娘子，婉容为小刘娘子。婉容入宫时年尚幼，德寿赐以词云：‘江南柳，嫩绿未成荫。攀折尚怜枝叶小，黄鹂飞上力难禁。留取待春深。”（《纪事》止此）德寿之词，与《默记》所传欧公之作，仅小异耳。钱世昭《私志》称彭城王钱景臻为先王。景臻追封，当建炎二年，世昭为景臻之孙，缅（景臻第三子）之犹子。以时代考之，盖亦南宋中叶矣（《四库全书提要》于钱世昭、王钅至时代，并未考定详确）。窃疑后人就德寿词衍为双调，以诬欧公。世昭遂录入《私志》，王钅至因载之《默记》，唯钱穆父固与欧公同时，然公词既可假托，即自白之表、穆父之言，亦何不可造作之有？窃意欧阳文集中，未必有此表也。 \\n 要离墓残碣，文曰：“汉梁伯，烈士要。”石高二尺（据《斋藏石记》，依工部营造尺），宽一尺四寸五分，厚三寸二分。二行，行三字。字径四寸强至六寸不等，正书。乾隆时，出土于吴门专诸巷后城下。光绪十二年丙戌岁朝，石门李嘉福笙鱼得之（有题字刻石右方，分书）。宣统纪元，归氵更阳托活洛尚书忠敏。《斋藏石记》编入《梁石》。残碣书势信劲伟，唯定为梁刻，蒙意窃未安也。按：明信州郑胄师（仲夔）《耳新》云：“姑苏要离墓，其形如阜，不及城堞者，仅尺许耳。相传初甚低，其后岁高一岁。至万历间，好事者为之竖碑墓上，墓隆起竟高于城。一时城外往往白昼杀人，咸怪异之。因仆碑，乃止。”据此，则乾隆时出土之残碣疑即万历间所竖之碑，碑仆后乃断残耳，以其地考之亦合。 \\n 秦印多玉（多朱文），汉印多铜（多白文，其实非白文也。汉钤印用紫泥，印入泥中。篆文凹入者凸出，则亦朱文矣），间有金印，王侯已上用之。元王元章用花蕊石刻印，而石印乃盛行。其先有用石者不甚著，盖亦廑矣。此外尚有银印、铁印、瓷印、水晶、玛瑙、象牙、犀角、澄泥、烧料、黄杨、竹根等印。又有碧霞髓印（髓或作厶），至坚不受刀，虽晶玉非其比。在昔印人某能刻之，其姓名偶失记矣。歙县汪氏飞鸿堂（启淑，字讠刃{艹}，号绣峰，世业盐，拥高赀），剖巨珠为小印，侈丽极矣。 \\n 鲰生穷饿海滨，盖五年于兹矣。乙卯六月，大风为灾之前数日，室人以无米告。戏占《减字浣溪沙》云： \\n 逃墨翻教突不黔，瓶何暇耻齑盐。半生辛苦一时甜。　传语枯萤共宁耐，每怜饥鼠误窥觇。顽夫自笑为谁廉。 \\n 文笔贵简，“逸马毙犬于道”，作“有犬卧于街中，逸马蹴而毙之”，则赘矣。明祝氏《猥谈》云：“一守禁戴帽，不得露网巾，吏草榜云：‘前不露边，后不露圈。’守曰：‘公文贵简，何作对偶语？’吏曰：‘当如何？’守曰：‘前后不露边圈。’”斯旨可以喻大。《新唐书》、《新五代史》，其较胜旧史，亦事繁文简耳。 \\n 相传彭刚直作秀才时，与邻媛名梅者有婚嫁约，事忽中变。迨后刚直通显，故剑不复可求，刚直恫焉。中年已还，酷嗜画梅，所作诗亦十九咏梅，意有托也。临川李梅庵方伯未第时，有长沙余公器重其才品，以长女字之；未婚卒，复字以次女，又卒；更字以三女名梅者，婚未久亦卒。梅庵赋潘岳之《悼亡》，感谢公之风义，因自号梅痴，终身不谋胶续。国变后，黄冠野服，卖字沪滨，署其门曰“玉梅花盒李道士”，盖情之人人至深。武达文通，其揆一也。曩余亦自号玉梅词人，则辛卯客苏州，得句云：“玉梅花下相思路，算而今不隔三桥。”（《高阳台》）又云：“玉梅不是相思物，不合天然秀。”（《探芳信》）此等句殊无当于风格，而当时谬自喜，遂以名词，并以自号，无它旨也。 \\n 南海潘绎〈广今〉（衍桐）缉《雅堂诗话》，即其所编两浙《轩续录》之诗人小传，亦犹《静志居诗话》即《明诗综》小传也。其体例于谈诗而外，备载嘉言懿行。如归安姚镜塘先生（学爽），居官端谨，不履要津，部曹每月有印结银，先生独不受（清制：中外大小官员，引见验看，须同乡京官出印结。结费之多少，视品位之崇卑。京曹五六品有印官，得出结，分结费。软红薄宦，恃此为樵米资矣。某省印结省务，由本省出结官分年轮管，结费即由管结官部分致送）。仁和高月先生（凤台）学深品洁，在中书以兄丧去官，有韦义、杨仁之风。夫京之分结费，俨然分所应得，取不伤廉者矣。世固有贪多务得于印结之外者，乃至俗情贪恋禄位，虽三年之丧，或犹有夺情之举，矧在齐衰已下，则夫两先生之所为，固皆挽近所未闻，可以风世励俗者矣。 \\n 《眉庐丛话》据昆山朱厚章《多师集》有赋得“三才万象各端倪”七言十二韵诗，自注：“江南三院考取博学鸿词科，知乾隆时特科诸徵士，当其荐举之初，须由本省考试，则亦未极隆重，曰考取。殆犹有考而不取者矣。”云云。比阅《樊榭山房集》末附轶事，记当时试事綦详：“雍正甲寅、乙卯，浙江总督程元章三次省试，荐举博学鸿词十人：严遂成、厉鹗、周玉章、杭世骏、沈炳谦、齐召南、张懋建、周长发、汪沆、周炎。正试题《河清海晏颂》，《万宝告成赋》，杜氏《通典》、郑氏《通志》、马氏《通考总论》，赋得“冲融和气洽”，补试题《玉烛醴泉颂》、《鹏奋天池赋》、《九法五政论》，赋得“禾比君子”。续试题《景陵瑞芝赋》、《春雪》诗、《两浙通志》序，评《二十一史》。厉先生应正试，名列第二。程制军批云：“颂体俊伟，赋材丽则。论该洽而当理，诗雅正以和声。诚为于越含香，淛河韫秀。”帅文宗批云：“辞挹群言，体苞众制；以质纬文，以文被质。殆昔人所云无一字空设者。”张方伯加批云：“高华之气，典丽之词，春容之节。加以骨干坚凝，根极理要，扶质垂条，兼擅其美。”据此，知《多师集》所云三院，即制军文宗方伯矣。又王茨檐先生《静便斋集·送杭大宗北行序》云：吾友厉鹗、杭世骏，博览精核，所为文词高旨深，顾自壮盛，仅充秋赋。仁庙御极之十七年，特辟大科。浙省郡邑荐者，前后合六十人。呈试大宪，掇什之二三。二君以瑰丽卓越，炳乎十八人之列。据此知考试不取者，多于得取之数。太鸿、大宗、次风诸先生，当时已负盛名，而犹渎考如是，可见先辈醇朴之风，而全盛之世之科名至足重也。 \\n 黄子久自大号痴哥，见樊榭诗自注。人皆知大痴，罕知大痴哥者。太鸿方闻，必有所本。 \\n 《樊榭山房集》有幼鲁（按：姓符）第五女生，命名曰却盗，为赋诗。此女名绝奇。 \\n 樊榭诗《吴山咏古》二首，其一《麻曷葛剌佛》，序云：“在宝成寺石壁上，覆之以屋。元至治二年，骠骑卫上将军左卫亲军都指挥使伯家奴所凿。志乘不载，故诗以著之。”句云：“何年施斧凿，幻作梵相奇。五彩与涂饰，黯惨犹淋漓。一躯俨箕踞，努目雪两眉。赤脚踏魔女，二婢相夹持。玉颅捧在手，岂是饮月支。有来左右侍，骑白象青狮。狮背匪锦，荐坐有人皮。髑髅乱系颈，珠贯何累累。其余不尽者，复置戟与铍。”又云：“来观尽毛戴，香火谁其尸。阴苔久凝立，想见初成时。” \\n 按：此佛像今不知尚存否。以诗句绎之，何鬼怪狞恶一至于是。其二《铁四太尉》序云：“在东狱庙庑下，像凡四躯，皆擎拳目，奇丑可怖。相传江中浮来，郡人有忿争凶隙等事，辄迎而诅之，俗名铁哥而。（曩甄[B13f]“而”字典故，惜未及此）。元至正末重铸，其朔弗可考，大率皆淫祀也。” \\n 北齐造名无量声佛像，佛座拓本，高今尺二寸强，宽二尺四寸强，十四行，行二字，字径八分，正书。铭曰：“天保七年，敬造名无量声佛，若有文名者礼拜供养，减无量罪，德无量福。”（按：“德、得”二字，古通用）此拓本绝艰致，殊可宝，惜未拓佛像，俗工往往如此。又希腊女神名谬司，专司文艺者，则是彼都人士，所当馨香以祝者也，附记于此。“谬司”盖译音，不如作“妙师”为协。 \\n 光绪初年，都门以“富、贵、贫、贱、威、武”六字分帖六部，谓吏贵、户富、礼贫、工贱、刑威、兵武也。盖他部司员，见堂官皆长揖，唯工部鞠跽为礼，故或又以《孟子》“天下之贱，工也”句相嘲。未几而兵部效之，户部继效之。癸未七月，诏各部院司员，见该管堂官，不准屈膝请安，以御史文海疏言也。 \\n 清制：百官进内，东华门止灯，景运门止伞扇。光绪中叶已还，往往甚雨之日，有携灯入景运门者，有持伞上乾清门台阶者。而乾清宫侍卫，皆戴雨帽班直门下，大臣或持伞至养心殿门，盖非复从前严肃矣。 \\n 清制：大臣谥法，除特旨予谥外，例由内阁撰拟八字，圈用二字。光绪辛巳正月，吴县沈相国桂芬卒，内阁撰拟谥文清、文勤、文端、文恪，因谕旨称桂芬清慎忠勤，老成端恪，是以依此撰拟。及旨下，乃谥文定。既非特旨，亦非圈用。考谥法，纯行不爽曰定，亦美谥也。 \\n 日本樱花，五大洲所无。有深红、浅绛，绿者尤娟倩，一重至八重，烂漫极矣。三月花时，公卿百宫，旧皆给假赏花；今亦香车宝马，士女征逐，举国若狂也。花枝或插于帽，或裹于袖，或系于带。游客归来，满城皆花矣，名曰“樱花狩”。盖虽游乐之事，亦寓讲武之意云。 \\n 中国以牡丹为花王，日本以樱花为花王。牡丹以浓艳胜，樱花何其娟倩也。余谓花王中之樱花，甚似人王中之李重光，高出庸主万万。 \\n 《大戴礼记·五帝德》第六十二：“孔子曰：‘吾欲以颜色取人，于灭明耶改之；吾欲以语言取人，于予耶改之；吾欲以容貌取人，于师耶改之。’”今人第知以“貌取人”，失之子羽云云。 \\n 光绪庚子，拳匪变起，余适在鄂，条呈两湖防守情形于督部张文襄。有云：“随州所属之武胜、平靖等关，为由汴入鄂门户。平靖、百雁、武阳，即所谓‘义门三关’。明正德中，流寇入境，三关皆要地。今湖北铁路干路，武胜关适当其冲，并宜急驻重兵扼守，以固边圉而保要工”云云。“义门三关”之说，据《读史方舆纪要》。比阅乌程温铁华（日鉴）《〈魏书·地形志〉校录》云：“义阳三关，谓平靖、武阳、黄岘也。《元和郡县志》：‘武阳在应山县东北一百三十里，黄岘在应山县界。’《地理通释》：‘《左传》：大隧即黄岘。今名九里关，在信阳军南百里。’”温氏所云三关，有黄岘无百雁，与顾说不同。 \\n 《新唐书·艺文志》著录苏涣诗，注云：“涣少喜剽盗，善用白弩。巴蜀商人苦之，号曰‘白跖’，以比庄乔。后折节读书，进士及第。湖南崔辟从事。旋遇害，涣走交广，与哥舒晃反，伏诛。”诗人而为盗，盗而第进士，绝奇，矧晚节弗终。不图风雅中，乃有此败类。顾其诗见录于正史，讵以其事奇而故传之耶？抑其诗固犹在可传之列也？ \\n 辽王述律好睡，国中目为睡王（见宋彭百川《太平治迹·统类》）。大兴王楷堂比部（廷绍），高谈雄辨，都人称为嚷王。长于诗，倚马可待。署中公暇口号云：“司中呼小马，堂上坐长麟。”时牧庵协揆（长麟）为大司寇，或谮之。一日，协揆语王：“闻近作对联佳甚。”王应声曰：“司官曾有句，名医唯扁鹊，良相是中堂。”协揆大笑，意深赏之。谮者闻之爽然（见定远方士淦《蔗余偶笔》）。睡王、嚷王并新隽，顾嚷王捷才若此，未可以嚷概之矣（宋荆南节度使高保融弟保勖，体瘠而口吃。保融甚爱之，虽盛怒，见之必释然而笑，荆南人谓之万事休郎君，见《太平治迹·统类》。是诚亲爱而辟，然兄弟孔怀，固当如此，视交为愈者，有厚薄之殊矣）。 \\n 王禹尝为李继迁草制，送马五十匹，备濡润，禹却之（见《太平治迹·统类》）。即后世文人润笔，亦云厚矣。宋陈藏一《话腴》云：“退之欲人辍一饭之费以活己。”而文起八代，上窥至圣，亦濡润之说，断非乞借。 \\n 宋太祖性严寡言，独喜观书，虽在军中，手不释卷，人间有奇书，不吝千金购之。周显德中，从世宗平淮甸，或谮太祖于世宗曰：“赵某下寿州，私所载，凡数车，皆重宝器也。”世宗遣使验之，尽发笼箧，唯书数千卷，无它物（见《太平治迹·统类》）。古开创之英辟，丁龙犹未飞，蠖不妨屈，其襟抱所蕴蓄，要不啻一日万几，而顾留意载籍若是，知郅治本原在是矣。若汉萧何为高帝收秦丞相府图籍，事又稍异。 \\n 兰陵先生言：“《四书》中，有二怪、一妖、三女子，五龙、九虎、十先生（又九馆、十先生）。”二怪：素隐行怪，怪力乱神。它仿此。急切记忆，殊难全备。 \\n 都下某名宿，好清谈雅谑。一日，宴客于陶然亭，某学究与焉。俄添酒顷，语次，漫引《中庸》“其至矣乎”句，读若“岂止一壶”。学究瞿然避席曰：“侮圣人之言。”言之色綦庄。四座愕眙久之，主人末如何也（学究乃所延西席，授公子读者）。 \\n 春夏之交，壁间悬名人书画，恐燕泥飘堕染损，于帧首作两绫带下垂，令时时摇动，俾燕不敢近，名曰“惊燕”。蕙风曩有词咏之，调寄《浣溪沙》（刻入《新莺词》）“四璧琳琅好护持，画帘风影乱乌衣。飞近金题才小立，却教回。娟素乍同飘绣带，襟红时见涴香泥。倘是双飞来对语，莫惊伊。”按：此调名〔浣溪沙〕，前后段各七字三句者，名《减字浣溪沙》。据宋贺方回《东山寓声》乐府，俗以七字三句两段为《浣溪沙》，而以此调为《摊破浣溪沙》，误也。 \\n 金元已还，名人制曲，如《西厢记》、《牡丹亭》之类，平仄互叶，几于句句有韵。付之歌喉，声情极致流美。溯其初哉肇祖，出于宋人填词。词韵平仄互叶，丁北宋已有之，姑举一以起例。贺方回《水调歌头》云：“南国本潇洒，六代浸豪奢。台城游冶，襞笺能赋属宫娃。云观登临清暇，壁月留连长夜，吟醉送年华。回首飞鸳瓦，却羡井中蛙。访乌衣，寻白社，不容车。旧时王谢，堂前双燕过谁家？楼外河横斗挂，淮上潮平霜下，樯影落寒沙。商女蓬窗罅，犹唱后庭花。”蕙风旧作，间有合者。《蝶恋花·甲午展重阳日，邃父招同半唐登西爽阁，子美因病不至》（刻入《锦钱词》）云：“西北云高连睥睨，一抹修眉。望极遥山翠，谁向西风传恨字，诗人在抵伤憔悴。有酒盈尊须拌醉，感逝伤离（端木子畴前辈，于数日前谢世）。何况登临地，鬯好秋光图画里，黄花省识秋深未。”西爽阁在京师土地庙，下斜街山西会馆，可望西山。 \\n 清初鸿词诸征士，当其荐举之初，本省渎考情形，甚非隆重之道，稍有崖岸者弗为也。相传康熙己未科，取中者五十人。授职后，为同僚所排诋，目为野翰林，且讥以诗曰： \\n 自古文章推李杜，而今李杜亦稀奇。 \\n 叶公懵懂遭龙吓，冯妇痴呆被虎欺。 \\n 宿构零衡玉赋，失黏落韵省耕诗。 \\n 若教此辈来修史，胜国君臣也皱眉。 \\n 自注：李高阳相国{尉}，杜宝坻相国立德，冯益都相国溥、叶掌院学士方霭皆试官。是科题为《璇玑玉衡赋》、《省耕诗二十韵》。取中者俱令纂修《明史》。而鸿博之诋甲科，亦不遗余力，尤展成检讨（侗）《题钟馗像》曰：“进士也，鬼也；鬼也，进士也。一而二，二而一者也。”以笔墨为报复之具，若水火不相下。揆之古君子彦圣能容之度，则彼此胥失焉。降而至于乾隆丙辰，而风格视前辈益远矣。两次特科，吾广右皆无人。考仁和杭大宗（世骏）《词科掌录》，乾隆丙辰科，广西巡抚金钅宏，荐举钱塘廪生袁枚（是时适游桂林）。岭峤白屋之士，闭户自精，姓名不出里，对于令闻广誉之随园先生，何能望其肩背于万一耶。 \\n 尤展成自《秋波词》进御，才子名士之目，受两朝特达之知，所著《读离骚》、《钧天乐》等传奇数种，教坊内人，镂之管弦，为霓裳羽衣之曲。洪思（）虽以《长生殿》得罪，而此曲即亦流传禁中。盖清廷当全盛时，九天歌管，犹有雅音；嘉、道而后，遂岑寂无闻焉；乃至今日，风雅扫地，瓦釜雷鸣，虽日星河汉之文字，不惜弁髦弃之，矧选声订韵之末技，夫孰过而问者，则章掖贱而琴书苦矣。 \\n 阅歙县程春海侍郎（恩泽）所撰《湖南提督杨君继室龙夫人墓志序》（按：杨君名芳，一等果勇侯，谥勤勇）及武进张翰风先生（琦）《记杨军门龙夫人事》，事绝瑰玮。两家叙述，互有详略，兹参综缀录如左：夫人尤氏，四川华阳县人。幼读书，洞晓大义，温淑而敏断。年二十二归军门，时军门已贵显为总兵。嘉庆十乙年春，以宁陕镇总兵摄固原提督，夫人留宁陕署。先是，镇所辖兵六千名，例月给米折银三钱，遭匪贼蹂躏，物值益昂，所领不给食。军门白经略某具疏申请，议权加二钱，俟三载后再定议。及是，执事者停支待报，兵忍饥两月。夫人知将有变，使谓署总兵参将杨之震：“速借给以安其心，虑有它者。吾家当代偿之。”之震曰：“众兵恐我耳，乌敢反？且衅非由我，何惧？”更以威胁之，众益怒。七月六日，头人陈先能、陈大顺等请见曰：“吾辈将反，顾受大人恩至重，愿送太太去乃发。”夫人以义晓之，且曰：“汝等造反，而先免我，疑知情无以白。且我一妇人，去何为？宁死此耳。”挥众出。外委王清山，公之亲随也，贼令入卫，又分数十人守大门，约余人不得入。而公前所释教匪二百人，为之室家者，知有变，悉入守中门，曰愿以死报。是夜，贼遂杀参将及中军游击、城守营都司，焚南北二城，枪炮号哭之声不绝。妇女多从睡梦起，知贼不犯镇署，多就避，廊室为之满。时未叛者哗于内曰：“夫人勿死，我辈受主帅恩，贼入，当以死拒；脱不敌，主帅归，见我辈尸，见我辈心。”已叛者哗于外曰：“夫人勿惊，我辈受主帅恩，今迫而叛，不与夫人。即仇怨有避夫人侧者，亦不报也。”夫人端坐后堂，戒奴婢曰：“死生有命，敢号泣者惩之。”向明，陈先能等又请见。避难者皆绕夫人哭，乞勿纳。夫人曰：“愚哉，若辈欲入即入，孰能御之？请见则见，何惧为？”命启门，叛首数十人，手血淋漓，环伏堂下，痛哭曰：“我辈罪大恶极，将欲窜身山谷，缓须臾死。恐去后有惊及夫人者，求夫人行。”夫人大声谓曰：“若辈虽戕官，为首诚不可逭，于多人何尤？主帅旦夕归，且为若辈白其事于朝，非尽歼也。可各罢归伍。不然，斩我首去。”众曰：“我辈血誓同死生，能聚不能散。”乃舁舆以俟。夫人将升舆，避难者千数百人齐恸曰：“我辈死矣。”夫人复谕叛众：“此总总者须随我出，毋伤残。”众皆唯唯。于是，出婢子衣履，与在官眷属，结束先行。乃肩舆殿其后，出署。贼传呼立队，贼在五郎城者悉来。夫人叱之曰：“止何等狂悖，而犹循此规制耶？”始退。贼凡送二十里，至石泉县。县令陈某，闻警惶惧，民人惊窜者众。知夫人来，贼不敢逼，请夫人留。而总兵王兆梦至，夫人谓兆梦曰：“宁陕兵二千余，非尽反，首事者百余人耳。速驰谕，令缚头人来，事可定。”兆梦怯不敢往。夫人留六日，乃之兴安兄太守龙君署。越十有四日，公子承注生。会军门自固原策单骑驰千二百里入叛军，收降抚逸，笼束归伍。乃诛其尤凶横者，而众情汹汹，有悔降意。于是叛首蒲大方等，请于军门，往迎夫人，以测军门心，军门推诚待之，不介一奴，许其咸往。夫人方乳公子，未满百日，即冒雪抱公子，泰然登程。中途蒲大方与其徒王凤争，刀伤凤手。是日宿汉阴，夫人命借官刑具，坐中庭，召大方骂曰：“汝反叛，幸宥不死；更弄刀杖，又待反耶？”杖子四十，加桎梏焉。从者惶惧终夕。未至宁陕二十里，十九人偕大方固请，乃释之。初，夫人之行也，署中物不暇顾。后四日，石泉民请往取之，门洞开，阒无人，而一匕一箸无失者。有庖人朱子勇者，为贼所怨，夫人匿之复壁中。夫人已去，子勇入上房携铜盆出。遇贼，将杀之。子勇曰：“夫人命取盥具，汝杀我，汝自赍往耳。”摔铜盆于地。贼信之，竟得免。吁，亦奇矣。当军门抚叛卒时，自谓功足以赎过，且已革翎顶，宜无虑。夫人曰：“朝廷事自有法度，兵叛大案，不容任其咎者，非君而谁。”已而公果遣戍伊犁。后公自川返贵州，或劝带盐，可获利三千金，已积之舟畔矣。夫人曰：“以气机观之，未必能享多金，盍卜之？”公卜不吉，遂辞焉。行六十里，过黄瓜槽险滩，舟几覆，载重者皆溺，其才识固不可及也。夫人教子极严，善鼓琴，工画兰，时时为之不倦。居恒谓军门曰：“方寸静洁，则理胜欲；念虑牵萦，则欲胜理。人生最忌情流为欲。”斯言非寻常〈门为〉媛能道。 \\n 番禺有李星辉者，咏眼镜云：“白发几人非借力，红颜对尔独无情。”（见倪鸿《桐阴清话》）今日风气一变，凡绣闼仙姝，绛帷高足，莫不以晶片金丝之丽制，为春山秋水之美观。李诗对句，改无情为多情，庶几切当。 \\n 贺县于晦若侍郎（式枚）客岁自青岛移寓沪上，月前于旅次病殁。侍郎庚辰通籍后，以兵部主事居李文忠幕府有年，海内知名。嗣乃荐跻卿贰。丁未，充出使考查宪政大臣，曾自使署两上封奏，力纠宪政编查馆之失，一时传诵。国变后，叱诧悲愤，形容憔悴，日抱故国之思，有张苍水之忠忱，而无其事实。素与项城大总统交际甚深，芸台公子，尝受业于待郎者也。去夏，项城专使赍书青岛，聘其就参政一席，侍郎辞焉。兹得见其答书原稿，节录如左： \\n 参政一席，于鄙人性质，甚不相宜。前承公推举为考查宪政大臣，前后奏章，均可覆案，然亦不欲显有辞避，致负公知爱之深。尝托菊相代达私衷，事前已先与芸台有秋后来京之约。积病之后，尤畏炎蒸，一切情形，知蒙鉴及，良觌有日，统容面陈。承致食品多珍，拜领饱德，并惠川资优厚，本不敢当，谨留以为证行之券。回忆十年门馆，千尺深潭，受惠已多。大德不谢，本不应自外也。 \\n 其书首称“慰庭四兄大人”，末又别附数行，有云：“封题是官样文字，自应从同。函内是平日私交，不敢改二十余年布衣之旧。”抗节不移，于言外见之矣。 \\n 顾云美（苓）撰《河东君传》，有云：“宣德之铜，果园厂之髹器。”按：果园漆器，明永乐时制。《桐阴清话》云：“临川李芗甫观察（秉铨）在京师琉璃厂，购得髹漆木碗一进，面径七寸有奇，底口坦平，周身作连环方胜纹，雕镂工细，作深赤色。碗底有‘沆瀣同瓯’四字，正书阳文，浓金填抹，古色缤纷，系明代贡珍无疑。成果亭中丞思以汉玉盘易之，不可得。同人赋诗歌以宠异之。” \\n 古美人香奁中物，流传至今，以马湘兰为独多。《眉庐丛话》所述，犹有未尽。歙县程春海侍郎（恩泽）家藏马湘兰小砚一方，背镌湘兰像，一时名流题咏甚夥。祥符周稚圭（周）中丞（之琦）《三姝媚词》云： \\n 蟾蜍清泪洒，晕脂痕犹新，粉香初砑。翠斫妆楼，想镜中眉样，半蛾偷借。斗叶闲情，偕象管鸾笺消夜。悄炙红丝，沉水浓薰，枣花帘下。　仿佛冰姿妍雅，恰手拈兰枝，练裙歌罢。旧匣空寻，甚石桥新月，尚矜声价。过眼云烟，随梦影铜台飘瓦。认取南朝遗墨，青溪恨惹。 \\n 按：词云“手拈兰枝”，则必非《丛话》所述阿翠像砚，与湘兰面貌巧合者，彼像手不执兰也。周稚圭著有《金梁梦月词》、《怀梦词》，合刻为《心日斋词》，自命得南宋人嫡传，此词非其至者。 \\n “枇杷黄，医者忙；橘子黄，医者藏。”宋陈藏一《话腴》引《世说》语。今人第知“槐花黄，举子忙”云云。斯语罕有知者。 \\n 九宫仙嫔，蚕神也，见《蜀郡图经》。今人但知马头娘。 \\n 南陵徐积余（乃昌）小檀栾室藏汉西王母镜，径汉尺七寸五分，背文六乳。一格画女仙，题“西王母”三字。一格一女鼓琴，一格一女折旋而舞，腰肢织长，手据地而足腾起。一格龙，一格兽独角而马蹄，一格一女羽衣若击球。按：《汉武帝内传》西王母命诸侍女董双成吹云和之笙，许飞琼鼓震灵之簧，石公子击昆庭之金（按：上言“命诸侍女”，且与董双成、许飞琼同列，则石公子当是女人男名），婉凌华拊五灵之石。”此女所击物圆形（钲镯之属，后世乐器中有云锣，即小锣也），疑即所谓昆庭之金矣。其舞女腾起之足，织削若菱（拓本绝朗晰，双翘宛然，尖锐颖脱，非仅作弓式而已），可为汉时已有纤足之证。昔人或云始自唐，或云始自五代，殆不然矣。镜铭：“尚方作竟真大巧，上有山人不知老，渴饮玉泉兮”十九字。山，仙省。 \\n 得宋苏文忠《麦岭题名》拓本，字径二寸强，四行，行四字，正书左行。文曰：“苏轼、王瑜、杨杰、张同游天竺过麦岭。”文忠书，无论碑版磨崖，方宋党禁严时，悉数铲削。其后禁弛，悉依拓本复镌，乃致痴肥臃肿，尽失庐山面目。据余所见，唯《麦岭题名》、《雪浪盆铭》及《宣城县北门外双塔寺石刻如意轮经》（庚戌秋访获，石凡二）皆未经铲削真迹，书势秀劲绝伦，其它殆不多觏。 \\n 清之末季，雀嬉风行，达乎诸侯大夫及士庶人，名之曰：“看竹，何可一日无此君。”迹其穷泰极侈，有五万金一底者矣（一底犹言一局，某贝子过沪时事）。会稽陶心筠（宣）作长篇咏之，托旨鉴诫，移录如左： \\n 罡风吹鸟名鸺留，无昼无夜号啾啾。 \\n 飞向人间啄大屋，宾客欢笑妻孥愁。 \\n 一啄再啄金屋破，啾啾唧唧号未休。 \\n 初翔江之右，倏忽腾九州。 \\n 问制何自始，易竹乃废纸。 \\n 非{塞}亦非蒲，无庐亦无雉。 \\n 索长矩方规以圆，自一至九环无端。 \\n 马融六{博}赋所遗，李翱五木经久删。 \\n 呼龙喝凤揣梅竹，四座鸣对声关关。 \\n 鸺留来，欢颜开，蒲桃美酒夜光杯。 \\n {尸辛}餍饫鸾刀催，金翠钿名姝陪，箫管哀〈今〉纟集喧豗。 \\n 宾极欢，主大醉，华灯四照开博台。 \\n 鸺留去，鸡号曙，胜者忻忭负皇遽。 \\n 面色如土不敢怒，脱下裘，低首长生库。 \\n 到门踟蹰惭妇孺，誓绝安阳旧博侣。 \\n 明朝见猎眉色舞，枭化为狼蝮为纟歇。 \\n 破人黄金吮人血，枯鱼过河泣何及。 \\n 自言我本不祥物，方将取汝子，弗廑毁汝室。 \\n 吾闻东晋陵夷铜驼没，大地五胡乱羌羯。 \\n 士夫饮博供清谭，牧猪奴辈亡人国。 \\n 桓桓我祖长沙公，取投{博}{塞}江流中。 \\n 天地鼎沸人消遥，千年时局将毋同。 \\n 沉沉大梦真竹醉，白昼黄昏为易位，咨余往射岂得已（用韩句）。 \\n 枭惊堕梁魂破碎，血其爪肉贯翎翅，焚减っ卵断噍类。 \\n 君不见万国人人习体操，强身强国五禽戏。 \\n 吴县潘申甫侍郎（曾莹），大学士文恭之仲子，学有根柢，尤长于史学，著有《小鸥波馆文钞诗钞词钞最》二十卷、《画识》三卷，《画品》、《画寄》、《墨绿小录》各一卷。画以青藤白阳为宗，书则初学吴兴，晚学襄阳，尤得其神髓。配陆夫人，亦知书，工书画（按：夫人名韵梅，字卿，曩见侍郎《鹦鹉帘栊词钞》有同夫人连句《清平乐·雨后坐月》一阕。《闺阁诗钞小传》：“卿工画花卉”）。同时女史汪小韫（端）镌小印以赠，文曰潘江陆海。夫人性仁恕，每大雨初霁，闻门前瓜果者，曰：“清凉如此，谁与售者？徒其肩耳。”命尽买之。偶有两瓯堕地，一碎一否，顾诸子曰：“汝曹识之：薄者破，厚者完也。”晚年颇信佛法。光绪戊寅二月既望，夫人已示疾，犹诵经礼佛如平时。时侍郎亦寝疾，与夫人异室而处，得南中所寄金橘，呼次公子使奉其母，夫人犹问汝父寝未。明日鸡鸣时，夫人遽卒。侍郎未之知也。俄而曰：“天明耶？”公子祖同对曰：“尚早。”命进饮，饮已复睡，日加巳，亦卒。侍郎生于嘉庆戊辰十一月，夫人生于是年七月，至是岁皆七十有一。生同年，死同日，士大夫以为美谈。相传侍郎之兄功甫舍人（曾沂）中岁已还，就所居购池园，构一椽曰船庵，键关谢人事，终日焚香读书，究心内典。俗所用署名小红笺，摈不具者二十余年，其后亦预知化去之期。若而人者，夙具慧根，而又生长阀阅，养尊处优，无所为谋生之计，束缚驰骤之，得以涵养性灵，习虚静而成通照，虽曰得天独厚，抑亦所处之境，有以玉之于成焉。世有兰清玉之质，日消磨风尘奔走米盐凌杂中，对于身心性命之大原，欲稍稍自料检而苦乏清暇。青春荏苒，白发寻，乐苌楚之无知，与草木而同朽。乾坤清气得来难，宁不自爱惜若是。天之厄我，谓之何哉？ \\n 石襄臣少寇（赞清），贵州人。先是，知天津府数年，勤以敷政，严以持躬，吏慑其威，民怀其惠。咸丰戊午，英吉利犯天津，直督某走，太守以巨瓮二，贮水置堂阶曰：“彼入胁，则吾与妻死此。”未几，相国桂良与议和去。庚申，英吉利、法兰西人天津，督部以次，横被侮辱，其将卒分驻官廨，赞清坚持不为动，挥令去，曰：“断吾头可，衙署不让也。”一日，英将以五百人持兵入署，扶赞清坐肩舆，导入舍馆，曰：“非敢相难，闻有兵欲烧吾船，姑假君为镇耳。”赞清愤不食。仅数日，民情汹汹，重失赞清，蕲与英将拼命。英将惧，命之去。赞清不可，曰：“吾如何来，当如何归耳。”复命五百人前导，具肩舆送之。将则竖其指，称之曰：“真好官也。”天津扰数月，赞清迄未离府署。事闻，不次迁擢，官至刑部左侍郎。 \\n 霍山吴彦甫少寇（廷栋），为咸、同间理学名臣。母叶太夫人，博通书史。公四岁，即能授以经籍，过目成诵。有过，手挞之。公泣，太夫人曰：“汝头有鲠骨，痛吾手矣。”公捧母手拊摩再四，曰：“母再挞儿，可用纟圭纟由里也。”太夫人为之霁颜。公每欲着好衣，又欲以功名显，太夫人训之曰：“人以衣服爱汝慕汝，是汝徒以衣服重矣。功名者，傥来之物，无学问济之，何贵乎功名耶？”公恍然曰：“儿知之，天爵为贵。”太夫人曰：“然。”邻有质库，公尝嬉戏其中，司事某欲试之，闻公来，以碎金散置于地，自匿帐中。公入门见，即扬声止步不入，某起询之。公谓金在而不见人，脱遗失，岂能自白。某大惊叹。其后扬历中外四十余年，清操绝俗。引疾后，归无一椽，日食不给，处之晏然。时曾文正督两江，念公贫，值史秋节，欲以三百金赠，携以往，晤对良久。微询公近状，公答以“贫吾素也，不可干人”。文正唯唯，终不敢出金而去。公之亮节清风若此，育德培材，攸关母教，讵不然欤？自富贵利禄，中于人心，虽世家劭族，父诏其子，兄勉其弟，唯高官厚禄是计，甚且以夤缘奔竞，协肩谄笑，为家传秘密之心法，功名者傥来之物云云，求之士夫犹难，矧在阅闼，而叶太夫人倜乎远矣。 \\n 平湖朱菽堂漕帅（为弼），道光四年，由顺天府丞擢府尹。有蝗孽，单骑驰视。属官供张备，公曰：“吾为蝗来，若乃蝗我耶？”斯言颇近雅谑，却有至理。 \\n 王湘绮赋纸煤词，调寄《一萼红》，楚、蜀人士多和之。纸煤之制，卷径寸纸作长条，纸相属成侧理，如箸稍细，中通外直，吸淡巴菰者用以然火。大约有淡巴菰，即有纸煤，托始于明末，盛行于清初，多出闺人纤手。岁在甲辰，吴门柴琼，问字于余，素心晨夕，香初茶半，清事如昨。尝以纸煤三条，其一原式无变，其一曲其一端约寸许，其一曲其两端各寸许，嘱余集合成一字。审谛良久，忽然得之，则“乃”字也。原式无变之纸煤为第一笔，曲其一端者为第二笔，曲其两端者为第三笔。离神得似，极见惠心。 \\n 曩尝甄[B13f]“而”字故事矣（见《眉庐丛话》）。“乃”字故事，不及“而”字之多。其尤隽颖可喜者，乾隆某年，翰林馆课题《伛瘘丈人承蜩赋》，以“用志不纷，乃凝于神”为韵，时献县大宗伯纪文达（昀）方入词垣，课作押“乃”字官韵云：“沈几观变，耸肩第觉其成山；定息凝神，拄杖休嘲其似乃。”（按：唐无名氏《嘲伛偻人诗》：“拄杖欲似乃，插笏还肖及。”）又韩愈撰《董公行状》：“沐州自大历来多兵事，刘元佐死，子士宁代之，其将李万荣逐之。万荣为节度使三年，病风，其子乃复欲为，士宁之故监军使俱文珍，执之归京师。”以“乃”为名亦仅见。 \\n 明古吴刘晋充撰《天马媒》传奇，演唐人黄损事。损字益叔，连州人。先是，与妓女薛琼琼有啮臂盟。琼因谢客，牾权奸吕用之。损家传玉马坠一枚，绝宝爱。氤氲使者幻形为道人，诣损乞取，损慨赠之。未几，损应襄阳张谊之招，别去。用之以琼善筝上闻，即日召入后宫。损途次邂逅贾人裴成女玉娥。娥亦善筝，损闻筝顷，赋词极道爱慕，乘间掷与之。词云（见《缔缘》出）：“生平无所愿，愿作乐中筝。得近佳人纤手子，砑罗裙上放娇声。便死也为荣。”娥与损约，中秋夜继见于涪州，以父成是夕当往赛神，舟无人，得罄胸臆。损届期往，得娥船，娥属移缆近岸。甫解维，缆忽断，船流遽覆，娥溺焉。会琼母冯送女归，道涪，拯娥舟次，相待如母女也者。俄损状元及第，上疏劾用之误国。用之因劾损交通琼宫掖中。适张谊内转官京朝，旨付用之谊会审。谊伸损，得直，钦赐与琼毕婚，用之罢归田里。用之愤怒，其门客诸葛殷、张守一献计，谓入宫之琼，赝鼎也，真琼固犹在母所，盍往劫取？盖误以娥为琼也。氤氲使者知娥有急，托募化赠娥玉马，娥佩不去身。用之皎娥，马则见形，奔奋啮用之，阖府大扰，群以妖孽目娥。仍用葛、张计，以娥赠损，冀嫁祸损。损拒不纳，送女者委损门外而去。娥入见损，成眷属焉，玉马遂腾空而去。传奇关目，大略具此。按：《御选历代诗余》载损此词，调《望江南》（据《传奇》：损，咸通朝人，《诗余》损词，列温庭筠之后、皇甫松之前）。“生平无所愿”作“平生愿”，“纤手子”作“纤手指”。《诗余广选》云：“贾人女裴玉娥善筝，与黄损有婚姻约，损赠词。”云云（首句作：“无所愿，纤手子。”“子”不作“手”，与《传奇》合）。后为吕用之劫归第，赖胡僧神术复归损。此云胡僧，传奇则云氤氲使者幻形为道人也。又《粤东词钞》第一首即损此词，则传奇所演，未可以子虚乌有目之矣。 \\n 日本人作韵语，始于大友皇子。其《侍宴》诗曰：“皇明光日月，帝德载天地。三才并泰昌，万国拜丹墀。”“地”字读若平声耶，抑平仄通叶耶？曩阅海王村，见高丽国《试录》，诗题“如南山之寿，得寿字”，五言六韵，有诗，惜未录存。 \\n 曩寓金陵，某日，于东牌楼〈匚勿〉董摊，购书二册，一九峰书院本《中州乐府》，比沤尹据以复刻，一写本《长随论》，前序略云：《偏途福》，又名《仕途轨范》，俗曰《长随论》。曩余寄迹涟水官廨，见有《长随福》一书，友人置之案头。据载，国朝庄友恭先生所作，相传已久。开卷浏览，拨冗移录，其篇之语易解，所载之法易明，所述之言，颇有浅俗之句，难登大雅之堂。唯是初入长随诸君子，不可不加意温习。类如卷中“十要”一节，“十不可”一节，“呈词分别刑钱”一节，“用印信条款”一节，“礼部铸印局”一节，“国家喜诏、遗诏”一节，皆文墨之要诀。又“梆点金鼓”一节，“朝贺祭祀”一节，“东帖称呼”一节，皆典礼之要诀。又“接诏迎官”一节，“驿递差徭”一节，“彩觞宴会”一节，“铺垫亲随”一节，皆差务之要诀。至于监狱班管，红衣督护，尤为防范攸关，不可稍涉疏忽。是书条分缕析，理明词达，令读者触目会心，易于效法者也。同治戊辰六月，北平刘炳麟录于祝其捐局。序后一则略云：庄先生，讳友恭，广东人，乾隆己未科状元。未第时，父为苏州府司阍，及第后，仍执司如故，经太守婉谢不肯归。嗣先生督学江苏，太守亲送江阴使署，为封翁焉（按：清制，长随之子，毋许应试。据余所知，光绪丙子科，某省有捷秋闱者，计偕入都。同乡官不肯出印结，竟不得复试。而庄先生不然，讵当时尚可通融，视挽季稍忠厚耶）。是书于州县衙门公事程式，记载綦详，可作掌故书观。自比岁变法已还，裂冠毁冕，旧制荡然无存，二三十年后，或欲从事研究而苦无凭藉。长随者，官之臂指也。莅事出治，实左右之。其品其识其才，如庄先生之封翁。凡所叙述，皆得之半生阅历，耳闻目见，信而有征。芟夷其芜，稍修饰润色之，即刻入丛书，可也。缪筱珊、徐积余两君，今之藏书家也，各借抄一通，知其为有用之书矣（按：是书庄封翁所作，托名殿撰以为重耳）。 \\n 日本女子设肆卖曲者，呼为杨花。所奏曲多男女怨慕之辞，有萨摩、土佐各派，竹本氏一派最盛行。贫家多业此觅食，玉琢锦缠，役使其母如奴婢。谚曰：“生女勿吁嗟，盼汝为杨花。”吾广右人呼婢曰蕉叶，其旨不可知。某大家一婢绝慧，一日，主人与客谈次，偶及植物之叶，何者最大。客未对，婢适擎茶至，亻言曰：“蕉叶最大。”竟无以难也。杨花、蕉叶，属对绝工。 \\n 武进余幼冰比部（光倬），道光丁未进士，授主事，升郎中。总办秋审处，虑囚详慎，不轻丽人于法。同治壬戌，江督何桂清始就逮至京，光倬实司审谳。据《大清律》，地方大吏逃奔蹶事，比照守边将帅失守城寨斩监候律，拟斩监候。情罪重，则拟斩立决，仍请上裁。时朝中大僚，多为桂清故旧，谓不当加重，冀缓其死。而给事中郭祥瑞等，复交章论劾，请速正典刑。大学士六部九卿翰詹科道议覆，刑部主稿，光倬草奏曰：已革两江总督何桂清，身膺疆寄，受国厚恩，岂不知军旅之事，有进无退，守土之责，城存与存。况其时常州有兵有饷，并非不可固守，乃首先弃城逃避，致令全局溃散。望亭为无锡至苏州要冲，业经奏明，截留长龙船札营于此。乃并未身经一战，命杀一贼，忽于苏州失陷之前一日，率师船退驻福山海口。是其撤兵远遁，纵寇殃民，尤罪迹之昭著者。至刑部历年审办军营失事成案，均视此为轻，唯余步云系由斩候加至斩决，情罪相等。虽带兵提督与统兵总督稍有不同，然论疆寄则文臣视武臣为重，论重法则逃官与逃将同诛，论情节则闻警屡逃，非被攻被围变出不测者可比，论地方则全省糜烂，非一城一寨偶致疏防者可比。请仍照原拟从重，拟以斩立决。六月十三日奏上，得旨改为斩监候秋后处决。十月，竟奉特旨立决。论者谓光倬执法之力，有以致之。光倬困簿领久，殊{艹磊}{艹磋}，不屑修边幅，都人士戏以“糟余”呼之（余、鱼音同）。顾生平伉爽重然诺，承鞫斯案，始终持正，尤踔跞可传。先是，狱方急时，桂清之私昵，或辇巨金置光倬榻，谋少通融；或怵光倬以危辞，皆不为动。盖当时巨公大僚，经强有力者为之道地，业已什九转圜。第光倬一瞻徇，其究军台效力而已。其卒能罪人斯得，上伸国法，而下快人心，俾继此守土握兵之臣知所戒儆，则光倬一夫当关也。明年，给事中博桂以部有剧盗越狱，复牵涉桂清谳案，劾光倬苛刻锻炼，下部案治，皆不得实。旋因屡被参劾，撤销京察一等及御史记名。未几以内艰归，遂不复出。 \\n 《随园诗话》载西林相国文端（鄂尔泰）四十生日句云：“看来四十犹如此，便到百年已可知。”道光时，英吉利构祸，左文襄深愤国兵之不竞，当事之氵典氵忍忄匡怯，顾不肯苟出。年且四十，顾谓所亲曰：“非梦得求，吾殆无幸。”言为心声。文襄第急于用世，文端尤颓然自放矣。其后日鸾书翠轴，玉铉金瓯，俨然出乎意计之外。穷通失得，政复何常，所谓世事茫茫难自料也。相传文襄授东阁大学士，是日盘旋室中，足不停趾，口中作念东阁大学士至于再四。盖当拜命之始，不免受宠若惊，久乃习为固然耳。 \\n 萧山何允彪中丞（煊），道光中叶任€南巡抚。为诸生时，尝假馆武林山村小庵中，四顾荒寂。众数相惊以走，公居之坦然。忽夜闻叩门声，则一青衣丽妇冉然入。公咄之，对曰：“夫久出，今忽得书，不识字，请先生为我诵之。”公掷不阅，曰：“村中岂无识字人，何必乘夜求我？尔可来则可去，毋稍延。”妇惭而出。兹事近怪，丽妇何人，山村安得有是？设蒲留仙闻之，殆必狐鬼之矣。顾中丞而外，绝无知者，诚能秘而不宣，不尤浑然无迹耶。 \\n 咸丰朝，曾文正创立湘军，军制四哨为营，营凡五百人，诸军遵用之。独王壮武（珍）不用，别为营制。左文襄初出，以四品京堂从文正治军，所募五千人，参用壮武法，有营有旗，旗凡三百二十人，不称湘军，别自号为楚军。楚军名由此起。近人辄以湘军、淮军对举，罕知湘与楚之各别者。 \\n 左文襄总制陕甘，并授钦差大臣，督办军务。上疏曰：“臣维西北战事，利在戎马，东南战事，利在舟楫。观东南事机之顺，在炮船练成后，可知西北事机之转，亦必待军营马队练成后也。春秋时，晋侯乘郑之小驷以御秦，为秦所败，是南马不能当西马之证；汉李陵提荆湖步卒五千，转战北庭，为匈奴所败，是步队不能当马队之证。”援据经史，读书得间。 \\n 昌黎魏丽泉（元良），道光壬辰官闽浙总督，英吉利船至闽之五虎，要求贸易，元良檄将弁逐走之。是年，复平台湾匪民张丙、陈办等之乱。戊戌，疏请试习炮阵，略言：闽省为滨海岩疆，武备最要，而火器为先。火器有速战阵者，于军尤利。能合众志为一心，统全军为一伍。其布阵式，如额兵一千，酌选其半，以五人为伍，五伍为排，为小队，兵百人，为大队。递用外委把总、千总管领，积五队，计兵五百，为一旅，以将弁统之。数十旅，统以提镇。由伍而排而队，使将皆识弁，弁皆识兵。如臂之于身，指挥如意。其操演之法，兵分两翼立。每大队百兵炮二，每旅前列炮十，继以鸟枪，接以矛刀弓箭，如墙而进。对垒交锋，又以马队立于阵之两翼为游兵，四隅关顾，联络相维。其进退疾徐，则分旗色以为号令。法既简明，用又敏捷，无营之大小，兵之多寡，皆可遵循练习，以寒敌胆而壮军威。”奏入，报可。按：元良所陈操演之法，巨炮护前，枪队继之，短兵又继之，视今日新式兵操，其规制不甚相远。唯鸟枪奊窳，易以后膛快枪，则利钝迥殊耳。 \\n 熏篪之熏，《集韵》、《韵会》并许元切，音暄，俗读若“熏”，误也。嘉庆朝，上元秦尚书文悫（承业），直上书房最久。宣庙在潜邸，承业尽心启沃，每陈说大义，根据经训，即音读务求详。宣庙尝语侍臣：“熏字读暄音，不读薰音。曩秦师傅所授。”承业尝进见，带扣堕，断为二，侍臣皆失色。承业从容拾起，叩头退。上命将断钩呈视。承业奏：“此系烧料，非玉质。”上命侍监取御用金镶猫儿眼黄色线绦扣带赐系，并命无庸缴还。清制：唯宗室用黄带子，汉大臣得拜赐者，二百数十年间，文悫一人而已。其承宠遇如此。 \\n 日本人赏樱花，名曰樱花狩（见前），此闻之东友，彼都人凡郊行皆谓之狩。 \\n 曩选《臼辛漫笔》，有辨《茶余客话》记云郎事一则，比又得一确证，可补《漫笔》所未尽，因并《漫笔》原文，纟丽述如左。 \\n 《客话》云：云郎者，冒巢民家僮紫云，徐氏子（字九青）。儇巧善歌，与陈迦陵狎。迦陵为画云郎小照，遍索题句。王贻上、陈椒峰、尤悔庵诗皆工绝（相传迦陵馆冒氏，欲得云郎，见于词色，冒与要约。一夕，作梅花诗百首，诗成，遂以为赠。余曾于宾华盒得见九青小像，亟嘱同人工画者临抚一本，今犹在行箧，跣足坐苔石，憨韵殊绝）。一日，云郎合卺，迦陵为赋《贺新郎》词，有“努力做藁砧模样，只我罗衾浑似铁。拥桃笙，难得纱窗亮”之句。《惆怅词》云：“城南定惠前朝寺，寺对寒潮起暮钟。记得与君新月底，水纹衫子捕秋虫。”相怜相惜，作尔许情态，可见髯少年风致。冒子葚原尝语予云：“云郎后随检讨，始终宠不衰，晚归商丘家，充执鞭之役，昂藏高躯，黄须如猬，俨幽并健儿。或烛ㄠ酒阑，客话水绘园往事，辄掩耳执澜，如泻瓶水也（《漫笔》引《客话》止此）。比余收得阳羡任青际（绳隗）《直木斋全集》，有《摸鱼儿》词，为陈子其年吊所狎徐云郎云：“想当然，徐娘老去，再生还是情种。深闺变调为男子，偏向外庭恩宠。花心动，曾记得蹋歌玉树娱张孔。红丝又控，爱叔宝风流，元龙湖海，夙世定同梦。谁知道，才把余桃亲捧，玉容一旦愁重。从今省识莲花面，生怕不堪供奉。直惭悚，趁寒食清明，金碗埋青冢，髯公休恸。从古少年场，回头及早，傲煞侍中董。”吴天石评：“李夫人蒙面不见武皇，此有深意。非弥子瑕所晓。人皆为髯唁，君独为云幸，是禅机转语。”按：据此词，则是徐郎玉陨，尚在苕龄，何得有执御商丘之事。任吴并与迦陵同时，其词与评，可为确证。冒子葚原之言，殊唐突无据，决不可信也。且任词后段，及吴评“独为云幸”云云，若对葚原之言而发，是亦奇矣（《漫笔》止此）。 \\n 偶阅迦陵《湖海楼词》（卷二十）有《瑞龙吟》一阕，《春夜见壁间三弦子，是云郎旧物，感而填词》云：“春灯ㄠ，拌取歌板蛛萦，舞衫尘洒。屏间乍见檀槽，与秋风扇，一般斜挂。帘儿罅，几度漫将音理，冰弦都哑。可怜万斛春愁，十年旧事，恹恹倦写。记得蛇皮弦子，当时妆就，许多声价。曲项微垂流苏，同心结打。也曾万里，伴我关山夜。有客向潼关店后，昆阳城下。一曲琵琶者，月黑枫青，轻拢细砑。此景堪图画，今日怆人琴泪如铅泻。一声声是，雨窗闲话。”此词迦陵自作，视任词、吴评，尤为确证。诚如冒葚原所云：“讵犹作尔许情语耶。”大底刻溪之士，好为翻成案杀风景之言，往往莛可以楹，西施可以厉，此犹无关轻重者耳。云郎一称阿云，迦陵有《留别阿云〈水调歌头〉惆怅词》，凡二十首，为别云郎作（“城南定惠前朝寺”云云，其第十二首）。句云：“一枝琼树天然秀，映尔清扬照读书。”又云：“柳条今日归何外，只剩寒云似昔年。”又云：“寄语高楼休挟弹，鸳鸯终是一心人。”（审此二句之意，则迦陵别云郎，殆有所迫而然，非得已也）蒋大鸿撰《惆怅词序》：“徐生紫云者，萧郢州尚幼之年，李侍郎未官之岁，技擅平阳，家邻淮海，托身事主，得侍如皋大夫。极意怜才，遂遇颍川公子，分桃割袖，于今四年。虽相感微辞，不及于乱。若乃弃前鱼而不泣，弊轩车而弥爱，真可谓宠深绿鞲，欢逾绛树者矣。维时秋水欲波，元蝉将咽，公子乃罢祖帐而言旋，下匡床而引别。江风千里，讵相见期，厥有怊怅之篇，曲尽离忧之致。仆岂无情，何以堪此。伤心触目，曾无解恨之方。拊节和歌，翻然作助愁之歌。”云云。以诗及序考之，当日清扬照读，实只四易葛裘。葚原云“相随始终，迄于晚健”，灼然非事实矣。迦陵又有《题小青飞燕图诗》，序云：“娄东崔不凋孝廉，为余纨扇上书《小青飞燕图》，花曰小青，开艳者有九，一春燕斜飞其上，题曰：为其所题九青小照（宝华庵所藏九青小像，即崔不凋曾题之本）。后一日作，意欲拟九青于飞燕也，因题一绝（诗不录）。”又有《书小徐郎扇》诗，自注：“云郎侄也。”诗云：“旅舍萧条五月余，菖蒲花下独踌躇。宴前忽听莺喉滑，此是徐家第几雏。”又马羽长最爱云郎，见《惆怅词》自注。 \\n 《茶余客话》云：“北齐许散愁，自少不登娈童之床，不入季女之室。”（按：二语曾于明人某说部见之，不能举其名矣。《客话》未载明出处）夫以不登娈童之床，为卓行可表见，不几以分桃割袖为人之恒情耶。谛审斯言，殊有语病。 \\n 小红，姜白石侍儿，范文穆所赠也。白石《过垂虹》诗，有“小红低唱我吹箫”之句。汤玉茗侍儿亦名小红。乌程张秋水（铿）《冬青馆》甲集《过临川怀玉茗》诗，句云：“唯有《牡丹亭》院本，樽前重听小红歌。”自注：“小红，玉茗侍儿。” \\n 阳历有月尽二十八日者，明谢肇淛《五杂俎》引《景龙文馆记》云：“景龙四年，正月二十八日晦。”讵亦月尽二十八日耶？ \\n 正月十九日为燕九，昔人诗词多用之。《五杂俎》云：“闽中以正月二十九日为窈九，谓是日天气常窈晦然也，家家以糖枣之属作糜之。”窈九字入诗词绝韵，顾前人未有用者，殆限于闽之一隅耳。在杭（肇淛字）闽人，故能言之。 \\n 黄彭年撰《刑部员外郎何君愿船（秋涛）墓表》：“咸丰初年，罢安徽抚幕，还京师，益究心经世之务。当谓俄罗斯地居北徼，与我朝边卡相近，而诸家论述，未有专书，乃采官私载籍，为《北徼汇正编》六卷，复增衍图说，为八十五卷。陈尚书孚恩言于上。命以草稿进，上览而称善，更命缮进，赐名《朔方备乘》。召见，由主事晋员外，懋勤殿行走。庚申之变，书亡，上询副本，黄侍郎宗汉，尽取君所藏稿，将缮写重进，而侍郎寓齐不戒于火，是书遂不复存。”云云。按：《朔方备乘》一书，见今确有传本，沪上有石印缩本（凡八册，密行细字），当是庚申亡失之书，为收藏家所得，付之剞氏耳。 \\n 泰兴吴和甫少宰（存义），道光壬寅任€南学政。边徼士朴而信，公翼翼以慎，校艺至丙夜不休。诸生悦教，于于日亲。人囿方音，多不能辨四声。公于音韵贯穿今古，乃以李氏《音鉴》教之，岁月改观。是时，回民煽乱，公巡试永昌。竣事启行，出郭数里，城中火烛天。骇询左右，则曰：“回人构兵，既期矣。使者清德不敢犯，俟出城而后举火也。”咸丰乙卯，简€南乡试正考官，留任学政。其视学也益诚，士民益亲学使如家人。顾回乱益烈，至逼省城围之。城中兵又哄掠各衙门及富家，独不入学政廨一步。民携妇孺藜藿就匿者数千人，号舍皆满。夫先后二十年间，一人之身，督某省学政者再，求之科举之世，殆复未必有二。学使者非亲民之官，顾乃得民心若彼，则夫士者民之秀也，士论归之，即舆论莫不翕然，《诗·甫田》章：“云我髦士。”斯旨也。 \\n 李氏《音鉴》，为卷凡六。首卷释字、声、音、韵，五声、五音之类，二卷释字母、反切、阴阳、粗细之类，三卷释初学入门，四卷释南北方音，五卷释空谷传声，六卷《字母五声图》。分字母三十有三，以同母二十二字为诀。其无字空声，悉详注翻切，统以同母，叶以本韵，随字呼之，其音无不启齿而得，于音韵之学，不啻了如指掌。若闽、粤人不谙官音，得是书以研求，盖事半功倍云。李氏名汝珍，字松石，大兴人。 \\n 又和甫少宰以内艰在籍。是岁道光戊申，江北大水，泰兴饥。知县张兴澍，公同年生，相善也，一以荒政听公。公倡士大夫议赈，募富人资至跽，曰：“吾为数十万人屈也。”昔顾梁汾为营救吴汉槎，屈膝于纳兰容若，汪讠刃{艹}为欲得汉杨恽印，屈膝于钱梅溪（见《眉庐丛话》），未若少宰一屈膝为尤可传矣。 \\n 金烈女，休宁人。父云门，发逆之乱，以黄州知府殉节。贼之攻黄州也，太守先奉檄防守通城，而贼由蒲圻入，烈女随母及姊困危城中。城陷，将自裁，叔父瑾畲止之。女大言曰：“叔父何说也？吾第与贼一面即辱矣。”乃为母与姊整冠服，皆缢，然后从容自缢于旁，咸丰壬子十二月四日也，年二十二。夫烈女“面贼即辱”一言，所谓充类至义之尽。昔某贞妇，腕为人握，辄以利刃自断其腕，而烈女尤严絮有加焉，可以愧世之隳节易操，而曲为之辞以自恕者。烈女幼慧能诗，激烈有英气。太守尝以“吟风弄月”，戏命其孙属对，女适旁侍，应声曰：“立地顶天。”太守亟叹赏之，谓夫人曰：“惜哉，女子也。”所著诗曰《纫兰集》。 \\n 《五杂俎》一书典丽赅博，多述异闻。其一则云：相传永乐中，上方燕坐楼上，见云际一羽士驾鹤而下。问之，对曰：“上帝建白玉殿，遣臣于陛下索紫金梁一枝，长二丈，某月日来取。”言毕，腾空而去。上惊异，欲从之，独夏原吉曰：“此幻术也。天积气耳，安有玉殿金梁之理？即有之，亦不当索之人间也。”狐疑不决。数日，道士复至曰：“陛下以臣为诳乎？上帝震怒，将遣雷神示警。”上谢之，又去。翌日，雷震谨身殿。上大惧，括内外金，如式制之。至期，道士复至，稽首称谢，梁逾千斤，而二鹤衔之以去。上语廷臣，原吉终不以为然，乃密遣人访天下金贱去处，则踪迹之。至西华山下，果有人鬻金者甚贱。乃随之至山顶，见六七道士，方共斫梁，见人即飞身而去，使者持半梁复命，上始悔悟。”按《明外史》：夏原吉，字维，湘阴人。永乐朝，官户部尚书，加太子少傅，进少保，卒谥忠靖。夫索金梁弗获，即遣雷神示警，有若是颟顶之上帝乎？兹事不经至极，亦成祖之惭德，有以致之。稍通达事理者，类能察其诞妄，即如原吉所见，亦未为卓绝高深，顾何以师济盈廷，而能辨伪破惑者，原吉而外无闻焉。讵亲近者不敢直言，疏逖者不获进言欤。虽然，张为幻，自昔恒有，汉武帝之文成五利，唐玄宗之罗公远、叶法善，何一非道士者流，此道士尤鹘突耳。 \\n 《淮南子》曰：“水生木，木生火，火生土，土生金，金生水。”五行生克之说，由来旧矣。谢在杭以己意推演之，欲穷生克之变，以破生克之说，俾世知子平家言，不足深信。其言曰：“五行有生中之克，有克中之用；有反恩而成仇，有化难以为恩。如火生于木，而焚木者火；水生于金，而沉金者水。火本克金，而金得火乃成器；金本克木，而木得金乃成材。”又曰：“水生木矣，而木中有液，谓木生水亦可；火生土矣，而石中有火，谓土生火亦可（按：石土之类也，以金击石，则火迸出，石不能离金以生火，犹水不能离土以生木也），此两相生者也。水克火矣，而火焚则水干，谓火克水亦可；土克水矣，而水浸则土溃，谓水克土亦可。此两相克者也。水不能离土而克土，土不能离水而克水，此相亲而相克者也；火燎木而生于木，土遏火而生于火，此相憎而相生者也。”又曰：“洱海水面，火高十余丈，蜀中亦有火井，是水亦能生火也。火山地中，不生草木，锄所及，应时烈焰，是土亦能生火也。至于阳燧火珠，向日承之，皆可得火，火固不独生于木也。”又曰：“五行唯金生水，颇不可解。说者曰：‘金为气母，在天为星，在地为石，云自石生，雨从星降。故星动摇而占风雨，石础润而占雨水，故谓金生水也。’予谓金体至坚，而有时融液，是亦生水之义也。至周兴嗣千文，谓金生丽水，则水反生金矣（按：沙金自水中淘出，是水生金之确证）。夫生克之变若彼，则生克之说，庸可泥乎？世论以生克断吉凶，孰能神明变化，而观其会通也，而顾可深信乎？” \\n 谢氏硕学方闻，淹贯群籍，《五杂俎》一书，分天、地、人、事四部，多有独到之处，心得之言。明人中若胡应鳞、曹能始堪伯仲，以视杨用修、陈眉公辈，相去不可道里计矣（蕙风曰：“钟彝出土多剥蚀，土何尝不克金；户址帖地积朽腐，土何尝不克木；地经粗锄辄坎{穴臼}，金何尝不克土；刃遇坚节恒齿缺，木何尝不克金”）。 \\n 徐仲可舍人（珂）以其女公子（新华）山水书稿二帧见贻，冰雪聪明，流露楮墨之表，于石谷麓台胜处，庶几具体。仲可嘱作题词，调寄《玉京谣》云： \\n 玉映伤心稿，凤羽清声，梦里仙云幻（用徐陵母梦五色云化为凤事）。故纸依然，韶年容易凄惋。乍洗净金粉春华，澹绝处山容都换。瑶源远，湘萍染墨，昭华攡管（徐湘萍、徐昭华皆工书）。　茸窗旧、扫烟岚，韵致云林，更楷模北苑。陈迹经年，覃奁分贮丝茧。黯赠琼风雨萧斋，带孺子泣珠尘潸。帘不卷，秋在画图香篆。 \\n 按：此调为吴梦窗自度曲，夷则商犯无射宫腔。今四声悉依梦窗，一字不易。余之为词，二十八岁以后，格调一变，得力于半唐。比岁守律綦严，得力于沤尹；人不可无良师友也。 \\n 曩自集句为楹联云：余唯利是视（见《左传·晋侯使吕相绝秦》），民以食为天（见《通鉴》贾闰甫谓李密语下句：“而有司曾无爱惜屑越”）。所谓吃饭主义也。 \\n 偶于友人处见集句楹联，上句“旧诗改处空留韵。”下句未佳，余易以“好书到手莫论钱”。斯愿未易偿耳。 \\n 牵牛去织女隔银河七十二度，见宋陈藏一《话腴》。 \\n 《大戴礼记·公符》第七十九：“推远稚免之幼志，崇积文武之宠德。”注：“免，犹弱也。”蕙风曰：“当作‘子生三年然后免子父母之怀’之‘免’字解。” \\n 牮，《字汇》：“作甸切，音荐，屋斜用牮。”{坫瓦}，音簟。《广韵》：“徒念切，支也。”《集韵》：“扌耆也。”《字汇》：“支物不平，一作覃。”此类通俗需用之字，或有记忆弗及，故著之。 \\n 康熙七年七月，礼部题为“恭请酌复旧章，以昭政典事”，覆左都御史王熙疏内开： \\n 一顺治十八年以前，民间之女，未禁裹足。康熙三年，遵奉上谕，议政王贝勒大臣九卿科道官员会议，元年以后，所生之女禁止裹足。其禁止之法，该部议覆等因，于本年正月内，臣部题定。元年以后，所生之女，若有违法裹足者，其女父有官者，交吏兵二部议处，兵民交付刑部责四十板流徙，其家长不行稽察，枷一个月，责四十板。该管督抚以下文职官员，有疏忽失于觉察者，听吏兵二部议处在案。查立法太严，或混将元年以前所生者，捏为元年以后，诬妄出首，牵连无辜，受害亦未可知，相应免予禁止可也。 \\n 一康熙元年以前，考取乡会试，做八股文章。二年八月内，因上谕：“八股文章，实于政事无涉，自今以后，将浮饰八股文章，永行停止。唯于为国为民之策论表判中，出题考试，钦此。”自甲辰改制科，历丁未至康熙八年己酉，礼部题定，嗣后照元年以前例，仍用八股文章考试，俱奉旨依议。 \\n 夫禁缠足、废八股，皆清之末季所谓新政也。盖二百数十年前，而其几已动矣。天下事由敛抑入宽舒易，由宽舒复敛抑难，缠足、八股，皆束缚人之具，禁之废之，所谓由敛抑入宽舒也，则其事易行也。 \\n 宋宣和六年十二月，都城有卖青果男子，有孕而诞子，坐蓐不能收，换易七人，始分娩而逃去。兹事绝怪，殆未之前闻，其分娩奚自耶？又丰乐楼酒保朱氏子，其妻年四十余，忽生髭髯，长六七寸，疏秀甚美，宛然一男子之状。京尹以其事闻于朝，诏度朱氏妻为女道士（已上两事见《宣和遗事》）。明时有妇人生须，事出大家阃闼，尤奇。仁和孙夫人杨氏，名文俪，工部员外郎应獬女，礼部尚书余姚孙文恪公升之继室。诸子登进士榜者四人：太保吏部尚书清简公钅龙，礼部尚书铤，太仆卿钅宗，兵部尚书钅广，皆夫人教之。《四库提要》称有明一代以女子而工科举之文者，文俪一人而已。夫人髦而有髯，年过百龄，有诗集，刻入《武林著述丛编》丁丙跋云云。 \\n 《心经》偈云：“如梦幻泡影，如露亦如电。”明唐寅一号六如，用此。宋靖康元年，遣李邺使金军求和。邺归，盛夸虏强我弱，谓虏人如虎，使马如龙，上山如猿，下水如獭，其势如太山，中国如累卵。时号邺为“六如给事”。见《宣和遗事》。 \\n 《神异经》（汉东方朔撰）云：“西方深山有兽焉，面目手足毛色如猴，体大如驴，善缘高木，皆雌无雄，名绸顺。人三合而有子，要路强牵男人。”今沪上流妓（俗名雉妓），丙夜邀客于路，三五为群，奚啻数百十辈，当以“绸顺”名之。《神异经》又云：“西方日宫之外有山焉，其长十余里，广二三里，高百余丈，皆大黄之金。其色殊美，不杂土石，不生草木，上有金人，高五丈余，皆纯金，名曰金犀。入山下一丈有银，又一丈有锡，又入一丈有铅，又入一丈有丹阳铜，似金，可锻以作错涂之器。”按：此诚佳矿，殆五大洲所无。设令矿学家得而有之，其人必化为金犀。 \\n 仁和陈小鲁（行）《一窗秋影词·题〈山外看山图〉·减字浣溪沙》云： \\n 踞虎登龙心胆寒，上山容易下山难。幸君已过一重山。　前面好山多似发，一山未了一山环。问君何日看山还。 \\n 按：唐李肇《国史补》载韩退之游华山，穷极幽险，心悸目眩不能下，发狂号哭，投书与家人别。华阴令百计取之，方能下。此事可作小鲁词第二句注脚。 \\n 平湖葛词蔚以其尊人毓珊部郎遗像嘱题，因检《尚友录》，甄葛姓事，列名仅七人，而其五以神仙称。周葛由（羌人也，成王时，好刻木羊卖之。忽一日，骑羊入蜀中，王侯贵人追之，上绥山。山在蛾嵋西北，最高无极，随之者不复还，皆得仙。谚曰：“若得绥山一桃，虽不得仙亦豪”）、吴葛元（字孝先，初从左慈授九丹液、仙经，后得仙，号为仙翁）、晋葛洪（事见《晋书》）、葛贵（亦称仙翁，彭州有葛仙山，因贵得名）、宋葛长庚（琼州人，母以白玉蟾呼之，应梦也。后隐于武夷山，号海琼子。事陈翠虚九年得道。嘉定中，诏卦紫清明道真人），灵迹蝉嫣，它姓殆未曾有。沤尹题《临江仙》词，余亦寄此调云： \\n 家世列仙官列宿，才名小集丹阳（宋葛胜仲，著《丹阳集》二十四卷），当湖雅故在青箱（部郎辑《当湖文系》），太冲原卓荦，叔度自汪洋。　三十六年回首忆，共攀蟾窟天香（己卯同年），几人寥廓遂翱翔（《瘗鹤铭》：“天其未遂吾翔寥廓耶”），沧州余病骨，辛苦看红桑。 \\n 歇拍云云。所谓鲜民之生，不觉词之凄抑也。 \\n 近人作寿序、墓志等文对于科第失意者，辄用“目迷五色，坡失方叔”语。按：宋叶梦得《石林诗话》：“李チ，阳翟人。少以文字见苏子瞻，子瞻喜之。元初知举，チ适就试，意在必得チ以冠多士。及得章援程文，以为チ无疑，遂以为魁。既拆号，殊怅惘，以诗送チ归。其曰：“平时谩识古战场，过眼终迷日五色。”盖道其本意（按：《吊古战场文》、《日五色赋》，皆唐李华作。子瞻盖以华比チ，“目迷五色”作看朱成碧解，亦非）チ自是学亦不进，家贫不甚自爱，常以书责子瞻不荐己。子瞻后稍薄之，竟不第而死。据此，则李方叔事，以不用为宜。 \\n 今人但知“槐花黄，举子忙”，不知“枇杷黄，医者忙。”（见前）按：《石林诗话》云：“前辈诗材，亦或预为储蓄。余常从赵德麟假子瞻所阅《渊明集》，末手题两联云：‘人言卢杞是奸邪，我觉魏征殊媚妩。’又‘槐花黄，举子忙。促织鸣，懒妇惊。’或将以为用也。”据此，则“槐花黄”云云，斯语亦已旧矣，顾亦未详所出。 \\n 蜀姬薛涛之名见于记载夥矣，末见作薛陶者。宋李济翁《资暇录》有一则，辨以“松花笺”为“薛涛笺”之误，凡言薛涛，并改“涛”作“陶”，意者（避）其家讳耶。 \\n 《资暇录》云：“代呼驴为卫，于文字未见，谓卫地出驴，义在斯乎？一说以其有轴有槽，警如诸卫士胄曹也，因目为卫（按：《资暇录》凡应用“世”字处，并作“代”疑亦避家讳也）。”按：北魏关胜《诵德碑》凡“鸿胪”字，并作“鸿驴”。考“鸿胪”，即秦典客之官，掌诸侯及蛮夷降者。“鸿驴”云者，谓凡属附之国，举有保卫之责欤？《正字通》云：“驴鸣以正午及五更初，不舛漏刻。”鸿胪之职，主传声赞遵导。曰鸿驴者，取其宣达以时欤？亦作“鸿卢”。见《唐书·和逢尧传》。 \\n “三才天地人，四始风雅颂”，“五行金木水火土，四位公侯伯子男。”皆相传以为绝对。明陆粲《说听》载一联云：“五事貌言视听思，七音宫商角徵羽。”（按：琴七弦，一宫、二商、三角、四徵、五羽、六少宫、七少商，即此七音之名。）亦谓不能有二。蕙风幼时，曾以“五子周程朱张”对“四杰王杨卢骆”。 \\n 《说听》云：洞庭叶某，商于大梁。眷妓冯蝶翠，罄其资，迨冻馁为磨佣。一日，在街头晒麦，冯适骑驴过，下驴走小巷中，使驴夫招叶，叶辞以无颜相见，强而后至。冯对之流涕曰：“君为妾至此乎？”出白金二两授叶，属更衣来访。如期而往，冯以五十两赠之。曰：“行矣，勉为生计。”叶恋恋不舍，随罄其资，仍佣于磨家。久之，邂逅如初。冯谓叶：“汝岂人耶？”要之抵家，重与十镒，且曰：“速作行计。倘更留，必以一死绝君念。”叶遂将金去，贸易三载，货赢数千，以其千取归老焉。夫蝶翠者，能与人十镒，其声价可知。顾犹骑驴，盖大梁近北省，丁明之世，犹有朴质之风焉。十年前，沪上征曲户轿捐，诸妓出应征召，则坐佣奴之肩以行。虞或坠也，则一手据其颅，虽年逾花信者亦然。奴若意甚得者，腰脚挺劲而趋风。又浙省江山船妓，凡登岸上船，皆佣奴作钟建之负，亦甚不雅观，不如骑驴之为愈矣。 \\n 王右军郗夫人戒其二弟、昙曰：“王家见二谢来，倾筐倒庋；见汝辈来，平平尔。可无烦复往。”（见《世说新语》）按：二谢谓安、万也。万字万石，安弟。《晋书》谓其器量不及安，而善自曜，则其为人盖浅甚。其后受任北征，矜豪傲物，常以啸咏自高，未尝抚众。兄安深忧之，谓万曰：“汝为元帅，诸将宜数接对，以悦其心。岂有傲诞若斯而能济事也？”万乃召集诸将，都无所说，直以如意指四坐云：“诸将皆劲卒。”诸将益恨之。未几，率众入涡颍援洛阳，会北中郎将郗昙以疾病退还彭城，万以为贼盛致退，便引军还，众遂溃散，狼狈单归，废为庶人。斯人材器亦复尔尔，安在高出、昙辈上。矧昙之退师，犹因疾病，虽未能力疾致果，以视万疑贼遽退溃众败名，犹为彼善于此。观人难于未然，郗夫人之精鉴容犹有未至欤。 \\n 《竹坡诗话》：“或问坐客：‘渊明有侍儿否？’皆不知所对。一人曰：‘雍端年十三，不识六与七（《责子诗》，雍名份，端名佚。雍、端皆小名）。’此岂非有侍儿耶？《懒真子》亦谓“雍端年十三，则固非一母，其为庶出可知”。蕙风曰：“安知其孪生也？” \\n 白香山诗《同诸客嘲雪中马上妓》句云：“雪里君看何所以，王昭君妹写真图。”后人据此，遂谓昭君有妹。蕙风曰：“昭君有妹，事无足异。唯是昭君曾经出塞，故有雪中马上之说，讵其妹亦曾出塞耶？是诗殆比况之词，谓夫画中情景与昭君出塞相同。则马上之人，竟似昭君之妹耳。” \\n 白乐天《修香山寺记》曰：“予与元微之定交生死之间，微之将薨，以墓志文见托。既而元氏之老，其臧获舆马绫帛洎银案玉带之物，价当六七十万为谢文之贽。予念乎生分，贽不当纳，往反再三，讫不得已，回施兹寺。凡此利益功德，应归微之。”云云。按：一墓志文而以七十万为贽，唐人重润笔至是，可以为侈矣。杜少陵诗《闻斛斯六官未归》云： \\n 故人南郡去，去索作碑钱。 \\n 本卖文为活，翻令室倒悬。 \\n 荆扉深蔓草，土锉冷疏烟。 \\n 老罢休无赖，归来省醉眠。 \\n 白、杜二公时代相距不数十年，胡丰啬迥殊若是。意者，斛斯藻翰，远逊香山，唯是少陵故人，固宜健者，抑或嘱其作碑之人家世不逮元氏。然既有泐碑刻铭之举，即亦非甚简陋之家。昔人尝谓唐宋文人，为巨公掩，湮没不彰者，不知凡几。以此观之，即其及身遭际，已有穷达之不同，可知声气之习入人甚深，而寒士谋生之大不易矣。 \\n 太仓陈言夏（瑚）所著《确庵集》，版式仿钱牧翁《列朝诗集》，传本绝少。缪筱珊、傅沅叔及余所藏皆不全。余所得之本，书心尚未刻字，当是剞劂甫竟，送校之样本。确庵与毛子晋交契甚深，文稿中有《为毛潜在隐居乞言小传》一首。考牧翁《有学集》有《子晋墓志》，羌无故实，不足资尚论。此小传叙述綦详，凡藏书家所快睹也。亟录如左，以广其传。《传》云： \\n 今海内皆知虞山有毛子晋先生。毛氏居昆湖之滨，以孝弟力田世其家。祖心湖，父虚吾，皆有隐德。而虚吾强力耆事，尤精于九九之学。佐县令杨忠烈堤水平振，功在乡里者也。子晋生而笃谨，好书籍。父母以一子，又危得之，爱之甚。而子晋手不释卷，篝灯中夜，尝不令二人知。早岁为诸生，有声邑庠，已而入太学，屡试南闱不得志。乃弃其进士业，一意为古人之学。读书治生之外，无它事事矣。江南藏书之富，自玉峰菉生堂、娄东万卷楼后，近屈指海虞。然庚寅十月，绛云不戒于火，而岿然独存者，唯毛氏汲古阁。登其阁者，如入龙宫鲛肆，既怖急，又踊跃焉。其制上下三楹，自子迄亥，分十二架。中藏四库书及释道两藏，皆南北宋内府所遗。纸理缜滑，溪潘流渖。有金元人本，多好事家所未见。子晋日坐阁下，手翻诸部，雠其讹谬，次第行世。至滇南官长不远万里，遣厚币以购毛氏书。一时载籍之盛，近古未有也。盖自其垂髫即好锓书，有屈、陶二集之刻。客有言于虚吾者曰：“公拮据半生，以成厥家，今有于不事生产，日召梓工弄刀笔，不急是务，家殖将落。”母戈孺人（钱牧斋《初学集》有《毛母戈孺人序》，亦空文不具事实）解之曰：“即不幸以锓书废家，犹贤于樗蒲六博也。”乃出橐中金助成之。书成而雕镂精工，字绝鲁亥，四方之士，购者云集。于是向之非且笑者，转而叹羡之矣。其所锓诸书，一据宋本，或戏谓子晋曰：“人但多读书耳，何必宋本为？”子晋辄举唐诗“种松皆老作龙鳞”句为证，曰：“读宋本然后知今本老龙鳞之为误也。”子晋固有巨才，家畜奴婢二千指，同釜而炊，均平如一。躬耕宅旁田二顷有奇，区别树艺，农师以为不逮。竹头木屑，规画处置，自具分刊。即米盐琐碎，时或有贻一诗、投一札者，辄举笔属和，裁答如流。其治家也有法，旦望则率诸子拜家庙，以次谒师长，月以为尝。以故一家之中，能文章，娴礼义，彬彬如也。生平无疾言遽色，凝然不动，人不能窥其喜愠。及其应接宾朋，等杀井井。顾中庵尝笑曰：“君胸中殆有一夹袋册耶？”崇祯壬午、癸未间，遍搜宋遗民《忠义二录》、《西台恸哭记》与月泉吟社《河汾谷音》诸诗，刻而广之。未几，遂有甲申、乙酉南北之事。每自叹人之精神意思所在，便有鬼物凭依其间，即予亦不知其何谓也。变革已后，杜门却扫，著书自娱，无矫矫之迹，而有渊明乐天之风。与耆儒故老黄冠缁衲十数辈，为佳日社，又为尚齿社，烹葵翦菊，朝夕唱和以为乐。间或临眺山水，当其得意处，则留连竟日。遇古碑文碣志，急呼童子摩榻数纸，然后去。尝雨后与予探乌目诸泉，穷日之力。予饥且疲矣，回顾子晋，方行步如飞，登顿险绝，乐而忘返，其兴会如此。居乡党好行其德，笃于亲戚故旧。其师若友，如施万赖、王德操辈，或橐饣终其身，或葬而抚其子。建黄泾诸桥，恒一十八里，无望洋褰涉之苦。岁大饥，则赈谷代粥，周邻里之不火者。司李雷雨津尝赋诗赠之曰：“行野渔樵皆拜赐，入门僮仆尽钞书。”人谓之实录云。所著有《和古人诗》、《和今人诗》、《和友诗》、《野外传》若干卷，《题跋》若干卷，《虞乡杂记》若干卷，《隐湖小识》若干卷。所辑有《方舆胜览》若干卷，《明诗纪事》若干卷，《国秀》、《隐秀》、《弘秀》、《闺秀》等集，海虞《古文苑》、《今文苑》各若干卷。予与子晋交阅数年矣，久而敬之，如一日也。明年丁酉改岁之五日，为其六十初度之辰，其子褒、表、戾，犹子天回、象谦、云章，暨其倩陈钅慧、张溯颜、冯长武辈，请予一言介寿。予因作一小传，以乞言于缀文之家，亦书予之所及知者而已。子晋初名苞，字子九，后更名晋，字子晋，潜在其别号也。” \\n 按：据《小传》，子晋六十生辰，岁在丁酉，为顺治十四年，则是生于万历二十四年丙申。甲申入清朝，年四十七。确庵《娄江集》有《和陶挽歌辞哭毛子晋并序》云：“子晋弃我先逝，在己亥之秋七月，”盖年六十二也。又按：缪、傅二君所藏《确庵集》皆无《子晋小传》。 \\n 《确庵诗稿·淮南集·兰陵美人歌示辟疆》云： \\n 辟疆豪气今人独，客来便肯开灵灵。 \\n 生平杯勺未能胜，劝客千觞欢不足。 \\n 笋舆迎我向园亭，夜夜纷纷奏丝竹。 \\n 妒杀杨枝鹦鹉歌，恼乱秦箫凤凰曲。 \\n 徐郎窈窕十五六，发覆青丝颜白玉。 \\n 昔之紫云恐不如，满座猖狂学杜牧。 \\n （注：杨枝、秦箫、紫云，皆歌者） \\n 按：歌者三人，紫云最知名。陈其年《湖海楼诗集》有《杨枝曲》七言长篇及《赠杨枝》七言绝句，阮文达《广陵诗事》云：“冒巢民歌童紫云，色艺冠流辈，陈迦陵画其小影，同人题咏甚多。又有杨枝，亦极妍媚。后二十年，杨枝已老，其子尤丰艳，因呼小杨枝。”邵青门题其卷云：“唱出陈髯绝妙词，镫前认取小杨枝。天公不断消魂种，又值春风二月时。”而唯秦箫未闻品题，赖确庵诗以传矣。确庵有《秦箫歌》云： \\n 堂上醉葡萄，堂下奏云敖。 \\n 左盼舞徐{秦}，右眄歌秦箫。 \\n 秦箫秦箫调最高，当筵一曲摩云霄。 \\n 邯郸卢生横大刀，磨崖勒铭意气豪。 \\n 渔阳挝鼓工骂曹，曹瞒局宿如猿猱。 \\n 长安市上悬一瓢，义声能激□家獒（自注：歌邯郸、渔阳、义卢獒诸曲）。 \\n 一歌雨淙淙，再歌风萧萧。 \\n 三歌四座皆起立，欲招鸣鹤惊潜蛟。 \\n 喜如苏门啸，思如江潭骚。 \\n 怒如秦廷筑，哀如广武号。 \\n 引我万种之愁肠，生我一夕之二毛。 \\n 泪亦欲为之倾，心亦欲为之摇。 \\n 吁嗟乎秦箫，尔居楚地但解作楚歌， \\n 胡为乎辈壮慷慨，乃能为燕赵之长谣。 \\n 我爱秦箫声，不惜秦箫劳。 \\n 愿将议士忠臣曲，遍付秦箫缓拍调。 \\n 君不见，黄幡绰，敬新磨，嘲笑诙谐何足慕。 \\n 唯有知秋雷海青，凝碧啼痕感行路。 \\n 又《和有仲观剧断句十首赠别巢民》，其二云： \\n 十五徐郎舞袖垂，秦箫歌罢又杨枝。 \\n 魏公未是知音者，但有新词付雪儿。 \\n 秦箫北曲响摩天，刻羽流商动客怜。 \\n 拟谱唐宫凝碧恨，海青心事情伊传。 \\n 就诗意审之，当日秦箫按歌，殆必擅场生净，以彼铜琶铁板，非不沨沨移人，未如低唱曼声，尤为靡靡入听。此题咏所以弗及，而名字为之翳如也。确庵有心人，其所感触、出于征歌顾曲之外，不惜长言咏叹之耳。 \\n 光绪间，某京卿督学福建，值秋试，巡抚别有要公，学使代办监临，闱中戏占小词，调《减字木兰花》云： \\n 冷官风调，半外半京君莫笑。文运天开，体制居然学抚台。　尽人撮弄，线索浑身牵不动。何物相侔，请看京师大肘猴（都门影戏有所谓大肘猴者。“肘”字不可解，疑“种”之声转）。 \\n 出闱后，去诸幕友。并先与约：如有一人不笑，则学使特设为此君寿，或二人三人不笑亦如之；如皆笑，则幕友醵资宴学使。稿出，竟无一人不笑者，乃公同置酒，极欢而罢。 \\n 同治丁卯科，四川乡试，将军某代办监临。头场发题纸，每百张率九十五张，洎不敷分布，考生哗索，仅乃补发。又供给所循例奉监临院门包银壹千两，历届皆然，盖陋规也。是科门包入，因成色不足，退换至于再三。无名氏撰联云：“题纸发来九五扣，门包退换两三回。” \\n 曩岁在甲辰，撰《兰云菱梦楼笔记》（时客常州），记王半塘侍御谏园居事甚悉，其折稿当时匆匆一读，以未经录存为惜。比由沤尹辗转乞借得之，亟录如左，并笔记亦节述焉。 \\n “掌江西道监察御史王鹏运奏：为时事多艰，园居侍养，请暂缓数年，恭折仰祈圣鉴事：窃自今年入春以来，皇上恭奉皇太后驻跸颐和园，诚以听政之暇，皇上得以朝夕承欢。而事机之来，皇太后便于随时训迪，圣慈圣孝，信两得也。况御园驻跸，祖宗本有成宪，如臣昧，尚复何言？然{羽毛}{羽毛}之忱，以为皇太后园廷驻跸，顺时颐养，以迓祥和，诚天下臣民所至愿。若皇上六飞临驻，揣时度势，有不得不稍从缓图者。臣职在进言，苟有所知，何敢安于容默，谨为我皇上敬陈之。自和议既成之后，财匮民离，敌骄国辱，固久在圣明洞鉴之中，无俟微臣赘述。恭读去年四月朱谕：“我君臣当坚苦一心，力图自强之策。”至哉王言，今日非力持坚苦之操，难策富强之效。圣言及此，真天下之福也。昔齐顷公之败于{安革}也，归而吊死问疾，七年不饮酒食肉，而氵更阳之田以归。夫饮酒食肉，诚何碍于政？史臣特举人所至近易忽之处，以状其日不暇给之忱。是以风声所树，不必战胜攻取，邻国畏沮之心自生。实效先声，理固相因而至。夫人情不远，援古可以知今。而环伺綦严，返观能无滋惧。臣非不知我皇上宵衣旰食，在宫在园，同此励精图治。然宸衷之艰苦，左右知之。海内臣民不能尽悉也；在廷知之，异域旅人不能尽见也。恐或以温清之晨昏，误以为宸游之逸豫，其何以作四方观听之新，杜外人觊觎之渐也哉。臣又闻前次皇上还宫，乙夜始入禁门，不独披星戴月，圣躬无乃过劳。而出警入跸之谓何，亦非慎重乘舆之道。又今之颐和园，与圆明园情形迥异。其时承平百年，各署入直之庐，与百官待漏之所，规模大备，相习忘劳。今则芜废已逾三十年，一切办公处所，悉皆草创，俱未缮完。大臣虽仅有憩息之区，小臣之踟蹰宫门，露立待旦者，不知凡几。而缀衣趣马后先奔走于风露泥淖之中，更无论矣。体群臣为九经之一，亦愿皇上垂鉴之也。又近读邸抄，立山奉命管理圆明园，皇上两次还宫，皆至园少坐。外间讹传，遂疑有修复之举。臣愚以为值此时艰，断不致以有限之金钱，兴无益之土木。且借贷业已不赀，更何从得此巨款，此不足为圣明虑。然臣因之窃有进者：当同治改元之始，其时御园甫经兵燹，兴葺匪难，乃竟听其芜废者，岂惮劳惜费哉。盖欲使深宫不自暇逸之心，昭示于薄海内外，是以数年之内，海宇敉平，武功克蒇。前事具在，圣谟孔彰。伏愿皇上念时局之艰难，体垂帘之德意，颐和园驻跸，请暂缓数年。俟富强有基，经营就绪，然后长承色笑，侍养湖山，盖能先天下之忧而忧，自能后天下之乐而乐。其所谓以天下养者，不且比隆虞帝哉。臣愚昧之见，是否有当。”云云。 \\n 光绪二十二年三月十三日，《笔记》云： \\n 半塘谏驻跸颐和园事，时余远在蜀东，未闻其详。及晤半塘扬州，乃备悉始末。先是，内廷即逆料言官必有陈奏者。越日而张侍御（仲斤）上封事，枢臣咸相趋动色，曰：“来矣。”及启视非是，则额手称庆，盖侍御亦以直谏名也。不三日而半塘之疏上。时恭邸、高阳相国同直，相国谓恭邸：“此事大臣不言，而外廷小臣言之，吾曹滋愧矣。此人不可予处分。少迟入对，唯王善言保全之（蕙风曰：半塘乃得力于高阳，绝奇，亦天良发见，不能自己耳）。”恭邸亦谓然，而顾难其词。及入对，上欲加严谴，恭邸以相国言，婉切陈论。上曰：“寇某何为而杀也？”（内监寇某，以妄奏正法，所奏即此事）恭邸复奏：“寇某内臣，不应干外事。所奏无当否，皆有{自辛}。御史谏官，讵可一例而论。”上意稍解，徐曰：“朕亦何意督过言官，重圣慈或不怿耳。汝曹好为之地，但此后不准渠等再说此事耳。”于是枢臣于原折内夹片附奏，略谓“该御史冒昧渎奏，亦属忠爱微忱，臣等公同阅看，尚无悖谬字样，可否吁恩免究”云云。意在声叙宽典之邀，出自臣下乞请也。疏留中，旋车驾恭诣请安，面奉懿：“旨御史职司言事，余何责焉。王大臣面奉谕旨：此后如再有人妄言及此，侥幸尝试，即将王鹏运一并治罪。王大臣钦遵传谕知悉。”盖自是不闻驻跸颐和园，圣贺还宫亦较早矣。半塘允录此折稿寄余常州。别后，半塘匆匆之镇江，之杭州、苏州，遭两广会馆之变，竟不果寄（《笔记》止此）。 \\n 余甚欲得此折稿，十一年于兹矣。秋阴积雨，沤尹携来共读，俯仰陈迹，销魂黯然。 \\n 道光丁酉科，顺天乡试，二场春秋题“楚屈完来盟于师盟于召陵（僖公四年）。”某中式卷，文中牵涉鲁事，与题炙。磨勘官以文理荒谬签出，部议总裁降级留任，同考官革职，举人褫革。同考某官部曹，谒其座师某公，极言簿领清寒，积资匪易，一旦罢斥，殆将无以为生。某公殊悯念之，谓之曰：“子姑少安，试代求穆相（穆彰阿）。”磨勘官某，穆之门生也。越日，穆相入直，为言于祁（{宀隽}藻）、汤（金钊）两文端，二公亦云兹事可从宽典，第部议已定，恐难挽回。穆退直，商之于某太史。太史稍踌躇，对曰：“某卷云云，固有所本。盖唐人啖助之说也。”穆曰：“得之矣。”明日入对，玉音及磨勘事，即以是说陈奏，得加恩改为总裁、同考皆罚俸，举人某罚停三科。其实啖氏所著书，今日绝无存者，顾安得有是说。穆氏相业无得而称，兹事独能保全十类。相传曾文正简在伊始，颇得穆相汲引之力（见《眉庐丛话》）。盖犹有爱才恤士之雅，未可以其碌碌无奇节，遂并其可传者而亦没之也。 \\n 女子纤足，不自南唐娘始。比余考辨之，数矣（见《眉庐丛话》及前笔），兹又得一确证。唐段成式《酉阳杂俎》载叶限女金履事云：“陀汗国主得之，命其左右履之，足小者履减一寸，乃令一国妇人履之，竟无一称者。”诺皋固属寓言，可见当时妇女以足小为贵，其不始于五代可知。 \\n 妓之管领者名瑟长，《霞笺记传奇》（元无名氏撰，演李玉郎、翠眉娘事）第十三出《访求佳丽》科白云：“不免在教坊司唤瑟长来问它。”殆即绿巾跨木（见前笔）者之流亚欤？ \\n 《金史·忠义传》：“乌古论黑汉为唐邓元帅府把军官，权刺史，行帅府事。城中粮尽，杀其爱妾啖士。”此又一张睢阳，千古忍人，不图无独有偶。 \\n 《元史·英宗纪》：“至治二年闰五月癸卯，禁白莲佛事。”即今所谓白莲教也。 \\n 陆放翁《老学庵笔记》云：“永康军导江县迎祥寺，有唐女真吴彩鸾书佛《本行经》六十卷，多阙唐讳。今人但知彩鸾书《唐韵》矣。”女真即女冠，谓为女仙，亦属附会。 \\n 《宣和遗事》：“崇宁二年夏四月，诏毁《唐鉴》、苏、黄等集，又削景灵宫元臣僚画像。是秋九月，蔡京与其子攸，并其客强俊明、叶梦得，将元符末忠孝人分正上、正中、正下，奸邪人分邪上、邪中、邪下，为六等，凡五百八十二人。诏中书省籍记姓名。又将先朝大臣司马光、文彦博，范祖禹、程明道、程伊川、苏轼、苏辙、吕公著、吕诲等，凡一百一十九人籍为奸党，御书刻石，立于端门。又诏书颁行天下，立石刊刻元党籍。”按：《豫章漫钞》云：“宋有两叶梦得，俱号石林。吴县石林字少蕴，官至宰执。贵溪石林，南渡朝进士，官至秘书丞，知抚州。今《性理大全》所引石林，叶氏，次西山真氏后者，非少蕴也。”（《漫钞》止此）据《宋史》少蕴本传（贵溪石林，不见史传）徽宗朝，自婺州教授召为议礼武选编修官，用蔡京荐召对云云，则遗事所称蔡氏之客，决为少蕴无疑。少蕴为有宋名臣，列传文苑，而乃托足权门，抑且参预党籍，名德之累，孰大于斯。讵遗事近于稗官家言，未足尽信耶？然而自是宋人之笔，去少蕴之世，若此其未远也，其书尤流传有绪，未可以齐东之语目之也。 \\n 友人至自京师，持赠胶州女柯稚筠（劭慧）《楚水词》，偶一幡@@《减字浣溪沙·和凤孙二兄》，起调云：“叠叠山如绣被堆，盈盈水似画裙围。”颇有思致。近人某词句云：“裹衾如茧学红蚕。”意与柯词近似。又柯词《虞美人·过拍》云：“夕阳一线上帘衣，正是去年游子忆家时。”则渐近浑成矣。 \\n 明嘉靖中，周公相由天文生，历官钦天监监正，洞晓历算占候之术，尝与唐荆川先生反复辨难，其言曰：“候占星宿，不但知其分野度数而已；星之光色，各各不同，要须隔纸窗穿隙观之，一见其光，便知为某星，百不失一，方可言占候耳。”（见明顾起元《客座赘语》）此论为西国天学家所未及。 \\n 明陆粲《说听》载大梁妓冯蝶翠骑驴事（见前）。比阅《客座赘语》引《四友斋丛说》：“前辈服官乘驴者，在正、嘉前，乃常事，不为异。”又云：“顷孙冢宰丕扬尝对人言，其嘉靖丙辰登第日，与同部进士骑驴拜客，步行入部。”据此，则明之中叶，虽达官新贵，往往骑驴，何论妓女。《赘语》又云：“景前溪中允为南司业时，家畜一牝骡，每诣监辄乘之，旁观者笑之，亦不顾。”凡此质朴之风，盖至明末而已漓矣。 \\n 齐武帝时，有小史姓皇名太子，帝易名为犬子。斯人命名绝奇。 \\n 近人来雪珊（鸿晋）《绿香馆稿》有制体文一首，题曰《墨匣》，殊隽颖可诵，移录如左。 \\n “置墨以匣，适于用矣。夫墨有用之时，即有不用之时，不可无以置之也。有此匣焉，不已适于用哉，且昔人有磨穿铁砚者矣。夫墨而至磨以砚，且以临时而磨墨于砚，盖不胜予手之拮据焉。乃有独运匠心，特设一器以预为备，而为开为闭，有不必耗以铁，而直须制以铜者，则有如墨匣，是谋安置之方者，有墨床以为之所。然墨床者，闲寄之时，非应用之时也，苟无浓汁以待涵濡，临颖不免研求之苦。具浸淫之渖者，有墨池以设其旁。然墨池者，倾储之用，非舒写之用也。苟无善贮以资帖妥，挥毫谁收明试之功。必待用墨而始调治乎，则倚马千言之会，临书猝办，或乞灵瞿鹆而太劳，抑或澹墨而轻挥写乎，则涂鸦万点之余，着纸无光，纵笔走龙蛇而减色。遂乃有墨匣之制。匣所以善护藏，麝丸螺点之清芬，其势不容以暴露。使漫置之，其尘将聚而封也。墨匣则护藏有法，而文机勃发，应手而物便取携；佳句推敲，捻髭而时堪耐久。匣之宜常宜暂者，觉墨花挥洒，起讫无断续之痕矣。至于嚼墨一喷，可以横扫千人军者，尤见文人慧业也已。匣所以供多蓄，苏海韩潮之抒写，其汁正藉乎加增。使浅置之，其涸可立而待也。墨匣则多蓄能容，而预备不虞，落纸而云烟如染，逢源自得，题笺而风月常新。匣之为圆为方者，觉墨采飞腾，罗列皆浓酣之气矣。至于磨墨数斗，群将号为一笔书者，无非才人乐事也已。且不第此也，凡物之以干而舍者，则终事易弃其余，而墨匣则有盖相连，既成急就之章，而移时仍可开而染翰。砚匣笔床之处，不啻未雨而为之绸缪矣。湿则晒以微阳，定见飞花浓蘸；燥则滋以涓滴，遂令枯管春生。况冰瓯雪碗之旁，光明拂拭，有藉此为观美之资矣，不且重厥位置也哉。凡物之与石相攻者，则毫芒易致其损，而墨匣则以绵最软，不恃轻胶之忤，而濡毫较更快于临池。笔酣墨饱之余，居然垂露而弥形沆瀣矣。时而供之几案，不令滴水之它沾；时而取便舟车，无患倾筐而遽倒。况寸晷风檐之地，伸纸直书，且利此为场屋之用矣，不尤贵于调和也哉。其在寒士生涯，终岁以石田为活，而墨匣则价非甚贵，而力透纸背，具见大笔之淋漓。抑在豪家习气，大都以金玉饰观，而墨匣亦缍而增华。而磨异盾头，益见文房之宝贵。” \\n 墨匣为用如此，又平湖钱起隆《制艺》一卷，名《采芳集》，皆摘《四书》中艳丽字句，游戏成文，妁之言文有云：“宿瘤也以为仙姬，姣童也以为骄客。在媒或以众见共闻，尚存廉耻，而妁乃备极其形容。优隶也以为俊秀，贫窭也以为豪华。在媒早以甘言温语，任意相欺，而妁乃更从而点缀。”又云：“本以妇人轻信之耳，妁复鼓彼如簧，遂使母氏专权，父虽欲禁之而不得。本以深闺独处之娇，妁竟诱诸觌面，遂使高堂未许，女先遥慕之而如迷。妁之巧者，意仅切于肥囊；妁之拙者，幻亦生于阅历。傥以彼列诸冠盖，即是苏张游说之俦。妁之老者，口舌既堪惑女；妁之少者，容貌并可悦男。故以彼略试逢迎，遂谐秦晋婚姻之好。”精警圆澈，亦当收入《制艺丛话》。 \\n 魁星承尘，分咏诗钟。脍炙人口之联云：“曾将彩笔干牛斗，不许空梁落燕泥。”又一联云：“文章自古须钱买（魁星右手执笔，左手持元宝），台阁而今半纸黏。”尤为超以象外，得其环中。顾此联罕闻称述者。 \\n 乙未、丙申间，京师宣武门外绳匠胡同，某学士宅门署春联云：“但将酩酊酬佳节，孤负香衾事早朝。”岁朝后数日，易而去之矣。 \\n 托活络忠敏藏唐时锭银（锭字通俗为文），厚约今尺一寸弱，长五寸许，两端圆阔而腰敛，阔处约二寸五分，狭处一寸七八分（当时未记尺寸，兹仿佛其大略，重量亦未详也），上有“开元八年”字。忠敏戏问余：“君爱此银否？”余笑应曰：“余是银皆爱，微特爱唐朝银，即清朝银，尤爱之甚，恨不多得耳。”忠敏为之听然。当日清谈雅谑如在目前，讵意桑海旬迁，山河遽邈，雨窗记此，感怆交并矣。 \\n 大兴李松石（汝珍）精研音韵之学，著《李氏音鉴》六卷，有《三十三字母行香子词》云： \\n “春满尧天，溪水清涟。嫩红飘，粉蝶惊眠。松峦空翠，鸥鸟盘，对酒陶然。便博个，醉中仙。” \\n 按：三十三字母，即本华严字母，参以时音，别为考订者。昌茫（阴平）阳（阴平）（梯秧切）羌商枪良（阴平）囊（阴平）航（阴平）（批秧切）方（低秧切）江（鸣秧切）桑郎康仓（安冈切）娘（阴平）滂（阴平）乡当将汤瓤（阴平）（兵秧切）帮冈臧张厢。（三十三字，分八句读。前七句，句四字，末句五字。）松石《行香子词》以双声求之，与字母恰合，次序亦顺，作为字母读，可也，词句亦复工丽。 \\n 府君之称，托始隋、唐碑志，取家人严君之谊，为子对于父之通称。明杨循吉《蓬轩别记》载袁某景泰中游京师，为石驸马行降笔法，决某月某日复官。丰城侯李公母目盲，袁召天医行治，辄得复明。又为总兵石亨作游仙梦法，致玉黄子王瓜。末云：“三事皆予伯兄武略府君所目击。”则兄亦称府君矣。 \\n 《古今》注：“莫难珠，色黄，出东方。”蕙风曰：“莫难即木难，木莫一声之转。《南越志》：‘木难，金翅鸟沫所成碧色珠也。’当作沫难，莫难、木难，皆同声传讹。” \\n 清朝八旗人名上不具姓，元人亦间有之。康里夔夔（按：夔夔，夔字，从山，从夔，或作夔夔。《说文》：“夔，奴刀切。”与夔龙之夔不同。见《金石屑》第四册无文宗永怀二字，北平翁氏跋：“世传从夔作夔，误”），笔札流传者，只书夔夔，不著康里。明解大绅（缙）《春雨杂述》“学书法”一则云：“夔子山平章每日坐衙罢，写一千字才进膳。”亦如近人称旗人，竟以名之上一字为姓矣。 \\n 《古碑志》中年号，间有不可考者。唐大泉寺《新三门记》称：“刘宋开明二年，邑令颜继祖舍宅移寺。”考宋无开明之号。又宋开宝六年，《重书龙池石块记》，首称：“大汉通容元年，岁在甲辰，其年大旱。”阳湖陆氏曰：“甲辰，后晋出帝改元开运之岁，后汉高祖以开运四年二月即位，仍称天福十二年。六月，改国号曰汉。明年正月，改元乾，终汉二世，无以通容纪年者。”又托活络忠敏所藏黄丙午葬砖文曰：“政通三年三月黄丙午葬。”政通年号无考，且有三年，非僭号为日无多者比，殊不可解。又唐《赵夫人墓志》，亦忠敏藏石，《志》云：“以元和十五年，少帝即位，二月五日，改号为永新元年。”所谓少帝者，自指穆宗而言，但穆宗初改永新，考新旧《唐书》，并无其事。已上各年号，为向来记载所未有，讵皆出自杜撰耶？又元泰定五年，《赠宁海州知州王庆墓表》文云：“父生于扩庆庚申，妣生于扩庆丙辰。”按：丙辰，庆元二年也。庚申，庆元六年也。古碑刻追述毫社之年多矣，直斥帝讳（扩字，宋宁宗讳），而配以年号上一字，仅见此一碑，亦新奇可纪也。 \\n 近人但知老苏称老泉，而不知子瞻亦称老泉。叶少蕴云：“苏子瞻谪黄州，因其所居之地，号东坡居士，又号老泉山人，以眉山先茔有老人泉也。子瞻尝有‘东坡居士老泉山人’八字共一印，见于卷册。其所画竹，或用‘老泉居士’朱文印。欧阳文忠作《明允墓志》，但言人号老苏，而不言其自号老泉。”叶、苏同时，当不谬也，见《茶余客话》。（按：据此，则老苏并无号老泉之说矣）又子瞻一字子平，世人亦罕知者。同时与子瞻往来诗，常有称子平者。文与可《月岩斋》诗有云：“子平一见初动心，辇致东斋自磨洗。”又云：“子平谓我同所嗜，万里书之特相寄。”诗题下注云：“诗中子平，即子瞻也。”见《黄乃余话》。 \\n 《茶余客话》云：“清文对音七字，乃歌、麻、支、微、齐、鱼、虞七韵之音。字头中，又以阿、厄、衣、窝、乌五字喉声为方。凡声皆出于喉，传于鼻唇齿之间，而又收声于喉。”按：日本字母首五字，[1234]工才（母音、喉音）[1234]读若阿，[1234]渎若衣，[1234]读若乌，工读若阿耶切（此切音之“耶”字，须读若“叶”字之平声，不读若“鸦”），音近厄。才读若窝，上声，与清文字头略同。盖清、日皆东土，其元音不甚相远也。 \\n 世俗以秦、晋称姻家，据《春秋传》，秦、晋世为婚姻，而世寻干戈，今人甫联姻，则仇衅渐开，嫌隙无已，用秦晋之好语，最是的切耳，讵可用为称美之词。亦若对于科名偃蹇者，不当以李方叔事为比例也（说见前笔）。 \\n 偶阅书肆，有常熟瞿梦香（绍坚）《吹月填词馆剩稿》瞿于雍（镛）《铁琴铜剑楼词草》合装一册。以其为藏书家之作。亟购之。《剩稿》有诗题云： \\n 曹梧冈三妹兰秀，字澧香，幼学诗于令姊墨琴夫人，工词，并善书，才名藉甚。松江沈生闻而慕之，请铁夫蹇修获成，纳素珠、名帖为聘。女以玉颖十枚、珍书一部答焉。吴之人艳其事，赋诗以传之。时戊辰岁正月下浣，予与艮甫有西湖之棹，出示新咏，并述此事嘱和，口占四绝，即示梧冈。诗云： \\n 幼妇词称绝妙才，问名亲系色丝来。 \\n 牟尼百八如红豆，颗颗圆匀贮镜台。 \\n 笔自簪花抵佩琚，搴帷争说女尚书。 \\n 鸳鸯两字郎边去，写到鸥波恐不如。 \\n 东风一线判冰华，昨夜春灯灿玉葩。 \\n 倚袖漫题红叶句，定情诗早赋梅花。 \\n 春帆水急待云，端整催妆赋锦笺。 \\n 一付吟奁兰一朵，载花端合米家船。 \\n 曹艮甫（坚）著有《昙云阁诗集》，原作云： \\n 新来妆阁试羊裙，袒腹应知是右军。 \\n 不独鸥波传墨妙，刘家三妹总能文。 \\n 玉管银毫裹十枝，缄题珍重射屏时。 \\n 阿兄替与安排好，半待簪花半画眉。 \\n 异书几卷付新装，绝胜它家百两将。 \\n 料得金莲花烛下，双声先拟赋催妆。 \\n 莺帘春静费吟哦，巧夺天孙凤字梭。 \\n 点检柳金梨雪句，它时留付小红歌。 \\n 按：墨琴女史，为王铁夫（芑孙）夫人（名贞秀，长洲人），著有《写韵轩集》，以书法闻于时，尤工小楷，所临十三行石刻，士林推重。兹据瞿诗，知其妹亦工诗，精绘事。双璧双珠，允为玉台佳话。至于嘉礼互答，率用文房珍品，尤为雅故可传云。 \\n 英人斯宾塞尔所著《群学肄言》，侯官严几道（复）译本，有云：“摩阏伯断碑，出土于亚西之大坂。（按：据此则非洲亦有大坂，译音与日本地名同），系腓尼加古文，语与希伯来大致相似。所纪者鄂摩黎征服摩阏伯，自阿洽之死，及攻以色列种人，皆中国周初时事。今其石在法国鲁维省。”按：吾中国石刻，以周宣猎碣为最古，后于此断碑，殆犹数百年。然埃及诸石刻，则尤乎邈矣。托活洛络忠敏藏埃及碑数十石，多象形字，若禽鱼亭台云物之属。又有古王及后像，王像长躯巨目隆准，轩昂而沉鸷，后亦隆准短小而权奇（王像高今尺一尺二寸五分，后像高八寸三分，皆半身像，阳文）。忠敏题云：“五千年外物也。” \\n 赣友某言：“新建勒少仲方伯（方琦）未达时，癖阿芙蓉甚深，率竟日卧不起，于枕边稍进饮食，亦不少溲，并不转侧，如是者或三五日以为常。一日，有友过访，值委卧三昼夜矣。呼之不起，强拉之，直其躬，怀中有物堕地，厥声嗤然。亟视之，一巨鼠惊而跳踉，数乳鼠蠢蠢动。盖鼠免身于其怀，而彼忄昏不知也。”此事似乎言之已甚，而赣友则云当时固确有目击者。其公子名深之，字省旃，亦能诗，蹄落无检局。尝客吴门，眷妓张少卿，制联赠之云：“少之时戒之在色，卿不死孤不得安。”可谓有是父有是子矣。 \\n 浙友某言，其乡人施旭初孝廉（浴升）工制举艺，淹雅可谈，顾癖嗜阿芙蓉，刍狗尘事，不屑自洁治。曩春闱下第留京，同寓会馆。某日，施约阅市，归途购爆羊肉，为下酒计，裹以荷叶，索而提之，肉浮于叶，俄迸出坠于地。方相助掇拾，仍纳叶中。施曰：“勿庸。”时届秋末，施已絮其袍，缎制也，且新制。则扌举其前幅，若为袱，左手摄衣两角，右掬肉而兜之，夷然洒然，意若甚得者。既入其室，则抖而委之于榻，狼藉而咀嚼之。且以嘱客，客谢弗遑也。客呼馆人以盘至，则朵颐者泰半矣。客不呼馆人者，殆将寝其皮，不止食其肉矣。即如其人，政复非俗，其[B243]苴者形骸耳，乌知其非有托而狂也。 \\n 明山阴张宗子（岱）《陶庵梦忆》云：“吾乡缙绅有治沅堂者，人不解其义，问之，笑不答。力究之，缙绅曰：‘无它意，亦止取三台三元之义云尔。’闻者喷饭。”蕙风避地海上，皆楼居，客岁得元版书三种（大德本《尔雅》、天历本《楚辞》、五卷本《图绘宝鉴》），名所寓曰三元楼。裘葛甫更，三元已易米，即楼亦易主矣（易所主也）。 \\n 《花村谈往》二卷，不著撰人名氏，有“古玩致祸”一则：“万历末年，娄东有一白定炉，下足微损，乡村老媪佛前供养。偶有觅古者一金易之，则为拂拭，碾去损处，锦袭以藏，售云间大收藏家顾亭林，得四十金。亭林又售董宗伯，价已翔至一百二十金。”云云。此顾亭林，时代在昆山先生之前。 \\n 长洲汪苕文（琬），号钝翁，顺治乙未进士，官刑部郎中，缘事谪北城兵马司指挥。钝翁夷然赴官，不谓尘〈穴辱〉不屑也。吾粤（桂平）陈鹿笙方伯（）先是官浙江同知，受知于巡抚蒋果敏（益澧），擢杭嘉湖道。未几，牾果敏，被劾，降同知原官。鹿翁即以同知需次浙垣，随班听鼓，绝无愤懑不平之态，有钝翁之遗风焉。其后年逾古稀，开藩四川，护任总督。俄卸督篆，仍回藩司本任，遂引疾归。论者谓才猷如鹿翁，设不经盘错，则指晋疆圻，殆可与曾、左诸公分镳平辔（鹿翁宦浙，丁洪杨乱事方剧，以防堵悉勰机宜，见重于蒋果敏），卒以意气牾触上官，致名位坎坷，即事功亦未竟展布，未尝不佩仰其节介，而惜其涵养稍未臻至也。又汪钝翁小字液仙，程可则小字拂壮。王阮亭有诗云：“佛壮谈诗登秘阁，液仙趋府算钱刀。”（钝翁先除户部）一佛一仙，天然对偶。 \\n 梁任《述异记》云：“武陵源在吴中，山无它木，尽生桃李，俗呼为桃李源。源上有石洞，洞中有乳水。世传秦末丧乱，吴中人于此避难，食桃李实者皆得仙。”按：此即渊明所记桃花源也，而曰桃李源者，任时代，距渊明未远，当别有所据。后人或云，陶此记属寓言，并无所谓桃花源者。今以任记证之，而知其非然矣。又据陶记，入桃源者，武陵捕鱼人，是谓源在武陵，而任记则云，源在吴中，第名武陵尔，亦与陶说异。 \\n 枣梨皆坚木也，世人以为刻书所用。《述异记》云：“北方有七尺之枣，南方有三尺之梨，凡人不得见，或见而食之，即为地仙。”此枣梨之又一故事，特彼言其材，此言其实耳。 \\n 《陶庵梦忆》云：“沈梅冈先生牾相嵩，在狱十八年。读书之暇，旁攻匠艺。尝以粥炼土，凡数年，范为铜鼓者二，声闻里许，胜暹罗铜。”按：炼土为铜，殆仅亚于点石成金一等。铜可范鼓，即可铸钱，此法若传，则邓氏铜山，不能专美于前矣。设令泰西人得之，不将诩为新发明耶。 \\n 光绪乙未，南皮张文襄相国总督两湖，值六十寿辰，门下士姚汝说集《汉书》句为制锦之文，比事属辞，如天衣无缝，求之向来寿言中，殆未必有二，移录如左： \\n “自古受命及中兴之君（《恩泽侯传》），必有非常之人（《司马相如传》），待以不次之位（《东方朔传》）。所与共成天功者（《功臣表》），成周郅隆（《司马相如传》），周召是辅（《郎顗传》），孝宣承统（《公孙宏传》），丙魏有声（魏丙传）。莫不赖明哲之佐，（崔传），爰作股肱（傅毅传），受任方面（《冯异传》）。外攘四夷（《武五子传》），内亲附百姓（《王陵传》）。洪亮鸿业（《班固传》），国以富强（《食货志》）。是故四方仰望柱石之臣（《郎顗传》），延颈跋踵（《扬雄传》），相与嗟叹元德（《班固传》），翼宣盛美（《徐稚传》），雍容揄扬（《班固传》），著于竹帛（《东方朔传》），所从来远矣（《司马迁传》）。今皇帝仁圣（《王吉传》），即位二十二年（《礼乐志》），盛日月之光（《终军传》），化于陶钧之上（《邹阳传》）。尊养三老（《晁错传》），表章六经（《武纪》），丙申（《律历志》）秋八月（《安纪》）三日（文纪），南皮（《地理志》）张公（《古今人表》），德为国黄（《师丹传》），春秋六十（《郊祀志》），耆老大夫缙绅先生之徒（《司马相如传》），大众聚会（《五行志》），皆奉觞上寿（《司马迁传》），于是缀学之士（《楚元王传》）佥尔而进曰（《班固传》）： \\n 尚书（《百官公卿表》）历金门，上玉堂（《扬雄传》），职在太史（《律历志》），身为儒宗（《萧望之传》），甚得名誉于朝廷（《尹翁归传》），方见柄用（《谷永传》）。不知（《叙传》）乡（向）者（《张耳传》），专心坟典（《马援传》），博贯六艺（《章纪》），通古今之谊（《儒林传》），以揆当世之变（《刘向传》），努力为诸生学问（《翟方进传》），未有高焉者也（《韦贤传》）。起家（《刘歆传》）甲科（《匡衡传》），当天下多事（《西域传》），德器自过（《杜周传》），不希旨苟合（《孔光传》）。时有奏记（《朱博传》），手自牒书（《薛宣传》）。居无何（《李广传》），天子有诏（《匈奴传》），使持节（《荀传》）东游会稽，渡浙江（《项羽传》），选豪俊，举孝廉（《武纪》），崇化厉贤（《儒林传》），称述品藻（《扬雄传》），彬彬多文学之士矣（《儒林传》）。是岁（《沟洫志》），乘轺传（《申公传》），入楚（《项羽传》），察风俗（《魏相传》），修经学儒术（《宣纪》），增博士弟子员（《儒林传》）。文章尔雅（《儒林传》），角材而进（《贾谊传》）。其有茂才异等（《武纪》）、卓行殊远者（《霍去病传》），莫不拔擢（《扬雄传》），以厉其余（《朱云传》）。间不一岁（《伍被传》），至于蜀都（《司马相如传》），未及下车，而先访儒雅（《儒林传》），兴廉举孝（《武纪》），遣诣京师（《成纪》）。又修起学官于成都市中（《文翁传》），能通一艺以上（《儒林传》），得受业如弟子（《儒林传》）。士有被容接者，名为登龙门（《李膺传》）。于是诸儒始得修其经学（《儒林传》）。是后，外事四夷（《食货志》），自敦煌至辽东，万一千五百馀里（《赵充国传》），以与戎界边（《匈奴传》），北夷颇未辑睦（《武纪》），使外国者（《西域传》），颇增其约（《匈奴传》）。公曰（《五行志》）：“朔方（《食货志》）最为强国，（《西域传》），非可以仁义说也（《匈奴传赞》）。然不可使隙（《匈奴传》），定地犬牙相入者（《赵佗传》），其勿许而辞之（《匈奴传》）条对（《梅福传》）。”天子遣使（《食货志》），除前事，复故约（《匈奴传》）。晋阳（《地理志》）股肱郡（《季布传》），被山带河（《娄敬传》），据势胜之地（《诸侯王表》），岁比不登（《成纪》），赤地数千里（《夏侯胜传》），元元困乏（《翼奉传》）。公至（《循吏传》），转旁郡钱谷以相救（《元纪》），数下恩泽（《黄霸传》），蠲削烦苛（《王尊传》），举错曲直（《元纪》），信赏必罚（《宣纪》），壹切治理，威名流闻（《赵广汉传》）。当是之时（《徐乐传》），西南外夷（《叙传》）便于用舟（《朱买臣传》），通商贾之利（《匈奴传》），船交海中（《郊祀志》）。百粤（《高纪》）为九州膏腴（《地理志》），处近海，多犀象毒冒珠玑（《地理志》），异方珍怪（《梁冀传》），四面而至（《西域传》），南海番禺（《地理志》），咸乐开市（《匈奴传》），朝议（《卢植传》）以公可属大事当一面（《张传》），天子诏（《匈奴传》）浮海从东方往（《西南夷传》），宣国威泽（《皇甫规传》），问民所疾苦（《循吏传》），为民兴利，务在富之（《召信臣传》）。其于技巧工匠（《宣纪》），便器械，积机关（《艺文志》），运筹算（《货殖传》），穷智究虑（《艺文志》），伐材治船（《严安传》），云合电发（《扬雄传》），以通（《沟洫志》）殊邻绝党之域（《扬雄传》）。有越裳（《南蛮传》）为楼兰所苦（《西域传》），杀属国吏民（《段颍传》），唐突诸郡（《段颍传》），三边震扰（《杨震传》），此诚忠臣竭思之时也（《朱邑传》）。公运独见之明（《王莽传》），远抚长驾（《司马相如传》），为诸军节度（《西羌传》），列选有勇略仁惠任将帅者（《南蛮传》），国士皆言愿属大树将军（《冯异传》），识边事（《王霸传》）若冯（《冯岑贾传论》），建节衔命（《寇恂传》），即率所属驰赴之（《段颍传》），身当矢石（《段颍传》），战一日数十合（《李陵传》），杀伤大当（《霍去病传》）。于是楼兰（《西域传》）怖骇，交臂受事（《司马相如传》），即西北远去（《匈奴传》），厥功茂焉（《宣纪》）。粤与楚接比（《地理志》），久之（《龚遂传》），调补（《匡衡传》）于湖（《郊祀志》）南北（《地理志》），亦善其政教（《卫飒传》），表贤显善（《王尊传》），观纳风谣（《循吏传》）。诸儒往归之（《儒林传》），传业者浸盛（《儒林传》）。乃列修黉宇（《儒林传》），立精舍（《包咸传》），凡所造构二百四十房（《儒林传》），修道桥（《南蛮传》），受南北湖（《地理志》），水圜宫垣（《郊祀志》），醴泉流其唐（《扬雄传》），台阁周通（《梁冀传》），高明广大（《董仲舒传》），费以亿万计（《司马相如传》）。既成（《京房传》），立五经博士（《儒林传》），选高才生（《翼奉传》），明经饬行者（《文翁传》），褒衣博带（《程不识传》），委蛇乎其中（《儒林传》）。所以纲罗遗佚（《儒林传》），宣明教化（《黄霸传》），皇皇哉斯事（《司马相如传》）。惟念夷狄之为患（《匈奴传赞》），通难得之货（《货殖传》），利于市井（《货殖传》），泉刀布帛之属（《食货志》），鲜能及之（《宣纪》）。浸淫日广（《食货志》），靡敝国家（《严安传》），忧虑不二三岁而已（《赵充国传》），其已事可知也（《贾谊传》）。故善为天下者（《食货志》），备物致用（《货殖传》），因时之宜（《西域传》），立成器以为天下利（《货殖传》），诸作有租及铸（《食货志》），尽笼天下之货（《食货志》），以追时好而取世资（《货殖传》），而万物不得腾跃（《食货志》）。天子闻之（《李广利传》），欣欣以为然（《张骞传》）。江南地广（《地理志》），民殷富（《窦融传》），东滨大海（《东夷传》），南近诸越（《严安传》），有三江五湖之利（《地理志》），亦一都会也（《地理志》）。先是（《扬雄传》），朝鲜民犯禁（《地理志》），东夷横畔（《扬雄传》），有倭人（《地理志》）习于水斗（《朱买臣传》），发兵数万（《匈奴传》），为寇灾不止（《西南夷传》），天下骚动（《李广利传》），朝廷忧之（《朱晖传》）。公（《循吏传》）督军（《皇甫规传》），把旄杖钺（《五行志》），乘江东下（《班固传》），广设方略（《皇甫规传》），重其购赏（《西南夷传》），激扬吏士（《吴汉传》），以羽檄征天下兵（《高纪》），义愤甚矣（《逸民传》）。于时言事者（《元纪》），以为海内虚耗（《明纪》），而外累远方之备（《严安传》），又恐他夷相因并起（《赵充国传》），非所以安边也（《严安传》）。议羁縻之（《匈奴传》），使曲在彼（《匈奴传》），岂古所谓怀远以德者哉（《西南夷传》）。楚地方五千里，公之所居（《韩彭传》），仍归总揽（《刑法传》），以盐铁缗钱之故（《食货志》），山泽之利未尽出也（《晁错传》），乃更请郡国（《食货志》），即铁山鼓铸（《货殖传》），冶熔炊炭（《食货志》），有机有枢（《叙传》），自造白金（《食货志》），铸钱（《邓通传》）。其文龙（《食货志》）直千（《食货志》），直五百（《王莽传》），直三百（《食货志》），二百（《地理志》），直百（《地理志》），直五十（《王莽传》），是为银货（《食货志》），费数十百巨万（《食货志》）。常以此为国家大务（《扬雄传》），所以制四夷，安边足用之本（《食货志》），朝有所闻，则夕行之（《张衡传》）。习算事（《宣纪》），兴功利（《食货志》），月异而岁不同（《贾谊传》），运情机物（《张衡传论》），民得利益焉（《卫飒传》）。公（《五行志》）才兼文武（《卢植传》），忠清直亮（《陈蕃传》），国家重臣也（《张汤传》），朝廷每有四夷大议（《赵充国传》），常佐天子兴利除害（《晁错传》），宣布恩泽（《董卓传》），怀柔异类（《宋宏传》）改制度，与天下为更始（《司马相如传》），设诚于内而致行之（《董仲舒传》）。然束万节（《袁绍传》），不可干以私（《尹翁归传》），岁时但共纸墨（《後纪》），扶微学（《章纪》），延天下士（《儒林传》），能通一经者（《儒林传》），称之皆不容口（《袁盎传》），训辞深厚（《儒林传》）。及揆事图策（《王褒传》），夙夜思惟当世之务（《盖宽饶传》），小心翼翼（《安纪》），展无穷之勋（《叙传》），立功名于天下（《司马迁传》），声闻邻国（《司马迁传》），天子甚尊任之（《王商传》）。故能惠此黎民（《韦贤传》），跻之仁寿之域（《王吉传》）。《诗》云：“宜民宜人，受禄于天。”（《刑法传》）《泰誓》曰：“立功立事，可以永年。”（《郊祀志》）盛矣哉（《萧曹传赞》），庆流子孙（《樊郦传赞》），声施后世（《萧曹传赞》），虽皋夔衡旦密勿之辅（《班固传》），殆无以过也（《孔融传》）。生等（《宣纪》）瓮牖绳枢之子（《贾谊传》），不能褒扬万分（《谷永传》）。比年（《宣纪》）肄业管弦之间（《礼乐志》），抠衣登堂（《王式传》），说师法（《鲁丕传》），广异义（《章纪》），被风濡化（《扬雄传》），幸得遭遇其时（《王吉传》），诚思毕力竭情（《班固传》），以扬鸿烈而章缉熙（《扬雄传》）。书不能文也（《张敞传》），谨就所闻见言之（《司马相如传》），撮其旨意（《艺文志》），以述《汉书》（《叙传》）而为之叙（《艺文志》）。 \\n 刘葱石属校宋本《景德传灯录·睦州陈尊宿章次》（按：陈尊宿，唐咸通时人）云：“师唤焦山近前来，又呼童子取爷来。童子取爷至，云：‘未有绳墨，且斫粗。’师喝之，又唤童子云：‘作么生是你斧头。’童子遂作斫势。师云：‘斫你老爷头不得。’”“老爷”之称谓，自唐时已有之。 \\n 曩寓京师，尝燕集宣武门外半截胡同江苏会馆，院落绝修广，遍地纤草如，名“铺地锦”。时届暮春，著花五色，每色又分浓淡数种，或一花具二色、三色，或并二色、三色为一色。如茶绿、雪湖之类，殆不下数十色，风偃氵纹，蹙绣弥望，当时绝爱赏之。《景德传灯录·涿州纸衣和尚章次》（按：和尚亦唐人）云：“初问临济：‘如何是夺人不夺境？’临济曰：‘春煦发生铺地锦，婴儿垂发白如丝。’”此草绝佳，自唐时已有之，不见于题咏与记载，何也？ \\n 又《传灯录·寿州绍宗禅师章次》云：“问：‘如何是西来意？’师曰：‘好事不出门，恶事行千里。’”又“千年田，八百主”，见“灵树如敏禅师章次”。（按：两禅师皆唐人）世俗常言，由来旧矣。 \\n 又《传灯录·裴休传心法要》云：“菩萨心如虚空，一切俱舍。所作福德，皆不贪著。然舍有三等：内外身心，一切俱舍，犹如虚空，无所取著，然后随方应物，能所皆忘，是谓大舍；若一边行道布德，一边旋舍，无希望心，是谓中舍；若广修众善，有所希望，闻法知空，遂乃不著，是谓小舍。”按：南朝陈后主时，有女学士袁大舍，取名用此义也。又毛西河姬名曼殊，厉太鸿姬名月上，亦皆用佛语。《西域记》云：“曼殊室利。”唐言妙吉祥。《传灯录》云：“舍利弗尊者，因入城，遥见月上女出城，舍利弗心日思维。此姊见佛，不知得忍不得忍否？”（按：元好问《台山杂咏》：“对谈石室维摩在，珍重曼殊更一来。”“曼”字作平声读） \\n 清朝自康熙已还，东三省每年奏报“并无福建人私行入境”云云，冬夏各一次。当时因郑成功负固台湾，设此禁例，防侦谍混迹也。相沿直至光绪季年，适张元奇巡抚吉林，见此奏报，怫然曰：“我即福建人，何云并无福建人人境也？”乃罢之。 \\n 刘晨、阮肇入天台山遇仙女事，向来艳称。顾天台艳迹，犹不止此。盐官谈孺木（迁）《枣林杂俎》云： \\n “天台二仙女，宋景中，□（原缺一字）明采药，见金桥跨水，光华炫目，有二女戏于水上，殆水仙洞府也。又天台县桃源，石壑千岩，人烟断绝，其中古桃树，年深化为精魅，常迷人。宋王介甫夜坐读《易》，月照轩窗，忽有一姝容态娟丽，见介甫自言知《易》，遂相与谈论画前妙理，实能发人所未发，介甫喜甚。俄报司马君实来访，介甫出迎至轩中，彼姝即隐身不见。及司马出，彼姝复来，介甫怪而问之，对云：‘妾乃此山花月之妖，司马公正人，妾不敢相见。’介甫爽然。” \\n 再世玉箫，重逢城武，事见《云溪友议》，向来亦艳称之。明时亦有玉箫。《枣林杂俎》云：“闽人周玉箫，武弁方舆妾，舆上议抚红夷，牾大帅，系狱七年。遣玉箫，玉箫誓不去。及事解诣阙，遇国变，又不得归，玉箫感慕痛没，有诗一百三十首行世。”此玉箫亦以情殉，独惜其无隔世缘耳。 \\n 闽荔枝有名翰墨香者，产铜山黄氏圃中。陆丹《小知录》云：“林檎一名文林果。”可属对。 \\n 了，《广韵》：“都了切。”《集韵》：“丁了切，鸟悬也。”郑樵《通志·六书略》：“训童子阴。” \\n 苏州江艮庭（声）精无阝学，工篆籀，兼习越人术。每为人治疾，辄以篆字书药方，药肆人以不识故，往往致舛误。先生则恚甚曰：“彼既开药肆，乌可不识篆隶耶？”其迂僻如此。又德州田山姜（雯）癖好新奇，凡病，医以方进，必书药别名。如人参曰琥珀孙，黄耆曰英华库，甘草曰偷蜜珊瑚之类（按：唐进士侯宁极撰《药谱》一卷，尽出新意，改立别名，凡一百九十品。宋陶谷《清异录》亦有之，盖移述侯谱），书俗名者不饮也。设令艮庭先生为山姜先生诊视，则以篆字书药别名，尤为别开生面矣。 \\n 医家性癖，犹有可记者。相传太原傅青主（山）善医而不耐俗，病家多不能致。然素喜看花，置病者于有花木寺观中，令善先生者诱致之。一闻病人呻S吟Y，僧即言羁旅贫人，无力延医，先生即为治剂，无不应手而愈也。又雍、乾间，吴县叶天士名桂，以医名于时。有木渎富家儿病痘闭，念非天士莫能救。然距城远，恐不肯来。闻其好斗蟋蟀，乃购蟋蟀十盆，贿天士所厚者诱以来。出见求治，天士初不视，所厚者曰：“君能治儿，则蟋蟀皆君有也。”乃大喜，促具新洁大桌十余，裸儿卧于上，以手展转之，热即易，如是殆遍。至夜，痘怒发，得不死。两名医之轶事如此。好乐而辟，贤者不免，毋亦先玩好而后疾病矣乎？傅先生尤通人，未可仅以名医目之。 \\n 有知府马姓，知县卢姓，会衔出示，幅小而字多，两姓相并，府先县后，距离绝近。一乡人阅示者卒然曰：“驴字何反写也？”旁观者莞尔而笑曰：“它日者，吾邑侯不次超迁，官阶在太守上，则驴字当改正矣。” \\n 清制：各直省府州县缺，概归酌补。某大吏桑梓情深，对于乡人多所迁就，僚属为之语曰：“酌则谁先？”曰：“先酌乡人”。 \\n 徐容者，山阳陈某之娈童也，余桃之爱甚深，为之纳妇。成婚未久，值徐妇归宁，陈即蹈隙乘间，往为坠欢之拾。讵妇因忘携奁具，折回，有所见，则恚愤填膺，竟取厨刀自刎死。论者谓妇人因男子失身，而羞忿自尽，殆未之前闻。此妇节烈，可以风矣。陈、徐故事，前有迦陵、云郎（云郎徐姓），艺林播为美谈。迦陵亦为云郎娶妇，为赋《贺新郎》词，有句云：“只我罗衾浑似铁，拥桃笙难得纱窗亮。”当时云郎之妇，万一解此，当复何如？ \\n 合群结社之风，莫盛于武林，由来旧矣。《月令广义》云：“武林社，有曰锦绣社，花绣也；绯绿社，杂剧也；齐云社，蹴鞠也；角抵社，相扑也；清音社，音乐也；锦标社，射弩也；英略社，拳棒也；雄辩社，小说也；翠锦社，行院也。明山阴张宗子（岱）尝结丝社，月必三会之。有小檄曰：“中郎音癖，清溪弄三载乃成；贺令神交，《广陵散》千年不绝。器繇神以合道，人易学而难精。幸生山水清都，共志丝桐雅奏。清泉磐石，援琴歌水仙之操，便足怡情。涧响松风，三者皆自然之声。政须类聚，偕我同志，爰立琴盟。”云云。又设斗鸡社于龙山下，仿王子安《斗鸡檄》檄同社。其从父字葆生，善诙谐，在京师与漏仲容、沈虎臣、韩求仲辈结噱社，唼喋数言，必绝缨喷饭。噱亦有社，盖无乎不社矣。厉樊榭诗自注云：“明嘉靖间，西湖有诗社八，曰紫阳社，曰湖心社，曰玉岑社，曰玉岩社，曰南屏社，曰紫云社，曰洞霄社，曰飞来社，社友祝九山时泰，高颍湖应冕，王十岳寅，刘望湖子伯，方十洲九叙，童南衡汉臣，沈青门仕分主之。”诗社固常有，然而同时并起，如斯其盛，殆亦仅见。 \\n 王献之妾名桃叶，见《古今乐录》。白香山妾亦名桃叶。香山诗有云：“太湖石上镌三字，十五年前陈结之。”结之，桃叶字。 \\n 王渔洋《香祖笔记》云：“康熙乙丑夏，余游庐山，宿开元寺，观阳明先生《石壁天书纪功碑》末云：‘嘉靖我邦国。’若前知世宗入继大统者。”按：《碧里杂存》载王文成习静阳明洞，预知门人朱白浦、蔡我斋入山事。讵阳明能前知，故于纪功碑中，用“嘉靖”二字，为将来之谶耶？吾邑陈莲史先生（继昌）为嘉庆二十五年庚辰科会状，其廷试策首颂扬处，有“道光宇宙”字。逾年为道光元年，是则无心巧合，亦可谓几之先见者矣。 \\n 相传经生黩财，名士好色，为有清一代风气。王西庄未第时，尝授读某富家，每自馆归，必两手作搂物状。人问之，曰：“欲将其财旺气搂入己怀也。”及仕宦后，以贪墨闻。或讽之曰：“昔贤清畏人知，先生不清不畏人知，独不为名节计乎？”王曰：“贪婪第腾谤一时，文章足增重千古。吾自信文名必可传世，迨百年后，讥评久息而著作常存，吾之令闻广誉固无恙也。既取快于一时，仍无损于千古，计乌有得于此者。”梁山舟家世品学冠绝时流，即书法亦并世宗仰。顾有紫标黄榜之癖，尝以阿堵故，受生平未受之辱。先是，谢少宰墉，捐馆于京师，诸子均在籍，唯第三子视含敛，遗资万五千金，平均分授五子。均寄存山舟处，随时付给，以其名高望硕为可恃也。讵后于其第四子应分之数，竟屡索不给，势将干没。谢之长子恭铭，乃至批山舟之颊，登门坐索，诟詈万端。当时致有“钟王石刻中，多一老拳帖”之嘲（山舟工书，故云）。王固经生，梁则名士也。经生与名士，容亦互为风气欤？今之名士，黩财者多，好色者少，盖好色之风，亦已古矣。 \\n 仁和龚定庵，尝詈其叔不通，父仅半通。子孝栱，初名公襄，屡更名曰刷刺，曰橙，曰太息，曰小定，昌匏，晚号半伦，自言无君臣、父子、夫妇、昆弟、朋友，而尚爱一妾，故曰牛伦也。以父为半通者，宜其有半伦之子矣。 \\n 古人命名猥怪可笑者，见于载籍，指不胜偻，略记如左。 \\n 《左传》：卫有史狗，郑有堵狗。《史记》：韩有公子虮虱。《汉书·古今人表中》中，有司马狗。（师古曰：“卫宣公臣也，见鲁连子”）又下上有荣驾鹅（师古曰：“驾音加”）。又郦食其子名疥，梁冀子名胡狗，魏元叉本名夜叉，弟罗本名罗刹，北齐有颜恶头，南唐有冯见鬼。《宋史》：刘继元子名三猪，辽皇族西郡王名驴粪。《金史·海陵纪》有刑部郎中海狗；《宣宗纪》有李瘸驴，唐括狗儿；《哀宗纪》有完颜猪儿；又兀术之孙名羊蹄，胡沙虎之子名猪粪，封濮王；《忠义传》有郭虾蟆。又纥石烈猪狗，见《西夏传》；耶律赤狗儿，见《卢彦伦传》。《元史》有郭狗狗，石抹狗狗，宁猪狗。又伯答沙次子名泼皮，皇庆中有驸马丑汉，江浙行省黑驴。 \\n 俗谚“朝朝寒食，夜夜元宵”，以为巨室富家，歌舞酣嬉景象。自海氵筮鬯通，沪滨繁华，行院雾合，垂鞭侧帽，挥金易而点石难。于是乎有所谓“朝朝除夕，夜夜元宵”者，谓夫豪竹哀丝，玉钟彩袖，无夕不然。而实则债主雁行，债台高筑，亦五日不然。只此二语，形容尽致。彼纨绔少年，流连忘返，悍然不顾者，未见其苦乐均也。 \\n 欧洲风俗与吾中国迥殊，妇子及岁，率以己意相攸，对于男子美髯者辄欣属焉。吾中国古时亦有以须为美者。《晋书·桓温传》：“眼如紫石棱，须作猬毛磔，尚南康公主。”是尚主时已有髯也。（按：古人须不经剃，未弱冠即已有须，金子，晋王彪之年二十，须鬓皓白，时人谓之王白须。《汉书·昌邑哀王传》云：“故王年二十六七，为人青黑色，小目，鼻末锐卑，少须眉。”盖以少须为病）宋山阴公主夜就褚渊，渊不敢从。公主曰：“褚公须髯如戟，何无丈夫气。”是公主爱其有须也。唐武后时，朱敬则上疏曰：“近闻尚食柳模，自言子良宾，洁白美须眉，堪充宸御。”是须眉之好者，可进御于武后也。按：《释名》：“口上曰髭，髭姿也，为姿容之美也。颐下曰须，须秀也，物成乃秀，人成而须生也。”髭须有美秀之训，由来归矣。 \\n 铸铜像以旌功绩，或志哀慕，亦欧俗也，吾中国古亦有之。《山堂肆考》：“翁仲姓阮，身长一丈二尺，秦始皇并天下，使翁仲将兵守临洮，声振匈奴，秦人以为瑞。翁仲死，遂铸铜像，置咸阳司马门外。”《北史》：“魏崔挺除光州刺史，威恩并著，风化大行，后为司马。景明四年卒。光州故吏，闻挺凶问，莫不悲感，共铸八尺铜像于城东广固寺，赴八关斋追冥福。”翁像近于旌功绩，而崔像则志哀慕也。《枣林杂俎》云：“蒲州田千秋，好学善击剑，尝铸铜像，镌己名氏葬之。语人曰：‘使千百年已后人得之，即神仙也。’”此则自铸己像，且藏之幽壤，非置之通衢也。 \\n 前话记妇人生须事，兹又得二事。赵崇绚《鸡肋》：“唐李光弼母有须数十茎，长五寸许，封韩国太夫人。”《偃曝谈余》：“郑阳一妇人美色，生须三绺，约数十茎，长可数寸许，人目为须娘”云。 \\n 前话记男子生子事，兹又得二事。《庚己编》曰：“齐门临殿寺，一僧年少美姿容，痛死，其师建斋会众荼毗之。忽爆响腹开，中有一胞，胞内一小儿长数寸而目、眉、发俱备。”又嘉靖四年乙酉正月，吴县民孔方腹痛，谷道出血，产下一胞。妻沈氏割开，有一男长一尺，发长二寸许，五官俱全。 \\n 相传年大将军（羹尧）盛时，威重不可一世，事无大小，令出惟行。一日大雪，肩舆出府，材官辈以手攀辕而行，手背雪积寸许。将军悯焉，下令曰：“去手。”材官误会意旨，竟各引佩刀，自断其腕。将军亟诃止之，则已筋骨摧残，雪为之赤矣。其积威之势，一至于此，欲不蹈震主之危得乎？ \\n 《枣林杂俎》云：“良乡妓冬儿善南曲，入外戚左都督田宏遇家。宏遇卒，都督刘泽清购得之，以教诸少四十余人，其最姝丽者登儿也。甲申，泽清欲侦二王存否，冬儿请自往田氏探之，遂男饰而北。知二王已绝，遂南。泽清镇淮安，书佐某无罪杀之，收其妻。泽清降北朝，摄政王赠宫女三人，皆尝御者，泽清不辞而嬖之。亡何，内一人告变，摄政王录其家，及所夺书佐之妇，泽清供书佐有罪，故杀之。妇明其非罪，且云：‘泽清私居冠角巾，谓事若迫，不如反耳。’泽清诛，冬儿下刑部，尚书汤□□（原缺二字）尝饮泽清所，出侑酒，故识冬儿。因曰：‘尔非刘家人。’遂免籍，更嫁吴骏公，作《临淮老妓行》：‘临淮将军擅开府，不斗身强斗歌舞。’”云云。按：诗见《吴梅村集》，字句与谈氏所录小异。吴翌凤注引尤侗《宫闺小名录》云：“冬儿，刘东平歌妓。吴梅村作《临淮老妓行》。”又引陈维崧《妇人集》云：“临淮老妓，某戚畹府中净持也，后为东平侯家女教师，其事实弗能详也。”亦不言嫁梅村。《茶余客话》云：“壬癸间，淮妓姜楚兰色艺倾一时。有吴生者，善鼓琴，无志仕进，屏弃人事，嗜饮酒，家日益困。兰一见称赏音，每至辄沽酒尽欢。金尽，典衣钗以继。会刘泽清开藩于淮，有以兰名闻者，吴生莫知所为。兰曰：“小别耳，毋恨。”遂入后堂，歌曲奏艺，擅专房之宠。刘虽武人，亦知爱文墨，聚书籍，园亭花木水石，穷极幽胜。而牙签锦轴，插架连墙。以兰容辞闲雅，有林下风，令典清秘之藏。吴生待之，杳无消息，侯门深海，自分萧郎。一日，泽清率师渡河，幕府空虚，兰卷席珠玉玩好及奇书名画，挟数婢妾泛舟射阳，以简密招吴生，往还海曲，游寓浙西数年。事定返淮，伉俪终身，家以素封。 \\n 冬儿、楚兰皆东平故姬，皆得事雅流，幸矣。所事皆吴姓，亦奇。楚兰濡润于东平，何其甚似近日名妓之所为也。而能预知东平必败，其识鉴非录录者比矣。 \\n 汉毛亨作《诗训诂》，以授毛苌，作《小序》，故曰《毛诗》。世称亨为大毛公，苌为小毛公。清时亦有二毛，萧山毛大可（奇龄）与兄万并知名，人呼万为大毛子，大可为小毛子。《施愚山集》有《毛子传》。 \\n 中国人爱花，泰西人爱叶，往往层楼杰阁，万绿环之，谓绿色于目为宜，资裨益也。近人某说部云：“钱塘蔡木布衣，居于武林门内之斜桥，性爱草，沿墙上阶，一碧无隙；湘帘几间，盆盎罗列，皆草也。凡草经其栽植灌溉，辄芊绵娟，迥殊凡品。有翠云草，尤所珍惜。”亦嗜好之特别者。朱柏庐《四时读书乐》句云：“绿满窗前草不除。”第不除云尔，非所好在是也。 \\n 康熙间，山西布政使王显祚，风雅好客，尤爱重朱竹。一日宴竹，出玉碗为饮器。盖曾藏晋恭王邸者。碗高五寸，深四寸七分，径七寸许，莹洁逾羊脂，昔人所称一捧雪，弗逮也。缀黄点数十如金粟，相映益璀璨。竹沾醉，持碗几坠地，每缶一，碗辄触案有声。它座客相顾色动，或移置王前。王笑曰：“何见之小也？碗信珍秘，与其完于它人手，何如碎于竹乎？”先是，某巨公愿以千金易之，王弗许。至是，遂以赠竹，并谕庖丁，月致佳酿二瓮焉。此事若在竹未试鸿博已前，则尤可传，弗可考。 \\n 明镇国中尉朱睦挈，字灌甫，镇平王诸孙（隆、万间人），世称西亭先生，有《万卷堂书目》（见贝简香《千墨庵精钞七家书目》），搜罗闳富。按：《明外史·诸王传》：“睦挈家故饶，逐十一利，资益大起，因访购图籍。当时藏书之富，推江都葛氏、章丘李氏、睦挈不惜高訾致之。”据此，则万卷堂博极群书，得力于货殖者深矣。 \\n 藏书家族姓，多有败德亻危行，不恤摧残雅道者。钱遵王（曾），牧斋从孙之子也。编《也是园述古堂书目》，多藏宋元版书，鉴别不在牧翁下。牧翁逝世，族中亡赖，乌合百人，托言牧翁旧有所负，喧哄于堂。迫柳夫人毕命，遵王实为之魁率。《荆驼逸史》载此事綦详。叶林宗（奕），石君（树廉）从兄也。爱《日精庐藏书志》，孙觌大全集，叶石君跋。此书为从兄林宗借去，几十年矣。乙巳之春，林宗卒，为之整书，始得检归。《〈百百〉宋楼藏书志》，沈下贤集，叶石君跋。崇祯戊寅，得《沈亚之集》，为林宗干没。近来林宗物故，书籍星散，宋、元刻本，尽废于狂童败妇之手。予生平不欺其心，自信书籍必不若林宗死后之惨”云云。张子谦（承涣），月霄（金吾）之从子也。月霄《言旧录》：“道光六年七月二十九日，从子承涣取《爱日精庐藏书》十万四千卷去，偿债也。忆涣为予作《诒经堂铭》曰：‘达士旷怀，岂计长久，空诸一切，诒于何有。’不竟成此举之谶耶。”先是，承涣屡以资假月霄，盖预为要挟夺攘计。至是遂罄其所藏，捆载以去，月霄浩叹而已。之三人者，何尝不好古操雅，顾其所为，讵士君子所忍出耶。《汲古阁刻板存亡考》：“相传毛子晋有一孙，性嗜茗饮，购得洞庭山碧萝春茶，虞山玉蟹泉水，患无美薪，因顾《四唐人集》板而叹曰：‘以此作薪，其味当倍佳也。’遂按日劈烧之。”此举诚奇特，然而视彼三人为犹愈矣。鄞县范氏天一阁藏书，自明迄今，垂三百年，未经散佚。今春被人盗出数千本，售于沪上坊肆六艺书局、来青阁两家，价仅数百金耳。其中宋、元本无多（余仅得见宋小字本《欧阳文忠集》、元本《朱淑真诗集》），明初精抄，居十之八九，如明太祖、成祖《实录》之类，皆有关系不经见之书。顷之，为舶贩金颂清者一人所得，价则腾至舒凫万翼，以不分售故，乃至一鳞片甲，靡有孑遗。俄范氏后裔某，来沪诉讼。签符甫下，雷厉风行。未几，不知若何媾解，其事遽寝，书则稳度重瀛，永无归国之期矣。惜哉！ \\n 康熙间，太仓吴元朗（景，梅村子，有《西斋集》），海宁查声山（升，有《澹远堂集》），仁和汤西崖（右曾，有《怀清堂集》），为戊辰进士同年，并负诗名，同官京师，恒唱酬竟日夕。某夕，社集声山寓斋。时值初春，天寒雪甚，因下榻焉。漏已三商，声山、西崖同榻先寝，元朗推敲未已，声山戏于枕上属对云：“孤吟午夜，文章有性命之忧。”元朗应声云：“双宿春宵，朋友得夫妻之乐。”声山闻之，戏拍西崖肩云：“汤婆子，吾侪速睡休，勿令若人搅清梦也。”三人皆为之轩渠。 \\n 东南为莺花薮泽，于明清之间，复社之流风未沫，士夫知重气节，即行院亦留意风雅。其出类拔萃者，恒欲附托名流以自增重。以视今之名妓，所为容悦，不出薰香傅粉轻身便体之浮薄少年，乃至辱身非类，而亦悍然勿恤。其智识相远，奚翅万万。柳如是尝之松江，以刺投陈卧子。陈性严厉，且视其名帖自称女弟子，意滋不悦，遂不之答。柳恚甚，洎遇钱牧翁，乃昌言曰：“天下唯虞山学士始可言才，我非才如学士者不嫁。”牧翁闻之大喜曰：“天下有怜才如此女子者乎？我亦非如柳姬者不娶。”又夏丽贞，珠湖伎，有殊色，工翰札，与诸贵人唱酬，意无所属。崇祯癸酉，阎古古相遇于水阁，拈花分韵，遂定盟焉。别既久，夏以手书及诗寄古古促其来。时以身世飘零，中原多故，答书中止，丽贞怨不自胜。夫陈、阎当日，必非惨绿翩翩矣。即钱亦发如柳之肤，肤如柳之发。柳、夏皆明慧，万不至误用其情，其微尚所寄，讵寻常儿女子可与知耶。若夫李香君之委身侯公子，董小宛之倾心冒辟疆，则迥乎非其它少年之比矣。 \\n 托活络忠敏生平不蓄姬侍。督两江日，夫人至自京师，携垂髫婢二，闻将出京时，物色得之者，意在属之抱衾之列，忠敏略不措意。未几，其一以赠观察任某，其一赠某京卿，辞焉，则以俪某材官。盖忠敏于金石书画而外，绝无它嗜好也。唯观察者殊龙钟，尤非能惜玉怜香者（按：钱牧翁有“惜玉怜香”小印，为河东君作）。小红之赠，未经侔色揣称，读玉茗堂“姹紫嫣红”一曲，不能无感。 \\n 宛平查莲坡（为仁）夫人金氏，名至元，字载振，一字含英，山阴人，有《芸书阁剩稿》（附《蔗塘外集》后，锲板绝精），太半闺房唱酬之作。赵秋谷为之序，称其清丽孤秀，无绿窗绮靡之习。当其结缡伊始，莲坡赋《催妆诗》云： \\n 十年香霭搅情尘，留得霜华百炼身。 \\n 此夕星光盈锦幄，向来春色阻花晨。 \\n 谁言蔗境甘无比，久识莲心苦有因。 \\n 差喜高堂称具庆，鹿门偕隐莫辞贫。 \\n 红烛双行照玳筵，凤箫吹彻下瑶天。 \\n 璧存敢诩连城贵，珠在还欣合浦圆。 \\n 赋就桃夭期觉后，迎来鹊驾路争先。 \\n 梦中欲乞生花笔，待写春山满镜妍。 \\n 夫人和原韵云： \\n 句好如仙绝点尘，青莲原是谪来身。 \\n 诗传采笔歌偕老，籍记丹台署侍晨（《松陵集》：“执盖侍晨，仙官贵侣”）。 \\n 四照花开融瑞色，九微灯缔良因。 \\n 牵萝补屋休嫌陋，得贮珠玑敢道贫。 \\n 百和香浓结绮筵，云敖如奏大罗天。 \\n 龙泉那肯丰城掩，冰彩依然桂殿圆。 \\n 此日授绥休论晚，它的委畚计当先。 \\n 试看欧碧呈红种，留取春光分外妍。 \\n 锦字联吟，功力悉敌，诚玉台佳话也。 \\n 《枣林杂俎》云：“山阴朱燮元总督云，贵，川、广，石主宣抚司女土官秦良玉，雅度侃议，亻兼从俱美少年，朱公子寿宜访之，酒间微讽。良玉笑引南宋山阴公主‘陛下后宫百数，妾唯驸马一人’云云以答。”蕙风按：此说诬也。竹《诗话野纪》亦谓良玉有男妾数十人，夔州李长祥力辩其诬，谓川抚尝遣陆锦州逊之，按行诸营，良玉冠带饰佩刀出见，设礼，酒数行，论兵事，逊之误曳其袖，良玉引佩刀亟断之，其严肃若是。程乌董祝有《咏良玉》诗曰：“追奔一点绣红旗，夜响刀环匹马驰。制得铙歌新乐府，姓中肯入玉台诗。”良玉手握兵符，俨然专阃，诚如《杂俎》、《野纪》所云，则令不肃而气且靡，何能捍贼立功乎！无论尊俎宴谈之间，对于向少晋接之人，而为猥亵不经之语，良玉亦奇女子，断乎不至如是。矧遐方闺秀，虽有出类拔萃之才，亦决不能谙悉史事，至于仓卒之间，辄能举似山阴公主之言也。竹时代，距良玉已远，《野纪》云云，殆沿明人记载之讹耳。 \\n 相传康熙时一老侍卫，直乾清门三十年，俄外简荆州将军，举室庆忭。某独愀然，继之以泣。或怪而问之，则曰：“荆州形胜之地，为敌国所必争，智勇如关玛法（按：玛法者，清语贵神之称）尚不能守，我何人斯，而得免于东吴之手乎？”亲友为之解释劝慰，某固执成见，弗之悟也。乾隆末，福文襄征廓尔喀时，有刑部满郎中某，以阿文成荐擢召见。上问福康安、海兰察二人外间声名如何。某应声曰：“外间咸服二人将略，以比罗成、尉迟恭也。”上笑遣之出。文成悔之，告于人曰：“老夫以某相貌丰伟，故登荐牍，孰意为熟谙小说人也。”人传为笑柄云。此二事绝相类。咸丰季年，石达开窜四川，满御史某上言：“川南泸州一带，必须严重设防，恐贼众渡泸，勾结诸蛮洞，联络一气，称兵内向，则为患不堪设想。今日安得七擒七纵之才如诸葛亮者，而征服之。”云云。此奏亦流传为笑柄。曩阅某说部云：“满人初入关，得《三国志演义》，奉为韬钤秘笈，故有满汉合璧绝精刻本，当时凡识字之满人，殆无不熟读是书，乃至锢蔽如某侍卫，犹无足异。”不图二百数十年后，声明文物，同化已久，犹有中《演义》之毒如某御史其人者，则诚匪夷所思矣、 \\n 咸丰已未朝考论题“二子之心，非夫子孰能知之”。见《论语》“不念旧恶章”程子注。当时以不知题解，失翰林者夥矣。有清二百数十年，士子以《四书》艺进身，然不读朱注者有之，读外注者，百无一二焉。即如“二国之俗，唯夫子为能变之”，见《论语》“齐一变章”程子注，倘以命题，大约知者亦廑。虽句中有“变”字，较易触悟，而殿廷考试，决无携带《四书》者。即亦何从翻阅，而证其必是耶。它如“天下无不是底父母”，见《孟子》“天下大悦章”李氏注。“膝下”，见“小弁章”赵氏注。“胶柱调瑟”，见“任人章”外注（按：胶柱调瑟常语“调”作“鼓”，亦犹《庄子》注，对牛鼓簧，常语“鼓簧”作“弹琴”。语之有本而小变者也）。“不相干”，见《论语》“如有博施于民章”程子注。皆习见常语，倘问出处安在，亦未必能举注以对也。 \\n 《孟子》“仁也者人也章”外注：“或曰，外国本‘人也，之下，有‘义也者宜也，礼也者履也，智也者知也，信也者实也’，凡二十字。”按：所云外国，疑即日本。日本自唐时通中国，继此赍书之使，络绎于道途。彼国经籍刊本，容亦有流传中士者。而其初祖，或属秦燔已前古本，亦未可知，而宋人遂据以入注耳。它日当访求和文《孟子》印证之。 \\n 妇人生须，前笔两见，兹又得三事：宏治六年某月，应山人张本华妇崔氏，生须长三寸许（见《明孝宗实录》）。又嘉靖癸丑，青浦〈鬼重〉〈鬼因〉ㄠ镇（按：〈鬼重〉〈鬼因〉二字，各字书所无，不可识，此镇名绝奇。编者按：〈鬼重〉，的别名。《本草纲目·禽部·》：“时珍曰：〈鬼重〉，字韵书无考，当作匈拥切。〈鬼重〉魂，流离，言其不详也。”〈鬼因〉音未详），有妇人忽生髭须，时县差以事摄其夫，从壁间窥之，以为男也。夫亦无获，携妇以归，邑市聚观甚众，明年遂有倭变（见《青浦县志》）。又万历二十一年，嘉兴包彦平馆华亭佘塘宋氏，其邻有妇人，须长五六寸，二十余茎，时年六十，自三十三岁始生须，拔去仍出，至五十岁而止（见《包彦平集》）。 \\n 七律限溪、西、鸡、齐、啼五韵，中嵌一、二、三、四、五、六、七、八、九、十、百，千、万、丈、尺诸字，《眉庐丛话》所载夥矣。惜诸作或未尽妥帖稳成，兹又得一首，为春明诗社冠军之作，题为《闺怨》。诗云： \\n 六曲围屏九曲溪，尺书五夜寄辽西。 \\n 银河七夕秋填鹊，玉枕三更冷听鸡。 \\n 道路十千肠欲断，年华二八发初齐。 \\n 情波万丈心如一，四月山深百舌啼。 \\n 清词丽句，妙造自然，允推合作。 \\n 近人某氏笔记有云：“阮文达撰《金石索》，嘱汪容甫辈助之搜罗。一日，汪以片石进，古色斑连，隐约似有款识，篆势奇古。文达问所自来，汪曰：‘是即公所访求之某石器也。吾竭数月之力，仅乃得此，虽残破，价兼金矣。’文达审谛久之，曰：‘良是。’竟偿容甫巨赀，而据以入《金石索》。它日，容甫又问：‘曩为公访获之某石器佳否？’文达曰：‘良佳。’容甫曰：‘公曷更往求之？’因相约同诣滨河某茶肆，指临流乱石问文达：‘视曩石器奚若？’文达注视有顷，愕然曰：‘奈何戏我？’容甫笑曰：‘庸何伤，留为金石一噱耳。’文达喻其旨，复厚馈容甫，嘱秘勿宣焉。”蕙风按：今通行之《金石索》，南通州冯云鹏撰。阮文达亦有《金石索》，未之前闻，某笔记云云，殆未必可信耶。容甫本寒素（《广陵诗事》：“江都汪明经中，幼年孤贫，家无书籍，于书肆中借阅，过目能记。既而贩卖书籍，且贩且诵，遂博览古今文史”），父舸，字可舟，亦工诗，生平坎坷特甚（《广陵诗事》：“可舟性不谐物，偃蹇贫病，杭堇浦与沈沃田书，盛称其《和丁隐君贝叶经歌》、《长春观老子像绝句》，有《历居山人集》八卷”）。容甫中年已还，处境颇丰，力能收藏金石，罗致宾客。马氏小玲珑山馆或曰后归汪雪礓本，或曰归容甫，且增饰崇丽焉。汉射阳画像石刻，亦以资致之。盖遭遇承平，风雅未坠，寒士谋生，未若今日之困难，而其接物涉世，殆亦圆通于名父多矣。 \\n 《板桥杂记》：“顾喜，一名小喜，性情豪爽，体态丰华，趺不纤妍，人称为顾大脚，又谓之肉屏风。然其迈往不屑之韵、凌霄拔俗之姿，则非篱壁间物也。汉武帝《悼李夫人赋》有云：‘佳侠含光。’余题四字颜其室。”云云。当时纤足之风盛行，不图枇杷门巷，犹有参玉版禅者，则亦不缠足之雅故矣。 \\n 托活络忠敏《斋藏石记》中，有非石刻二种：一北齐高侨为妻王江妃造木版，墨迹，字犹朗晰，唯背面稍模黏。一唐丽山府果毅都尉梁君妻李氏墓志砖，朱漆书，未经镌刻，凡五百九十七字，模黏才仅九字。木版于高侨妻殁，乃曰：“为戒师等所使，与佛取花。”盖佞佛已甚者。下云：“书者观世音，读者维摩大士。”语尤荒诞不经，殆其它石刻所未有。 \\n 《楚辞》：“夕餐秋菊之落英。”后人或驳其非谊，谓菊花虽残不落。宋罗大经《鹤林玉露》云：“落，始也。”（按：《尔雅·释诂》：“俶落权舆，始也。”）如《诗·访落》之落，谓始英也。据此，则屈自不误。后人误会为坠落之落耳。又芙蓉虽落不散漫，盖秋花禀贞肃之气，非春花可同日语矣（按：宋闺秀朱淑真《菊花诗》：“宁可抱香枝上死，不随黄叶舞秋风。”亦谓其虽残不落）。又宋姚宽《西溪丛语》引《宋书·符瑞志》云：“英，叶也。《离骚》‘餐落英’，言其食秋菊之叶也。”按：《神农本草》：“菊三月上寅采叶，名曰玉英。”是英亦谓叶也。《唐韵》：“叶亦谓之英，于良切，读若央。”《毛诗本音》：“舜英、重英，俱叶央。”《离骚》“夕餐”句下云：“苟余情其信夸以练要兮，长〈咸页〉颔以何伤。”政与央叶（按：《九歌·云中君》：“浴兰汤兮沐芳华，采衣兮若英，灵连蜷兮既留，烂昭昭兮未央。”华，花也；英，叶也。下与央叶，是亦一证。）《符瑞志》云云似较罗说为优。总而言之，必非花之坠落者。今人以麦屑裹菊嫩叶，和以盐菽，入沸油煎极脆而食之。每年重阳前后，宴席间多具此品。 \\n 《史记·赵世家》：“武灵王十六年，王游大陵。它日，王梦见处女，鼓琴而歌诗曰：‘美人荧荧兮，颜若苕之荣。命乎命乎，曾无我嬴。’异日，王饮酒乐，数言所梦。”想见其状，与楚襄王游云梦之浦，梦与神女遇，以白宋玉事绝类。 \\n 《太平广记》：“隋未有督君谟者，善闭目而射，志其目则中目，志其口则中口。有王灵智者，学射于谟，以为曲尽其妙，欲射杀谟，独擅其美。谟执一短刀，箭来辄截之，唯最后一矢，谟张口承之，遂啮其镝，笑谓王曰：‘汝学射三年，吾未教汝啮镞之法。’”此事与逢蒙杀羿绝类。 \\n 盼盼有二。《词苑丛谈》：“山谷过泸，帅有官妓盼盼，帅尝宠之，山谷戏以〔浣溪沙〕赠之云：‘脚上鞋儿四寸罗，唇边朱麝一樱多。见人无语但回波。 \\n 料得有心怜宋玉，低徊无奈楚襄何。今生有分向伊麽。’”此燕子楼外，别一盼盼。莺莺有三。《随隐漫录》：“钱唐范十二郎有二女，为富室陆氏侍姬，长曰莺莺，次曰燕燕。”此双文外别一莺莺。罗虬比《红儿》诗：“何似前时李丞相，枉抛才力为莺莺。”此又一莺莺也。 \\n 唐歙州李廷，父超，子承浩，以制墨世其家。见晁氏《墨经》。又李义山子，亦名廷，进士及第，以司勋员外郎知制诰，迁中书舍人，累迁尚书左丞。朱全忠兼四镇，廷以官诰使汴，客将先见，讽其拜，廷佯不晓，曰：“吾何德，敢受令公拜。”及见，竟不肯加礼。见《怀庆府志》。 \\n 顾亭林有二，见前笔。按：《居易录》云：“顾野王读书处，名顾亭林，在华亭，由来邈矣。康熙己未，荐举博学鸿词，亭林不肯赴试。常熟吴龙锡诗云：‘到底不曾书鹤板，江南唯有顾圭年。’”亭林原名绛，见《明诗综·诗话》。渔洋《感旧集》小传，其一字圭年，则未见著录，近人罕有知者。 \\n 曩撰《蕙风{移}随笔》有云：“《列子·汤问篇》：‘韩娥鬻歌雍门，既去而余音绕梁丽，三日不绝，”（丽，或作丽。《庄子》：“粱丽可以冲城。”殷敬顺曰：“阜粱也”）今人但云“余音绕梁”，不知下有“丽”字。某说部引之，谓绕梁为乐器之名，尤误。今按《文选》张景阳《七命》：“音朗号钟，韵清绕梁。”李善注引《尸子》曰：“绕梁之鸣，许史鼓之，非不乐也。”则但云绕梁，亦自有本，前笔未审，应订正之（按：许、史二氏，皆汉贵戚，此许史，则善鼓琴者，犹秦之萧史）。 \\n 余本（《玉篇》：“古文本字”）字生生（号钝庵，四川青神人，有《增益轩草》），阎尔梅号古古（字调鼎，江南沛县人，有《白耷山人》《草堂》等集），以叠字为字号，此外殆不多见。 \\n 常熟孙扶桑（曙）为诸生时，好仿骈俪为制艺，所选丁亥房书名曰“了闲”，大率妃黄丽白、薰香掬艳之作，家弦户诵，风气为之一变。会满大臣某弹驳文体，乃与进士胥廷清等同被逮，扶桑缘是褫衿，后更名承恩。顺冶戊戌，以第一人及第。《了闲》首篇，《学而寸习之全章》题文，虽署名它氏，实扶桑自作，讲首云：“且自芸吹撷古之香，杜陨求声之草，桂残招隐之花。”以此三句，括全题三节（见《柳南随笔》）。惜其全篇，不可得见矣。曩读王农山（广心）《莫春者至咏而归》题文“郑人芍药，乐此姬姜。豳女柔桑，言思公子”等句，藻攡华，其“了闲”之皇引欤。 \\n 《常昭合志槁·物产志》：“虫豸之属曰蝶。”注云：“大而具五色者，俗呼梁山伯。曰蜻蜓，”注云：“黑而小者，俗名为祝英台，即北方之黑琉璃。”按：《山堂肆考》：“俗传大蝶必成双，乃梁山伯、祝英台之魂，又曰韩凭夫妇之魂。”《四明志》：“吴中有蝴蝶，橘蠹所化也。妇孺以梁山伯、祝英台呼之。”今土人呼黑而有纟集彩者曰梁山伯，纯黄色者曰祝英台。是谓梁，祝皆化蝶也。《常昭志》以蝶与蜻蜓分隶梁、祝，与旧说异，不知所本。 \\n 又《祥异志》引《虞山杂记》云：“顺治三年正月，吴中有人面鸟，鸣如鼓钟，或如牛声，在芦苇中，各县皆然。”注云：“按：光绪壬辰，都城亦有此异，故记之。天津人呼为土牯牛。”蕙风按：都门南下洼，烟水空阔，芦苇弥望，壬辰春夏间，有异声略如牛鸣，每江亭宴集，辄闻之（陶然亭，一名江亭）。人皆云在水中，或欲竭泽穷迹之，不云在芦苇中。亦无知人面鸟、土牯牛之名者（市井人妄绘其形，名之曰大老妖）。 \\n 北京午门，门洞凡五，外向者中三门正开，两边两门侧开。内向者五门皆正北开，其内向东第二门口石阶上，有旧刻仿秘戏图，大径二寸强，着笔不多，殊栩栩饶画意。此必守门将士粗谙绘事者，以锥刀划成。往来蹴蹋，渐就夷漫，当是明季人所为，亦三百年外陈迹矣。 \\n 宋人《贵耳录》载孝宗朝有川知州某，当陛辞，预结宦者求为地。宦者密奏：“明日有川知州上殿，官家莫要笑。”上问何故，曰：“其人素被口号，有‘裹上幞头西字脸’之称，盖面方横阔故也：”明日上殿，方陈奏间，上便大笑不已。其人退谓人：“天颜今日大悦，深自庆幸。”宦者遂因以为功。雍正寸，有江位初者，面长方而黧黑，棱层板折，人呼为“旧”字面孔。凡识江面者，每开卷遇“旧”字，无不失笑。此皆以字形容人之面貌也。又有以字形肖人全体者，清制：大挑举人，相传以同、田、贯、日、身，甲、气、由八字为衡，“同”方长，“田”方短，“贯”头大身直长，“日”肥瘦长短适中而端直，皆中选。“身”体斜不正，“甲”头大身小，“气”单肩高耸，“由”头小身大，皆不中选（按：每届大挑，钦派王大臣在内阁举行，每二十人为一班。既序立，先唱三人名，盖用知县者，三人者出。继唱八人名，乃不用者。俗谓之八仙，亦皆出。其余九人不唱名，皆以教职用，自出，更一班进）。 \\n 康熙辛未，奉旨开局专修《尚书》。华亭王司空顼龄为总裁，纂协修皆特简、一时荟萃名流，支给官物，按卷进呈。夏秋则封达热河行在，东华珥笔，中禁蜚声，稽古之荣，不可一世。唯《尚书》卷帙无多，竣事易而撤局速。又司空颇蓄姬侍，皆有所出，平日坚持雅操，虽@@跻清要，而宦橐顾不甚丰。其长君图炳，官春坊庶子，恒以分产不给为忧。或戏为撰联云：“尚书只恨《尚书》少，庶子惟嫌庶子多。”巧对天然，事实吻合。 \\n 康、雍间，苏州有张氏者，其先富甲一郡，继而子孙多占仕籍，其富遂衰。一人独矜有秘术，富转增益，举族求其术不已，则大言曰：“若曹宴九宾，陈百剧，吾当授方略。”众如言毕飨，揖某就座说法。众环立屏息拱听，则曰：“吾术只六字诀耳：没甚不好意思。”众哄然散，既而思之，实无以易也。 \\n 太仓唐实君考功（孙华），别号东江，最爱其次子颐。康熙戊子省试，东江属望綦殷，而颐以违式不终场，遂逗绕白门不敢归。有吴孝廉枢者调之曰：“前有项王，后有唐郎。一个百战无功，羞见江东父老；一个三场不利，恼煞老父东江。”语末四字，回文巧合，可谓善戏谑兮。 \\n 雍正乙巳十月初三日申时，京师忽有虎突入齐化门，登城，人噪逐之。行至宣武门下西米巷，入年遐龄家就擒。遐龄，太保大将军羹尧之父也。其后羹尧以骄蹇败，赐死之地，即虎就擒之地，此其先兆也。又年大将军赐第在宣武门内右隅，其额书“邦家之光”。及年骄汰日甚，有识之士过其第哂曰：“可改书‘败家之尤’。”盖以字形相似也。未几，年果愤事。 \\n 赵秋谷以丁卯国丧，赴洪思寓观剧，被黄给事疏劾落职。相传黄给事家豪富，欲附名流。初入京，以土物并诗稿，遍赠诸名下。至秋谷，时方与同馆为马吊之戏。适家人持黄刺至，秋谷戏云：“土物拜登，大稿璧谢。”家人不悟，遂书柬以覆。秋谷被劾后，始知家人之误也。见阮吾山《茶余客话》，谓“大稿璧谢”云云，属秋谷戏言，家人误会，非秋谷本意也。 \\n 按：洪北江《诗话》：“康熙中叶，大僚中称诗者，王、宋齐名，宋开府江南，遂有“渔洋绵津”合刻。相传赵秋谷宫赞，罢官南游过吴门，宋倒屣迎之，以合刻见贻。秋谷归寓后，书一柬覆宋云：“谨登渔洋诗钞，绵津诗谨璧。”宋衔之刺骨。秋谷恃才轻薄，虽经蹉跌，未尝稍改悔，其对于黄给事也，犹之对于宋绵津也，而谓非其本意耶？吾山云云属在气类之雅，不惜曲说为之回护耳。” \\n 按《诗话》又云：“时王已为大司寇，宋以千金贻之，乞赋一诗，作王、宋齐名之证。王贻以一绝云：‘尚书北阙霜侵鬓，开府江南雪满头。谁识朱颜两年少，王扬州与宋黄州。’”蕙风曰：“绵津之风，亦已古矣。乃至今日，风雅何物，每斤直钱几何，其孰以性命相切之千金，购一王宋齐名耶。” \\n 雍正朝，平湖陆侍郎清献（乾隆元年，追赠内阁学士兼礼部侍郎），由灵寿知县，徵授四川道监察御史，累疏陈捐纳事，牾触津要放归。疏中有云：“夫保举者，保其清廉也。保举而可捐，然则清廉亦可捐乎？”尤为破的之语（按：军兴已还，捐例愈推愈广，凡捐纳京外各官，当引见验看前，必须缴捐免保举银两，唯由正途加捐者得免。揆之事理，诚至不可通也）。 \\n 康雍已还，承平日久，辇下簪裾，宴集无虚日。琼筵羽觞，兴会飚举，凡豪于饮者，各有名号，虽谐谈，亦雅故也。长洲顾侠君（嗣立）曰酒王，武进庄书田（楷）曰酒相，泰州缪湘芷（沅）曰酒将，扬州方觐文（觐）曰酒后（未留须），太仓曹亮畴（彝）曰酒孩儿（年最少）。五君之外如吴县吴荆山（士玉）、侯官郑鱼门（任钥）、惠安林象湖（之浚）、金坛王箬林（澍）、常熟蒋檀人（涟）、蒋恺思（洄）、汉阳孙远亭（兰蕊）皆不亚于将相。荆山尤方驾酒王，每裙屐之会，座有三数酒人，辄破瓮如干，罄爵无算，然醉后则群喧竞作，弁侧屦舞，形骸放浪，杯盘狼藉。唯荆山饮愈鬯愈惺，酬酢语默，不失常度，夷然洒然并无矜持抑制之迹。其闳量非同时侪辈所及，而然不以善饮之名自居。荆山一寒士，弱不胜衣，貌癯瘠无泽，而享盛名，跻右秩。昔人云：“魏元忠相贵在怒时，李峤相贵在寐时。”荆山之相，必贵在醉时也。 \\n 裙本作{君巾}。《说文》：“下裳也。”《类篇》作“裙”。《释名》：“连接裾幅也。”《韵会》中：“裙，亲身衣也。”《急就篇》注：“一作帔，一作帔，不专指妇女之裙。”半唐老人好雅谑，尝曰：“裙屐之裙，当作裙作{君衣}，属男子言；钗{君巾}之{君巾}，当作{君巾}，属女子言。{君巾}上从尹，篆文象{君巾}腰{君巾}带形；下从巾，象{君巾}幅曳垂；中从口，亦象形。” \\n 康熙庚子顺天乡试，特命十二贝子监外场，露索（搜检也，见《大金国志》）綦严，朱竹之孙稻孙预试，披襟而前，鼓其腹曰：“此中大有夹带，盍搜诸？”体貌瑰伟，意气磊落。众皆目属，邸亦为之粲然。平定张殷斋（穆）少有奇士之目。道光己亥，由优贡应顺天乡试。入闱当搜检如例（是年曾望颜为顺天府尹，搜检加严），则尽脱上下衣裸而立，王大臣无如何，检其箧，得白酒一瓶，以为言，则立饮尽，碎其瓶。益忿怒，竟奏劾褫革。殷斋所为，视稻孙滋侮慢，未免令人难堪。仲尼不为已甚，其得祸也亦宜（按：光绪朝乡会试概不搜检，虽其例未废，而并不实行，当自咸、同间始）。 \\n 王石谷初谒王烟客，以巨瓠四枚为贽。或议其薄，石谷笑曰：“昔侯芭载酒问奇字，我且不止一壶矣，何薄为？”（见《邻蔬园偶笔》）张芑堂少时，曾受业于丁敬身。初及门，囊负南瓜二枚为贽，各重十余斤，丁先生欣然受之，为烹瓜具饭焉（见《鸥陂渔活》）。瓜壶（瓠）雅故，无独有偶。 \\n 沤尹以所著《疆村诗余》六卷嘱为撰定，卷中艳词绝少，唯《南乡子》六首（粤东作）。其一云：“云磴滑，雾花，西樵山上拣茶归。　山下行人偏借问，朦胧应，半晌脸潮红不定。”语艳而味厚，得花间之遗，虽两宋名家，鲜能办此。 \\n 外国银钱，有肖像绝娟倩者，或曰自由神，亦有其国女王真像。蕙风得见友人所藏，有词赋之，调《醉翁操》：“婵媛，苕颜，蓬仙，渺何天。何年，如明镜中惊鸿翩。月娥妆映蟾圆。凝佩环，典到故衫寒，得：楚腰掌擎几番。　泛槎怕到，博望愁边。玉（去声）容借问，风引神山梦断。冠整花而端妍，鬒云而连蜷。东来兰絮缘，西方榛苓篇。此豸秀娟娟，倩谁扶上轻影钱。”此调本琴曲，用苏文忠谱（辛忠敏亦有一阕，字句与苏词小异）。文忠填词，信不为宫律所缚，有时亦矜严特甚，即如此词，固无一字不按腔合拍也。今四声悉依之。 \\n 清时京朝各官以亻暴直内廷为荣，然亦有不胜其苦者，天颜咫尺，垂手伺立，久则气血下注，十指欲肿。若派写进呈书籍，终日伏案而坐，两脚不得屈伸。康熙间，王宫詹图炳直南书房有年，尝奉命书《华严经》全部。出语人曰：“伺候时立得手痛，抄录时写得脚痛。此苦岂外廷所知闻。”闻者绝倒（光绪时，滇人缪素筠女史以绘事供奉慈宁宫，亦伺立时多，憩坐时少。缪因纤足，其苦尤甚。同时金闺诸彦，方艳羡其荣遇矣）。 \\n 康熙辛卯，副宪左必蕃、编修赵晋典江南乡试，左空洞而不识文字，赵知文而大通关节。吴人为之语曰：“左丘明两目无珠，赵子龙一身是胆。” \\n 雍正丁未，曹亮畴权知浙江安吉州事。某年冬，藩司发下时宪书数百本，令散卖缴价。礼房吏虑其难销，议弗受，拟稿详覆，呈上判行，中有“卑州僻在山陬，从来不奉正朔”云云。亮畴大骇，呼入责之，犹争云。此语有出处，此州书吏皆布衣赤脚，不敌它州之皂隶也。 \\n 明牛存喜，字汝吉，聪颖多艺能。天宁寺碑刻成，在阶墀间，或命移置阁檐下。碑高与檐齐，众皆难之，乃召存喜至。见役者数百人，绐曰：“众馁乎？若第归食。食后，与我会寺门下。”比众至，存喜业与僧人数辈，以机法推挽阁下矣（见《河内县志·艺术传》）。此即西洋起重机之嚆矢。又袁简斋《新齐谐》云：“江慎修（永）置一竹筒，中用颇黎为盖，有钥开之。开则向筒说数千言，言毕即闭。传千里内，人开筒侧耳，其音宛在，如面谈也，过千里则音渐澌散不全。”其法在留声机电话之间，惜未能精益求精而底于成耳。 \\n 偶得对联云：“四时春夏秋冬，五声平上去入。”平声有阴阳平也。周九烟（星，后改姓黄，冠于本姓之上）云：“三仄应须分上去，两平还要辨阴阳。”上去入亦分阴阳。凡填词，须分阴阳平；若制曲，尤非四声悉分阴阳不能入津（阴清声，阳浊声）。 \\n 《北齐书·方伎传》：“张子信隐居白鹿山，少以医术知名，又善易筮及风角之术。武卫奚永洛与子信对坐，有鹊鸣于庭树，斗而坠焉。子信曰：‘鹊言不善。今夜有人唤，必不得往。虽敕，亦以病辞。’子信去。是夜，琅琊王五使切召永洛，且云敕唤。永洛欲起，其妻以子信言，若遮留之，称坠马腰折不堪动。诘朝难作，永洛乃免。”此公冶长后，能通鸟语者。 \\n 相传明诚意伯临殁时，以一箧密呈太祖，扃甚固。属贻继体，丁至急乃可开。其后燕师迫近畿，建文将逊国，徊徨无策间，开其箧，得僧衣、戒刀、度牒，因易装遁荒焉。王文简《池北偶谈》云：“郑端清世子让国，自称道人，精邵康节之学。宫中有一椟，手自缄，岁辄易一封识，遗令遇急乃开。及其孙寿平值河北流寇之乱，发椟得破衫五，一阔大，四稍窄小。王躯干伟硕，其弟四人则短小也。遂衣而逃，得免于难。”与诚意伯事绝类。 \\n 南海曾勉士先生（钊）湛深经术，博稽古籍，粤人治汉学者未能或之先也。著《面城楼集》十卷。集中之文核证典礼，辨订经传，深微奥衍。其诸书后跋尾，亦考据精确，无空骋议论之词。生平抱用世志，治经外，农田水利，战守兵法，无不研究。道光辛丑、壬寅间，海氛孔棘。制府高平祁公檄令修碉筑坝，募勇团守，旋已议款，敌兵不至，而所支帑不能报销者，至三十二万余金，倾家不偿，坐此免官。藏书数万卷，并质于人。徐铁孙观察，由浙中寄诗怀之，有“误人岂有阴符书”之句，盖伤之也。其《答翟茂堂都司书》详言蚺蛇山炮台，当日建筑防堵情形，了如指掌。书长难于具录，兹节录其所言筑台用炮之法如左云。 \\n “向来台形，或圆或椭或方，其炮路皆散而不聚，足以破贼舟，而不足以洞敌舰。钊乃创为之字形，使台曲如蚓萦。敌舰出山足，则第一、第二、第三、第四、第五及第二十五、二十六、二十七、二十八之炮，集击船头为正，其第二十九、第三十、第三十一之炮集击船尾为奇。倘敌舰冒死闯入台前，则第十一至三十一之炮迎击为正。第六至第十三之炮，横击为奇。” \\n 又云： \\n “至于用炮之法，以炮口照星左右，人所共知也。以勾股算弹子所出高低，人所不知也。譬如炮身长八尺，炮口高一分，则弹子至一百丈，高一尺二寸五分矣。若炮口高一寸，则弹子至一百丈，竟高一丈五寸，其能中船乎？钊乃以朱线识炮身之右，从炮口通至炮尾，以求地平之线，使炮勇头平视，度炮口之朱线，不过高炮尾一二分而止，则炮弹高下尺寸可自操矣。炮垛既曲，炮弹必聚，人所共见也。一发之后，装不及，人所无如何也。钊乃分炮位为三班，譬如十炮同击一处，以一、四、七、十等炮为一班，二、五、八等炮为一班，三、六、九等炮为一班。第一班炮已发，即赶装药，推归原位，迨第三班炮发，而第一班炮可复发矣。此即连环法。唯连环枪直行进退，炮则横列迭发耳。”（原书节录止此） \\n 它如相度地势，量炮线，测水之深浅，分风之上下，蒲囊夜扛，以出不意，锹沟掘坎，以阻冲突；设土垛，置喷炮，以护前台；屯壮勇，扼田塍，以防后路；立不败之地，出万全之策。其经营布置，书所能详。其因应变通，书容犹有未尽矣。集中又有《虎门炮台形势条议》、《记沙钻》等篇（按：沙钻一器，投之劲流中，能倚立水底，旋转不停。遇有厚沙，随钻随起，水行沙去，弗复淤积，浚河善后之良器也。记后附图），皆经世有用之文。有志之士，当条贯而寻绎者也。 \\n 康熙朝，宛平黄昆圃（叔琳），年十九，官至浙江巡抚。疆臣持节，殆无早于此者；慈溪姜西溟（宸英）年七十，以丁丑一甲第三授编修。词臣珥笔，殆无迟于此者。叔琳亦辛未第三人及第。 \\n  \\n 　 \\n  \\n  \\n 　"}
