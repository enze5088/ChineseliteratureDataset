{"章节": "龙沙纪略（清）方式济", "正文": "　 \\n 　 \\n 　 \\n 龙沙纪略 \\n 　 \\n （清）方式济 \\n ◎方隅 \\n 边荒沿革，传闻异辞，黑龙江尤为绝域，古史书而不详。盛朝大一统之化，方隅日广。余备极搜讨，得梗概焉。盖自奉天过开原，出威远，堡关而郡县尽。 \\n 外有七镇：曰稽林乌喇；曰宁古塔；曰新城；曰伊兰哈喇，属宁古塔将军辖，由新城之白都纳渡诺尼江而北；曰卜魁；曰墨尔根；曰艾浑，属黑龙江将军辖，皆在奉天府东北。 \\n 《广舆记》载：沿脑温江，上自海西，下至黑龙江。按后魏有黑水部，唐有黑水府。府治在今开原县，而今之吉林，宁古塔新城隶焉。以黑水名者，因黑龙江尾也。黑水部四至无考，今脑温江在蒙古境内。 \\n 卜魁，站名（土人谓驿为站），在新城之北八百里，距七站。或曰大力人，为布枯，曾有布枯居此，故名。今日卜魁，误也。或曰有达呼里人名，卜魁耕于此；或曰元置军民万户，府五；一曰孛苦江，今卜魁枕脑温江，面孛苦江未知所在。旧站去城十五里，地名，齐齐哈喇立城后，移站于城。城因站名，官文书皆称之。 \\n 墨尔根河，名镇，城依河西，在卜魁东北四百二十里，距六站。相传康熙初年，掘井得石，有“莫来耕”三大字，系唐年号。余按：唐疆宇不及此，且非诰诫勒石语也。艾浑在墨尔根东三百四十里，距五站，一名艾浒，言可畏也。镇城在黑龙江西岸，江之东有旧艾浑城，相传元黑龙卫城也。自镇城西北千一百里，为雅克萨城。旧址过此，而西又千余里，今边界立有界碑。 \\n 按舆表：黑龙江将军境，东至海五千里，西至喀尔喀界一千八百里，南至松花江八百里，北至俄罗斯界三千里。据卜魁言也。其言松花江，指白都纳之左，与诺尼交会处。俄罗斯自西北袤延至正北，为地甚广。今界碑在西北昂班格里必齐河之东，而北有山为限。 \\n 考四境：元时尽隶版图，明代皆蒙古席帛达呼里红呼里索伦散处之。 \\n 国朝之初，悉归附焉。后俄罗斯侵入境内，筑城曰雅克萨。又顺黑龙江而南，据呼麻拉。康熙二十三年，上命宁古塔副都统萨布素率舟师，由松花江溯黑龙江上流伐之。彼自呼麻拉退保雅克萨城，大兵于艾浑立城与之相拒。康熙二十八年，图雅克萨城攻之急，彼遣使间道诣阙，吁请命解围。听其去，而雅克萨城废，西距千余里，立界石，艾浑遂永为重镇。以萨布素为黑龙江将军，从征军士自宁古塔迁妇子家焉。复于墨尔根设参领，卜魁设副都统，分兵为协镇。康熙三十二年，萨帅以墨尔根居两镇间，首尾易制，奏请移节，而艾浑改驻副都统。康熙三十八年，复以墨尔根地瘠，不可容众，奏移卜魁，而墨尔根增置副都统。今将军仍称黑龙江者，沿艾浑立官之始也。 \\n 俄罗斯，古大食国。历今一千七百一十余年，元太祖与其弟分收地。其弟灭俄罗斯，即以封之曰察罕汗白为察罕汗，即可汗之称，国仍旧名。元入中土，沿脑温江、黑龙江置驿，岁与察罕汗通间慰，江岸残址犹有存者。其王都曰脱博斯奇城，近边曰泥朴处城、色楞额城、尼尔苦斯城。尼尔苦斯有总管，驻守入通市者，皆泥朴处人。别其种曰罗刹，误老枪，又误老羌。 \\n 卜魁城之南、诺尼江以东、通铿河以西，蒙古杜尔伯特地。《舆表》云： \\n “杜尔伯特东至黑龙江将军界，一百四十里，西至札赖特界三十里，南至郭尔罗斯镇国公界一百四十里，北至索伦界一百里。” \\n 杜尔伯特以南，至松阿里江北岸，蒙古郭尔罗斯地。按《舆表》，郭尔罗斯东至杜尔伯特界八十里，西至本部辅国公界一百四十里，南至乌喇将军界一百四十里，北至杜尔伯特界一百二十里。盖杜尔伯特地象曲尺，与郭尔罗斯错，故东北皆倚也。 \\n 卜魁城西渡诺尼江，蒙古札赖特地。《舆表》云：“札赖特东至杜尔伯特界三十五里，西至郭尔罗斯镇国公界二十五里，南至郭尔罗斯辅国公界一百五十里，北至色衣铿山无交界。余按：西至当是科尔沁镇国公界，郭尔罗斯似误。《舆表》 \\n 载：科尔沁镇国公地，东至札赖特界。”可证。 \\n 黑龙江以南，拖心河以北，诺尼江以东，鄂尔姑纳河以东，八围人索伦地。 \\n 黑龙江以北，精奇尼江源以南，虞人鄂伦春地，其众夹精奇尼江以居。 \\n 鄂尔姑纳河以西，枯轮海以北，鄂罗斯虞人地。 \\n 枯轮海以南，喀尔喀河以西，巴尔虎地。 \\n ◎山川 \\n 卜魁以南至新城数百里，皆平漠。其三面之二百里内，亦无山，过此则岩蛮环叠，多从兴安岭发脉。而溪涧陂湖之水，潆洄于境内者，以数百计。皆蒙古名莫晓，其义最大者三江：黑龙、精奇、尼诺尼也。宁古塔属之。松阿里、乌苏里二江，与诺尼、黑龙会为混同，而受境内诸支流，故并纪之。江曰乌喇，河曰必拉，湖曰诺罗，海曰鄂模。 \\n 黑龙江源，《明一统志》云：“出北山。”《盛京通志》亦只云：“出西北塞外。”今按：江源出俄罗斯境，其上游为敖嫩河。敖嫩源出阿母巴、兴安诸山之南，东流六百里，与科勒苏河合。又东北八百里，受众流为黑龙江，北会泥朴处河，经泥朴处城东又三百余里，北流至昂班格里必齐河界碑，入我境。东抵察哈盐峰，凡一千五百余里。复东南流六百里，经多斯峰、呼麻拉故墟之间，至额苏里与精奇尼江合。其合处，犹未至艾浑数十里也。 \\n 过新艾浑城东门，稍东南，流经拖里尔峰博枯里山，西北至苏尔喜峰之北。 \\n 又折而东，经茂峰、喀木之间，至叶尔白黑河，与松阿里江合。西北视艾浑城，已千里矣。 \\n 江在俄罗斯境内，河之自西而东入江者九：曰巴尔稽，曰阿哈楚，曰他尔巴哈泰，曰图鲁泰，曰他拉巴尔集，曰特楞，曰俄克硕，曰俄伦，曰昂依德。河之自南而北入江者三：曰扑拉诃集，曰图里格，曰温多。 \\n 其自界碑横而东也，河之由西北而南入江者：九曰阿集格格里必斋，曰卓尔克奇，曰昂班格里必斋，曰俄罗，曰倭尔多昆，曰乌里苏，曰博伦穆达，曰额尔格，曰必勒覃也。自南而北入江者四：曰鄂尔姑纳河，曰末河，曰厄牧勒河，曰旁库河。鄂尔姑纳为俄罗斯界河，故其名独著。小河汇此而入江者十有一：曰依木，曰牛耳，曰墨里儿肯，曰特尔布尔，曰根曰开拉里，曰伊密，曰特纳客，曰魁，曰莫勒根，曰札敦。而伊密、特纳客、魁、莫勒根、札敦五河，又汇于开拉里，以入鄂尔姑纳达于江。 \\n 枯轮梅，周匝千里，在黑龙江之南、开拉里河之左。其南有乌里顺河、乌兰泉及俄罗斯之克鲁伦河，皆北来汇于此。由鄂尔姑纳达江克鲁伦河发源之，山与黑龙江源阿母巴兴安南北相望，亦大川也。 \\n 枯轮海东南八百里内，又有噶尔必海、乌兰海、市育里海，以受南北山之水。 \\n 其支河七：曰阿母巴哈尔浑，曰伊兰色模，曰喀尔札布鲁克图，曰诃尔诃斋，曰西巴拉泰，曰呼鲁思泰，曰喀尔喀。各以距三海近者入之，而仍由乌里顺河北注，以枯轮为归宿。 \\n 江自察哈盐峰而南也，至呼麻拉城始有支河，曰呼麻拉河，由西北入也。其汇入呼麻拉之小河四：曰他哈，曰呼集里，曰窝勒科，曰呼兰。其发源多斯峰下者，有河曰模林；发源阿拉尔山下者，有河曰墨勒尔，由东北入也，斜与墨勒尔相对。由西北入者，曰枯丁河。又新艾浑城之前，曰昆河，博枯里由麓曰孙河入。 \\n 孙河汇流者曰占河，皆由西北入。又朱德赫山发源者，曰墨里尔克河；图勒尔山发源者，曰博吞河。皆由东北入，与孙河相射。 \\n 江自苏尔喜峰复折而东也，峰之左曰牛满河，峰之右曰哈拉河。又茂峰之左曰吉林河，茂峰之右曰枯木占河。又有朱春河、枯育鲁河、苏鲁河、必占河，由东北而入江者八也。又卧龙旗河、五耳噶尔河、西林母地尔河、西雅蛮河，汇牛满以达于江者也。与牛满斜对曰扩尔芬河，过此又有五音河、嘉里河、富河、宰河、叶尔白黑河，由西南而入江者六也。 \\n 《盛京通志》云：“黑龙江即萨哈连江。萨哈连者，黑也。”《金史》云： \\n “混同江，一名黑龙江，水微黑。”考混同，源出长白山，旧名粟未江，辽改为混同江，土人呼松阿里江。金志误宋瓦，又传误松花。其流自南而北，黑龙江自北而南。其与黑龙会，历二千五百里之遥，则两江不得混称明矣。松阿里江北与诺尼江合流，折而东北受黑龙江，又南受乌苏里江，汇注于海。因其纳三江之大，故名混同。则其上游未会于诺尼，仍当称松阿里江也。金祖伐辽，将攻黄龙，次混同江，无舟楫，乘赭白马，竟涉。世宗大定二十五年，封混同江神立庙致祭。 \\n 盖坤灵所钟，由来旧矣。 \\n 精奇尼江，《盛京通志》不载。精奇尼，形容之词，如云，诚哉是也。江源出境内极北之山，在察哈盐峰之北，将及千里。江形如弓，东南流八百余里，合西里母低河。复折而西三百余里，至额苏里，与黑龙江合。 \\n 河之自西北而东南，入于精奇尼江者二：纳尔赫苏希河、拖喀河也。自东北而西南以入者十有七：最大者曰阿尔集，曰宁尼，曰西里母低也；其小河由阿尔集以达者，额尔格也，乌能也，乌拉喀也；由宁尼以达者，勒都也，帖牛也；由西里母低以达者，阴铿也，毕沙也，阳奇尔也，那拉也，鄂尔模尔科也，木黾也。 \\n 翁额也。外此曰乌尔格，曰托莫，曰贝敦。乌尔格与江发源一山，双汊并下。不百里而合托莫、贝敦，发源于都立奇山，后迤逦以入，而江将尽矣。 \\n 诺尼江即脑温江。《盛京通志》作诺尼，蒙古谓脑温。为碧诺尼意同，今呼嫩江。《明一统志》云：“源出西北边外，不可考。”盖江之在明为瓯脱，而《一统志》载之者，第指其与松阿里合流处，故不知其源。今按：江源出宜呼尔山，山在黑龙江之南兴安岭下。江流自北而南，经查克达奇山之东、额勒克尔山之西，循墨尔根城北门，复稍转西，下抵卜魁城西门。凡一千四百余里，与松阿里江合。 \\n 河之自西北而东注诺尼者，十有八：曰东郭罗，曰喀，曰孤垒铿，曰讷都儿，曰多布科尔，曰讴铿，曰甘河，曰鸡窝儿，曰努敏，曰必腊，曰格尼，曰阿伦木，曰枯尔奇鲁，曰丫儿，曰机勒，曰哈岱坎，曰绰尔，曰拖心也。东郭罗发源于兴安岭，与江源斜并遥望，水光夹泻。近接宜呼尔山，故误谓诺尼两源并出也。至诸河互有支干，鸡窝儿由甘河达江，必腊格尼由努敏，机勒由枯尔奇鲁河，哈岱坎由丫儿河，拖心由绰尔河。 \\n 河之自东而西入诺尼者，十有一：曰纳玉儿，曰喀鲁儿，曰倭多，曰密奇尔，曰墨陆尔，曰木讷尔，曰诃鲁尔，曰墨尔根，曰罗拉喀，曰讷木尔，曰塔葛尔也。 \\n 密奇尔由墨陆尔达江，木讷尔由诃鲁尔达江，罗拉喀由讷木尔达江。又纳玉儿、喀鲁儿之间，有湖曰依克车勒克奇湖，不通江。 \\n 境之南界松阿里江，发源长白山。北流四百余里，经吉林镇城之东，又西北流二百里，出法塔哈边，折而西，绕白都纳城南西北三面，凡三百余里，与诺尼江合。其上游之支河，不具载。自合诺尼东北，流一千六百里，北会黑龙江。又四百里，南会乌苏里江，是名混同江。江之南，属宁古塔。其北为境内地，河之自南而北入江者六：曰拉林，曰阿尔褚库，曰非克图，曰奇普拉，曰马淹，曰呼拉哈。西北入江而流，长者曰亦肯河；其小河由亦肯以达者曰希非勒，曰博诃里，曰发儿图浑。又有敖乾河、音达母河、阿母巴河，皆西北流以入焉。河之自北而南入江者，曰呼轮河。其小河之由呼轮以达者，曰通铿，曰纳民，曰额浑，曰额集米，曰呼拉库。其呼轮以东、河之南汇于江者曰硕罗，曰富特库，曰木淋，曰阿集格富拉浑，曰昂班富拉浑，曰西林曰昂班乌那浑，曰西帛曰昂班呼特亨，曰巴兰。江之北三百余里，有团海，发源汪，出坎汇小河十有三；东达于江：曰乌莫卢，曰哈木奇，曰依春，曰查里，曰必罕，曰窝集，曰活，曰吞，曰洪乌，曰木孙，曰图，曰哈罗，曰阿西克滩。 \\n 乌苏里江发源西噶塔山之北，在宁古塔之东千余里。历千二百里，北与混同江合。将入之数十里，东西歧而为二。自是东北流，合黑龙、精奇、尼诺、尼松阿里、乌苏里五江之水，历千余里入海。此千余里内，河之自北而南汇入者二： \\n 曰奇母尼，曰枯鲁。河之自西而东汇入者十有九：曰努雷必儿特，曰克赤，曰富达儿他拉哈，曰莫儿奇他拉哈，曰格林，曰勾根，曰科儿古，曰卓罗，曰多林，曰赤克图哈，曰必占，曰犀陈，曰梅枯，曰亨滚，曰齐林依，曰喀图米，曰约米，曰里赤，曰法特海。其由格林河以达者，为朵索米河；由亨滚河以达者，为哈达乌尔河、厄米勒河。河之自东而西汇入者，二十有三：曰敦敦，曰巴拉儿，曰必儿古，曰由特，曰哈尔集，曰希拉河，曰粘达哈，曰合里，曰刀湾，曰希儿巴希，曰讷母登忒，曰敖梯，曰约民，曰葵马，曰夏里，曰马哈儿赤，曰赫勒里，曰发停，曰器宁，曰阿科起，曰巴喀，曰敖达里，曰科齐。按：黑龙江发源俄罗斯境，自西至东，凡七千余里。精奇尼江源以南、松阿里江源以北，南北凡三千余里。 \\n 百谷万派，莫不循度。朝宗重润之庆，车轨斯同，诚哉。王会之大观也。 \\n 兴安岭，一曰新安岭，或曰葱岭之支络也。盘旋境内数千里，襟带三江之左右，为众流发源。由卜魁至墨尔根，艾浑置驿岭上。巡边者，渡诺尼西北数百里，则陟降取道。松柞数十围，高穷目力。穿林而行，午不见日。石色斑驳，若赵千里画幅闲物。有石洞，洞中几榻，天然如琢。行者辟草，得之藉少憩焉。 \\n 察哈监峰，在黑龙江东北隅。山形如剖璧面，西南背东北，峭削千寻，根插江底。土色黄赤，无寸草。腰亘两带深黑，火光出带间，四时腾炽不绝。大雨，则烟煤入雨气中，延罩波上。巡边者，舟过其下，续长竿取火为戏。雨带相去数丈许，竿止及下带也。山背万木葱郁，蓝翠异状，虽穷冬不凋。 \\n ◎经制 \\n 卜魁将军、副都统各一员，统八旗。旗各协领一、佐领五、防御一，骁骑校五。火器营参领一员，值训练。八旗量拨官佐之，无定制。先锋营佐领二，选于八旗，非特设也。墨尔根副都统一员，八旗共协领四，防御二，旗各佐领二，骁骑校二。惟镶蓝旗，佐领骁骑校各一，无火器营，而先锋营如卜魁制。艾浑副都统一员，协领与墨尔根同。旗各防御一，佐领三，骁骑校三，火器营统于卜魁。 \\n 参领训练，如卜魁制，先锋亦然。 \\n 卜魁兵二千有四十，满洲、汉军暨索伦达呼里、巴尔虎充之。艾浑兵一千二百，无巴尔虎。余同。墨尔根兵九百，皆索伦达呼里人。三城佐领，满洲二十有九，又灰鸦拉别部籍入满洲者佐领三，索伦十有一，达呼里二十有八，巴尔虎四，汉军六，计八十一员，分辖其众。岁于九月大阅。 \\n 卜魁户口二万有二十七，墨尔根五千七百三十八，艾浑一万三千有二十四。 \\n 汉军、达呼里、巴尔虎兵役以及站丁黥奴皆与焉。商贾往来无定，亦立册以稽。 \\n 三镇二十驿，各千总一，笔帖式一，丁三十名，马三十匹，牛二十头。管驿官二，各司十驿，一驻卜魁，一驻墨尔根。土人称为站官。 \\n 卜魁水师营总管一，四品官二，五品官一，六品官二，四品五品六品者，犹之佐领防御骁骑校也，皆汉军为之。艾浑官制同，而统于卜魁。总管、水手，皆流入充役。卜魁三百一十九，艾浑四百二十七。流人渐多，或老懦者，则输费正役，曰帮丁。水手食兵饷之半，故一正子一帮。 \\n 战舰百隶黑龙江者六，隶诺尼江者四，篷桨贮水师营库。八月，将军、副都统率水师，扬旗鸣钲鼓，使风于中流，凡三日。 \\n 战舰五年大修，十年拆造。就材吉林，故吉林又名船厂。凡几案瓿罂之属，皆附船致之卜魁、艾浑诸城。卜魁、艾浑官庄各二十，墨尔根官庄十一。庄，二十夫。夫，输谷十石（准制斛三十石）、草五百束，岁歉则计分以减。今贮仓者，卜魁积十二万石，墨尔根、艾浑各三万石。卜魁初立城，值岁饥，将军沙纳海尽发仓谷以赈，并拨附采珠船以济。布塔哈乌喇引罪入奏，议于来岁屯种还仓，请敕蒙古助牛力。上允其请，温语褒之。边人至今感述其事。 \\n 索伦本名索莪罗地，产貂。以捕貂为役，居地详方，隅分八围，共四千九十余人。就用其人，为佐领六十九员辖之，更设乌和里大、依里奇大统焉。乌和里大犹总尉也，依里奇大为副，皆八旗人。其在城之索伦兵七十余人，则初设镇时收入。八旗者，不在八围之内，亦不应捕貂役。 \\n 达呼里索伦属，俗误打狐狸，语音与蒙古稍异，间杂汉语。当是元代军民府之遗索伦达呼里诸部。涵沐圣化，贡身朝廊。近颇以材武自表，见有为近侍者，边人荣之。 \\n 三城兵籍，达呼里居数之半（卜魁：满洲兵五百八十一，汉军二百二十，汉军二百二十，索伦七十四，巴尔虎二百四十，达呼里九百二十五；艾浑、满洲兵五百八十，汉军一百二十，索伦与达呼里共五百；墨尔根：索伦与达呼里共九百）。 \\n 巴尔虎者，喀尔喀中之一部也。居地详方隅。其戊此者，阑入俄罗斯境。大军征俄罗斯来归，遂编入旗。今充兵者，二百四十人，即以其人为佐领。 \\n 三城军器之散在兵者，以时修补新，旧相授受。火器贮官库，操练时出之。 \\n 卜魁官马千、牛千、羊万，岁计其孳息，均赏三城军卒。墨尔根、艾浑各遣人来，应打草役，皆腰长镰，著桦皮冠。 \\n 五月，三城各遣大弁，率百人巡边。至鄂尔姑纳河，河以西俄罗斯地，察视东岸沙草，有无牧痕，防侵界也。往返各五六十日。卜魁，往者渡诺尼江，指西北过特尔姑尔峰、兴安岭涉希尼客河开，拉里依木等河，草路弥漫无辙迹，辨方而行，刳大树皮以识归路。墨尔根，往者亦渡诺尼江，西北过兴安岭，盘旋层嶂中，其路径为易识。艾浑，往者从黑龙江溯舟北上，折而西，过雅克萨城故墟。 \\n 至界碑，路多蜢如蜂，其长径寸，天无风或雨后更炽，行人尝虚庐帐以纳蜢。而宿于外，帚十数齐下，人始得餐，螫马牛流血，身股尽赤。马轶觅深草，间见蜢高如邱，知其必毙弃不顾矣。囊饣侯粮于树，归时取食之，近颇为捕生者所窃，乃埋而识之。渡河伐树为筏，马冯水以过。俄罗斯居有城屋，以板为瓦，廊庑隆起层叠，望之如西洋图画。耕以马，不以牛。牛千百为群，放于野。欲食牛，则射而仆之，曳以归边。卒携一缣，值三四金者，易二马。烟草三四斤，易一牛。 \\n 秋尽，俄罗斯来互市，或百人，或六七十人。一官统之，宿江之酉。官居毡幕，植二旗于门，衣冠皆织为之。秃袖方领，冠高尺许，顶方而约其下，行坐有兵卒监之。所携马牛、皮毛、玻璃、佩刀之类，易缣布、烟草、姜椒、糖饣易诸物以去。俄罗斯来文二函，一彼国字，一蒙古字，贵官与商贾名悉载。康熙丙申岁来文称，察罕汗一千七百一十六年，盖溯自有城郭人民始也。署衔具先代官职于前，重世禄也。将军以其文达兵部理藩院。 \\n 出尔罕者，兵车之会也，地在卜魁城北十余里。定制：于草青时，各蒙古部落及虞人，胥来通市，商贾移肆以往。艾浑、墨尔根、屠沽亦皆载道，轮蹄络绎，皮币山积，牛马蔽野。集初立，划沙为界。各部落人，驻其北，商贾官卒游人驻其南。中设兵禁，将军选贡貂后，始听交通，凡二十余日。 \\n 貂产索伦之东北，捕貂以犬，非犬则不得貂。虞者往还，尝自减其食以饲犬。 \\n 犬前驱停嗅深草间，即貂穴也，伏伺噙之。或惊窜树末，则人犬皆息，以待其下。 \\n 犬惜其毛，不伤以齿。貂亦不复动，纳于囊，徐俟其死。人岁输一于官，各私识毛色，汇佐领处。五月，将军至墟场，选以贡，凡三等，官给价有差。不入等者，听鬻。 \\n 红呼里索伦属，俗误红狐狸。应捕貂役，隶八围之内。鄂伦春，与俄罗斯接壤，隶籍者五百六十五人，十佐领辖之。输貂如索伦制。 \\n 混同、诺尼诸江，汊产珠。布塔哈乌喇，岁有打珠船来，采以贡。有珠之河水，冷而急。以大船夹葳瓠，植篙透底，数人持之。泅者负袋，缘篙而下，得蚌满袋，贮葳瓠中。官督剖之，未成珠者，仍弃于水。私采之禁，等于参（葳瓠，独木舟名）。 \\n 打鹰，流人役也。人岁输二鹰，以海青、秋黄为最。贡无定数，多不逾二十，常倍备之，以防道毙。艾浑、墨尔根各三十，架送卜魁将军汇选之。 \\n 江冰始猎，参领以下猎雉，将军猎野彘，于通铿河备贡数。通铿，蒙古地，先期移文告之。 \\n 正月雪后，黄羊乃大集。水师营率水手步猎之，梃击辄中。 \\n 筑城不以土，视隰地草土纠结者掘之，尺度如墼，曰垡块，厚数垡。高不盈丈，圮则按地分旗，饬兵修之。 \\n ◎时令 \\n 四时皆寒，五月始脱裘，六月昼热十数日，与京师略同。夜仍不能却重衾，七月则衣棉矣。立冬后，朔气砭肌骨，立户外呼吸，顷须眉俱冰。出必勤以掌温耳鼻，少懈，则鼻准死，耳轮作裂竹声，痛如割。土人曰，近颇称暖。十年前，七月江即冰，不复知有暑也。 \\n 墨尔根山城，寒益烈，卧炕必为通夜之火，更设大炉。然薪于侧，焰甫尽，则寒气入室。卧者惊而起矣，数益薪，始及旦。 \\n 春月多风，四月下旬草始芽。间亦早茁，而漠风乍寒，辄复槁。牧马届五月，乃能饱啮也。 \\n 雪有迟早，卜魁常在八九月，艾浑八月，墨尔根七月。雪不必云也，晴日亦飞霰。或皎月无翳，晨起而篱径已封。旭光杲杲，雪未已也。 \\n 雪化，帘无垂澌，偶悬三五寸。群以兹卜丰岁。 \\n 积雪在地，气暖则潜消，而无流溢，视所积日益耗。而其坟然向日者，仍坚凝如故也。 \\n 冬月，窗壁挂冰皆满，疏棂间如饰晶玉。午后，窗不能作字，火炙之与纸俱落。春暖，乃自消，盖铛灶嘘气所积也。空室则否。 \\n 秋分之后，微霜以降，著花减色，名为甜霜。更十余日，一霜而百卉皆尽，如出汤釜，是名苦霜。 \\n 九月，地皮裂。 \\n 望后月上时，与中土异。日落，月随上也。廿二三，如中土十八九时。 \\n 南风，则雨不雨，亦阴晦。北风晴。 \\n ◎风俗 \\n 族类不一，客民尤夥。兼以黥徒岁增，桀骜未化，颇称难治。幸法严无所逃，尚畏，不敢肆耳。官廨文案，防检甚疏，而无敢为奸弊者，又其风之近朴也。 \\n 一夫力作，数口仰食而有余。而炊饪、浣汲、舂之事，妇女并习勤苦。故居人置奴婢价，尝十倍于中土。奴婢多者为富，以其能致富也。 \\n 各部落聘妇，例纳牛马。其远者、贫者，或挽媒定其数。先以羊酒往，如赘婿，然待牛马数足，而后归其夫焉。夫将老，终不能给，惭而去，亦听之。其女及所生，终其身于母家。近亦稍除其旧俗矣。 \\n 鄂伦春妇女，皆勇决善射。客至，腰数矢上马，获雉兔，作炙以饷。载儿于筐，裂布县项上。射则转筐于背，旋回便捷，儿亦不惊。 \\n 索伦人以射猎为生，挽弓皆逾十石。尝自缚于树，射熊虎洞身曳之而归。尤善蹑踪，人马有亡失者，踪之即得。越数百里，而知踪之离合，且能辨其曰次，亦异能也。 \\n 上元赛神，比户悬灯。岁前立灯官阄，屠侩名于神前。拈之锁印后，一方之事皆所主。文书可达将军，揭示有官假法真之语。细事扑罚，惟意出必鸣金，市声肃然。官亦避道，开印之前夕，乃自匿去。 \\n 腊月八日，达呼里、红呼里男妇，并出猎免，取脑为速产之药。 \\n 除夕，悬弓矢门弋间。相传我太祖皇帝，曾于除夕克强敌，帝业由此以成。 \\n 诸属国艳颂之，遂沿为俗。 \\n 降神之巫，曰萨麻帽。如兜鍪缘檐，垂五色缯，条长蔽面。缯外悬二小镜，如两目状。著绛布裙，鼓声阗然，应节而舞。其法之最异者，能舞马于室。飞镜驱祟，又能以镜治疾，遍体摩之。遇病，则陷肉，不可拔。一振荡之，骨节皆鸣，而病去矣。 \\n 多魅。为婴孩祟者，形如小犬而黑，潜入土坐，惟巫能见之。巫伏草间，伺其入，以毡蒙突，执刃以待。纸封坐门，然灯于外。魅知有备，辄冲毡而出，巫急斩之，婴顿苏。妇著魅者，面如死色，喃喃如魅语。昼行，有小犬前导，巫亦能为除之。 \\n 病家东草象人，或如禽鸟状。击鼓作厉词以祭，喧而送之。枭其首于道，曰逐鬼。 \\n 东北边有风葬之俗，人死以刍裹尸，悬深山大树间。将腐，解其悬布，尸于地，以碎石逐体，薄掩之，如其形然。 \\n 失马，则亟注毛齿，闻于官。得马者，不敢匿，当官归之，酬以匹布。 \\n 马病，然草于路，牵马侧立，口世世作咒词。 \\n ◎饮食 \\n 三城之地，艾浑为腴。产粟、黍、大小麦。墨尔根产縻广麦。卜魁土最瘠，惟产縻{麻黍}，似小米而黄，即稷也，关西谓之祭。夏秋间，以未脱者入釜，浅汤熟，暴以烈日，焙以炕火，龙而炊之，香软可食。冬则生龙，香稍减。 \\n 广麦麸厚而粗，即燕麦也。其下垂如铃，又名铃铛麦。卜魁人曰，移镇之初，此为常冫食，购縻不盈石，价倍今之稻米。十年内始种縻，而铃铛麦从墨尔根来，仅以饲牛马，间取作粥。斗得粒三升，颇香滑，多食作气。达呼里贵之，以其易饱。 \\n 稻米甚贵，贩自沈阳，用以待宾客食病者。 \\n 三城并产荞麦，甘香如雪，宜糕饼。中土所未得有。 \\n 卜魁四面数十里，皆寒沙，少耕作。城中数万人，咸资食于蒙古縻田。蒙古耕种，岁易其地，待雨乃播，不雨则终。不破土，故饥岁恒多。雨后，相水坎处，携妇子牛羊以往，毡庐孤立，播种辄去，不复顾。逮秋复来，草莠杂获，计一亩所得，不及民田之半。窃见国家立官庄，给牛种，一兵卒之力，岁纳粮十石。则地固非瘠，而力亦可用。今流人之赏旗者，且倍于兵，依而行之，则岁征粮不啻万计。而桀骜之辈，使皆敛手归农，又策之至善者。守土者，宜亦计及此也。 \\n 茶自江苏之洞庭山来，枝叶粗杂函重。两许，值钱七八文。八百函为一箱。 \\n 蒙古专用和乳交易，与布并行。 \\n 扫土为盐，味稍苦，色黑。去卜魁东西各百余里，地名喇嘛寺，产此。三城皆食之。白盐，则来自奉天。 \\n 黄米酿米儿酒，阅日而成。縻亦堪酿，味甘而薄。祀神用之，取其速成而洁，有醴酒之遗意焉。 \\n 艾浑产苏子榨油，南人食之辄呕，久乃可尝也。 \\n 东北诸部落，未隶贩图以前，无釜甑罂瓿之属，熟物刳木贮水灼，小石水中数十次，瀹而食之。商贾初通时，以貂易釜，实釜令满，一釜常数十貂。后以貂蒙釜口易之。三十年前，犹以貂围釜三匝，一釜辄七八貂也。今则一貂值数釜矣。 \\n 卜魁西北二百里，山崖松柞蓊郁。江冰后，作炭者乃往，故直贱于冬。 \\n ◎贡赋 \\n 贡莫贵于貂与珠，已载之《经制》。其黄羊、野彘、雉鹿之获于野者，作边土之物贡，宜矣。至于尽其土实厥篚，惟错纳于王家，虽蔗节桴苡之微，并宜志怀方之盛焉。 \\n 海青，即海东青，出辽东鹰鹘之最俊者。《明一统志》云：“小而健，能擒天鹅。”今出黑龙江左右。 \\n 鸡雉属，出艾浑深山中，及札赖特地。雌者，毛色若灰；雄若浓靛，讹呼黑鸡。岁捕生者入贡。 \\n 遮鲈鱼，类白鱼，而首锐无骨，味若鲈，一名赭鲈，一名细鳞。岁贡百尾。 \\n 九月，栖江滨，捕而畜之。 \\n 欧李子柔条丛生，高二尺许，花碎白实，如小李。味酸涩，宁古塔、艾浑皆有之。 \\n 花水出艾浑，色赤。望之如豆，入口成液。离枝十余日，辄化为水，以蜜收为膏充贡。 \\n 老枪菜，即俄罗斯菘也。抽苔如莴苣，高二尺余。叶出层层删之，其末层叶叶相抱如球，取次而舒。巳舒之叶，老不堪食，割球烹之，略似安肃冬菘。郊圃种不满二百本，八月移盆，官弁分畜之。冬月苞纸以贡。 \\n 菱，六棱而小，产诺尼江，去皮干之。 \\n 荞麦面，更三四磨者，白如雪。 \\n 艾浑麦面，甘香胜中土，所产作饼松美。 \\n 白垩，如粉，入冰十余日，制其燥涂壁不裂。 \\n ◎物产 \\n 杜实产艾浑，小而赤，似桑葚，味酸。 \\n 夸阑蘑菇，生卜魁城东草地内，七月入市。夸阑者，毡庐施木所立之周遭也。木气入土生蘑，故名。今因其白色黑阑，名为花阑，乃强解耳。 \\n 老枪谷，茎叶如鸡冠，高丈许。实如并榈子，深赤色，取粒作粥香美。 \\n 花有蜀葵、兔葵、萱蓼、凤仙。长春刺梅金钱。土人呼兔葵为鬼脸葵。 \\n 雀儿花色翡翠，似鸳鸯菊，而单蒂跗横枝上，如鸟之翔。 \\n 闪纟花以色名，似龙爪而小、山丹而曲。 \\n 草芙蓉，不知何以名，叶细如皂荚，花黄同菊。瓣规高者，亭亭二尺许。 \\n 万年菊花，叶类草芙蓉，色黄枝柔，蒙密延蔓。一本可百余花，或曰即层瓣高丽菊也。 \\n 高丽菊，产朝鲜，枝叶类万年菊。单瓣，色黄赤，相间如虎皮。 \\n 日奇花，类蝴蝶，花而小。一茎十数花，辰收申放数必奇，故名叶如萱。 \\n 莴苣莲，即罂粟。六月始花，高尺许，叶如莴苣，单瓣，微红。中土人携千层五色，种布之辄变。 \\n 菊亦畏霜，五月茁枝瘦弱，八月移盆入室，临南窗下。十月花大如钱。 \\n 棠梨，郊圃间有之。土人系绘条于上，曰神所凭伏，腊祀之。有戕其枝者，则怒，不知何所取义。 \\n 城南三十里，有柳丛生，细不及指，高不及肩。杏亦然。 \\n 无成树者，花小不实。土人老死，不知鲜果为何物也。药味有益母草、赤白芍药、防风、黄芩、百合、木贼、蒺藜、甘草、车前子、麦寡冬、五味子、薄荷、黄精。艾浑产黄连，然皆杂烟莽中，萎于霜雪，无采者。 \\n 羊草，西北边谓之羊胡草。长尺许，茎末圆劲如松针，黝色油润。饲马肥泽，胜豆粟远甚。居人于七八月间，刈积之，经冬不变。大宛苜蓿，疑即此。中土以苜蓿为菜，盖名同也。 \\n 索伦产马，身长足健，毛短而泽。 \\n 鄂伦春无马，多鹿，乘载与马无异。庐帐所在，皆有之。用罢任去，捂之即来。有杀食之，斯不复至。 \\n 鄂伦春地宜桦，冠履器具，庐帐舟渡，皆以桦皮为之。黑龙江产鱼，惟鲫一种。诺尼江无虾蟹，而鱼属皆备。五月鱼车塞路，长二尺许者，值十余钱。六七月水涨，则大鱼不入网。江冻，凿冰取之，价十倍。夏多鲤，冬多便鳜，味淡而腥。 \\n 勾星鱼，鳞斑然如列星，长喙。渔者间以箸探其口，啮之至死不释。段刃之釜中，犹跃跃也。腥秽不可食。 \\n 堪达含，驰鹿也，项多肉。陆佃《埤雅》云：“北方有鹿，形如驼。即此。 \\n 色苍黄，无斑角，坚莹如玉。中有黑理，横截之，镂为决，使理周于外，一线匀圆。选一决于数十角，直数万钱。弟世庄有诗曰：“臃肿额端欺鹿角，耶当项下斗狼胡。可怜骨碎三军指，曾助天山一箭无”。 \\n 沙鸡，鸠形，鹑毛，足高二寸许，味胜家鸡。 \\n 老枪雀，一名千里红，与雀无异，惟显有红毛，产俄罗斯地。至以十一月而取之，炙食甚美，笼畜之辄死。 \\n 无蚁。 \\n 蚊不入室。 \\n 五色石，产黑龙、诺尼两江岸，通明如玛瑙。红圆者象含桃，或取以饰念珠。 \\n 空青，渔人间得之，不敢私匿。将军酬以值，遣官奏进。或弁卒自得之，即遣送京师，奏其名例，得赐帛。 \\n 龙骨，艾浑江岸数尺下恒有之。或曰龙蜕，或曰孽龙，谪而死者。 \\n ◎屋宇 \\n 屋皆南向，迎暄也。日斜犹照，故西必设窗。间有北牖，八月瑾之，夏始启。 \\n 屋无堂室，厂三楹。西南北土床相连，曰卍字炕。虚东为然薪地，西为尊，南次之，皆宾位也。 \\n 土垣高不逾五尺，仅可阑牛马。门亦如阑，穿横木以为启闭。中土人居之，始设门。相传未立城时，惟沟其宅之四面为界。 \\n 拉核墙核，犹言骨也。木为骨而拉泥以成，故名。立木如柱，五尺为间。层施横木，相去尺许，以〈卤兼〉草络泥，挂面排之，岁加涂焉。厚尺许者，坚甚于。一曰挂泥壁，工匠皆流人，技拙而直贵。土著人架木覆茅，妇子合作，戚友之能匠事者，助而不佣。 \\n 草屋茅厚尺许，三岁再葺之，官署亦然。暖于瓦也。庵庙则瓦。 \\n 卜魁，栅木为城，将军公署、私第，皆在夹植大木中，实以土。宽丈许，木末高低相间，肖睥睨。四门外环土城，累垡为之。周六里，西面二门。近南者临水，宽广可数百亩，江涨则通流。墨尔根、艾浑重城，皆植木为之。 \\n 入土城南门，抵木城里许，商贾夹衢而居，市声颇嘈嘈。外此，虽茅茨相望，然草寂烟寒，终是塞垣气象，且不若中土荒县郊外。惟庵刹四五而已。余有诗曰： \\n “夕阳巷冷牛羊气，平野天低狐兔秋。”又有曰：“山鸡来井灶，昼犬吠衣冠。” \\n 观者可略见其意。 \\n  \\n 　 \\n  \\n  \\n 　"}
