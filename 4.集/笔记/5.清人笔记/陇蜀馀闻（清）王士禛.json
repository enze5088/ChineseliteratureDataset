{"章节": "陇蜀馀闻（清）王士禛", "正文": "　 \\n 　 \\n 　 \\n 陇蜀馀闻 \\n 　 \\n 清王士禛 \\n 定州阿六祖师者，不知所从来，驻锡上生寺。一日，口唱叱叱，骑墙壁一堵，倏然上升，高数十仞。举手谢乡人曰：“好住持。”见者皆礼拜。顷之，渐入云际而殁。 \\n 绵山有神林介子推祠，其林树极郁茂，然皆半荣半枯，盖文公焚林之地。祠中有牡丹一丛，不知年岁。花开最盛，色红紫，独一株白花，岁无定处，或密识之。明年辄易其地，人以为神。 \\n 刘以平，字近塘，猗氏人。诸生时，梦入宫殿，中有王者，命坐对奕。又至一所，石门上悬联句云：“鹦鹉能回千载梦，麒麟空卧万年秋。”不解所谓。既登进士，为潞府王官。王敬礼如宾师，迁陕西行太仆寺卿。过武墓，墓上石刻一联，即梦中所见也。以平，初聘邑关处士长女，未娶而女病废。及婚，乃以次女行。合卺之夕，以平疑其无病容，诘之，媒以实告。以平怅然曰：“吾聘者，病女也，弃之不义，且恐速其死。然次女已归吾家，无复还理，即室吾弟以宽可也。”更迎病女，女果泣涕求死。亲迎后，病遂愈。兄弟同日毕姻，后登万历庚辰进士。 \\n 猗氏人原良相者，性愿谨，明末为仓老人。受郭某交，代皆平斛。及役满，而代之者荆某也。其人狡黠，故尖其斛，折数多。良相夜寝仓中，拜祷于神。夜分，忽有红光见东南隅，继闻空中掷米声，觉米大充溢，渐逼卧处。质明，则仓廪悉满。县令闻之往验，溢米六十余石。人以为忠厚之报云。 \\n 康熙十九年五月二十九日午时，潼关南城外，忽有黑云一片，氵翁然而作。俄大雨如注，水凭城而入，漂没公私廨舍，男女死者二千三百八十五人。族弟幼华（又旦）给谏，有诗纪异。三十三年，兴安州江涨入城，亦与此变相似。 \\n 《尔稚·释山》云：“河南华。”郭璞曰：“华阴山，又云河西岳。郭曰吴岳，是以华为中岳，吴为西岳也。”下又云：“河东岱，河北恒，河南衡。”又云：“山大而高崧，山小而高岑。”崧与岑对，举非嵩山也。是五岳，关内有其二，而无嵩山矣。然末又云：“泰山为东岳，华山为西岳，霍山为南岳，恒山为北岳，嵩山为中岳。”郭曰：“太室山也，则又有嵩山而无吴山，有霍山而无衡山。”与前大相刺谬，不可解也。 \\n 华山谷口玉泉院希夷洞侧，有大石，玉泉环流其下。上镌“山荪亭”三大字，有树四株，名无忧树。 \\n 明初无坏禅师者，西域人。与秦愍王有宿缘。卓锡默川南普光寺。夜击木鱼，声达王宫。王异之，遂往见。师与语，然悟前生事。命席礼师，师携石甑炊饣卞，石瓶煮水，饮食王从者千人皆遍。后示寂。又有一西域僧，貌绝类师。来游于此，踪迹诡异。或饮食无算，或累日不食。饮之酒，数斗不醉。或自遗矢，取杂钵中并食之。一居士欲从之游，师指矢令食，有难色，师笑舍之去。后所遗矢处，辄生白莲华，人谓是无坏化身游戏。周栎园侍郎（亮工）有诗云：“花寒今十日酒，冷古重阳。”唐文宗开成元年，归融为京兆尹。时两公主出降，有司供张事繁，又逼上巳曲江赐宴，请改日。上曰：“去年重阳，取九月十九日，不失重阳之意，可以十三日作上巳。”周诗此事，而语甚工。 \\n 长安荐福寺塔，名小雁塔，唐时建，凡十五级。嘉靖乙卯，地震裂为二。及癸亥，地震复合。滇逆之变，王辅臣叛据平凉，塔忽中裂。乱平，塔复如故。 \\n 蒲城士人简某，家有牛，左胁下忽生银翦一股。其端有孔，掣之则牛负痛，医不识其何症。事在明万历丙辰。 \\n 兴平，古废邱地，项羽封章邯为雍王，都此。万历四十三年，土人于地中得一金印，龟纽，方寸许，文曰“雍王章邯印”。 \\n 吴山为西镇，在陇州南七十里。《水经注》以为即古之岍山（《尔雅》为河西镇。《埤雅》以华山为中岳，吴山为两岳）。按《陇志》，岍山在州西四十里，旧源县水所出。《禹贡》导及岐，是也。则吴与岍，自是两山，郦注未详也。 \\n 吴岳碑，自首至座凡七段，明皇八分书。书时日才三字，发三驿，刻工亦然。为巢寇所焚，摧剥仅可辨。见《昼墁录》。 \\n 吴山县故城，今为县头镇，本汉俞糜县也。元知县丁带，有十诗，似姚合武功县作，而人无知者。予语州守族侄鹤（孟津文安公孙）。刻之石。今录其半云：“潇洒吴山县，冈峦绕四维。官卑新令尹，邑古旧俞糜。趣有陶彭泽，才非陆浚仪。折腰身体重，叹适两相宜。”“潇洒吴山县，居民近百家。孤城连阜起，小市枕溪斜。土润宜栽竹，泉甘好试茶。公余无一事，何处息纷华。”“潇洒吴山县，岩居共几层。风清闻远笛，月黑见孤灯。酒酿南溪水，琴邀北阁僧。城隅修槛稳，衙退晚来凭。”“潇洒吴山县，庭虚夏亦凉。奇云藏峻岳，木叶暗稠桑。种稻连荆箔，分泉过石堂。不知关塞近，风物满西乡。”“潇洒吴山县，云峰信有余。地偏长畏虎，水急不生鱼。梦去游乡国，愁来厌簿书。拂衣空有愿，何日赋归与。” \\n 宝鸡县北二里蟠龙山，有故相国少傅党公（崇雅）别业。公好莳花竹。一日，有樵人献牡丹一枝，色如墨，四边作金线界道，云得之栈中。令人踪迹之，不复见矣。 \\n 凤县三绝手柳酒，今金丝柳犹有之。宋元丰中，尝取百株植禁中。 \\n 紫柏山，在柴关岭之南，相传留侯辟谷于此。下有留侯祠，有峨眉僧，居山巅丈室，独坐数十年。蛇虎皆驯伏。今九十有六，尚无恙（洋县子房山，亦云辟谷处）。 \\n 明正德十五年，洋县椒溪，获白鹿一。项有铜牌，上有镌刻，皆漫灭，惟“唐”字可辨。 \\n 唐武后生于利州，今广元县也。县西南江上，有皇泽寺，则天石像尚存，乃是一比邱尼。 \\n 剑州南武连驿，武连废县也，本名武功。郭璞《谶记》云：“县路翠，武功贵；县路青，武功荣。”宋庆元丁巳，县令何琰，治路种松，刻石纪之，名种松碑。今碑尚完好，与颜忠烈公榜书“逍遥楼”大字，皆在驿北觉苑寺。元人王惠《魏文贞公书院记》，刻碑阴（文贞生于此）。 \\n 白芨花，白色五瓣，瓣中有苞。白质紫点，内吐黄须，极可玩。武连、梓潼间山谷，多有之。予尝喜陈白沙诗，“恰到溪穷处，山山枳壳花”，杨梦山诗：“常记任家亭子上，连翘花发共衔杯”，皆未经前人道及。因得绝句云：“西风尽日雨，开遍空山白芨花。” \\n 崇正末，梓潼县龙江寺僧，晨起汲水，见霞光烛天，潜伺之。小顷，有麟浮出潼水，逾时乃隐。未几，蜀有逆献之乱，则麟出果非休征也。 \\n 知慧菩萨，明梓潼人周晓师女。生不茹荤，好诵梵典。年十九，绝粒食，惟餐柏叶。成化五年，促父母送往江村口白马寺楼。跏趺而化，今肉身在焉。又裴氏女者，父应举，细民也。幼好趺坐，食柏叶。天启中，年十三坐化。县人建刹奉之，屡现五色光云。 \\n 绵州水陆院，濒溪有石龟。每夕北斗见时，视之正在其首。斗柄虽转，而星影常然。 \\n 涪江沿岸多民田，每秋夏，潦水逆流，鱼随水上食禾稼，民甚病之。忽有道人，于江上鲤鱼桥，凿一一网状，鱼集滩下不敢上，渔人利焉。后桥圯，鱼复大上。 \\n 绵州龙会观，宏治间，居人廖天惠者，募工画壁版。已施胶粉，偶以事去，旬月不至。每夜静，闻殿内有声簌簌然。比工来起视，画已就矣。妙迹天成，莫测起止。至今尚存。 \\n 绵州东涪水、安昌水合处，汇为芙蓉溪，即杜子美所云“东津观打鱼地”。今有渔父村，相传汉涪翁所居。罗江废县南落凤坡，有汉龙凤二公祠，祀武侯庞士元。逆献之乱，其部将张可望毁之。夜梦士元为厉，惧而新之，壮丽倍往日。王屏藩乱蜀，祠复毁。今惟一石狻猊尚在。士元墓，在鹿头山。 \\n 颠和尚者，长安人，踪迹诡异。蜀臬某，迎之成都。礼拜甚恭，而往往面斥之，言无忌惮。尝食犬肉，帽檐插花一枝，引群丐游行市中。入昭觉，见雪丈禅师，诙嘲不屑，禅师颇敬惮焉。一旦，骑马出城数里，语厩吏曰：“吾归矣。”径舍骑徒步去。臬追赆不受，往来秦蜀栈中，所至辄画达摩像施人。归至长安，数日遂坐化。人言是初祖游戏震旦耳。 \\n 康熙壬子入蜀，过新都县，假馆杨升庵先生故第。瓦砾之间，有二桂树尚存。丙子再入蜀，询先生第，已为尉署。讯二桂树犹在，为之感叹。得简绍芳所著年谱读之，先生以嘉靖甲申，遣戍永昌卫。初至滇，病惫，方就医，而巡抚黄衷，力促之去。赖巡按御史郭楠、清军御史江良材，营护不死。其后七十二岁归蜀，严檄催赴戍所。遂以是年己未，卒于滇，则巡抚游居敬也。郭楠旋上疏，请宥议礼诸臣下狱。君子小人，其用心不同如此。 \\n 蜀门人陈汝明黼功云：“成都某县山中，有一僧卧石穴中，二十余年不起，亦不饮食。当卧处，痕迹宛然。山中樵牧习见，就问之，亦不答。一日，有士子于山中遇髯道人云：‘此山有六祖应化，知不？’士子即诣僧礼拜，云师六祖耶。久之，张目曰：‘莫信髯道人乱道。’明日再过之，不复见矣。” \\n 故蜀王宫，王衍宣华苑也，今为贡院。正殿基，即摩诃池。 \\n 百花潭有巨石三，水流其中。汲之煎茶，清冽异他水。 \\n 蒙山，在名山县西十五里，有五峰，最高者曰上清峰。其巅一石，大如数间屋。有茶七株生石上，无缝罅，云是甘露大师手植。每茶时叶生，智炬寺僧，报有司往视，籍记叶之多少，采制才得数钱许。明时，贡京师仅一钱有奇。环石别有数十株，曰陪茶，则供藩府诸司而已。其旁有泉，恒用石覆之。味清妙，在惠泉之上。 \\n 成都有换色芙蓉，开时，颜色日数变易。日初出，作澹红色。日中猩红，日晡纯白。 \\n 成都号龟城，父老言东门外江岸间，有巨龟大如夏屋。不易出，出则有龟千百随之。康熙癸丑，滇藩未作逆，曾一见之。 \\n 杜宇、鳌灵冢，皆在郫，二冢对峙。鳌灵墓入净林寺，寺僧夷为台观，惟杜宇墓在（今阆中灵山，亦有鳌灵墓）。 \\n 黄莲蛇甚小，产雅州。恒食黄连，遍体作黄金色。宗人省斋（曰曾），官分巡川南道，曾贻予一枚。又有黄连鸡，大如鸽，色黄白，食黄连叶，人罕捕之。 \\n 嘉州有月竹，每月辄生笋。蜀又有竹蜂，好于野竹上结房。蜂与蜜并绀色，一名各，方言曰笛师，一曰留师。 \\n 正德间，灌口朝天寺僧，于土中得断碣。上有诗二句云：“天孙纵有闲针线，难绣西川百里图。”余剥落不可辨。 \\n 巴賨出小驷，其最驶骏者，名夹山马。 \\n 嘉州有花，名鹅毛玉凤。花如翦绒，状似茉莉，大如宛，香亦类之。 \\n 蝎子草，即杜诗所云“其毒甚蜂虿”者，吴若注“草”是也。一名山韭，触之如虿尾之螫人。今城郭弥望皆是。又有蟆子者，蚊虻之属。元微之蟆子诗序云：“黑而小，不碍纱，夜伏昼飞，啮人成疮。秋夏不愈，膏楸叶傅之则差。闻柏烟麝香即去。此二物，皆蜀地之最可憎者。 \\n 州盘陀山下一石佛，有唐时镌“昊师”及“郭汾阳师”六字。 \\n 刘道贞，字墨仙，人，名士也。明末，起兵讨张献忠不克，病卒于军。妻子皆遇害。其子暌度，妻冯氏，诗甚清婉。有《春日即事》云：“闲步小桥东，黄莺处处逢。梨花风雨后，人在绿杨中。” \\n 天启中，州有老僧，结茅山中，戒律清苦。一日，忽庵上现彩云，云中有钵盂状。因掘其下，得金钵盂。州人为建寺，曰金钵寺。 \\n 成都东门内大慈寺，有唐肃宗御书赐额，蜀金堂令张题诗。有“墙头细雨垂纤草，水面回风聚落花”之句，王衍与徐太后游寺见之。给笔札，令进诗三百首。又东坡有《与子由大慈寺观卢楞伽画踪留题》，今尽毁。 \\n 汪光翰，字文卿，婺源人。幼涉书史，知大义。明崇正末，景陵胡恒，官川南道。光翰为幕客，恒驻节印州。逆献陷成都，分兵犭旬，恒命光翰出调兵，并檄宁越守备杨起泰，将兵援，未至而城陷。恒与其子士骅战死，阖门百口皆遇害。惟士骅妻朱氏，洎幼子峨生，得脱匿民间，随士骅母舅陈君美者，转徙荣经县。降贼武大定，驻嘉州，闻朱有殊色，劫致之。朱面毁容以免，坚操抚孤。光翰间关彝猓中，得朱氏母子所在，事之甚谨。值剑南大饥，斗米十金，光翰不避刀俎，多方保护之，母子乃得全。自是或服贾，或课蒙，或为僧，获稍赢余，以给饣粥，二十余年不倦。朱教子极严，峨生亦读书知自奋，能文章矣。蜀平，峡路通，光翰乃躬送朱氏母子归景陵。于是楚蜀人，莫不高朱氏之节，诵光翰之义，以为忠臣孝子之报云。是时，从胡公死义者，有夫人樊氏、成氏、冯氏之骅妾周氏、仆京儿、弩来、婢二女，凡七人。又有钟之绶者，字楷士，亦景陵人。从胡入蜀，游峨眉，遂不归。闻胡公父子殉义，乃自瓦屋山至荣经，与光翰同抚孤儿，历八年所。入滇，至昆阳死。时有李华者，黎州人。年八十矣，倡义拒贼，战雅州，兵败死之。 \\n 马京及弟亭，黎州宣慰司土官，与贼相持两载，兵败死。杨之明，碉门天全招讨使司土官，亦倡义讨贼战死。 \\n 李君实云：髹剔银铜，雕钿诸器，滇南者最佳。盖唐时阁罗凤犯蜀，俘其巧匠三十六行以归，故至今擅之。大抵蜀匠最巧，不但锦机纸局，冶铸扇制而已。予再使蜀，成都居人，虽视壬子为多。然率秦楚贾人耳，土著什不得一。至于锦扇等制，询之皆懵然不知，况其遗法耶。 \\n 成都北郭外昭觉寺，佛果圆悟禅师道场也。又有李时泽者，遂宁人，为僧，亦名圆悟。善画，学武洞清罗汉，亦住昭觉。大殿成，画十六罗汉，及文殊、普贤、药师菩萨等像于壁。见《蜀中画苑》。 \\n 宋文宪公（濂）墓，在成都东门外六七里，净居寺文殊殿后。墓皆砖甓成，高如连阜。其上修竹成林，殿外二华表尚在。北为明月池、清风亭、文殊殿，即宋方二公祠也。今惟文宪像存。 \\n 薛涛井，在万里桥西锦江之涣。明时，蜀王府作亭其上，阑护之。每以三月三日汲水，造笺二十四幅，以十六幅进御，余不尽以上巳造也。今其法亦不传。井旁一石盆犹在，中刻镂花鸟极工。 \\n 李卫公筹边楼，在保县城市中。楼凡二层，每层高二丈许。其梁柱皆当时故物，保与松维相连。唐广德三年，吐蕃陷松维保三城，即其地，地界雪山。明末，逆献乱蜀，不至其处，楼故不毁。门人知保县事高崇岩，说成都亦有筹边楼。 \\n 建昌卫以南，其俗：人病将死，辄舁置山林中，往往变为虎。地与€南武定府相接。 \\n 大雅堂，在丹棱县南三里。宋人杨素，请黄山谷书杜蜀中全诗刻石，作堂贮之，山谷为之记。见《豫章集》。明宏治丁巳，巡按御史荣华，重新祠宇，立像勒石。知县事江谦，春秋率绅士往祭焉，自然遂为故事。蜀乱后，祭废。 \\n 成都府署，有吴道子画龟蛇碑。每端午，辄有蛇龟聚碑下，至屋瓦庭树皆满。麻城人梅朗中为守，厌之，凿其目，自后遂少。其墨拓，上方押成都府印，可以镇辟邪祟，治疟亦验。 \\n 府署有木槿一株，治癣最效。所谓川槿，惟此为最。梅守厌索之者众，以汤浇之，遂枯。 \\n 松潘建昌诸蛮，所居皆累石为之。高者至八九层，人居其上，牛豕居其下，名曰碉楼。《九州记》云：“州沈黎县，即武侯征羌之路。每十里作一石楼，令鼓声相应。今夷人效之，所居悉以石为楼。”此碉楼之始。 \\n 打箭炉，在建昌西南，地与番蛮喇嘛相接，与雅州荣经名山亦近。江南、江西、湖广等茶商，利彝货，多往焉。其俗女子不嫁，辄招中国商人与之通，谓之打沙鸨（或作卜）。凡商人与番蛮交易，则此辈主之。商人流宕其地，多不思归，生女更为沙鸨。其衣如舞衣，衣一称，有直钱二百万者。康熙丙子春，命郎中金图等勘正地界。至其处，金为予兵部旧属，云路极险恶，视栈道如康庄矣。 \\n 自剑州已南，尽梓潼县界。古柏千株，皆大数十围，形状诡异。有一株，根裂为二，巨石负之，如之状。又有一根而三四干者，高皆入云。蜀道奇观也，是正德中剑州守李璧所植。 \\n 重庆府有红茉莉，与白者香无差别。嘉州海棠有香。成都有金丝海棠，深黄色，状与海棠不甚类，亦有素馨。至于梅桂皆有之，蜀人不知贵重，往往樵苏供爨。惟芭蕉，家家院落皆植之。 \\n 蜀禅教，皆祖破山禅师，梁山人天童悟法嗣第二人也。其弟子丈雪禅师，内江人，演化于成都昭觉寺，门徒甚盛。康熙丙子五月，至蜀访之，则示寂半载矣，年八十余。今住持弟子佛冤禅师，即其侄。 \\n 蜀金堂县三学山，有古树三四株，不记年代。每春月，其叶，夜辄有光如炬，远近数百里，以为佛光，皆裹粮往观。 \\n 献贼乱蜀，迫尊梓潼神为太祖高皇帝。重修七曲山神祠，又建壮缪侯祠于其东，皆极钜丽。献贼尝赋诗于此，使其伪官属严锡命等，皆和，立成，稍迟，辄杀之。其诗刻石，置祠八卦亭，知县王维坤（长垣人，顺治辛丑进士）碎之。 \\n 西番彝人，每岁春月，辄携家礼峨嵋，谓普贤为姑娘，顶礼瞻恋，或至流涕。其可笑如此。 \\n 眉州中岩，有诺俱罗尊者遗迹。按雁宕山，有尊者肉身像，十八应真，惟尊者在震旦，灼然可考。 \\n 蜀多虎，滇之大理多龙，粤西多凤凰。峒中蛮女，往往缉以为裘，甚丽。南恩州人，或截取其觜为杯，曰凤凰杯。 \\n 貔貅产峨嵋，自木皮殿以上，林木间有之。形类犬，黄质白章，庞赘迟钝。见人不惊，群犬常侮之。其声似念陀佛，非猛兽也。予按《毛诗》陆疏云：“貔似虎，或曰似熊，一名执夷，一名白狐。辽东人谓之白罴。”与此差异。□角端，产瓦屋山，不伤人，惟食虎豹。山僧恒养之以资卫获。按《中华古今注》：“渠搜国献猎犬，能飞食虎豹。”□宁羌州嶓冢山下，有大禹庙，仅存茅茨一间。有嘉靖二十二年《重修祠记碑》，监察御史阆中舒鹏翼撰。文颇条畅，惜其将泐。录于左方云：当尧之时，氵夆水滔天。民遭陷溺，茹毛饮血。厥食维艰，尧有忧焉。举禹治之，俾绳鲧业。禹自冀州、梁岐、岳阳、覃怀，至于衡漳。又自积石、龙门、壶口、雷首、砥柱、析城，至于王屋。又自嶓冢、荆山、内方、大别、衡山、敷浅、€梦，至于彭蠡。盖不敢堙塞汨乱，以取震怒。故浩浩汤汤，东注江海。禹可谓智矣。禹伤先人鲧，以功不成坐诛，乃手足胼胝，居外十三年，过门不入。生启不得子，恶衣菲食，陆行乘车，水行乘船，泥行乘橇，山行乘扌辇。日孳孳排决浚沦，弗遑宁处。禹可渭孝矣；方其随山刊木，鬼神龙蛇，护惜巢穴，作为妖怪，风沙昼暝，迷失道路。禹乃仰空咨嗟，俄见上帝，授以太上呼召万灵之书，且令其臣狂章、虞余、黄魔、大费、庚辰、童律、为之助。由是能呼吸风云，役使神物，竟得开凿之志。禹可谓神矣；四奥既宅，九州攸同，弃得以播百谷，契得以敷五教。垂得以司百工，皋陶得以明五刑，伯夷得以典三礼，后夔得以正五音，龙得以主宾客。任土作贡，劳而不伐。禹可谓功矣。是故天锡洪范，舜禅帝位，致彝伦之攸叙，会诸侯于涂山。而下民底定，万世允赖。孔子曰：“禹尽力乎沟洫，吾无闲然矣。”刘定公曰：“洪水横流，微禹吾其鱼乎。”呜呼，禹之功，史虽载之，而不知其由于孝；禹之智，人能言之，而不知其由于神；合智与神谓之圣，合功与孝谓之德。德且圣，庶几其记禹哉。复作九歌，俾土人诵之，以侑飨祀。歌曰：洚水儆尧兮泛滥中国，四岳荐禹兮俾为司空，禹治水兮注之东。力拯横流兮为民粒食，言乘四载兮劳身焦思，克盖前愆兮万世之利。声为律兮身为度，其言可信兮其仁可附，庶士交正兮底慎财赋。不自满假兮拜昌言，声教讫兮莫黎元，水上平兮生齿繁。洛出书兮锡九畴，通九道兮开九州，穆穆兮六府孔修。娶涂山兮辛壬，启呱呱兮何心，荒度土功兮五服弼成。膺历数兮帝命赫，泣罪人兮痛自责，舞干羽兮有苗格。辑五瑞兮建皇极，朝玉帛兮会万国，戮防风兮明黜陟。宅百揆兮股肱良，敷文明兮庶事康，于尧舜兮大耿光。 \\n 东粤鹦鹉，自洋舶来有数种。予使广州时，所见有纯赤者，毛羽鲜妍，类猩红剪绒之状。又一种纯赤，惟两翅绿如翠鸟。又有五色者，红黄白绿碧皆具，尤珍丽。每一只，索直至二十四金。其纯白者，首有黄冠，名秦吉了。别自一种，予宫广陵时曾畜之。在蜀，惟于德阳落凤坡见之。皆寻常陇产绿衣耳。 \\n 汉中风俗尚白，男子妇女，皆以白布裹头。或用黄绢，而加白帕其上。昔人谓为诸葛武侯带孝，后遂不除。汉中滕太守严其禁，十年来，渐以衰止。然西凤诸府，风俗皆然。而华州、渭南等处尤甚。凡元旦吉礼，必用素冠白衣相贺，则为武侯之说非也。 \\n 顾华玉（）云：武侯兵书匣，在定军山上。壁立万仞，非人踪可到。余两经其地。初视匣，其色淡红；后则鲜明若更新者。殆不可晓。按三峡中亦有兵书峡，传为武侯藏书之地。大抵秦楚巴蜀间，人思侯德，辄举名迹傅会之，不须辨其真伪也。 \\n 武侯与张裔书去，妇不顾门，委韭不入，园似汉魏乐府。 \\n 辰沅里中，缘江皆峭壁，高可百丈。避兵者，以修绠系腰，从山岭缒下，距江面数十丈许。度火攻弩箭，皆不可到处。于壁上凿孔，以巨木横贯之，即于此木之上，纵横间架，栏葛，飞檐承霤，房廊四起。邻里交通，殆成阡术。从江中逆数而上，正得八十三层。最上层，距山巅亦数十丈。虚无缥缈，虽海市蜃楼，无以加也。又州灯山，居民数百家亦类此，但不临江耳。 \\n 赵函，字子函，一字屏国，厘人。万历己酉举人。家有傲山楼，藏书万卷。所居近周秦汉唐故都，古金石名书多在。时跨一驴，挂偏提，拓工挟楮墨以从。每遇片石阙文，必坐卧其下，手剔苔藓，椎拓装潢，援据考证。略仿欧阳公、赵明诚、洪丞相三家，名曰石墨镌华。自谓穷三十年之力，多都玄敬、杨用修所未见也。 \\n 郭宗昌，字胤伯，华州人。阙址园白湖上地，介二华之间，造一舟居之，曰斋舫。自谓一水盈盈，与世都绝。沦落崎嵌，任心独往。又有别业在郑南，即杜子美西溪。与其友王承之东荫，商为南社著园。藏《六斋疏》、《二戎记》诸书。赵忠毅、陈征君序之。以为似先秦古策《周官考工记》、《远公宗雷八关斋文》也。又著《金石史》，华阴王宏撰刻之。 \\n 开元末，于宏农古函谷关，得宝符。白石篆文，正成乘字。解之者曰：“乘者，四十八年。”因作《宏农得宝歌》云：“宏农得宝耶，遂改元天宝。”事载《传信记》。 \\n 陕州北滨黄河，与山西平陆县隔河，烟火相望。按《开天传信记》，天宝中开月河，得古铁铲，上有“平陆”二字。上异之，藏于内库，遂改河北县为平陆县。 \\n 明万历二十年，巩县东路旁闻仙乐，细聆之，声出树中。一匠欲穷其怪，挥斤斫之，乐声自树飞去。巡按御史姚思仁闻于朝。 \\n 缑山，在偃师县南四十里，有升仙太子祠。则天碑，尚完好。宋谢绛一碑亦存。 \\n 宣德四年，郑州玄帝庙，忽天降铜棺一具。人争往试之，体皆不宜。有驿官邹宿者，挺身入，适相合，即有铜盖降自空中覆之。音乐竞作，升天而去，人尽观焉（与王乔事同）。 \\n 天启七年，郑州书院中，开莲花一枝如品字。国朝顺治十三年十一月望日，兴国寺殿前，夜涌花一枝如佛手，高可尺许。表里皆竖纹，洁白似雪。次日又涌一花，根有二。上合为一，色纹如前，略似荷花。二十五日，又生一花，高三尺许，大如箕。下分上合，色纹亦如前，略似牡丹，或曰天花也。 \\n 宋鲁肃简公（宗道），以祥符五年令中牟。至县，即立汉令鲁恭祠，勒恭传于碑，至今尚存。 \\n 张民表，字林宗，中牟名士，户部尚书孟男子也。没于汴梁之水。其门人周侍郎亮工，在金陵请赵澄写真。赵与林宗初不相识，屡易稿，终不似。一夕，梦一丈夫古冠服，自言是张林宗，笑而掣其笔。旦起，信笔而就，见者骇其神肖。 \\n 河洛会处，旧名洛口，在巩县北。今徙汜水县西南成皋山下，名玉门，俗曰满家沟。 \\n 唐人记板桥三娘子事，甚怪异。板桥，在今中牟县东十五里。白乐天诗：“梁苑城西三十里，一渠春水柳千条。若为此路今重过，十五年前旧板桥。”李义山亦有《板桥晓别》诗，皆此地。 \\n 门人陈户部子文（奕禧），说所见数奇姓。算（真定人）、香（山东人）、炅（音桂）而最奇者，崇效寺碑阴列名有斩姓。又字之奇者山（安邑人，音如妾）、[1234]（音厥）。 \\n 田少司寇漪亭（雯），说巡抚贵州时，有一孝廉黄姓，名之骖。耳不能听，以眉听。古谓龙以角听，牛以鼻听，人亦有之。 \\n  \\n 　 \\n  \\n  \\n 　"}
