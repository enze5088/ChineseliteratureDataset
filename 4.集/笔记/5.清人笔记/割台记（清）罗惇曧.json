{"章节": "割台记（清）罗惇曧", "正文": "　 \\n 　 \\n 　 \\n 割台记 \\n 　 \\n 清罗惇曧 \\n 罗瘿公(1872－1924年)名惇曧，字孝遹，号瘿公，以号行。大良人。以国子监生，应考经济特科，授邮传部司官。辛亥革命后，历任民国总统府秘书、参议、顾问。袁世凯称帝后辞职。擅长诗词书法，为岭南近代四诗家之一。兼通京剧，善于度曲编剧。著有《鞠部丛谈》和有关近世掌故的专著《庚子国变记》、《德宗承统私纪》、《中日兵事本末》、《割台记》、《拳变馀闻》、《太平天国战纪》、《中俄伊犁交涉始末》。 \\n 台湾旧隶福建，称台湾府，后设台湾道。光绪乙酉，建行省，升淡水厅为台北府，设巡抚驻焉。闽浙总督实兼领台湾。刘铭传为巡抚，振兴百务，铁路、商轮、屯垦、开矿，新政备举。今日人所经营尽美者，皆本铭传之旧以为扩张者也。 \\n 邵友濂继为巡抚，而中日方失和，海疆戒严，乃命福建水师提督杨岐珍、广东南澳镇总兵刘永福，率所部防台。永福增募兵，仍称黑旗。中法之战，永福起于越南，以黑旗兵屡挫法军，唐景崧独身走越南招之。 \\n 中法和议成，粤督张之洞荐授总兵驻钦州。唐景崧以法越罢战后，由吏部主事授台湾道，旋擢藩司。朝廷方倚景崧知兵，而提督李本清与之交恶，遂求去。以提督綦高会代守沪尾，旋复以提督廖得胜代高会。两月之间， \\n 沪尾三易将矣。援朝鲜之师既败，辽东城邑相继陷，友濂书生不知兵，密求枢府内调。朝廷亦以景崧才，付以兵事，乃以景崧署巡抚，而调友濂抚湘。景崧与永福共事于越南，后积不相能。 \\n 景崧既署抚，乃移永福军台南，景崧自任守台北。日兵舰攻澎湖妈祖宫，守将击之，伤其两艘。日人将攻文良港，而先攻妈祖宫，以牵缀华军，使不为备，乃潜登文良港。澎湖至台北电线中断，日军遂占澎湖。海道中梗，军械之购自外洋者，尽为日夺，台湾乃孤悬矣。 \\n 时更有李文奎之变。文奎故直隶游匪，从淮军渡台，充抚辕亲兵。副将方某为武巡捕，以文奎犯令革退，转事中军黄翼德，充什长。翼德募兵于粤，方某署中军，复以事革文奎，文奎乃大恨。 \\n 其党徒遍城中，及署内外，思伺隙报之。景崧婿余某内渡，文奎率党劫其装于道，护勇逃归署，文奎追之，方副将自抚署出，文奎径斫其颅，反奔入门踣而毙。中军护勇内应，争发枪，景崧遣差官出视，及仪门中刃返。 \\n 叛徒将入杀景崧，景崧出，叛兵猝见巡抚慑焉，敛刃立，并告无事，景崧慰之。以文奎徒党众，因令文奎充营官以安之。杨岐珍率所部入援，与叛军对击，伤居民十余人，景崧命止之。以文奎募缉捕一营屯基隆，而张示别缉杀方副将之贼，为掩饰计，将领多离心，兵浸骄不可制矣。 \\n 及割台议起，台湾举人以会试在都，上书力争，不报。割台信益急，主事丘逢甲建议自主，台民争赞之。乃议建==国，开议院，制蓝地黄虎国旗，议戴景崧为总统。四月和议成，卒割台湾。 \\n 朝命景崧率军民内渡，台民乃决自主，上台湾==国总统印绶于景崧。鼓吹前导，绅民数千人诣抚署。景崧朝服出，望阙九叩首谢罪，旋北面受任，大哭而入，即抚署为总统府。电告自主，有“遥奉正朔，永作屏藩”语。命陈季同介法人求各国承认自主，皆不答。设内部、外部、军部以下各大臣。省官不愿留者，听其内渡。提督杨歧珍等归于福州。 \\n 日本兵舰大集，先攻基隆。吴国华守三貂岭，遇日侦探队击之，毙日兵官一。营官包干臣奉命来助战，夺日兵官首级以归，遽报大捷，吏民皆贺。国华方逐日军，遽回兵追干臣，日军遂占三貂岭。分统李文忠等，方会师援基隆，而日军已大集，文忠翟唤皆败。 \\n 景崧命黄义德屯八堵，为胡友胜后援。义德遽驰归，诡言狮球岭已失，八堵不能驻军；日人悬金六十万购总统头，故驰归防内乱，景崧不敢诘也。是夜义德所部军索饷，大哗。 \\n 翌晨，日军占狮球岭，城中惊扰。幕客熊瑞图请退守新竹，巡捕吴觊庭以枪拟瑞图，禁之言。傍晚溃，兵争入城，客勇士勇互斗，尸遍地。总统府火发，景崧微服挈一子，妾易男服，杂逃民中，窜出城，附英轮至于厦门。游兵大掠三日，日军尚未至。德商毕狄兰以书告日军，乃以兵来收城。 \\n 景崧归老于乡。庚子勤王军谋起事汉口，约景崧举事于桂林。汉口事败，亦无发景崧者。光绪壬寅，客死广州。刘永福守台南。台北既陷，镇道以下官吏，相继内渡，台民上==总统印绶于永福，永福不受。仍称帮办，设防守，部署稍定， \\n 而日兵舰至，窥安平口。永福自击日舰，几沉之。日军攻新竹，相拒月余，大小二十余战，互有伤亡。日人购奸民导僻径，抄台军后路，分统杨紫云战殁。吴彭年赴援不及，乃守大甲溪。义民长徐骧之军，为日军追入深箐中。徐骧绕出其后击之，日军炮无所施，大败，获日兵数十。时库帑既匮，仅恃钞票为挹注，军饷益不支。永福先遣员渡厦门求款，并电乞沿海督抚助饷，绝无应者。饷绝械罄，永福忧惶无策。 \\n 台南土匪为内间，引日军深入，匪集益众，日军用为前锋。吴彭年伏兵大甲溪，候日军至，猛击之，日军败，渡河，徐骧伏兵乘其半渡，奋击之，日兵大败。七月，日大队攻大甲溪，相持未下，忽哗传大营陷，军皆惊退。盖新楚军统领李惟义，奉命为后援，日军以金啖土匪，冒称日军袭之。惟义惊遁，营遂溃，前敌乃大挫，袁锡清力战死之。 \\n 日军据大甲溪。永福令诸军严守彰化。徐骧屡以伏兵挠日军，义民亦迭起抗之，日军屡窘，多伤亡。日军仍利用土匪，陷攻八卦山。吴彭年死守，力竭殉之。日军夺八卦山，俯瞰彰化城，彰化降。日军连陷云林、苗栗二县，进逼嘉义，误入山谷，民团林义成等塞谷口尽歼之。 \\n 台南山谷险阻，深箐丛杂，民团潜伏，遇敌猝起，日军不习地势，屡战恒败衅。台北、台中各城邑，闻台南义声，皆思奋起，图恢复，日大军乃严备之。台南援绝饷竭，相持数月，军皆饥困，日军以全力攻台南，徐骧等尚力战。骧每战必居前敌，卒中炮死。 \\n 嘉义守将王德标，以地雷达日营，夜半地雷发，日军死七百余人，日军惊退。以杀将士多，大愤，聚巨炮猛轰嘉义，破之。仅余台南孤城，永福犹死守，日本台湾总督桦山资纪，贻书永福，谓：“公以孤军持绝地，数月不下，公已无负于台民。今困守孤城，尺地以外，皆敌军，徒伤民命何益？倘率所部去台，当以礼送公去。”永福拒之，词甚峻。 \\n 日军乃大攻城，永福自发炮殪日军数十人。相持数日，城中军饥甚，哗溃。土匪蜂起，夺城，迎日军。永福逃登德国商轮，日兵大索四次，不获。盖德人深佩永福，秘藏之也。永福内渡至厦门，旋归于广东之钦州。永福守台南数月，以饷糈并绝而败，世犹谅之。 \\n  \\n 　 \\n  \\n  \\n 　"}
