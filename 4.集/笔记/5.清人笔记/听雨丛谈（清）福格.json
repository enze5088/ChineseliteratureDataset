{"章节": "\t\t●简介", "正文": "　 \\n ●简介 \\n 　 \\n  \\n 《听雨丛谈》为清福格撰，共12卷。因作者熟悉清代掌故，本书多记典章制度，尤详于满洲情况，如八旗制度、内阁官制、考选科目出身，以及顶戴服饰等都有涉及。其中关于内务府旗鼓汉军的掌故风俗，所记尤为翔实，对研究清史有一定帮助。 \\n  \\n 　"}
{"章节": "●卷一", "正文": "　 \\n ●卷一 \\n 　 \\n  \\n ◎满洲原起 \\n 满洲旧国，位居震方。《易》曰：“帝出乎震。”天地万物之所自也。中国山川，首居陇蜀，绵延起伏，历泰华万里而极于碣渤，是宗长白山之统脉也。根底宏远，气运茂郁，积数千年而启我大清万年之业，猗欤盛哉！谨按轩辕画井始辽，有虞氏剖辽东为营州，以封轩辕之裔，于是建有肃慎之国，孤竹之君，而金辽旧部之基也。东接朝鲜，西南北三面襟带蒙古各部之地。治则众星拱宸，战则鞭挞四应。自亳之兴，天实相之。先民以来，未之有也。满洲之俗，同于蒙古者衣冠骑射，异于蒙古者语言文字。满洲有稼穑，有城堡世居之民；蒙古则逐水草为行国，专射猎而无耕种也（自我朝混一海宇后，今蒙古汗王所居，俱有城垣宫室。且地气渐和，土膏野渥，招农佃种，收获丰穰。惟其部属丁壮尚存行帐之俗）。我朝始祖所都之地，曰俄漠惠之野、鄂多里之城，即今吉林甯古塔地。四祖及太祖发祥之基，距今盛京稍东二百七十里，旧名赫图阿拉。我朝未得辽沈以前，四世咸宅于此。本为辽金之地，索伦则辽人苗裔，混同江则金人苗裔俱在焉（金之兴始于呼伦贝尔，辽之兴始于伯都讷）。当太祖发祥之初，辽金旧城语言相同之大国，满洲五部：曰完颜，曰苏克苏护河，曰浑河，曰栋鄂，曰哲陈；长白山二部：曰讷殷，曰鸭渌；东海三部：曰渥集，曰瓦尔喀，曰库尔喀；扈伦四部：曰叶赫，曰哈达，曰辉发，曰乌拉。此外若瓜尔佳、若富察、若佟佳等数十姓巨族，则各踞城寨，小族亦自主屯堡，互相雄长，各臣其民，均有城郭。土著习射猎，知稼穑，非如蒙古行国可比者也。天命以先来归者，编为旧满洲。崇德以后抚有者，编为新满洲。迨康熙十午后所收之墨尔根之索伦及绝北打牲各部，亦号曰新满洲，皆与在京八旗旧满洲稍有不同。至东北使犬部之赫哲，使鹿部之奇勒尔，库页部海岛杂处之赫哲、费雅哈、鄂伦春，与今贡貂之赫哲各部，皆不编佐领，不列入满洲八旗。 \\n 龙兴旧部及满洲各国、长白山各国，崇德以先归附者，大都入于上三旗满洲。崇德以后来归之东海部、扈伦部各国，多入于五旗满洲。在京则分隶八旗，在外则环于盛京、兴京境内。若居近吉林之锡伯人，居近伯都讷之卦勒察人，居近珲春之库尔喀人，皆分驻佐领治之，随地随时编入军籍，统称吉林兵，不称满洲兵。黑龙江北之索伦人、达瑚尔人、鄂伦春人统称黑龙江兵，亦称索伦兵。若极北之打牲乌拉人，即仍其旧名，不列入满洲之籍矣。又镶黄旗满洲第四参领所属第八佐领下系卦尔察人，第十七佐领下系俄罗斯人，皆以率先来归附入上三旗。东三省之兵最精骑射，朝廷仿两汉选甘凉豪杰之制，每隔十余年一选占林、黑龙江兵，拔其材武，入备宿卫。先由将军选拔，送交宁古塔居住数年，再移驻于盛京二年，然后贡入京师。拜官者附于各旗，曰伊彻满洲，历三世始官文职。不中选者仍回原籍当差。退休愿归原籍者听之。 \\n 下五旗满洲，或皇后、皇贵妃母族，例得抬入上三旗；若大臣建立勋劳，亦有奉旨抬入上三旗。至蒙汉军大臣著有功绩，或拨入本旗满洲，或抬入上三旗满洲；及内务府人拨入外三旗满洲佐领，皆随时出于特恩，不在定例。 \\n 汉军各旗内亦有满洲人，如正白旗汉军石氏，本出于苏完瓜尔佳氏，因都统石廷柱之先，曾仕于明，投诚后分隶汉军。又正蓝旗汉军第四参领属下第四佐领，系康熙十二年由满洲拨人。 \\n 臣按八旗宗室满洲蒙古汉军，次序井然，所以区别亲疏也。但天命以前宗人内哄时，景从效顺者，旧部之臣也。其时内务府佐领、管领已有汉姓之人，即今之内旗鼓内汉军也。克定东海、扈伦等部满洲时，已有科尔沁蒙古兵也。要之满蒙汉虽有亲疏之别，而科尔沁之蒙古，已非新满洲可比，尤非北部青海可比。而内三旗之汉姓，亦非天佑、天助之兵可比也。 \\n 又按《礼经·王制》，四海之内，方仅三千里而已，西不尽流沙，南不尽衡山，东不尽东海，北不尽恒山。其时百越尚未尽开，故以江以衡为限。流沙即今之瀚海，恒山远在边塞，当时皆为内服。应氏谓自秦而上，西北袤而东南蹙；秦而下，东南展而西北缩。是我满洲旧部之地，固为三代内服，自秦而后，始有中外之分也。 \\n ◎八旗原起 \\n 国朝发祥于长白山，姓爱新觉罗氏。始兴于宁古塔，奄有辽左，已历累世。八旗之制，最为精详。凡我显祖宣皇帝位下之嫡派子孙，谓之宗室；伯叔兄弟之裔，谓之觉罗。自圣祖仁皇帝位下之子孙，谓之近支宗室，凡命名皆随天潢，用弘永绵奕载衍派。嗣圣位下子孙凡在三服以内者，并下一字偏旁亦排，用玉心丝言也。宗室有罪黜为红带子，觉罗有罪黜为紫带子（此例道光年间已停止）。 \\n 内务府三旗，分佐领、管领。其管领下人，是我朝发祥之初家臣；佐领下人，是当时所置兵弁，所谓凡周之士不显亦世也。 \\n 鼎业日盛，满洲、蒙古等部落归服渐多。于天命元年前二载，遂增设外八旗佐领。而内务府佐领下人，亦与管领下人同为家臣，惟内廷供奉亲近差事，仍专用管领下人也。 \\n 国家既设外八旗，列镶黄、正黄、正白为上三旗，护从御营也；列镶白、正红、正蓝、镶红、镶蓝为下五旗，隶于诸王统带也。其各卫府家臣曰王包衣（只有下五旗，无上三旗），除不得挑各旗钱粮及预选秀女外，其余登进之阶，与八旗相同。若食钱粮，只准在本府也（按：清语对音应作波衣，相沿作包衣）。户下旗人，原是旧日勋戚自带之兵，今皆归于八旗各该佐领名下。 \\n 庄头旗人，或国初带地投充，或由兵丁拨充屯田，今皆归内务府会计司管辖，不列于佐领、管领之内。若考试登进，则暂附于管领。 \\n 旗人之家人，雍正六年以前收养者，随同出征，杀贼立功，亦许登进。有公罪销档之旗人，只黜本身旗籍，子孙仍在档册（档册即谱系也）。有卑贱之罪，则并其子孙除之。庄头有罪，除为壮丁。家人经主人销档遣去者，谓之开户。 \\n ◎八旗方位 \\n 八旗分两翼，左翼镶黄旗在东北，依次而南曰正白、镶白、正蓝；右翼正黄旗在西北，依次而南曰正红、镶红、镶蓝。若内务府三旗，则列在皇城以内。各按旗分，星罗棋布，拱绕宸居也。 \\n ◎满蒙汉旗分 \\n 外八旗各有满洲、蒙古、汉军，实二十四旗也。吉林宁古塔旧部及天命、天聪年来归之辽金、完颜、栋鄂等国人为旧满洲，后收辽金散处各部为新满洲。蒙古乃蒙部人民。汉军乃辽东、三韩、三卫人民，国初称曰乌真超哈，亦称辽人。或内地迁于关外，如丁令威、管幼安者也；或明季勋戚投旗者也。孔、尚、耿三王所领之天佑兵、天助兵亦隶焉。 \\n 镶黄旗满洲内有俄罗斯佐领一缺，原命俄罗斯人伍朗各里管理，后隶满洲官员领之，今只准作五品以下武职，非高丽入旗之索罗豁满洲比也。 \\n 内三旗佐领下，有满洲，有旗鼓，无蒙古、汉军。其满洲与八旗源派相同，旗鼓多系左近长白山辽金旧部。有汉姓之人，盖久家朔方者也，在内务府仕进与满洲同，今考试归于汉军。按《满洲姓氏通谱》内谓之满洲旗分内汉姓人、高丽佐领下人曰索罗豁满洲，仕进与满洲同。又有回子佐领，由内三旗人员补放，佐领下人准作五品以下武职，不得为文官，其食饷兵丁，亦另有额数，以示区别也。 \\n 内三旗管领，初谓之浑托和。每一管领下统有满蒙汉三项人，康熙年间考试，均归于满洲，今则汉姓人亦归于八旗汉军考试。由科甲出身，胥隶汉缺，未详始自何时也。在内府仕进及升转京堂者，仍隶满缺，在《通谱》内亦谓之满洲旗分内汉姓。 \\n ◎八旗姓氏 \\n 八旗姓氏，与三代之制相同，百世不易者也。凡子孙命名，各以其行派为称，不系本氏。固因字多省文，亦古人公族不言姓之义也。其源派有《八旗满洲姓氏谱》可稽，若古之伊耆氏、官氏、新稚氏、赫胥氏、陆终氏、菟裘氏、运奄氏、将梁氏、修鱼氏、白冥氏、蜚廉氏、漆雕氏、沈犹氏，颇似今之满洲姓氏。 \\n ◎祭祀 \\n 祭祀俗曰跳神，盖祧祭之讹也。跳神是祭远祖，非祭三代祖考，于此可证。至祭品或用羊用豕，并设白酒、糯饼、荞糕、粟饭，颇与古人祭用少牢、特豚、黑饼、白饼、元酒、稷、黍相合。惟古之庶人无庙，只荐肴馔，今旗人祭祀，纯用公族大夫之礼，似稍奢，非不典也。 \\n ◎神板神 \\n 悬木板或木龛于西上，是妥神之灵也。或有轴像，或虚位望祭。其轴像绘神三尊，一为关帝，一为观音，一则袍髯也。相传我朝向前明索神佛像，使还，得奉关帝、观音、土地三像而归。愚按家家所供者，应是奉来神像，当日即与祖先供奉一龛，后世因之，不敢更易也。神式如长矛，又有刻木为马，联贯而悬于祭所者，应是陈其宗器以示武功（或云当日军行无定居，每祭天地，则竖一杆为神凭依，后世因之，不敢易）。 \\n ◎五等 \\n 古以公侯伯子男为五等，今有轻车都尉、骑都尉、云骑尉、恩骑尉，共为九等，与品官同也，惟宗室爵秩中，似有大小两五等。亲王、郡王、贝勒、贝子、入八分奉恩镇国公、辅国公，大五等也（皆用宝石顶戴）；不入八分镇国公、辅国公、镇国将军、辅国将军（皆珊瑚顶）、奉国将军、奉恩将军，小五等也。列爵子弟之应授封秩者，于年届十岁，已能习射，由宗人府先带领引见，或赏翎枝，或赏缎帛，曰考应封。 \\n ◎红绒结顶 \\n 御用常冠、皇子常冠皆用红绒结顶（俗谓算盘结）。国初未定常冠顶戴之制，时品官及士族子弟，皆用红绒不结顶（俗谓菊花顶）。旧制曰尖缨冠，其制如江南杨梅半颗。今外省误以菊花顶为红绒结顶，非也。（《通礼·冠服制》云：民人冬夏帽上不得用红绒大结顶。是闲散旗人可用也。） \\n 上赐大臣御用冠服，私家尊藏，不能服用。乾隆四十一年，先文肃七十寿辰，蒙御用冠服之赐，并未敢衣而入谢。嘉庆庚辰四月，英煦斋参知（和）五十寿辰，亦蒙赐冠服，泥于衣而入谢之义，一时非之。 \\n 康熙三十二年，云督范承勋在口外迎銮，蒙赐貂帽、貂褂、狐腋袍，并命次日服之来谢，但未悉次日果戴御冠入谢否，应俟考。 \\n ◎花翎 \\n 本朝最重花翎，如古之珥貂也。其例应随秩戴翎者，宗室中贝勒、贝子三眼花翎，镇国公双眼花翎，辅国公、镇国将军、辅国将军单眼花翎。亲郡王爵秩虽崇，非蒙特赐，转不能戴。虽已赐有花翎，遇朝冠仍不戴用。凡皇子分封之亲郡王，皆不赐翎也。 \\n 《明舆服志》载，公侯伯朝服，皆加笼巾貂蝉，插雉尾（公玉蝉，侯金蝉，伯玳瑁蝉）。又都督江彬等承日红笠之上，缀以靛染天鹅翎，以为贵饰。贵者飘三英，次者二英，兵部尚书王琼得赐一英，冠以下教场，自谓殊遇。似与今三眼、双眼、单眼花翎之制相同，惟雉尾、鹅翎，不及本朝之孔翠壮观多矣。 \\n 品官之例有翎者，内廷王、御前大臣、领侍卫内大臣、直省将军、内大臣、各城参赞办事领队大臣、散秩大臣、武备院卿、上驷院卿、头二三四等侍卫、前锋护军健锐精捷各营之统领、参领、副参领、委参领、銮仪卫之满洲銮仪使、冠军使、云麾使、治仪正（汉军官无翎）、御茶膳房之尚膳正、尚茶正、二三等侍卫、上虞备用处之三四五品官，皆准戴花翎。各项蓝翎侍卫、六品苑丞、满洲整仪尉、鸣赞鞭官、前锋校、扩军校、蓝翎长、各府邸四五六品护卫，皆准戴蓝翎（善马射、善鹄射、十五善射及善扑营各官，均在侍卫之列，例准戴翎）。 \\n 此外翎枝最为难得，非军功不准保荐。若建绩大臣及赏赐王公宗室大员子弟，并行围、较射、射牲、赞礼娴熟等项，皆出自特恩，非臣下所可拟请者也。道光二十八年，恭修玉牒告成，提调官宗室增庆，经定亲王载铨奏奖赏戴花翎，此为别项劳绩保翎之始。此例一开，则山陵奉安、海运事宜、劝捐、抽厘，均相率奉行矣。 \\n 按从前无捐花翎之例，广东洋商伍崇曜、潘仕成捐输十数万金，无可加奖，始蒙赏戴花翎，一时荣之。自海疆军兴以来，乃有捐翎之例，花翎实银一万两，蓝翎五千两。后又援照捐官之项折扣，其数甚少，捐者遂多。自咸丰九年，又条奏捐翎改为实银，不准折扣，花翎七千两，蓝翎四千两。 \\n 按从前各省兼提督衔之巡抚，皆准戴用花翎，升调他缺后，即撤去，谓之例翎。道光二十年，两江总督宗室耆英奏称，兼提督之巡抚既有花翎，而直省提督转无花翎，似未允协，应请将江南提督尤渤，赏换花翎，以肃观瞻。奉旨，尤渤准其赏换花翎。直省兼提督之巡抚应否戴翎，于放缺后临时请旨。此后未闻有请旨者，遂一概不敢戴用。其有戴者，皆军功特赐者也。 \\n ◎羽缨冠 \\n 羽缨耐风雨，夏日行装用之，无职庶人不准戴纬帽者亦用之。其缨以犀牛毛用茜草染成，佳者鲜泽柔细，望之如绒，一缨可值白金二十两。若寻常亻兼从所冠者，只值数百文耳，其低昂悬殊之价如此。品官羽缨帽，照常戴顶，庶人则束其根如菊花顶。御用冠用黄菊花顶，以别于众也。 \\n ◎满洲掌院 \\n 国朝旗员，不拘文武出身，皆可致身宰辅，或文武互仕，与三代择贤而任之法相同，不似明纪专重翰林也。今惟翰林掌院学士，必用翰林吉士出身。然二百年以来，非由词垣而任者：康熙年，傅达礼由主事、库勒纳由监生笔帖式出身；乾隆年，阿桂与先文肃皆举人出身，和珅由生员出身。然则满掌院一官，不特不专用吉士出身，且不专用进士矣。 \\n ◎满官名 \\n 本朝诸司百僚，均有满汉两称，各从其文而用之，不似人名皆用对音书写也。如汉文书大学士，满文则曰笔特赫达；满文曰梅勒章京，汉文则曰副都统，余皆仿此也。惟王、公、侯、伯、将军、太师、太傅等无满名，贝勒、贝子无汉名，笔帖式满文称笔特赫式，似亦无汉文也。军机章京一官，军机两字是汉文，章京两字是满文（章京两字，读作占伊音）。又柏唐阿一项，亦无汉文。按柏唐阿两字，乃清语办事、执事之词。 \\n ◎四衤契袍 \\n 满汉士庶常袍，皆前后两开衤契，便于乘骑也。御用袍、宗室袍，俱用四开衤契，前后衤契开二尺余，左右则一尺有余。若缺襟袍惟御用四开衤契，宗室亦用两衤契。 \\n 按明季庶人非骑马，不准穿对襟褂，以其便于乘骑云云。然则前后开衤契之袍，胜国固已行之，且非仕宦不准滥用矣。 \\n 又按今丧服，惟御用者四开衤契，宗室亦两开衤契。 \\n ◎大学士 \\n （国语谓之笔特赫达。明于文定《笔麈》载，元朝丞相谓之大必赤。盖主文字之称，与今相似也） \\n 本朝相沿明制，不设宰相，而曰大学士。太祖甲寅年十一月，设理政听讼五大臣，后又设文馆八大臣、十六大臣，多以各旗都统兼之。其时大政皆秉于辅政、议政王大臣，内大臣集议入告，若文馆则备顾问，司簿稽，掌制诏，记起居，任撰拟也。天聪十年，改文馆为内三院，曰国史，曰秘书，曰弘文，各置大学士一人，此为设立大学土之始。顺治十五年，改内三院为内阁，始有殿阁大学士，秩仍正五品，照例兼衔。十八年复设内三院，康熙九年又改为内阁，及至乾隆十三年始定今制。从前翰林官属，或隶内院，或别置院署于外，时有改易，故至今内阁与翰林官名相同。而大学士初拜，皆至翰院上任，盖其初本为一署也。 \\n 大学士初只五品，亦沿明制也，或以重臣兼领，或赐尚书、侍郎职衔以崇之（明制大学士正五品，兼尚书则正二品）。康熙三年三月，始改定大学士为尚书、左都御史晋阶，六曹侍郎推阶，于是学士、启心郎等官，皆不得推转矣。今侍郎亦不能推转矣。初设大学士，无定名，无定员，皆出钦定。乾隆十三年，始定三殿：曰保和，曰文华，曰武英（裁去中和殿）；三阁：曰东阁，曰文渊，曰体仁。其班位之次序，宣麻后，同列具请钦定，或改易殿阁名，或否，亦出中旨。然班位之序，不以殿阁为次。熊文端（赐履）、刘文正（统勋）、托文定（津）均终身东阁，首揆多年。先文肃初拜武英殿，后跻首辅，乃在东阁。 \\n 八旗武职大臣，亦叨枚卜，惟不似两汉专用武臣为相也。康熙年，马尔赛以都统授武英殿大学士。雍正年，汉军高其位，由江南提督署总督，内擢礼部尚书协办大学士。乾隆十三年，满洲领侍卫内大臣傅恒、兆惠、参赞大臣达尔党阿，道光年，蒙古伊犁将军长龄、盛京将军富俊，均由武秩入相。其他由武职出身转文员而陟揆席者尤多，未能悉载也（高其位谥文恪，傅谥文忠，长谥文襄，富谥文诚）。雍正七年，以礼部尚书陈元龙、左都御史尹泰为额外大学士，遂为协办大学士之始。 \\n 天聪五年，初设六部，以贝勒总理，后俱裁撤。顺治八年，复令亲郡王总理，九年亦撤。雍正元年间，有以亲郡王管理部务。今则总理六部之秩，均简满汉大学士任之，不兼尚书之职矣。惟协办大学士不开尚书本缺，是以部臣而佐阁务，与阁臣而总部务者不同也。 \\n 康熙三年已前，阁臣只五品，故李文勤（{尉}）年三十五岁，即拜大学士。以今视之，固觉超擢太易；以昔视之，亦未甚异也。 \\n 按古无以儒臣为相者，周以太公望，汉以曹参、樊哙，唐以郭子仪，宋以曹彬，又以光义为中书令，光美、德昭同平章事，皆非儒臣也。其专用儒臣为相，自明而始。我皇朝统一天下，所用惟贤，卜相之制，不论文武，实可谓准古酌今、损益尽善者也。 \\n 按明季大学士，原是词臣，是以多由编检推授，迨后俨然宰执，始有以侍郎晋尚书而入阁者。若已先升至尚书，则不能入阁，盖不欲以六卿而降授五品词臣也。正德初年，刘瑾用事，始以吏部尚书焦芳入为阁臣，盖以外僚之首而入主中秘之权，遂开张孚敬、张居正之先声矣。崇祯以前，由外省大僚而为阁臣者，惟总督杨一清一人。崇祯朝，则枚卜始兼内外，遂有出将入相之荣矣。 \\n 按明季东阁大学士，往往有四五人，不似今时各殿阁只一人。三殿三阁，四相分置，恒余有两殿阁无员。然《居易录》记康熙三十九年，经筵、文华殿亦置二相，满相库勒讷、汉相熊赐履也。大学士一官，原非相臣也。洪武时，因胡惟庸之败，左丞相李善长等皆坐累，乃诏罢丞相不用，而设五府、六部、都察院、通政司、大理寺等官，分理天下庶务，朝廷自柄其总。并著于令曰：以后嗣君永不许立相臣，下有敢奏请者，文武群臣即行劾奏，处以重刑。其详看平驳诸司奏启之事，悉寄于翰林坊局之官，此翰林之所以浸重也。其时召耆儒鲍恂、张长年、俞诠至京，命为文华殿大学士，辞不就，乃命吏部尚书邵质、检讨吴伯宗为华盖、武英殿大学士，翰林学士宋讷、典籍吴沉为文渊、东阁大学士，皆侍左右，备顾问，惟不得平章军国之事耳，此大学士得名之始。其初原与本朝南书房供奉翰林之体相似也。 \\n 永乐入践，始开东角门，简翰林待诏解缙为侍读，中书舍人黄淮、王府审理杨士奇为编修，修撰胡广为侍读，编修杨荣为修撰，户科给事中金幼孜、桐城知县胡俨为检讨，均入直文渊阁，六部大政，咸共平章，秩虽五品，而恩礼赐赉，与尚书等。此词臣之望益重，与本朝之军机大臣相同也。 \\n 洪熙初，谨身殿又建弘文阁，并授苏州儒士陈继为五经博士，掌弘文阁事，以翰林侍讲王进佐之（从杨士奇荐）。尚书蹇义又荐学录杨敬为编修、训导何澄为给事中，皆直弘文阁，专备顾问，日侍闲燕。此与本朝懋勤殿翰林相似，当时亦以大学士称之也。 \\n 明仁宗朝，升杨士奇为礼部侍郎，寻加少保，转少傅，兼华盖殿大学士；杨荣为太常卿，进太子少傅，兼谨身殿大学士；杨溥为太常卿，兼翰林学士，均因东宫旧恩，非例也。至宣德以后，三杨眷重，渐柄朝政。英宗九岁登极，凡启事，太后必命内阁议行，此内阁票旨之始，权益浸重。成化、弘治之后，有以侍郎升尚书而后入阁，至张孚敬、张居正则以相体自尊，危坐诸卿之上，朝野咸知大学士为辅臣，不知其为儒臣，而本衔犹只五品，此大学士所以为六卿之长者如此也。本朝初年，仍沿明制，大学士级仍五品。顺治、康熙年间，再升为一品，并为六卿之晋阶，学士不得升擢，始与古公孤论道、六卿分曹之制符合矣。 \\n 按元纪天历二年三月，作奎章阁备燕闲之居，缉熙典学，乃置学士员。文宗复位，置大学士五员，并知经筵事，侍书学士、承制学士、供奉学士各员，此大学士乃供奉之名也。 \\n ◎内旗旗鼓与八旗汉军不同 \\n 自裁汉军专缺后，八旗汉军除内阁侍读、大理寺丞、六部汉字堂主事、中书、笔帖式仍有专缺外，其余均借补汉缺，故仕途淹滞者多。若内府旗鼓，按《八旗通志》内统于上三旗满洲都统，本与八旗汉军不同。《满洲氏族谱》内谓旗鼓人为满洲旗分内汉姓人。其在内府仕途，均与满洲相同，氵存升九卿，亦占满缺。惟中进士分部院观政，则与八旗汉军相同，亦近世之误也。 \\n 按《八旗通志》初集《忠烈传》所载：福建屯田水利副使道于跃龙，死于金声桓之乱，赠光禄寺卿，二子于英、于贵并死之，系镶黄旗满洲内务府人。又四品官董重民，死于吴世之难，赠都司佥事，荫一子董高巴五品官，镶黄旗满洲内务府人。又奉宸苑员外郎火器营营长韩大任，死于噶尔丹之难，赠云骑尉世职，以其子韩成承袭，镶黄旗满洲内务府人。定边营守备刘士英，全家死于工辅臣之难，赠骑都尉，正白旗满洲内务府人，世居任邱县小营村，国初入旗云云。以上数员，皆归于满洲官员志。其八旗汉军，别列一门。盖内务府乃皆从龙，隶于满洲，自与外八旗汉军别置八帜者，固有不同也。 \\n ◎满汉互用 \\n 内三旗旗鼓汉军、外八旗汉军，三品以上原可满汉互用。而大学士之缺，外八旗汉军多用汉缺，内府旗鼓汉军多用满缺。从前高文定（斌）、高文端（晋）、书文勤（麟）、今相国官宫保（文）皆补满相。先文肃公先拜满协办，后跻汉首揆，二百年来一人也。若外旗汉军蒋相国（攸），竟是一路汉缺，直跻首揆。惟甯文毅（完我）由汉军特诏入满相班位。高文定、高文端、书文勤后皆改隶外满洲镶黄旗。 \\n ◎黄马褂 \\n 巡行扈从大臣，如御前大臣、内大臣、内廷王大臣、侍卫什长，皆例准穿黄马褂，用明黄色。正黄旗官员、兵丁之马褂，用金黄色。勋臣军功有赏给黄马褂、赏穿黄马褂之分，赏给只所赐一件，赏穿则可按时自做服用，亦明黄色。 \\n ◎黄面褂 \\n 赏给御用貂褂，须拆下黄面恭缴。若有赏给御用黄面褂字样，即不必拆缴。 \\n ◎玄狐褡衤 \\n 褡衤之制，与褂同，身袖长，旁裾各缀缎飘带，下丰而锐，均与袍齐，如古之鹤氅也。玄狐褡衤贵重，虽亲郡王亦须赏赉方许服用，继爵者于承袭后具疏恭缴，有仍赏还者，方准留于私第。（按：王渔洋《居易录》言褡衤之名最古。郭一经曰半臂衫也，起于隋时，内官服之。愚臆恐非今之褡衤。） \\n ◎绿压缝靴 \\n 御用尖靴，皆绿皮压缝（其柔细如绸）。方靴用天青缎为之，以别于众也。亲郡王亦准用绿压缝靴，惟靴帮两旁少立柱耳，方靴仍用元青缎。凡遇巡行，内廷王公、御前大臣、领侍卫内大臣、内大臣、军机大臣、内务府大臣，皆准用绿压缝靴。其时御用又别有夔云巡行靴之制。 \\n ◎步军统领 \\n 步军统领，即古之执金吾，今俗呼九门提督。盖九门锁钥、白塔信炮、大内合符，皆归掌之。秩如汉之司隶校尉、明之锦衣卫，虽武职二品，威权甚重，多以王公勋臣兼领其事。汉光武云：“作官须作执金吾。”此官之盛，由来久矣。管辖八旗步军、巡捕五营，又有郎中、员外郎、主事、司务、笔帖式为之属。徒罪以下词讼，皆得自理。出入九衢，清尘洒道，街官闾吏，呵殿道迎，虽亲王行途，无此威重也。先文肃公五任其事，禄相国（康）、耆相国（英）、庆总戎（锡），祖孙三世任之，前此未有。惜骄盛之下，末路不终，为可惜也。（总戎年三十四岁，由阁学兼步军右翼总兵，虽非统领，亦自难得。） \\n ◎执事乐人服色 \\n 朝会：丹陛执戟、执弓矢人，穿天青缎织金寿字袍，束绿带，冬日豺皮沿朝帽，夏日用无顶朝帽；丹陛乐人，大红缎宽袖袍，鹦鹉补，束绿绸带，冬用豺冠，安顶戴处立插染黄雕翎一枝，夏日纬帽亦同；丹陛下执事乐工，皆红纳织团花袍，束绿带，帽亦如之；亲郡王执事品官，绿团□袍，束红布带，黑毡帽，式如一钹，上安铜管，插红立翎，特不用朝冠耳；贝勒、贝子、一二品大员执事人，绿袍无花；品官执事乐人，青袍，束缘绿红布带，帽安裹锡木管插绿翎（近来率用红翎红木管）。 \\n 按近来贝勒、贝子、一二品大员执事人，多用绿布衣，画团花，非制也。 \\n ◎文武互用 \\n 八旗官员，文武皆有互迁之阶，汉籍官员则否，然亦未尝全无也。汉武臣改文者：如顺治年，宋荦由侍卫改通判，历官巡抚；李国英由总兵改四川巡抚，升总督；胡章由总兵改山东右布政使；王肇春、黄明均由游击改知府。康熙中，赵良栋由提督授川陕总督兼将军；梁鼐由提督改浙闽总督。雍正中，岳钟琪由提督授川陕总督；韩良辅由广西提督改巡抚；刘世明由提督改巡抚，升闽浙总督；马会伯由四川提督改巡抚，擢兵部尚书。道光中，杨遇春由提督授陕甘总督。同治三年，杨岳斌由提督授陕甘总督。其以文臣改武者：顺治中，朱衣客由庄浪道参议改四川总兵；陈一炳由兵部侍郎、周卜世由总督仓场侍郎、刘兆麒以前浙闽总督，均改都督、同知、佥事等衔，充山西、山东、直隶等处援剿提督。嘉庆中，刘清以山东运使授登州总兵。同治二年，张曜由河南布政使改总兵。三年，余承恩由直隶广平知府保开缺道员，特旨改以总兵用。此外，乾、嘉八十余年文武互用者，不知凡几，容续搜考增入。 \\n 又有由文改武、由武复改文者：咸丰年，安徽巡抚彭玉麟开缺以提督候补，旋授兵部侍郎。 \\n ◎黄缰紫缰 \\n 皇子、亲郡王，例用黄缰（凡用黄缰者，轿绊车︼，一切器用套，皆用黄色）。蒙古王须特赏方许用。贝勒、贝子、入八分镇国公，用紫缰。其余大臣，须特赏方准用。 \\n ◎笔帖式 \\n 笔帖式为文臣储材之地，是以将相大僚，多由此途历阶。清语称笔帖式曰笔特赫式，大学士曰笔特赫达（读平声）。称翰林院曰笔特赫衙门，盖皆文学之称也。天命年，文馆大学士俱加巴克什之号。天聪五年七月，谕曰：文臣称巴克什者，俱停止，均称笔帖式；如本赐名巴克什者，仍其名。此笔帖式设官之制也。 \\n 国初都沈阳时，未备文学翰林之职，凡制诰簿籍，皆笔帖式司之，其阶级有五品、六品，七、八、九品分别，以比于学士编检。至雍正午间，各部院尚有六品笔帖式。今惟内府、理藩院有六品委署主事，即六品笔帖式之遗意也。 \\n 天聪三年四月，命巴克什（谙习文学之称）。达海同笔帖式刚林等（刚林后官大学士）翻译汉字书籍，笔帖式吴巴什等四人记注本朝政事。雍正年，笔帖式仍转翰林编修等官。今则职视丞簿，惟内升主事、外补府贰而已。惟满洲进士、举人出身之笔帖式，可转赞善，犹存旧时体制。 \\n 国初，笔帖式亦奉皇华之役，道光初年，仅存有赉颁制诰之差，今亦停矣。康熙四年，奉上谕曰：“朕前遣侍卫至铁索桥挂匾，还京回奏，彼处督抚馈银六千两。夫一侍卫而费用至此，则凡部院司员、笔帖式等差遣往来，又不知如何矣。”揆度当日情形，笔帖式一官，卑于侍卫，其权要声势，应重于侍卫矣。 \\n ◎八分公 \\n 宗室公爵，有入八分、不入八分之称。或言入八分者，如汉魏九锡之赐，今则曰宝石顶戴，曰双眼花翎，曰府邸，曰官属，曰团龙黼服，曰朝马，曰紫缰，曰豹尾枪，皆非不入八分公所得服用之具，故曰入八分公。沿说以来，莫知其误。谨按《会典》注：天命间，立八和硕贝勒，共议国政，各置官属，朝会燕飨，皆异其礼，锡赉必均，是为八分。天聪以后，宗室内有特恩封公及亲王余子授封，皆不入八分，其封至贝子降袭者，准入八分云云。今恩封王爵，其适世子替袭贝勒贝子递降为入八分镇国公罔替，余子初封不入八分公，嫡系递降至奉恩将军，馀子递降至四品宗室。是八分之名，盖言得预朝政之称，非章服之荣也。 \\n ◎大堂 \\n 各部尚书称正堂，侍郎称左右堂。都察院不设都御史，首座者为左都御史，既不能称正堂，又不欲称左堂，以淆于左副都御史，故变称曰大堂。今人不解此意，误以大堂尊于正堂，往往称尚书亦曰大堂，非也。 \\n ◎中堂 \\n 大学士满汉各二人，不以殿阁为序，有新拜者，同列具疏请定班次，而阶级相均，难别正佐，故皆称曰中堂。协办大学士，满汉无定员（近年皆置满汉各一员）。例以六曹尚书兼之，未便降称副佐，故亦曰中堂。或曰大学士多拜总理部务之命，于尚书位次之中。别设一座，故曰中堂，亦近似之。按王渔洋《池北偶谈》云，明纪大学士皆于翰林院上任，故院中设阁老公座于上，而掌院学士反居其旁，诸学士称阁老曰中堂，似即今人之所本也（今大学士上任仍在翰林院）。 \\n ◎翰林学士 \\n 内阁学士初定满洲、汉军为二品，顺治十五年，改五品兼三品礼部侍郎衔。翰林学士正五品兼衔为三品。内阁读学原三品，改五品兼常卿衔，雍正三年，停卿衔，定为四品。翰林读学初五品，后改四品。 \\n 内阁学士、翰林院学士，原隶内三院，非正卿比也。顺治十五年，改内三院为内阁，别置翰林院于外。又于诸学士中。置一掌印学士，秩正五品，兼三品礼部侍郎衔。其余学士皆正五品，不兼衔。十八年，仍复内三院，且并翰林于内矣。康熙九年，复设翰林衙门，其学士品级与内阁同，均为大学士所统。故至今大拜者，皆至翰院上任，自学士以下均进见，称为阁师。后改掌印学士为掌院，仍以学士加礼部侍郎衔领之。自昆山徐相国、桐城张相国兼理掌院后，其体始尊。今虽升为二品，考其阶级，是以宰相六卿下摄二品文学之长也。 \\n ◎侍卫 \\n 国初，以八旗将士平定海内，镶黄、正黄、正白三旗皆天子自将之军，爰选其子弟，命曰侍卫，用备宿卫侍从，视古羽林、虎贲、旅贲之职。一等侍卫六十人（职三品）。二等百五十人（职四品）。三等、四等共二百七十人（均五品）。蓝翎侍卫六十人，宗室一等侍卫九人，二等十八人，三等六十三人。每十人各设什长一人，协理事务班领共十二人（又设有班领、署班领名目，均于侍卫内择贤兼之），均统于领侍卫内大臣（每旗二人，共六人）。又设御前大臣（或三四人，或五六人，均无定员）。以王公勋戚大臣为之，位极尊崇，如汉魏前后将军之秩，职綦重焉。侍卫品级既有等伦，而职司尤有区别。若御前侍卫，多以王公、胄子、勋戚、世臣充之，御殿则在帝左右，从扈则给事起居，满洲将相多由此出。若乾清门侍卫，则侍从立于檐溜，扈跸则弧矢前驱，均出入承明，以示亲近。若大门侍卫，则宿卫禁闼，执戟明光。若汉侍卫（汉侍卫无定员，不在满洲额缺之内，武殿试后，候旨选充），则由武进士选充，不论其籍贯满汉，凡武甲出身者，概曰汉侍卫，年满后外转绿营，不更迁等内擢，与满洲、蒙古、汉军之选充锡赉者，固自不同也。又有上驷院司鞍、司辔侍卫二十七人。又有以侍卫之秩，别充尚茶、尚膳、上虞、鹰鹞房、鹘房、十五善射、善骑射、善鹄射，悉如古人侍中、给事之任，至善扑、善强弓两职，尤与内廷侍卫区别，几等于材官、武士之列矣。 \\n 按：明季有锦衣将军、大汉将军，皆为侍从宿卫之官。汉魏之太尉及五官中郎将，与今之御前大臣、领侍卫内大臣相似。 \\n ◎军士录用文职 \\n 古人才智宏达，不拘一隅，故文武共途，无所处而不当。讲学论道，至于孔子极矣。《礼经》曰，“我战则克”，是未尝不武也。且力能托关，捷能追兔，乘骑正射，伟然桓桓。若临阵克敌，斩将搴旗，如关壮缪、岳忠武、班超、杜预诸公盛矣。其词翰文章，斐然娓娓，不似唐宋而后习于武者昧于文，擅于文者耻于武也。我朝效法三代，八旗仕进之阶，不泥一辙，大臣故不判其文武。下至食饷弯弓之士，亦有文职之径，如骁骑校、护军、马甲选赞礼郎，若百唐阿（清语作执事之称）、亲军、护军、马甲升笔帖式，蒙古护军校、骁骑校升补察哈尔等处游牧理事、员外郎、主事等缺，均存因材器使之意（旧例参领、佐领、轻车都尉推升京堂，云骑尉升郎中，骁骑校、护军校升员外郎，参领又外推藩臬两司，今皆久停矣）。 \\n ◎先后辈旧寅 \\n 今内阁、翰林院、礼部、都察院，论前后辈之礼最谨，虽官至九列，亦必呼先达为老前辈，按科分自称晚生、学生。御史称总宪，副宪曰台长，自称学生，官贵后则改称晚生，终身不易。若吏部之前后辈，一经出署，多置不论矣。国初吏部最重同寅前辈，虽贵，拜柬必具旧寅二字。顺治乙未散馆，安邱刘祚远补吏科给事中，引回避例改吏部主事，时孙文定（廷铨）已官户部侍郎，投刺不书旧谊，刘返其刺不受，文定逊谢而已。二百年以来，此风久寝。 \\n ◎满洲翰林不必科目 \\n 三代而还，至于汉晋，人材辈出，彬彬桓桓，无所谓之考试，无所谓之正途，无所谓之文武，无所谓之科目，故上马杀贼，下马草檄，不乏其材也。后世诈伪百出，始有考试；才局一隅，始分文武。工于文者自诡清高，勇于力者自甘鄙俗。每见历代开创，多重武功，故文臣有不侯之制；及天下晏安，又修文偃武，致有挽两石弓不如识一丁字之叹，皆两失也。我朝事法三代，国初八旗科目之制，或举或停，不甚专重，笔帖式、中书可转编修，部郎可升翰林学士。如尼满由笔帖式授编修，氵存至尚书；傅达礼以郎中授内院读学，迁翰林侍读学士，擢掌院学士；齐苏勒由官学生出身，尹泰笔帖式出身，均历官翰林侍读、侍讲、国子祭酒。凡此致身者，不胜枚举。自余束发以来，今四十余年，不由科目而历翰林者，未之得闻，不识改自何始。咸丰元年，尚书穆荫由军机候补五品京堂，诏授国子祭酒，一时举朝愕然，以为旷典。盖当事者老成凋谢，不知事溯成宪，非行创格。又康熙之世，纳腊性德以进士编修擢侍卫，其弟揆叙以侍卫擢翰林学士，文武易途而进，出于一门，益见不次用人之盛。 \\n ◎佐领 \\n 佐领秩四品，为管辖旗籍人丁亲切之官，凡户婚、田产、谱系、俸饷之考稽，咸有所责，如汉人之于牧令焉。旧制每佐领管三百人。其佐领之名目有四：若勋旧佐领，皆国初各部落君长，率属来归，授为佐领，仍统其众，爰及苗裔，世袭罔替；若世管佐领，皆国初携挈族党，倡义归诚，或功在常，锡以户口，爰立佐领，奕叶相承，世亦弗替；若互管佐领，因其本族户少丁稀，合编两姓为一佐领，递世互袭，亦在勿替之列；若公中佐领，或世袭之家已绝，改为公中，或人户滋多，另编公中，或合庶姓之人，编为公中，皆以本旗不兼部务之世爵及二品以下、五品以上文武官员内简选兼任。从前佐领一官，极为尊重，由此而历显官者最多，如大学士尹文恪公（泰）以国子祭酒授锦州公中佐领，病免在家，寻于雍正元年起为内阁学士，证此可见其盛矣。现今只能备充侍卫，升参领，拣用绿营参游而已。惟科目出身之佐领，尚许备列五品京堂之选，抑亦不易矣。 \\n  \\n 　"}
{"章节": "●卷二", "正文": "　 \\n ●卷二 \\n 　 \\n  \\n ◎蒙古 \\n 蒙古者，西北外藩各部之通称，如十八省之为汉人也。各省族类风俗不同，各部蒙古亦自不同也。内地以大江限南北，塞上以沙漠瀚海限内外也（瀚海即戈壁地，浮沙不生水草）。漠南六盟曰内扎萨克蒙古，属于理藩院旗籍司，或谊属戚畹，或著有勋劳，或率先归附，以奉其土地人民，比于内臣。定鼎以来，屏藩攸寄，带砺之封，爰及苗裔，录功存旧，或选备宿卫，授以职司，编户比丁，均与八旗蒙古无异。漠北外扎萨克四盟、喀尔喀三汗，于国初同时归附纳贡。厥后漠北荡平，庇我宇下。康熙之世，超勇亲王策棱有功，另置赛音诺颜一部，授为大扎萨克亲王，俾与三汗共为北部屏翰，其恩礼均与漠南蒙古同也。至青海则元之戚族，西藏则元之臣仆，至今虽通朝贡，与称甥舅为外戚者殊科。此蒙古四大部之梗概也。漠南以科尔沁功绩最著，故封建独繁，禄糈亦视各蒙古为厚。漠北则以超勇亲王策棱战功为多，故生沐殊恩，复邀庙配，且子孙三世继为定边左副将军，北部三汗皆归节制，功业之盛，为藩臣之最懋者。 \\n 插罕部蒙古，元之嫡派子孙也，又曰林丹汗。天命四年，士马强盛，横行漠南，自称统领四十万众蒙古国主巴图鲁青吉斯汗。天聪八年，亡于青海。其子额哲率所部奉传国玺来降，封亲王，位冠四十五旗贝勒之上。编其众为旗，安置义州。其弟袭爵，传至布尔尼，当康熙十四年吴三桂之变，征其兵不至，且煽奈曼等部同叛。命信郡王鄂扎督师，图海副之，率不附逆之科尔沁等部蒙古兵讨之，犁其庭为牧厂，移其众于宣化、大同边外，编为二翼。其旗内官事地土，治以独石、丰镇等四厅，辖以都统，隶于理藩院典属司。此八旗在蒙古四十九旗之外，官不得世袭，事不得自专，与各扎萨克蒙古君国子民不同。又归化城土默特蒙古二旗，明顺义王俺答之后，先灭于插汉。太宗平插汉，仍其故封，还其王印，旋以叛除之。定鼎后，封为辅国公世爵，不理旗务。其部众均隶于将军、都统，治以理事同知、通判，与在京之八旗蒙古相同，而与插汉大同小异（插汉即察哈尔）。 \\n 科尔沁部，在喜峰口外，天命年来归，乃元太祖弟哈萨尔之后，明初置兀良哈三卫之一也。因同族有阿鲁科尔沁，乃号嫩江科尔沁以别之。其扎赉特、杜尔伯特、鄂尔罗斯三部，皆科尔沁一部所分，兄弟同牧也。自天命年来归，至乾隆初，册后三，尚主八，有大征伐，辄属橐先驱，功在竹帛，又非直亲懿而已。 \\n 鄂尔多斯，天命九年来归，乃元太祖十六世孙巴尔苏之后，居河套中，设扎萨克七，各治一旗，自为一盟，为蒙古一大部也。 \\n 奈曼部、敖罕部俱天命元年来归，巴林部□年来归，克什克腾部八年来归，乌珠穆沁部八年来归，苏尼特部九年来归，浩齐特部八年来归，喀尔喀左翼顺治十年内附，均为元太祖十五世孙达延车臣汗之裔。 \\n 扎鲁特天命二年来归，元太祖十八世孙之后。 \\n 翁牛特七年来归，元太祖弟谔楚因之后。 \\n 阿巴哈纳尔部崇德时来归，阿巴噶部天聪九年来归，元太祖季弟勒格图之后。 \\n 茂明安天命八年来归，元太祖仲弟后。 \\n 喀尔喀皆成吉思汗之后，元太祖十五世孙、车臣汗之季子格呼森扎赉尔，有曾孙阿巴岱，世号土谢图汗者，与其旗车臣汗、扎萨克图汗，共为三汗。其地东西五千里，南北三千里，北界鄂罗斯，南尽瀚海。又谓之和林，元代发祥之基也。雍正年增置赛音诺颜部一部，共八十二旗。皆天命时通使，国初始来归。 \\n 厄鲁特，其部曰卫，又曰准噶尔，有四种，与土尔古特、回特、唐古特，虽均为蒙古之族，亦如满洲之有岛居边氓锡伯、鄂伦春也。自噶尔丹诛夷后，更不得与蒙古比矣。 \\n 青海和硕特部，元太祖弟哈萨尔之裔，十九传至明末称固始汗。又土尔扈特四旗、准噶尔绰罗斯二旗、辉特一旗，则出自元太师脱欢之后。西域蒙古、四卫拉蒙古，皆脱欢及瓦剌也先等之裔。 \\n ◎同名蒙古部 \\n 科尔沁，一居嫩江，一居阿鲁，均一族也。喀尔喀，一居京旗，为旧喀尔喀；一居漠北，为外扎萨克四部；一居喜峰口、张家口外，为内扎萨克左右翼。此二翼，一为顺治十年中路台吉木塔尔与其汗有隙，率千余户来归，封亲王，赐牧张家口外，列入内扎萨克，是为右翼；一为康熙三年西路台吉衮布伊勒登以其汗为同族所戕，部众溃散，乃越瀚海来归，赐牧喜峰口外，是为左翼。杜尔伯特二部，同名异族，一为扎萨克科尔沁同派，一为厄鲁特也。土默特有三部，一为右翼，乃元太祖裔；一为左翼，乃元臣济拉玛裔，与右翼为近族，隶归化城旗籍。 \\n ◎漠南蒙古藩封 \\n 科尔沁六旗，亲王四人，郡王四人，贝勒二人，贝子一人，镇国公二人，辅国公六人；扎赉特一旗，贝勒一人；杜尔伯特一旗，贝子一人；郭尔罗斯二旗，镇国公一人，辅国公一人，一等台吉一人：四部十旗为一会盟于哲里穆。敖罕一旗，郡王一人，贝子一人，辅国公一人；奈曼一旗，郡王一人；翁牛特二旗，郡王一人，贝勒一人，贝子一人，镇国公一人；巴林二旗，郡王二人，贝子二人，镇国公一人；扎鲁特二旗，贝勒二人，镇国公一人；喀尔喀左翼一旗，贝子一人；阿禄科尔沁一旗，贝勒一人；克西克腾一旗，一等台吉一人：八部十一旗为一会盟于召乌达。 \\n 喀喇沁三旗，郡王一人，贝子一人，镇国公一人，辅国公二人，一等塔布囊一人；土默特二旗，贝勒一人，贝子一人，附喀尔喀贝勒一人：二部五旗为一会盟于卓索图。乌珠穆秦二旗，亲王一人，郡王一人，贝勒一人，镇国公一人，辅国公一人；阿霸垓二旗，郡王一人，贝子一人，辅国公一人；蒿齐忒二旗，郡王二人；苏尼特二旗，郡王二人，贝子一人，辅国公一人；阿霸哈纳尔二旗，贝勒一人，贝子一人：五部十旗为一会盟于锡林。 \\n 四子部落一旗，郡王一人；喀尔喀右翼一旗，贝勒一人，贝子一人，辅国公一人；毛明安一旗，贝勒一人，一等台吉一人；乌喇特三旗，镇国公一人，辅国公一人：四部六旗为一会盟于乌兰察布。 \\n 鄂尔多斯七旗，郡王一人，贝勒二人，贝子三人，辅国公一人，一等台吉（各）一人，自为一会盟于伊克召。每会设盟长一人，副盟长一人。惟归化城土默特会盟，不设盟长，均集于本城，听简命大臣裁定。 \\n ◎漠北蒙古藩封 \\n 喀尔喀后路土谢图汗二十旗，汗一人，亲王二人，郡王一人，贝勒二人，辅国公七人，一等台吉八人，为一会盟于汗阿林。 \\n 东路车臣汗二十三旗，汗一人，亲王一人，郡王一人，贝勒、贝子各二人，镇国公三人，辅国公三人，一等台吉十四人，为一会盟于克鲁伦巴尔河屯。 \\n 西路扎萨克图汗十七旗，汗一人，贝勒一人，镇国公三人，辅国公六人，一等台吉九人，为一会盟于扎克毕赖塞钦毕都里也诺尔。 \\n 南路赛音诺颜大扎萨克亲王二十二旗，大扎萨克亲王一人，郡王二人，世子一人，贝勒二人，镇国公二人，辅国公八人，一等台吉九人，为一会盟于齐齐尔里克。每岁各以副将军考核，间岁以参赞大臣前往会核，统听于乌里雅苏台定边左副将军裁定。 \\n ◎青海蒙古藩封 \\n 厄鲁特二十一旗，回特三旗，土尔古特四旗，喀尔喀一旗，亲王一人，郡王三人，贝勒一人，贝子二人，镇国公一人，辅国公五人，一等台吉六人。以上四部落皆散处，不分畛域，听于西宁办事大臣统制。 \\n ◎河套等部蒙古藩封 \\n 贺兰山厄鲁特一旗，贝勒一人，镇国公一人。 \\n 乌兰乌苏厄鲁特二旗，贝子二人。 \\n 推河厄鲁特，一等台吉一人。 \\n 额尔济内土尔古特一旗，贝勒一人。 \\n 都尔伯特十四旗，特古斯库鲁克汗一人，亲王一人，郡王一人，贝勒二人，贝子四人，辅国公二人，台吉五人。以上各部落，悉听定边左副将军裁定。察哈尔游牧一旗，听治于察哈尔都统。 \\n ◎西藏蒙古藩封 \\n 辅国公二人，一等台吉一人，噶布伦四人（内一人用辅国公兼之）。戴奉五人，第巴三人，堪布一人，听驻藏大臣节制。 \\n ◎扎萨克 \\n 扎萨克乃藩封掌印之称。朝廷选蒙古王公之贤能者，授为扎萨克（亦有世管扎萨克）。每旗一人，不拘爵秩大小，其余散秩王公，悉听其令。所属亦有都统、副都统、参领、佐领、骁骑校（较内地官各杀一级）。族长、什长等官，均于本旗台吉内选充。台吉亦分等第，头等视镇国将军，皆蒙古汗王之宗族也。 \\n ◎九白 \\n 朝廷抚有属国，厚往薄来，皆有任土之贡。蒙古地在沙漠，罕有出产，每爵献白马八匹、白驼一匹，谓之九白贡。 \\n ◎布扎背什骨 \\n 布扎者，蒙古语也。年终集喇嘛于中正殿，建诵经道场，祈福送祟，羽葆幢幡，鼓乐跳舞，亦古人乡傩之义。刘若愚《酌中志》略云，番经厂跳步叱，神庙时教宫女数人做法事，惟弓足者不能跳步叱，是明季已有此礼矣。布扎，即步叱，番语对音，无定字也。 \\n 背什骨，即鹿踝骨也。满洲旧俗，岁暮掷抵鹿踝骨为戏，以为宜男之庆。每年年终，武备院例进若干对。 \\n ◎玛克什密 \\n 玛克什密，舞也。朝廷燕飨大典，百舞咸进。扬烈舞，衣铠胄，持戈戟。喜起舞，披一品衣，佩仪刀。起舞翩跹，宜扬功烈，皆以侍卫充之，命之曰喜起舞大臣。其余诸舞，各有职司，不用侍卫。按古人君臣燕飨，每起舞上寿，即韶舞、七德舞之制也，后世此礼渐失。我朝事法三代，斯礼犹存古风。 \\n 王伯厚《玉海》云：“乐之在耳者为声，在目者日容。”故圣人假干戚羽旄以表其容，发扬蹈厉以见其意。黄帝时有云门舞，颛顼有承云舞，陶唐氏有咸池舞，舜有韶舞、干羽舞、舞、八伯乐舞，夏有六佾、八佾，禹有商舞，商有干舞，周有六舞：舞、羽舞、{羽王}舞、旄舞、干舞、人舞。小舞，汉灵星舞也。《文王世子》云，凡学世子学士，春夏学干戈，秋冬学羽箭。《礼记·明堂位》：朱干玉戚，冕而舞大武；皮弁素积，裼而舞大夏。《内则》云，十有三年舞勺，成童舞象，二十舞大夏。《春官》注云，学士、卿大夫诸子学舞，二千石及六百石、关内侯、五大夫，取适子高七尺以上、年二十到三十、颜色和顺、身体修治者为舞人，与古用卿大夫同义。又《玉海》周祀天圜丘注云，古制天子亲在舞位云云。按此数说，是古人舞礼最尊，天子公卿皆在舞列，与今之玛克什密同也。 \\n 谨按喜起舞，即古之手舞、人舞也，扬烈舞，即古之干戚舞也。服一品衣者，即古之冕而舞、皮弁舞也。 \\n ◎阿察布密 \\n 阿察布密，清语也。凡婚礼，新妇入门行合卺礼，以俎盛羊臀一方，具稻稷稗三色米饭，夫妇盛服并坐，饮交杯，饯不用酱而具白盐，即古人共牢而食之义，清语曰阿察布密。次日庙见之先，新妇抱柴送于厨，亦古人中馈羹汤之义也。 \\n ◎冠礼 \\n 海内冠礼久失，惟国家存之。公孙胄子十八岁方许拜官，宗室子二十岁始冠顶戴，童生入学后有冠顶之礼。 \\n ◎乡试同考官 \\n 顺治二年，定京闱乡试同考官用中行及候选进士，如不足，行取在外推官、知县，来京充当，嗣后渐用部郎，最后始用翰林。直省乡试同考官，初用邻省推、知、教官及邻省在籍候选进土，自乾隆年始，专用本省州县。 \\n ◎京兆尹体制今昔悬殊 \\n 《池北偶谈》云，明季都察院台仪，最为严重，两京府尹三年考察，见堂候堂班退司务厅报官衔，由阶升堂，至檐下行一跪三揖礼，府丞则离檐一二尺行礼。今府尹不复台参，府丞在吏部过堂，行一跪礼，往往耻之云云。是康熙年府尹虽由四品京卿推补，而府丞京察时仍行一跪礼。今府尹、府丞俱为京堂转阶，卿寺敌体，无复在部院参跪之例，似更尊于昔矣。且今京外官在吏部谒堂，知县、笔帖式皆一揖不跪，又不独府丞矣。 \\n 按唐制台仪亦极严重。李绅为御史大夫。韩愈为京兆尹，特诏不台参。绅劾愈，愈以诏不台参奏辩。是明之台仪，仍沿唐制也。 \\n ◎科场回避 \\n 唐人始重进士科，凭文取士，不以人品之美恶定去取也。然其时主司举子，关节交通，不以为怪，乃至宗族子弟，亦不回避。如尚书董绚主春闱，其母曰：“近日崔、李侍郎，皆与宗族及第，汝于诸叶中拟拔谁耶？”绚曰：“莫如沈先、沈擢。”母曰：“二子早有声价，科名不必在汝。沈儋孤寒，鲜有知者，宜拔置也。”绚遂放儋及第。此固贤母之德，然以朝廷公器，为宗族之私，胡可为训也。本朝康熙年间，已有回避宗族之例，而翁婿甥舅皆不回避，见于《香祖笔记》。今则僚婿姨甥，无不回避，且糊名易书，暗中摸索，防嫌更密，知人益难。惟外帘不操文柄，亦一例回避，似觉太严，竟有士子一连四五科皆以回避不得预试者。若当壮盛之时，蹉跎十余年，即成衰老，深为可惜。从前于回避士子另设一场，最为允当。 \\n ◎异姓王 \\n 国初辅运开基，多由宗室王公。其异姓封王者，惟孔有德封定南王，耿仲明封靖南王，尚可喜封平南王，吴三桂封平西王，孙可望封义王。孔王举家殉于桂林，无嗣爵除。耿王孙精忠以叛削。尚王子之信缘事亦革爵。孙袭三次王爵，至其第三子孙澄灏以言者论列，降袭慕义公，今改为一等轻车都尉罔替。此外惟正黄旗满洲扬古利，由超等公追封武勋王。镶黄旗满洲大学士忠勇公傅恒及其四子福康安，由大学士忠锐嘉勇贝子均追封郡王。又福建海澄公黄芳度追封王爵，谥忠勇。本朝二百年，异姓追封王爵者，只此四人。而生封贝子者，亦只福邸一人。今武勋王之后袭封武勋公罔替，忠勇公之长裔袭封忠勇公罔替，忠锐嘉勇郡王之后袭封忠锐嘉勇公罔替，章服比照镇国公，黄芳度之后袭封海澄公罔替，洵异数也。 \\n ◎汉人不由庶吉士入翰林 \\n 翰林官必由庶吉士陟阶，沿明制也。然明初宋文宪、王文忠、宋文敏、朱备万，皆非庶常起家。其后梁用之以阳春令为修撰；金文简、王希范以给事中，黄文简以中书舍人，胡若思以桐城令，均改检讨；杨文贞以审理副为编修；刘忠愍以主事，李文达以郎中为侍读，亦未尝专用庶常。其必用庶常，专试八比文字，始自成化之纪。当时郑端简（晓）已有不必尽得人材诚一弊政之叹，并言翰林专用庶吉士，由成化、弘治始。然考其后，万历庚戌不选庶吉士。崇祯中考选推知，以科道翰林兼用，惜其锢习已成，坚不可解，仅用刘正宗、薛所蕴、黄文灿、张缙彦数人而已。本朝由他途入词垣者，非仅旗人为然，顺治以前，癸未进士召入翰林者，王崇简、杜芳、周爰访、张丕吉、魏天赏、乔廷桂、岳映斗诸人皆是也。若进士出身由他官选词馆者：康熙年，王士礻真以郎中改侍讲，杜镇、魏学诚以中书舍人改编修，王原祁以给事中改中允，钱以垲以左通政改少詹事，赵申季以广西知县改编修，康五瑞以给事中改侍读，陈聂恒以主事改检讨，赵殿最以按察使改少詹事，陈厚耀以教授改检讨，方苞以会试中式举人授中允，陈学海以御史改检讨，王懋以教授改编修；雍正年，陈宗楷、黄岳牧均以景山教习改编修，姜颖新以景山教习改检讨，曹洛以举人助教授司业；乾隆年，陆锡熊以部郎改侍读，程晋芳以主事改编修，黄钺以主事改赞善，邵晋涵、周永年、胡荣、朱钤、吴绍灿、余集，均以前科归班进士改翰林。其已谪外重入翰林者：康熙年，两淮运副李昌垣、大理寺副郭芬。以大臣革职而授编修者：乾隆年，巡抚孙士毅；嘉庆年，侍郎鲍桂星；道光年，总督李鸿宾。由诸生而入清华者：康熙年，静海励杜讷、钱塘高士奇。由举人而为词臣者：乾隆时王延年。又康熙己未宏博科入翰林五十人，乾隆丙辰宏博科入翰林十九人，多非科目出身。一时夙学经生，韦布名士，皆得以文章华国，奋迹玉堂，尤为盛事。至太原傅山、秀水朱彝尊，誓不以王氏八比之学致身仕宦，卒至皆偿其愿，非遭逢休明之世，岂易得哉。此外不由进士而莅翰詹者，应不止此，容考辑续入。 \\n 谨按国初内三院、都察院，均有庶吉士。明季庶吉士或在中书，或在文华堂，后改置于翰林院，此事见于姜南《蓉塘诗话》。《居易录》亦引其说，云六科均有庶吉士，徐孟昭曾为礼科庶吉士。是明季专用吉士出身，原非专用词林也。 \\n 又按明永乐阁臣七人，解缙由中书庶吉士出身，是中书署亦有庶吉士，非仅设于翰林院也。黄淮由中书出身，杨士奇由吴府审理，金幼孜由给事中，胡俨由乡科华亭教谕；洪熙中，权谨由乐安知县；宣德中，张瑛由宁州训导，陈山由乡科教谕；景泰中，俞纲由成阝府审理，王一宁由主事；天顺中，薛由御史，李贤由主事；正德中，刘宇由上海知县，曹元由工部主事；嘉靖中，杨一清由中书，袁宗昂由进士兴府长史，张孚敬由主事，桂萼由丹徒知县，夏言由行人，许赞由推官，均未尝专用翰林入相。惟自许赞而下，历嘉靖、隆庆、万历、天启数世，未用他途之人。及至崇祯末年，五十宰臣中，始一用知县出身之张至发、程国祥、魏乘、谢升、吴莘，推官出身之薛国观、范复粹、范景文，教授出身之杨嗣昌，主事出身之方岳贡也。又按崇祯四年辛未，考馆后，因内阁票拟疏中有何况二字，误以为人名票出，上摘而诘让之，遂有翰林内外兼用之旨。甲戌、丁丑皆不选馆，以俸深候考知推选授编检等官。至庚申廷试召对，亲拔赵玉森等授以检讨，命蒋德、王锡衮教习之。 \\n ◎道员 \\n 直省吏户礼工之政治于布政使，刑政驿传治于按察使。若官吏黜陟迁除，则布政使主稿，会于按察，达于巡抚，而后奏咨也。有总督省分，凡涉海疆苗疆及道府大缺黜陟，总督前衔，会于巡抚；其百僚之迁除，及吏户礼工刑诸政，巡抚主稿，会于总督也。惟兵戎之政专属总督，无总督兼辖省分，则巡抚必加提督衔，始能控制（直隶、四川、甘肃无巡抚，是以总督必兼巡抚衔）。自此而降，则府治府，州治州，县治县也。直省幅员辽阔，两司鞭长莫及，初设左右布政、参政、按察副使、参议、佥事等官，分治各道。按某道犹言某省也。唐分天下为十三道，明因之，乃置监司巡守各道，嗣后裁参政、参议、佥事各官之名，而留各道之缺。是去其定位之衔，而指所治之地为官名，似议者之误矣。守道、盐道、粮道，原为布政之贰，应用四品云雁补服；巡道乃按察之贰，应用獬豸，今一例俱用獬章亦误也。且御史监察某道，不得谓之道员；副都御史巡抚某省，不得谓之省员。今监司分巡、分守某道者，乃谓之道员，似宜正之。 \\n 又乾隆以前品级，考布政司参政从三品，按察司副使正四品，布政司参议从四品，按察司佥事正五品。是从前之道员，品级不同，各视其本官坐衔也。 \\n ◎明纪亦有满蒙官 \\n 国初大臣石廷柱，其先为满洲苏完瓜尔佳氏，有名石翰者，仕明为指挥，遂以石为氏，归诚本朝，入于正白旗汉军。又刘麟图，蒙古人，官明朝山海关副将，顺治五年来归，入镶白旗蒙古，予三等男世爵。又满洲佟佳氏，其仕明来归者，入于汉军。然则明纪仕宦已有满洲蒙古之人矣。 \\n 按胜国永乐时，有小达儿兵三千，又各指挥多有蒙古人。洪武十五年，命侍讲火原洁译蒙古字。我朝天聪五年九月，明援锦州之围，有副将桑阿尔寨，此皆见于正史者。是明季蒙古人入仕者甚多，其由复姓改为汉姓者，难更仆数。又英宗时，发内官曹吉祥之谋者都指挥完者秃亮，党于曹者伯颜也。唐之蕃将如仆固怀恩者，更难枚举。 \\n ◎皮裘 \\n 经传所记，古人衣裘，皆毳外革内，后世毳内之制，未考始于何时。本朝惟外褂之毳向外，若袍袄皆向内也。亲王郡王而外，不准服用黑狐。文职一二三品，许服毳外貂镶朝衣，武职三品弗及也。文四品、武三品，准服貂鼠、猞猁狲。五品至七品笔帖式、护军校，准用貂皮领袖帽沿。八九品官不许穿貂鼠、猞猁狲、白豹、天马、银鼠。若侍卫、翰詹科道、军机章京，无论品级，均照三品服色。其往口外寒冷地方出差之满洲、蒙古、汉军官员，均准照常穿用貂鼠、猞猁狲，不拘品级也（外毳之褂，公趋只准穿貂鼠、海龙，每岁十一月朔为始，二月朔止。杂色皮只充便服）。 \\n ◎轿顶 \\n 轿顶惟乘舆及贵妃以上用金，妃嫔用铜质锬金，亲王、郡王、一品大臣用银。等而下之，或锬银，或光锡。惟衍圣公用金，呼图克图用金，正乙真人用五岳朝天（类笔架而方），均不知何所本也。固伦公主轿顶亦用金。 \\n ◎帽顶 \\n 帽顶之制，始于崇德元年二月。其时惟固山额真、各部承政用宝石嵌金顶，其余品官皆金顶。四年，重定冠制，亲王冠顶三层，上衔红宝石，中嵌东珠八颗，夏日朝冠前舍林嵌东珠四颗、后金花嵌东珠四颗。顺治元年，定诸王帽顶嵌东珠十颗，夏朝冠前金佛嵌东珠五颗，后金花嵌东珠四颗。二年，改上下坐各嵌东珠四颗，上下节各嵌东珠一颗，金佛嵌珠五颗，帽后金花嵌珠四颗；郡王冠顶三层，共嵌东珠八颗，舍林嵌东珠四颗，后花嵌东珠三颗；贝勒冠顶三层，共嵌东珠七颗，前舍林三颗，后花二颗；贝子冠顶三层，嵌珠均减一颗；镇国公帽顶二层，共嵌东珠五，前嵌东珠一，后嵌松石一颗；辅国公减一颗；镇国将军以下帽顶均一层，凉朝冠无前后花佛，上衔中嵌，各按品级，不备载；超等公帽顶一层，上衔红宝石，中嵌东珠三颗；民公侯伯嵌东珠一颗；品官各照其衔递杀，此皆朝冠之制也。平时帽顶，至雍正五年始创，初制一二三品皆用珊瑚，四品用青金石，五六品均用水晶，七品以下俱用金顶，生监用银顶。雍正八年始定今制（雍正五年以前，三品以上朝冠皆红宝石顶，亦于五年改定）。诸王、贝勒之朝冠，用红宝石，一品大臣亦用红宝石，其分别处在一用长圆如苞，一用六楞（凡异姓世爵，无论满汉，皆曰民公侯）。 \\n ◎谥法 \\n 谥法或以一字为贵，或以二字为贵，辄无定议。独孤及《毗陵集》吕谥议，初拟谥肃，而度支郎严郢驳之，谓国家故事，宰相皆谥二字，以旌德章善，请谥忠肃。独孤及复驳之云，文王、周公、晋文公，武功极盛，皆谥为文。冀缺、甯俞、随会，文德岂不优，而皆谥武。三代而下，朴散礼坏，乃有二字谥，非古也。唐兴，杜如晦谥成，王谥懿，陈叔达谥忠，温彦博谥恭，岑文本谥宪，唐休谥忠，魏知古谥忠，此皆当时赫赫以功名居相位者，不过一字。由此观之，二字不必为褒，一字不必为贬。若褒贬在字数，则是文、武、成、康不如威烈王、慎靓王也，齐桓、晋文不如魏安董、秦庄襄、赵武灵、楚考烈也。其言甚辨，卒从是议。是在唐时已不知一字二字之例谓何矣。宋人又重一字，欧阳修欲谥文而不可得，乃谥文忠。其时臣工谥法，最重文正，今人亦踵其说而不知其所始。按《梁溪漫志》云，谥之美者，极于文正，司马温公尝言之，而身得之惟公与王沂公、范希文而已。若李司空（）、王太尉（旦），皆谥文贞，后以犯仁宗嫌名，世遂呼为文正，其实非本谥也。如张文节、夏文庄，始皆欲以文正易名，而朝论迄不可，此谥之不易得也如此。又《野获编》云，刘瑾欲中伤杨邃庵（一清），李西涯（东阳）力救乃免。及西涯病笃，杨慰之曰：“近代以来，文臣无有谥文正者，如有不讳，请以谥公。”西涯顿首称谢。卒后果谥文正。此竟以天下之公谥，报臣门之私恩，已失其正矣。有人讥京镗改宋人诗云：“文正从来谥范王，如今文正却难当。大风吹倒梧桐树，自有旁人说短长。”此明人之说也。本朝谥法，均有定制，亲王、郡王，生前原有封号，是以予谥用一字。自贝勒、一品大员，咸谥二字。二品以下，例不予谥，或忠荩卓著者，出自特恩，不在定例。按《鸿称册》中，群臣得用之谥，以忠字为第一，文字为第五，正字为第四十二。然则文正之谥非为至极，何以今人称尚，仍贵文正。盖《谥法》云，肫诚翊赞曰忠，危身奉上曰忠，道德博闻曰文，修治班制曰文，勤学好问曰文，心无偏曲曰正，守道不移曰正。宋人最重道学，以文正二字之义，实与道学表里，因而重之。迨我国初，理学诸子又以道学相尚，推而尊之，遂致相惑不解。其实文正之谥，远出文忠四十字之下也。 \\n 凡由词馆出身者，无论改官文武，例准以文字冠首，如道光末年，荆州将军宗室铁麟之谥文恪也。若大学士则无论何途进身，皆谥文字。盖大学士即学士之长，本为词臣，入阁与入翰林同。惟雍正七年，赐吏部侍郎署直隶总督赠礼部尚书何世基谥端简，何亦词臣，未详不用文字之故。又乾隆二十一年，兵部尚书参赞大臣鄂容安，以阵前捐躯请谥，内阁拟文刚、文烈二谥奏进，上去两文字，赐谥刚烈，此异数也。 \\n 谨按国初亲王谥用一字，郡王谥用二字。其后郡王亦改用一字，惟康熙元年追封和硕亲王呼塞谥惠顺。大臣中未官大学士、翰林而谥文者，惟辅政大臣一等公索尼谥文忠，内务府总管丁皂保谥文恪，及咸丰年，总督周天爵谥文忠，山东巡抚李亻惠谥文毅。任阁臣而未得文谥者：满臣中，顺治年，弘文院大学士李率泰谥忠襄，国史院大学士陈泰谥忠襄，康熙年，弘文院大学士巴哈纳谥敏壮，国史院大学士苏纳谥襄愍，武英殿大学士衔莫洛谥忠愍，乾隆年，体仁阁大学士杨应琚谥勤悫，协办大学士阿里衮谥襄壮；汉臣中，顺治年，建极殿大学士谢升谥清义。此皆不照常格，出自特谥者也。 \\n 古之赐谥者，如周公、尼父、孟武伯、季文子、孟懿子诸谥，皆各因名位高下，等其公伯之称。自宋元而还，予谥者仅曰某某，不系公侯之字，如所谓某某公者，皆私家自称之辞，非定名也。本朝因之，不改其例。按六朝时，殷景仁谥文成公，沈庆之谥襄公，柳文景谥忠烈公，王昙谥文侯，王华谥宣侯，范泰谥宣侯，张畅谥宣子，何偃谥靖子，犹有古制也。又按卫大夫公叔拔谥贞惠文子，后世以三字为谥者鲜矣。 \\n 国初大臣予谥，皆由内阁大学士、学士传旨，问九卿詹事科道：“某官某某应否予谥？”九卿等议其行实以闻，或予或否，出自上裁。如康熙三十年八月，保和殿大学士兼兵部尚书梁清标卒，三十一年二月，吏部尚书苏赫卒，皆无谥。凡此无谥者，其时甚多，不仅二公也。当议谥时，九卿称苏赫品行官业曰明敏决断。致仕大学士成克巩，卒于三十年五月，亦无谥。 \\n 《居易录》云，本朝典例，满洲部院大臣，必历内阁学士，乃得充经筵讲官，殁得谥文。其官詹事府、侍读侍讲学士、祭酒以下者不得与，似与今时稍有同异。今则由翰林出身，均得谥文；大学士、协办大学士，无论何途出身，皆得谥文。 \\n ◎营房 \\n 杜甫诗云，“安得广厦千万间”，此不过奇情慨想之词，非实具其事也。康熙三十四年，上念京中八旗贫乏兵丁，赁庑需费，特命于八旗教场相近处，各建住房二千间，共一万六干间，以庇贫乏。续又于城内隙地及各省驻防建屋，为官兵栖止之所，共计不下十万间。此实旷古未有之殊恩也。 \\n ◎外省文职旗缺 \\n 国初外省督抚藩臬，多用汉军人，藩臬缺出，以汉军郎中、御史与汉人之参政等官，相间推补。其后满洲郎中、给事中、御史，亦推擢布按两司，与汉军同。嗣又定山西、陕西、甘肃之督抚藩臬及霸昌道、口北道、归绥道、镇迪道、各省理事同知、通判，均用旗人；盐政、织造、粤海监督、淮安监督、九江道，均用内府人。此外旗缺同、通、州、县，西北口外甚多，俱载《会典》，不及备记。现在各缺，仍遵旧制，不用汉人，惟山陕两省大吏，今已多用汉员，不知始自何日。 \\n  \\n 　"}
{"章节": "●卷三", "正文": "　 \\n ●卷三 \\n 　 \\n  \\n ◎都察院满御史原称理事官 \\n 国初始置都察院掌院事左都御史，满洲、汉人各一员，汉人或以大学士兼理。又设协理院事左副都御史各二人，左右佥都御史各一人，初用汉军，后汉军汉人参用。监察御史四十人，皆汉人。满洲则曰理事官、副理事官，不分台也。后改理事官为给事中，副理事官为监察御史。康熙初，定满洲御史二十三人，汉御史二十四人，又置汉军御史八人，每年二八月，甄叙贤否，内升外转，汉军与汉人并列，内升京卿、内阁侍读学士。今定满给事中十二人，汉十二人，满御史二十八人，汉御史二十八人，汉军并于汉人一班，且久停二八月考核之举（初，六部满司官，亦称理事官、副理事官）。 \\n ◎满洲典试差始 \\n 康熙三十八年，以翰林院编修阿金为福建正考官，满保为浙江副考官，喀尔喀为河南副考官，法保为陕西副考官，此满洲翰林出典主考之始。 \\n ◎经筵讲官 \\n 经筵讲官，旧例以尚书、侍郎、内阁学士、翰林掌院学士充之，入相则解，惟徐元文以户部侍郎入相，熊赐履以吏部、张英以礼部大拜，皆带讲官，后遂成例。 \\n ◎汉军回避刑部 \\n 今汉军人皆回避刑部，不知例意原委。考康熙年，刑部侍郎李辉祖、喻成龙、卞永誉、金玺；雍正年，王国恩，均汉军人。或言此例自年羹尧拟罪时，汉军人颇存党护之意，由此始不准汉军人任刑官。然而首发年羹尧之僭妄者，为汉军蔡埏，而袒年者为隆科多，其回避汉军官员之例，恐别有所为，非仅为此也。 \\n 按汉军人不得选刑部之例，始于乾隆十九年，足征非因年羹尧而然也。又考先文肃公于乾隆三十八年曾官刑部侍郎，后潜宰辅，仍兼刑部。今少宰基溥亦由刑部侍郎转阶。是内府之满洲旗分内汉姓人，与汉军不同，仍不在回避之例。 \\n ◎内阁学士亦称翰林 \\n 《居易录》载：祭告五岳、四渎、帝王陵寝及先师孔子，旧例遣侍郎、副都通，大至四品而止，翰林则阁学、掌詹、少詹而止云云。然则从前阁学，亦称翰林矣。今中书舍人犹称内翰，即本于此。又云：祭酒例不开列，丙子之后，则读讲学士、云麾使皆列名矣；丁丑之后，则祭酒以下至谕、洗、读、讲悉列名矣，不知例起于何年云云。今祭告之役，云麾使久已不遣，往往命将军、督抚、副都统、总兵就近致祭。 \\n ◎督捕官 \\n 国初创设督捕衙门于兵部，设满汉左右侍郎二人，满洲左右理事官二人，汉协理督捕太仆寺少卿二人，旋改左右理事官为满汉郎中各一人，满员外郎、主事各若干人，汉员外郎一人，主事六人，分理八司，治八旗逋逃及京城盗贼缉捕之事，凡三营将弁皆隶之。盖古仆区之法。康熙辛未，以三营改隶九门提督，而督捕衙门惟专司逋逃之事。今裁督捕侍郎等官已久，其巡捕将弁设五营，仍属提督（九门提督即步军统领）。而缉捕之政，分隶于步军统领、五城兵马司正副指挥矣。 \\n 按京城巡捕五营向无统属之官，部科及提督镇抚皆可驱调，官兵疲于奔命。康熙中叶，始改隶于九门提督，从郭世隆之请也。世隆，汉军镶红旗人，官刑部尚书。 \\n ◎答应 \\n 今宫眷名位，妃嫔而下，曰常在，曰答应。初以为清语也。《池北偶谈》载，曹贞吉官舍人时，曾于内库视检书籍，见库房柱上有嘉靖间一帖，记乌玉、黄玉、绿玉、白玉、红玉各若干斤，玉璞七万几千斤，后书“答应焦桂花传”。按此则答应之号，非自本朝而始。惟外廷库帖，可以直书其名，似非宫眷地位，或当时执事宫女之称，与今不同也。然一宫女传用珍玉若许，则明季之繁费，又可想见矣。 \\n ◎内大臣 \\n 王渔洋《池北偶谈》载，本朝官制，满洲勋旧别有内大臣，不为阁部及八旗都统等官，有军国重事，在禁中与满洲大学士、尚书等杂议，谓之黑白昂邦。考唐制两枢密使、左右中尉称内大臣，然彼乃中贵，实异而名同耳。愚按前代禁中密勿之任，咸以宦官任之，本朝皆易以亲臣。内大臣之职，实与中尉相似，阶一品，与大学士文武并峙，位至贵也。今清语称曰多罗机谙班。多罗机三字，乃内廷之称；谙班，即昂邦转音，大臣也。黑白亦作赫博，清语作商量筹画之解。今称参赞大臣曰赫白昂邦，文义较为允合，王渔洋所谓黑白昂邦，当是议政大臣也。 \\n ◎肩舆 \\n 古人不有肩舆。《麈史》谓，唐时宰相乘马，五代始用担子。文潞公以太师平章军国重事；司马温公为门下侍郎，卧疾，就拜左相，不可以骑：二公并许乘担子，皆特恩也。《宋人朝野类要》云，百司出局，人从先报上马，盖旧礼只是乘马。自中兴以来，始乘肩舆。《建炎以来朝野杂记》云：东都旧制，耆德大臣或尊行宗室，特旨许乘肩舆。建炎初，上以维扬砖滑，谓大臣曰：“君臣一体，朕不忍使群臣奔走危地，可特许乘舆”云云。可见古人乘舆之难如此。《宋史》卤簿中已有肩舆。又云，中兴后中朝始有肩舆之制，初以优礼宗室老臣，其后滥至士庶，伎术至有乘二人肩舆者。本朝初年，汉人官京朝者，亦多乘马。其后准乘肩舆，三品以上用四人，四品以下用二人。今京官一二品汉大员，均乘肩舆，舁以四人。三品以下不乘肩舆，亦无二人肩舆之制。满洲与汉人稍有区别，亲王、郡王准乘八人肩舆。平日亦用四人，取其便捷之意。贝勒、贝子、镇国公、辅国公虽有暖轿之制，近日只乘朱轮车。蒙古王非特恩无乘轿之制，咸丰五年，科尔沁亲王僧格林沁，因军功赐乘肩舆。一品文职大臣、军机大臣均乘四人肩舆，二品大员年逾六旬始乘肩舆，恐习于燕安而废骑射之意也。外官武臣均乘马，文臣督抚、使臣，舆夫八人，布政使而下至知县，皆肩舆四人，佐贰杂职只准乘马，今亦乘二人肩舆，非制也。外官入京皆乘车，不准用肩舆，惟直隶总督许用，盖大宛两县亦其兼属也。 \\n 《池北偶谈》言，外官肩舆不用帷盖，乃古人褰帷之意。惟江宁、开封两省督抚、司道、府厅州县官皆用暖轿，盖沿宋明都城之例，至今未改耳。按其说，是国初外省官员皆用亮轿，今非入闱、迎春之大典不乘，且以为亮轿荣于暖轿，不知改于何时矣。 \\n ◎八旗直省督抚大臣考 \\n 国家涵一区夏，满汉并重，惟京朝武臣，置有满洲专缺。其文职衙门堂官，皆满汉并用，如内阁四相，必两满洲、两汉人；六部十二尚书，满六人、汉六人是也。惟宗人府堂属，全用宗室，只汉府丞一人，汉主事二人；又内务府、理藩院，均不用汉人。太医院全用汉人，（间有一二旗人亦借补汉缺。）稍有不同也。外省官员，不分满汉，惟择贤而任。计自顺治四年至雍正十三年止，共九十二年，八旗人员之任督抚者，汉军则十居其七，满洲十居其三，蒙古仅二人（乾隆以后，始用蒙古外任大员）。若乾隆元年而后之封圻，俟搜考续记。江南江西总督： \\n 马鸣佩（汉军镶红人）。 \\n 马国柱（汉军正白人）。 \\n 郎廷佐（汉军镶黄人）。 \\n 麻勒吉（满洲正黄人）。 \\n 阿席熙（满洲镶红人）。 \\n 王新命（汉军镶蓝人）。 \\n 傅腊塔（满洲镶黄人）。 \\n 范承勋（汉军镶黄人）。 \\n 陶岱（满洲正蓝人）。 \\n 阿山（满洲镶蓝人）。 \\n 邵穆布（满洲镶蓝人）。 \\n 噶礼（满洲正红人）。 \\n 郎廷极（汉军镶黄人）。 \\n 赫寿（满洲正红人）。 \\n 常鼐（满洲正白人）。 \\n 查弼纳（满洲正黄人）。 \\n 范时绎（汉军镶黄人）。 \\n 高其倬（汉军镶黄人）。 \\n 尹继善（满洲镶黄人）。 \\n 赵宏恩（汉军镶红人）。 \\n 浙江福建总督： \\n 张存仁（汉军镶蓝人）。 \\n 陈锦（汉军正蓝人）。 \\n 刘清泰（汉军正红人）。 \\n 佟岱（汉军正蓝人）。 \\n 李率泰（汉军正蓝人）。 \\n 刘兆麒（汉军镶白人）。 \\n 王新命（汉军镶蓝人）。 \\n 兴永朝（汉军镶黄人）。 \\n 朱宏祚（汉军镶白人）。 \\n 郭世隆（汉军镶红人）。 \\n 金世荣（汉军正黄人）。 \\n 范时崇（汉军镶黄人）。 \\n 满保（满洲正黄人）。 \\n 高其倬（汉军镶黄人）。 \\n 川陕总督：（顺治十八年陕西各设总督，此缺奉裁。康熙十九年，复设，改为满缺。） \\n 孟乔芳（汉军镶红人）。 \\n 金砺（汉军镶红人）。 \\n 马之先（汉军镶蓝人）。 \\n 李国英（汉军正红人）。 \\n 湖广总督： \\n 祖泽远（汉军镶黄人）。 \\n 李荫祖（汉军镶黄人）。 \\n 张长庚（汉军镶黄人）。 \\n 董卫国（汉军正白人）。 \\n 丁思孔（汉军镶黄人）。 \\n 李辉祖（汉军正黄人）。 \\n 喻成龙（汉军正蓝人）。 \\n 郭世隆（汉军镶红人）。 \\n 鄂海（满洲镶白人）。 \\n 额伦特（满洲镶红人）。 \\n 满丕（满洲正蓝人）。 \\n 杨宗仁（汉军正白人）。 \\n 李成龙（汉军正蓝人）。 \\n 迈柱（满洲镶蓝人）。 \\n 广东广西总督： \\n 佟养甲（汉军正蓝人）。 \\n 李率泰（汉军正蓝人）。 \\n 王国光（汉军正红人）。 \\n 李栖凤（汉军镶红人）。 \\n 于时跃（内府镶黄人）。 \\n 卢兴祖（汉军镶白人）。 \\n 周有德（汉军镶黄人）。 \\n 金光祖（汉军正白人）。 \\n 吴兴祚（汉军正红人）。 \\n 石琳（汉军正白人）。 \\n 郭世隆（汉军镶红人）。 \\n 杨琳（汉军正红人）。 \\n 郝玉麟（汉军镶白人）。 \\n 鄂弥达（满洲正白人）。 \\n €南贵州总督： \\n 赵廷臣（汉军镶黄人）。 \\n 卞三元（汉军镶红人）。 \\n 甘文（汉军正蓝人）。 \\n 鄂善（满洲镶黄人）。 \\n 周有德（汉军镶黄人）。 \\n 蔡毓荣（汉军正白人）。 \\n 范承勋（汉军镶黄人）。 \\n 丁思孔（汉军镶黄人）。 \\n 王继文（汉军镶黄人）。 \\n 巴锡（满洲镶蓝人）。 \\n 贝和诺（满洲镶红人）。 \\n 郭躁（满洲镶红人）。 \\n 高其倬（汉军镶黄人）。 \\n 鄂尔泰（满洲正蓝人）。 \\n 尹继善（满洲镶黄人）。 \\n 河道总督： \\n 杨方兴（汉军镶白人）。 \\n 杨茂勋（汉军镶红人）。 \\n 卢崇峻（汉军镶黄人）。 \\n 罗多（满洲镶白人）。 \\n 王光裕（汉军正白人）。 \\n 靳辅（汉军镶黄人）。 \\n 王新命（汉军镶蓝人）。 \\n 于成龙（汉军镶红人）。 \\n 董安国（汉军正白人）。 \\n 赵世显（汉军镶红人）。 \\n 齐苏勒（满洲正白人）。 \\n 赵宏恩（汉军镶红人）。 \\n 漕运总督： \\n 王文奎（汉军镶红人）。 \\n 吴库礼（满洲镶白人）。 \\n 蔡士英（汉军正白人）。 \\n 屈尽美（汉军镶白人）。 \\n 帅颜保（满洲正黄人）。 \\n 邵甘（满洲正黄人）。 \\n 马世济（汉军镶红人）。 \\n 兴永朝（汉军镶黄人）。 \\n 王梁（汉军镶黄人）。 \\n 董安国（汉军正白人）。 \\n 桑额（汉军镶蓝人）。 \\n 赫寿（满洲正红人）。 \\n 郎廷极（汉军镶黄人）。 \\n 施世纶（汉军镶黄人）。 \\n 性桂（满洲正蓝人）。 \\n 顾琮（满洲镶黄人）。 \\n 补熙（满洲镶黄人）。 \\n 直隶山东河南总督：（康熙八年六月裁）。 \\n 张存仁（汉军镶蓝人）。 \\n 马光辉（汉军镶黄人）。 \\n 李荫祖（汉军正黄人）。 \\n 朱昌祚（汉军镶白人）。 \\n 白秉贞（汉军镶白人）。 \\n 直隶总督：（康熙四年裁）。 \\n 苗澄（汉军镶白人）。 \\n 宣大总督：（顺治十五年七月裁）。 \\n 马国柱（汉军正白人）。 \\n 申朝纪（汉军镶蓝人）。 \\n 耿享（汉军正黄人）。 \\n 佟养量（汉军正蓝人）。 \\n 马鸣佩（汉军镶红人）。 \\n 马之先（汉军镶蓝人）。 \\n 卢崇峻（汉军镶黄人）。 \\n 山东总督：（久裁失考年月）。 \\n 赵国祚（汉军镶红人）。 \\n 祖泽溥（汉军镶黄人）。 \\n 河南总督：（久裁失考年月）。 \\n 刘清泰（汉军正红人）。 \\n 河南山东总督：（此缺似特设于田文镜，田病故即裁，应俟考）。 \\n 田文镜（汉军正黄人）。 \\n 江南总督： \\n 马鸣佩（汉军镶红人）。 \\n 郎廷佐（汉军镶黄人）。 \\n 阿席熙（满洲镶红人）。 \\n 江西总督： \\n 张朝磷（汉军正蓝人）。 \\n 董卫国（汉军正白人）。 \\n 浙江总督： \\n 张存仁（汉军镶蓝人）。 \\n 赵国祚（汉军镶红人）。 \\n 赵廷臣（汉军镶黄人）。 \\n 王国安（汉军正白人）。 \\n 福建总督： \\n 李率泰（汉军正蓝人）。 \\n 张朝磷（汉军正蓝人）。 \\n 祖泽溥（汉军正黄人）。 \\n 刘斗（汉军正白人）。 \\n 范承谟（汉军镶黄人）。 \\n 郎廷佐（汉军镶黄人）。 \\n 郎廷相（汉军镶黄人）。 \\n 姚启圣（汉军镶红人）。 \\n 王国安（汉军正白人）。 \\n 范时崇（汉军镶黄人）。 \\n 觉罗满保（满洲正黄人）。 \\n 高其倬（汉军镶黄人）。 \\n 郝玉麟（汉军镶黄人）。 \\n 川湖总督： \\n 罗绣锦（汉军镶红人）。 \\n 祖泽远（汉军镶黄人）。 \\n 蔡毓荣（汉军正白人）。 \\n 四川总督： \\n 李国英（汉军正红人）。 \\n 苗澄（汉军镶白人）。 \\n 刘兆麒（汉军镶白人）。 \\n 周有德（汉军镶红人）。 \\n 杨茂勋（汉军镶红人）。 \\n 年羹尧（汉军镶黄人）。 \\n 山西陕西总督： \\n 白如梅（汉军镶白人）。 \\n 卢崇峻（汉军镶黄人）。 \\n 山西总督： \\n 祖泽溥（汉军镶黄人）。 \\n 赵国祚（汉军镶红人）。 \\n 陕西总督： \\n 孟乔芳（汉军镶红人）。 \\n 白如梅（汉军镶白人）。 \\n 广东总督： \\n 卢崇峻：（汉军镶黄人）。广西总督： \\n 于时跃（内府镶黄人）。 \\n 屈尽美（汉军镶白人）。 \\n €南总督： \\n 卞三元（汉军镶红人）。 \\n 鄂善（满洲镶黄人）。 \\n 贵州总督： \\n 佟延年（汉军正蓝人）。 \\n 杨茂勋（汉军镶黄人）。 \\n 鄂善（满洲镶黄人）。 \\n 川陕满缺总督：（康熙七年，定为满缺。十四年，改缺为陕西总督。十九年，仍改为川陕。）莫洛（康熙七年正月任，十年正月交卸）。罗多（十年正月任，十一年交卸）。鄂善（十一年四月任，十二年交卸）。哈占（十二年九月任，二十二年交卸）。禧佛（二十二年任，二十五年交卸）。图纳（二十五年九月任，二十七年交卸）。葛思泰（二十七年二月任，三十一年休致）。鼐伦（三十一年七月任，三十二年交卸）。佛伦（三十三年任）。吴赫（三十三年十月任，三十八年七月交卸）。席尔达（三十八年七月任，四十年十月回部）。华显（四十年十月任，四十二年十二月故）。博济（四十三年正月任，四十七年交卸）。齐世武（四十七年四月任，四十八年七月升）。殷泰（四十八年七月任，五十二年二月解任）。鄂海（五十二年二月任，六十年办理粮饷交卸）。年羹尧（六十年五月任，雍正三年调杭州将军）。查郎阿（雍正七年，以吏部尚书署，至乾隆年回京）。 \\n 以上旗缺总督，均未知是何旗分，容续考补载。又年大将军于雍正三年调将军后，四五六等年空缺无人，是否鄂制军自军营回任，抑别有署事之员，均失考。 \\n ◎八旗直省巡抚考 \\n 直隶巡抚： \\n 王文奎（汉军镶白人）。 \\n 杨国兴（汉军镶红人）。 \\n 潘朝选（汉军正红人）。 \\n 王登联（汉军镶红人）。 \\n 甘文（汉军正蓝人）。 \\n 金世德（汉军正黄人）。 \\n 格尔古德（满洲镶蓝人）。 \\n 阿哈达（满洲镶蓝人）。 \\n 崔澄（汉军镶白人）。 \\n 郭世隆（汉军镶红人）。 \\n 沈朝聘（汉军镶蓝人）。 \\n 于成龙（汉军镶红人）。 \\n 江苏巡抚： \\n 周国佐（汉军正黄人）。 \\n 张中元（汉军正黄人）。 \\n 蒋国柱（汉军镶白人）。 \\n 马（满洲镶红人）。 \\n 王新命（汉军镶蓝人）。 \\n 吴存礼（汉军正黄人）。 \\n 张楷（汉军正蓝人）。 \\n 范时绎（汉军镶黄人）。 \\n 尹继善（满洲镶黄人）。 \\n 孙国玺（汉军正白人）。 \\n 高其倬（汉军镶黄人）。 \\n 安徽巡抚： \\n 李栖凤（汉军镶红人）。 \\n 刘宏遇（汉军正蓝人）。 \\n 蒋国柱（汉军镶白人）。 \\n 宜永贵（汉军正白人）。 \\n 张朝珍（汉军正蓝人）。 \\n 靳辅（汉军镶黄人）。 \\n 佟国相（汉军正蓝人）。 \\n 江有良（汉军正红人）。 \\n 高永爵（汉军镶黄人）。 \\n 佟国佐（汉军正蓝人）。 \\n 线一信（汉军正白人）。 \\n 陈汝器（汉军镶红人）。 \\n 李钅丙（汉军正黄人）。 \\n 喻成龙（汉军正蓝人）。 \\n 刘光美（汉军镶红人）。 \\n 叶九思（汉军镶蓝人）。 \\n 李成龙（汉军正蓝人）。 \\n 浙江巡抚： \\n 萧起元（汉军镶白人）。 \\n 秦世祯（汉军正蓝人）。 \\n 陈应泰（汉军镶红人）。 \\n 佟国器（汉军正蓝人）。 \\n 史记功（汉军正白人）。 \\n 朱昌祚（汉军镶白人）。 \\n 蒋国柱（汉军镶白人）。 \\n 范承谟（汉军镶黄人）。 \\n 达都（汉军正黄人）。 \\n 陈秉直（汉军镶黄人）。 \\n 王国安（汉军正白人）。 \\n 王维珍（汉军正蓝人）。 \\n 陈汝器（汉军镶红人）。 \\n 线一信（汉军正白人）。 \\n 张敏（汉军正黄人）。 \\n 黄秉中（汉军镶红人）。 \\n 徐元梦（满洲正白人）。 \\n 吕犹龙（汉军正红人）。 \\n 法海（满洲镶黄人）。 \\n 傅敏（满洲镶白人）。 \\n 王国栋（汉军镶红人）。 \\n 江西巡抚： \\n 李翔凤（汉军镶红人）。 \\n 朱延庆（汉军镶蓝人）。 \\n 夏一鹗（汉军正白人）。 \\n 蔡士英（汉军正白人）。 \\n 郎廷佐（汉军镶黄人）。 \\n 张朝（汉军正蓝人）。 \\n 董卫国（汉军正白人）。 \\n 白色纯（汉军镶白人）。 \\n 佟国桢（汉军镶黄人）。 \\n 安世鼎（汉军镶红人）。 \\n 李士桢（汉军正白人）。 \\n 佟康年（汉军正蓝人）。 \\n 李基和（汉军镶红人）。 \\n 郎廷极（汉军镶黄人）。 \\n 佟国桢（满洲镶黄人）。 \\n 白潢（汉军镶白人）。 \\n 伊都立（满洲正黄人）。 \\n 迈柱（满洲镶黄人）。 \\n 布兰泰（蒙古正白人）。 \\n 常安（满洲镶红人）。 \\n 湖北巡抚：（初称湖广巡抚，雍正二年定今名）。 \\n 迟日益（汉军正白人）。 \\n 张长庚（汉军镶黄人）。 \\n 杨茂勋（汉军镶红人）。 \\n 董国兴（汉军镶白人）。 \\n 徐化成（汉军正蓝人）。 \\n 张朝珍（汉军正蓝人）。 \\n 王新命（汉军镶蓝人）。 \\n 石琳（汉军正白人）。 \\n 柯永升（汉军镶红人）。 \\n 丁思孔（汉军镶黄人）。 \\n 桑额（汉军镶蓝人）。 \\n 年遐龄（汉军镶黄人）。 \\n 刘殿衡（汉军镶白人）。 \\n 范时崇（汉军镶黄人）。 \\n 纳齐哈（满洲镶白人）。 \\n 海敏（满洲镶蓝人）。 \\n 宪德（蒙古正白人）。 \\n 赵宏恩（汉军镶红人）。 \\n 德龄（满洲镶黄人）。 \\n 湖南巡抚：（初称偏沅巡抚，雍正二年定今名）。 \\n 线缙（汉军正黄人）。 \\n 金廷献（汉军镶蓝人）。 \\n 周召南（汉军镶蓝人）。 \\n 卢震（汉军镶白人）。 \\n 韩世琦（汉军正白人）。 \\n 丁思孔（汉军镶黄人）。 \\n 兴永朝（汉军镶黄人）。 \\n 于养志（汉军镶蓝人）。 \\n 王梁（汉军正黄人）。 \\n 董安国（汉军正白人）。 \\n 金玺（汉军镶蓝人）。 \\n 李锡（汉军正黄人）。 \\n 布兰泰（蒙古正白人）。 \\n 王国栋（汉军镶红人）。 \\n 赵宏恩（汉军镶红人）。 \\n 福建巡抚： \\n 佟国鼐（汉军正蓝人）。 \\n 佟国器（汉军正蓝人）。 \\n 宜永贵（汉军正白人）。 \\n 张学圣（汉军镶蓝人）。 \\n 刘汉祚（汉军镶红人）。 \\n 徐永贞（汉军正红人）。 \\n 许世昌（汉军正红人）。 \\n 刘秉政（汉军镶蓝人）。 \\n 杨熙（汉军正黄人）。 \\n 吴兴祚（汉军正红人）。 \\n 董国兴（汉军镶白人）。 \\n 张仲举（汉军镶红人）。 \\n 卞永誉（汉军镶红人）。 \\n 许嗣兴（汉军镶蓝人）。 \\n 黄秉中（汉军镶红人）。 \\n 绰奇（满洲镶白人）。 \\n 觉罗满保（满洲正黄人）。 \\n 吕犹龙（汉军正红人）。 \\n 黄国材（汉军正白人）。 \\n 毛文铨（汉军镶白人）。 \\n 常赉（满洲镶白人）。 \\n 山东巡抚： \\n 丁文盛（汉军镶黄人）。 \\n 张儒秀（汉军镶蓝人）。 \\n 夏玉（汉军正白人）。 \\n 缪正心（汉军镶蓝人）。 \\n 许文秀（汉军正黄人）。 \\n 蒋国柱（汉军镶白人）。 \\n 周有德（汉军镶红人）。 \\n 张凤仪（汉军正蓝人）。 \\n 赵祥星（汉军镶白人）。 \\n 施维翰（汉军镶黄人）。 \\n 李天玉（汉军镶蓝人）。 \\n 郎永清（汉军镶黄人）。 \\n 佛伦（满洲正白人）。 \\n 桑额（汉军正蓝人）。 \\n 杨廷耀（汉军正黄人）。 \\n 李炳（汉军正黄人）。 \\n 王国昌（汉军正白人）。 \\n 赵世显（汉军镶红人）。 \\n 李树德（汉军正黄人）。 \\n 黄炳（汉军正白人）。 \\n 塞楞额（满洲正白人）。 \\n 山西巡抚：（康熙七年，定为满缺，专用旗人）。 \\n 马国柱（汉军正白人）。 \\n 申朝纪（汉军镶蓝人）。 \\n 祝世昌（汉军镶红人）。 \\n 刘宏遇（汉军正蓝人）。 \\n 陈应泰（汉军镶红人）。 \\n 白如梅（汉军镶白人）。 \\n 杨熙（汉军正黄人）。 \\n 觉罗阿塔（满洲正红人）。 \\n 达尔布（满洲镶蓝人）。 \\n 河南巡抚： \\n 罗绣锦（汉军镶红人）。 \\n 吴景道（汉军正黄人）。 \\n 贾汉复（汉军正蓝人）。 \\n 彭有义（汉军正白人）。 \\n 张自得（汉军正黄人）。 \\n 郎廷相（汉军镶黄人）。 \\n 佟凤彩（汉军正蓝人）。 \\n 董国兴（汉军镶白人）。 \\n 丁思孔（汉军镶黄人）。 \\n 阎兴邦（汉军镶黄人）。 \\n 李辉祖（汉军正黄人）。 \\n 李国亮（汉军镶红人）。 \\n 李锡（汉军正黄人）。 \\n 张圣佐（汉军正蓝人）。 \\n 杨宗义（汉军正白人）。 \\n 石文焯（汉军正白人）。 \\n 田文镜（汉军正黄人）。 \\n 孙国玺（汉军正白人）。 \\n 陕西巡抚：（康熙七年，改入满缺专用旗人）。 \\n 雷兴（汉军正黄人）。 \\n 马之先（汉军镶蓝人）。 \\n 陈极新（汉军正蓝人）。 \\n 张自得（汉军正黄人）。 \\n 贾汉复（汉军正蓝人）。 \\n 白清额（满洲正白人）。 \\n 甘肃巡抚：（康熙七年，改入满缺专用旗人）。 \\n 张尚（汉军正黄人）。 \\n 张文衡（汉军镶黄人）。 \\n 佟延年（汉军正蓝人）。 \\n 刘斗（汉军正白人）。 \\n 四川巡抚： \\n 李国英（汉军正红人）。 \\n 高民瞻（汉军镶白人）。 \\n 佟凤彩（汉军正蓝人）。 \\n 张德地（汉军镶蓝人）。 \\n 杭爱（满洲镶白人）。 \\n 韩世琦（汉军正红人）。 \\n 噶尔图（满洲镶白人）。 \\n 于养志（汉军镶蓝人）。 \\n 齐世武（满洲正白人）。 \\n 贝和诺（满洲正红人）。 \\n 能泰（满洲正白人）。 \\n 叶九思（汉军镶蓝人）。 \\n 年羹尧（汉军镶黄人）。 \\n 塞尔图（满洲镶红人）。 \\n 蔡埏（汉军正白人）。 \\n 王景灏（汉军镶黄人）。 \\n 法敏（满洲镶蓝人）。 \\n 宪德（蒙古正白人）。 \\n 广东巡抚： \\n 李栖凤（汉军镶红人）。 \\n 董应魁（汉军镶黄人）。 \\n 卢兴祖（汉军镶白人）。 \\n 王来用（汉军正黄人）。 \\n 刘秉权（汉军镶蓝人）。 \\n 佟养钜（汉军镶红人）。 \\n 金亻（汉军镶红人）。 \\n 李士桢（汉军正白人）。 \\n 朱宏祚（汉军镶白人）。 \\n 江有良（汉军正红人）。 \\n 高承爵（汉军镶黄人）。 \\n 萧永藻（汉军镶白人）。 \\n 石文晟（汉军正白人）。 \\n 范时崇（汉军镶黄人）。 \\n 满丕（满洲正蓝人）。 \\n 杨琳（汉军正红人）。 \\n 法海（满洲镶黄人）。 \\n 杨宗仁（汉军正白人）。 \\n 杨文乾（汉军正白人）。 \\n 广西巡抚： \\n 郭肇基（汉军正白人）。 \\n 王一品（汉军镶黄人）。 \\n 于时跃（汉军镶黄人）。 \\n 屈尽美（汉军镶白人）。 \\n 金光祖（汉军正白人）。 \\n 马雄镇（汉军镶红人）。 \\n 陈洪明（汉军镶红人）。 \\n 施天裔（汉军镶红人）。 \\n 范承勋（汉军镶黄人）。 \\n 王起元（汉军镶黄人）。 \\n 萧永藩（汉军镶白人）。 \\n 宜思恭（汉军正白人）。 \\n 高其倬（汉军镶黄人）。 \\n 鄂尔泰（满洲镶蓝人）。 \\n 祖秉圭（汉军正白人）。 \\n 阿克敦（满洲正蓝人）。 \\n 金钅共（汉军镶白人）。 \\n €南巡抚： \\n 李天浴（汉军镶蓝人）。 \\n 朱国治（汉军正黄人）。 \\n 王继文（汉军镶黄人）。 \\n 石琳（汉军正白人）。 \\n 石文晟（汉军正白人）。 \\n 佟毓秀（汉军正蓝人）。 \\n 郭栗（满洲镶红人）。 \\n 吴存礼（汉军正黄人）。 \\n 施世纶（汉军镶黄人）。 \\n 甘国璧（汉军正蓝人）。 \\n 鄂尔泰（满洲镶蓝人）。 \\n 沈廷正（汉军镶白人）。 \\n 张允随（汉军镶黄人）。 \\n 贵州巡抚： \\n 赵廷臣（汉军镶黄人）。 \\n 卞三元（汉军镶红人）。 \\n 罗绘锦（汉军镶红人）。 \\n 佟凤彩（汉军正蓝人）。 \\n 马世济（汉军镶红人）。 \\n 高起龙（汉军正白人）。 \\n 黄国材（汉军正白人）。 \\n 金世扬（汉军正黄人）。 \\n 毛文铨（汉军镶白人）。 \\n 沈廷正（汉军镶白人）。 \\n 南赣巡抚： \\n 刘武元（汉军镶红人）。 \\n 宜永贵（汉军正白人）。 \\n 佟国器（汉军正蓝人）。 \\n 苏宏祖（汉军正红人）。 \\n 胡文华（汉军正白人）。 \\n 郧阳巡抚： \\n 朱国柱（汉军镶白人）。 \\n 张尚（汉军正黄人）。 \\n 白秉贞（汉军镶白人）。 \\n 王来任（汉军正黄人）。 \\n 杨茂勋（汉军镶红人）。 \\n 登莱巡抚： \\n 陈锦（汉军正蓝人）。 \\n 朱国柱（汉军镶白人）。 \\n 延绥巡抚： \\n 蒋国柱（汉军镶白人）。 \\n 周召南（汉军镶蓝人）。 \\n 张仲第（汉军正黄人）。 \\n 宁夏巡抚： \\n 焦安民（汉军正红人）。 \\n 张尚（汉军正黄人）。 \\n 孙茂兰（汉军正红人）。 \\n 刘秉政（汉军镶蓝人）。 \\n 操江巡抚： \\n 陈锦（汉军正蓝人）。 \\n 李日（汉军正蓝人）。 \\n 秦世祯（汉军正蓝人）。 \\n 蒋国柱（汉军镶白人）。 \\n 宜永贵（汉军正白人）。 \\n 凤阳巡抚： \\n 赵福星（汉军镶白人）。 \\n 王一品（汉军镶黄人）。 \\n 张尚贤（汉军正蓝人）。 \\n ◎直省满缺巡抚考 \\n 山西巡抚（康熙七年定为专用旗员）。 \\n 觉罗阿塔（康熙七年正月任，九月解）。 \\n 达尔布（康熙七年十月任，十五年九月解）。 \\n 屠克善（康熙十五年十月任，十九年闰八月休）。 \\n 穆尔赛（康熙十九年闰八月任，二十四年九月革）。 \\n 图纳（康熙二十四年九月任，二十五年□月交卸）。 \\n 马齐（康熙二十五年九月任，二十七年三月升）。 \\n 叶穆济（康熙二十七年三月任，三十二年二月休）。 \\n 噶尔图（康熙三十二年二月任，三十四年□月交卸）。 \\n 温保（康熙三十四年五月任，三十六年五月革）。 \\n 倭伦（康熙三十六年五月任，三十八年七月降）。 \\n 噶礼（康熙三十八年七月任，四十八年四月升）。 \\n 苏克济（康熙四十八年四月任，六十年十一月丁忧）。 \\n 德音（康熙六十年十一月任，雍正元年五月革）。 \\n 诺敏（雍正元年五月任，三年三月交卸）。 \\n 伊都立（雍正三年四月任，四年十一月调江西）。 \\n 德明（雍正四年十一月任，五年六月升刑部尚书）。 \\n 觉罗石麟（雍正五年六月任，入乾隆年交卸）。 \\n 陕西巡抚（康熙七年定为满缺）。 \\n 白清额（康熙七年正月任，八年十二月故）。 \\n 鄂善（康熙九年四月任，十一年四月升）。 \\n 阿席熙（康熙十一年四月任，十二年六月升）。 \\n 杭爱（康熙十二年七月任，十九年正月调）。 \\n 鄂恺（康熙十九年二月任，二十五年四月降）。 \\n 图尔宸（康熙二十五年四月任，二十六年正月升）。 \\n 布雅努（康熙二十六年二月任，二十七年九月休）。 \\n 萨弼图（康熙二十七年十月任，三十一年二月革）。 \\n 布喀（康熙三十一年二月任，是年十月革）。 \\n 吴赫（康熙三十一年十月任，三十三年十月升）。 \\n 党爱（康熙三十三年十月任，三十六年闰二月交卸）。 \\n 巴锡（康熙三十六年三月任，三十七年十二月升）。 \\n 贝和诺（康熙三十七年十二月任，三十九年四月调）。 \\n 华显（康熙三十九年五月任，四十年□月吏卸）。 \\n 鄂海（康熙四十年十一月任，四十九年□月交卸）。 \\n 永泰（康熙四十九年十月任，五十四年五月交卸）。 \\n 噶什图（康熙五十四年六月任，雍正元年九月升刑部尚书）。 \\n 范时捷（雍正元年九月任，二年十月交卸）。 \\n 石文焯（雍正二年十一月任，三年四月调）。 \\n 图里琛（雍正三年七月任，四年十月升兵侍）。 \\n 法敏（雍正四年十月任，五年六月交卸）。 \\n 张保（雍正五年六月任，是年八月升）。 \\n 西琳（雍正五年十一月任，六年十二月交卸）。 \\n 武格（雍正七年二月任，九年□月革）。 \\n 马尔泰（雍正九年任，十年交卸）。 \\n 德龄（雍正十一年任，是年交卸）。 \\n 鄂昌（雍正十二年二月任，十二月调四川）。 \\n 硕色（雍正十三年二月任，入乾隆年交卸）。 \\n 甘肃巡抚：（康熙七年定为满缺）。 \\n 刘斗（顺治十八年十月任，康熙九年五月升）。 \\n 华善（康熙九年五月任，十六年交卸）。 \\n 鄂善（康熙十六年再任，十八年五月交卸）。 \\n 巴锡（康熙十八年六月任，二十二年交卸）。 \\n 叶穆济（康熙二十二年十二月任，二十七年二月调）。 \\n 伊图（康熙二十七年二月任，三十年十一月升）。 \\n 布喀（康熙三十年十一月任，三十一年二月调）。 \\n 吴赫（康熙三十一年二月任，十月调）。 \\n 严泰（康熙三十一年十月任，三十三年十二月故）。 \\n 舒淑（康熙三十四年二月任，三十五年交卸）。 \\n 郭洪（康熙三十五年六月任，三十六年七月革）。 \\n 喀拜（康熙三十六年七月任，四十年十月交卸）。 \\n 齐世武（康熙四十年十一月任，四十七年四月升）。 \\n 舒图（康熙四十七年五月任，四十九年三月革）。 \\n 鄂奇（康熙四十九年三月任，是年交卸）。 \\n 岳拜（康熙四十九年十月任，五十三年六月故）。 \\n 绰奇（康熙五十三年六月任，雍正二年十月升工部尚书）。 \\n 花善（康熙五十八年十月署，六十年九月降）。 \\n 卢询（康熙六十年十月署，雍正二年交卸）。 \\n 石文焯（雍正三年四月任，五年十月来京）。 \\n 莽鹄立（雍正五年十月任，七年八月降）。 \\n 谨按：康熙七年，钦定川陕、甘肃、山西督抚为满缺。至乾隆年间，仍遵其制。今各满缺已多用汉员，未详从何年所改，有无明降谕旨，应俟考订增入。查《通志》所载，满缺各员皆无旗分，而年羹尧、石文焯、范时捷、卢询皆汉军人，似是专用旗人，即为满缺，不必泥于专用满洲也。今迪化州、吐鲁番同知等处，虽曰满缺，亦非专一满洲，凡蒙古、汉军人皆可补授。又山东巡抚桑额一员，恐是桑格之误。今济南趵突泉上御碑亭有康熙年御制幸趵突泉诗碑一座，其时东抚乃桑格之名。考康熙初年，有江南提督桑格，汉军镶蓝旗人，似与东抚桑格同为一人（东抚桑格原注正蓝汉军）。盖清语名字对音书写，格额或有舛错，亦未可知。 \\n  \\n 　"}
{"章节": "●卷四", "正文": "　 \\n ●卷四 \\n 　 \\n  \\n ◎科目 \\n 两汉选举，虽有贤良方正、直言敢谏、文学异等诸科，天子临轩亲策之制，初亦由于丞相、列侯、州郡所荐，与本朝鸿词制科相同。若付主司凭文取人，命之曰进士，则始于隋唐之世也。然其科目甚多，非必靳靳一局，犹存吾党四科之意。才气肆赡者，有身言书判科；野处岩栖者，有乐道不仕科。其专主于章句者，惟进士一科耳。进士之科，始于隋炀帝大业二年，至唐之时，已有浮靡无用之论。宋世因之。司马光复有请设十科取士之法，亦未专重于章句。其专重进士，专以王氏之八比文取人材者，实自胜国成化之世为始。数百年来，士夫非科目不能进身，非八股文不能科目。苟有班马之才，孙吴之略，不由八股之学，则群相诋讪，斥为粗官，转成终身之辱。是以士自束发讫于成名，只须习熟讲章，摹拟墨套，此外不须一涉。且防误入子史一词，致成疵累。虽有世家大族，芸编插架，只供作陈设，与鼎彝瓷石，同为美观，相戒毋敢寓目。一旦得志成名，以为读书之事毕矣。王应麟为宋末大儒，尝言：“习举业者，苟沽名誉，得则一切委弃，漫不加省，非国家之所望于儒生也。”在宋末举业已如此，况后之以八比为举业者也。黄南雷曰：“流俗之伦，虽穿穴经传，形灰心死至于君尽者矣。苟不策名，皆谓之无成。岂知场屋之外，乃大有事。”卓哉斯言，可以深慨也。本朝初年，用人不次，故八旗科目，时举时停，深恐习染虚浮，不崇实学，虽翰林学士，不必尽由科目陟阶。而其时人材蔚然，实有伟器，即汉籍中高士奇、朱彝尊辈，亦何愧于八比之土。且文物之盛，盛于制科，制科之盛，盛于数布衣、例监而已。乾嘉以来，士风渐以科目相尚，翰林史职亦不能更以他途进身。斯所以八股之学益专，博涉之志益替。甚至科目出身之官，虽有懵然不解时务、不达典章，亦必群相见谅，曰“读书人固应恕之”，与古人通经致用、读书明理之论，大相背矣。 \\n 旧制：第一场书艺二篇，经艺一篇，如未通经者，作书义三篇；第二场论一篇；第三场策一道。顺治十一二年乡会试，改为第一场书义三篇，经义二篇；第二场论一篇，判五条；第三场策三道。顺治十四五年乡会试，又改第一场书义三篇，经义四篇；第二场论表各一篇，判五条；第三场策五道。康熙二年，停止八比书艺经艺，改乡会试为两场，头场策五道；二场四书论一篇，经论一篇，表一道，判五条。八年，仍复旧制。乾隆二十二年，易表以时，而去论判，且移经文于二场。二十三年，复于第一场增性理论一篇。四十七年，始改今制，头场四书八比文三篇，五言八韵诗一首，题目皆由钦定；二场五经八比文五篇；三场策五道。愚按五策果能条对切实，亦可征其学问。所惜主司去取，皆以第一场四书文为鹄，他艺概置之不论。策论将原题所问，窜为所答，改欤字为也字而已。盖中式后进呈者，惟四书首艺。闱墨之刊刻者，亦只首艺。其余文字，皆束置如弃，虽有磨勘，亦属具文。合场士子万人，纵有一二条对策问，主司辄恐征引出于臆造，惮于考定；又恐断章取义，全文或涉忌讳，转致弃之不录。是以士子相戒悉以空文敷衍而已。 \\n 又考顺治十四年正月，谕令此后停止八旗考试例。康熙二年，以八旗生员无上进之阶，特准乡试一次，取中满州举人二十一名，蒙古十七名，汉军一百一十八名，咨送吏部录用，未取中之生员悉除之。次年八旗亦无会试。六年九月，复命八旗与汉人同场一例考试。八年乡试，满蒙共取十名，汉军取中十名。十五年复停八旗考试例，至二十九年重准举行。三十二年议准乡试增满蒙举额六名，汉军三名，会试额满蒙取中七名，汉军取中四名。三十五年、四十一年又递广八旗乡试中额，满蒙七名，汉军四名。嗣后又改为临时奏请，不限成额。 \\n 考唐宋设科之门甚多，故谓之科目。今则专设进士一途，是有科无目矣。古人最重制科，中在四等者，尚可比于一甲进土。而进士又有四甲、五甲等第，朱子即五甲进士出身，见于圭封亭题《绍兴十八年题名碑》。以文公之学，且中在五甲，则制艺去取之凭，又安在也。其题题名碑云：“若使当年无五甲，先生未免落孙山。” \\n 又《随园随笔》云，李赞皇不喜科目，曰：“好骡马不入行。”金卫绍王不喜进土，曰：“高延玉人材非不佳，可惜出身不正。”以其中进士故也。此故高其技者与深恶进士者，通是一病，传曰“有所好恶，则不得其正”是也。 \\n 又云，汪伯彦未第时，开馆于王氏。秦桧当国，专以王氏新经字学取士。吴敏为蔡氏所荐，执政于靖康时，故亦崇奉王氏。安石学术之谬，甚于政事，如禁人读史汉，以子云、冯道为得圣人之时也。 \\n ◎博学鸿词制科经学制科 \\n 康熙八年，既复八比之文，天子念编纂《明史》必需绩学能文之士，乃诏启博学鸿词之科，以罗博洽之彦。无论京外现任及已仕、未仕、布衣、罢退之士，均准荐举。内由三品以上大员科道御史、外由布按两司以上，各举所知，惟翰林不预焉。十七年诏下，次年己未三月初一日，试于体仁阁下。直隶省荐举十五人，江南六十七人，浙江四十九人，山东十三人，山西十二人，河南五人，湖广六人，陕西九人，江西三人，福建三人，贵州一人，其余用兵省分未荐，共得一百八十三人，取海盐彭孙等五十人。雍正十一年，复举鸿词科，凡四年，至乾隆元年丙辰，试于体仁阁。满洲五人，汉军二人，直隶三人，奉天一人，江南七十八人，安徽十九人，浙江六十八人，江西三十六人，湖北六人，湖南十三人，福建十二人，河南五人，山东四人，山西三人，广东六人，陕西四人，四川一人，€南一人，共二百六十七人，取一等五名，二等十名，俱授馆职，武进刘纶为之冠。丁巳补试，复取万松龄等四人。乾隆十七年壬申，举经学之士，被荐者内务府监生永宁等六十八人（内重保者八人）。此三科得人最盛，本朝著作之家，多出于此。丙辰一科，刘纶荐自张廷璐，而拟试题出于其兄大学士张廷玉之手，刘又年甫逾冠，一时未录未荐之士，乃谓出于宿构，造作歌诗，要之公道具在。凡应荐之士，无论取落，皆非村儒俗士侥幸得名者可比也。 \\n 己未试题：《璇玑玉衡赋》，《御制省耕五言排律诗二十韵》。丙辰：《五六天地之中合赋》，《山鸡舞镜七言排律诗》。 \\n ◎己未宏词科征士题名 \\n 法若真（山东高密人，顺治丙戌进士。原江南布政使，今候补。与试未中。） \\n 施闰章（江南宣城人，顺治己丑进士。原江西湖西道参议，今候补。取二等二名，用侍读。） \\n 曹禾（江南江阴人，康熙甲辰进士。原内阁办事中书，今候补。取二等二十二名，用编修。） \\n 陈玉基（江南宜兴人，康熙丁未进士。现任中书科中书。与试未中。） \\n 米汉雯（顺天宛平人，顺治辛丑进士。原河南长葛县知县，行取主事。取二等五名，用编修。） \\n 沈珩（浙江海宁人，甲辰进士。候选内阁中书。取二等三名，用编修。） \\n 汪琬（江南长洲人，乙未进士。告病户部主事。取一等十九名，用编修。） \\n 陈维崧（江南宜兴人，生员。取一等十名，用检讨。） \\n 赵进美（山东益都人，庚辰进士。现任河南河北道参政。与试未中。） \\n 秦松龄（江南无锡人，乙未进士。原翰林院检讨，革职，保举湖南军前用。取一等八名，用检讨。） \\n 尤侗（江南长洲人，拔贡生。降调直隶永平府推官。取二等十一名，用检讨。） \\n 吴农祥（浙江仁和人，生员。与试未中。） \\n 王顼龄（江南华亭人，丙辰进士。现任太常寺博士。取一等六名，用编修。） \\n 李开泰（顺天大兴人，丙午举人。与试未中。） \\n 倪灿（江南上元人，丁巳举人。取一等二名，用检讨。） \\n 田雯（山东德州人，甲辰进士。原工部营缮司郎中，今候补。与试未中。） \\n 陆（浙江平湖人，丁未进士。原秘书院典籍，今候补。取一等十二名，用编修。） \\n 方象瑛（浙江遂安人，丁未进士。候补中行评博。取二等十五名，用编修。） \\n 朱彝尊（浙江秀水人，布衣。取一等十七名，用检讨。） \\n 汤斌（河南睢州人，壬辰进士。原江西岭北道参政，降调休致。取一等十八名，用侍讲。） \\n 叶封（湖广黄陂人，己亥进士。原西城兵马司正指挥，今候补主事。与试未中。） \\n 王岱（湖广湘潭人，己卯举人。现任京卫武学教授。与试未中。） \\n 傅山（山西太原人，布衣。临试告病。） \\n 冯行贤（江南常熟人，布衣。与试未中。） \\n 林尧英（福建莆田人，辛丑进士。现任户部江西司主事。与试未中。） \\n 郁植（未试病故。） \\n 陈僖（直隶清苑人，拔贡生。与试未中。） \\n 徐钅九（江南吴江人，监生。取二等八名，用检讨。） \\n 罗坤（浙江会稽人，监生，与试未中。） \\n 彭孙（浙江海盐人，己亥进士。候选主事。取中一等第一名，用编修。） \\n 陆元辅（江南嘉定人，布衣。与试未中。） \\n 毕振姬（山西高平人，丙戌进士。休致湖广布政使。与试未中。） \\n 冯云骧（山西代州人，乙未进士。现任刑部四川司郎中。与试未中。） \\n 白梦鼐（江南江宁人，庚辰进士。现任大理寺左评事。与试未中。） \\n 方象璜（后期未试。） \\n 钱芳标（丁忧未试。） \\n 王紫绶（河南祥符人，丙辰进士。休致浙江参政粮道。与试未中。） \\n 张烈（顺天大兴人，庚戌进士。候补内阁中书。取一等三名，用编修。） \\n 杜越（直隶客城人，贡生。临试告病。） \\n 纪炅（直隶文安人，生员，到京病。） \\n 李来泰（江西临川人，壬辰进士。原任江南苏松道参议，今候补。取二等一名，用侍讲。） \\n 袁佑（直隶东明人，拔贡。现任内阁办事中书。取一等十六名，用编修。） \\n 高层云（江南华亭人，丙辰进士。候选中行评博。与试未中。） \\n 陈九胜（未试病故。） \\n 谭吉璁（浙江秀水人，例监。山东登州府知府。与试未中。） \\n 孙（浙江嘉善人，己卯举人。现任直隶开州知州。与试未中。） \\n 陈鸿绪（浙江鄞县人，举人。原任江南睢宁县，革职。取二等二十二名，用检讨。《宏博录》作陈鸿绩。） \\n 汪（贵州贵阳人，己酉举人。候选知县。与试未中。） \\n 王钺（山东诸城人，己亥进士。休致广东西宁县。与试未中。） \\n 赵廷锡（陕西肤施人，辛酉进士。原良乡县知县，今候补中书。与试未中。） \\n 李念慈（陕西泾阳人，戊戌进士。现任湖广景陵县。与试未中。） \\n 徐懋昭（浙江鄞县人，甲辰进士。现任江南沛县。与试未中。） \\n 高咏（江南宣城人，贡生。取二等二十七名，用检讨。《宏博录》作候选知县。） \\n 李澄中（山东诸城人，拔贡。取二等十六名，用检讨。） \\n 陈怀真（山东兖州人，贡生。与试未中。） \\n 王谷韦（丁忧来试。） \\n 黄宗羲（患病不到。） \\n 黎骞（江西临川人，拔贡。取二等二十六名，用检讨。秦瀛《宏博录》作江南人。） \\n 王嗣槐（浙江钱塘人，生员。年老，特赐内阁中书衔。） \\n 许孙荃（江南合肥人，庚戌进士。刑部四川司员外郎。与试未中。） \\n 徐嘉炎（浙江秀水人，监生。取一等十一名，用检讨。秦瀛《宏博录》作候选州同应荐。） \\n 王孙蔚（陕西临潼人，壬辰进士。原湖北粮道参政，今候补。与试未中。） \\n 张瑞征（山东莱阳人，壬辰进士。原河南汝南道副使，今候补。与试未中。） \\n 戴王纶（直隶沧州人，乙未榜眼。原江西粮道参议，今候补。丁忧未试。） \\n 汪（浙江仁和人，丙辰进士。现任行人司行人。取一等四名，用编修。） \\n 王含真（山西猗氏人，丙辰进士。与试未中。） \\n 侯七乘（山西汾阳人，戊戌进士。原江西广信府同知休致。与试未中。） \\n 夏る（浙江乌程人，贡生。后期至未试。） \\n 乔莱（江南宝应人，丁未进士。原内阁中书，今候补。取一等五名，用编修。） \\n 刘瑞远（顺天三河人，乙酉举人。原江南海州，革职。与试未中。） \\n 吴任臣（浙江仁和人，生员。取二等二十一名，用检讨。） \\n 郎戴瓒（浙江钱塘人，生员。与试未中。） \\n 龙燮（江南望江人，廪监生。取二等二十八名，用检讨。《宏博录》作例监候选州同。） \\n 李铠（江南山阳人，辛丑进士。现任盖平县知县。取二等七名，用编修。） \\n 赵骊渊（浙江上虞人，己酉举人。与试未中。） \\n 陆次云（浙江钱塘人，例监。考定州判。与试未中。） \\n 朱培（浙江人，岁贡。考定训导。与试未中。） \\n 顾鼎铨（浙江仁和人，甲午举人。现任蒲县。与试未中。） \\n 毛升芳（浙江遂安人，拔贡。取二等二十四名，用检讨。） \\n 徐之凯（浙江西安人，戊戌进士。现任陕西真宁县。与试未中。） \\n 毛际可（浙江遂安人，戊戌进士。现任祥符县。与试未中。） \\n 张英（浙江海宁人，癸丑进士。候选内阁中书。与试未中。） \\n 邱象随（江南山阳人，拔贡。取一等二十名，用检讨。） \\n 黄虞稷（江南江宁人，廪生。丁忧未试。） \\n 许自俊（江南嘉定人，庚戌进士。候选知县。与试未中。） \\n 李芳广（河南柘城人，甲辰进士。原寿光县，今候补中书。与试未中。） \\n 宋实颖（江南长洲人，庚子举人。与试未中。） \\n 杨还吉（山东即墨人，生员。与试未中。） \\n 黄始（江南吴县人，生员。黜革。与试未中。） \\n 施清（江南人，例监。现任陕西布政司经历。与试未中。） \\n 宋维藩（浙江建德人，贡生。候选州同。与试未中。） \\n 陆陇其（浙江平湖人，庚戌进士。原嘉定县，革职。丁忧未试。） \\n 申维翰（江南江都人，廪贡生。年老，特赐内阁中书衔。） \\n 柯崇朴（浙江嘉善人，明榜贡生。候选内阁中书。丁忧未试。） \\n 沈筠（浙江仁和人，进士。取二等九名，用编修。） \\n 程易（江南休宁人，例监。与试未中。） \\n 程大吕（湖广孝感人，癸丑进士。与试未中。） \\n 严绳孙（江南无锡人，布衣。取二等末，用检讨。） \\n 许先甲（浙江仁和人，廪监。《宏博录》作许先甲。与试未中。） \\n 戴茂隆（浙江平湖人，例监。与试未中。） \\n 钱金甫（江南上海人，廪监。今中式举人。取二等二十名，用检讨。秦瀛《宏博录》作进士。） \\n 钱中谐（江南吴县人，戊戌进士。革除。取一等十四名，用编修。《馆选录》作顺天昌平人，原选泸溪知县。） \\n 庞垲（直隶任邱人，乙卯举人。取二等十八名，用检讨。） \\n 周起莘（浙江萧山人，廪监。与试未中。） \\n 张鸿烈（江南山阳人，廪监。取二等十四名，用检讨。） \\n 周清原（江南武进人，监生。取一等九名，用检讨。） \\n 储方庆（江南宜兴人，丁未进士。现任清源县。与试未中。） \\n 上官鉴（山西翼城人，丙戌进士。原河南盐道参议，今候补。与试未中。） \\n 吴雯（山西蒲州人，生员。与试未中。） \\n 程必升（陕西韩城人，乙未进士。原栖霞县，革职。与试未中。） \\n 宋涵（江南溧阳人，例监。与试未中。） \\n 王方谷（直隶新城人，贡生。年老，特赐内阁中书衔。） \\n 冯勖（江南长洲人，布衣。取一等十三名，用检讨。） \\n 赵廷（陕西拔贡。原文县教谕，今候补国学员。与试未中。） \\n 徐孺芳（浙江仁和人，己亥进士。现任神木县。与试未中。） \\n 叶灼棠（江南江宁人，贡监。原兴泉道佥事，革职。与试未中。） \\n 王祚兴（山西永宁人，丁未进士。候选知县。与试未中。） \\n 任辰旦（浙江萧山人，丁未进士。现任上海县。与试未中。） \\n 汪楫（江南休宁人，岁贡。现任赣榆县教谕。取一等十五名，用检讨。） \\n 田茂遇（江南青浦人，丁酉举人。山东新城县，革职。与试未中。） \\n 黄与坚（江南华亭人，己亥进士。取二等六名，用编修。） \\n 叶奕苞（江南上海人，监生。与试未中。） \\n 金居敬（江南吴县人，监生。与试未中。） \\n 邓林梓（江南常熟人，布衣。与试未中。） \\n 王廷璧（河南祥符人，壬辰进士。原宁绍道参议，今候补，与试未中。） \\n 张能鳞（顺天大兴人，丁亥进士。现任青州道参议。与试未中。） \\n 傅（山东新城人，乙未进士。原山西道御史，今终养。与试未中。） \\n 张含辉（山东掖县人，壬辰进士。原四川提学道佥事，今候补参议。与试未中。） \\n 魏学渠（浙江嘉善人，举人。原湖广提学道佥事，今候补。与试未中。） \\n 陈宏（顺天大兴人，辛丑进士。候补主事。与试未中。） \\n 柯维桢（浙江嘉善人，乙卯举人。丁忧未试。） \\n 林鹏（浙江仁和人，廪生。与试未中。） \\n 毛奇龄（浙江萧山人，廪监。取二等十九名，用检讨。） \\n 徐咸清（浙江会稽人，布衣。与试未中。） \\n 高向台（山西翼城人，丁未进士。原内阁中书，今候补。与试未中。） \\n 阎若璩（山西太原人，监生。与试未中。） \\n 邵允宜（江南人，贡生。与试未中。《宏博录》作邵允彝。） \\n 崔如岳（直隶获鹿人，乙卯举人。取二等十三名，用检讨。） \\n 李瑞征（直隶容城人，丙辰进士。与试未中。） \\n 杨毓兰（河南新乡人，丁亥进士。现任衡永道参议。与试未中。） \\n 应谦（浙江仁和人，布衣。患病不到。） \\n 张九征（江南丹徒人，丁亥进士。原河南提学道佥事，今候补参议。患病不到。） \\n 魏禧（江西宁都人，布衣。患病不到。） \\n 李（陕西人，布衣。患病不到。《宏博录》作李容，避睿庙讳。） \\n 顾景星（湖广蕲州人，贡生。患病不到。） \\n 范高阝鼎（山西洪洞人，辛丑进士。患病不到。） \\n 嵇宗孟（江南山阳人，丙子举人。原杭州府知府，休致。患病不到。） \\n 张新标（江南山阳人，己丑进士。原户部郎中降补陕西苑马寺监正，休致。患病不到。） \\n 吴元龙（江南华亭人，甲辰进士。原工部都水司郎中，今终养。取二等十七名，用侍讲。） \\n 陆舜（江南泰州人，甲辰进士。原浙江提学道佥事，休致。患病不到。） \\n 潘耒（江南吴江人，布衣。取二等二名，用检讨。） \\n 周庆会（江南常熟人，辛丑进士。原中书，今候补主事。取二等十名，用编修。） \\n 范必英（江南长洲人，丁酉举人。取二等十二名，用检讨。） \\n 蔡方炳（江南长洲人，布衣。患病不到。） \\n 彭桂（江南溧阳人，监生。丁忧未试。） \\n 王追骐（湖广黄冈人，己亥进士。原礼科给事中，外转山东武德道佥事，革职，议复职候补佥事。患病不到。） \\n 顾豹文（浙江仁和人，乙未进士。原河南道御史，告病。患病不到。） \\n 李因笃（陕西富平人，布衣。取一等七名，用检讨。） \\n 王弘撰（陕西华阴人，监生。到京病。） \\n 李大春（陕西西安人，举人。与试未中。） \\n 成其愿（山东乐安人，生员。与试未中。） \\n 虞兆潢（浙江人，生员。秦瀛《宏博录》失此名。后列之李良年，初冒姓名为虞兆潢，本书误为二人。） \\n 朱士曾（浙江山阴人，布衣。与试未中。） \\n 叶方尉（江南昆山人，生员。与试未中。） \\n 陈荚（浙江秀水人，生员。与试未中。） \\n 朱钟仁（江南昆山人，生员。年老，特赐内阁中书。秦瀛《宏博录》作邱钟仁。） \\n 嵇永福（江南无锡人，乙未进士。原严州府推官，降补历城县丞，保举湖广军前候补。与试未中。） \\n 曹宜溥（湖广黄冈人，荫监生。取二等二十三名，用检讨。） \\n 潘言（山东章邱人，壬辰进士。原吏部文选司主事，降调保举湖广军前补用。与试未中。） \\n 周云道（与试未中。） \\n 徐林鸿（与试未中。） \\n 章贞（浙江会稽人，乙未进士。现任湖广枣阳县。患病不到。） \\n 孙枝蔚（陕西三原人，布衣。年老，特赐内阁中书。） \\n 宋昱（浙江山阴人，布衣。与试未中。） \\n 张霍（福建侯官人，副榜。教习知县。与试未中。） \\n 陶元淳（江南常熟人，监生。与试未中。） \\n 邵远平（浙江仁和人，甲辰进士。任江西提学道佥事。取二等二十九名，用侍读。《宏博录》作邵吴远。） \\n 马骏（江南山阳人，己酉举人。与试未中。） \\n 邓汉仪（江南泰州人，布衣。年老，特赐内阁中书衔。） \\n 王昊（江南太仓人，布衣。年老，特赐内阁中书衔。） \\n 董俞（江南人，举人。与试未中。） \\n 潘藩大（江南人，例监。现任宜春县。以上四员，未将事由报部，与试未中。） \\n 李良年（浙江秀水人，生员。与试未中。） \\n 林以畏（浙江钱塘人，布衣，丁忧未试。） \\n 张贞（山东安邱人，拔贡。候补孔目。丁忧未试。） \\n 惠周惕（江南吴县人，副榜。丁忧未试。） \\n 曹溶（浙江秀水人，前丁丑进士。户部侍郎，外转阳和道。丁忧未与试。） \\n 叶舒崇（江南吴江人，丙辰进士。考试病故。） \\n 江懋麟（江南江都人，丁未进士。中书。丁忧未试。） \\n 陈学夔（福建侯官人，己酉举人。丁忧未试。） \\n 祝宏坊（浙江山阴人，庚戌进士。未试致仕。） \\n 谨按：康熙年间人文最盛，如朱彝尊、潘耒、冯勖、严绳孙、李因笃、法若真、田雯、高层云、戴王纶诸人，皆为海内知名之士。朱、潘、冯、李能中制科，而不能中一八比生员，法、田、高、戴能中八比进士入翰林，而不能中制科之选，足见人各有能，未可相强也。今取土之科，专用八比，舍此则为士夫之所不齿，得无遗珠之感耶！ \\n ◎丙辰宏词科征士录 \\n 易宗瀛（湖南湘乡人。浙江曹娥场盐大使。） \\n 李锴（正黄旗汉军人。原官库笔帖式。） \\n 长住（内务府正白旗汉军人。八品茶上人。以上三员，左宗正慎郡王举。） \\n 潘安礼（江西南城人，丁未进士。原刑部员外郎，降补太常司典簿。取一等二名，用编修。） \\n 张振义（江西龙泉人，癸卯进士，宁晋知县。） \\n 梁机（江西泰和人，辛丑进士。庶吉士，改补知县，又改教授。） \\n 李（江西临川人，甲辰进士。以上四员，大学士朱轼举。） \\n 杜诏（江南无锡人，壬辰进士。原翰林院庶吉士。） \\n 胡期颐（湖南武陵人。原任临江府知府。以上二员，大学士兼吏部尚书嵇曾筠举）。 \\n 查祥（浙江海宁州人，戊戌进士。原任编修。） \\n 黄之隽（江南华亭人，辛丑进士。以上二员，协办内阁事务刑部尚书徐本举。） \\n 于振（江南金坛人，癸卯进士。原修撰，降补行人司司副。取一等四名，用编修。） \\n 周钦（江南宜兴人，甲辰举人。以上二员，户部尚书史贻直举。） \\n 徐廷槐（浙江会稽人，庚戌进士，候补教授。） \\n 胡天游（浙江山阴人，副榜贡生。） \\n 杨度汪（江南无锡人，拔贡生。取二等一名，用庶吉士。以上三员，礼部尚书任兰枝举。） \\n 徐文靖（江南当涂人，癸卯举人。） \\n 邓士锦（江西南城人。广东琼州府额外教授。） \\n 魏允迪（江西广昌人，癸卯举人。） \\n 黄世成（江西信丰人，壬子举人。） \\n 余腾蛟（江西武宁人，拔贡。） \\n 张星景（江南奉新人，廪生。以上六员，兵部尚书甘汝来举。） \\n 奚源（江南当涂人，丁未进士。刑部员外郎。未考。） \\n 金虞（浙江钱塘人，庚子举人。孝感知县。丁忧。） \\n 夏策谦（湖北孝感人，己卯举人。宝庆府教授。未考。） \\n 夏之蓉（江南高邮人，癸丑进士。盐城教谕。取二等五名，用检讨。） \\n 李春耀（湖北孝感人，丁酉举人。以上五员，工部尚书涂天相举。） \\n 徐文靖（江南人。重保。） \\n 刘始兴（江南金坛人，癸卯举人。） \\n 刘斯组（江西新建人，甲辰举人。） \\n 刘五教（山西临晋人，拔贡生。） \\n 车文（河南太康人，拔贡生。） \\n 方贞观（江南桐城人，生员。以上六员，左都御史兼吏部侍郎孙嘉淦举。） \\n 韩曾（江南长洲人，丙午举人。） \\n 杨述曾（江南武进人，乙卯举人。） \\n 陈长镇（湖南武陵人，贡生。以上三员，户部左侍郎陈树萱举。） \\n 郑长庆（江西贵溪人，癸卯举人。） \\n 曹秀先（江西新建人，壬子举人。改庶吉士。不考。） \\n 传涵（江西临川人，廪生。） \\n 赵昱（浙江仁和人，贡生。以上四员，户部左侍郎李绂举。） \\n 万经（浙江鄞县人，癸未进士。原任编修。未考。） \\n 李光型（福建安溪人，癸丑进士。署彰德府管河同知。） \\n 诸锦（浙江秀水人，甲辰进士。金华府教授。取一等三名，用检讨。） \\n 全祖望（浙江鄞县人，壬子举人。改庶吉士。不考。以上四员，户部左侍郎赵殿最举。） \\n 刘世澍（湖南善化人，庚子举人。） \\n 方辛元（江南桐城人，生员。以上二员，总督仓场军务户部侍郎吕耀曾举。） \\n 吴麟（镶黄旗满洲人。原内阁中书。） \\n 黑葛（正红旗满洲人，岁贡生。） \\n 金鉴（江南江阴人，壬子举人。以上三员，礼部左待郎徐元梦举。） \\n 李锴（正黄旗。重保。） \\n 西成（镶黄旗满洲人，庚戌进士。） \\n 杨煜曾（江南武进人，监生。丁忧。） \\n 陈景中（镶红旗汉军人，监生。） \\n 赵宁静（江西南丰人，布衣。以上五员，镇国将军宗室德沛举。） \\n 史凤辉（江南宜兴人，己酉举人。内阁中书。） \\n 万松龄（江南宜兴人，己酉举人。补考一等一名，用检讨。） \\n 汪芳藻（江南休宁人。原任兴化知县。驳。） \\n 沈廷芳（浙江仁和人，监生。取二等四名，用庶吉士。以上四员，兵部左侍郎杨汝谷举。） \\n 于梓（江南金坛人。原任东莞知县。驳。） \\n 华希闵（江南无锡人，庚子举人。泾县教谕。丁忧。） \\n 姚世铼（浙江归安人，副榜贡生。以上三员，兵部右侍郎吴应举。） \\n 张汉（€南石屏人，癸巳进士。原任河南府知府。补考二等三名，用检讨。） \\n 靖道谟（湖北汉阳人，辛丑进士。原€南姚州知州，告病在籍。不考。） \\n 徐本迁（湖北蕲水人，庚子举人。云龙州知州。未考。） \\n 方如（浙江淳安人，丙戌进士。原丰润知县。驳。） \\n 张宏敏（江南丹徒人，甲午举人。原孝感知县。驳。） \\n 黄涛楫（江南江宁人，廪生。以上六员，署兵部侍郎王俊举。） \\n 胡浚（浙江山阴人，庚子举人。原洧川县知县。驳。） \\n 李清藻（福建安溪人，丁酉举人。） \\n 戴永植（浙江归安人，壬子举人。） \\n 陈洪淡（江西高安人，廪生。） \\n 盛乐（江西武宁人，生员。以上五员，故刑部左侍郎王举。） \\n 符曾（浙江钱塘人。户部学习行走。丁忧。） \\n 叶承点（江南奉贤人，监生。） \\n 王世枢（江南宝山人，乙卯举人。以上三员，刑部左侍郎兼礼部侍郎励宗万举。） \\n 曹忄宾（广东保昌人，副榜贡生。） \\n 苏珥（广东顺德人，廪生。） \\n 陈长镇（湖北人。重保。） \\n 屈复（陕西蒲城人，布衣。以上四员，刑部右侍郎杨超曾举。） \\n 秦懋绅（江南武进人，举人。） \\n 金（浙江钱塘人，乙卯举人。） \\n 吴溶（江南阳湖人，监生。以上三员，工部左侍郎王钧举。） \\n 马朴臣（江南桐城人，壬子举人。以上一员，工部右侍郎张廷彖举。） \\n 叶长扬（江南吴县人，庚戌进士。原翰林编修。驳。） \\n 褚菊书（浙江嘉兴人，癸巳进士。江南上海知县。驳。） \\n 于栻（江南金坛人，甲午举人。南通州学正。） \\n 俞鸿德（浙江海盐人，庚子举人。以上四员，内阁学士兼礼部侍郎伊尔敦举。） \\n 冯元溥（浙江金坛人，乙卯举人。以上一员，内阁学士兼礼部侍郎春山举。） \\n 柯煜（浙江嘉善人，辛丑进士。衢州府教授。故。） \\n 吴锐（江南当涂人，辛卯举人。江都教谕。） \\n 龚缨（江南江宁人。不考。） \\n 刘大魁（江南桐城人，副榜贡生。） \\n 佘华瑞（□□□□人，贡生。不考。以上五员，内阁学士兼礼部侍郎方苞举。） \\n 宋照（江南长洲人，戊戌进士。原庶吉士。驳。） \\n 王霖（浙江山阴人，乙酉举人。） \\n 闻元晟（浙江嘉善人，癸卯举人。未考。） \\n 曹廷枢（浙江嘉善人，副榜贡生。） \\n 周汝舟（江南吴江人，廪生。） \\n 沈彤（江南吴江人，廪生。以上六员，内阁学士兼礼部侍郎吴家骐举。） \\n 王照（浙江仁和人，庚子举人。未考。） \\n 周京（浙江钱塘人，监生。） \\n 汪台（浙江仁和人，廪生。以上三员，内阁学士兼礼部侍郎姚三辰举。） \\n 尚廷枫（江西新建人。户部主事。） \\n 峻德（正白旗满洲人。户部笔帖式。） \\n 汪援甲（浙江钱塘人，庚子举人。） \\n 王藻（江南吴江人，监生。以上四员，左副都御史孙国玺举。） \\n 桑调元（浙江钱塘人，癸丑进士。工部主事。） \\n 汪祚（江南江都人，副榜贡生。） \\n 陆荣柜（江南华亭人，监生。） \\n 胡二乐（江南歙县人，廪生。以上四员，左副都御史陈世倌举。） \\n 万承苓（江西南昌人，癸卯进士。卢龙知县。不考。） \\n 马曰璐（江南江都人。候选知州。不考。） \\n 凌之调（江西新建人，丙辰进士。工部主事。） \\n 陈撰（浙江鄞县人，监生。不考。） \\n 赵信（浙江仁和人，监生。） \\n 杨煜曾（重保。以上六员，通政使赵之垣举。） \\n 丁凝（浙江长兴人，己卯举人。国子监学正。） \\n 李光国（江南兴化人，拔贡生。以上二员，詹亭吴拜举。） \\n 瞿骏（江南常熟人，副榜贡生。以上一员，詹事刘统勋举。） \\n 方观承（江南桐城人。内阁中书。未考。） \\n 顾陈序（江南镇洋人，乙酉举人。原行人。） \\n 赵永孝（江南常熟人，甲辰举人。） \\n 朱稻孙（浙江秀水人。考授州判。） \\n 沈炳震（浙江归安人，贡生。） \\n 陆枚（江南吴县人，生员。以上六员，詹事管少詹事王奕清举。） \\n 叶酉（江南桐城人，监生。以上一员，太常寺卿王氵符举。） \\n 宋士宗（江西星子人，丙午举人。原南丰县教谕。驳。以上一员，光禄寺卿那尔泰举。） \\n 杨廷英（江西新建人，癸丑进士。） \\n 夏之翰（江西新建人，壬子举人。） \\n 刘斯组（江西。重保。） \\n 龚正（江西南昌人，拔贡生。） \\n 龚元（江西南昌人，廪生。以上五员，光禄寺卿吴元龙举。） \\n 傅王露（浙江会稽人，乙未进士。原编修。驳。） \\n 王作人（浙江钱塘人，丙子举人。原黔阳知县。） \\n 金德瑛（浙江钱塘人。授修撰。不考。） \\n 王延年（浙江钱塘人，丙午举人。） \\n 沈冰壶（浙江山阴人，廪生。） \\n 邵岷（江南元和人，武生。驳。以上六员，太仆寺卿蒋涟举。） \\n 金门诏（江南江都人，丁酉举人。改庶吉士。不考。） \\n 甘禾（江西奉新人，丙午举人。） \\n 饶一辛（江西广昌人，癸卯举人。教谕。） \\n 刘世基（江西赣县人，贡生。） \\n 裘曰修（江西新建人，廪生。以上五员，顺天府尹陈守创举。） \\n 魏枢（奉天承德人，庚戌进士。永平府教授。故。以上一员，奉天府尹宋筠举。） \\n 祝维诰（浙江秀水人，监生。驳。以上一员。奉天府丞管学政事王河举。） \\n 张范（江南华亭人，监生。以上一员，衍圣公举。） \\n 刘自洁（直隶武强人，癸巳进士。原编修。） \\n 程恂（江南休宁人。原北运河同知。取二等末，用检讨。） \\n 阎介年（直隶蔚州人，甲辰进士。） \\n 汪土（江南休宁人，副榜贡生。取二等六名，用庶吉士。） \\n 陆祖锡（浙江平湖人，拔贡生。） \\n 边连宝（直隶任邱人，拔贡生。以上六员，大子少保直隶总督李卫举。） \\n 孙见龙（浙江归安人，癸巳进士。原庶吉士，改补知县。） \\n 孙天寅（江南常熟人，甲辰举人。故。） \\n 沈德潜（江南长洲人，廪生。） \\n 朱厚章（江南长洲人，廪生。故。） \\n 倪承茂（江南吴县人，监生。） \\n 吴龙见（江南武进人，增生。） \\n 胡鸣玉（江南青浦人，廪生。） \\n 马荣祖（江南江都人，壬子举人。） \\n 叶荣梓（江南青浦人，廪生。） \\n 王腾蛟（浙江钱塘人，贡生。） \\n 张凤孙（江南华亭人，副榜贡生。） \\n 姚（江南桐城人。兴化教谕。） \\n 沈虹（江南长洲人，丙午举人。句容教授。） \\n 王会汾（江南无锡人，乙卯举人。） \\n 陈黄中（江南长洲人，生员。） \\n 张廷槐（江南江阴人，癸丑进士。以上十六员，太子太保兵部尚书江苏巡抚高其倬举。） \\n 邱迥（江南山阳人，贡生。） \\n 周振采（江南山阳人，拔贡生。不考。） \\n 许锵（江南上元人，生员。） \\n 顾栋高（江南无锡人，辛丑进士。） \\n 潘遇莘（江南宝应人，举人。） \\n 郭束（江南宝应人，廪生。） \\n 刘师翱（江南宝应人，监生。以上七员，兵部右侍郎署江苏巡抚顾琮举。） \\n 刘纶（江南武进人，廪生。取一等一名，用编修。） \\n 刘鸣鹤（江南阳湖人，廪生。） \\n 陆桂馨（江南震泽人，贡生。以上三员，礼部左侍郎江苏学政张廷璐举。） \\n 吴张元（江南吴县人，优贡生。） \\n 任瑗（江南山阳人，监生。以上二员，兵部尚书两江总督赵宏恩举。） \\n 陈以刚（江南天长人，壬辰进士。池州府教授。不考。） \\n 程光祚（江南上元人，廪生。） \\n 吴檠（江南全椒人，增生。以上三员，安徽巡抚右副都御史王举。） \\n 李希稷（江南宣城人，生员。） \\n 梅兆颐（江南宣城人，生员。） \\n 江为龙（江南桐城人，生员。以上三员，兵部右侍郎安徽巡抚赵国麟举。） \\n 严遂成（浙江乌程人，甲辰进士。原任临县知县。丁忧。） \\n 厉鹗（浙江钱塘人，庚子举人。） \\n 周玉章（浙江仁和人，生员。） \\n 杭世骏（浙江仁和人，甲辰举人。取一等五名，用编修。） \\n 沈炳谦（浙江归安人，贡生。） \\n 齐召南（浙江天台人，副榜贡生。取二等八名，用庶吉士。） \\n 张懋建（浙江镇海人，乙卯举人。） \\n 周长发（浙江会稽人，甲辰进士。乐清县教谕，前庶吉士。取二等九名，用检讨。） \\n 汪沆（浙江钱塘人，生员。） \\n 周琰（浙江萧山人，生员。） \\n 周大枢（浙江山阴人，生员。） \\n 万光泰（浙江秀水人，生员。） \\n 陈士（浙江钱塘人，生员。取二等七名，用庶吉士。） \\n 邵昂霄（浙江馀姚人，拔贡生。） \\n 程川（浙江钱塘人，拔贡生。） \\n 孙贻年（浙江归安人，生员。） \\n 李宗潮（浙江秀水人，副榜贡生。） \\n 钱载（浙江秀水人，副榜贡生。以上十八员，浙江总督管巡抚事兵部右侍郎程元章举。） \\n 金文淳（浙江钱塘人，廪生。） \\n 沈树德（浙江归安人，廪生。） \\n 朱荃（浙江桐乡人，生员。补考二等一名，用庶吉士。） \\n 申甫（江南江都人，布衣。） \\n 翁照（江南江阴人，监生。不考。以上五员，太子太保文渊阁大学士吏部尚书管浙江总督嵇曾筠举。） \\n 邓牧（江西南丰人，辛丑进士。抚州府教授。） \\n 黄永年（江西广昌人，乙卯举人。） \\n 廖理（江西南城人，廪生。） \\n 张锦传（江西临川人，生员。） \\n 李灏（江西南丰人。生员。） \\n 黄天策（□□□□人。以上六员，右副都御史江西巡抚常安举。） \\n 陈兆仑（浙江钱塘人，庚戌进士。福建学习。以上一员，兵部右侍郎福建巡抚赵国麟举。） \\n 王士让（福建安溪人，副榜贡生。） \\n 方鹤鸣（福建晋江人，优行廪生。） \\n 潘思光（福建安溪人，廪生。） \\n 陈一策（福建晋江人，贡生。） \\n 张甄陶（福建闽县人，廪生。） \\n 洪世泽（福建南安人，廪生。补考取二等二名，用庶吉士。） \\n 王元方（福建晋江人，生员。） \\n 陈绳（福建闽县人，廪生。） \\n 陈大琰（福建龙岩人，廪生。） \\n 陈继善（福建闽县人，生员。以上十员，兵部侍郎福建巡抚卢焯举。） \\n 蔡映斗（江南江阴人，监生。不考。） \\n 饶允坡（江西进贤人，拔贡生。以上二员，翰林院侍读福建学政周学健举。） \\n 易宗（湖南湘乡人。候选县丞。） \\n 邓献璋（湖南祁阳人，生员。） \\n 陈世贤（湖南祁阳人，生员。） \\n 王文清（湖南人，甲辰进士。原岳州府教授。） \\n 张叙（江南镇洋人，壬子举人。） \\n 段梧生（湖南长宁人，监生。） \\n 钱斌（江南太仓人，监生。） \\n 陈世龙（湖南祁阳人，拔贡生。） \\n 许伯政（湖南巴陵人，拔贡生。） \\n 王元（湖南华客人，监生。以上十员，湖南巡抚副都御史钟保举。） \\n 张庚（浙江秀水人，布衣。以上一员，湖北学政检讨蒋蔚举。） \\n 刘玉麟（山东菏泽人，丙午举人。观城教谕。取二等三名，用检讨。） \\n 牛运震（山东滋阳人，癸丑进士。） \\n 耿贤举（山东馆陶人，癸卯举人。） \\n 颜懋伦（山东曲阜人，拔贡生。以上四员，兵部右侍郎山东巡抚岳浚举。） \\n 梅枚（江西南城人，辛丑进士。仪封知县。不考。） \\n 阎式矿（河南祥符人。孟津教谕。） \\n 许佩璜（江南江都人。卫辉府通判。不考。） \\n 朱超（河南祥符人。浚县教谕。） \\n 万邦荣（河南襄城人，庚子举人。） \\n 张雄图（河南洛阳人，廪生。以上六员，兵部右侍郎河东总督王士俊举。） \\n 王祖庚（江南华亭人，丁未进士。兴县知县。） \\n 王系（山西榆次人，丁未进士。大同府教授。） \\n 张廷奏（山西榆社人，拔贡生。） \\n 叶翥凤（江南荆溪人，监生。故。以上四员，山西巡抚右副都御史觉罗石麟举。） \\n 王起鹏（浙江归安人。清涧知县。） \\n 解含章（陕西韩城人，廪生。） \\n 秦泾（陕西阳人，生员。以上三员，陕西巡抚右副都御史硕色举。） \\n 陆祖锡（重保。以上一员，内阁学士兼礼部侍郎陕西学政王兰生举。） \\n 刘泽（湖南长沙人，庚戌进士。四川宜宾县知县。） \\n 许儒龙（四川郫县人，监生。以上二员，四川巡抚右副都御史杨〈香必〉举。） \\n 何梦篆（江南江宁人，癸卯进士。广东新安县知县。） \\n 施念曾（江南宣城人。新宁县知县。） \\n 许遂（广东番禺人，丙子举人。原江南清河县知县。） \\n 钟狮（广东番禺人，壬子举人。） \\n 劳孝舆（广东南海人，拔贡生。） \\n 车腾芳（广东番禺人，庚子举人。以上六员，广东巡抚右副都御史杨永斌举。） \\n 吴王坦（江苏华亭人，癸卯进士。永福县知县。） \\n 袁枚（浙江仁和人，廪生。以上二员，广西巡抚兵部右侍郎金钅共举。） \\n 田荃（陕西富平人，廪生。以上一员，户部尚书总理陕西巡抚事史贻直举。） \\n 沈澜（浙江乌程人，癸丑进士。） \\n 毛一骢（湖北东湖人，拔贡生。） \\n 南昌龄（湖北蕲水人，监生。） \\n 迮云龙（江南吴江人，副榜贡生。以上四员，兵部右侍郎署湖北巡抚事吴应举。） \\n 按康熙己未宏博科所举所到人数，诸书不同。《吏垣略牍》载举者一百八十六人，计其所列衔名，又只一百八十三人，除丁忧九人不到，仅一百七十四人，与施闰章《学余堂集》所言略同。刘廷玑《在园杂（记）〔志〕》未言共举之数，乃称到京者五十九人，除老病不试之傅山、杜越等九人，实与试者五十人，均入翰林，未试九人，咸赐中书舍人，乘传还里，人各详其所授之职，与《馆选录》符合。乾隆丙辰宏词科，共举二百七十二人，除重保五人外，实举二百六十七人，此科两次仅选十九人，而未言到京与试者几人。 \\n 又按秦瀛《己未博学鸿词录》所载，是科中官生五十人，均入翰林；其年老授为内阁中书者，邱钟仁以下七人；临试告病仍赐内阁中书者，傅山、杜越二人；丁忧未与试者，曹溶以下十四人；未试病故者，叶舒崇等三人；未试致仕者，祝宏坊一人；到京称疾不与试者，纪炅、王弘撰二人；与试未用者，阎若璩以下九十五人，皆与前开人名数目相符，应以此为定。又此册所录内漏开辞不就征者，顾炎武、王揆、徐夜、闻性道、万斯同、王曾武、李清、胡仲治、周鼎、冯京、崔华、费密十二人；后期未试者，夏る、方象璜二人；举不及期者，姜宸英一人；补遗辞荐者，周容、钱肃润二人。 \\n 又按内廷供奉高士奇、励杜讷，是日在南书房各赋《省耕》诗一首，称旨，特赐同博学鸿儒科，尤盛事也。 \\n  \\n 　"}
{"章节": "●卷五", "正文": "　 \\n ●卷五 \\n 　 \\n  \\n ◎满洲大臣亦可借补汉缺 \\n 《八旗通志》初集载，武英殿大学士富宁安，镶蓝旗满洲人（富察氏）。大学士阿尔泰之子也。康熙二十五年，袭伊叔祖尼喀纳之骑都尉世职，任三等护卫兼前锋护卫。三十八年，袭伊父所管之佐领，寻升骁骑参领。四十一年，升镶红旗满洲副都统。四十四年，升仓场侍郎；十月，补正黄旗汉军都统。四十六年十一月，升都察院汉缺左都御史；十二月，调满缺左都御史，任议政大臣。累官尚书，授靖逆将军、文渊阁大学士，改授武英殿大学士，谥文恭，赐侯爵。是满洲大臣亦可借补汉缺也。 \\n 谨按《富文恭列传》，雍正四年，奉旨将御用暖帽、补褂、素珠赐伊穿带，并赐缎疋、银两、被鞍、黄扯手马、双眼花翎，章服之荣，莫此为盛。 \\n ◎朝珠 \\n 素珠之制，以杂宝及诸香穿缀。惟东珠、珍珠者，上用而外，余皆禁之。诸王用珊瑚朝珠，珍珠记念。一品大臣许用珊瑚朝珠，五色记念。文职五品、武职四品以上，许用杂宝诸香朝珠，珊瑚宝石记念。雍正六年，特准内务府六品主事等官挂朝珠。乾降二年，特准翰林院修撰、编修、检讨一体悬带素珠。五年，奏准京官礼部司务（今增为主事司务）、太常寺博士、典簿、读祝官、赞礼郎、鸿胪寺鸣赞、光禄寺署正、署丞、国子监监丞、博士、助教、学正、学录、典簿等官，恭遇坛庙执事、殿陛侍仪，俱准悬挂素珠，平时仍不准用。今平时戴用者，非也。 \\n 按武职中五六品侍卫、亲军营护军营五品委参领、京营守备、八旗满洲云骑尉，文职中六品赞善、七品内阁汉中书、各园庭七八九品苑丞、苑副、太医院等官，鸿胪序班，各府典仪，皆准挂带朝珠，不知从何所始。嘉庆年间，中书非兼军机、批本两处，尚不见有挂用朝珠者也。又稽查上谕处各官，亦带朝珠，不知始自何年。 \\n 又按宫内太监，有顶戴即有朝珠，然非御前太监，必须当差已逾三十年，方准得顶戴。而御前太监，又必须自幼净身，方准充当，可谓慎矣。 \\n ◎拔贡年分 \\n 从前拔贡之制，无一定年限。乾隆七年，谕曰：“从前选拔，或数十年一举，或二十年一举。今则六年一举，为期太促。应酌量变通，定为十二年一次，皆以酉年举行，著为令。” \\n 按拔贡之科，每十二年，学臣于府、州、县学廪生内各举一名，贡入京师，钦简大臣会考后，拔其优等，再赴朝考，入选者以七品小京官分部观政，或以知县分发直省叙补，其余贡生，均以州佐教职选用。今称拔贡为明经。按唐制有六科：一曰秀才，二曰明经，三曰进士，四曰明法，五曰明书，六曰明算。进士试诗赋，明经试经术，与今不同也。 \\n ◎殿试策不用草茅字 \\n 故事，于试策前后，均有一定体制，末云：“臣草茅新进，罔识忌讳，干冒宸聪”云云。嘉庆八年，特旨将“草茅新进”四字改为“末学新进”。因准宗室应试，不宜用草茅字样，一体改之。 \\n ◎帅印关防 \\n 国初廓清疆宇，命将出师，其时有安远靖寇大将军、宁南荡寇大将军、平蛮荡寇将军、靖海将军、讨逆将军各号。今考皇史成尊藏印信共十五颗，无四字名号之帅印矣。其一为总理一切军务储糈经略大臣关防，其次奉命、抚远、宁远、安东、征南、平西、平北大将军印共七颗，又其次曰镇海、扬威、靖逆、靖东、征南、定西、定北将军印共七颗。凡遇命将出师，开列印目，奏请颁发，凯撤之日，纳于皇史成。雍正六年，特铸钦差大臣关防六颗，三品以上大员奉使用之，式样与督抚关防同；钦差官员关防四颗，四品以下使臣用之，式样如道员关防。 \\n 谨按钦差大臣关防于满汉篆文之中，铸清字一行。 \\n ◎满汉官员准用家人数目 \\n 传曰，官盛任使，所以劝仕也。古人一命之荣，即思力庇无告，不以君禄自私其家，亦何尝不有助于事理也。杜祁公罢归后，仆从如故，或劝之少杀，公叹曰：“既窃厚禄，又窃高士之名，吾不忍为也。”本朝康熙年，粤督周有德，镶红旗汉军人，忧居于家。值吴三桂之叛，起为四川总督，闻命陛辞，选带家丁四百名，星夜前进。时四川文武已降贼，周有德至广元县，大败之，遂克其城，声威大振，论者贤之，载于《八旗名臣传》中。初未尝以仆从多寡定其人也，后因督抚置买奴仆太多，有至千人者，乃于康熙二十五年，议准外任官员，除携带兄弟妻子外，汉督抚准带家人五十人，藩臬准带四十人，道府准带三十人，同通州县准带二十人，州同以下杂职准带十人，妇女亦不得过此，厨役等不在此数。旗员外官，蓄养家人，准照此例倍之。按此则仆从多寡，不以所司繁简而论，均以职分尊卑而定，以示等威也。 \\n 今人每以减仆从为美名，要必观其厚禄所余，作何散用。要知天下之阡陌有限，国中之生齿无穷。身享无仕，家广田园，进可以显，退可以耕。岂可一视游食皆为无赖，既不能使其安有恒业，又绝其谋生游食之途，岂不痛哉！故为大臣者，应以一夫不获为己任。又按古之为将者，必有家卒。《春秋传》，冉求以武城人三百为己徒卒。《三国志·吕虔传》，领泰山太守，将家兵到郡，郭祖、公孙犊等皆降。《晋书·王浑传》，为司徒，楚王玮将害汝南王亮，浑辞疾归第，以家兵千余人闭门拒玮，玮不敢逼。是古人家兵之多，于此可见。 \\n ◎比丁 \\n 故事，凡八旗外任文武官员、各省驻防旗人、北部蒙古藩属、附京皇粮庄头，每届三年，均有比丁之例。外任官员，由本旗都统行令该督抚，查考随任亲属男女人口、年岁及家丁若干名口，开报达部；外藩王公，各因其地，由盟长或将军都统查其人丁、军实，开报于理藩院存记；庄户由内务府遣司员周历查核，统皆谓之比丁。《周礼·小司徒》：“三年则大比。”注云：“大比谓使天下更简阅民数及其财物也。”郑司农云：“五家为比，故以比为名。”是比丁之制，乃三代之成法也。 \\n 按今以乡试为大比，似于《周礼》之义相左。 \\n ◎五经博士 \\n 经博士者，师儒之职，异于太常也。汉成帝阳朔二年，诏曰：“古之立太学，将以传先王之业，流化于天下也。儒林之官，四海渊源，宜皆明习于古今，温故知新，通达国体，故谓之博士。否则学者无述焉，为下所轻，非所以尊道德也。”“丞相、御史其与中二千石、二千石杂举可充博士，任使卓然可观。”盖古人师儒教授，必专一经，故每经专设博士若干人，为讲导之资。唐宋以前，取士皆用九经。自胜国以来，只用五经，故曰五经博士。五经者：《诗》、《书》、《易》、《春秋》、《礼记》也。九经者，益以《周礼》、《仪礼》、《公羊》、《谷梁》二传也。今师儒不设专经，其五经博士改为位置圣贤后裔袭替之官，非用以讲导经术者也。 \\n 按今国子监别有博士二员，固与翰林院之五经博士不同，亦无讲导之责，与监丞、典簿为一阶，有如部寺之司务耳。昔吾友戏曰：“古则有瘦羊博士，今则有饩羊博士。”则其为学校备员，又可想矣。 \\n 博士者，明习其事之称，故有茶博士、酒博士之名。彼佣保者尚不负其习业之义，奈何吾儒徒有其名而昧其业耶。 \\n ◎新疆用乾隆钱 \\n 乾隆年间，开拓新疆回部二万里，尽入版图，并开炉鼓铸制钱，以通财货。诏命此后新疆鼓铸钱文，永远用乾隆年号，与内地鼓铸必用当今纪年之例不同也。嘉庆四年，奉仁宗睿皇帝谕旨，新疆鼓铸制钱，每炉铸乾隆钱三成，嘉庆钱七成，世世永着为例。是以道光、咸丰改元后，新疆制钱，遵铸嗣圣纪年七成，仍铸乾隆宝号三成也。考制钱必铸时王年号，自宋而始。唐以前钱法式样轻重，因时而易。唐《食货志》曰：“武德四年，铸开元通宝钱，径八分，重二铢四，累积十钱重一两。”又曰：“开元钱之文，乃给事中欧阳询制词及书，时称其工，字体含八分及隶。其词先上后下、次左后右读之，若自上及左回环读之，其义亦通，流俗谓之开元通宝钱。”马永卿曰：“开元通宝钱，有唐二百八十九年独铸此钱，故开元钱如此之多。而明皇纪元年号，偶与相合耳，非自开元而始也。”《旧唐书》高宗乾封元年四月庚寅，改铸乾封泉宝钱。二年正月，罢乾封钱，复用开元通宝钱。按此则我朝于新疆各城，常用乾隆通宝钱，实合于古也。 \\n ◎本省人作本省官 \\n 定例，汉人文职除学官外皆回避本省。八旗满洲、蒙古人，回避直隶省五百里以内之州县缺，其余官职，皆不回避。汉军人回避直隶通省四品以下官，若顺天府尹、总督、藩臬运三司，皆不回避。从前桂林陈文恭（宏谋）曾任两广总督；溧阳史文靖（贻直）曾署两江总督；祁阳陈文肃（大受）曾任两湖总督；仪征阮文达（元）曾任漕运总督，扬州隶其治内，均异数也。又满洲德文庄（保）任顺天学政；大兴朱文正（）祖籍萧山，任浙江学政；大兴翁学士（方纲）、通州白尚书（），皆主顺天乡试。 \\n 谨按：先文肃公在乾隆年间，曾官天津府同知、永平知府、永定河道各缺。嘉庆年，霸昌道世昌，亦内府旗鼓人。是旗鼓人并不回避直隶之证。 \\n ◎考（番禺张维屏作） \\n 　潘安仁《闲居赋》：石雷骇。屏按：字始见于此。 \\n 包　《正韵》：俗作袍。屏按：包字始见于此。 \\n 抛　《文选·闲居赋》注：，今之抛石也。 \\n 　《说文》：，建大木，置石其上，发机以追敌也。《太平御览》引《春秋旧说》：，发石车也。愚按：字从方人，应是车旌之属，非今之火、古之飞石也。 \\n 炮　徐鲲《考》：又作炮，借用炮燔之炮字。屏按：从火字始此。 \\n 神农　以石为兵，出于《越绝书》。 \\n 轩辕　作，见《物原》。 \\n 商　殷商之旅，其如林。《说文》引《诗》：“其如林。” \\n 周　《周礼·职金》注：以金石为枪雷椎扌享之属。《范蠡兵法》：飞石重十二斤，为机发，行二百步。 \\n 汉　《晁错传》：具蔺石。《后汉书·袁绍传》：曹操发石车击绍。 \\n 魏　蜀攻魏，郝昭以绳连石磨击其冲车。 \\n 晋　麻狄攻枹罕，为抛车。 \\n 宋　《宋书·殷炎传》：虞挹之造确车，击之以石。 \\n 唐　李密以机石攻城，号将军。屏按：以上之皆石。 \\n 宋　宋太祖置弓弩院，所造有炮。《宋史》：咸平四年，刘永锡造手以献。杨万里《海蝤舡赋序》云，宋绍兴三十一年，金兵欲济江，虞允文伏舟七宝山，舟中发一霹雳，坠水中，硫黄得水，火自跳出，纸裂而石灰散为烟雾，眯其人马之目，金兵大败。屏按：此乃纸，以灰眯目，非用子攻击也。 \\n 金　金人守汴，有铁曰“震天雷”，见于《稗编》。屏按：用铁始见于此。 \\n 元　世祖得回回所献新法，攻襄阳，世谓之襄阳。屏按：火守城、攻城，始见于此。其之制度未详。 \\n 明　永乐间，平交趾，得神机枪法。嘉靖二年，佛郎机寇广州，指挥柯荣御之。贼战败遁，官军获其二舟，得其，即名为“佛郎机”，副使汪钅宏进之朝。《明史·兵志》云，佛郎机式，以铜为之，长五六尺，大者重千余斤，小者数百斤。屏按：用铜始见于此。 \\n 大清天聪五年造红衣大炮，名曰“天佑助威大将军”。 \\n 崇德八年造神威大将军炮。 \\n 康熙十五年造神威无敌大将军炮。 \\n 康熙二十八年造武成永固大将军炮。 \\n 国朝造炮之式，诸炮之名，详见《钦定皇清礼器图式》。盖礼有五日，军礼居三，故《礼器图》中，兼载军器。此三代之宏规，万世之令典也（张维屏《松心目录》语）。 \\n 谨按火炮之制，据此说，则元以前皆机车发石为炮，有元而下始得其法。又自佛郎机入中国，其制益精。愚以为魏马钧制爆仗，隋炀帝益以火药杂戏，是火药先行于中国七八百年之久，而后乃有火炮，已恐未信。且《宋史》中有火炮、火炝、火箭之制，火炝以钜竹为筒，内安子窠，烧放焰绝，然后子发出，如炮声远闻云云，直与今之火枪无异。今之炝筒，范铁为之，不用竹制耳。火炮未详其制，应亦大率相类。张氏之说，恐未确也。 \\n 又按军中自有火炮之法，两军相敌，足以制胜于数百步之外。如“武成永固大将军”，力能飞击五里之外，人马当之，无不糜烂成烬。是弧矢戈矛之器，孟贲、项籍之勇，皆无用矣。然佛郎机自操利器，不能制胜，卒致奔溃，贻于中国，足见虽有利器，仍须其人也。余从戎既久，稍解战阵之法。第一须练胆，胆大气自沈静，心自清楚。尤戒孟浪轻进，不思退步。自以血气一愤之勇，尚未必久而能恃，况千万人之勇气，安能一一如我耶。一人惊退，全队动摇，是以兵家必斩先退之军也。膂力宜长久耐劳，转战经日，不致倦怠为上。徒有扛鼎之力，不能镇静持久，何异沟壑之水，一注即涸。此良将之胜于勇将者也。 \\n 又按《大金志》，大军发大炮击碎西承天门云云，是金季已用火炮矣。 \\n ◎番役 \\n 今内务府慎刑司、步军统领衙门两处，均有番子若干，为捕奸缉盗之役，选顺天民人充之。慎刑司番子，俗称内大班；步军署番子，称外大班。所以命之曰番子者，其义殆不可晓，盖相沿明季厂役之名也。明季厂卫有番役，其迹最横。《客燕杂记》云，罗织之狱，自厂达卫，卫达西曹者，则请原逻役坐堂后听审，名曰录事；其不由厂而直下西曹者，则有直日逻役往来十三司，名曰听记。《客窗偶话》云，厂卫爪牙，司文移者曰掌班、写字房、管事房、办事房，以十二支分十二夥。头目一人曰挡头，外人称曰夥长，夥长专司缉察。每挡头下有番子数人，名曰干事的，专持人阴事或缙绅私事，密白于挡头。得一事，挡头先捐金，予之事日“起数”，予之金曰“买起数”。挡头随同番役于所犯之家左右寺庙空所，名曰“打桩”，挡头设座，番子直入所犯之家，非刑拷掠，谓之“干窄酒”，一曰“搬罾儿”。《暇老斋笔记》云，今之缉事番役，唐称不良人，有不良帅主之，即汉之大谁何也。本朝所设番子，专司缉捕盗贼，访拿逃亡及娼赌凶棍等事，其他概不能预，以官领之，其横亦戢。道光二十年，加禁吸食鸦片烟之例，时京师缙绅之家，已大受番役之累，幸未几即有禁止讹诈之令，人心藉安，此辈无能为技矣。今番役于犯事之家左右刺探曰“挂桩”，仍沿“打桩”之名也。 \\n 按《绥寇纪略》云，崇祯十五年正月，谕东厂太监王德化曰：朝廷设东厂缉事，期于摘发大奸，若纠剔细微，文网苛察，非所以安全之也。今后非谋反、逆伦、权豪悍法者勿问云云。盖番役之弊，明末业已知之，知之虽晚，正启我国家万年之郅治也。 \\n ◎京城建置里数 \\n 明永乐建筑京城，周围四十里，为九门，南曰丽正、文明、顺城，东曰齐化、东直，西曰平则、西直，北曰安定、德胜。正统中，改丽正为正阳，文明为崇文，顺城为宣武，齐化为朝阳，平则为阜城，余四门仍旧。城南一面长二千二百九十五丈九尺三寸，北二千二百三十二丈四尺五寸，东一千七百八十六丈九尺二寸，西一千五百六十四丈五尺二寸，高三丈五尺五寸，垛口五尺五寸，基厚六丈二尺，顶收五丈。嘉靖二十三年，筑重城包京城南一面，转抱东西角楼，止长二十八里，为七门，南曰永定、左安、右安、东曰广渠、东便，西曰广宁、西便。城南一面长二千四百五十四丈四尺七寸，东一千八十五丈，西一千九十三丈二尺，各高二丈，垛口四尺，基厚二丈，顶收一丈四尺。四十二年增修各门瓮城，此见于《明季工部志》，与今制规模相同，似觉城墙比先增高，不止三丈五尺也。 \\n 按《正统实录》云，京师城垣，其外旧固以砖石，内惟土筑，遇雨辄颓。正统十年六月，命太监阮安、（交趾人。）成国公朱勇、修武伯沈荣、尚书王卺、侍郎王祜督工甓之。又云，正统二年正月，修造京师门楼、城濠、桥闸、月城、牌楼，于四年四月完工，至是焕然，金汤巩固，足耸万国之瞻云。又按《明工部志》云，京城周围四十里，南面长一千二百九十馀丈，北面长二千二百三十馀丈，何以南北尺丈长短悬殊？以今视之，似觉南面较北面为长。应是版印所误，南面当是二千二百九十馀丈也。又《旧京遗事》云，京师大城，周围四十五里，九门，城如方印，亦与《工部志》之四十里不同，均俟考证。 \\n 又按《明世宗实录》所载，建筑外城之制，初议周围四面，俱筑重城，度勘地势，接连旧日土城，约长七十馀里。后因工费重大，成功不易，以问大学士严嵩等，乃请自诣工所视之，还言先筑南面，俟财力裕时，再因地计度，以成四面之制，从之。是以京师重城只障南面也。 \\n 又按自来论形势者，必曰关中负山面河，不啻拊背扼吭，足以鞭挞四裔。其次则河、洛居天下之中，金陵有长江之险。盖皆因仍而言，未必具有独识也。燕京之地，《战国策》已称其天府之国，富弼称其士卒精悍，与他道不类，得其心可以为用，失其心可以为患。《朱子语类》言冀州山脉，从云中发来，前则黄河还绕，泰山耸左为龙，华山耸右为虎，嵩为前案，淮南诸山为第二重案。故古今建都之地，莫过于冀，所谓无风以散之，有水以界之也。 \\n 又按《金图经》云，正元四年，金主亮率文武百官幸燕，遂以燕为中都府，曰大兴，定京邑焉。都城之门十二，每一面分三门，一正两偏。其正门两旁，又设两门。正门常不开，惟车驾出入，余悉由两旁门行。其门十二，东曰宣耀、施仁、阳春，西曰灏华、丽泽、新益，南曰丰宜、景风、端礼，北曰通元、会城、崇智。内城门左掖、右掖、宣阳、宣华、玉华、拱北，又在外焉。外门墨书粉地，内门金书朱地，皆礼部尚书王兢书。督修宫殿者，左相张浩也。内城之地，九里三十步。其外城之地，似比今之大城宽广。土人言，德胜门外、东直门外之土墉，即金代都城旧址。其信然欤？ \\n 又今之京师人呼正阳门为前门，崇文门为哈达门，又曰海岱门，宣武门为顺治门，朝阳门为齐化门，阜城门为平则门，外城之左安门为江擦门，广渠门为沙窝门，右安门为南西门，广宁门为彰仪门。若言现定之名，转不知也。 \\n ◎都统副都统 \\n 《大清会典》：满洲、蒙古、汉军各八旗，各置都统一员，共二十四人，秩一品；副都统各二员，秩正二品，分领八旗政令。外省则热河、乌鲁木齐、察哈尔三处，各设都统一员，统辖旗营文武，位至重也。其余有旗兵驻防之城，或置副都统一二员，以为将军之贰；或设专阃副都统，以帅满营之师，其秩均与京旗同。凡都统、副都统缺员，皆以旗员简任，不用汉员，为其习于风俗，长于弓马也。考都统之名，始于唐季。《百官志》云，天宝末，置天下兵马元帅，都统朔方、河东、河北、平卢节度使，宝应年有行营都统李国贞，兴元元年置副都统。此都统、副都统之名所始也。 \\n 谨按京旗每以皇子、王公兼任。国初，都统位在大学士之上，最贵重也。清语曰固山额真，固山，旗也，额真，主君也。今改为固山谙班。 \\n ◎务上 \\n 都城崇文门税课司，俗称税务司，又曰务上。按税务司犹言税课事务之司，其义甚明，奈何直以务上呼之，似舍其本而从其末矣。然《宋史》太祖诏书有言，所在务上，不得苛留行旅赍装，非有货币当算者，毋得发箧搜索，又诏榜商税则例于务门，毋得核改更增云云。是呼关税之所为务，自宋代已然矣。 \\n ◎满洲祭祀割牲 \\n 满洲祭祀之礼，各族虽不尽同，然其大致则一也。荐熟时，先到牲之耳、唇、心、肺、肝、趾、尾各尖，共置一器荐之；或割耳、唇、蹄、尾尖，献于神杆斗盘之内。又有荐血之礼、肠脂幂于牲首之礼，旧俗相沿，莫知其义者多矣。《礼记·郊特牲》曰：“血祭，盛气也，祭肺、肝、心，贵气主也。祭黍稷加肺，祭齐加明水，报阴也；取率燔燎升首，报阳也。”《祭义》曰：“卿大夫袒，而毛牛尚耳。鸾刀以割，取率，乃退。”注云：“血祭者，所以表其气之盛也。肺、肝、心，皆气之所舍，故云气主，周祭肺，殷祭肝，夏祭心也。率，肠脂也。（音律僚，即今人所称网油是也。）袒衣，示有事也。将杀牲，则先取耳旁毛以荐神，毛以告全，耳以主听，欲神听之也。以耳毛为上，故云尚耳也。”据此数说，是满洲祭祀之礼，实有合于《礼经·祭义》，非无本之文矣。 \\n 满洲祭礼，牵牲入，跧于案，灌耳使其鸣，而后祭之，即《礼经》之献牲也，主听也，殷人之尚声也。次以亚俎盛血荐之，即有虞氏之尚气也。次荐熟，次渥俎，即加明水及阎祭之义也。注云，阎（音徐廉切），汤中所阎之肉也。牲体既解，仍合其五体于俎，如全牲，幂以脂网，即告全率之义也。割耳、蹄、唇、心、肺、肝尖，共纳一器以荐，亦告全尚气之义也。牲体以臀为贵，肩次之，余不足重，即殷人尚髀、周人尚肩之礼也。《礼经》注云，殷人尚质，髀贵其厚；周人尚文，肩贵其前。国朝之胙，并贵肩臀者，文质相济，为尽美矣。清语名肩为哈拉巴，名臀为乌，皆祭肉之上品，拜胙者罕能及之。祭日，主人召亲故食胙，即《礼经》余之义也。肃客入席，主人亲持豚肩，置匕以献客。客固辞，乃付庖丁割之。按《礼经》食三老五更于太学，天子袒而割牲，执酱而馈，执爵而。是天子饷更老之礼，尚且亲割手馈，致其殷勤，则士大夫饷胙而请亲割，固其宜矣。 \\n ◎阿家 \\n 八旗人称母曰额娘，曰阿家，曰奶奶，如南方之呼娘、呼弥、呼妈相同，各随其俗也。额娘、阿家，皆清语，或写阿家为阿吉，盖满汉谐音，多无定字。读《范蔚宗传》云，其妻向其母曰“阿家莫恼”云云，是古人亦有此称矣。 \\n ◎北方婴儿命名 \\n 京师人家婴儿僮仆，喜用儿字命名，如来升儿、进喜儿、成儿，定儿之类甚多。按六朝时，有大将张敬儿、张猪儿，隋炀帝时，有大将来护儿、甄翟儿，是古之仕宦且有此名，不独闾里之儿矣。 \\n 又山东乡俗，小儿乳名惯以某子呼之，如大子、二子、喜子、禄子之类，在在皆是也。按《宋书》中，有沈田子、荀伯子，皆当时显宦；谢混呼其侄弘微为微子，沈约南士，不解此俗，乃谓呼灵运为阿客，呼瞻为阿远、曜为阿多，特敬贵于弘微号曰微子，岂不误哉。 \\n ◎乘舆先后 \\n 同治改元之初，今上正在冲龄。每谒陵寝远行，帝舆在前，次为慈安皇太后舆，次为慈禧皇太后舆，云联星从，警跸禁严，与列圣往年巡行，别设慈驾仪从之制稍殊。盖两宫保护圣躬之心，至慎至重，启迪之外，未尝近于宦寺保母也。宋仁宗太后与帝同游慈孝寺，欲乘辇先行，鲁宗道奏以从子之义，太后遽命辇后乘舆而行，人心大悦。本朝方今之礼，不期而同，且出于自然，未闻建白讲解，始改其札，尤见母德之隆，足以昭垂万世也。 \\n ◎图记 \\n 印信之名，长形者为关防、为钤记，方形者为印。等其品秩，别其正贰，有银质、铜质、木质、大小之分。惟满蒙汉八旗佐领之印曰图记，与各官之制不同。按明季仁宗即位之初，特赐少傅蹇义、少保杨士奇、太子少傅杨荣、太子少保金幼孜银图书各一，其文曰：“绳愆纠谬。”凡政有阙失，悉用此印密疏以闻。今之以图记为印之名，固本于此矣。又今之盐政及巡城御史印信，其式最小，方仅一寸数分，以铁为之。 \\n ◎族长 \\n 八旗庶姓，皆设族长，各于尊属闲官、或闲散望重者，举之于官。凡涉公私事宜，得与佐领平章赞画，虽无秩禄，亦官身也。天潢繁衍，体例稍殊，有近支宗室，有远支宗室，有觉罗，均为宗人，皆隶于宗人府。各宗族长之外，八旗又各设总族长领之，例以王公显爵奏请简用，每届三年一换，与古之公族大夫相似也。传疏曰，适子为公族大夫，适子母弟为余子，庶子为公行。是一支昆弟，各有族长，又与今制大异，殆如各邸之长史欤。 \\n ◎世禄 \\n 国朝典制，策勋有爵，酬庸有荫，皆延世锡类之恩也。恩荫之制，满汉京官，一品至四品文职大员，荫一子入官；在外三品以上文职，荫一子入官；武职不分京外，惟一二品大员始克予荫；难荫视其勋劳，虽散秩末僚，亦必予之。八旗大员子弟，又有考验弓马之例，每届三年，临轩亲试，入彀者，或以侍卫用，或以部曹用。国初曾有学士之选，皆特恩也。孟子尝言文王治岐，耕者九一，仕者世禄，二者王道之本也，岂不信哉。近年议者贱斥世禄之家，专贵畎亩之士，似亦过情失正之弊。当枋者宜深思之，未可鉴于两晋因噎废食也。 \\n 国初汉官子弟，亦选宿卫。巡抚宋荦，初以大员子弟入充侍卫，后改通判，游历封圻。 \\n 按四品之奉天府丞、热河正总管，均在京官之列，亦有恩荫。 \\n 按恩荫之例，一品荫五品，二品荫六品，三品荫七品，四品荫八品。公侯伯视一品，子男视三四品。 \\n  \\n 　"}
{"章节": "●卷六", "正文": "　 \\n ●卷六 \\n 　 \\n  \\n ◎庶吉士散馆 \\n 每科新进士，选若干人为庶吉士，入馆教习禁体文字，三年有成，量材授职。若遇恩科，则不待三年即行授职，盖又有新科之吉士入馆矣。授职之例，入选者，二甲进士授编修，三甲进士授检讨；不入选者，内用主事、中书，外用知县（主事、中书皆序资于原科之前，知县遇缺即选）。考国初散馆之制，与今差异。康熙甲戌散馆，授编检者二十人（满洲傅森、满保、海宝三人，汉军陈梦球、高其倬二人，前科进士查、史申义、阎锡爵、汪亻炎四人）。授科道者二人（吴甫生、江球），授部曹者二人（拉都立、林文英），授知县者六人（张逸少，大学士玉书子。陈豫朋，户部尚书廷敬子），随旗行走一人（五哥，礼侍郎努黑子），丁丑科散馆，庶吉士徐树本（故大学士元文子）等二十五人，俱授翰林编检，朱启昆等六人，仍留馆教习。其后散馆，似此者甚多，不能备记也。 \\n 按国初沿明季之例，科道仅七品，是以庶吉士可以改授。今科道升为五品，乃编检之历阶，非吉士之授职矣。 \\n 雍正癸卯馆选五十六员，乙巳散馆授编检三十六员，用六部主事四员，中行评博九员，州县二员，教职二员。传胪张廷珩特旨授检讨，与一甲三人同入南书房。又补点帅念祖一员为庶吉士。另有记名十七员，问有情愿入官学教习者否，令其自陈。又单记三十人，以知县即用。五年丁未科，用庶常二十七人，以吏部主事即用五人，以六部额外主事用二十二人，以知县即用四人，以知县试用二十六人，以教职用五人。八年庚戌，一甲授职外，顾成天、胡宗绪二人，俱即授编修点庶常，外用额外主事五十九员，其余分头等四十二员，中等六十二员，次等九十八员，愿就教者四十八员，不用者一员宋长城。 \\n 向例额外主事，三年期满甄别，勤能者以主事选用，不及者以助教博士等官用。乾隆乙丑科，分部者五十余人，及戊辰甄留者仅十之三，余俱归原班铨选。嗣是以后，不留者少。 \\n ◎督抚加衔 \\n 故事，直省总督、巡抚命下日，吏部疏请应否加衔。近年必奉旨允准，几成一定之制。总督例加兵部尚书、右都御史，巡抚例加兵部侍郎、右副都御史，河督、漕督兼衔，同于巡抚。考从前加衔，并无一定之制。总督有加侍郎，河督有加尚书，巡抚有不兼部衔、仅带佥都御史者。如康熙年礼部侍郎阿金，授江南江西总督，仅改兼兵部侍郎衔；同时于成龙任河督，乃兼兵部尚书衔。张鹏翮由两江总督改督南河，亦兼兵部尚书衔；河道总督王新命加兵部右侍郎衔，均一河督，其加衔不同如此。又陕西巡抚、右副都御史巴锡任巡抚时，无侍郎衔，及升任云贵总督时始兼兵部右侍郎、副都御史衔；所遗之陕抚，以户部右侍郎博和补授，即改兼兵部右侍郎、副都御史衔。是从前兼衔，皆不一定。 \\n 又从前督抚加侍郎衔者，皆为右侍郎。今则不分左右，概曰兵部侍郎。 \\n 按朝会班次，总督加尚书衔，始入从一品班末；巡抚加侍郎衔者，始入二品班末，否则巡抚仅入三品之班。 \\n ◎颁胙 \\n 坤宁宫春秋大祭，例有王大臣进内吃肉，即古人余之礼。凡在内廷行走之王大臣、额驸、御前大臣、领侍卫内大臣、大学士、军机大臣、内务府大臣各官，皆得予。其不在内廷行走之满汉尚书、八旗都统，虽列一品班位，每次仅召二三员胙，余不及也。其年老及致仕王大臣，有拜胙于家者，实为殊礼，每次亦不过一二人。揆以齐桓公下拜受胙、孔子胙肉不至遂行之义，祭肉之重可知矣。 \\n 每日坤宁宫又有常祭之制，具特豚以荐。惟散秩大臣一二员，率侍卫入内余，他官不入。 \\n 坤宁宫大祀，天子亲率皇子诸臣于祭所，尚膳正布席，大臣进羹饭；后妃于宫中，女官如之。每晨常祭，天子均受胙于宫中。尚膳房查照记载，某宫应授某肉，皆有一定，不敢僭也。 \\n 八旗各族祭祀，祭日遍招亲友于祭所，男于堂，女于室。祭肉不出祭所，不越宿。 \\n 按八旗满州、蒙古、汉军各族，曩在辽东散居各城堡，故祭祀之礼，稍有同异，后世因之，不敢更张。大率满洲用豕，每祭或一日，或三日。其三日者，第一日祭肉不出门，第二日祭肉乃分胙于邻里亲党。蒙古用羊。汉军亦用豕。八旗汉军祭祀，从满洲礼者十居一二，从汉人礼者十居七八。内务府汉姓人，多出辽金旧族，如满洲礼者十居六七，如汉军礼者十居三四耳。 \\n 又按八旗各族祭祀，彻俎后主人主妇先，后亲朋始至，殆先主而后宾也。然古人三献饮福，尸酢主人主妇及宾，是主先宾后而之礼，实合于义。 \\n ◎以西为上 \\n 八旗祭祀，位设于西，盖古人神道向右之义。胜国洪武初，司业宋濂上《孔子庙堂议》曰：“古者主人西向，几筵在西也。汉章帝幸鲁祠孔子，帝西向再拜。《开元礼》先圣东向，先师南向，三献官西向，犹古意也。今袭开元廿七年之制，迁神南向，非神道向右之意”云云。按此说，八旗以西为上之礼，实合于古矣。 \\n ◎满洲祀先不用炷香 \\n 海内祭神祀先，多用炷香，或以沈檀为瓣香者有之。惟八旗祭祀，不用炷香，专有一种薰草，产于塞外，俗呼为达子香，质如二月新蒿，臭味清妙而不浓郁。盖古之芮萧薰芗，用以通乎神明者也。 \\n 按炷香始于释教，檀香始于西域、西洋，皆非古制也。 \\n ◎简差异数 \\n 明宣德癸丑会试，值致仕大学士黄维谢恩至京，即用为主考，一时荣之。本朝道光十三年癸巳科会试，阮文达（元）时以云贵总督入觐，即用为总裁官；又前大学士降礼部尚书松文清（筠）休致数年，后特简崇文门监督，皆异数也。 \\n 又咸丰元年，恭修宣宗成皇帝实录开馆，因通达蒙古文字人员甚罕，特起用休致湖南宝庆府知府音德布为蒙古提调官。 \\n ◎名刺 \\n 宛平王大宗伯（崇简）言：昔见先辈往来名刺，亲戚写眷，世交写通家，同年子弟写年家，无滥用者。自明末尚声气，远在千里，曾无半面，称社称盟，相沿可笑。今则改而为同学。近且无论有无科第，概写年家，略不知惭云云。此康熙年中事。今又二百年，风气益变，全无前称。亲戚称姻，世交称世，同年只称年愚弟，而去家字。老师与门生称通家生，亦称同学弟。若子侄之师，则互称通家弟。同门友称门愚弟。督抚与司道名刺称愚弟，与府厅称寅愚弟，与州县称寅弟，与下僚称年家眷弟（道光初年，总督与州县，亦有称年家眷弟）。州县与生监、盐当等商人，亦称年家眷弟。康熙年，范忠贞官浙抚闽督时，于耿藩为长亲，犹自称眷生，耿称眷晚。今无比称久矣，惟乡民仍有眷生眷弟之称，士大夫转以为笑柄。又近日来往书札，有称如弟如兄，且有如小兄如小弟之称，更为新异。余友某君素喜诙谐，一日正色对余曰：“前见如兄之称，不解是何姻娅，今始知乃其如嫂之夫也。”一座大笑。 \\n 《分甘余话》载，顺治末，社事甚盛，往来名刺，无不称社盟。给事中杨雍建疏禁之，其后皆称年家眷弟。不随俗者，惟龚芝麓尚书、劳介岩中丞二人而已。 \\n ◎札文 \\n 今京朝上官下行之公文曰，外省省笔作札字。按宋朝范忠宣罢相后，与伊川相见，责以某事合言，何为不言，如是数四，忠宣但称谢。他日伊川偶见忠宣札子一箧，凡伊川所力言者，忠宣皆先言之矣，但不与伊川置辩。唐宋诸公文集中，凡奏章皆谓之札子，是臣下上陈之疏，亦可谓之札也。 \\n 按汉光武一札十行。沈约《宋书·谢晦传》曰：高祖尝讯囚，其旦刑狱参军有疾，札谢晦代之。是下行公牍，久用札字矣。朱子曰：读书有不晓处，札出待去问人。《宋书》史断曰：杜预文士儒生，射不能穿札，身未尝跨马。则札二字。固又别有两解，未尝通用。 \\n ◎回避京官 \\n 典用试差、学差、乡会试考官，皆于奉命后，自用红纸大书“回避”二字，加以朱圈，贴于门壁。又用红纸裁为五寸宽、八九尺长条三幅，写“钦典某科正副考官年月日封”字样，斜糊十字于门，以示关防之意。但旋糊旋启，照常出入，甚有入闱后始封糊，以为志喜之具。此外惟军机大臣稍有关防，亦仅为谢亲故免干乞之地，于贵官外人，转弗能绝。又凡给事中、监察御史住宅，有揭“文武官员私宅免见”、“一应公文衙门投递”等字，亦与新岁桃符春联，年年一换，皆具文也。王渔洋言，昔在郎署，与刘公〈甬戈〉，汪苕文、计甫草诸人，无旬日不过从倡和。后公〈甬戈〉由刑部改吏部郎中，例应关防。一日，计甫草过之，阍者弗纳。甫草退而献诗曰，“隔墙一树马缨花”云云，长安传以为笑。因公〈甬戈〉寓中，有夜合一株，最高大，花时同人常集于此，故云。此乃康熙年间事。今二百年以来，吏部已不知有回避之章，而选郎乏员，亦无以他部改调之例。盖繁缺道府以上各官，均由军机处记名简用，不必会推，吏部之权，由是渐替矣。 \\n ◎军机坎 \\n 军机坎，制如马褂而右襟，袖与肘齐，便于作字也。道光初年，创白军机处。因军机入直，最早最晏，衬于长褂之内，寒易著，暑易解，故又曰褂衬，又曰半袖。以杂色缎帛皆可为之，不必定如马褂之用青色也。数十年来，士农工商皆效其制，以为燕服，镶缘愈华，益失其义。按魏武作军惬，以军中服之轻便，或作五色以表方面，得毋军机坎之先声欤。 \\n 按，《纲目集览》曰：半袖，短袂衣也。《晋书·五行志》：魏明帝披缥绫半袖云云。皆有合于军机坎之制。 \\n ◎纸钱 \\n 京师祀神，用黄纸凿成钱象，以代焚帛。祭墓则用白纸凿成大钱，径圆三四寸，以代冥器。若祠庙则否。按唐临《冥报记》云：“纟纸为钱，以供鬼神，谓之寓钱。”是此物自唐时已有之矣。 \\n ◎祭墓日期 \\n 今京师展祀先垅，春以清明，秋以七月望，冬以十月朔，咸以缺于夏祀为疑。愚臆春祭独以清明，不以日月，可知其义之大矣。一年四时，清明为万物发生之初。七月望，万物咸备，过此更无种植矣。十月朔，万物告登，天地闭塞，四时之变态无甚于此。抚时序之代兴，感吾亲之长往，为人子者，能无风木之悲乎！故祭以此三时最为允当。特不知立祀之初，果如是耶，抑别有说耶？ \\n ◎蚌酱 \\n 方拱乾《绝域纪略》载：宁古塔产水族曰刺姑，身如虾，两螯如蟹，大可盈寸，捣之成膏，为宗庙祭品之必需，届期驰驿而进云云。汉律岁献鲒酱二升。《李后主蚌帖》下属州责蚌酱。知以宗庙为重，恐滋味{渐酉}（昨冉切）{任酉}（而炎切，味薄也）。又《周礼》蝈氏所掌蛙黾之属，《汉书》霍光擅减宗庙羔兔蛙，由此可知古人以黾蚌为宗庙之享久矣。今盛京产一介类，形似虾蟆稍大，清语曰“哈什码”，每岁亦为任土之贡，岂即古之蛙黾欤？内地所食田鸡（又曰水鸡）。亦与虾蟆无别，虾蟆色苍喙圆，田鸡色绿喙尖。方拱乾所言之刺姑，得毋古之鲒酱欤？ \\n 按，韩退之有《答柳柳州食虾蟆诗》。《明史》给事中胡以宁请禁食虾蟆，时号为虾蟆给事。是此物唐宋以来即登鼎俎矣。 \\n ◎碧砑玺 \\n 碧砑玺又名碧鸦厶，皆西域方言，用汉字谐音书之，故无定字。或云出于滇黔番峒，未知孰是，书中未见有此。质似水晶而腴，其价加乎水晶百倍，佳者重一两可值银二百两。有红、黄、紫三种。红者色如桃花，透明可见掌纹。紫者如玫瑰，黄者似秋葵，明皆如之。按《辍耕录》载，西域回回石头，种类不一。大德中，本土巨商卖红剌一块，重一两三钱，估值中统钞一十四万锭，用嵌帽顶上。自后累朝皇帝，相承宝重，凡正旦及天寿节大朝贺时，则服用之。其胪列石名数种：一曰剌，注云，淡红，色娇；一曰避者达，注云，深红色，石薄方娇；一曰昔剌尼，注云，黑红色；一曰古木兰，注云，红带黑黄不正之色，块虽大，石至低者也。按此数说，颇似今之碧牙玺也。今时宝玉中，又有祖母录一种，亦碧鸦玺之类，透绿似玻璃，其价十倍于碧鸦玺。余考《辍耕录》所载亦有三种：一名助把避，注云，上等，暗深绿色；一名助木剌，注云，中等，明绿色；一名撒卜泥，注云，下等，带石浅绿色，应是今之祖母录也。 \\n ◎转毡 \\n 京师娶新妇，落轿后，以红毡藉地，弗令新人履尘。富家尽可用毡铺至闺闼，而必用数毡转布，殊不可解。按白乐天《春深嫁女家》诗云：“青衣传毡褥，锦绣一条斜。”是唐人已有此俗矣。元人又谓之传席，见《辍耕录》。 \\n ◎财礼 \\n 今乡中小民娶妇，妇家索赀具妆，藉以余润，谓之财礼。且以千金之聘自解，实陋俗也。往见《辍耕录》载，涅古伯经历尝娶湖州角妓汪怜怜为侧室，遣媒妁，备财礼云云。是财礼二字，古已行之矣。 \\n ◎羔裘 \\n 羔裘为诸侯视朝之眼，又不以为吊服，其贵重可知矣。《桧风》曰，“羔裘逍遥”，“羔裘翱翔”，轻暖可知矣。曰，“羔裘如膏，日出有曜”；《玉藻》云，羔裘豹饰，为卿大夫助祭于君之服，其华可知矣。按此数说，皆非近日羊皮粗重之毳。或曰：古人羔裘用贵而价贱，狐裘用贱而价贵。总觉此解穿凿，愚以为误于《说文》释羔为羊子也。若必以字傍从羊，则应为羊，然则从犭之字，皆可谓之犬乎？按大祀用太牢，祭天则用犊，取其元气未剖，玉璞不雕，如太羹元酒之可贵也。以此类推，羔裘用以朝祭，必是狐犭各之雏，决非羊皮也。 \\n 按，北人谓狐兔之雏，皆曰崽子、羔子，是羔子为兽类之雏，不必专属于羊，如今之狐崽裘也。又元遗山《种松》诗：“百钱买松羔。”注云：小松也。按此说是草木之稚者，亦可曰羔，不独于禽兽矣。 \\n ◎大驾卤簿 \\n 导象四，民尉二十有八人。宝象五，民尉八十人，云麾使一人，治仪正二人。静鞭四，民尉十有四人，治仪正一人。前部大乐铜角四，小铜角四，金口角四，和声署史十有二人。革辂驾马四，民尉三十有二人。木辂驾马六，民尉三十有二人。象辂驾马八，民尉三十有四人。金辂驾象一，民尉四十有四人。玉辂驾象一，民尉四十有四人，云麾使一人，治仪正二人。铙歌大乐金二，铜鼓四，铜钹二，扁鼓二，铜点二，龙笛二，平笛二，云锣二，管二，笙二，金口角八，铜角十有六，小铜角十有六，蒙古角二，金钲四，红灯二，画角二十有四，龙鼓二十有四，红镫二，笛十有二，拍板、仗鼓各四，龙鼓二十有四，红镫二，署史四十有八人，民尉百八十有八人，冠军使一人，整仪尉二人。引仗六，御仗十有六，吾仗十有六，立瓜、卧瓜各十有六，星、钺各十有六，出警、入跸旗各一，旗尉九十人，民尉六十有七人。五色金龙小旗四十，旗尉四十有八人，民尉四十人，云麾使一人，整仪尉二人。翠华旗、金鼓旗各二，门旗八，日、月旗各一，五云旗、五雷旗各五，八风旗、八甘雨旗四，民尉七十有二人。列宿旗二十有八，五星旗、五岳旗各五，四渎旗四，神武、朱雀、青龙、白虎旗各一，民尉九十有二人。天马、天鹿、辟邪、犀牛、赤熊、黄罴、白泽、角端、游麟、彩狮、振鹭、鸣鸢、赤乌、华虫、黄鹄、白雉、云鹤、孔雀、仪凤、翔鸾旗各一，民尉四十人。五色龙纛四十，前锋纛八，护军纛八，骁骑纛二十有四，旗尉四十，民尉百二十，云麾使二人，治仪正二人，整仪尉二人。黄麾四，仪氅四，金节四，进善纳言、敷文振武、褒功怀远、行庆施惠、明刑弼教、教孝表节旌各二，民尉五十有六人。龙头幡、豹尾幡、绛引幡、信幡各四，羽葆幢、霓幢、紫幢、长寿幢各四，民尉六十有四人，云麾使二人，治仪正二人，整仪尉二人。鸾凤赤方扇八，雉尾扇八，孔雀扇八，单龙赤团扇八，单龙黄团扇八，双龙赤团扇八，双龙黄团扇八，赤满单龙团扇六，黄满双龙团扇六，寿字黄扇八，旗尉二十有四人，民尉百三十有八人，云麾使一人，治仪正二人，整仪尉二人。赤素方伞四，紫素方伞四，五色花伞十，五色妆缎伞十，五色九龙团伞十（与妆伞相间排列）。旗尉三十人，民尉八十有四人。九龙黄盖二十，紫芝盖二，翠华盖二，九龙曲柄黄盖四，旗尉三十人，民尉八十有四人，銮仪使一人，云麾使一人，治仪正二人，整仪尉二人。戟四，亲军八人。殳四，亲军八人。豹尾枪三十，护军六十人。弓矢三十，仪刀三十，护军各六十人，云麾使一人，治仪正二人，整仪尉四人。仗马十，护军二十人，冠军使、云麾使二人。金方几一，金交椅一，金瓶二，金盥盆一，金盂一，金合二，金炉二，金拂二（立夏陈设，处暑收），旗尉二十有二人，云麾使一人，治仪正二人。九龙曲柄盖一，武备院掌盖、司盖四人。前引佩刀大臣十人，提炉二，执炉侍卫二人。玉辇在中，左右奉辇銮仪使二人，扶辇冠军使一人，云麾使一人，治仪正二人，整仪尉二人，骑尉三十有六人。后扈佩刀大臣二人，豹尾班执枪、佩仪刀侍卫各十人，佩弓矢侍卫二十人，领侍卫内大臣一人，侍卫班领二人。后管宗人府王公一人，散秩大臣一人，前锋统领、护军统领各一人，给事中、御史二人，各部郎中、员外郎四人，侍卫班领一人，署侍卫班领一人，侍卫什长二人。黄龙大纛二，领侍卫内大臣一人（内大臣、散秩大臣并用）。司纛侍卫什长二人，亲军四人，佩鸣螺亲军六人。凡职事官员咸采服，亲军、护军服石青缎绣金寿字袍，旗尉、民尉服大红缯绣葵花袍。 \\n ◎钿子 \\n 八旗妇人彩服，有钿子之制，制同凤冠，以铁丝或滕为骨，以皂纱或线网冒之。前如凤冠，施七翟，周以珠旒，长及于眉。后如覆箕，上穹下广，垂及于肩，施五翟，各衔垂珠一排，每排三衡，每衡贯珠三串，杂以璜之属，负垂于背，长尺有寸。左右博鬓，间以珠翠花叶，周以穿珠缨络，自额而后，迤逦联于后旒，补空处相度稀稠，以珠翠云朵杂花饰之，谓之凤钿。又有常服钿子，则珠翠满饰或半饰，不具珠旒，此与古妇人冠子之制相似也。《宋史·舆服志》云：皇元年，禁妇人冠高毋得逾四寸，广毋得逾尺，先是宫中内样冠名曰“垂肩”，有长至三尺者，自是禁之云云。是钿子之制，实唐宋花钗冠子之遗制也。 \\n 按《宋史·舆服志》，花钗冠子，一品花钗九，宝钿九，二品花、翟各八，三品各七，四品各六，五品以下各五，亦与今制略同。 \\n  \\n 　"}
{"章节": "●卷七", "正文": "　 \\n ●卷七 \\n 　 \\n  \\n ◎八旗科目 \\n 国家诞敷文教，八旗多士，涵濡尤深。天聪八年四月，始立科举之制，太宗文皇帝命礼部考取八旗通于文义之士，取中满洲习满书者刚林、敦多惠二人，满洲习汉书者察不害、恩国泰二人，汉人（即乌真超哈，后改称汉军）。习满书者宜成格，汉人习汉书者齐国儒、朱灿然、罗绣锦、梁正泰、雷兴、马国柱、金柱、王来用八人，蒙古习蒙书者博特、石岱、苏鲁木三人，共十六人，均赐举人，各予衣一袭，免四丁，宴于礼部。崇德三年八月，赐新中举人罗硕、常鼐、胡邱、阿济格毕礼克图、王文奎、苏宏祖、杨方兴、曹京、张大任、于变龙十名，各衣一袭，半个佐领品级，各免人丁四名。六年六月，内院大学士范文程、刚林、希福等奏，以满汉蒙古士人考取秀才举人；秋七月，赐新中举人满洲鄂貌图、赫德，蒙古杜当，汉军崔光前、卞三元、章矛天、卞为凤，各缎朝衣一领。当是时，取士之初，人数虽少，而名臣多出其中。定鼎后，顺治八年，礼部议准八旗科举之例：乡试取中满洲五十名，蒙古二十名，汉军五十名；满蒙识汉字者试翻汉字文一篇，不识汉字者作满字文一篇；汉军文章篇数，如汉人例；会试取中满洲二十五名，蒙古十名，汉军二十五名，其文字均照乡试之例。八月上皇太后尊号，恩诏九年会试，加中八旗满蒙汉举额二十五名，共为八十五名。礼臣又请本科乡试满蒙举额中五十名，用内院礼部堂官各一员为主考；汉军举额五十名，听汉主考官阅卷，诏均如之。是科乡试，次年会试，满洲、蒙古生员笔帖式同一榜，汉军生员笔帖式与汉人同一榜。九年岁在壬辰，满洲、蒙古取中状元麻勒吉等五十人，汉军迟煌等归于汉榜三百九十七人之内。汉状元邹忠倚，江南人。迟煌中二甲第一名。十三年，减满洲举额十名、进士额五名，蒙古减举额五名、进士额五名，汉军减举额五名、进士额照旧。十四年丁酉科，停止八旗考试。康熙二年癸卯，特开八旗考试之场，取中满洲齐兰保等二十一名，蒙古布颜等十七名，汉军姚启圣等一百一十八名，咨送吏部录用，落第者悉斥革另挑差使。自来汉军中额之多，无过于此。六年，御史徐诰武请复八旗乡会考试之例，并清将八旗满蒙汉与汉人同场，一例考试，诏从之。八年己酉科，定八旗乡会试额。顺天乡试，满洲蒙古编满字号，共取十名；汉军编合字号，取中十名。会试满字号中四名，合字号中三名。三十二年，国子祭酒吴苑疏言八旗学习制艺日多，中额太少，因加增满蒙举额六名，共中十六名，汉军增三名，共中十三名；会试满蒙增二名，共中六名，汉军增一名，共中四名。三十五年七月，广八旗解额满字号四名，合字号二名。四十一年八月，增八旗顺天乡试中额，满蒙三名，汉军一名，从顺天府尹钱晋锡请也。嗣后改乡会试中额为临时奏请钦定，不限成额。世宗御宇后，加意人材，八旗乡会试之额，每科递增。中式之士，馆选而外，复加拣选。而回避之卷，下第之士，亦搜罗不遗。雍正元年，诏于文场外，另设翻译乡会试，并增设八旗武秀才及举人、进土之途。九年，又设翻译蒙古文字之场，与满洲翻译乡会试同（专试蒙古人，满洲汉军不预）。今科场之制，满洲、蒙古乡试仍为满字号，会试另分蒙字号。咸丰二年，恩科广额，不知如何舛错，致将蒙古、汉军进士中额，转为裁减，而山东、河南两省进士中额，每科各加增十余名之多。至今十余年，亦无一人建言者，异哉（或言由于笔误所致，非上意也）！ \\n 按顺治十四年，停止八旗考试之制，士子登进，有举送内院策试之途，颇与古人乡举里选之法暗合。康熙二年，议者谓习艺生员无上进之阶，因于秋闱特开乡试，取中者均送吏部录用，下第之生员一概斥革，故取中之额亦广。次年，仍无八旗进士科。至六年始复八旗考试之制，与汉人归并一场一榜，所试之文艺、篇数均同，中试之额，亦大减矣。 \\n ◎京钱 \\n 高江村学士考钱陌之制，梁时破岭以东，八十为陌，名曰东钱；江郢以上，七十为陌，曰西钱。其时京师以九十为陌，曰长钱。大同元年，诏用足陌，下弗能从，末年遂以三十五为陌。又言：国朝京师以三十三文为百，更有以三十文为百，席上赉人，通行不怪云。今都中无以三十文为百之说，率以制钱五十文谓之京钱一百，以四十九文谓之九八钱一百。讲说钱数，自一文至十一文，皆按制钱言；由十一文再加一文，则按京钱言，曰二十四文，相沿通行，殊不为异。又京城东北抵于山海关之外，皆以制钱十六文为百，以一百六十五文为一千文，名曰东钱，尤为异矣。 \\n ◎废九河 \\n 余尝见某书言管仲富齐之术，非在官山府海之利，盖填塞九河，以邻为壑，遂增膏腴之田万亿而富也。一日偶举此说，众皆大笑，以为臆造。余又忘其见自何书，遂无以自解。后阅《天禄识余》言，世儒皆罪秦废井田之制，不知管仲作内政已渐坏，至秦乃尽废坏耳。引元人陈孚《题管仲井诗》曰：“画野分民乱井田，百年礼乐散寒烟。平生一勺潢污水，不信东溟浪沃天。”又言，九河之坏，亦自管仲始，《诗纬》所谓“移河为界在齐吕”是也（亟书大略于此，以俟他日搜讨续增）。 \\n 按九河：曰徒骇，曰太史，曰马颊，曰覆釜，曰胡苏，曰简，曰洁，曰钩盘，曰鬲津。多在齐地。 \\n ◎三通 \\n 《卫公兵法》，以挝鼓三百三十六槌为一通，鼓止角动，以十二声为一叠。今京师戏园中未开场之先，击锣鼓二次，曰打头通、二通，应是此义（通作去声）。又公牍一件，谓之一通，不知何本（又江南有五通神祠淫祀，毁于汤文正公）。 \\n ◎大排小排 \\n 今外省官吏，每月逢五、逢十日，具公服通衔名于上官，或禀见，或禀安，必齐集官厅久之，候手版发下，始散，谓之大排期。逢三、八日，具常服如之，谓之小排日。一月之间，仆仆十二日（月除之排期，移于朔日），甚无谓也。按唐李德裕柄国时，百官无以窥探其意，乃相率具衔名起居，此排日之由来，原非美政。今京朝官转无此例。 \\n ◎梨枣钱 \\n 泰山碧霞元君祠，俗称娘娘殿，在东岳最高处，香火极盛。礼岱者皆祷于泰山娘娘祠庙，而弗旅于岳神久矣。每岁正月开山，四方云集者，不远数千里，摩肩接踵，日夜不息，祷祀极虔，灵感最著。殿扉不轻启，虽钦使致祭，亦陈上方供品法器于案，退至阶下礼拜。四方求祷者，必隔扉投钱或银饰以祈福。每岁四月，泰安知府、知县，亲登泰山，督视洒扫一次，谓之扫殿。羽士所获之钱，盛时辄以万计，今尚二三千串；实为羽流终岁衣食之资。按汉《祭祀志》：武帝封禅，至泰山下未上，百官先上跪拜，置梨枣钱于道以求福，即诏书所谓酢梨酸枣狼藉散钱云云。是此风由来已二千年矣（今京外香火庙僧道，亦置一筐箩于神案前，凡来拈香者，皆随意投香资数文，然终无此盛也）。 \\n ◎古史浅陋 \\n 史官必须有度有识，不偏不隘，举大端而略细行，鉴心曲而惩伪饰。若穷措大来自田间，眼孔本细，稍有挫踬，辄肆口狂诋，身处冠裳之朝，欲成裸人之俗，甚至曲折蔓引经传之词，以助其谬，言之不行，又复退而著论，高谈清虚，躬行秽浊，古之类此者实多也。往见《恩幸传》：“南金北毳，来悉方艚，李缣丹珀，至皆兼两”云云。纵使恩幸侈富，亦何至方艚之多，兼两之广？况北毳所至，何能有舟？是逞文字之工，而忘矛盾之谬。又《宋史》言，寇莱公性好奢侈，每移官后，人见其廨内溷厕，蜡泪在地，往往成堆。此语尤为谬陋，莱公性既奢侈，断不容溷厕中，狼藉污垢，不一洒扫；若弗奢侈，又何必于一日偶到之处，辄倾泻如许蜡泪也。他如此类陋见甚多，偶举一二，以证史官载笔，不可不慎。今之撰大臣列传者，俱系翰林，翰林中又多江浙人，往往秉笔多存党异。大率重汉人轻满人，重文臣轻武臣，重翰林轻他途，重近省轻边省也。积习相沿，虽贤者不免。同一满人，则分文武；同一汉人，则分边内；同一边省，则分出身；同一江浙，则分中外。甚至饰终之典、撰拟纶音者，亦存轩轾，满人、边人、武人不过四五行，翰林、台阁必历叙官阶，详其恩遇，连篇累牍，洋洋千言。撰拟列传，于爱之者，则删其谴责，著其褒嘉；恶之者，则略其褒嘉，详其谴责。凡略褒词者，不叙全文，而曰褒之；略其贬词者，亦不叙全文，仅曰责之或切责之而已。史臣之体，据事直书，功罪自见。况史为万世公器，岂容去取抑扬。深愿秉笔者，一空积习，传信后人，庶乎犹存是非之公也。 \\n 康熙二十九年十月谕曰：“凡撰拟文章，皆翰林官职掌，理当加意详慎，克肖其人，何可意为轻重。今览杨所撰内大臣都统公舅舅佟国纲祭文，引用王彦章事迹，极其悖谬。朕见所撰祭文，每于旗下官员，多隐藏不美之言，于汉人则多铺张粉饰，是何意见。并传张英及撰文者，以从前姚文然、魏象枢、叶方蔼祭文，与此祭文较看。”寻准部议编修杨革职，发奉天八旗当差，张英革去礼部尚书，仍管翰林院詹事府事。 \\n 按《后山谈丛》云，莱公性豪侈，自布衣时，夜常设烛于厕，蜡泪成堆；及贵，后房无嬖幸；为宰相时，乃所谓无地起楼台相公。据此说，是莱公之奢俭，不以贫富易操，非浅鲜者所能评骘。 \\n ◎裹足 \\n 妇人缠足，不知伊始。沈约《宋书》云，昔初作履者，妇人员头，男子方头。晋太康初，妇人皆履方头。李太白诗云：“一双金屐齿，两足白如霜。”又，“溪上白如霜，不着鸦头袜。”（《秘辛杂志》）〔《杂事秘辛》〕写女莹身体云，足长八寸，胫跗丰妍，底平指敛。古云利屣乃舞屣，锦缠乃行缠裹胫，亦非缠足之谓。杜牧之诗石，“玉笋裹轻云”，当是今之男子裹脚帛布之类。若如今之缠足，则指骨枯叠，何有玉笋。白乐天诗云，“小头鞋履窄衣裳”，人多疑之。余曾见明季朝靴，皆瘦长而锐，又见朝鲜人，其足皆裹束甚瘦，底宽寸余，更可证古女之舄矣。钱梅《丛话》辩此甚晰，大意谓裹足则两仪不完，有关气运，纷纷聚讼，自元至今，究未悉自何作俑，娘乃舞女，利屣不足为据也。今举中夏之大，莫不趋之若狂，惟八旗女子，例不缠足。京师内城民女，不裹足者十居五六，乡间不裹足者十居三四。东西粤、吴、皖、云、贵各省，乡中女子多不缠足。外此各省女子无不缠足，山、陕、甘肃此风最盛。甚至以足之纤钜，重于德之美凉，否则母以为耻，夫以为辱，甚至亲串里党传为笑谈，女子低颜自觉形秽，相习成风，大可怪也。黟县俞正燮著《癸巳类稿》一编，辩之甚博，今节录梗概于左。 \\n 云刘朐等作志，肯言妇人贵贱履舄及靴，略本《开元礼》序例，下及《唐六典·宫官·尚服》注，谓皇后、太子妃青，舄加金饰，开元初或著丈夫靴，开元来，线鞋轻妙便事，惟侍儿乃著履。《通典》礼八十三云，外命妇朝会，至阶，脱舄升；量设脱履席于东西阶下，命妇应升者，阶下就席脱舄。南唐裹足，亦仅闻娘，《道山新闻》言之最详。至明人忽有异说，谓古人亦有弓足，其说有二。一者言孝堂山汉画，女人足前锐。今审石刻，男子足亦前锐也。前锐，乃侧画体，且画惟方履则见棱。妇人至晋始方履，汉画宜前锐也。又古镜铸舞女像，足亦前锐，舞用利屣，屣前锐，非足锐也。谢灵运诗云：“可怜谁家妇，临流濯素足。”《晋书》言成帝时，有晋宁人谒车门，言王和之女，足下有七星，星毛长三寸，当为天子后。《南史》云，齐东昏侯凿金莲花贴地，令潘妃行其上，曰“步步生莲花”。此乃宠异神明之词，如以金莲花盆濯足之意，后增伪乃云以帛缠足，令行莲花上。《古乐府》云：“新罗绣行缠，足趺如春妍。”杜牧诗云：“钿尺裁量减四分，碧琉璃滑裹春云。”韩诗云：“六寸肤圆光致致。”《吴志·诸葛恪传》注引恪《别传》云，母之于女，恩爱至矣，穿耳附珠，何伤于仁。若时有裹足，何暇以穿耳为喻。弓足之事，宋以后则实有可征。建炎四年，柔福帝姬至，以足大疑之，颦蹙曰，“金人驱迫，跣行万里，岂复故态”，上为恻然。《老学庵笔记》云，宣和末，妇人鞋底尖以二色合成，名曰“错到底”。《墨庄漫录》云，妇人之缠足，起于近世。苏东坡《减字木兰花·赠君猷家姬》云：“两足如霜挽衣。”又云：“莲步轻飞。”《梦溪笔谈》云，王纶家紫姑神，谓其女履下有秽土，云不能载，乃袜而登云。然则北宋尚有不裹足者也。《道山新闻》云，娘以帛缠足，令纤小屈上，作新月状。是其纤小弯屈向上，非今之弓足向下矣。又《挥麈余话》云，建炎时。枢密计议官向宗厚缠足极弯，长于钩距，王佾戏之，谓脚似杨妃。言朝鞋过弯上，似其时妇人脚也。《宋史·五行志》云，理宗朝，宫妃束足纤直，名“快上马”，岂束足之令始自理宗欤？然既纤直，则不弓矣。《辍耕录》云，元丰以前，犹少裹足，宋末遂以大足为耻。此南宋时事。而《岭外代答》云，安南国妇人，足加鞋袜，与吾人无异。所谓吾人，今广西人也。是南宋时岭外仍不弓足。《辍耕录》又云，程鹏举宋末被掳，配一官家女，以所穿鞋易程一履。是其时官家亦有不弓足者。《枫窗小牍》云，汴中自宣和以后，闺阁花靴弓履，穷极金翠；今北蕃闺饰复尔，瘦金莲（方），遍体香，莹面丸，皆自北传南者。是金季循旧俗，而元时南人亦有不弓足者也。《湛渊静语》云，伊川先生后人居池阳，其族妇人皆不缠足。盖言其族女子不随流俗也。周朝妇人礼履，圆头高底，底向上。《晋书·五行志》、《宋书·五行志》、《搜神记》、《开元占经》并云，初作妇人履头圆，男子履头方，圆者顺从之义，所以别男女也。《玉台新咏》梁皇太子《戏赠丽人》诗云：“轻裾宜细裥，画さ重高墙。”《和湘东王名士悦倾城》诗云：“履高疑上砌，裾开特畏风。”王训《和简文帝率尔成咏》诗云：“简钗新辗翠，试履逆填墙。”鲍泉诗云：“履高含响佩，袜轻半隐罗。”皆侈言履屦底高，应非弓足之制矣。明姚士撰《见只编》云，在《盐邑志林》中。米芾有《唐文德皇后遗履图》，跋曰，以丹羽织成，前后金叶裁云饰，长尺，底向上三寸许，中有两系，首缀二珠，盖古岐头履也。是高底底向上之证。向上则底下窄，汉人谓之晚下。《释名》云，晚下如舄其下晚晚而危，妇人短者著之，可以拜也。拜谓俯也。其非高底者曰“远游履”，魏曹植《洛神赋》“践远游之文履”是也。其非高底圆头，则前锐后无跟，名曰屣。《史记·货殖传》云，鼓鸣瑟踮（音沓）屣。《汉书·地理志》云，弹弦踮屣；左思《魏都赋》云“邯郸屣步”，屣即躧也。《汉书》师古注云，躧谓小履之无跟者。唐武德间，妇人多曳躧，亦踮也。唐明皇《杨妃袜铭》云，细细圆圆，窄窄弓弓，脱履露纤妍。踮屣脱故露袜，妇人足较男子小，故曰纤细圆。《闻见近录》云，宋神宗开颍邸时，近侍以弓样靴进，韩维曰：“王安用武靴？”《隋书·礼仪志》“长幼靴，田猎游豫则服之。”是男子武靴亦弓而锐也。其弓向上者谓之鼻，汉《释名》曰“印角”；其靴缺前雍者，《释名》曰“索”，皆男女有之。《北梦琐言》云，王迪被车辗靴鼻逾寸，而不伤脚指，三日后入拜翰林。是靴鼻尖锐而空前也。《宋书·五行志》云，晋太康初，妇人皆履方头。又云，孝武之世，幸臣戴法兴权亚人主，造圆头履，世人莫不效之。是男女之履式互易，女子惟大足，故履头可以改方。《北齐书·王湝传》云，有妇人临汾水浣衣，有乘马人换其新靴，驰而去，妇人持故靴向州言之。足同，故靴可换。古妇人衣长不见足，汉承古制，妇人袍旁有曲裾。《元后传》，绛缘诸于。师古注云，诸于，大掖衣，即纟圭衣类。此宽衣大摆，唐谓之“燕尾”，明曰“插摆”，燕服则窄矣。庾信诗云：“小衫才裹臂，缠弦恰抱腰。”古男子上衣下裳，妇人则不殊裳，衣窄褒长，裳连衣，言从一也。《明史·舆服志》云，婢使，长袄长裙；小婢使，长袖短衣长裙。短衣长裙，为贱人之服。古，妇人衣曳地，其不曳地，则史表著之，若汉文帝贵人、王莽妻，美恶皆为口实。衣曳地则覆履，惟见底，故底高。顺从人，故头圆。其弓足小而锐者，求之于古，亦有所出，出于古之舞服。徐广云，利屣，舞屣也。育娘裹足者，亦舞人也。《南唐书》言，小周后袜步香阶，手提金缕鞋。是南唐贵人不弓足，弓足出舞利屣明也。南唐弓足，束指就履鼻利处，而纤锐向上。履弓，足不弓也。宋理宗时，束使纤直，其后乃向下，此大略也。《明史·舆服志》云，皇后青袜舄，饰以描金云龙，皂纯，每舄首加珠五颗；皇妃、皇嫔及内命妇青袜舄；皇太子妃、命妇九品同；宫人则弓样鞋，上刺小金花。是贵人不以裹足入制，而宫人弓鞋为利屣，盖搬尖靸鞋耳。沈德符《野获编》云，向闻禁掖中被选之女，入内皆解去足纨，别作弓样，后遇扫雪人从内拾得宫婢敝履，始信其说不诬。黄道周《三事记略》云，弘光选婚，懿旨以国母须不束足。则明时制度过南宋远矣（或言前代宫眷，皆不选缠足之女，是以民间争相裹足，以避选美之令，其说似近理）。 \\n 按前说，古妇人服饰之制，与本朝悉合。八旗妇人履底厚三四寸，圆其前，外衣通长掩足，轻裾大摆，亦与古装无异。崇德三年七月，诏禁有效他国裹足重治其罪之制，嗣又定顺治二年以后所生女子禁裹足。康熙六年，王文简士礻真任礼部员外郎时，条陈时事六件，上之所司，其中弛禁裹足、请复八比两事，转奏准行。以王文简之通达，尚不悟北宋已前无八比取士之制，时海内人材，何等茂蔚；更未考胜国宫中有解释足纨之制，不尚矫揉。奈何习俗移人，贤者不免，又何怪闺闼女子不可以言语争论也。呜呼！以取士之制与女子裹足并陈，谬亦甚矣。 \\n 又按古女子冒为男装者，自花木兰而外，《南史·崔慧景传》，东阳女子娄逞，变服为丈夫，遍游公卿间，仕至议曹从事；《北史》杨大眼妻潘氏，戎服从猎，大眼指谓诸将曰：“此潘将军也”；《太平广记》载，张为郭汾阳所任使，没，其妻冒为弟，仕至御史大夫；五代西蜀女子黄崇嘏，亦诈为男子入仕。凡此冒充男子者甚多，亦可证古之宦族皆不裹足矣。 \\n ◎助哭 \\n 哀哭之事，中外礼仪不同。至尊亲临大臣之丧，或望衡即哭，或见灵而哭，各视其臣之眷也。哭毕，祭酒三盏，既灌复哭。每哭必有中官助声，虽列圣大事，亦有助哭之宦寺等辈。一人出于哀切，众人出于扬声，闻之自有别也。八旗丧礼，属纩、成殓、举殡，则男妇擗踊咸哭。朝晡夕三祭，亦男女咸哭。男客至，客哭则孝子亦哭，不哭则否。女客至，妇人如之。直省丧礼，受吊日，主宾皆不举哀，祭堂寂然。殡日亦俯首，前导惟鼓乐之声而已。广东丧礼，客一登堂，丧家男女同声举哀，且以妪婢助哭于内，其声不绝，客则弗哭也。按《丧大记》君、大夫、士皆有代哭者。《周官·挈壶氏》悬壶以代哭者，礼未大殓代哭悬壶，明更迭时均也。《肆师》云，大丧外内命妇代哭。凡此皆今时朝廷所行之礼也。《王阳明年谱》云，父卒，久哭暂止，有吊客至，侍者曰：“宜哭。”先生曰：“客至始哭，则客退不哭，饰情行诈也。”此侍者之言，乃今八旗所行之礼；王阳明之言，乃现今各省所行之礼节也。然客至哀哭，主人默尔，必待客退哀止始哭，似亦饰言之甚。况客至者，必与先人素识，因而触哀，孰谓为伪乎。《南史·王秀之传》云，遗令曰：“世人以仆妾直灵助哭，当由丧主不能情至，欲以多声相乱，魂而有灵，吾当笑之。”此似为今之粤俗所本，而王秀之不欲行之者也。然《士丧礼》代哭不以官，则使亲疏更迭而哭。唐李匡《资暇集》云：丧筵伎婢唱悲切声，助主人哀云云。是此礼行之已久，粤中尚存其意耳。至直省之主客皆不举哀，必因王秀之、王阳明二论而行其真质者也。 \\n 今京师吊丧者，直以哭为吊礼，并不计涕之有无，人多笑之。然《说文》云，哭，哀声，有其声而已矣。礼云，公父文伯之丧，朋友诸臣未有出涕者。此固非美谈，亦可为行吊必哭之证。哭为哀礼之文，哀者固哭，不哀者亦当袭其文也。孔子哭颜子，从者曰：“子恸矣。”哭馆人，脱骖赙之，曰：“恶夫涕之无从也。”观此可知圣人之哭，不必尽皆哀恸，故门弟子惊其恸悼，有以劝解也。 \\n 今粤东嫁女，又有哭“叹成”之俗。“叹成”二字，不知是此两字否？其礼于将嫁之女，闭置帷中，亲戚来贺者，足才及堂，则帷中作女子哭声以谢之。若来者亦属女郎，则褰帷径入，亦作哭声答之。其词皆婉丽曼长，闻之如歌，与哀哭差似也。余幼时在粤，值先师萧仞斋先生嫁女（先生名凤翔，江西赣州贡生。初为先大夫受业师，余姊妹叔侄咸执经焉），随先祖母姚太恭人至其家，新人于帷中向余哭曰：“素知阿弟好心肠，相送殷勤最感伤。可惜明年春正好，不能亲见状元郎。”又曰：“送我泥犁实可伤，好心代我奉高堂。师恩莫作寻常看，况汝书香世泽长。”其声絮絮，一句一呼。所赠之人，大率预为拟就章句，因人而施。且其哭不必皆出于嫁女之口，即姊妹仆妇婢子，均可于帷中助之。此礼不知起于何时，他省未有也。 \\n ◎相人 \\n 国初，进士中第后，准各大臣指荐知名之士，以备词馆之选。其时阅卷大臣品评等第，有人入选、文人选、人文并入选之例，故所得人材，一时最盛。自嘉庆年间即无取人之例，而二甲有用知县，三甲有入翰林，是其去取，仍凭引见钦定。惟人多时，骤不能从容鉴别，而议者曰：“以貌取人，失之子羽，子都、董贤，皆美于妇人，其德安在。固莫如以文为凭也。”此说一开，取貌之说益废。盖皆乡鄙妄议，庸夫和之，而竟忘通经如新莽、刘歆，能文如阿瞒父子，为何如也。且所谓美者，盖谓修伟清俊，非谓妍皮倩目，丽如女子也。传曰：观其人，莫良于眸子，巧言令色，鲜矣仁；望之俨然，即之也温，胁肩谄笑。诸说又何尝不以相貌言动取人哉。《孔子三朝记·少间篇》曰：“尧取人以状，舜取人以色，文王取人以度。”《史记·儒林列传》云，太常择民年十八以上仪状端正者，以补博士弟子。《郑语》言，周王恶角犀丰盈而近顽童。韦昭注云，角有伏犀，辅颊丰盈，皆贤明之相，而周王不知相法，不本尧、舜、文王以状色度取人之意，以致王道息沉。汉王莽蜂目豺声，唐李揆獐头鼠目，儒者立论，不依据圣人之言，而附合荀卿，取悦于穷固村鄙之士，岂有当哉！矧荀卿所举，乃古圣昔贤异表，并非直以劣陋为贵。其言美而不肖者，盖谓貌似妇人，失于男子之度。《左传》有内史叔服，《荀子》有姑布子卿，《汉书·艺文志》中亦备相人之说，固有验也。叔服称，叔孙谷丰下，杜预注云，方面必有后。姑布子卿言，天之所授，虽贱必贵。《周语》云，叔孙侨上方而下锐，宜其触冒人。《吕览》云，颜土色者忍丑。《史记·赵世家》云，白起小头而锐上，断敢行也；瞳子黑白分明，见事明也；视瞻不转，执志强也。《孔丛子·执节篇》引荀子之言曰：长目而豕视者，必体方而心圆。以其法相人，千人不失。《左传》：商臣蜂目。《国语》：叔鱼虎目。又称，宋痤美而狠，女佐恶而婉。《晋语》称，知瑶美鬓长大狠在心。《艺文类聚》引《庄子》云，孔子舍于沙邱，见主人曰，辩士也。其口穷蹄，其鼻空大，其睫流。虞翻骨节不媚，多见毁谤。凡此之说甚多，莫不有诸内而形于外。玉蕴而璞，山童而金；犬马鹑蛩，相之且有不爽，而况于人。惟人心深微，非浅见者一睹可概。要必囚首垢面，不正衣冠，断非平正通达之士。车中不内顾，不疾言，左右手，衣前后，如也。是虽容止小节，圣人必加敬慎。生今之世，必欲力反古人之言，谓相貌不足取重，何也？要知好相非美容，恶相非肥重，斯得之矣。余故曰：朝廷用人，未可不由骨相参看，乖陋之相，纵或有文，行必偏僻，可不慎欤！ \\n ◎喇嘛 \\n 中国之崇信番僧，非自本朝始也。元季番僧称帝师、国师，王公大臣皆敬谨摩拜。明季永乐时，有宗喀巴喇嘛，传习红教，封帝师、国师，梵宇琳宫，穷极宏壮，番经厂作佛事，宫眷亦往顶祝。此皆本朝所无也。初在关外，禁止满蒙人为喇嘛、诵经典。自明朝遣李喇嘛往来□□议和，始与番僧交接。其后西北各蒙部，皆因章嘉胡图克图等前往说降，晓以天生圣人，抚一涵宇，是其僧众曾立大勋于国，理宜酬锡带砺。至转世之说，亦如中国世袭褒忠之典。乾隆年间，雍和宫建有崇碑，碑高丈余，厚薄宽广皆三尺余，四面分勒满汉蒙番四体书御制序文，极言番佛功绩，以明非汉明帝崇信释教之意。大哉王言，不辟不佞，以成我朝郅治之宏也。按西僧有红黄两教，讲经典与中土之释氏同。红教能作法术，有类羽流。考西域红黄二教，婆罗佛衣黄，[1234]利佛衣红。其[1234]利释迦文佛继婆罗门者，始衣坏色，殆今之缁衣乎？又《法苑珠林》云，袈裟，秦言染衣是也。《魏书·释老志》云，汉世沙门皆衣赤布，后乃易以杂色。牟融《理惑论》，今沙门剃头发，衣赤布，谓汉世西僧依其本法，其后杂色，则中土学佛者服也。黄衣则第六法门之徒，观世音一脉之正宗也。凡诸说所见，是汉时僧服，与今红黄教无异，是以世绘达摩之装，颇似今之喇嘛。或云，今之禅僧宽袍大袖，是效明季衣冠，喇嘛之袍褂，是效蒙古及本朝衣冠，皆非其本来面目，似亦近之。 \\n 按今之黄教只准服黄色，红教只准服红紫黄三色，其他杂色皆弗准用。暖帽黄胎，安红结，不缀缨，袍无前后开衤契，此皆别于士人者也。夏日凉笠似钹铙，不缀缨，亦与士人纬帽不同。其做法事时，又有桃儿帽及如鱼翅之黄毡帽，如渔婆之风笠，种目甚多。 \\n 又大喇嘛准穿貂褂，亦用黄里，蟒袍无前后开衤契。又按《辍耕录》云，孛术鲁子公在翰林时，进讲罢，上问曰：“三教何者为贵？”对曰：“释如黄金，道如白璧，儒如五谷。”上曰：“若然，则儒贱邪？”对曰：“黄金白璧，无亦何妨，五谷于世，岂可一日阙也。”上大悦。 \\n 又按崇德二年三月，谕诸臣曰：“喇嘛等以供佛持戒为名，潜肆贪奸，直妄人耳；蒙古诸人信其忏悔超生等语，致有悬转轮布幡之事，嗣后俱宜禁止”云云。是从前我朝之于番僧，实有禁令，及统一涵宇后，蒙古崇信最虔，明季之番经厂、中正殿及各寺院，番僧甚多，其势有不能禁者，故仍之。 \\n ◎隅坐 \\n 古人无高脚椅杌，皆布席，共坐于地，尊者正席，卑幼坐于席角，故曰隅坐。今则人各一位，有旁正而无隅席矣。八旗礼仪，谒见尊长，命坐于榻，不敢正倨，必坐于方褥之下，亦古人隅坐之意。 \\n ◎钞票 \\n 咸丰年军饷浩繁，言官请用钞票，部议允之，行未数年，停止弗用。其钞以高丽纸为之，宽四寸，长七寸，印造双龙边，极为精致。银钞至少者一两，钱钞至少者制钱五百文（即京钱一千文）。按元季通用宝钞，分十一科：二贯、一贯、伍百文、三百文、二百文、一百文、五十文、三十文、二十文、一十文、五文。似觉零星琐碎，不如今制矣。道光二十八年，在京中敉远林宗室（功）家，见所藏明洪武时一千文钱钞一张，两面皆有圆印，模糊草率，不似今钞之工。 \\n 按钞法始于赵宋，名曰“交子”，设交子务官，专司其事。元、明皆绍宋制也。 \\n  \\n 　"}
{"章节": "●卷八", "正文": "　 \\n ●卷八 \\n 　 \\n  \\n ◎写真 \\n 写真之法，不独面貌为难，身长不及尺，面阔不及寸，从何处状其等身。要必径尺之面，见而知为短人，数寸之躯，见而知为伟士，其法固不易言也。尝见优孟演剧，瘦人扮净，固伟然也，肥人扮生，固清癯也，知此可以写真矣。粤东写真，操西洋法，阴阳向背，用皴甚厚，远望之一面突出纸上，颇得神理。近日海国又有用镜照影，涂以药水，铺纸揭印，毛发必具，宛然其人，其法甚秘，其制甚奇。 \\n 往岁京居时，于载肯堂宗室（构）家，见其始祖小像一帧。其始祖为仁庙第十子敦郡王也。百年尊藏，笔墨完好。图作渔家乐，舡头伟坐蓑笠一像，赤面修髯，天姿神曜，着古铜色袍，如世写关汉寿遗像。后梢把桨一妇，年约二十余，髻中立簪凤钗一枝。旁一孺子，年在四五岁。其家收藏此图甚久，或言髯而钓者为其始祖，或言孺婴为其始祖，相传不敢指定，惟敬谨尊藏，岁时晒晾一次。此余平生所见小像之最工者也。又先文肃公《六清图》一卷，为扬州罗两峰所写，全不设色，与图中梅竹木石，俱以干笔淡墨写成，精采亦（岩岩）〔严严〕如在。又先祖通判公，伟躯麻面，气质沉雄，大像为闽南曾某所写，眸颧间用洋法皴染，亦最神肖。此外不多见矣。 \\n ◎指画 \\n 以指头作画，不用毫管，从古所无，实自我世祖章皇帝而始。副都统汉军朱伦瀚亦工此法，朝鲜国王曾因使奏乞其画。都统汉军高其佩，尤工尺丈大幅，遂成一家。闻其画虎，辄以肘腕印墨，状其攫伏之势，今海内师其法者浸多矣。相传章皇帝创此指墨时，偶以手指螺纹，印于缣素，因勾勒作牛羊群牧图，遍体蒙茸，殊为生动，乃充此法而成画家一派。章皇帝冲龄开国，已为万古所无，且书画诗文，俱有法度，儒释经典，均能贯串旁通，一归于正，所谓命世真人，以启我亿万年无疆之业，非偶然也。 \\n ◎茶 \\n 六经无茶字，茗饮自唐而始，前未之见也。或引《三国志·韦曜传》言，曜不能饮，赐茶荈以当酒，又似自三国始也。今婚礼行聘，以茶叶为币，满汉之俗皆然，且非正室不用。近日八旗纳聘，虽不用茶，而必曰下茶，存其名也（下字作纳字解，恐亦转音之误）。上自朝廷燕享，下至接见宾客，皆先之以茶，品在酒醴之上。古人龙团、凤团，必曰烹，曰煮，曰煎，曰焙，今之熬茶是也。今官家燕享及各国通商，仍尚苦茗茶、团茶饼，犹存古人煮茗之意。至于用沸汤瀹芽茶，一浸即饮，取其香郁为美，清冽为甘，则不知始于何时。宋宣仁太后诏免龙团而进叶茶，应是芽茶之始。今京师人又喜以兰蕙、茉莉、玫瑰薰袭成芬者，渐亦遍于海内；惟吴越专尚新茶，不嗜花薰，固是出产之地，易得嫩叶耳。京朝王、贝勒接见外藩，按其品爵，有待茶不待茶之例，载于典章。外官督抚接见属吏，待茶至知县而止，佐杂弗及，亦定例也。按《金史》泰和五年，尚书省奏，茶为饮食之余，耗财弥甚，七品以上官，其家方许饮茶。盖茶叶出于宋地，以防耗财资敌之意。今之知县进谒，始款茗饮，应是相沿金季之令。 \\n 按行聘以茶，盖茶子既种，不能更移，与奠雁之义同。 \\n ◎俭德 \\n 吾友某君以俭德自诩，左右助之曰：“俭德可师，今之晏子也。”余曰：“圣贤弗纵欲自奉，弗悭吝为家，以天地之财，为天地之用，不言俭而俭自在，不求奢而奢弗病。孔孟以窭人自居，非有阡陌之利，而《乡党》一章，服食之美可知矣。生徒负笈请业者，动辄百人，如颜、原之贫，又不知凡几，其终岁相从，不能裹粮寄腊可知矣，夫子之必为设箸可知矣。否则在陈之厄，何以同一饥也。其转食于诸侯，后车数十乘，则仆御之众可知矣。今某君也，专车尚嫌其费，一餐尚吝其资，其俭德乃胜于圣贤耶？抑借此以饰其悭耶？晏子一狐裘三十年，非不御轻毳也；食不重肉，非不具肉也；妾不衣帛，则妻衣帛可知矣；豚不掩豆，其牲醴必备可知矣；父族无不乘车，则衣帛食肉在其中矣：母族无不衣帛，则食肉在其中矣；妻族无不食肉；齐国之待其举火者七十余家。如此举措，如此博施，能有几人。何以一概不学，只学其食不重肉，岂非借托高贤之名，诡其鄙吝之性耶！君欲敬法晏子，请各努力为之。余惟有望洋而叹，自愧弗及，素位而行，不敢学俭，亦不敢学奢也。”某君答然，愠形于色。余书之以志吾过也。 \\n 按《礼记》，孔子曰：“国奢则示之以俭，国俭则示之以礼。”此大圣人因时制宜，大公至正之论。《诗经·魏风》：“纠纠葛屦，可以履霜。掺掺女手，可以缝裳。”其序云，魏地狭隘，其俗俭啬而褊急。彼《汾沮洳》之诗，其序云，此亦刺俭不中礼之诗。可见俭贵中礼，不中礼是吝啬，非俭也。汉丞相平津侯公孙弘脱粟布被，汲黯劾其奸。宋王安石衣臣虏之衣，食犬彘之食，囚首丧面，而谈诗书，苏老泉讥其不近人情。《鲁论·乡党》一章，记圣人之言行，有“食不厌精，脍不厌细”、“沽酒市脯不食”、“狐貉之厚以居”、“吉月，必朝服而朝”。士君子立身处世，宜何所法守也。 \\n 又按杜祁公家居出入，从者十许人，或劝为居士服，答曰：“老而谢事，尚可窃高士之名耶！”此言深得不可徒行之义，斯其所以为名相也。 \\n 又按俭固美德也，然而世道巧伪，未可执一以概其人。韩魏公之奢，王安石之俭，论世君子毋为鄙夫所愚可耳。汉成帝时，五侯子弟侈靡豪纵，以车马声色相高，独王莽折节恭俭，勤身博学，被服儒素，卒以此技欺世猎名，几移汉祚。其所谓五侯子弟者，徒殃其身，未害于政也。大哉我世宗之谕曰，“听其作孽致困可也，何必禁之”，实为警世觉民针砭。 \\n ◎禁止服饰 \\n 禁止服色，辨其等威可耳，若使富人悉服布素，必致令有不行。令既不行，又难治以峻法，枉事更张，毫无利益。如其果行，则商贾不通，衣冠衤能衤戴，更失中华文物之盛，徒使悭吝富儿遂其鄙陋之欲矣。雍正三年八月，谕曰：“览诸臣所奏，欲将官员军民服用，一概加以禁约。朕试问诸臣，照此定制，以申禁约，能管束令其必改乎？断不能也。法令者，必其能禁而后禁之。明知法不能胜而禁之，则法必不行，亦何为哉。从前屡禁而不能，岂可复禁乎？且照此禁令，各按等秩将缎匹及貂鼠、猞猁狲等细裘悉行禁止，如许物件，俱不准服用，转令大臣官员得以贱价购而服之，是乃富室获其利也。兵丁等概令更换，则布匹等物，一时价值交腾，反致贫乏兵丁，难以为生，有何益哉！其家资殷实之人，随所得而服之。至不肖家奴，有越分服用以事奢靡者，听其作孽致困可也，何必禁之。朕视诸大臣，亦惟视其品行，并不观其服饰，即如都统巴拜所戴凉帽，殊不鲜明，亦有何关碍。尔诸臣视属下兵丁，犹朕之视尔等也，惟当爱恤教诲以成就之，见有服用僭越之人，则诫饬之，约束之，晓谕而训导之。凡以为伊等之生计耳，渐至醒悟，数年之后，自然悛改，一遵俭朴矣。但典礼所关，官员朝服及军士器械等项，不可使之无色，理宜修整，令其鲜明。尤有要者，我朝满洲等喜事，尚不必论，惟父母之丧，但恐无以饰观，有伤颜面，人或谓之不孝，每多勉强逾分费用，此皆无知之所致耳。夫孝者，在于诚心，并不在于躐等糜费，本自各有定分也。大臣等应将此留意，时加严禁。其定服色制度，不必纷扰，过于烦细，但将护军领催马甲及闲散满洲人、护军校、骁骑校、笔帖式等服色，定为制度之处，大臣等详究议奏。特谕。” \\n ◎诗人有豪气 \\n 王贻上（士礻真）官刑部尚书时，京师民人徐起龙，有女嫁冯继隆，甫数日，其姑曹氏淫悍妇人也，引所私辛二、僧宣召等逼奸之，女不从，则加炮烙，畏而从之。既两月，始许归宁，女泣诉父母。起龙羞愤，偕其表弟侯六登曹氏之门，欲殴之。曹及辛二出御，遂鸣于官，解赴刑部，司谳呈堂，以起龙兄弟白昼打抢，草率结案。王贻上大怒，立碎其牍掷地，诘满汉司官曰：“汝曹畏势乎？徇情乎？纳贿乎？”立令释起龙、侯六之锒铛，而系于曹氏、辛二之颈，并逮宣召，按律定拟，都人皆以为快。此康熙三十九年事也。又朱竹君学士（筠），每好作义侠之举，有胡御史（牧亭）为其家人箝制，学士愤怒，代为惩治。此皆老辈风义，至今犹有生气，不似腐儒畏缩，自命风流，视君子当为之事，皆如秦越，得失无关痛痒。故《传》曰“士不可不弘毅”其斯之谓欤？ \\n ◎严石事 \\n 余粗疏性成，于细事不甚留意，每有出入银帛，多原封不启，亦从无平色低昂之误。偶阅《居易录》载：如皋严怡，字石，家贫，行谊亢洁。尝馆于富室，岁暮将归，主人设筵祖道，以优伶侑觞。酒阑，主人出兼金为寿，且云，先生试一权之。怡大怒，曰：“君乃以我为商贾乎！”立散之优伶，拂袖而去云云。余阅至此，不觉失笑。 \\n ◎济南诗 \\n 黄河向距济南千里，自咸丰年江南丰县河决，黄流北趋，由直隶开州、山东濮州横灌运河，经兖之张秋镇入大清河，直抵济南城北十二里，汇滦水东下入海。每年伏汛泛滥，旁流外河，大舡可逾济南城北之标山，泊于三孔桥下，实为人意初不能料。平时之车尘马足，一换而为橹声帆影矣。宋晁无咎守济南，瓜代后，有《别历下二诗》云：“来时芙蕖溢渚香，归途未变柳梢黄。殷勤趵突溪中水，相送扁舟向汶阳。”又“鸳鸯绕渔梁，摇漾山光与水光。不管使君征棹远，依然飞下旧池塘。”味其诗句，是宋时亦可由济南乘舟南下矣。 \\n 钱辛楣《十驾斋养新录》记河防一则云：河为北条之川，由绛水大陆播九河，同为逆河以入海者，今故道即运河，由临清至天津是也；东汉以后，河由千乘入海，即今之大清河也，千乘今为武定府，自唐宋金皆由于此；金元之间，河渐南决，合淮泗以入于海，与禹河入海之地，几二千余里矣，是改北条为南条矣。按此说，今之黄河，由大清河绕济南汇济水入海，固是唐宋旧迹。晁无咎，宋人，赋事之言吻合也。 \\n ◎前代祭祀奢费 \\n 《江邻几杂志》载，宋时一郊费六百万，后至一千余万。明季郊祀礼成，乃至肆赦，其祭祀之难如此。本朝南北郊祀，驾必亲行，上辛、冬至、常雩、夏至，岁无不举，亦未闻冗费之钜，而宋时何以所用不赀，殆不可解。又如岳渎之祀，朝廷告功施庆，必照例举行。泰山则岁以四月十八日遣官致祭，甚至祈雨祷雪，亦极诚通昭事之敬。康熙、乾隆年间，车驾南巡，均亲展明，未尝骇为异事。何以古人于封禅一事，至于伏阙披鳞，拚以死命，尤令人不可拟解。 \\n 又宋熙宁以前，凡郊祀大驾还内，至朱雀门，忽扮绿衣人蹒跚潦倒如醉状，乘舆为之少栀，谓之天子避酒客。及门，两扉遽阖，门内抗声曰：“从南来是何人？”门外应声曰：“是赵家第几朝天子。”又曰：“是也不是？”应声曰：“是。”然后开门，乘舆乃进，谓之勘箭。此真无理作闹，亵渎朝仪，不知是何意也。勘箭两字，亦不解其义之所出。 \\n ◎温泉灌溉 \\n 王渔洋言，京师冬日熏花，汉唐以来，已有其法。引《汉书·召信臣传》，信臣为少府，太官园种冬生葱韭菜茹，覆以屋庑，昼夜燃蕴火，待温气乃生，此言是也。又引唐人诗云，“内园分得温汤水，二月中旬已进瓜”，此言非也。按滦阳避暑山庄，界在关外，地气早寒，惟御园中荷花，至八九月尚菡萏馥郁，经霜不凋。盖因池通温泉，地气常暖所致。前诗分得温汤四字，明明与此吻合，度其所分必华清温泉之下流也。 \\n ◎好声伎未尝为人品之累 \\n 今人每以细事概人平生，一耽声伎，群相指为轻薄，论亦苛矣。古之君子，无故不废乐，是以孔子大祥御琴，琴即成声，与人歌而善，必使反之，而后和之。谢太傅东山丝竹，文信国声伎满前，皆能乐人之乐，忧人之忧。《羯鼓录》言，宋广平人虽耿介，亦好色乐，尝与明皇论鼓云，“头如青山峰，手如白雨点”。《梦溪笔谈》载，寇莱公好柘枝舞，每宴客必舞柘枝竟日，时人号曰柘枝颠。康对山工琵琶，耽伎乐，没后囊橐萧然，所遗大小鼓三百余副。盖古人宅心于诚，弗假伪饰，不似今之君子，敝衣恶食，面尘齿垢，以为悃忄无华；较量锱铢，吝情取与，谓之财帛分明；问舍求田，高权子母，谓之能知稼穑；事理之来，不置是非，谓之养德；丝棼偶集，退避不遑，视他人之死生性命于不顾，谓之高洁。呜呼！天之生材，国之养士，安用此栖栖为哉。岂以能绝嗜好如处子，便可了当读书之道。国初范忠贞（承谟）以荫拜官，又成进士，当耿藩反侧之际，日接僚属，夜理文檄，每漏下辄聚僮仆高弹清吹，甚至铙歌大乐，殆无虚夕，外出镇静，内怀坚贞，至今勃勃尤有生气。岂得因有声伎之嗜，便可轻议之耶！然要必先有其材，具有其志，始可弦诵伎乐，以宣其意。彼徒事游荡饮博者，正未容借口也。 \\n ◎名刺 \\n 今人每好自讳其名，与人论事，非自呼其字，即曰“某人”，不典甚矣。惟通谒名刺，古礼仅存。书画题款，前代惟赵子昂、董香光，本朝惟刘石庵、英煦斋，喜署其字，总觉于古不典，于今不恭，似未可以为法。王州《觚不觚》云，自严分宜当国，亲王书刺无不名矣；自江陵当国，亲王无不称晚生矣，当其袭封之初，至称门生。按宋朝亲王班在宰相之下，益乖大体，其权相之气焰可以想见。江陵当国时，亲王次辅，皆称晚生，布按行跪礼。而江陵乃媚大冯保，自称晚生。然则貂之势，是谁启之？似未如近日之名刺允当矣。 \\n 按《汉书》注，张晏曰：匡衡少时字鼎，世所传其与贡禹书，上言衡敬报，下言匡鼎白。《南史》陶弘景自号华阳隐居，书札即以隐居代名。王右军《敬谢帖》曰逸少白。白居易《与元九书》称乐天再拜。陈抟《谒高公诗》称道门弟子图南。元稹作《长庆集》序，自称微之序。署款以字，古人固有行之者，然不多见，亦不足为法也。 \\n ◎大人 \\n 古称大人、先生，盖指德业而言，非谓名爵也。子之于父，亦称大人、夫子、先生。今惟存家大人、尊大人之称，而无夫子、先生之称矣。《汉书》范滂曰，“惟大人割不忍之恩”，是称母为大人也；疏受叩头曰，“从大人议”，是呼叔为大人也。宋元之世，渐称达官内臣为大人。至郭子仪应回纥大人之占，仍是伟望之称，非指官禄而言也。本朝内大臣、都统、尚书、侍郎、卿寺、学士、堂上官皆称大人。中允、洗马、赞善、巡城御史、掌科给事，皆在本署中称大人，出署则否也。外官文职督抚、学政、织造、监督、司道，武职提督、副都统、总兵、城守尉，皆称大人。御前大臣多以王公兼任，不称大人而称位号，其无世爵者，则用清语称之曰郭什谙班。大学士称中堂，将军称将军，似不以大人两字为极尊之称。国初谕旨中呼内务府大臣为内府大人，是以近日中使人役，仍呼内务府为大人衙门。 \\n 考国初外官，非钦使不称大人。曾见山东省城西关有王公祠，木主书山东巡抚王大老爷国昌之位。又济南朱氏家所藏其先世闽督公朱宏祚任广东巡抚时舆颂诗词册，亦称巡抚广东朱大老爷。又于高唐途次见一旧碑，称布政司熊大老爷。此皆康熙中年之事。余幼时，道员已称大人，府厅州皆称大老爷，知县称太爷，形于笔札则称太老爷。咸丰年用兵以来，知府多加运使、道员职衔，亦称大人。甚有未加衔者，属吏亦媚之曰“大人”。知县则无不加衔，无不大老爷矣。从前武职，总兵称总爷，副将称副爷，参将、游击称将爷，都司、守备称掌家（专营都司亦称将爷）。自余幼时总兵已称大人，副、参、游皆称大老爷，都司称总爷，守备称副爷，已觉与前迥异。近年以来，副将渐称大人，守备亦称总爷，兵丁久已称将爷，什长、传号久已称掌家，更为躐等之甚矣。不知数十午后，更加何称。又王州《觚不觚录》，三司见督抚称老先生，见巡按称先生大人，颇似今时中堂、将军，不以大人两字为重也。 \\n ◎罘罳 \\n 罘罳之为物也，前人释解不一。顾太初引郑康成、颜师古、崔豹诸说辨之，以为宫阙屏间，刻缕鸟兽云气，疏通连缀之状。唐苏鹗引《子虚赋》“罘网弥山”，证罘当为网。王渔洋引《柏梁诗》云，“走狗逐兔张罘罳”，则罘罳之为网户，正以其象类网而借用耳。余按诸说皆因字从网罗，又用之当窗罨画，故以为刻缕云气之状，其实皆误也。今大内宫殿庙宇檐下，皆有此物，盖用铜丝织成细网，幂于檐榱之下，以防雀鸽栖集。工部物料中即作罘罳两字，足以释古人之聚讼也。 \\n ◎羊肉 \\n 味之美者，曰“珍羞”。羞，羊脸也。又曰“羊羔美酒”，皆侈言俊味，是古人嗜好贵羊贱豕之明证。无怪鱼羊两字合书为鲜。其余若万羊宰相、瘦羊博士之典甚多。而罕有及于豚豕者，何也？宋时谚云：“苏文熟，啖羊肉。”因殿帅姚某性饕餮，每得坡公手帖，辄换羊肉数斤，故坡公有传语本官今日断屠之谑。杜祁公为相清俭，非会客不食羊肉。宋时京官日支羊肉钱。今京朝官喜吃羊肉，要亦由来久矣。袁简斋谓猪肉曰“广大教主”。余则视羊肉为“八比文字”，嗜之者咀嚼馋涎，恶之者掩鼻而过，且不可夹入一物，亦不可以他物夹之，自成一家言可耳。 \\n ◎巴克什 \\n 巴克什，亦作榜式，亦作把什，乃清语文儒谙悉事体之称。天聪五年七月，设立六部，改巴克什为笔帖式，其文馆大臣原有榜式之号者仍之。范文肃、宁文毅官大学士时，皆存榜式之名，有如武臣之巴图鲁也。笔帖式今清语作笔特和式，亦不称巴克什矣。 \\n 按从前大臣赐号甚多，有清卓理克图及戴青等名，与巴克什、巴图鲁之制同。蒙古王公有赐达尔汉及济农、土们等名。 \\n 又按国初文臣皆呼为巴克什，又有札尔固齐十人，似是理政听讼之大臣。曾于《清文鉴》中查之不得，应是蒙古语也。 \\n ◎屠纬真《藿语》二则 \\n 明部郎屠隆，自称鸿苞居士，著《藿语》一篇，颇有合于人情治道，摘其二则录之。 \\n 一曰重辅毗。今之辅臣，悉用词垣。夫黼黻皇道，润藻太平，此文章事也。若进在政府，赞襄机密，有不可尽于文章者。故选用辅臣，宜择德器端凝、才识练达、洞悉古今、谙悉世务、负公辅之望者，不当直以资秩文名而用之。而词臣方在编摩馆局时，亦须深念今日馆局之臣，即将来公辅之选，岂可徒寻章摘句，搦管抽毫，耽雕虫小技而已。凡国是、庙算、吏治、民情、刑名、钱谷、边务、戎机，皆当留心豫讲，或讨故实，或审时宜，咸其责也。而尤当克己去私，宅心公虚，以天下万世为度，而我不与焉。夫辅臣之权利富贵大矣，其得丧利害亦大矣。机务眩惑，得失熬煎，求望日多，奔走益众，平居十分之品，到此才得其六七，五分之品，到此才得其一二。泛论抵掌时，谁不能惜前代之失，摘往事之非，一旦身当其处，或有谬而不然者。古大臣自皋夔伊周而后，粹乎无可复议者，几何人哉。公辅之地，不易处也明矣，乌可不慎且重乎！人材难得，选用宜广，古之卜相，无间农工，今于翰苑之外，或参用中外他官一人可也。 \\n 一曰广选举。雉兔之置，不掩麟凤；鱼虾之网，不纟圭神龙。卓越奇伟非常之材，高卧岩穴，长啸烟霞，或非近世科目之所能得也。古帝王之得豪杰圣贤，或以梦卜，或以征聘，或得之农工，或得之渔钓，或得之商贩，或得之囚虏。朝为布衣，暮列卿相，卒之才鹊起，功烈鸿茂。材非一品，取非一途，盖亦广矣。汉选举有贤良、直言极谏、孝廉、明经、孝弟力田、明当世之务习先圣之术、四科、文学、高第、行义、茂才特立、淳厚有德、直言、勇猛知兵法。有大虑、贤良方正、茂才有道、耆儒、九品官人诸科，晋、宋、梁有猛勇秀异之才、孝廉、秀才、九流中正、明经干理、高才博学诸科，唐有明经、秀才、进士、俊士、有道、童子、制举、通一艺以上诸科，宋有进士、九经、五经、开元礼、三史、三礼、三传、学究、明法、诗赋、策论诸科，选举之途若是乎广也。圣朝国初尚有贤良方正等科，今则一切罢去，而独以举业取士。上之精神意向所指，下必风驰雷动而奔走焉。士之卓瑰茂异非常者，即天禀姿性与其才具学力之所成就，品格不同，莫不回心壹意而研讨举业，率以此进。二百余年来，名公硕辅、英雄杰，策勋竹素、流声天壤者，往往繇此而出，故亦不乏也。然宁无虞其万一遗漏乎？世或有卓然可称名公硕辅、英雄杰其人者，而偶不娴于今代举业之文，有其文矣，而偶不为有司所识拔，则虽有策勋竹素、流声天壤之具，何所用之，有老死蓬蒿之下而已。又万一有卓瑰茂异非常之入，不屑应当世制举，生而龙蟠豹隐，抱膝名山片石，栖真颐神，鸿飞冥冥焉，又孰从而得之。古豪杰若张子房、诸葛孔明、王景略、李长源，并不闻以制科而跳身樊笼之外，抗志寥廓之上，是未免为英雄之所窃笑也。余观此时发迹制科、布列仕路者，固多奇伟豪杰，蜚英腾茂，增光国家之盛典；其间中庸茸之徒，染指膏腴，溺志青紫，捱日停月，无所短长者，要亦不少，玷科目，负国恩，将焉用之。而草泽之间，怀才抱略、无忝制科之英，乃或有泯泯汶汶，布衣粝食，屈首衡茅，曾不得与时贤连袂而起、并辔而驾，白驹发叹，绵葛兴歌，耳目睹记，往往有之矣。嗟乎！唯楚有才，晋实用之。桓温对面而失王猛，乃为苻坚所得，立功名于氐羌中。张元负磊块之气，不遇于宋主，走元昊为边患无已。唐人有言：“中原不道无麟凤，自是皇家结网疏。”盖昔人叹之矣。制科之设，非不可以笼天下英雄豪杰，而英雄豪杰有不尽入其牢笼，当事者可无虑及此乎。愚意谓制科之外，宜别立一科，以罗天下遗逸真才，若瑰奇磊落、怀才抱略、智勇文武英杰，修德敦行、师表人伦之贤，经史淹贯、文章巨丽之士，伏在草野为制科所遗者，令州里乡老得以上闻，有司守臣得以辟举，亲召至阙下，覆核得实，果系真才，不次擢用。或端委庙廊，近侍顾问；或仗钺疆圉，平定安攘。远谟鸿烈，终将赖之。如郡邑有人，何害并举同升；若其无之，不妨绝迹灭响，毋多毋泛，以开幸门。天下之事，孰不由人材而济哉！武王成事以一太公，齐桓成事以一管仲，勾践成事以一范蠡，汉高成事以一张良，昭烈成事以一诸葛，苻坚成事以一王猛。淮淝之役，得一谢安则晋室泰山；奉天之役，得一李晟则唐室再造；灵武之役，得一李泌则庙虡重光；金人之役，得一岳飞则河朔几复。国家经济，岂必事事琐屑，正朝廷，靖四方，备边鄙，防寇虏，明赏罚，修刑政，肃纪纲，移风俗，诘兵戎，足粮饷，皆国家要务。然而用人得其人，何事不理；用人非其人，何事不坏。方今之最急，孰有加于用人者哉！余窃见近世之用人，无论闲秩散地，即国家至重大关要之处，其所用人，不闻博访精选，择其人品才具之相应者而用之，而但计其岁月，循其资秩，曰轮捱某人应得某处矣，曾不计其人之足了此与否也。甚或取其人之妥帖，足无悔吝；利其人之庸软，保无牾。用人若此，尚何望其树非常而报朝廷哉！此乃今之大患，而当事之失计也，其亦未之思矣。 \\n 此二则深中时弊，有明至今数百年，辄不能易。康熙二年，特沛纶音，揭摘制义之弊，宜其当日文运焕然光昌。所惜不数年，士子苦难迁业，卒如礼臣之请，仍复其旧。乾隆中，舒文襄（赫德）复有更易制艺之疏，乃独尼于鄂文端（尔泰）一人。盖文端亦乙科进身，不免欲高其技之习未能尽除耳。余按今之欲筑宫室者，不谋于圬者而谋于画师；欲实仓廪者，不谋于畎亩而谋于庖人，得毋皆耳目近习之误耶。 \\n ◎丧礼计闰 \\n 吕新吾三年之丧解，丧者，亲始死之日也。十三月再见亲死之日，谓之小祥，尚在吉凶之界。二十五月三见亲死之日，谓之大祥，始变凶而存吉，是月有余哀。又一月为中月，乃行礻覃。自二十五月已属余哀，二十六月已无余哀。先王制礼，虽圣人不敢过也。或问不计闰何？曰：计闰则短一月，不见三年之丧日矣，故不计闰，非谓以厚为道也。愚按期服以岁计，故不计闰；功服以月计，故计闰，亦是此意。然其中似应稍示区别，若在二十五月以内之闰，不应计算，在二十五月以外之闰，是已三见其丧，不应不计也。然而大孝终身慕之，又岂止三年而已。 \\n  \\n 　"}
{"章节": "●卷九", "正文": "　 \\n ●卷九 \\n 　 \\n  \\n ◎乡会试掌故一 \\n 顺治二年乙酉科乡试。本年江西、陕西初定，诏于十月举行，凡六省。顺天主考二员：侍读朱之俊，编修罗宪汶。是科山东士子中蔡兆□九十五人。 \\n 三年丙戌会试。中式四百人，不分南北中卷，山东一省中至九十九人。所取之士，大拜者四人，聊城傅以渐、高阳李{尉}、柏乡魏裔介、临朐冯溥，尚书八人，侍郎十五人。胶州法若真、法若贞兄弟同登。总裁汉军范文程、满洲刚林、汉军宁完我、涿州冯铨，皆阁臣。范、宁皆非科目出身。文题：王道之始也。临朐冯，丁亥年补殿试。 \\n 三年丙戌，补行乡试。乙酉、丙戌科场初开，士子应试都门者，间以道涂梗塞，后期始至，朝廷加意招徕，重行乡会。顺天主考胡统虞、白印谦二人，皆编修。是科湖南副主考给事中李运长，顺天大兴人，举人出身。 \\n 四年丁亥，补行会试。中式三百人，江南士子中至一百二十四人，鼎甲皆江南人。所取之士，大拜五人：武进吕宫、临朐冯溥、钱塘黄机、宛平王熙、武定李之芳。是科会元李人龙、传胪于明宝，皆未列馆选。总裁六人，皆阁臣：汉军范文程、满洲刚林、满洲祁充格、涿州冯铨、汉军宁完我、商邱宋权。祁、范、宁三人，皆非科目出身。 \\n 五年戊子乡试。本年江西金声桓作乱，乡试未及举行。福建、广东悉归版图，开闱凡九省。顺天主考李呈祥、黄志遴皆编修。 \\n 六年己丑会试。中式四百人。典试者阁臣六人，刚林、祁充格、范文程、洪承畴、宁完我、宋权。阁学一人，王文奎。时两广初定，二甲进士皆授参议，三甲授知府，分发两广等省补用。进士释褐后即官四品，后此前此皆无也。乌程姚延启、姚延著兄弟同登。 \\n 八年辛卯乡试。顺天主考：满学士鄂密图、满侍郎阿密达、检讨长治李中白、武进孙自式。京兆主司典用大员，自本科始。鄂密图、阿密达，皆不由科目出身（鄂密图，恐是崇德年状元鄂貌图误写也）。是年礼部议准八旗科举之制，为定鼎后八旗科目之始。 \\n 九年壬辰会试。初分南北中卷，中式四百人。会元南海程可则，以磨勘除名，因首艺不遵传注也。寿光刘毓桂、印桂兄弟同登。主司尚书满洲陈泰、学士武陵胡统虞、大名成克巩、汉军刘清泰四人。陈、刘两主司皆不由科目。状元邹忠倚，榜眼张永祺，探花沈荃。传胪迟煌，汉军人。是科分满汉为二榜，蒙古人入满榜，汉军入汉榜。满洲状元麻勒吉，榜眼折库勒，探花巴海。 \\n 十一年甲午乡试。顺天主考：学士汉军白色纯、侍郎满洲渥赫、编修吴县范周、江夏吴正治四人。白主司不由科目出身。是科浙江正考官编修汉阳熊伯龙，副考官给事中新乡许作梅，一榜取中三状元：史大成、严我斯、蔡启亻尊。 \\n 十二年乙未会试。中式三百五十人，仍分满汉榜为二榜。总裁四人，大学士满洲额色赫、吴江金之俊、学士山阴胡兆龙、侍郎满洲恩国泰四人。额主司不由科目出身，此后典试俱用科甲矣。满鼎甲：图尔宸、查亲、素泰。汉鼎甲：史大成、戴王伦、秦钅式。是科汉军正白旗人迟、迟煊，汉军正蓝旗人张登举、张登选兄弟同登。 \\n 十四年丁酉乡试。顺天主考二员：庶子黄冈曹本荣、中允溧阳宋之绳。江南主考遂安方犹、仁和钱开宗，一榜取中三鼎甲，马世俊、鲍亦祥、叶方蔼三人。湖广主考给事中历城孙光祀、检讨侯官薛，取中百六人，后捷南宫者六十四人，称为极盛。是年奉旨停止八旗考试例，因文尚虚浮，不务经济，废弛武备也。 \\n 十五年戊戌会试。总裁傅以渐、李{尉}，皆丙戌同年，同官阁臣。中式四百人。头场四书题三道，由钦命密封送内帘用印颁发，自本科始。鼎甲常熟孙承恩、盐城孙一致、全椒吴国对，皆江南人，又同为甲午北闱举人。是科大拜者三人：李天馥、熊赐履、陈廷敬也。世祖亲覆试江南举人，拔武进吴珂鸣第一，赐进士，一体殿试。 \\n 十六年己亥会试。本年以€南底平，复举会试，此特典也。中式三百五十人。主司：安邱刘正宗、曲沃卫周祚。一榜三鼎甲，皆江南人：昆山徐元文、无锡华亦祥、昆山叶方蔼。 \\n 十七年庚子乡试。顺天主司：侍讲武进庄朝生、检讨孝感熊赐履二人。€南贡院未修，学臣未到，乡试定于次年补行。本科以举人出身而典试差者四人，给事中南昌湛名臣典江南，遵化汪之洙典浙江，盐城薛鼎臣典湖广，郎中阳城赵联元典山东。又山东正考官兵科给事中香河袁懋德，乃岁贡起家，尤为旷典。典顺天之熊赐履、典江南之谭篆、典江西之萧维豫、典浙江之张贞生、典湖广之邹度珙，皆前科新进士。 \\n 十八年辛丑会试。主司阁臣二人：成克巩、卫周祚。中式四百人。本年停止刊刻试录，惟于场内缮写题名录送呈。山阳李时谦、李时震、李铠兄弟三人，同登进士。 \\n 康熙二年癸卯科乡试。顺天主考二人，清涧白若贞、婺源詹养沈皆编修。是科江南主考编修大兴王勖、给事中茌平王曰高，得人最盛，后中鼎甲二人，尚书五人，大拜者三人。€南正考官江西蔡驺，兵部主事，拔贡出身，与前此之岁贡出身得典试差，皆创典也。本科特开考试八旗乡试之场，次年仍无会试，因八旗生员无上进之途也。取中满洲举人齐兰保等二十一名，蒙古布颜等十七名，汉军姚启圣等一百一十八名，不中者皆斥革。 \\n 三年甲辰会试。初废八股取士，专用策论，改试二场。取中二百五十人，比前科人数顿减，盖士子习于八比，苦于迁业，应试者甚少。主司四人：内阁李{尉}、户部尚书宝坻杜立德、吏部侍郎霸州郝惟讷、阁学海丰王清。 \\n 五年丙午乡试。顺天主考：侍讲张允钦、礼中沈令式。是科湖南主考曹鼎望与广西主考曹百望兄弟，典山东之吴国龙与典福建之吴国对亦兄弟。曹百望以拔贡户部主事典试，尤为特恩。 \\n 六年丁未会试。总裁：户部尚书永昌王宏祚、兵部侍郎正定梁清标、吏部侍郎临朐冯溥、阁学宛平刘芳躅四人。王司农字玉铭，庚午举人出身，得典会闱，实异数也。是科中式一百五十人。河南进士王曰温与其父鸣球同策大廷，人皆荣之。按鸣球，庚子解元，甲辰中贡士，补殿试，授中书。 \\n 八年己酉乡试。顺天主考：学士李元振、户部郎中兵贞。考兵贞，四川内江人，字石斋，甲午乙榜出身，其姓已罕见，遭际亦旷典也。本年场中仍用八股文字，照例试三场，并准刊刻试录，从礼臣之请也。是科复八旗考试之制，归并与汉人同场一例考试。 \\n 九年庚戌会试。总裁：内阁魏裔介、礼书龚鼎孳、吏侍王清、学士田逢吉。中式三百人。状元蔡启亻尊、榜眼孙在丰，皆浙江德清人。山东福山鹿廷瑛、廷兄弟同登。 \\n 十一年壬子乡试。顺天主考修撰蔡启亻尊、编修徐乾学，皆前科鼎甲，未散馆即典京兆主司，实旷典也。是科顺天同榜四鼎甲：韩状元，王鸿绪榜眼，翁叔元、茆荐馨皆中探花。 \\n 十二年癸丑会试。主司：内阁杜立德、礼书龚鼎孳、刑侍姚文然、学士熊赐履。中式一百五十人。会状韩、榜眼王鸿绪、探花徐秉义，皆江南人，均跻八座。徐之兄乾学，弟元文，皆鼎甲。 \\n 十四年乙卯乡试。顺天主考修撰韩、编修王鸿绪，皆前科鼎甲。时三逆叛据西南，至王戌始全行收复，次第补行乡试，广东全省震惊，赵文照从容校阅，所拔皆名流。 \\n 十五年丙辰会试。主司：阁臣李{尉}、礼书吴正治、吏侍宋德宜、副使田六善。中式一百九十人。归安沈涵、三曾兄弟同登。复停止八旗考试例。 \\n 十六年丁巳乡试。主考修撰彭定求、编修胡会恩，皆前一年丙辰科鼎甲。是岁因军兴，开科有乡试，无会试。江西、湖广附江南，福建附浙江，山东、山西、陕西附河南应试。典试差者，惟顺天、江南、浙江、河南四省。顺天解元王生，江南青浦人，后中壬戌进士，官编修。 \\n 十七年戊午乡试。顺天主考：编修杨、检讨李阜。开科者，顺天、江南、江西、浙江、福建、广东、湖广、河南、山东、山西、陕西十一省。福建乡试，至庚申四月始得补行。主考白梦鼐，归至宁波病卒。 \\n 十八年己未会试。主司：内阁冯溥、尚书宋德宜、学士叶方蔼、副都御史杨雍建。中式一百五十人。 \\n 二十年辛酉乡试。顺天主考修撰归允肃、编修沈珩，皆前科翰林。江南主考朱彝尊、山东主考曹禾、山西主考严绳孙、陕西主考汪、广西主考乔莱、€南主考米汉雯、四川主考方象瑛、王材佐、广东主考邵远平，皆宏博科出身。时三逆初平，€南、贵州、四川、广西，逾年始行乡试。朱彝尊典江南试，取中胡任舆、陆肯堂，后俱中状元。 \\n 二十一年壬戌会试。主司：吏书黄机、工书朱之弼、户侍李天馥、礼侍陈廷敬。中式二百人。状元蔡升元，乃庚戌状元蔡启亻尊从侄，升元及第日，其父启贤仅四十六岁，有《纪恩诗》云：“君恩独被臣家渥，十二年中两状元。”探花彭宁求与丙辰状元彭定求兄弟。实为国家祥瑞，非仅科名之光也。 \\n 二十三年甲子乡试。顺天主考：谕德秦松龄、编修王沛思二人。国子祭酒吴苑疏请增置八旗中额，诏从之。 \\n 二十四年乙丑会试。总裁：刑书张士甄、都宪户侍王鸿绪、阁学孙在丰。中式一百五十人。榜前拟十卷进呈，恭候钦定名次，自本科始。同考官王九龄，乃总裁王鸿绪胞兄，实异数也。 \\n 二十六年丁卯乡试。顺天主考：编修杨大鹤、检讨王思轼。顺天同考官，不用六部员外、主事、中书等官，止取直隶省科甲知县充用。解元多时珍，字玉严，阜城人，其姓罕见，可称榜花。 \\n 二十七年戊辰会试。主司：内阁王熙、刑书徐乾学、兵侍成其范、工侍郑重。中式一百五十人。 \\n 二十九年庚午乡试。顺天主考、学士王、编修魏希征。湖广解元陈大华与兄大群同捷。本年复举八旗考试例。 \\n 三十年辛未会试。总裁：内阁张玉书、户书陈廷敬、兵侍李光地、王士礻真。中式一百五十人。殿试初拟全椒吴第一，金山戴有祺第二，海宁杨中讷第三，上以鼎甲久无北人，遂拔大兴黄叔琳第三人，戴中状元，吴中榜眼。 \\n 是年五月，以直隶、山东为北左，河南、山西、陕西为北右，江南、浙江为南左，江西、湖广、福建、广东为南右，四川、€南为中左，广西、贵州为中右，从御史江蘩之请也。今之顺天乡试之分北皿、南皿、中皿，实本於是。 \\n 三十二年癸酉乡试。主考：司业徐倬、编修彭殿元。是科京闱南卷，如姜宸英、顾图河、汪绎皆登鼎甲。江西朱轼，年二十九，后跻揆席。一时都下因所拔皆知名之士，且多少年，致兴大狱。给事中彭鹏疏请廷讯科场之案，上切责之，言：彭鹏岂以为举朝皆不可信乎？言官当导朕躬以宽大云云。本年议准增置八旗试额。 \\n 三十三年甲戌会试。主司：吏书熊赐履、兵书杜臻、兵侍王维珍、工侍徐潮。中式一百五十人。王维珍，字嵋谷，汉军，庚戌进士。旗人以进士出身典试文闱者，自维珍始，前此皆不拘也。正蓝旗觉罗满保中式，此为觉罗进士之始。 \\n 三十五年丙子乡试。顺天主考：学士曹鉴纶、春坊张希良。 \\n 三十六年丁丑会试。总裁：尚书熊赐履、礼书张英、左都吴典、兵侍田雯。中式一百五十九人。探花姜宸英以古文名世，上久知其名。殿试卷进呈，拟二甲。上问十卷中有姜某乎，尚书韩对以宸英在史馆久，臣识其字，某卷当是也。拔置一甲第三，时年七十三矣，自古探花无此际遇。十月，论嗣后宗室子弟一体应试。 \\n 三十八年己卯乡试。顺天主考修撰李蟠、编修姜宸英，皆前科鼎甲。姜以耄年掇巍科，旋典京兆主试，忌之者乃嗾言官摭拾入劾，遂兴大狱。解元王兆凤，字九仪，高邮人。是科广东贡生黄章，年已百岁，入场时，大书“百岁观光”四字于灯笼，令其曾孙为之前导。浙江副考官满保，甲戌检讨，字凫山，满洲镶黄人；福建正考官阿金，辛未检讨，字云举，满洲镶白人；河南副考官喀尔喀，辛未检讨，字警庵，满洲正白人；陕西副考官海宝，甲戌检讨，字天植，满洲镶白人，此为满臣典试直省主考之始。海、阿、喀三人，皆王士礻真门生，见《池北偶谈》。 \\n 三十九年庚辰会试。总裁：阁臣熊赐履、吴典、户侍李楠、佥宪王九龄。中式三百人。佥宪旧不开列，典试自此科王九龄始。状元汪绎，中丁丑会元，未及对策，以外艰归，庚戌服阕北上，邵青门赠以诗云：“已看文采振鹭，重向青霄刷羽翰。往昔绪言吾解说，状元原是旧吴宽。”汪果大魁天下。是科会元柘城王露，字戒三，中探花。八月，论大学士曰：“宗室朕素加恩，何患无官，嗣后仍停其考试。” \\n 从前会试分南北中卷，后又於南北中卷内分为左右，未免太繁。本科仍照旧例分南北，不必细分左右，并将庐州等府、滁州等县，旧系中卷者，皆归南卷。其€南、贵州等省，去其中卷名色。每科€南定为云字号，额中二名；四川为川字号，额中二名；广西为广字号，额中一名；贵州为贵字号，额中一名，从副都御史梅钅之请也。本年恩诏加额，€南、四川加二名，广西、贵州加一名。 \\n 四十一年壬午乡试。顺天主考：詹事昆山徐秉义、侍讲满洲徐元梦。满洲进士出身典京兆自此科始。乡试朱墨卷磨勘，亦自本科始。河南主考检讨阿尔骞、福建主考寺正索柱、湖广主考评事巴海、河南主考检讨傅森、山东主考编修满保，皆满洲人。四川主考检讨高其倬，汉军人。旗人典试直省，此科为盛。浙江正考官傅作霖，举人出身，时任给事中。 \\n 四十二年癸未会试。总裁：内阁熊赐履、冢宰陈廷敬、少宰吴涵、少宗伯许汝霖。中式一百五十九人，又钦赐殿试三人。宝应王式丹，会状联元，时年五十九。 \\n 四十四年乙酉乡试。顺天主考：户侍汪、赞善姚士藟。江南副考官太常寺少卿长乐廖腾奎，字占五，举人出身。 \\n 四十五年丙戌会试。总裁：吏侍李录予、兵侍彭会淇。中式三百人。历科会试主司，皆用大学士而下三四人，本科止用侍郎二人，遂腾物议。会元尚居易旋被夺削，主司亦镌级。 \\n 四十七年戊子乡试。主考：学士潘宗洛、御史李永绍。福建正考官御史戴梦麟，掖县丁巳举人。四川副考官中书王凤孙，溧阳壬子举人。是科年羹尧以学士典广东正考官。 \\n 四十八年己丑会试。主司：阁臣李光地、尚书张廷枢二人。中式三百人。状元赵熊诏、榜眼戴名世、探花缪沅，三鼎甲皆江南人。长洲张学庠、张绍贤，大兴黄叔琬、黄叔敬，皆兄弟同登。二黄之兄黄叔琳，辛未科先中探花（戴名世本科会元）。 \\n 五十年辛卯乡试。顺天主考：左都御史赵申乔、中丞江球。是科四川副考官工部员外郎恩平莫象年，乙卯举人出身。江南正考官副都御史顺德左必蕃，辛酉举人出身，副考官编修闽县赵晋，私通贿赂，多中扬州富商子弟。江南下第士子，有“左邱明两眼无珠，赵子龙一身是胆”之联，传播都下，事觉伏辜。 \\n 五十一年壬辰会试。主司：司农赵申乔、少宗伯徐元梦、少司寇胡会恩。中式一百七十七人，又钦赐殿试十五人。状元王世琛、探花徐葆光，均为苏州省城人。 \\n 五十二年癸巳万寿恩科乡试。顺天主考：冢宰张鹏翮、侍讲文志鲧。山西主考平乐陈允恭、泰州俞梅，奏减官卷，以五经民卷补之，取孙嘉淦等，俱为名臣。 \\n 五十二年癸巳恩科会试。主考：内阁王、工侍王顼龄、兵侍李光复、阁学沈涵。中式一百五十五人。李主司字曲江，四川南部人，王子举人出身。本科乡试、会试，同在一年。 \\n 五十三年甲午乡试。顺天主司：祭酒徐日暄、御史田轩来。顺天同榜三元：汪应铨，戊戌状元；杨尔德、储大文，戊戌、辛丑会元。 \\n 五十四年乙未会试。主司：吏部尚书王顼龄、编修邹奕凤。中式一百九十人。会元长洲李锦与弟文锐同捷，均列词垣。慈溪裘琏与馆选时，年七十有二。状元徐陶璋、榜眼缪曰藻、会元李锦，皆苏州府人。 \\n 每科乡会试房考，例用十八人，本科典用三十六人，每房各二人，公同阅看。 \\n 五十六年丁酉乡试。顺天主考：户部侍郎张伯行，字孝先，河南封邱人，乙丑进士；编修鄂尔奇，字季正，满洲镶蓝人，王辰进士。浙江主考索泰，以房师陈恂嘱托，中其族人素不能文者，杭人大哗。事闻，索、陈俱按治。 \\n 五十七年戊戌会试。主司：吏书张鹏翮、户书赵申乔、刑侍李华之、工侍王懿。中式一百六十五人。状元汪应铨，未散馆即擢庶子，盖异数也。 \\n 五十九年庚子乡试。顺天主考副都屠沂、侍读陈世倌，一榜得两状元：金坛于振癸卯，安州陈{直心}华甲辰。 \\n 六十年辛丑会试。主司：张鹏翮、户书田从典、户侍张伯行、副宪李绂。中式一百六十三人。李绂字巨来，江西临川人，己丑进士，博采名誉，所取皆一时俊髦。正黄旗满洲何舍里氏何溥、何浩，宜兴储氏，金溪冯氏，均昆季联镳。落第者喧闹盈门，新中者无由入谒。事久，外间物议始定。会元储大文之弟储郁文、储雄文同登。 \\n 雍正元年癸卯恩科乡试。顺天主司：礼部朱轼、户部张廷玉。云南正考官员外郎鄂尔泰，己卯举人。贵州副考官员外郎朱崧，庚子举人。是科解元常熟王俊，后中甲辰进士，官御史。三月举行乡试，各省乡试同考官，由监临先期试以时艺一篇，文理优长者入内帘，荒疏者供外场执事，自本科始。 \\n 元年癸卯恩科会试。主考：阁臣朱轼、吏部尚书张廷玉。中式二百七十人。九月会试，十月殿试，两主司叠典春秋两闱。上又以其持择公允，舆论翕然，均加太子太傅衔，士论荣之。状元于振，以南籍中式京兆，未一年即大魁天下，尤为盛事。 \\n 按，《茶余客话》载：传胪张廷珩特授检讨，与鼎甲三人同日入南书房云云。张廷珩乃张廷玉之弟，何以未回避，应俟考。 \\n 二年甲辰，补行癸卯正科乡试。顺天主考：内阁田从典、阁学福敏。本科湖北副考官工科蔡仕舳、四川副考官户部主事许隆远，皆举人出身。湖南、湖北分两闱考试，自本科始。顺天同考官吕谦恒、吕耀宗，父子同闱分校，时以为荣。于振前一年犹是诸生，本科已典河南副考官，士林夸为盛际。 \\n 二年甲辰，补行正科会试。主司：阁臣朱轼、张廷玉、吏侍福敏（字龙翰，原名傅敏，字湘邻）、兵侍史贻直。中式二百九十人。朱、张两相国联主礼闱，恩眷罕比。 \\n 四年丙午乡试。顺天主考：司农蒋廷锡、阁学刘师恕。江西主考少詹查嗣庭、洗马俞鸿图，取中甘万达、甘汝来、甘汝逢、甘禾，祖孙父子三世同登，前代未有也。汝来官至尚书。本科以五经中式副榜者，奉旨准作举人一体会试。各省副榜有今科重中副榜者，亦准作为举人。 \\n 五年丁未会试。主司：刑部尚书励廷仪、吏侍郎姚近思、兵侍郎史贻直。中式二百十八人，又钦赐殿试一人。浙江士习不端，举人停其会试。宜兴储方庆、储善庆兄弟同登。 \\n 七年己酉乡试。顺天主考：吏侍杨汝谷、礼侍鄂尔奇。广东主考编修严民法（养云），贵州主考编修严源焘（济之），父子同时典试。 \\n 八年庚戌会试。主司：大学士蒋廷锡、兵侍鄂尔奇、刑侍孙嘉淦、阁学任兰枝。中式三百九十人。状元周澍，钱塘人。榜眼沈昌宇，秀水人。探花梁诗正，钱塘人。本科浙江举人准其会试，三鼎甲皆取浙人，实旷恩也。福山鹿廷瑛、鹿廷兄弟同登。 \\n 十年壬子科乡试。顺天主考：礼侍郎任兰枝，字香谷，溧阳人；学士杨炳，字蔚友，锺祥人。壬子、乙卯二科京闱，皆以邻省举人充乡试同考官。福建主考王安国、严瑞龙，取中之士，后成进士者四十人，大学士蔡新与焉。蔡，漳浦人，谥文定。先高祖官漳浦县时，文定以童子肄业书院，屡拔前茅，因留于署中，与先曾祖辈同窗读书。及壬子科，与先曾祖文肃公南北同举，同时入相，亦佳话也。是科江南榜长洲周永骥、周曰万父子同科。 \\n 十一年癸丑会试。主司：户书鄂尔奇、吏侍杨汝谷、礼侍任兰枝。中式三百二十八人。陈亻炎以教官应礼部试，高掇会状，其友人调以诗云：“三载凄凉冷署秋，此番高出众人俦。教官金榜非难事，难在蓬莱最上头。”其年已三十有九。榜眼田志勤，大兴人。探花沈文镐，崇明人。崇明一县，孤悬海外，前代不置县治，谓之舟山，为倭寇往来所据之地。今圣化遐被，乃出鼎甲，猗欤盛哉！ \\n 十三年乙卯乡试。顺天主考工侍吴江顾祖镇、学士上元戴纶，俱落职逮问。 \\n  \\n 　"}
{"章节": "●卷十", "正文": "　 \\n ●卷十 \\n 　 \\n  \\n ◎乡会试掌故二 \\n 乾隆元年丙辰会试。主司：阁臣鄂尔泰、朱轼、吏侍邵基、工侍张廷彖四人。鄂尔泰，举人出身，典试礼闱，近年罕有也。中式二百四十四人。状元金德瑛，官至左都御史。榜眼黄孙懋，官至阁学。探花秦蕙田，官至尚书，谥文恭。传胪蔡新，官至大学士，谥文定，年九十三卒，尤为盛事。归安沈涵、沈三会兄弟同入翰林。 \\n 元年丙辰恩科乡试。顺天主司：左都福敏、吏左邵基。是科典试直省考官，特命大臣保举，三月十七日，在保和殿考定等第，引见记名差用。计典试直省者，江南籍十人，浙江七人，江西三人，直隶二人，山东、山西、福建、陕西、€南皆一人。满洲司业开泰（兆沂）典江西，侍读嵩寿（茂）承典山西。 \\n 二年丁巳恩科会试。主司内阁张廷玉、左都福敏、吏侍姚三辰、副都索柱，满汉皆进士出身。中式二百二十四人。状元于敏中，官至大学士，谥文襄。归安潘汝诚、潘汝龙兄弟同登。 \\n 三年戊午乡试。顺天主考：吏尚书孙嘉淦、礼侍郎吴家骥。是科得两状元：庄有恭己未联捷，钱维城中乙丑。庄后以江苏巡抚超擢协办大学士，又为异数。 \\n 四年己未会试。主司：阁臣赵国麟、吏书甘汝来、户侍留保（松裔）、兵侍凌如焕。中式三百二十八人。乌程费瀛、费兰先父子同登。会元轩辕诰、榜眼涂震逢，两姓皆罕见也。 \\n 六年辛酉乡试。顺天主考：礼侍刘藻、工侍许希孔。解元毛师灏，壬申殿试怀挟，除名。福建解元邱鹏飞，本武生，以兄振芳代作，事觉除名。 \\n 七年壬戌会试。主司：内阁鄂尔泰、刑尚书刘吴龙、兵侍汪由敦、副都仲永檀。中式三百十二人。同考十八人皆翰林，前此未有也。会元仁和金莘，大魁天下。榜眼杨述曾、探花汤大绅，皆阳湖县人。 \\n 九年甲子乡试。顺天主考：户侍汪由敦、祭酒崔纪。京闱解元冯秉忠，江南金坛人。顺天乡试因搜检逾期，奏改试期一日。 \\n 十年乙丑会试。主司：吏部尚书史贻直、刑部尚书阿克敦、兵部尚书彭维新、刑部侍郎钱陈群。中式三百十三人。鼎甲钱维城，官至尚书，谥文敏；庄存与官至侍郎；王际华官至尚书，谥文庄。会元蒋元益，官至侍郎。状元、榜眼又皆武进同邑人，一时称盛。蒋元益卷进呈列第七，经御览嫌第一卷文太缛，不如第七卷清真，御笔改为第一。 \\n 十二年丁卯乡试。主考：刑部阿克敦、左都刘统勋。解元河间纪昀，官至大学士，谥文达，文章博洽，为本朝第一人。甲子、丁卯两科，东昌邓锺岳联典江南，无锡王会汾联典浙江，所拔多名宿。 \\n 十三年戊辰会试。主司：吏书陈大受、兵书鄂容安、户侍蒋溥、礼侍沈德潜。鄂、蒋皆宰相子，沈乃老名士，举子得列门墙，声价益盛。鼎甲梁国治，大拜；陈楠失考；汪廷官至侍郎。中式二百六十四人。涿州刘湘、刘洵兄弟同登。 \\n 十五年庚午乡试。顺天主司：户侍汪由敦、礼侍嵩寿。自乾隆年以来，京兆皆典大员矣。解元马国梁，无锡人。江南主考庄有恭、山西主考庄有信，兄弟同时典试。 \\n 十六年辛未会试。刑尚书刘统勋、工尚书孙嘉淦、吏侍郎董邦达、礼侍郎介福。中式二百四十二人。状元吴鸿，榜眼饶学曙，会元周沣殿试第三人。长洲周曰万、周曰瓒兄弟同登。 \\n 十七年壬申恩科乡试。顺天主司：工尚书孙嘉淦、礼侍郎介福（受兹）解元田玉，无锡人。本年皇太后六旬万寿，特开恩科，乡会试一岁并举。孙、介两主司，皆连岁典试，一时名宿多出其门。江西正主考蔡新、副主考金莘皆状元。〔点校者案：蔡新系乾隆丙辰传胪，非状元。〕 \\n 十七年壬申恩科会试。总裁：内阁陈世倌、礼侍嵩寿、阁学邹一桂。中式二百三十一人。状元秦大士，名士也。 \\n 十八年癸酉乡试。主司尚书孙嘉淦、侍郎嵩寿（茂）承，皆叠充衡文之命。江南正考官阁学梦麟，字午塘，蒙古正白旗人，名士也。蒙古人典试外省自午塘始。 \\n 十九年甲戌会试。主司：阁臣陈世倌、礼侍介福、阁学钱维城。中式二百四十一人。状元庄（因培）〔培因〕，素有才华，其兄庄存与中乙丑榜眼，调以诗云：“他年令弟魁天下，始信人间有宋祁”，自是果登状首。嘉善周翼洙、周升桓，父子同科。 \\n 二十一年丙子乡试。主考：刑部尚书刘统勋、侍郎蔡新。顺天主考〔刘统勋〕与广西正考官刘墉父子，浙江正考官阁学庄存与与福建副考官修撰庄培因兄弟，同科典试，称为盛事。 \\n 二十二年丁丑会试。主司：尚书刘统勋（尔）钝、礼部侍郎介福、金德瑛（桧门）是科中式二百四十二人。自本科始，将闱中表判裁去，改用五言八韵排律诗一首。长洲彭绍观、彭绍升兄弟同登。嘉善蔡以台（季宝）会状联元。诗题“循名责实得田字。” \\n 二十四年己卯乡试。本科典试多为才望之官，顺天主考尚书梁诗正（芗林）、侍郎观保（补亭），江南裘曰修（叔度）、钱琦（相人），江西钱维城（幼安）、翁方纲（潭）〔覃〕溪，浙江介福（景庵），河南朱（石君），山东钱大昕（辛楣），山西纪昀（晓岚），广西钱载（箨石）。 \\n 二十五年庚辰会试。主司：内阁蒋溥、刑尚书秦蕙田、礼侍郎介福、副宪张泰开。中式一百六十四人。鼎甲毕沅、诸重光、王文治，皆名士也。 \\n 二十五年庚辰恩科乡试。本年皇太后七旬万寿，又值西域平定，武功告成，正科会试后，举行恩科乡试。主考：左都御史刘纶、礼部侍郎介福。刘纶，廪生，鸿博出身。浙江主考观保、山西主考德保，兄弟也（姓索绰罗氏）。 \\n 二十六年辛巳恩科会试。主司：刘统勋、于敏中、观保。中式二百十七人。鼎甲韩城王杰、仁和胡高望、阳湖赵翼，皆名下士。大兴邵自镇、邵庾曾父子同登。先日小传胪自本科始。 \\n 二十七年壬午乡试。顺天主考：吏尚书梁诗正、礼侍郎观保。连科江浙主考，皆典大员。 \\n 二十八年癸未会试。主司：司寇秦蕙田、少宰德保（定圃）、少农王际华。中式一百八十八人。先是会榜已定，张书勋以论误斥去，于落卷中得秦大成补之，大成是科竟大魁天下，亦异事也。张书勋旋中丙戌。 \\n 三十年乙酉乡试。顺天主考：兵部尚书长洲彭启丰（翰文）、侍郎满洲钟音（闻轩）。是科江南钱载，江西德保，浙江曹秀先、钱大昕诸考官，皆名下士。 \\n 三十一年丙戌会试。总裁：内阁尹继善、吏侍郎裘曰修、兵侍郎陆宗楷。本科闱中不戒于火，试卷多被焚毁，嗣经礼部奏明另试，钦命题由之瑟奚为于某之门，补取故卷中式。 \\n 三十三年戊子乡试。顺天主考：兵尚书陆宗楷、副宪景福（介之）。 \\n 三十四年己丑会试。中式一百五十一人。山阴沈诗李、沈诗杜（沈氏兄弟本孪生），大兴黄叔琬、黄叔敬，长洲张学庠、张绍贤兄弟同登。点校者案：二黄二张是康熙己丑科，此处重出。 \\n 三十五年庚寅，皇太后八旬万寿，举行恩科乡试。顺天主考：冢宰刘纶、总宪观保二人。刘纶之子刘跃云，典山东主考。 \\n 三十六年辛卯恩科会试。主司：大学士刘统勋、左都御史观保、内阁学士庄存与。中式一百六十一人。会元邵晋涵归班，旋以纂修四库书，保举入词林。 \\n 三十六年辛卯乡试。顺天主考：左都御史张若魁、阁学金魁。浙江主考刘校之，与贵州主考刘权之兄弟同典试。 \\n 三十七年壬辰会试。主司：阁臣刘纶、兵侍奉宽彰民、阁学汪廷三人。中式一百六十一人。咸宁贾策安、贾策治兄弟同登。 \\n 三十九年甲午乡试。顺天主考：吏侍郎曹秀先；阁学嵩贵，字补堂，蒙古正黄旗人。此为蒙臣典京兆之始。解元戴联奎，江苏如皋人，仕至礼部尚书。 \\n 四十年乙未会试。主司：兵部尚书嵇璜、刑侍郎王杰、副宪阿肃。 \\n 四十二年丁酉乡试。顺天主考：少司寇梁国治、少宗伯阿肃。北闱取中吴县蒋曾煌，与其弟蒋业谦、侄蒋元复、侄孙蒋荣三世同榜。蒋荣之子景曾，甲子科与其叔祖元封同登江南榜，叔瑛北榜，亦三世同科。 \\n 四十三年戊戌会试。主司：阁臣于敏中、吏侍郎王杰、阁学嵩贵。此为蒙臣典总裁之始。中式一百五十七人。总裁于、王，皆状元。同考官秦大成、陈初哲、黄轩、金榜皆状元，时在京之一甲一名进士，无不入闱者。本科状元戴衢亨，官至大学士，是一科师生皆状元宰相，实为盛事。大兴邵自昌、邵自悦兄弟同榜。 \\n 四十四年己亥恩科乡试。主司：兵部尚书蔡新、礼部侍郎达椿（香圃）。江南主考谢墉、翁方纲，一榜取中四元：钱、石韫玉状元，顾钰、马有章会元。 \\n 四十五年庚子会试。主司：礼尚书德保、兵尚书周煌、礼尚书曹秀先、阁学胡高望。中式一百七十人。秀水汪如洋会状联元。 \\n 四十五年庚子乡试。主司：尚书蔡新、刑侍杜玉林、阁学嵩贵。京兆乡试主考，历科正副皆止二人，本年典蔡新为正考官，杜玉林、嵩贵副之。 \\n 四十六年辛丑会试。总裁：尚书德保、吏侍郎谢墉、兵侍郎沈初、副都御史吴玉纶。中式一百六十九人。探花汪学金，系戊辰探花汪廷之子。 \\n 四十八年癸卯乡试。顺天主司：吏尚书刘墉、阁学尹壮图、洗马翁方纲。河南主考秦泉与陕西主考秦湖兄弟。翁洗马以大兴人典顺天本省主考，异数也。 \\n 四十九年甲辰会试。总裁：阁臣蔡新、尚书德保、兵侍纪昀、工侍胡高望。中式一百十人。状元茹，榜眼邵瑛，探花邵玉清。 \\n 五十一年丙午顺天乡试。主考：兵尚书彭元瑞、阁学阿肃、胡高望。 \\n 五十二年丁未会试。主司：内阁王杰、刑侍郎姜晟、阁学瑞保（执桓）。中式一百十人。灵石何元良、何道生兄弟同登。 \\n 五十三年戊申预行正科乡试。顺天主考：礼尚书德保、礼侍郎邹奕孝、工侍郎管干珍。 \\n 五十四年己酉预行正科会试。主司：阁臣王杰、侍郎铁保、工侍管干珍。中式一百十人。 \\n 五十四年己酉恩科乡试。主考：尚书孙士毅、阁学图敏（时泉）、工侍郎邹奕孝（念乔）。本年恭逢皇太后八旬万寿开科。山东主考冯应榴、€南主考冯集梧（鹭庭）兄弟同典试。 \\n 五十五年庚戌恩科会试。主司：内阁王杰、吏侍郎朱、工侍郎邹奕孝。中式一百十人。鼎甲石韫玉、洪亮吉、王宗诚，皆才望之士。 \\n 五十七年壬子乡试。主考：吏尚书刘墉、刑侍郎王昶、阁学瑚图礼（景南）。江南主考：礼侍郎铁保、阁学李潢。外省主考正副均典大员，罕有也。石韫玉以前科状元典试福建正考官。 \\n 五十八年癸丑会试。主司：冢宰刘墉、礼侍铁保、工侍吴省钦。状元潘世恩，官至大学士。榜眼陈云。探花陈希曾，以书法名于世。 \\n 五十九年甲寅恩科乡试。顺天主考：总宪窦光鼐、兵侍郎玉保（阆峰）、副宪方维甸。顺天主考玉保与山东正考官少宗伯铁保兄弟同典试。 \\n 六十年乙卯恩科会试。总裁：左都御史窦光鼐、礼侍刘（曜）〔跃〕云、兵侍瑚图礼。中式一百十人。会元王以钅吾，即状元王以衔之胞弟。探花潘世璜，即癸丑状元潘世恩之同祖弟。榜眼莫晋有书名。 \\n 六十年乙卯恩科乡试。顺天主考：尚书彭元瑞、侍郎玉保、阁学邹奕孝。顺天同榜三鼎甲：顾皋辛酉状元，苏兆登、王引之己未榜眼、探花。 \\n 嘉庆元年丙辰恩科会试。主司：礼部尚书纪昀、左都御史金士松、兵部侍郎李潢。中式一百十人。南昌许庭椿、许庭阶兄弟同登。 \\n 三年戊午乡试。顺天主考：户部尚书沈初（云椒）、吏侍郎赵佑（鹿泉）、礼侍郎铁保（冶亭）。解元大兴丁煦。 \\n 四年己未会试。吏尚书朱（石君）、左都御史刘权之（云房）、户侍郎阮元（芸台）、阁学文干（远皋）。状元姚文田，榜眼苏兆登，探花王引之（文远皋因避成庙讳，改名干，正红人）。满洲廉善、廉能，大兴俞恒泽、俞恒润兄弟同登（廉氏昆季乡会皆同榜）。 \\n 五年庚申恩科乡试。顺天主考：尚书刘权之、侍郎英和（煦斋）、侍郎陈嗣龙。 \\n 六年辛酉科会试。主司：尚书达椿（香圃）、彭元瑞、侍郎平恕（山阴人）、蒋曰检。会元马有章，老于中书舍人。 \\n 六年辛酉乡试。顺天主考：内阁王杰、侍郎初彭龄、詹事那彦成。本科奉旨，宗室子弟准其应试。定例一场四书八比文一篇，八韵诗一首。八月十七日进场，其文不经房官校阅，由主考选取墨卷若干本，进呈钦定，取中者，先期另榜揭晓。其会试亦另场考试，先期揭晓，归于满汉士子一体朝考。殿试进士有翰林、分部、笔帖式三项用，无中书及归班两途。举人截取，以宗人府笔帖式用，无大挑外选之途。场中虽一文一诗，朝进暮出，时晷已迫，且须字画端楷，不脱不注，往往以一眚而黜者有之，似较满汉榜尤难。 \\n 七年壬戌会试。主司：尚书纪昀、总宪熊枚、阁学玉麟（授之）、戴均元。中式二百四十五人。鼎甲皆江南人。元和吴廷琛会状联元。山阳李宗、宝应朱士彦皆官至尚书。 \\n 九年甲子乡试。主考：大学士董诰、侍郎玉麟、太仆莫晋。 \\n 十年乙丑会试。主司：内阁朱、尚书戴均元、侍郎恩普（梦符）、英和。中式二百三十二人。大兴徐鉴、徐铨，分宜习家驹、习家来兄弟同登。状元彭浚、探花何凌汉皆湖南人。榜眼徐，长洲人。 \\n 十二年丁卯乡试。顺天主考：尚书戴衢亨、侍郎觉罗桂芳、蒋予蒲。 \\n 十三年戊辰会试。主司：阁臣董诰、尚书邹炳泰、阁学秀（字楚翘，他塔拉氏，避成庙讳，改名。满洲正蓝旗人）、侍郎顾德庆。中式二百五十八人。 \\n 十三年戊辰万寿恩科乡试。顺天主考：尚书曹振镛、侍郎潘世恩二人。 \\n 十四年己巳万寿恩科会试。总裁：内阁费淳、尚书王懿修、侍郎英和、阁学贵庆。状元洪莹。榜眼廖金城，后改名鸿荃，官至尚书，重赴琼林。探花张岳崧，琼州府安定县人，远在海外，历代鲜有科名。本科张岳崧以第三人及第，且有书名，足征圣朝文教遐被。 \\n 十五年庚午乡试。顺天主考：内阁刘权之、侍郎陈希曾、朱理。 \\n 十六年辛未会试。总裁：内阁董诰、尚书曹振镛、侍郎胡长龄、文干四人。中式二百三十七人。固始祝庆蕃、祝庆扬兄弟同登，旋丁忧，甲戌补殿试。榜眼王毓吴、探花吴廷珍，皆吴县人。王毓吴后归宗改名吴毓英。 \\n 十八年癸酉乡试。顺天主司：协揆邹炳泰；侍郎卢荫溥；阁学果齐斯欢，字益亭，镶蓝旗宗室，壬戌翰林，素有书名，与诒晋斋出入，风流诗酒，有名士气，且善射。此宗室典试之始。是科福建主考胶州孙汶、济宁李德立，取中龚文焕、龚文炳、龚文辉兄弟三人同登。 \\n 十九年甲戌会试。主司：吏尚书章煦、工尚书周兆基、礼侍郎觉罗宝兴（献山）、礼侍郎王宗诚。中式二百十人。状元龙汝言。榜眼祝庆蕃。探花伍长华，江苏上元教门，此为教门鼎甲之始，后官至巡抚。仁和陆尧春、陆以烜父子同登。 \\n 二十一年丙子乡试。顺天主考：大学士富阳董诰（蔗林）、侍郎当涂黄钺（左田）、侍郎萧山陆以庄。解元王定莘。黄侍郎官至尚书，享年九十余，供奉出身。 \\n 二十二年丁丑会试。内阁曹振镛、尚书戴均元、刑侍郎秀、户侍郎姚文田（秋农）。鼎甲：吴其、凌泰封、吴清鹏。 \\n 二十三年戊寅恩科乡试。顺天主考：尚书汪廷珍、侍郎刘之、周系英。福建主考张敦颐道卒，仅副考陈诗一人入闱。 \\n 二十四年己卯恩科会试。协办大庾戴均元（可亭）、尚书如皋戴联奎（紫垣）、礼侍郎青阳王宗诚（莲府）、正唐满洲那彦成（绎堂）。状元蕲水陈沆（秋舫），榜眼慈溪杨九畹（余田），探花益阳胡达源。是科宗室榜中四人，正蓝旗宗室铁麟（仁山）、鄂尔端（午桥）、讷勒亨额（鲁斋）兄弟同登，皆至九列，饶余亲王之裔也。 \\n 二十四年己卯乡试。顺天主考：尚书茹、吏侍郎恩铭（字兰士，原名因避成庙讳，改铭字）、侍郎王以衔（勿庵）。江宁陈维屏、陈维垣兄弟同登。 \\n 二十五年庚辰会试。主司：尚书卢荫溥、黄钺、侍郎吴芳培、善庆（乐斋）。状元陈继昌，广西临桂人，三元及第。榜眼许乃普、探花陈銮皆至八座。 \\n 道光元年辛巳恩科乡试。顺天主考：阁臣戴均元、尚书那彦成、阁学顾皋。 \\n 二年壬午恩科会试。总裁：尚书英和、汪廷珍、侍郎汤金钊、李宗。探花罗文俊、会元吕龙光皆广东人。 \\n 二年壬午正科乡试。顺天主考：户部尚书黄钺、刑侍郎韩文绮、恩铭。广西主考许乃济、河南主考许乃普兄弟。 \\n 三年癸未科会试。总裁：大学士曹振镛、礼尚书汪廷珍、吏侍郎王引之、户侍郎穆彰阿（鹤舫）。中式二百四十人。会元杜受田。鼎甲：广东林召棠，江苏周开麒、王广荫。状元素有文誉，大魁后即不出。山东章邱县刘家麟、刘家龙兄弟同登。 \\n 五年己酉乡试。顺天主考：尚书玉麟（研农）、总宪姚文田、少农顾皋。 \\n 六年丙戌会试。总裁：阁臣蒋攸、尚书汤金钊、王鼎、副宪陆以庄。二甲第一名进士麟魁（梅谷），为满洲人中传胪之始。是科广东举人陆云，年一百四岁，三场完竣，未经中式，赐国子监司业衔。（麟魁姓索绰罗氏，官至协揆，谥文端。） \\n 八年戊子乡试。顺天主考：协揆卢荫溥、尚书王鼎、户侍郎李宗。解元王松陵。 \\n 九年己丑会试。总裁：阁臣曹振镛、兵尚书玉麟、户侍郎李宗、兵侍郎朱士彦、光禄卿吴椿五人。近科罕有典五人者也。中式二百十人。 \\n 十一年辛卯恩科乡试。顺天主考：阁臣卢荫溥、吏侍郎宝兴、户侍郎李宗。 \\n 十二年壬辰恩科会试。总裁：吏尚书潘世恩、刑侍戴敦元、户侍穆彰阿、兵侍朱士彦。中式二百三名。 \\n 十二年壬辰乡试。顺天主考：户尚书王鼎、兵尚书那清安（竹汀）、都宪白、刑侍郎史致俨四人。 \\n 十三年癸巳科会试。主司：阁臣曹振镛、阮元（芸台）、兵尚书那清安、工侍郎恩铭（兰士）。中式二百二十人。探花蒋元溥，乃辛未状元蒋立镛之子。状元汪鸣相、榜眼曹履泰皆江西人。 \\n 十四年甲午乡试。顺天主考：协办大学士穆彰阿、礼尚书史致俨、尚书汪守和、刑部侍姚元之。贵州正考官詹事宗室德诚，为宗室典试外省之始。 \\n 十五年乙未会试。主司：协揆穆彰阿、工尚书何凌汉、吏侍郎文庆、兵侍郎张鳞。中式二百六十九名。鼎甲刘绎、曹联桂皆江西人，乔晋芳山西人。 \\n 十五年乙未乡试。顺天主考．吏尚书汤金钊、工侍郎吴杰、吏侍郎申启贤、少卿毛树棠。鼎甲林鸿年、何冠英皆福建人，苏敬衡山东人。 \\n 十七年丁酉乡试。顺天主考：协揆王鼎、吏侍郎陈官俊、户侍郎文庆（孔修）。 \\n 十八年戊戌会试。主司：阁臣穆彰阿、尚书朱士彦、礼侍吴文镕、工侍廖鸿荃。 \\n 十九年己亥恩科乡试。顺天主考：阁臣潘世恩、尚书何凌汉、侍郎宗室恩桂（小山）、徐士芬。 \\n 二十年庚子恩科会试。主司：阁臣潘世恩、尚书龚守正、刑侍郎隆文（云章）、户侍郎王玮庆。 \\n 二十年庚子乡试。顺天主考：阁臣王鼎、工尚书廖鸿荃、工侍郎文蔚（露轩）、礼侍郎贾桢。是科江南主考侍郎文庆、编修胡林翼，因携带举人某某入闱取校试卷，事觉，皆落职（后皆起复捐复为名臣）。 \\n 二十一年辛丑恩科会试。总裁：阁臣王鼎、户尚书祁{宀隽}藻、户侍郎杜受田、工侍郎文蔚。鼎甲：临桂龙启瑞、大兴龚宝莲、新建胡家玉。 \\n 二十三年癸卯乡试。顺天主考：礼尚书麟魁（梅谷）；兵尚书许乃普（滇生）；祭酒花沙纳（松岑），德壮果公之次孙也。 \\n 二十四年甲辰会试。总裁：尚书陈官俊、侍郎徐士芳、文庆（温将军之曾孙，永总督之孙）。 \\n 按今之顺天乡试，满洲、蒙古为满字号（会试蒙古另编蒙字号）。满军为合字号，直隶生员为贝字号。直隶、山东、河南、山西、陕西为北皿，江南、安徽、江西、浙江、福建、湖南、湖北为南皿，川、广、云、贵、甘肃为中皿。 \\n  \\n 　"}
{"章节": "●卷十一", "正文": "　 \\n ●卷十一 \\n 　 \\n  \\n ◎满洲字 \\n 满洲旧都在辽沈之东，虞舜营州之域，轩辕苗裔之封。又东渡鸭绿江，则箕子之国在焉。登荣成县成山岛东望，对峙者为朝鲜，迤北者为辽东，一苇可航，海天相接。辽东、朝鲜两地，有方言，无方字。逮秦汉而后，竹书蝌蚪，迹熄风澌。朝鲜始终内附，故得与中原风气转移，知习楷字。我满洲习尚骑射，自漆书竹简一付焚如，韦编之士，亦不复更从世风规画楷隶。其后龙兴鼎盛，凡属书翰，用蒙古字以代言者，十之六七，用汉字以代言者，十之三四，初未尝有清字也。我太祖高皇帝己亥年二月辛丑朔，始欲以蒙古字改制国书，乃谕儒臣额尔德尼、噶盖曰：“汉人读汉文，凡习汉字与未习汉字者，皆能听而知之。蒙古人读蒙古文，虽未习蒙古字者，亦皆听而知之。今我国之语，必译为蒙古语，读之始解，其未习蒙古语者，仍不能知也。如何以我国之语制字为难，返以习他国之语为易耶？”二臣更请制字之法，太祖曰：“阿字下合一麻字，非阿麻乎；额字下合一墨字非额墨乎。吾筹之已悉，尔等试书之，何为不可。”额尔德尼遂与噶盖遵依睿谟，将蒙古字编辑连写，制为国书，创立满字，颁行域内。今所用满文连合数字为一者，皆额尔德尼等承旨拟制者也。其后又命儒臣大海增添圈点，分别语气，其法盖备。又以满文与汉字对音未全者，于十二字母之外，增添外字；其不能尽叶者，则以两字连写，切成一字。用韵之巧，较汉文反切法更为稳叶。康熙十二年四月辛亥，圣祖仁皇帝特谕傅达礼曰：“满汉文义，照字翻译，可通用者甚多，后生子弟，渐致差谬。尔任翰林掌院，可将满语照汉文字汇，发明某字应如何用，某字当某处用，集成一书，使有益于后学。此书不必太急，宜详慎为之，务期永远可传。”其后斟酌损益，至二十余年，始克脱稿刊行，即今之《清文鉴》也。清字既定，乃诏修汉字汇，为《康熙字典》一书。于是满汉字学咸备。宇内操觚之士，始无鲁鱼亥豕之误矣。额尔德尼，姓纳兰氏，满洲正黄旗人，官至内院巴克什（即儒臣之称）。缘事伏辜，追谥文成；噶盖之氏爵未详，曾官扎尔固齐，仅附见于额尔德尼传中；大海，姓觉罗察氏，满洲正蓝旗人，亦官巴克什，谥文成，卒年止三十八岁；傅达礼，姓吴雅氏，满洲正黄旗人，官至翰林掌院学士，兼礼部侍郎，皆通达汉文蒙文者也。大海之名，又作达海，盖满字对音书写，初未甚定也。 \\n 按十二字母之声，以汉字对音书之，为阿、额、伊、倭、乌、渥、那、讷、呢、诺、呶、娜，皆作平声读。凡婴儿堕地学语，莫不由此数声而先，是天籁也。 \\n 又按汉文造字之初，起于象形象意，故字字有义。满文造字始于取声成书，故单写有音无义，必联缀成之，始能成语。字虽不多，不患雷同，转比汉文一字数解者易辨也。 \\n ◎克食音柯施 \\n 克食二字，或作克什，盖满汉字谐音书写，有不必尽同者，如兀术亦作乌珠，厄墨亦作额谟。考清语克什，之义，为恩也，赐予也，赏赉也，故恩骑尉曰克什哈番，天恩曰阿布喀克什得。近人泥于食字，误克食为尚膳，尝见大臣志传中，曰赐克食几次，是叠书满汉赐赐两字，殊费解也。愚臆志传用汉文者，除人名地名外，似不必杂入清语；亦如清文中，除人名地名仍还汉音外，他辞不得杂入汉语也。如必以遵用当时传宣之词为敬，则当作某月日蒙克什御膳若干品，庶于满汉文气兼至矣。 \\n ◎尚书房道光年奉旨改上书房 \\n 尚书房在乾清宫东南庑北向，皇子读书之所也。皇子年六岁，入学就傅。由上书房总师傅翰林掌院学士，保荐品学兼至翰林官若干员引见，次日诏对便殿，察其器识端谨者，钦点某某为某皇子授读师傅。又派一二员副之，谓之上书房行走。得预斯选者，咸具公辅之望。每日皇子于卯初入学，未正二刻散学。散学后习步射，在圆明园五日一习马射。寒暑无间，虽婚娶封爵后，读书不辍。道光年间，惠亲王年将四十，兼掌职任，公事毕照常读书。咸丰五年，恭亲王初解军机，仍赴上书房读书。是以我朝诸王，皆能通达简翰，雅度端凝，良由积学功深，有非寒士所能者也。 \\n 皇子冲龄入学读书，与师傅共席向坐。师傅读一句，皇子照读一句，如此返复上口后，再读百遍，又与前四日生书共读百遍。凡在六日以前者，谓之熟书。约隔五日一复，周而复始，不有间断，实非庶士之家所及也。 \\n 每日功课，入学先学蒙古语二句，挽竹板弓数开，读清文书二刻，自卯正末刻读汉书，申初二刻散学。散学后晚食。食已，射箭。每日一朝于上前及皇太后、皇后宫。率以为常，惟元旦、端阳、中秋、万寿、自寿，共放五日，余日虽除夕亦不辍也。 \\n 按《梦余录》文华傍室一编内载：明季太子出阁读书，讲官陈经于案，讲官读一句，太子照读一句，或五遍，或十遍，大约读重于讲，故官衔读列于讲之前，然通命之曰讲官云云。是胜国授读之法，不如本朝诵读之勤多矣。 \\n 按授清文者谓之塞傅（清语师也）。授弓马、蒙古语者曰谙达（清语作保傅解）。 \\n 又谨按同治初年，弘德殿启迪圣学之制，上御读案，南面正坐，师傅共案傍坐，与授皇子读书之体稍异。 \\n ◎祭马神 \\n 今满洲祭祀，有祭马祖者，或刻木为马，联络而悬於祭所，或设神像而祀。按《周官》春祭马祖，夏祭先牧，秋祭马社，冬祭马步。又胜国洪武二年诏祀马祖，皆此礼也。 \\n ◎以数目字命名 \\n 八旗幼童，喜以数目字命各，如七十二、八十三等名，多出於祖父母之纪年，因以为寿也。《洪武自叙世德碑》云：本宗出自金陵句容，地名朱巷，在通德乡，世服农桑。五世祖仲八公，娶陈氏，生男三人，长六二公，次十二公，其季百六公，是为高祖考，娶胡氏，生子二，长四五公，次即曾祖考四九公，娶侯氏，生子曰初一公、初二公、初五公、初十公，凡四人。初一公配王氏，有子二人，长五一公，次即先考讳世珍云云。按其说是以数目字命名。非自今始矣。 \\n ◎理事同知亦用汉军人 \\n 直省有旗兵驻防处，均设立将军或副都统、城守尉统之，又必设置理事同知、通判以治之，凡词讼案件皆隶焉，旗民交涉之案，理事同、通会同有司审拟。向于京察一等之满洲、蒙古笔帖式内，记名推补，任满后以员外郎内升。若汉军笔帖式，则弗预也。考《八旗通志》内载，漕运总督郎廷枢，汉军镶黄旗人，由荫生补江宁理事同知，升€南顺宁知府，氵存升总督，谥温勤。是从前汉军人亦可任理事同、通，且可外升知府，不转部曹。 \\n ◎军营马 \\n 寻常盗窃马匹，其罪甚轻；军营盗窃马匹，罪至大辟。盖行军之际，人倚马为性命，故重其罪如此，细民皆不知也。咸丰五年春，僧邸军次山东茌平县之冯官屯，时余以惠州通判奏留山东军营，委司营务兼总行营发审案牍。两营军士马匹，往往脱缰奔逸，啮食田禾。村民无知，辄拘而系之，甚而烹之。兵以盗马控民，民以纵马践禾控兵，其实皆诬也。奈窒于例案，稍一轩轾，皆成重罪。从中斡旋讲导，煞费唇舌。而兵民愚懵，不独弗感，辄恨恨两意不平。余惟略示鞭扑，笑而遣之。按康熙三年四月定例，公爵下、副都统上，出征临阵接战时坠马，人有以马与骑者，赏赉银一百两，参领以下银六十两，平人银二十两。国家爱养勋劳之恩，于此可见，而军中倚托马匹之功，更可知矣。故军中盗马之例綦严，实有道也。 \\n 按践禾不偿，见于《礼经》，况在军旅之际，既未便长兵之骄，更未便启民之横也。后世不遵古训，乃以小说曹瞒践禾自罚为美谈，岂不谬哉。 \\n ◎太牢 \\n 今人率以牛为太牢，羊为少牢，盖出于《管子》之言，余臆颇以为疑也。《说文》牢为闲养牛羊之圈，非为牛羊之名也。故狴犴亦谓之牢，乃喻狱囚如将刑之牲也。《周礼·天官小宰》注曰，“三牲牛羊豕，具为一牢”，则牢为盛牲食器可知。故言夫妇者曰共牢而食，乃同寝馈之意，非言共食一牛可知矣。《史记·平准书》曰：“盐官与牢盆。”注云：古人名廪为牢盆者，煮盐盆名。乐彦云，牢乃盆名，其义更晓。古人享贵客必具太牢，应似今之宴客有三大件、五大件之名，否则每食辄具牛肉，亦甚无理。太牢即巨簋，故用以盛牛，若羊脔少杀，故用少牢，如今之盛淆，或用冰盘、海碗，或用七寸盘、小海碗、大碗之意。其曰太牢、少牢，决非指牛羊而言也。 \\n 按汉光武丙申十二年祠蜀士谯玄以中牢，今人鲜有用中牢二字。 \\n ◎习气不除利害不同 \\n 文端相国鄂尔泰，在雍正、乾隆年间，勋业最盛。其时满洲秉政大臣，鲜有科目，独文端举人出身，是以于文襄相国舒赫德请改考试不用八比一疏，独持不可。此无他，自高其技之意耳。又喜胡中藻之时文，谓昌黎而后一人，累加荐举，位至卿贰。及鄂没未几，胡中藻左迁光禄寺卿，怨妄悖逆，行于吟咏，刊刻成集，被人奏劾，经御笔摘出悖乱之诗成帙，置以大辟。鄂之侄巡抚鄂昌，因与胡中藻唱和诗词，牵涉下狱。此实习气未除之害也。康熙中，相国明珠黑头三公，势位极盛，后人不甚指摘者，因其子性德，少人词林，延纳名士，文章诗酒，翰墨飞腾，与宋臣张魏公得收誉于南轩相似。固知习气有幸有不幸，亦看所取之士雅俗真伪耳。 \\n 按鄂文端之子侄，由八比应进士科入翰林者五六人，最著者总督鄂容安及翰林鄂敏、鄂伦也。其不肯改易八比之制，固不免于客气而自胜矣。 \\n ◎打尖 \\n 今人行役，于日中投店而饭，谓之打尖。皆不喻其字义，或曰中途为住宿之间，乃误间而为尖也。谨按《翠华巡幸》，谓中顿曰“中火”。又见宋元人小说，谓途中之餐曰“打火”。自是因火字而误为尖也。 \\n ◎此璺醭 \\n 京师人以足蹬物而升曰此。按《吴都赋》，抗足以此之，是古人已言之矣。又瓷石器皿破而未拆，纹痕宛然曰璺。字典云，器破而未离也。白香山诗，“雨后山容璺”，已用之矣。酒醋败而生白，南方曰生毛，京师曰生白醭。按醭字，普卜切，酒生白也。 \\n ◎马台石 \\n 京师阀阅之家，门外置石二块，形如叠几，谓之马台石，又曰上马石。按《周礼·夏官司马·隶仆》：王行，洗乘石。”注云：“王所登上车之石。”是此物由来久矣。 \\n ◎揲杯 \\n 广东土人祈祷庙社，有揲杯之法，以竹根制如冬笋式，而中分之，每祈祷如北俗求签法，跪地祷祝，随手掷之，以一仰一覆为圣杯，两仰为平，两覆为咎。按宋太祖微时，尝被酒入南京高辛庙，香案有竹杯，因取以占己之名位，一俯一仰为圣，自小校至节度使，一一掷之，皆不应，忽曰，“过此则为天子乎”，一掷而得圣。晏元献为留守题庙诗云，“庚庚大横兆，謦如有闻”，盖记是也。此事《宋史》本纪不载，惟见于《石林燕语》中。又《金史》海陵王初过良乡县料石冈神祠，持杯交祷曰：“使吾有天命，当得吉卜。”投之吉。又曰：“果如是卜，他日当有报，否则毁尔祠宇。”投之又吉。故于贞元元年封料石冈神为灵应王。按二说，是揲杯之法，从前不独盛于岭南矣。 \\n ◎太平鼓 \\n 京师正腊两月，有击太平鼓之戏，以驴羊之皮冒于铁圈，作纨扇式，柄末另有大圈，贯以铁环，随挝随摇，铮铮聒耳，甚无味也。初只见儿童嬉戏，后则无赖子于上元灯市，百十成群，乱挝乱哄，因缘为奸，俾鼓声以掩之。道光初年乃有禁令也。按程大昌《演繁露》云：“湖州土俗，每岁十二月，人家多设鼓而乱挝之，昼夜不停，至来年正月半乃止，名打耗，言警去鬼祟云云。余谓当是太平鼓之滥觞也。 \\n ◎科班 \\n 菊部子弟，以童稚教习而成者为科班。京师唱旦者言其投师学艺之年，亦曰某科。凡同科者，则序弟兄，迟一科者，则论先后辈，无敢抗礼，亦可噱也。按宋时官妓为出科，私妓为不出科，是贱役窃士大夫之名久矣。 \\n ◎取灯 \\n 京师有市取灯者，其名甚雅。以芝麻秸削为细枝，涂硫磺于顶，遇火即燃，用以引烛。《辍耕录》云：杭人削松木为小片，其薄如纸，熔磺涂木片顶分许，名曰发烛，又曰儿。盖以发火及代烛也。史载，周建德六年，齐后妃贫者，以发烛为业，岂即杭人所制欤？又陶谷《清异录》言，引火奴，又名火寸，皆此物也。 \\n 按今海国所来洋取灯，略如此制，不必用火为引，惟向粗木或沙布一划即燃，更为简易。 \\n ◎觿 \\n 京师人尝以麋麈之角，或象齿驼骨，制如牛角式，长二寸余，系于腰间，为绾佩削火镰之属，向无定名。按此物最古。《诗·卫风》：“芄兰之支，童子佩觿。”传曰：“觿所以解结。”《正义内则》云：“左佩小觿，右佩大觿。”注云：“觿貌如锥，以象骨为之，是可以解结也。”应即此物。 \\n ◎老娘 \\n 京师呼收生婆曰老娘，不伦之甚。按《辍耕录》言：“娘字初非妇人尊称，世谓稳婆曰老娘”云云。其由来亦久矣。 \\n ◎足下 \\n 古称天子曰陛下，青宫诸王曰殿下，贵官长者曰阁下，朋友相谓曰足下。国初布衣相谓，虽已渐有阁下之称，然于笔札中尚称足下。近中数十年，均以足下之称不恭，以致贩夫厮卒之书函，亦皆相称曰阁下，为可笑也。按战国时，苏代贻燕昭王书，乐毅报燕惠王书，苏厉与赵惠文王书，皆称足下。又如苏秦谓燕易王，范雎见秦昭王，苏代谓齐王，赵郝对赵孝成王，《汉书·文帝纪》丞相平、太尉勃、大将军武等再拜言大王足下云云。是当日人臣可以行于人主之称，今尺牍中转不能行之于朋友矣。 \\n ◎繁简 \\n 外省道府丞倅州县各官，以冲繁疲难四字，别其简要。兼四字者为最要缺，三字为要缺，二字为中缺，一字及无字为简缺，此定例也。外省大吏又将通省州县各缺，略其繁简，视其肥瘠，别定为上中下九等，为捐摊经费之地，以均其力，不知从何伊始。考《唐书》肃宗乾元二年，定州县员外官，上州不得过五人，中州不得过四人，下州不得过三人，上县不得过一人。又分县令为七等：一曰赤县，京都所治；二曰畿，乃京之旁邑；三曰望，满四千户；四曰紧，三千户以上；五曰上，千户以上；六曰中，不满千户；七曰下，五百户以下。凡民政、劝课、农桑、赋役、钱粮、赈济、给纳、户口之事，皆掌之。是上中下州县之名，由来已久矣。 \\n 昔余牧莒州，乃无字简缺，列于第五等中中缺。州境北界青州属诸城、安丘两县，南界江南赣榆县，东界日照，西界沂水、兰山，幅员八百余里，自北而南非五日不能尽，乃定为简缺，固今昔情形之不同也。考山东州县幅员或有不及百里者，盖当时分疆画界，必以赋税之数为衡，不以地之大小为准也。 \\n ◎殿 \\n 《易知录》引师古注《霍光传》曰：“古者室屋高大，则通呼为殿，非止天子之宫也。《黄霸传》：丞相请与中二千石博士杂问郡国上计长吏守丞，为民兴利除害者为一辈，先上殿。师古曰：殿，丞相所坐屋也。《董贤传》：为贤起大第北阙下，重殿洞开。《三国志·张辽传》：为起第舍，又特为辽母作殿。是人臣亦得称殿也。愚按今亲王、郡王、贝勒、贝子、入八分镇国公府邸中，皆有正殿。汉魏之世，三公丞相，权势最重，或亦如今之王公耳，非平人高屋大厦皆可呼为殿宇也。 \\n 谨按宫殿之名，其义稍有区别。凡堂皇正舍，可备燕飨朝觐者为殿，如人家之有厅宇也。凡禁严深，可备起居召对者为宫，如人家之有房室也，是以后宫无用殿名者此耳。 \\n ◎乳母 \\n 京师呼乳媪为奶子、奶妈，文其词曰奶姥、奶娘，国语曰磨磨。东安门外灯市口南，有胡同曰奶子府，今惠亲王邸在焉，相传为明季客氏之宅，故呼其弄为奶子府。据《梦余录》所言，奶子房即在此。今人呼牛乳亦曰牛奶，直以奶字为乳字，由来久矣。及检字典，则并无奶字，惟奶乳两字音乃，释曰母也，乳也，似即今之所本也。考钟鼎字音，{乃干}音乃，乳也。呼乳为奶，或因于此。既误{乃干}为乃，又误增女旁。其说于梁山舟《频罗庵遗集》第十四卷直语补证部中亦见。又《梦余录》记明季内廷乳母之事甚详，有礼仪房奶口一则云： \\n 东安门外稍北有礼仪房，乃选养奶口以俟内廷宣召之所，俗名奶子府。有提督司礼监太监，有掌房，有贴房，俱锦衣卫指挥。每季选奶口四十名，养之于内，谓之坐季奶口。别选八十名，籍于官，谓之点卯奶口，倘坐季者有故，即以补之。先期，宛平、大兴两县及各衙门，博求军民家有夫女口，年十五以上、二十以下，夫男俱全，形容端正，第三胎生男女仅三月者应选。仍令稳婆验无隐疾，具结起送，候司礼监请旨，差内官会选乃定。每口日给米八合，肉四两，由光禄寺支领。每年更番什物，每季煤炭杂器，两县召商办送。每遇宣取，则就中选取一人，易高髻新衣宫妆以进。崇祯十六年五月，司礼监王德化本云，奶口例有定额，按季遴选，季终退换。故取之于军者，则锦衣等二十八卫。以地方之广狭而定口数，以一百二十至二十口止。每遇选期，慎择生男生女各二十口，并所乳婴儿存房作养，以备一季之取用。上未用者，即行疏放，此旧例也。今宜选生男生女各以十五口为额，少副轸恤之意。至于里甲之勒索，佥报之骚扰，事属地方有司，宜严申禁。故事，民间妇无得入禁中者，即诸宫女已承恩赐名称，虽其母非得旨亦不入，惟三婆则时有之。一曰奶婆，即二县与各衙门选送礼仪房坐季奶口。若内廷将有诞喜，先铺月子房，传预选，则数人候之内直房。产男用乳女者，产女用乳男者。初亦杂试，候月余乃留一人。一曰医婆，取精通方脉者，候内有旨，则各衙门选取，以送司礼监，会选中籍名待诏。入选者，妇女多荣之。一曰稳婆，即民间收生婆中预选籍名在官者，惟内府所用。又如选宫女，则用以辨别妍媸可否；如选奶口，例别以等第，乳汁厚薄，隐疾有无。内廷有喜，则先期预集老于事者直宿，日伺候之，事定乃罢。诸婆中一经传宣者，则出入高髻彩衣如宫妆，以自别于曹偶，民间亦以此信而用之。医婆、稳婆，事竣皆得出，惟奶口一留用者，则终其身无复出理，其食报盖特隆云。崇祯辛巳，令乳皇子至七岁放出。明制例封夫人，而永乐之保母贤顺夫人冯氏，夫王忠，赠右都督，谥恭靖。洪熙之卫圣夫人杨氏，夫蒋廷封，追封保昌伯，谥庄靖。此作法于凉矣。至天启之奉圣夫人客氏，子弟累官都督，客氏党比逆贤，几危宗社。 \\n ◎护军统领品级 \\n 八旗护军统领，职二品，往往以旗缺侍郎兼领之，升擢尚书则不兼矣。清语曰纛章京，与前锋统领曰噶拉谙班者不同（按噶拉作翼字解，谙班作大臣解，纛字清语读如推，章京读如占伊）。从前内务府护军营，有参领，无统领，仍统属于外三旗。雍正元年，总管内务府事庄亲王允禄等，奏言顺贞门为内廷禁近之地，请将旗下护军更换内府护军看守，并于内府三旗内，每旗补放统领一员，定为三品，诏从之。此内外统领品级不同之原起也。 \\n ◎门棍 \\n 禁门两傍，皆列朱棍二根，长三尺余，围圆六七寸，上圆下方，俗称榔头（宗室邸宅皆有之）。清语曰穆克申。谨按天命五年六月，命树二木于门外，有欲诉者，书而悬之木，览其颠末而按问焉。然则此棍乃纳言之标，非御侮之械也。按禁门司启闭稽出入者，太和门用亲军营，顺贞门及内廷各门用内府护军营，紫禁城以内用上三旗扩军营，皇城及外栅门用五旗护军营。各门列木棍处，俱有护军二人席地趺坐，轮流守之，虽王大臣出入，亦不起立，惟祝版、实录、玉牒百官望阙谢恩，则鸿胪预唱穆克申起立，然后兴起，其谨严之制如此。 \\n 按《梦余录》言，洪武中通政使门下，有一红牌，书云“奏事使”，当时恐下情不得上达，执此牌可以直入，内府守卫等官不敢阻，亦此意也。 \\n ◎赞礼郎 \\n 今太常寺赞礼郎，专用满蒙人。由举贡、生监、官学生选取者，京察卓异，内外兼用；由武职领催、马甲、护军选充者，只氵存京职。其历阶而卿相者实有其人。考赞礼郎即古之太常博士，原极贵重。两汉之世，国有大政，下丞相九卿会议，必及博士，即如公卿将相列名请废昌邑王，奏中必曰：敞等谨与博士议云云。如此大事，非博士言不行，其重之如此。宋为太祝，皆以宰相任子为之。唐宋之世，大臣议谥，皆出于博士，其贵重又可想见。明初亦以文学之士及乙科初选之员处之，后乃以黄冠充焉，失之甚矣。本朝用之虽重，而又别其出身，以判内外，可谓允矣。 \\n 今人妒其阶之捷易者，辄曰：“十年窗下苦，不及一声嚎。”然对越谨严，进退有度，天颜咫尺，举动从容，要非涵养功深，无不躁忽陨越。文王取人以度，即此意也。今太常寺赞礼郎而外，又有满、汉博士各一员，汉军博士一员，其职与寺丞典簿同。 \\n 又按明季宣读等事，皆用通政司参议，必择体貌端正、声音清亮者官之，与今之选赞礼郎相同。 \\n ◎丹 \\n 八旗有丧之家，于门外建设丹，长及寻丈，贵者用织金朱锦为之，下者亦用朱缯朱帛为之，饰以锦。（男丧设于左，女丧设于右。）此礼甚古，《檀弓》孔子之丧，“绸练设。”疏曰：“绸盛旌旗之竿，以素锦于杠首设长寻之，此夏礼也。”又曰：“以采色为大牙，其状隆然，谓之崇牙。”世说作了语亦曰：白布缠棺竖丹。固知丹之制，魏晋之世犹有行之，不独殷礼也。 \\n 按锦之色，惟列圣大事用黄锦，其余品官皆用朱锦。 \\n ◎分祭幛 \\n 八旗旧俗，父母既殡，将所遗衣饰玩物，分贶其生前所爱之人，中表至交皆及之，谓分遗念。其丧日所受之祭幛、、糕筵，亦散于助丧成服之戚族。今则只散饽饽于戚族，而不及于祭幛矣。按《檀弓》子柳之母死，“既葬，子硕欲以赙布之余具祭器，子柳曰：‘不可。吾闻之也，君子不家于丧，请班诸弟兄之贫者’”云云，即吾俗分散祭帛之礼也。 \\n ◎妇不私馈 \\n 八旗妇人，于初嫁及岁时喜庆，其父母兄弟有饮食之馈，必皆献于舅姑。舅姑反赐之，始敢受，受又必分饷于娣姒，不已有也。按《内则》曰：“妇或赐之饮食、衣服、布帛、佩蜕、茝兰，受而献诸舅姑。舅姑受之，则喜，如新受赐。若反赐之，则辞；不得命，如更受赐。”即此礼也。 \\n ◎专道 \\n 京师最重丧礼，庶人丧而，皆得专道而行，涂遇王公贵官之舆马弗避。贵官或停舆候过，或避于甬路之下旁驱。按《礼经》云：“士丧有与天子同者三：其终夜燎，及乘人，专道而行。”固知古风之存者，京师之丧礼也。 \\n 按京师丧舆，或舁夫八十人，六十四人，四十八人，三十二人，十六人，各视其位及称家之有无也。人夫之多者曰大贡，少者曰小贡。两贡相遇于涂，大贡停住，让小贡先行，不敢争路。若两贡之舁夫相同，则相避相让，然后并行，此虽礼之过情，而不以富贵加于乡党中，未始非美也。 \\n 又京师有丧之家，殡期前一夕举家不寐，谓之伴宿，俗称坐夜，即古人终夜燎之礼也。 \\n ◎棺罩 \\n 八旗之俗，棺停于堂，有围幕覆之，其制如屋，谓之坐罩，即《记》云帷幕也。殡于涂，亦有罩覆之，即《记》云青也，传曰“素锦以为屋而行”是也。疏曰：青，载柩之车，上覆饰象宫室也；衤炎，四旁所垂下者也。今谓之忄詹。 \\n ◎汉军御史亦可不由科目 \\n 定例，满洲、蒙古人由部郎改授给事中御史等官，不必专用科目出身，凡在廉能才干者，皆可荐用。若外八旗汉军人，既补汉缺，必须仿照汉人荫生、进士、举人、拔贡出身者，方许考用。按从前豫东总督田文镜，汉军正黄旗人，初由监生任福建长乐县丞，递升知州，内擢员外郎，晋郎中，康熙五十八年，改授御史。是从前汉军御史，亦不必尽用科目也。 \\n ◎脱舄 \\n 本朝无脱舄之制，是以京师人靴底最洁，俾趺坐而不致污染衣簟。南方人不甚留意于靴舄者，盖往古坐必屈膝于后，故有脱舄之制。今惟朝鲜国及西域回部，仍存此礼。《礼》云：“侍于长者，屦不上堂。解屦不敢当阶，就屦，跪而举之，屏于侧。”注：屦贱，空则不敢陈于尊者之侧。长者在堂，则脱于阶下；在室，则上堂而不入室也。故古人讲学之庭，户外屦恒满。汉魏以后，朝祭则跣舄，惟萧何剑履上殿。历朝南郊之礼，皇帝在南阶脱屦，升堂入庙脱舄，升殿亦脱舄。《梦余录》云，明季郊庙议言前朝一日，有司以席藉地，设御幕于坛东南门外。祭日，大驾临坛，入幕次，脱舄升坛。执事陪祀官皆脱舄外次，升，跣舄就位。又考古妇人朝见中宫，亦跣舄脱舄，且布席为脱舄之地。是男女朝庙而不跣舄，自本朝而始也。 \\n 按《日知录》言，古人之蔑，大抵以皮为之。《春秋左氏传》注曰：古者臣见君解蔑。又曰：吴贺邵美容止，坐常着蔑，希见其足。是古人不但脱舄，而且赤足矣。今南方人虽喜赤足，断无盛服解蔑之礼。向阅《琉球记事》，知其冠裳燕集，亦皆赤足曳屦，殊觉鄙陋。由是观之，中国之初，亦犹是也。蔑字偏旁从革，所言以皮为之，固近似也。 \\n ◎生员 \\n 今天下学校，满汉八旗直省州县所取生员，皆有定额。满洲、蒙古每次共取生员六十名，汉军取三十名；顺天府学二十五名，大兴二十五名，宛平二十五名。其直省大学校亦取中二十五名，小学校递减至十名，各按其地文风盛薄而定。凡食饩之廪生名额亦如之。考此制准乎明季之法，然明初取士某学若干员者，盖谓一邑中只有此数，非每次辄取此数也。其后添置名额，谓之增广生。又益置名额，谓之附学生。盖谓附于庠序，不更膳以廪禄也。逮至中叶，附学生渐多，天下共有万人，言者已嫌其滥，不谓因仍至今，海内生员又岂止十万而已哉。先民有言，在学之人益众，进取之途益陋。甫博一衿，便谓富贵功名可以咄嗟立至，饮食衣冠，起居仆从，顿与农工不同。而游手坐食，赀从何出。由是而长揖县衙，夤缘公事，一旦遂欲，群而效之；苟拂其志，则哄众反噬，抗粮唆讼之所由来，非偶然矣。要必广其登进，减其学额，庶乎选择精严，滥厕渐少，再开其养生之途，自必人加爱惜矣。《梦余录》载崇祯之谕曰：祖制设科取士，专为致治求贤。近来士习日偷，贡举失当，人才鲜少。朕思士子读书进身，乃人才根源，必宜首重德行，劝学壮行。如生平果系孝弟廉让，自然作官时不欺不贪，尽忠竭节，何必专工文艺。据《会典》及提学敕书内，敦尚行谊，以励颓俗，不专论文优劣，开载甚明，近来全不兴举。其士子童时入塾，以迨应试登科，只以富贵温饱为志。士风吏治，安得不日趋卑下云云。此篇甚长，节录大略如此，亦可知明季士风学校之不振者，已如此也。 \\n ◎入城治丧 \\n 向来职官卒于任所者，灵柩回籍，路经州县城池，均准穿行，到籍日，亦准入城治丧，非没于任所者弗预也。若省会城垣，非勋绩大吏、阵亡官员，向不能入，与外州县稍有区别，皆谓之遵例入城者也。帝城尊严，凡遇赐谥大臣、阵亡将帅，须奉有旨，方准入城治丧。礼臣议恤者，亦所不及，故一时视入城治丧之典，荣于得谥。窃考《八旗孝义传》，康熙三十一年，内务府慎刑司郎中鄂素，没于通州抽分监督任所，特降谕旨著护柩入城，归第治丧。时其年仅四十有一，殆储材未竟大用，是以圣恩浩荡，不循常格，亦二百年来小臣非常荣遇，后此未闻继之者也。 \\n 按鄂素，内务府正黄旗人，完颜氏，金宗室之裔。父阿什坦，见《儒林传》。子留保，赐进士，由庶吉士官至尚书，兄和素亦为一时名宦，均各有传。东河总督完颜伟、南河总督麟庆、署四川总督今官成都将军崇实、前署直隶总督今官督师兵部侍郎崇厚，皆其族裔，实为内府文学世家之冠，益信孝义足以绵启后昆乃尔。 \\n ◎武进士氵存文职 \\n 国朝康熙五十一年壬辰，始开八旗汉军武进士科。雍正元年癸卯，始开满洲、蒙古武进士科。由武科而历文臣，实有其人。朱伦瀚，汉军正红旗人，中癸巳武进士，官浙江粮储道，仕至都统，精于绘事，风雅君子也。徐湛恩，汉军镶红旗人，康熙乙未武进士，官内阁学士兼礼部侍郎。偏武，汉军镶白旗包衣人，中康熙戊戌武进士，任整仪尉，改授知县。佟泌年，汉军镶红旗人，中雍正癸卯武进士，改知县。萨哈布，满洲正黄旗人，中雍正甲辰武进士，官至刑部员外郎。窦启瑛，汉军正白旗人，由康熙甲午科武举，中式乙未科文进士。殷德布，满洲镶白旗人，雍正癸卯武举，官工部主事。崇纶，内务府人，武举出身，由笔帖式氵存升六卿，官至理藩院尚书。 \\n 按满蒙武进士科，雍正癸丑后曾停止，嗣后举行，均见于《八旗通志》初集《科举表》。 \\n  \\n 　"}
{"章节": "●卷十二", "正文": "　 \\n ●卷十二 \\n 　 \\n  \\n ◎博济特氏非户下人 \\n 龙兴之初，满蒙各部贝勒、贝子、屯长、堡长率属来归者，编为佐领，仍使统之。其中固有族戚，亦有臣仆，自隶旗籍以来，各建勋业，故官爵恒有显于部长子孙者也。博尔济吉特一族，为元朝嫡派，俗传博尔吉特氏、博济特氏，皆为属下人，此言甚不足信。考《八旗姓氏谱》，内列博尔济吉特氏，为满洲旗分内蒙古姓氏，是诚元人之后也，博济特氏为满洲旧姓，固是两族，非一部之裔也。又《通志·名臣传》中所载：穆和林，正蓝旗满洲人，姓博济特氏，世居乌鲁特地方。其祖索诺木，原系乌鲁特贝勒，率众来归，授为二等昂班章京世职。传至穆赫林，袭祖职，晋三等伯，官至副都统议政大臣云云。是博济特一族，不但非博尔济吉特之属下人，且其原为贝勒君长之孙，彼应自有其屑，何能更属于人也。相习之误，不可不知。此外如瓜尔佳氏、富察氏各姓散居于各部者，误称旁支为正族之属下者，正复不少，阅《八旗姓氏族谱》，即可豁然。至各姓属下源流，非于本旗旧册中考核弗悉也。 \\n 按满洲姓氏分住各处者，其姓氏之上，必冠以地名，如汉姓之系郡名也。凡其属下人丁，同居一部，自必同一地名，安可以他部同姓之小族谬指为属下耶。 \\n ◎公侯封号 \\n 国初公、侯、伯皆无名号，仅分超等、一、二、三等名目。雍正元年谕曰：“本朝封王者，皆选用嘉美字样，而公爵但分等第，未有封号字样。朕意欲考其当日勋庸，锡以嘉名，追加为某公。”遵即恭拟钦定，锡以嘉名，曰：褒绩公、忠达公、奉义公、超武公、雄勇公、果毅公、信勇公、建烈公、勇勤公、英诚公。乾隆十四年奉旨将侯爵、伯爵一律锡以美号，乃封有奉义侯、恭诚侯、顺勤侯、顺义侯、昭武侯、延恩侯、敦惠伯、翼烈伯、宣义伯、昭毅伯、威靖伯、襄勤伯、诚毅伯、昭信伯、懋烈伯、诚武伯、勤宣伯。 \\n 又镇国公、辅国公，皆宗室恩封之通称。承恩公、侯，从前亦有勋封，后定为后族推封之定名。其四字之诚嘉义勇公、诚谋英勇公、忠锐嘉勇公、武毅谋勇公，皆雍正年以后所封之爵，或建戎马奇勋，或由公爵再得军功，因而累加者也。 \\n ◎插戴 \\n 八旗婚姻之礼，于订婚后，迎娶先，诹吉行插戴礼。至日，预扶新人端坐于榻，夫家尊属若姑嫜、诸母、诸嫂辈往之女家，以首饰、珠玉亲手簪之。簪毕；夫家父兄、姻娅、亲友，引新郎入内，拜其外舅、外姑，并依次拜见妻党亲属，谓之放大定，又谓之放插戴。按《东京梦华录》云，若相媳妇，即男家亲人或婆，往女家看中，即以钗子插冠中，谓之插钗子。是古人已有行之者也。 \\n ◎节录《日知录》科目故实 \\n 进士之科，至本朝入仕，为最捷之径。得之者夸耀傲睨，以为舍八比外无文章，舍进士外无人物；鄙之者摘疵索垢，视如土苴，皆失其正也。或曰：前明四等生员，谪为典史，犹以为辱，奈何今日生员，望升斗如拾百级之难。此言不知从何而肇，闻之者亦莫敢以辩。盖明季廪生，四等黜为典史，增生黜为民，或因典吏而误为典史欤？否则岂有进士仅官推知、评博、中行，生员乃敢以一命为辱哉！宋季进士初授止于丞尉。唐进士试吏部不中，仍一布衣，求丞尉而不可得。方今海内板荡，执政者宜急收罗英俊，以安王室，勿更泥于专用正途为言。要知刘表立学校，作雅乐，非不为美，史官何以讥之？讥其作不急而昧于时务也。学校犹不足重，况今之八比耶。因择《日知录》数则以证之。 \\n 一曰：生员，犹曰官员，有定额，故谓之员。明初诸生，无不廪食于学，《会典》言，洪武初，令在京府学六十人，在外府学四十人，州三十人，县二十人，日拾廪膳，听于民间选补，仍免其差徭二丁。其后以多才之地，许令增广，以不过三人五人而已，踵而渐多。宣德年，定为之额，如廪生数。其后又有军民子弟俊秀待补增广之名，久之，乃号曰附学，遂无常额，而学校自此滥矣。按此，是每邑学额只有此数，非每科即取此数也。 \\n 一曰：洪武二十四年七月庚子，诏岁贡生不中，其廪食五年者罚为吏；不及五年者遣还读书，次年复不中者，虽未及五年亦罚为吏。成化四年五月，议准革去附学生员而不果。宣德三年三月，将生员公同考试，食廪膳七年以上学无成效者，罚充吏；六年以下者，追还所给廪米，黜为庶民。宣德四年，天下生员已三万余人，即有病其太滥者也，故有是令。 \\n 一曰：考《通典》举人条例，四经出身，授繁县尉判，进士与四经同资，是唐时进士初除不过县尉。士之及第未便释褐，尚有试吏部一关，且有出身二十年不获禄者。今则二甲犹为部属，崇浮长惰，职此之繇，贵之太骤也。 \\n 一曰：今则遐陬下邑亦有生员百人，其中之恶劣者，一为诸生，即思把持上官，侵噬百姓，聚党成群，投牒呼噪，崇祯之末，开门迎贼，缚官投伪，几于魏博之牙军，成都之突将矣。呜呼！养士而不精，其效乃至如此。正统十四年六月，诏生员事犯黜退者，轻罪充吏；若犯奸盗、冒籍科举、挟妓饮酒、居丧娶妻妾等罪者，南北直隶人，发国子监充膳夫，各布政司人，发邻近儒学充斋膳夫。 \\n 一曰：《旧唐书》，武德至永徽，每年进士或至二十余人，而秀才止一二人。玄宗御撰《六典》言，凡贡举人有博识高才、强学待问、无失俊选者，为秀才，通二经以上者为明经，明闲时务、精习一经者为进士。《张昌龄传》，本州欲以秀才举之，固辞，乃充进士贡举及第。是则秀才之名，乃举进士者不敢当，今以生员而冒呼秀才，何也？ \\n 一曰：明初洪武四年，以秀才丁士梅为苏州知府、童权为扬州知府。十年十二月，以秀才徐尊生为翰林应奉。十五年八月，以秀才曾泰为户部尚书。二十年二月，以孝廉李德为应天府尹。此皆辟荐之名，非所施于科目之士。今俗谓生员为秀才，举人为孝廉，皆非也。 \\n 一曰：举人乃举到之人，不若今人以举人为一定之名也。进士乃诸科目中之一科，不若今人已登科而后谓之进士也。自本人言之，谓之举进士；自朝廷言之，谓之举人。不若今人以乡试榜谓之举人，会试榜谓之进士也。 \\n 一曰：下第举人犹令入监读书，三年许以省亲，未有使之游荡人间者。正统十四年，节省京储，始放回籍。其放肆无耻者，遂干谒靡所不为，已见于成化十四年礼部之奏。至于末年，则挟制官长，武断乡曲，崇祯中乃命巡按御史考察，已不可返矣。进士即举人中之一科，其试于礼部者，人人皆可谓之进士。试毕放榜，其合格者，曰“赐进士及第”，后又广为“赐进士出身”、“赐同进士出身”，然后谓之登科。宋政和三年五月，臣僚言：陛下罢进士，立三舍之法，今赐承仪郎徐“赐进士出身”，于名实未正，乞改“赐同上舍出身”。从之。 \\n 一曰：唐制取士之科，有秀才，有明经，有进士，有俊士，有明法，有明字，有明算，有一史，有三史，有开元礼，有道举，有童子；而明经之别，有五经，有三经，有二经，有学究一经，有三礼，有三传，有史科，此岁举之常选也。其天子自诏之科，曰制举，如姚崇下笔成章、张九龄道侔伊吕之类，见于史者凡五十余科，故谓之科目。今代止进士一科，则有科而无目矣，犹沿其名，非也。 \\n 一曰：唐制天子自诏曰制科，所以待非常之才，如贤良方正直言敢谏、博通坟典达于教化、军谋宏远堪任将率、详明政术可以理人之类，其名最著。天子巡狩行幸，封禅泰山梁父，往往会见行在。其所以待之之礼甚优，而宏才伟论非常之人，亦时出于其间，不为无得也。宋朝初年，有贤良方正能直言极谏、经学优深可为师法、详明吏治达于教化，凡三科。景德中，又诏置贤良方正能直言极谏、博通典坟达于教化、才识兼茂明于体用、武足安边洞明韬略、运筹决胜军谋宏远、材任边寄堪为将帅等六科。天圣中，又置高蹈邱园、沈沦草泽、茂才异等三科，非工商杂类，并许奏荐，或于本贯投状乞应。高宗时，并有博学鸿词科。 \\n 一曰：唐时所放进士，每岁不过二三十人。士之及第者，未便释褐，入仕尚有试吏部一关。韩文公三试于吏部无成，十年犹布衣。且有二十年不获禄者。《文献通考》言，开宝八年，王嗣宗为状元，止授泰州司理参军；太平兴国以后，始授将作监丞、大理评事、通判诸州，当时以为异数。 \\n 一曰：今科场之病，莫甚于拟题。且以经文言之，所习本经四道，而本经可以出题者不过数十。富家巨族，延请名士馆于家塾，将此数十题各撰一篇，酬价，令其子弟及僮仆之俊慧者记诵熟习。入场命题，十符八九，即以所记之文抄誊上卷，较之风檐结构，难易迥殊。《四书》亦然。发榜后，少年貌美者多得馆选。天下之士，靡然从风。余闻昔年《五经》之中，惟《春秋》止记题目，然亦须兼读四传、《礼记》、《内则》。百年以来，《丧服》等篇皆删去不读，今则并《檀弓》不读矣。《书》则删去《五子之歌》、《汤誓》、《盘庚》、《西伯戡黎》、《微子》、《金滕》、《顾命》、《康王之诰》、《文王之命》等篇不读，《诗》则删去淫风变雅不读，《易》则删去讼、否、剥、遁、明夷、睽、蹇、困、旅等卦不读，止记其可以出题之篇，及此数十题之文而已。昔人所须十年而成者，以一年成之，故愚以为八股之害，等于焚书，而败人才，有甚于咸阳所坑者也。其拟题一则，言之尤详，惜词费不及尽录，其意总以士子知难而攻苦必多，攻苦多则群居终日言不及义者自少，士习可渐归于正矣。 \\n 一曰：今之经义，始于宋熙宁中王安石所立之法，命吕惠卿、王等为之。陈后山《谈丛》言，荆公经义行，举子专论王氏章句，而不解经义，荆公悔之曰：本欲变学究为秀才，不徒变秀才为学究也。岂知数百年后并学究而非也。此法不变，则人才日消矣。赵鼎曰：安石设虚无之学，败坏人才，使学者不治《春秋》，不读《史》《汉》，皆穿凿破碎无用之空言也。若今之时文，既非经传，复非子史，展转相承，皆杜撰无根之语。乃覆局之臣，犹托之祖制而相持不变乎？ \\n 愚按国家用人之道，固应器识而后文章。词藻虽美，士行不饬，又安望其忠君泽民，有所设施。黠者矫情以猎无仕，劣者恃势，肆意放行，世道诈伪，里选不可复举矣。是宜广设科目之涂，以收贤俊，未可以四海之才，局于一辙。又必慎其发轫，先由州县官察其乡评，学校官考其行迹，然后再行送考。若居乡不循矩应事专尚巧伪者，概不准其应试。如此设置科条，庶乎少床侥幸之志，以长廉毅之风，俾在上者得于贤中收才，不于文中失士为允也。朱子曰：科举虽中了状元，可惜输了这边工夫。顾宁人曰：用八股之才而使之理烦治众，此夫子所谓贼夫人之子也。熊文端《迩语》曰：若科目果可得人，程朱该是状元。袁简斋比八股文字为俳优之不如，是说未免太激。若持平之论，吾必以天下英才，或俯首就范以科目出身，非科目之外必无英才也，《宋史》黄祖舜言，抱道怀德之士，多不应科目，老于韦布。在宋季科目之广，士且耻于由此进身，况限于一科而已哉！是以明季士风最下，有由来也。 \\n 又按康熙己未，诏试博学鸿儒之科。上谕取前代制科旧例来阅，查得两汉授无常职晋上第授尚书郎；唐制高等特授尊官，其次等〔予〕出身，因之有及第、出身之分；宋制为五等，其第一、二等皆不次之擢，三等始为上等，恩数比廷试第一人，四等为中等，比廷试第三人，皆赐制科出身，五等为下等，赐进士出身。制科之贵重可见矣。毛奇龄《制科杂录》中，考之甚详。 \\n 又按《明史》：每岁天下按察司选生员二十以上、厚重端秀者，送监考留。会试下第举人，入监卒业。堂宇宿舍，饮馔澡浴，俱有禁令；省亲、毕姻、回籍有限，违者谪远方典史或充吏云云。此乃贡生入监肄业，如今之拔贡、岁贡考满授职之例，非州县生员也。 \\n ◎世禄之家不应考试 \\n 昔见那文毅公（那彦成）奏议云：现开捐纳事例，臣受恩深重，理宜报效助帑，已为臣子某某遵例报捐员外郎等官，不敢令其与寒争竞科第云云。偶与友人言及此事，或以为深得大臣事君之体，或以为矫饰藏拙，各具一说。余考宋人语录有言，朱文公谓张南轩曰：“子以门荫拜官，奈何复攻举业，与寒士争名耶？”南轩乃愧谢，弃举子业而讲性道之学，卒成一代儒俊。按此则文毅之言，非无本也。及考魏孝文时，于烈为光禄勋卿，其子登引例求进，烈上表请黜落，孝文以为有识，虽武夫犹知此义也。唐之中叶，朝政渐非，然一有此事，尚知物议，如长庆四年，中书舍人李宗闵之子苏巢、右补阙杨汝士之弟杨殷士，会昌四年，江陵节度使崔元式之甥郑朴、东都留守牛僧孺之源重、故相窦易直之弟窦易缄，皆以文式合格，仍招物议。其后以子弟及第登于白简而黜落者甚多。开宝元年，诏令食禄之家，概由礼部具闻覆试。宋雍熙二年，宰相李之子李宗谔、度支使许仲宣之子许待问、参政吕蒙正之弟吕蒙亨、盐铁使王明之子王扶举进士试皆入等，上曰，“此并势家，与孤寒竞进，纵以艺升，人亦谓朕有私”，遂罢之（见于《山堂肆考》）。考进士之科，盛于唐宋，其时世禄之家，犹不与也。宋执政韩亿之子韩维，被荐不就廷试。唐介之子唐义问，召试秘阁，引嫌罢去。又御史赵兀上疏曰：治平以来，大臣子弟多处库，甚者不使应科举。自王安石柄国，乃持内举不避亲之说，始以其子王列于侍从，循以为常。今宜杜绝其源云云。是向时世禄之家，皆以门荫拜官，不准复与寒争径。若秦桧之子秦喜、孙秦埙皆试进士第一入仕，斯为奸欺之阶，又何尝以科名为荣哉！大臣子弟以科目相竞者，始于明季，盖其时舍此不足取重于俗。甚至景泰七年，大学士王文、陈循均以其子乡试不中，具奏讼冤，竟获会试，更足骇人闻见者也。 \\n 谨按国初八旗考试之例，时举时停，世禄之家，原不系科名为轻重。其时人材辈出，实有英贤，而官学生、笔帖式、荫生皆可转补编修、学士。凡我八旗子弟，固不必寻章摘句，摹拟帖括，思与寒争径，然亦必须熟读史汉经籍以为根柢，诸子百家以为应变，再加以阅历，习以掌故，然后始可出为干济之用。总之不求科举可也，不读诗书不可也。 \\n ◎直隶 \\n 今名畿辅之地为直隶省，此制自明季始也。明以北京之畿为北直隶，南京为南直隶。考其原起，盖元季天下为十三行省，各置行省中书平章政事一员以理之，如今之有巡抚也。洪武七年，改京畿应天各府为布政司，直隶于京师，不属于行省。其后尽改行省中书为布政司，而仍其旧名，谓之各省布政使。沿讹至今，不可改也。 \\n 按各省有直隶州知州、直隶同知、通判，当初原是直隶于行省中书，不归知府钤辖。今则直隶州不属于知府，亦此意也。 \\n 又按宋以前郡守即知州也，惟畿辅及龙兴之地，始升州为府，若山西并州之为太原府、河南汴州之为开封府、安徽寿州之为寿春府、广东端州之为肇庆府者，皆是也。知州皆有附郭之县尹，未尝自亲民事。元初，省知县，乃令知州兼理县事。明初，尽并附郭之县入州，如今之直隶州也。其后知州皆属于知府，小县又属于知州，大县迳隶于知府也。 \\n ◎京尹京县品级 \\n 直省知县皆正七品，知府皆从四品，惟畿辅之大兴、宛平、盛京之承德三县知县，皆正六品，顺天、奉天两府尹，皆正三品，不知始于何时，固以尊崇帝里之意也。愚按汉制知县品秩本自不同，治万户以上者为令，秩千石至六百石，治不满万户者为长（秩）。明太祖吴元年定县有上中下三等（唐制，州有三等，县有六等，与今之州县分别繁简之缺同）。税粮十万石以下者为上县，知县从六品，县丞从七品，主簿从八品；税粮六万石以下者为中县，知县正七品，县丞正八品，主簿从八品；税粮三万石以下者为下县，知县从七品，丞簿视中县之秩。洪武六年八月壬辰，分天下府为三等，粮二十万以上者为上府，秩从三品；二十万以下者为中府，秩正四品；十万以下者为下府，秩从四品。后乃一齐为四品而分其繁简矣。然则今顺天、奉天两府尹皆正三品，京县知县皆正六品，固前此上府上县之秩，昔以粮税繁简定品秩，似不若今以尊崇京辅为允也。 \\n ◎哈哈珠子 \\n 国初大臣子弟以童稚入侍禁近者，不必尽是旗人。康熙中，商丘文康相国宋权之子宋荦，年十四，入备宿卫，改官黄州通判，氵存至江苏巡抚是也。今满汉大员子弟，皆须十八岁始准入仕，无童稚拜官之例。惟皇子及诸王侍从小臣中有曰“哈哈珠子”者，清语为幼男之称，名虽幼男，亦非年届十八岁弗用，仅存其义而已。按《函山旅话》言：唐设九科，童子居其一，员半千、杨炯、吴通元、裴耀卿、李泌、刘晏皆由是举。宋则杨亿、宋绶、晏殊、李淑均以童子出身。汉有童子郎，梁有童子奉车郎，元有童子科，见于《选举志》者十六人云云。是童子拜官，古昔已见，而揆其制度，元之童子科，似是今之童子入学为廪附生员之制；梁之童子郎，实与今之哈哈珠子相合；若员半千等诸人，或近于举神童之典，应俟诸博雅者正之。 \\n ◎伞扇制度 \\n 亲王，红罗五龙曲柄盖一，红罗绣四季花伞二，红罗销金瑞草伞二，红罗绣四季花扇二，青罗绣孔雀扇二。 \\n 亲王世子，红罗四龙曲柄盖一，红罗四季花伞一，红罗销金瑞草伞二，红罗四季花扇二，青罗孔雀扇二，郡王减四季花伞，余与世子同。 \\n 郡王长子，减红罗销金瑞草伞二、红罗四季花扇二，余同郡王。贝勒同。 \\n 贝子，红罗绣金伞二，红罗四季花扇二。镇国公、辅国公伞扇各一，制同贝子。 \\n 镇国将军、辅国将军均用杏黄伞一，青扇一。 \\n 固伦额驸，云罗红伞二，不施绣，青扇二，施以方金。 \\n 和硕额驸，杏黄云罗伞二，青扇二，施以方金。 \\n 郡主额驸以下，皆杏黄伞。 \\n 公、侯、伯、子皆杏黄伞，青扇，饰圆金四块。男爵，杏黄伞，扇饰圆金三块。 \\n 京官一品至四品皆杏黄伞一，青扇二，饰圆金四块（一品四块，递减至四品，用洒金），用清汉文书衔。 \\n 外官自一品至四品均用杏黄伞、青扇各一，不加绣饰。五品以下蓝伞、青扇。杂职及武职六品以下官皆无伞。 \\n 按，今京官平时不设仪仗，昏丧大事，咸用云缎红伞，或用绣蟒红伞。外官自将军、督抚下至六品文武官皆用素缎红伞，七品知县以下官用蓝伞，并无杏黄伞盖之制。中外都觉黄伞为尊，非神庙出巡，弗敢滥用。今考道光年重订《通礼》所载，镇国将军、公、侯、伯以下，均不能用红伞，是红伞之制，尊于黄伞远矣。今之错误，不知始于何年，无从问讯。 \\n 又按，京卿轿前，从前均有鞭棍引导，近年未见有用者矣。今惟步军统领、左右翼总兵舆前用双鞭开道；步军翼尉、步军司员、笔帖式用单鞭开道；街道厅御史在城外用鞭板锁棍开道，一入内城门即撤去。 \\n ◎舆制 \\n 亲王暖轿金贯盖と，红帏，银顶，朱髹杆。世子暖轿金黄と，红盖帏，朱髹杆。郡王暖轿红盖と帏，朱髹杆，长子暖轿红盖帏，青帷，朱髹杆。贝勒同。贝子暖轿红盖と，青帏，朱髹杆。镇国公暖轿皂盖帏，红と，朱髹杆。辅国公暖轿青盖帏，红帷，朱髹杆。 \\n 一品京官暖轿顶用银，帏盖瞻均用皂色，在京舁夫用四人，出京八人。二三品京堂同。四品以下文职京官暖轿锡顶，舁夫二人，出京四人。外官督抚、学政、盐政、织造暨三品以上钦差官舆夫八人，司道以下、教职以上舆夫四人，将军、提督、总兵年老不能常乘马者，听其奏闻请用。亲王福晋暖轿视亲王，车用红盖，四角皂缘，金黄垂と，红帏，朱轮。世子福晋车轿之制，与亲王福晋同，惟用红垂と。郡王福晋车轿，与亲王福晋同，惟用皂と。长子福晋车轿红盖，四角蓝缘，红帏，蓝と。贝勒夫人车轿红盖，四角皂缘，红と，皂帏。贝子夫人有车无轿，红盖，四角青缘，红蟾，青帏。镇国公夫人车皂盖，四角红缘，红と，皂帏。辅国公夫人车皂盖，青缘，红と，皂帏。镇国将军一品夫人车皂盖，红と，青帏。辅国将军夫人车青盖，红瞻，青帏。奉国将军淑人、奉恩将军恭人，车帏盖均用皂。以上各车，俱有朱轮。固伦公主车轿金黄盖，四角红缘，红帏，金黄と，舆用金顶。和硕公主车轿红盖，四角缘金黄，黄と，红帏，舆用银顶。郡主车轿红盖，四角皂缘，红と，红帏。县主车轿红盖，四角青缘，青と，红帏。贝勒夫人同。郡君有车无轿，红盖，四角青缘，红と，青帏。县君车皂盖，四角红缘，红と，皂帏。乡君车皂盖，四角青缘，皂帏，红と。以上俱朱轮。一品命妇车轿皂盖，四角绿缘，皂帏，红蟾，轿用银顶。二品盖不缘，余同。三品皂と，余同二品。四品青帏，轿用锡顶。五品以下青盖，余用皂。三品以上用缯，余用布。民公夫人以下舆车均不得用朱杆朱轮。 \\n 按，八旗满洲、蒙古、汉军、汉人之公侯世爵，皆谓之民公民侯，是朱轮之制，非宗室不能用矣。考汉唐之制，大僚均得乘用朱轮，如元微之诗“门拥大朱轮”。今古之制，固有不能尽同者。 \\n ◎膳卓膳合 \\n 御膳房进膳，凡果碟、冷碟，俱陈于矮卓，幂以黄龙巾袱，用黄绒绳兜卓之四隅舁之，谓之膳卓；热食羹馔，则盛于黄龙圆盒，叠叠三四盒，包以黄布厚棉袱舁之，谓之膳盒。考《明季水部备考》云：内官监成造御用彩漆膳卓、膳盒、托合之类，供应宫殿床、卓、器皿、生铁、锡灶、砂铫、盘、罐等件云云。是膳卓膳合之器，自明已然矣。 \\n  \\n 　"}
