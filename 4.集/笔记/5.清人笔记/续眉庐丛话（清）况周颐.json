{"章节": "续眉庐丛话（清）况周颐", "正文": "　 \\n 　 \\n 续眉庐丛话 \\n （清）况周颐 \\n 　 \\n  \\n 癸丑、甲寅间，蕙风赁庐眉寿里，所撰《丛话》，以眉庐名。乙卯四月，移 \\n 居迤西青云里。客问蕙风：“《丛话》殆将更名耶？”蕙风曰：“客亦知夫眉寿 \\n 之谊乎？眉于人之一身，为至无用之物，此其所以寿也。蕙风之居可移，蕙风之 \\n 无用，宁复可改。”抑更有说焉：《洪范》：“五福：一寿二富。”蕙风之旨， \\n 将使二者一焉，其如青云非黄金何。孔子曰：“富而可求也，虽执鞭之士，吾亦 \\n 为之。”如不可求，续吾《丛话》。 \\n 咸丰初年，太考翰詹，诗题《半窗残月梦莺啼》。万文敏时官编修，有句云： \\n “九重开曙色，万户动春声。”拔置第一，盖题近衰飒，而句殊兴会也。 \\n 临川李小湖侍郎著有《好云楼集》，尝集经句为试帖，绝工巧，《卖剑买牛》 \\n 题句云：“又求其宝剑，谁谓尔无牛。”《善旌谏鼓》题句云：“见羽毛之美， \\n 毋金玉尔音。” \\n 前话载水洗水之法，谓水之上浮者轻清，下沉者重浊。按：《水经》云： \\n “太宗朝，李季卿刺湖州，至维扬，遇陆处士鸿渐。李曰：‘陆君善茶盖天下， \\n 扬子江南零水又殊绝，今者二妙，千载一遇，何旷之乎？’命军士信谨者挈瓶操 \\n 舟，诣南零取水，陆挈器以俟。俄水至，陆以杓扬水，曰：‘江则江矣，非南零，’ \\n 似临岸者。使曰：‘某掉舟深入，见者累百人，敢绐乎？”陆不言，既而倾诸盆 \\n 至半，陆遽止。又以杓扬之，曰：“自此南零者矣。”使大骇，驰下曰：“某自 \\n 南零赉至岸，舟荡半，惧其鲜，挹岸水以增之。处士之鉴神鉴也，其敢隐欺乎？” \\n 据此，则又以下沉者为佳，二说未知孰是，然而陆说古矣。 \\n 常州府属县八，唯靖江介在江北。清之初年，某亲贵出守常州，声势烜赫， \\n 僚属备极严惮。一日，以寿演剧，七邑皆来称祝。靖江令独后至，惧甚，嘱阍者 \\n 为画策，遂重赂伶人。时方演《八仙上寿》剧，七人者先出，李铁拐独后，七人 \\n 问曰：“来何暮也？”铁拐曰：“大江风阻，故尔来迟。”阍人即于是时，以靖 \\n 江令手版进。太守大喜延入，尽欢而罢。 \\n 常俗有摇会之说，其法数人醵钱，取决于琼，色胜者得之。相传庄殿撰存 \\n 与，将计偕入都，苦乏资斧，不得已，纠合一会。届期，戚友咸集，仆告主人有 \\n 疾，不可以风，请诸客先掷，而主人于帐中掷之。盖殿撰仿狄武襄两面钱故智， \\n 预置一骰盆同式者，布置六赫，俟移盆帐中，故为一掷，俾众闻声，则亟易预置 \\n 之盆，出以示客，弗疑也，咸称贺，遂得资。洎客散，视顷间故掷之盆，则亦六 \\n 色皆绯，殊自喜。是科以第一人及第。 \\n 萍乡文道希学士，夙负盛名。壬辰廷对，误书“闾阎”为“闾面”，经读卷 \\n 大臣签出。而常熟翁叔平协揆言：“‘闾面’二字，确有来历。”或犹稍争曰： \\n “殆笔误耳。”协揆曰：“曩吾尝以闾面对檐牙，讵误耶。”廷式竟以第二人及 \\n 第。 \\n 宁波招宝山为浙海形胜地，中法之役，敌舰来犯，知府杜冠英、参将吴杰施 \\n 巨炮击中之，并有歼其大将孤拔之说。当是时，朝命旌二臣功，得画像紫光阁。 \\n 未几，吴为某营统领，而提督欧阳利见，竟劾罢之。适宁绍台道薛福成奉召入都， \\n 将出使，力言吴之功，得旨送部引见，赏还游击，荐升总兵，终于管带宁波炮台 \\n 之任，不竟其用，时论惜之。杜亦未闻通显。 \\n 瓷器之有窑变，旧矣。曩北京仓场，有廒变之说，亦异闻也。南漕供各官食 \\n 俸，而京仓红朽实多。相传御膳房所供玉食，或为某廒某仓所变，则一廒之米， \\n 悉成洁白圆匀。仓丁白坐粮厅，粮厅白仓督，取以进御。而各官于此廒中演剧称 \\n 庆，相沿为故事。盖廒之变屡矣，非若窑变之偶然也。或曰：“直隶玉田县所产 \\n 米，较南漕所运，实更粲美，先期储寺廒中也。” \\n 世传张文敏晚年右臂不能书，易以左臂，书尤遒劲。又高西园能左手书，大 \\n 氐皆行草耳。唯张泾南司寇，方奉敕书《落叶倡和诗》，俄坠马伤右臂，遂用左 \\n 手作小楷，极端凝蕴藉之致。张南华学士赠以诗云：“骤马天街一蹶中，险将折 \\n 臂兆三公。翻身学士疑成瓦，擎掌仙人不是铜。漫笑庄生虚攫右，早夸杜老妙书 \\n 空。断碑半截浑难补，天遣重完赖国工。” \\n 万文敏官尚书时，自起宅第，高其闳。其对门旗人某所居殊卑隘，惑于风 \\n 水之说，嫉万宅轩峻，势若凭陵己也，日必詈于其门。公子辈欲与校，文敏则设 \\n 几门内而坐镇焉，谕阖宅人等毋许出外与人争。久之。詈益肆，语侵及所生。公 \\n 子曰：“至是宁尚可忍乎！”文敏曰：“彼所詈者若而人，我非若而人，则彼非 \\n 詈我也。何不可忍之有？”公子辈闻之释然，所谓非义相干，可以理遣者也。 \\n 吾广右灌阳唐氏，薇卿、文简、禹卿当同治朝，同怀昆季，先后入翰林。其 \\n 封翁犹应礼部试，屡下第，辄愤懑无已。每值考试试差，封翁则几于门而坐焉， \\n 尼公子辈毋许赴试，恐获分校会闱，则亲父须回避也。未几，遇覃恩，膺诰命， \\n 封翁则盛怒，索大杖，杖三太史。亟走避，并浼同乡数辈为之缓颊再三，仅乃得 \\n 免。 \\n 朝邑相国阎文介，光绪初年告归里门，屡征不起。其谢折中有云：“宋臣王 \\n 安石，小官则受，大官则辞，况臣不及安石万一乎？”名臣引退，在昔多有，乃 \\n 以拗相公自况，绝奇。 \\n 明初，秀才衤阑衫，飞鱼补，骑驴，青绢伞。永乐朝，教习庶士甚严，曾子 \\n 启等二十八人不能背诵《捕蛇者说》，令拽大木。何秀才之幸，而翰林之不幸也。 \\n 按：明祝允明《猥谈》云：“谚语起于今时者，永乐中取庶吉士，比二十八宿， \\n 已具。周文襄公乞附列，时称挨宿，遂乞今名强附丽者。”曾子启等二十八人， \\n 殆即上应列宿者非耶。乃拽大木，何前荣而后辱也。彼附列之周文襄，容亦不得 \\n 免焉，不甚悔多此一乞耶。 \\n 比年沪上行院中人竞效男装。按：《路史后纪》云：“帝履癸伐蒙山，得妹 \\n 嬉焉。一笑百媚，而色厉少融，反而男行，弁服带剑。”此女子男装之初祖也。 \\n 洪北江《外家纪闻》：“瓯香馆为颖若字启宸从舅氏宅中临溪小筑，恽南田 \\n 居士贫时常赁居之，故所作书画，多署瓯香馆。余幼时曾于外祖父乱书帙中，得 \\n 南田居士《乞米帖》，今尚存。字仿褚河南，古秀入骨，故世传南田三绝”云云。 \\n 据此，则瓯香馆并非南田所自有。近人江浦陈亮甫撰《雅》，谓馆名瓯香，是 \\n 瓯香，非茶香，殆未必然也。《乞米帖》可与雅宜山人借银券并传，惜未得见。 \\n 王仲瞿以“烟霞万古”名所居楼，楼无梯，饮馔皆缒而上。客至，则仲瞿跃 \\n 而下，与立谈；稍不入耳，耸身遽上，不复顾客，客逡巡自去。或片言契合，则 \\n 臂挟与俱升，必倾谈屡日夕，然后得去。去亦仲瞿挟与俱下。仲瞿之兴末尽，客 \\n 欲去，末由也。相传顾梁汾诣纳兰容若登楼去梯，深谈屡日，两事皆可喜。容若 \\n 款深，仲瞿豪宕。 \\n 小姐非宦女之称，说见前话。以小姐称宦女，不知始自何时，按：明杨循吉 \\n 《蓬轩吴记》：“孟小姐，校官澄女，尝过慧日庵访某女冠，书其亭曰：‘矮矮 \\n 围墙小小亭，竹林深处昼冥冥。红尘不到无余事，一炷香消两卷经。’此诗殊雅。” \\n 云云，则明时有此称矣。 \\n 咸丰戊午科场案，诸家记述详略不一，兹贯穿其说如左： \\n 戊午顺天乡试，监临梁矩亭、提调蒋霞舫，甫入闱，即以供应事，议论不合， \\n 互相诋讠其。八月初十日，头场开门，蒋贸然出。各官奏参，蒋褫职，梁降调， \\n 识者已知其不祥。榜发，谣诼纷起，天津焦桂樵时以五品卿充军机领班章京，为 \\n 其太夫人称寿湖广会馆，大僚太半在座。程楞香，本科副主考也，谈及正主考析 \\n 公有改换中卷事，载垣、端华、肃顺，皆不满于柏，思中伤之，以蜚语闻。适御 \\n 史孟传金奏，第七名举人平龄，素系优伶，不谙文理，请推治。上愈疑，饬侍卫 \\n 至礼部，立提本科中式朱墨卷，派大臣复勘，签出诗文悖谬之卷甚多。载垣等乘 \\n 间耸动，下柏相家人靳祥于狱，旋褫柏职。特派载垣、端华、全庆、陈孚恩会讯， \\n 又于案外访出同考官浦安与新中式主事罗鸿绎交通关节。鸿绎对簿，吐供不讳， \\n 而居间者乃鸿驿乡人兵部主事李鹤龄也，于是并逮鹤龄。时罗织颇严，都城内外， \\n 无敢以科场为言者。未几，察出程楞香子炳采有收受熊元培、李旦华、王景麟、 \\n 潘敦俨并潘某代谢森墀关节事，程父子亦入狱。讯程时，程面语孚恩曰：“公子 \\n 即曾交关节在我手。”孚恩嗒然。翌日具折检举，并请回避。得旨逮孚恩子景彦， \\n 孚恩勿庸回避全案。孚恩以儿子事甚不乐。潘某者，侍郎某之子，孚恩知潘与程 \\n 往来密，遂以危词挟侍郎自首。侍郎恐，如其教，而某亦赴狱中矣。李古廉侍郎 \\n 告病在籍，程供牵连其子旦华，解京审办，古廉忧惧病剧死。己未二月，会讯王 \\n 大臣等，请先结柏与鸿绎等一案。上御勤政殿，召诸王大臣入，皆惴惴，麟公魁 \\n 竟至失仪。旨下，柏与浦安、鸿绎、鹤龄同日弃西市。刑部尚书赵光偕肃顺监视 \\n 行刑。是日，柏相坐蓝呢后档车，服花鼠皮褂，戴空梁帽，在半截胡同口官厅坐 \\n 候谕旨。浦安等皆坐席棚中，项带大如意头锁，数番役夹视之。肃顺自圆明园内 \\n 阁直庐登舆，大声曰：“今日杀人了！”钱揆初中翰在直庐亲聆之。抵菜市下舆 \\n 至官厅，与柏携手寒暄数语，出会同赵公宣旨，意气飞扬，赵唯俯首而已。先是， \\n 是年彗星见，长亘天，肃顺等建言必杀大臣以塞天变。及狱成，文宗流涕曰： \\n “宰执重臣，岂能遽杀耶？”肃顺言：“此杀考官，非杀宰相也。”阳湖吕定子 \\n 编修乃道光丙午科，柏相与赵蓉舫尚书同典江南乡试所取士也。赵告吕曰：“皇 \\n 上昨日问我，曩与柏同为考官，柏之操守如何？”光对：“柏身充军机大臣， \\n 何事不可纳贿，必于科场舞弊，身犯大辟乎。”文宗颔之，方冀柏之可邀末减也， \\n 讵谈次忽接孚恩密柬，言某人骈首，朱革职，缺明日放，赵持柬恸哭，即嘱定子 \\n 往为料理云云。秋七月，庭桂父子案结，载垣等以刑部定拟未平允，奏称送关节， \\n 无论已未中，均罪应斩决。孚恩先乞怜于两王，乃先开脱送关节之陈、潘、李诸 \\n 人，而以程父子拟斩决。旨下，决庭桂子炳采，发庭桂军台效力。庭桂出狱，暂 \\n 寓彰仪门外华严寺。孚恩飞舆来候，一见即伏地哭不起。庭桂曰：“勿庸勿庸， \\n 你还算好，肯饶这条老命。”孚恩颜而去。此案主考柏正法，程发遣，唯朱仅 \\n 褫职，旋即以侍讲学士衔，仍直书房，兽清名素著也。同考监试及收掌、弥卦、 \\n 誊录、对读等官处分殆遍。自是，孚恩一意谄事肃顺。及文宗升遐，端、肃等伪 \\n 诏顾命，逆谋叵测。俄两宫内断，雷霆骤惊，肃顺大辟，孚恩遣戍。肃之就戳也。 \\n 赵尚书仍为监斩官，遣人邀柏相之子，侍郎钟濂，载诸车中，同往菜市。俾目睹 \\n 元恶授首，少纾不共戴天之恨，事之相去仅二年耳。其陈孚恩新疆遣戍之日，即 \\n 程庭桂军台赐环之日，天道好还如此。 \\n 陈孚恩之人直枢廷也，江宁何慎恪尝汲引之。某日同亻暴直，何步履稍龙钟， \\n 行时偶触铜炉，锵然作响。孚恩于慎恪固谊托师门，徐曰：“老师，只有人让火 \\n 炉，火炉不能让人也。”何知陈将排己，遂伊郁遘疾。昔人有句云：“直到天门 \\n 最高处，不能容物只容身。”慨乎其言之已。 \\n 近人所撰新小说，有名《九尾龟》者，书中某回自述命名所由，盖托谊罕譬。 \\n 不知九尾龟，固确有是物。明吴郡陆粲《庚己编》云：“海宁百姓王屠与其子出 \\n 行，遇渔父持巨龟，径可尺余。买归，系著柱下，将羹之。邻居有江右商人见之， \\n 告其邸翁，请以千钱赎焉。翁怪其厚，商曰：“此九尾龟，神物也。欲买放去， \\n 君纵臾成此，功德一半，是君领取。”因偕往验之。商踏龟背，其尾之两旁，露 \\n 小尾各四。便持钱乞王，王不肯。遂烹作羹，父子共啖。是夕，大水自海中来， \\n 平地高三尺许，床榻尽浮，十余刻始退。明日及午，翁怪王屠父子不起，坏户入 \\n 视之，但见衣衾在床，父子都不知去向。人咸云，害神龟，为水府摄去杀却也。 \\n 吴人仇宁客彼中，亲见其事。 \\n 鸟名绝韵者，如绿毛幺凤，桐花凤，词赋家向来艳称。又桃花出仪征， \\n 桃花盛开，辄来翔集。又有鸟长尾五色，如锦鸡而小，每于盛夏菱叶冒水时，因 \\n 丛叶之凹，伏卵出雏，人谓之菱雏。 \\n 明清末季皆禁烟，特烟之品类不同耳。明王逋《蚓庵琐语》：“烟叶出自闽 \\n 中，边上人寒疾，非此不治。关外人至以马一匹易烟一斤。崇祯癸未，下禁烟之 \\n 令，民间私种者问徒，法轻利重，民不奉诏。寻令犯者断，然不久因边军病寒无 \\n 治，遂停是禁。”云云。 \\n 长洲徐俟斋《居易堂集》有《讨虮虱檄》，典赡可诵，移录如左： \\n 尔{麻骨}虫虮虱者，身惭蚊睫，质细暝。夤缘线索以为生，依附毫毛而自 \\n 大。聚族而处，岂知蛾子之君臣；迁徙不常，讵有蜂王之国邑。纪昌善射，悬之 \\n 而贯心；王猛雄谈，扪之以挥尘。固垢秽之滋孽，实锋镝之余生。将军有血战之 \\n 功，汝依甲胄；穷士贵蠖藏之用，尔处裤裆。厥有常居，毋宜越境；苟为曼衍， \\n 必致侵渔。故设汤镬之严刑，重捕获之功令。十日大索，五丁穷追，尔无捍兹三 \\n 章，人亦宽其一面。尔乃头足方具，便尔鸱张；耳目未定，胡然作孽。惨人肌肤 \\n 以为乐，吮人膏血以自肥。腹既果然，贪饕未已；形同混沌，蹒跚可憎。投隙抵 \\n 纤，无微不入；呼朋引类，实烦有徒。时寻蛮触之争，罔睹蜉蝣之旦。以鹑衣为 \\n 兔窟，高枕安眠；望毛孔为屠门，朵颐大嚼。但知口腹，不畏死亡。尔常噬脐， \\n 人犹芒背。遂使袍之士，手不停搔；伏枕之夫，卧难帖席。不耕而食，徒知膏 \\n 吻磨牙；剥床以肤，自侈茹毛饮血。犹恨天衣之无缝，生憎荀令之薰香。嗜肤比 \\n 于割鲜，矢口矜其食肉。蠕蠕蠢动，曾玷叔夜之龙章；点点殷红，时污麻姑之鸟 \\n 爪。朗诵阿房之赋，正如苍蝇之泄赦文；僭登宰相之须，何异妖狐之升御座。罪 \\n 维满贯，恶极滔天，诚罄竹难尽，续发莫尽者也。兹者，渠魁既获，斧钺将施， \\n 事急求生，乞怜恨其无尾。计穷就戮，大患以我有身。或愤燃其脐，或戏切其舌。 \\n 或咀其肉以雪恨，若刘邕之嗜痂；或数其罪而甘心，若张汤之磔鼠。然而未为合 \\n 律，不足蔽辜。乃选五轮以为兵，排左车以为阵，敛衽成甲，褰裳作旗，巨擘若 \\n 博浪之椎，利齿同斩蛇之剑。雷訇电击，风扫云驰。夫以槐安国之岩城，犹然馘 \\n 丑；兜离国之形胜，尚尔犁廷。况乎乌合一旅之师，群居四战之地，裸身无蜣甲 \\n 之蔽，脆弱无螗臂之搏。将视斩级功多，众拟长杨之献兽。血流漂杵，惨同云梦 \\n 之染轮。仗我爪牙，穷其巢穴，无易种于新邑，必殄灭之无遗。提汤趣烹，杀之 \\n 无赦。 \\n 都门三闸地方，虽在软红尘中，饶有水乡风趣。每值春光明媚，游女如云。 \\n 其地有灵官庙，香火称盛。道光时，住持女冠广真者，姿首修雩，幽扃梵呗， \\n 徒侣綦繁。其居室则绣幕文茵，穷极侈丽。往还多达官贵人，而庄邸与容贝子过 \\n 从尤密，物议颇滋。往往巨公宅眷，入庙烧香，辄留饫香积，罗列珍羞，咄嗟而 \\n 办。尤奇者，其酒易醉，醉必有梦。庙中器具，率容贝子喜舍。相传有榻名幻仙， \\n 机括灵捷，殆出鬼工，则醉者憩焉。事秘，弗可得而详也。广真又交通声气，贿 \\n 结权要，朝士热中干进者，日奔走其门，冀系援致通显。或师事母事之，勿恤也。 \\n 有御史冯某，久困乌台，亦竭蹶措资，嘱广真为道地。某日通谒，适广真以事它 \\n 出，其徒二尼留御史饭，意殊殷恳。酒数行，尼忽愀然曰：“以君清秩令名，而 \\n 顾为是龌龊行，讵倚吾师为泰山耶。幸不可长，恐冰山弗若耳。”冯愕眙，亟请 \\n 其说。尼曰：“君为言官，宁不能擿奸发伏，以直声邀主知，致卿相耶？”遂举 \\n 广真奸状，及贿赂各节，均有记录，悉以付之，且曰：“止此已足，君幸好自为 \\n 之，毋瞻顾。幸得当，毋相忘。御史果幡然变计，促驾归，炳烛属稿，待旦封奏。 \\n 事闻，上震怒，有旨派九门提督、顺天府尹拿问广真情实，立正典刑。庄王褫爵， \\n 容贝子圈禁高墙。御史冯某以直言敢谏，不避亲贵，得晋秩跻九列，亟辗转为二 \\n 尼营脱，置少房焉。 \\n 沪上药肆，辄大书其门曰“杜煎虎鹿龟胶”，或问余“杜煎”之意，弗能答 \\n 也。沤尹言，杜煎，犹杜撰，即自煎，吴语也。苏州蹋科菜有二种，本地自种曰 \\n 杜菜，自常州来曰客菜。客菜佳于杜菜，以“杜”对“客”而言，可知与“自” \\n 同意。 \\n 《台湾志》言，其地产金沙，然金沙出则地必易主。曩邵筱村抚台时，金沙 \\n 遍地，土人淘金者赴抚署领照，每人纳制钱二百文，岁可赢十余万云。 \\n 蜀友某言，四川省城外有隙地数十亩，附近居民专以金叶锻红，槌成金箔。 \\n 计金一两，可成箔阔如三亩，无论何官卤簿经过，砰訇之声，未尝或辍，唯总督 \\n 过，则停让三槌以致敬。此专门工业也，亟记之。 \\n 蜀南产墨猴，大如拳，毛如漆，性嗜墨，置之案头，砚有宿墨，则舔咂净尽， \\n 可代洗涤。 \\n 相传闽县王可庄修撰会馆课，赋题《辅人无苟》，押“人”字韵云：“危不 \\n 持，颠不扶，焉用彼相；进以礼，退以义，我思古人。”触阅卷者之忌，以竟体 \\n 工丽，得置一等末云云。按：钱塘梁晋竹《两般秋雨庵随笔》“四书偶语”一则， \\n 有《拄杖铭》云：“用之则行，舍之则藏，惟我与尔有是夫；危而不持，颠而不 \\n 扶，则将焉用彼相矣。”晋竹道光朝人，时代在可庄之前，可庄赋句，殆构思暗 \\n 合耶？又某说部云，当时阅卷者，为吴县沈文定，颇赏其寄托遥深，并无触忌之 \\n 说。可庄之一麾出守，盖别有为。 \\n 阅四川《巴州志》，载一事绝艳异： \\n 巴州，隋之恩阳县也，县治有恩阳山，山有高低三峰，其最高峰上建一阁， \\n 环阁植梅，因名曰红梅阁。巴州刺史王，有子名鹗，读书山下，每课余游览，步 \\n 至阁前，忽见阁上窗棂悉启，有一红衣女郎俯眺山下，盖绝代姝也。鹗以此阁终 \\n 年扃，四无居人，心颇异之。潜谋移居阁中，了无所见。唯闲步山坳回时，每 \\n 于窗畔，见女郎在焉，及入室则阒无其人。值梅盛开，鹗流连树下，见梅一树， \\n 花独繁密，鹗因折取，插于瓶中。一日偶自外归，见案上素纸题句云：“南枝向 \\n 暖北枝寒，一样春风有两般。步上高楼莫吹笛，大家留取倚阑干。”下署款张笑 \\n 桃，墨沈末干，袖香犹。鹗讽诵再三，极意艳羡，香祷之。越日薄暮，鹗自 \\n 外归，蹑迹登楼，果见女郎拈毫伏案，鹗突前抱持，极道爱慕。女郎亦不避匿， \\n 自道姓名为张笑桃，由是两情欢洽，再易庚{帅虫}。某日，鹗与笑桃携手游行， \\n 俯视山下，笑桃神色忽异，顾谓鹗曰：“君知黑雾弥漫者何也？”鹗谓此或云气 \\n 使然。笑桃曰：“嘻，吾两人情缘殆将尽矣。”鹗亟问其故，笑桃曰“此山有洞， \\n 名为巴洞，蛇精名巴潜者居之，修炼数百年矣。能幻形为人，觊觎妾貌，强委禽 \\n 焉。以彼蕴毒之尤，纯阴之类。实生深山大泽，习居丰草长林。妾诚蒲柳之姿， \\n 亦何至为茑萝之托。巴潜涎甚滋恚，必欲得妾而甘心。今知侍君巾栉，益复妒 \\n 冒，以故喷薄妖氛，冀堕君五里雾中，因而摄妾。君以血肉文弱之躯，万不能当 \\n 其狂焰，宜速下山谨避。明年大比，君必连捷成进士，外授峨嵋县令。倘不忘故 \\n 剑，抵峨嵋时，暂缓赴官，迂道峨嵋山下，见铁冠道人趺坐蒲团，君以情哀告， \\n 当得援手。或使我两人破镜重圆也。”言次，雾益腾涌，蔽山谷，笑桃促鹗速行， \\n 鹗挥泪下山，数十步间，回首瞻恋，犹见笑桃凝颦伫立，凄黯如雾中花也。逾日 \\n 再至，则林壑依然，人面不知何处去矣，懊丧垂绝。爰谢绝人事，闭帏攻苦，翌 \\n 岁登第授官，悉如笑桃言。往访峨嵋山下，果道人铁冠者在焉。鹗陈意敦恳，道 \\n 人曰：“巴潜何敢乃尔，吾念汝至诚，今付汝宝剑一，灵符三。汝即至恩阳山下， \\n 斩荆辟莱，觅得巴洞，以一符置洞门，又一符焚化吞之，仗剑入洞，必得与意中 \\n 人相见也。”鹗如其教，入其洞，绵亘数里，豁然开朗，有屋舍华美，珠帘四垂， \\n 则笑桃在焉。相见之下，悲喜交集，问知巴潜外出，亟挈笑桃以行，之官四年， \\n 燕好綦笃。一日晨兴，笑桃忽谓鹗曰：“妾近屡心悸，若有奇警，恐巴潜讠知 \\n 所在，未能漠然于怀也。”属鹗剑勿去身，戒阍人：“有巴潜者来，务拒勿纳。” \\n 无何，鹗鹗在典室，有投刺者，未及置词，而客已闯然入，厉声语鹗曰：“吾巴 \\n 潜也，王鹗何人，夺人之室而据为己有，久而不归，直是理乎？”鹗急起索剑与 \\n 斗，而巴潜已入内室，指顾腥霾四合，只赤不辨面目，虽亻兼卫毕集，举徨惑无 \\n 能为力。顷之，雾消客去，而笑桃亦杳矣。鹗竟弃官再访峨嵋，则空山无人，曩 \\n 道人铁冠者，亦无复踪迹。虽真真万唤，唯有空谷应声，泉咽云荒，怅惋而已。 \\n 右据州志原文，润色十之四五。窃意笑桃，其殆仙乎。其于王鹗，殆有前缘， \\n 缘到则合，缘尽则离，巴洞蛇精，峨嵋道人，举非真有，大抵仙家幻化之妙用。 \\n 所以澹鹗之感恋，而振拔之情网之中也。不然，巴潜之初摄笑桃，何必待二年之 \\n 后；再摄笑桃，何必待四年之后，矧笑桃固有道者，素纸题句，不昧慧根，登第 \\n 授官，更能预决。何独对于巴潜，略无自卫之力，欲摄则竟摄之耶，是皆可寻之 \\n 间也。夫笑桃知鹗之必感恋，而预示幻化以澹之，何情之一往而深也。事具志乘， \\n 未必为无稽之谈，梅阁之遗址尚存乎，殊令人低徊欲绝已。 \\n 光绪中叶，吏部有二雷：一名天柱，陕西人，一名祖迪，广西人，皆官文选 \\n 司主事。陕西雷之夫人奇妒，常恐外子或有藏娇谬举，别营金屋，爰是外而仆御， \\n 内而婢妪，日必屡谆饬。稍有可疑，必讠以闻。仆媪辈夙严惮之，微特罔敢徇 \\n 隐，或犹欲因缘以为功。广西雷早断弦不复续，一妾随侍京邸，寓城西羊肉胡同。 \\n 都门旧习，曹司揭红笺于门，题曰某署某寓。二雷之门，则皆曰吏部雷寓也。陕 \\n 西雷之仆某，不知其主同官别有广西雷也。偶过羊肉胡同，见门笺而疑焉。亟询 \\n 诸比邻，则曰：“吏部雷老爷亦太太之居也。”则亟归报夫人。夫人震怒，趣驾 \\n 车往。广西雷之如夫人，以谓女宾至也，亟整衣出迎。讵来者一见即痛掴之，重 \\n 之以辱詈，绝愕眙不知所为。来者益孛攵叫呶，弗容辩，辩亦弗闻，沸腾久之。 \\n 俄广西雷自署归，来者觉有异，稍镇静，因谘白得其情，始自知误会，窘怍几无 \\n 所容。如夫人者徐曰：“夫人幸息怒，主人固在是，请鬯叙伉俪情。继自今，贱 \\n 妾不敢当夕。”则垂首至臆弗能仰，汗出如沈，继之以泣。广西雷尤局促难为情。 \\n 俄陕西雷衣冠至，盖亦甫自署归。门者以告，遽踉跄奔赴，欲更衣未遑也。二雷 \\n 寅好故款洽，而是时相见，不无强颜，道款仄者，觉向来无此歉仄；致逊谢者， \\n 觉兹事难为逊谢。情至不平，不能怒，不怒何以堪；一堪发噱，不能笑，不笑不 \\n 可忍。幸如夫人者谨而愿，客至敛抑遽入，夫人者亦为佣妪牵挽登车。陕西雷稍 \\n 从旁促之行，第声色弗敢厉也。既媾解，二雷复枝梧数言。洎客去，广西雷仍门 \\n 送如仪焉。尤足异者，陕雷妻之始肆也，粤雷妾颇顺受。盖粤雷妾，固量珠燕市 \\n 者，性又近温婉，颇疑粤雷旧有嫡室，向或匿不以告，今乃至自南中，其忍辱弗 \\n 与较，盖亦由于误会。然而贤矣，倘并事白之后，揶揄之数言，而亦无之，讵不 \\n 理厚而庄乎。唯是绿衣抱衾之俦，何能以纯特之行为责备也。此事绝新奇，当时 \\n 传播殆遍，软红香土中，往往茶余酒半，资为谈柄云。 \\n 同治朝，吴文节直谏垣，以乌鲁木齐提督成禄纵兵戕戮平民数千，具折严劾， \\n 有“请斩成禄之头，以谢无辜百姓；并斩臣头，以谢成禄”等语。廷议以谓讦刺 \\n 时政，饬回原衙门行走，而此折为时传诵，朝野想望风采。同时有云南举人谢焕 \\n 章年逾六十，甫捷乡闱，入都会试，其复试题“性相近也”二句。谢文理境深奥， \\n 阅卷者李某几不能句读，以为文理欠通，竟坐褫革。谢固滇中名宿，有及门八人， \\n 同上公车，咸愤不与试，群起揭控。事闻于朝，特派大臣复阅，谢得开复，作为 \\n 本应罚停会试一科，而开复已后试期，应无庸再议，然谢之文名由是盛传日下。 \\n 人言李某诚疏陋，话以玉之于成焉。而菊部名伶十三旦者，亦于是时以色艺特闻。 \\n 时人为之语曰：“都门有三绝：吴侍御之折，谢焕章之文，十三旦之戏也。” \\n 清文宗之季年，东南沦胥于太平，京津见逼于英舰。内忧外患，宵旰靡宁， \\n 驾幸热河，以“且乐道人”自号，帝王处境一至于斯，自古罕有。 \\n 清时“宫门钞”，有“某日推班”云云。考旧制，部院衙门当直日，堂官各 \\n 将衔名书牌进呈，是日召见何人，即将其牌提出，奏事处即遵照名次宣入。直日 \\n 次序：首吏部翰林院侍卫处，次户部通政司詹事府，次礼部宗人府钦天监，次兵 \\n 部太常寺太仆寺，次刑部都察院大理寺，次工部鸿胪寺，次内务府国子监，次理 \\n 藩院銮仪卫光禄寺。每九日一转，若奉旨推班，则本日当直者，推下一日。翰林 \\n 院直日，侍读学士递牌，缘掌院学士，乃兼官也。满称翰林院为笔帖黑衙门，称 \\n 侍读学士为笔帖黑答，翰林院之长也。 \\n 同治初年，丁文诚抚山东，俄同监安得海由都南下，在德州登陆，仪从喧赫， \\n 并有女乐一部，载之以行。时德州知州为赵晴岚，具禀以闻。时安已过东昌，文 \\n 诚飞檄截留，并专折纠参，有“查例载凡内监出京六十里，即斩罪。该太监如此 \\n 喧赫，水陆登程，公然南下，显违祖制。必矫诏所为，可否由臣拿获，就地正法， \\n 抑解内府，请旨办理”等语。时恭邸暨相国文忠枋枢要，奏入，亟请示慈宫。玉 \\n 音第云：“如所奏。”殆竟欲杀之耶。则遽出拟旨，着山东巡抚及江督苏抚一体 \\n 截拿，就地正法，如有疏虞，惟该抚等是问。旨下，安已行抵泰安。知县何毓福， \\n 诡词诱之到省，其辎重凡大车八辆，轿车二十辆，均留泰安。安至省谒文诚，仅 \\n 立谈数语。文诚曰：“吾已具奏，汝第归寓所候旨可耳。”文诚以月之初八日拜 \\n 折，十五日奉批，中间一来复，寝不安席，食不甘味，虑或奉谕解京，则安固 \\n 侧媚工谗，充其造膝之陈，切肤之诉，其为祸殆不可测。时德州赵牧密晋省，夕 \\n 诣节辕，为文诚谋：“安若奉谕解京，则文诚三月内必乞退，万不可留。”文诚 \\n 曰：“汝将奈何？”赵言：“新一小知州，渠未必介意，唯是除恶务尽，宁我谋 \\n 人，任彼跋扈飞扬，不容越山东一步。”盖赵已决策，不即枭者，必鸩之矣。文 \\n 诚嘉其能断，与赵约为昆季，迨就地正法之旨下，则亦以侥天之幸交相庆也。初， \\n 安之至德州也，索供张无厌，且呵斥官吏。赵禀有云：“其在舟中，品竹传歌， \\n 连宵达旦。尤敢陈设龙衣，招摇震炫，两岸观者如堵。其自泰安至省，何令躬伴 \\n 送之；在逆旅中按牙谱曲，宴饮甚欢，并言回京后当令超迁不次。”又言：“渠 \\n 曾求帝御书，帝书‘女’字与之。‘女’乃‘安’字无头，意者非佳谶耶。”而 \\n 不知即应于目前也。安正法后，文诚并令暴尸三日，途人好事者，辄褫其下裳观 \\n 之，则信蚕室之刑余也。其辎重车辆，押至省城，文诚派委员八人，在济南府署 \\n 查点，宝器珍玩，多目所未睹。有良马日行六百里，身纯黑而四银蹄，其尾闾别 \\n 生毛一簇，以红丝绾之，步视神骏，据称得自内厩。及其女乐一部，小内监四名， \\n 悉解回京，保镖者八人。当地发落。是役也，文诚丰采动宇内，同时曾、李诸贤， \\n 尤极意推重云。 \\n 谥法“襄”字最隆重。咸丰三年十月，寿阳祁相国文端面奉谕旨：“文武大 \\n 臣或阵亡，或军营积劳病故，而武功未成者，均不得拟用‘襄’字。”自是无敢 \\n 轻拟矣。同光重臣，如曾忠襄，岑襄勤，左、张二文襄，皆美谥也。考《谥法· \\n 臣谥》：“辟地有德曰襄，甲胄有劳曰襄，因事有功曰襄。” \\n 嘉庆朝，强克捷子逢泰之妻徐氏，道光朝，方振声之妻张氏，陈玉威之妻唐 \\n 氏均蒙特旨予谥节烈。有清一代妇人得谥止此，方仅佐萃，陈尤末弁，夫妇双烈， \\n 诚佳话也。 \\n 清制：内阁拟谥，旧隶典籍厅。咸丰初，卓相国改归汉票签，只遵饰终谕旨 \\n 褒嘉之语，每谥撰进八字，选用二字，唯“文正”不敢拟，悉出特旨，得者以为 \\n 殊荣焉。凡圈出之二字，列第二第三者居多，亦故事也。 \\n 朝鲜国王谥号向由内阁撰拟，后因所拟之字有误用该国王先代名讳者，改由 \\n 该国自行撰拟八字进呈，恭候钦定。又凡诰敕文字，向亦阁臣所司。光绪甲午， \\n 万寿覃恩，总税务司赫德频年宣力，屡晋崇阶，至是依例具呈，请领诰轴。内阁 \\n 以无故事可循，其制词由典籍厅移请总理衙门撰拟，取其敦素娴，篇中命意遣 \\n 词，易合客卿性质，于恩礼之中寓怀柔之旨焉。 \\n 清制：大学士及翰林授职之员，始得谥文。至庶吉士、翻译翰林，并由部郎 \\n 改官翰林者亦不谥文，盖隆重之至。按：《谥法考》：“康熙朝，赐号巴克式领 \\n 侍卫内大臣，一等公索尼，谥文忠”有清二百数十余年，文臣谥武多有，武臣谥 \\n 文，仅此一人，诚异数也。巴克式即笔帖式，为满人进身之初阶。然索尼以上公 \\n 之尊，而膺此赐号，则亦郑而重之矣。又顺治朝，文馆大学士达海，额尔德尼本 \\n 游击副将世职，以精通国书，追赠巴克式，后改笔帖式，亦见《谥法考》。其笔 \\n 帖式夷为末秩，大约自雍、乾后矣。 \\n 相传纯庙于岁暮偶微行至内阁，见一典籍官，独宿阁中，寒瘦如郊岛，彼不 \\n 识圣颜也。问何不回寓度岁，对曰：“薄宦都门，妻子均未至，重以档案填委， \\n 职掌乏人，惧万一疏虞，因留宿阁中耳。”纯庙颇重之，详询其籍贯科分，并志 \\n 其年貌，于次日召见。某趋入，天颜温霁，知即昨与接谈者，屏营之下，蒙赐一 \\n 封口函。谕云：“速持至吏部大堂，但有堂官在，即传旨面交。”某叩头遽出， \\n 亦未喻何意。将出东华门，俄腹痛奇剧，僵仆道旁，屡扌耆拄弗能兴，虑封函关 \\n 机要，脱迟误干未便也。傍徨无策间，适同官某经过，呼而告之，托其将封函投 \\n 交，千万毋误。及部堂启视，乃朱谕：“本日如有知府缺出，即著来员补授。” \\n 于是吏部遵旨铨注。越日谢恩，乃并非其人，问之，始据实陈奏，纯庙喟然曰： \\n “《语》云，君相不能造命，其信然耶。” \\n 右据近人笔记，润色入《丛话》，窃意兹事未必尽然，召见面交之钦件，何 \\n 能付托于同官，典籍虽末曹，亦尝簪豪中秘，何至模棱乃尔。当雍、乾全盛时， \\n 此等事容或有之，中间情节或传闻异词，无庸丁确而求其必是也。 \\n 翰林院例于编检中，奏派四人办理院事，谓之办事翰林，遇京察，皆保列一 \\n 等，此道府之基也。每议派既定，掌院以名柬延请，使者曰：“请赴清秘堂，不 \\n 以公牍。”尊而重之也。清秘堂，办事处也。有高尚其志不屑外任者，则先事辞 \\n 之。又道、咸以前，翰林传御史，亦薄为小就，其志趣高迈者虽掌院保送，往往 \\n 考试届期，谒假弗与。晚季四五十年，绝不闻此高风。至于清秘堂，尤百计营谋 \\n 不可得，亦断无不营谋而得者。 \\n 《池北偶谈》载归熙甫与门人一帖云：“东坡《书》、《易》二传，曾求魏 \\n 八不与。此君殊俗恶，乞为书求之。畏公作科道，不敢秘也。”渔洋山人以借书 \\n 亦须势力为叹，鄙意窃不直借书者，昔人有豪夺，此非豪借耶？ \\n 阮文达尝教习庶吉士，大课诗题《天下太平》，皆不知出处。纳卷后，方悟 \\n 是《礼记·孔子答子张问政》：“君子力此二者，以南面而立，夫是以天下太平 \\n 也。”又某年，金台书院开课，诗题《冰与水精比玉》，亦无知出处者。诗皆类 \\n 于咏物，不知出《孟子序说》，程子曰：“且如冰与水精，非不光，比之玉，自 \\n 是有温润含蓄气象，无许多光耀也。”六经之文，甚非秘籍，读者往往忽略，自 \\n 不记省耳。 \\n 世俗祀神，案上正中设炉焚香，炉之两旁设台燃烛，不知何自仿也。宋人小 \\n 说载司马温公在永兴，一日，国忌行香，幕中客某，有事欲白公，误解烛台，倒 \\n 在公身上，公不动，亦不问，知北宋时已然矣。 \\n 前话载北京节慎库有大银，自注：“即俗所谓元宝。”以元宝字俗不入文。 \\n 按：《续通考》：“至元三年，杨上言，平淮行用白金，出入有偷盗之弊，请 \\n 以五十两铸为锭文曰元宝。”元宝之名始此，亦已古矣。 \\n 海棠木瓜，出南京明孝陵卫，花如铁梗海棠，实较寻常木瓜大者约十分之二。 \\n 香淡永，微酢涩，以{山黑}鼻烟陈干者良。比阅《抟沙拙老日记》：“木瓜必偕 \\n 铁梗海棠对栽方茂，否则结实不繁，且易陨落，闻之曹州人说。”据此，则木瓜 \\n 之于海棠，信有气类相需之雅，乃至旧京嘉植，能兼华实于春秋，几与化工而竞 \\n 巧。世谓草木无知，草木无情，殆犹格致之学，有未至耳。 \\n 唐熙朝有两于成龙，一字北溟，山西永宁人，官至两江总督，谥清端。一字 \\n 振甲，汉军旗人，官至河道总督，加兵部尚书，谥襄勤。古今同姓名者夥矣，两 \\n 公时代官位并同，殊仅见。 \\n 清时各直省军府，例称绿营。缘其旗纛通用绿，唯于边际以红缯饰之。 \\n 同治甲子克复金陵，曾文正建议开科。于十一月中，举行乡试，上下江士子， \\n 北闱下第者悉赴试南旋。有人于台儿庄旅店见题壁诗云：“万山丛里驾双Ｆ３０， \\n 断涧危梁次第过。落日牛羊西下急，秋风鸿雁北来多。霜余村屋留红叶，获后田 \\n 园覆绛莎，此去果然归故土，年华且喜未蹉跎。”十一月初五六等日，和煦如仲 \\n 春，至初八日，群集龙门下，则渐闻淅沥声，知已雨雪，至初十日晴霁。是时贡 \\n 院新修，朱阑绿曲，明蟾照映，多士角逐文坛，复睹承平景象。虽严寒砭骨，亦 \\n 欣欣若挟纩焉，则五十年前之天时人事，固如是也。 \\n 同治癸酉，顺天乡试，都下喧传荧惑入文昌，科场有不利。是科中式第十九 \\n 名徐景春，以策内不识《公羊》为何书，竟将《公羊》二字拆开，为广东梁伯器 \\n 所磨勘。梁初签出，礼部查则例，徐景春应罚停会试三科，主考官降二级留任， \\n 同考官革职留任。照此办理，片咨吏部。讵吏部咨行礼部，必欲将徐景春褫革。 \\n 礼部覆称，如革徐景春，则主考皆应降调。时吴县潘文勤署吏部右侍郎，一日， \\n 文勤到署，司官持稿回堂。潘怒，投稿于地曰：“吾知有人图全小汀缺耳。”盖 \\n 其时全文定为协办，而宝文靖官吏尚也。方龃龉间，文靖适至，问司官因何遗稿 \\n 在地，司官以潘语质告，文靖默然。未几，景春竟斥革，同考陆编修亦革职，主 \\n 考全文定、胡总宪、童、潘侍郎皆降二级调用。适潘文勤管户部三库，三库印忽 \\n 失落。事觉，文勤革职留任。至是又得降调处分，遂无任可留，因而革职，旋特 \\n 旨赏编修，仍在南书房行走。胡小蘧总宪降调后，又因与江西巡抚刘忠诚以田赋 \\n 事互揭，部议刘革职，胡再降四级调用，终鸿胪寺少卿。 \\n 徐景春既因磨勘褫革，内帘各官降革有差，是科各直省试卷磨勘綦严。于是 \\n 江南则革去举人杨楫，以其《春秋》题，集经为文，语欠联贯，谓为文理荒谬。 \\n 而江西全榜中式墨卷，其第二开，首行之首，末行之末，皆各涂改一字。若人之 \\n 名号拆开者然，谓是笔误，何以每卷皆同；以文理论，则又必无误书此二字之理， \\n 情弊显然，无可徇隐，因请旨暂行斥革。一面行文确查，实则士子与誉录生为识 \\n 别，嘱其加意精写，唯恐目迷五色故也。然此事颇难斡旋，兼值功令森严，几无 \\n 复保全之策。嗣监临抚臣覆称：“该省试卷纸质最薄，其红格两面一式，而印卷 \\n 官关防在卷后幅，士子入闱，匆遽之中，往往反写，故领卷后，即各于第二开写 \\n 此二字，以别正反。历届相沿，亦不自本科始，实属无关弊窦。”云云。奏入， \\n 事乃得解。是由抚署司章奏者善于措词，否则一榜皆占泽火之象矣。 \\n 光绪朝，扬州陈六舟京兆巡抚安徽，条陈便民如干事，有“令民称贷公家， \\n 春借秋还”一条。得旨中饬，谓直是宋臣王安石青苗法矣，以是改任浙江学政。 \\n 当是时，合肥伯府族人某擅杀人，知县宋某必欲置之法，伯府大哗，宋竟罢斥。 \\n 太邱适于是时改官，人咸谓得罪巨室使然，而不知其别有为也。施转顺天府尹， \\n 称疾南归，颇极林泉颐养之乐。 \\n 都门各衙署，旧有小禁忌。三十年前，落拓软红，犹及闻之。内阁大堂有泥 \\n 砚一方，相传为严分宜物，胥役人等般弄无妨，唯官僚切忌入手。新到阁者，前 \\n 辈辄申诫焉。翰林院衙门，大门外有垒培，高不逾寻，环栅以卫之，置隶以守之。 \\n 相传中有土弹，形如卵，能自为增减，适符阖署史公之数，或有损坏其一，则必 \\n 有一史公赴天上修文者。又有井名刘井，新到馆庶常，或俯而照影，则必无留馆 \\n 之望。刑部衙门有“顺天无缝，直隶不直”之说，顺天司中门终年扃闭，司务厅 \\n 每日必以纸黏之，如稍漏缝，则印稿必获处分。直隶司向不设公座，设则必兴大 \\n 狱。又刑部大堂为白云亭，亭前影壁有一方孔，每早晚司务必躬自扫除之。据云， \\n 其中或留纤芥，则不利于堂官。又刑部当月司员，监管堂司各印，印各缄Ｆ３１， \\n 千万不可启视。如启视，则必有监犯病毙，屡经试验，其理殊不可解。 \\n 合肥龚芝麓尚书女公子卒，设醮慈仁寺，一士人寓居僧寮，僧倩作挽对。集 \\n 梵二语曰：“既作女子身，而无寿者相。”公询知作者，即并载归，面试之。 \\n 时春联盈几，且作且书，至溷厕联云：“吟诗自昔称三上，作赋于中可十年。” \\n 乃大咨赏，许为进取计。按：《两般秋雨Ｆ１６随笔》：“魏善伯徵士题范觐公 \\n 中丞厕上对云：‘成文自古称三上，作赋而今遇十年。’”即僧寮士人之作，仅 \\n 有数字不同耳。 \\n 无锡邹壮节初授广西桂林知府，荐擢巡抚，以发逆之乱罢归，掌教东林书院。 \\n 偶因细故与诸生龃龉。某日，忽见厅事题一联云：“部院难为为掌院，桂林不守 \\n 守东林。”公曰：“是不可一日居矣。”遂出而从戎。后殉难，易名壮节，并开 \\n 复原官，人谓诸生一激之力也。 \\n 咸丰间，有广东运使钟建霞者，起家寒微，以卖油为业。时漕运方盛，日必 \\n 担油赴粮艘沽售。一日，以索值往，适司帐者方句稽款目，盘珠格格不已，钟 \\n 〈司见〉其旁久之。司帐者问何人，以索油值对，并谓君帐某某等处有误，故不符 \\n 合。司帐嘱钟代算，其数悉付，则大喜，询其姓名里居，留之舟中，相助为理， \\n 月酬辛金，视担油丰且逸矣。数年后粮艘裁撤，司帐者言：“吾今亦无所事，我 \\n 二人盍业贾？”遂托以三千金，往来贩运，赢利倍蓰。其人欲与均分，钟不可， \\n 但计月取辛资，固与而固辞焉。因为纳粟得巡检，选授湖北副底司。未几，胡文 \\n 忠驻兵新堤，饷糈支绌，钟以随办捐输，保升沔阳州同，旋擢知州，积官至广东 \\n 运使，养尊移体，以精明综核见称。其余事尤兼工染翰，新堤州同署中有所书 \\n “无愧我心”四字，笔力遒劲，非寻常俗吏克办，而谓出自锥刀竞贸者流，鲜不 \\n 目为齐东野人之语矣。 \\n 武进刘葆桢检讨，光绪戊子会元。于会试前，自更此名，同人莫之知也。及 \\n 榜发首捷，报录至青厂武阳会馆，馆人曰：“吾武阳无此刘可杀也。”由是人辄 \\n 以“可杀”戏呼之，刘每忽忽不乐，常揽镜自照曰：“吾名讵真成谶耶？”庚子 \\n 拳匪乱作，葆桢先已出京，俄复折回，乱后踪迹杳如，传闻于通州遇害矣。 \\n 同邑王半塘侍御，光绪庚辰应礼部试，诗题《静对琴书百虑清》，得“清” \\n 字，乃末联用“离、尘”二字叶韵。卷经房荐，而堂批谓此卷拟中三日，复阅诗 \\n 末出韵，摈之可惜。半塘雅擅倚声，夙研宫律，四声阴阳，剖析精审，乃至作试 \\n 帖诗而真庚混淆，讵非咄咄怪事耶。半塘尝曰：“进士者，器之贵重而华美者也。 \\n 是有命焉，不可幸而致也。” \\n 李文忠于曾文正为年家子，甫通籍，即赴曾营，文正每言李志盛气锐，思有 \\n 以挫抑之，俾成大用。洎削平发逆，文正由直督调两江，文忠竟代其任。文正之 \\n 督直隶也，因法教士丰大业一案，以天津守令遣戍，颇不满于众望。湘籍京官联 \\n 名致书诋讠其，并将湖南全省会馆中所有文正科第官阶扁额悉数拆卸，文正郁郁 \\n 无如何。及调任两江，与知交书，有“内疚神明，外惭清议”语。值六旬寿诞， \\n 方演剧称觞，忽递到一封口文书，亟拆阅之，仅诗一首云：“笙歌鼎沸寿筵开， \\n 丞相登坛亦快哉。谁念黑龙江畔路，漫天风雪逐人来。”文正亦不究所从来，亟 \\n 纳诸袖以入，自是目疾增剧，俄薨于位。文正笔记曾力辨泰西教堂中刳眼剖心之 \\n 事之诬，著为论说，惜其稿失传。当时亦以丰大业案，有为而发也。 \\n 宋云州观察使杨业，戏文中称杨继业，又称业妻曰佘太君，不知何本。按： \\n 《辽史·圣宗纪》及《耶律斜轸传》俱作杨继业，镇洋毕秋帆尚书《关中金石记 \\n ·折武恭公克行神道碑跋》云：“折太君，德之女，杨业之妻也。墓在保德州 \\n 折窝村。”折、佘殆音近传误。又《续文献通考》云：“使枪之家十七，一曰杨 \\n 家三十六路花枪。”《小知录》曰：“枪法之传，始于杨氏，谓之曰梨花枪。” \\n 小说家盛称杨家枪法，盖亦有本。 \\n 无锡朱氏，相传其先世业农，偶掘地，得一人头，乃金所铸成，不知何代物 \\n 也。朱氏因居积致富，族姓綦蕃，号为“金头朱家”云。 \\n 回教之初入中国也，所订教规曰诸肉不食。嗣徒党不能遵守，乃改为猪肉不 \\n 食。或驳是说，谓回语名彘，不曰与诸同音之猪。然对于中国教徒而言，固宜作 \\n 中国语矣。凡由回籍服官者，荐擢至三品，即须出教。以例得蒙赏吃肉，不能辞 \\n 也。 \\n 朱竹《静志居琴趣》，《绣鞋词》云：“假饶无意与人看，又何用描金ㄓ \\n 绣。”语意刻深，令人无从置辩，罗泌《咏钓台诗》云：“一著羊裘便有心。” \\n 通于斯旨矣。 \\n 九言诗，昔人间有作者。长句劲气，于古体为宜，若作九言律体，亦如七言 \\n 律之妥帖易施，则求之名人集中，殆亦仅见。明杨升庵《咏梅花》云： \\n 元冬小春十月微阳回，绿萼梅蕊早傍南枝开。 \\n 折赠未寄陆凯陇头去，相思忽到卢仝窗下来。 \\n 歌残水调沈珠明月浦，舞破山香碎玉凌空台。 \\n 错认高楼三弄叫云笛，无奈二十四番花信催。 \\n 是诗余旧喜诵之。 \\n 相传赵次山尚书开潘皖省时，访闻有伪造关防者，以象箸合并锲刻成文，无 \\n 茧发炙Ｆ３２。箸凡二十一，不用，则二十一人分藏之，亦防其败露也。尚书 \\n 侦得其钤用之顷，掩捕之，无一脱者，皆自知罪重，涕泣莫敢仰视。尚书第令立 \\n 尾其箸，其人则发往书局，供剞劂之役，皆巧工也。 \\n 氵更阳托活络尚书忠敏生平撰著，以考订金石为大宗，其它有韵妃丽之文 \\n 间见一二，率工整熨帖，甚似词流藻构，不类屏臣政暇之作。《游盘山》诗云： \\n 十万松声夕吹哀，稠云大雾一时开。 \\n 方知雨后凄凉绝，悔不花时次第来。 \\n 垒石成棋天景巧，结松如笠化工才。 \\n 田盘仙去田畴老，空见岿然般若台。 \\n 黄鹤楼集句楹联云：“我辈复登临，昔人已乘黄鹤去；大江流日夜，此心吾 \\n 与白鸥盟。” \\n 康熙十六年，内廷始设南书房，凡供奉之员，不论官职崇卑统称南书房翰林， \\n 内廷供奉，唯南书房翰林称之。上书房行走者，不得同此称也。 \\n 清制：各直省儒学廪膳生员岁支廪饩。翰林院庶常馆，月之所支亦曰廪饩。 \\n 雍正十年，张相国文和议奏：“庶吉士廪饩银每人每月四两五钱。”盖庶常未经 \\n 散馆，官未真除，其隶翰林院亦犹夫肄业生也。 \\n 友人广德李晓暾奉其先德忠壮公家传书后，嘱节要入《丛话》。公讳臣典， \\n 先是，从曾忠襄吉安军转战数省，每上功辄首列，屡拯忠襄于危。从攻江宁，围 \\n 合，久不下。时苏、常俱复，忠襄耻独后，愤欲死之，再凿龙膊子地道，募死士 \\n 先登，公与诸将誓如约。地道火发，城揭二十余丈。公冒烟火砖石直进，伤及要 \\n 害，城克而病，遂死。去城破仅十许日，曾文正上公首功。奉谕：“李臣典誓死 \\n 灭贼，从倒口首先冲入，众军随之，因而得手。实属谋勇过人，著加恩封一等子 \\n 爵，赏穿黄马褂，并戴双眼花翎。”而公已先殒，不及拜命。忠襄咨于文正，奏 \\n 请优恤。有旨将战功宣付史馆，并于吉安、安庆、金陵建立专祠。一时公私记载 \\n 咸无异同。云南鹤丽镇总兵朱公洪章者，先登九将之一也。后诸将死，落不偶， \\n 与刘公联捷，为忠襄檄留江南防营，阴以报之。刘死，朱留营如故。甲午，张文 \\n 襄权江督，令朱募十营守吴淞，以创发卒于军。朱在江南久，郁郁不自得，念昔 \\n 与李公誓死登城，李独膺懋赏，身犹录录与偏裨伍，所奉主帅及同列诸将无一在 \\n 者。思倾李为己地，昌言于人。谓“曩者之役，余实先登，李资高，适猝死，主 \\n 帅与朝廷务张之，以励将士，故李独尸大名。李克城次日伤殒，忠襄慰己，以李 \\n 列首。后谒忠襄，语稍不平，忠襄出靴刀授之曰：‘奏名易次，吾兄主之，实幕 \\n 客李某所为，盍刃之？’又言王氏运《湘军志》乖曾氏旨，后嘱王氏定安改订， \\n 亦沿官书未改”云云。其尽屏文正原奏，及公私纪载，为此系风捕影之词，甚可 \\n 骇怪。夫攻金陵，提镇效命者甚夥，何独于公以死旌伐。文正手书《日记》云： \\n “至信字营见李臣典，该镇为克城第一首功。日内大病，甚为可悯。”又云： \\n “闻李祥云病故，沅弟伤感之至。盖祥云英勇绝伦，克复金陵，论功第一。”据 \\n 此，则奏名列首固忠襄意。幕客李者，中江李鸿裔也。论功之奏，核及殿最，李 \\n 安敢以私见挠之。又王氏定安修《湘军记》时，忠壮子孙不在显列，无所顾忌。 \\n 湘潭之志，既乖曾旨，本非官书，东湖觊再起，一意媚曾，又何不可改之有。凡 \\n 此皆不考情实之过也。 \\n 蕙风按：薛福成《庸庵笔记》：“曾威毅之围金陵也，既克伪天堡城，即所 \\n 谓龙膊子者，在太平门外。高踞钟山之巅，俯瞰城中。提督李臣典与曾公密商， \\n 排巨炮三层于其上，昼夜对城轰击，此发彼贮，无一息停，城堞皆颓。贼不能立 \\n 足，始下令军士各持柴草一束，掷之城下，高与城齐，若为恃此登城者，贼并力 \\n 严备，不暇他顾。又隔于柴草，不能望。山下旧有隧道，乃前数月所开，被 \\n 贼觉察而中废者。至是，贼不复防此道，派遣千人，接续开掘，至于城下，实火 \\n 药三万斤于其中。筑完以土，封固以石。口门留一穴，以大布苦干匹，包火药入 \\n 粗竹为导线。竹长数丈，贯穿穴中。及期，各军严阵以待。火始入时，但闻地中 \\n 隆隆若殷雷，俄而寂然，众以为不发矣。顷之，砰訇一声，震撼坤轴，城垣二十 \\n 余丈，随烟直上。大石压下，击人于二三里外，死者数百人。诸军由缺口冲入。” \\n 云云。据此，则掘隧轰城，发策实由忠壮，何止奋勇先登而已。故朝廷亦有谋勇 \\n 过人之谕，推为功首，孰曰非宜。 \\n 晓暾嗜歌，歌者乐得而从之游，遂亦善歌。某夕，兴之所至，竟结束而登沪 \\n 张园之歌台。余愧非知音，幸此曲之得闻焉。宁乡程子大赋长句赠之，有云： \\n “有时举酒歌莫哀，酒酣还上海边台。天吴象罔作俦侣，乃自惊涛落日之中来。” \\n 晓暾之歌之声情激越，吾得而闻之，而其中之所蕴蓄，则吾子大知之矣。 \\n 阅近人某笔记，有“二百四十年前之孙文”一则，略云：“水月老人，姓孙， \\n 名文，字文若，水月其号也，会稽人，明末诸生。”。盖隐逸者流而狷介之士也。 \\n 见王文简《池北偶谈》及吴谷人《祭酒诗集》。按：《明外史·俞孜传》：“孙 \\n 文，余姚人，幼时父为族人时行棰死，长欲报之而力不敌，乃伪与和好，时行坦 \\n 然不复疑。一日，值时行于田间，即以田器击杀之，坐戍。未几，遇赦获释。” \\n 此又一孙文，嘉靖间人也。见《图书集成·氏族典》。 \\n 又《图书集成》引《陕西通志》：“黄种，隆德人，永乐中贡士，除户科给 \\n 事中，资性鲠介不苟合，久居清要。及归，行李萧然。”按：今日所称黄种，明 \\n 朝人心目中，断无此等词意，当是读作种植之种耳。 \\n 晚季春明巨公往往有戏癖。光绪庚寅、辛卯间，户部有小吏曰魏耀庭，能演 \\n 剧去花旦。似闻其人年近不惑，及掠削登场，演《鸿鸾禧》等剧，则嫣然十四五 \\n 〈门为〉娃也，惜齿微涅不瓠犀耳。南皮张相国文达极赏之。相国书画至不易求， \\n 有人见其赠魏耀庭精箑，一面蝇头小楷，一面青绿山水，并工致绝伦。 \\n 光绪初年，朝邑相国阎文介，南皮相国张文达同入军机。阎字丹初，年六十 \\n 八，张字子青，年七十二。时尚书乌拉布，孙毓汶查办江皖赣豫事件未归，乌字 \\n 少云，孙字莱山，有人集杜诗为联云：“丹青不知老将至，云山况是客中过。” \\n 绝浑成工巧。 \\n 冬月所鬻之牡丹、碧桃等，宋周公谨《癸辛杂识》谓之马塍塘花，今都门名 \\n 曰唐花。“唐”即“塘”之本字，可通也。 \\n 癸丑、甲寅间，余客沪上，始识长沙叶奂彬。素心晨夕，一见如故，穷不见 \\n 疑，狂不为牾，是在气类，弗可强为谋也。奂彬有书癖，书在长沙，其收藏如何 \\n 美富，余未得见也。所著《藏书十约》，无一语不当行。又《书林清话》尤澹博 \\n 精审，稿将及寸，余曾暇观。当时尚未卒业，刻未审锲行否矣。阅近人某笔记， \\n 载有《奂彬买书行》一首，书痴面目，刻书妙肖。余喜诵之，移录如左： \\n 买书如买妾，美色自怡悦。妾衰爱渐弛，书旧香更烈。 \\n 二者相颉颃，妄念颇相接。有时妾专房，不如书满箧。 \\n 买收如买田，连床抵陌阡。田荒防恶岁，书足多丰年。 \\n 二者较得失，都在子孙贤。它日田立券，不如书易钱。 \\n 吾年已半百，终日为书役。大而经史子，小者名家集。 \\n 二十万卷奇，宋元相参积。明刻又次之，嗜古久成癖。 \\n 道藏及佛经，儒者偶乞灵。藏本多古字，佛说如座铭。 \\n 百川汇巨，不择渭与泾。来海舶通，日本吾元功。 \\n 时有唐卷子，模刻称良工。新法颇黎版，貌似神亦同。 \\n 俾我肆饕餮，四库超乾隆。又有敦煌室，千年藏秘密。 \\n 忽然山洞崩，光焰烛天日。鲁殿丝竹遗，汲冢科斗迹。 \\n 疆吏诚聩聋，坐令怀宝失。西儒力搜求，传钞返赵壁。 \\n 此事颇稀闻，朝士言纷纭。轩使者出，残篇稍得分。 \\n 我友王柯辈，持赠殊殷勤。列架充远物，岂是坊帕群。 \\n 譬如豪家子，恋色拌一死。粉黛充后庭，复重西方美。 \\n 更嬖东都姬，爱听橐橐履。书中如玉人，真真呼欲起。 \\n 又如多田翁，槁卧乡井中。一朝发奇想，乘槎海西东。 \\n 胡麻获仙种，玉树来青葱。不问谁耕种，仓廪如墉崇。 \\n 买书胜买妾，书淫过渔色。朝夕与之俱，不闻室人谪。 \\n 买书胜买田，寝馈在一毡。祈谷长恩神，报赛脉望仙。 \\n 吾求仙与神，日日居比邻。有枣必先祀，有酒长先陈。 \\n 导我琅环梦，如此终其身。一朝随羽化，洞犬为转轮。 \\n 世乱人道灭，处富不如贫。买书亦何乐，聊以酬痴人。 \\n 相传吴淞间，有巨蜃吐珠之异。崇明与吴淞相隔百里，一水相望，海上屡见 \\n 珠光，见则数日内必有风雨。其色紫赤，上烛霄汉，倏忽开阖，不可名状。其光 \\n 若此，珠之大不知凡几，蜃之巨更不知凡几也。海舟篙师，长得见之。见光而已， \\n 不见珠与蜃也，谓之野火。见则三二年中，其地必有涨沙，成沃壤焉，屡验不失。 \\n 考之志乘，唐武德中，海上巨蜃吐气成紫云，即有涨沙，名以天赐，实为崇邑所 \\n 自始。天蜃楼海市，皆幼境也，乃至涨沙，因而置邑，则真而非幻矣。龙之灵可 \\n 以兴云雨，蜃之气更能拓幅员。充类至义，则夫鳌戴四维，知非谬悠之说矣。 \\n 昔人以诗得名，如崔鹦鹉、郑鹧之类，载籍多有，唯闺秀殊仅见。长洲李纫 \\n 兰著有《生香馆集》，其《秋雁》诗最佳，名李秋雁，见钱塘陈云伯《颐道堂》 \\n 诗自注，《秋雁诗》二首云： \\n 无端燕市起悲歌，带得商声又渡河。 \\n 千里归心随月远，一年愁思入秋多。 \\n 水边就梦云无影，天际惊寒夜有波。 \\n 屈宋风流零落尽，那堪重向洞庭过。 \\n 又： \\n 谁倚高楼一笛横，凭空吹落苦吟声。 \\n 能鸣未必真为福，有迹多嫌累此生。 \\n 入世岂容缴避，就人终觉羽毛轻。 \\n 越凫楚Ｆ３３从题品，识字何曾为近名。 \\n 见完颜恽珠《闺秀正始集》。又长洲陈琳箫《秋雁》二首云： \\n 洞庭昨夜逗微霜，回首天涯合断肠。 \\n 蹩眼无非黄叶渡，安身除是白云乡。 \\n 流年逝水催何速，病翮西风怯乍凉。 \\n 一宿荒池菱芡密，双栖犹得傲鸳鸯。 \\n 又： \\n 一行秋影渡银河，又向沧江尾棹歌。 \\n 缴有人何太急，稻粱昔岁已无多。 \\n 忽惊葭苇花如雪，正是关山月始波。 \\n 早识天南萧瑟甚，回峰斗绝悔经过。 \\n 其第二首，用纫兰第一首韵，当是纫兰嘱和之作，诗亦工力悉故。 \\n 《正始集》撰录钱塘江允庄诗，有《秦沟粉黛砖砚歌》，序云：皖泾某氏藏 \\n 古砚，澄泥也。红白青翠，斑剥错落若珠玑，上有建业文房印，余忠宣铭注，以 \\n 为秦阿房宫沟，宫人倾粉泽脂水所成，诚异物也。纪之以诗，句云：“四园错落 \\n 珠玑细，粉晕斑斑黛痕翠。临波想见卷衣人，玉姜艳逸文馨丽。” \\n 曩余藏《绝妙好词》初印本，每词皆用脂粉相和圈断句，自始至终，不遗一 \\n 阕。盖出闺人手笔，香艳绝伦。惜不获与此砚并陈几案间也。汪允庄，陈云伯子 \\n 裴之室，著有《自然好学斋诗集》，曾选《明人三十家诗》。 \\n 秦淮古佳丽地，楼台杨柳，门巷枇杷，丁明季称极盛。李香君以碧玉华年能 \\n 择人而事，抗却奁之义，高守楼之节，侠骨柔情，香艳千古。康熙间，曲阜孔东 \\n 塘撰《桃花扇》院本以张之。唯其兼通词翰，则向来记载，未之前闻。《正始集》 \\n 有香君诗一首，亟录如左，《题女史卢允贞寒江晓泛图》： \\n 瑟瑟西风净远天，江山如画镜中悬。 \\n 不知何处烟波叟，日出呼儿泛钓船。 \\n 唐王之涣《出塞》诗，可作长短句读。彼特七绝，随意读作长短句，词谱固 \\n 无是调也。《正始集》有张芬《寄怀素窗陆姊》七律一首，回文调寄《虞美人》 \\n 词，声调巧合，尤见慧心。诗云： \\n 明窗半掩小庭幽，夜静灯残未得留。 \\n 风冷结阴寒落叶，别离长望倚高楼。 \\n 迟迟月影移斜竹，叠叠诗余赋旅愁。 \\n 将欲断肠随断梦，雁飞连阵几声秋。 \\n 词云： \\n 秋声几阵连飞雁，梦断随肠断。欲将愁旅赋余诗，叠叠竹斜，移影月迟迟。 \\n 楼高倚望长离别，叶落寒阴结。冷风留得未残灯，静夜幽庭，小掩半窗明。 \\n 芬字紫蘩，号月楼，江苏吴县人，著有《两面楼偶存稿》。 \\n 红闺吟咏，大都颖慧绝伦，故凡杂体之作，尤为可喜。《正始集·吴学素小 \\n 传》云：“字位贞，江苏娄县人，编修顾伟权室，著有《荫绿阁诗草》。位贞诗 \\n 才敏捷，相传徐澹园尚书雅集东山，以《闺怨》命题，限溪、西、鸡、齐、啼韵， \\n 中用一、二、三、四、五、六、七、八、九、十、百、千、万、两、丈、尺、半、 \\n 双等十八字。一时名宿均棘手，顾太史以语位贞。援笔伸纸，立就一律，艺林传 \\n 诵。诗云： \\n 百尺楼头花一溪，七香车断五陵西。 \\n 六桥遥望三湘水，八载空惊半夜鸡。 \\n 风急九秋双燕去，云开四面万山齐。 \\n 子规不解愁千丈，十二时中两两啼。 \\n 又《正始续集》载蓝燕同题同体一首，自注见茅应奎絮吴羹，诗云： \\n 六七鸳鸯戏一溪，怀人二十四桥西。 \\n 半生书断三秋雁，万里心悬五夜鸡。 \\n 蚕作百千丝已尽，鸟生八九子初齐。 \\n 谁怜方寸愁盈丈，刀尺抛残双玉啼。 \\n 又许琛《和闺词》八音体云： \\n 金乌乍坠到窗西，石径清幽碧草萋。 \\n 丝管谁家风细细，竹床深院月低低。 \\n 匏尊灯下三更酒，土鼓声敲半夜鸡。 \\n 革得尘心无一事，木棉花底听鹃啼。 \\n 琛字德瑗，号素心，福建侯官人，著有《疏影楼稿》。 \\n 又张嗣谢《拟闺情用花名》云： \\n 踯躅闲庭思悄然，合欢无计祗高眠。 \\n 夜残子午迷蝴蝶，花谢长春怨杜鹃。 \\n 流水空传桃叶渡，归人何处木兰船。 \\n 抽将碧玉簪头凤，卜当金钱问远天。 \\n 嗣谢字咏雪，号小韫，安徽桐城人，著有《茧松阁遗稿》，见《正始续集》。 \\n 又汪纫兰《晓起》五平五仄体云： \\n 木落野鸟散，天高寒风鸣。 \\n 远树日未出，重楼山初晴。 \\n 塞外雁影乱，江边芦花声。 \\n 晓起有静趣，凭阑新诗成。 \\n 纫兰字佩之，号畹芬，江苏吴县人，著有《睡香花室诗稿》，见《正始续集》。 \\n 又黄卣《咏愁》一字至七字体云： \\n 愁，旅馆，吟楼。闲处惹，冷相句。曲传心孔，重压眉头。鹃啼黄叶雨，虫 \\n 语碧梧秋。荜篥军中按拍，琵琶江上停舟。金钗暗卜人千里，玉杵敲残月半钩。 \\n 卣字香，浙江富阳人，见《正始续集》。 \\n 又无名氏《闺怨》，以霜、飘、枝、结、泪、花、落、蝶、含、愁十字仿离 \\n 合体，选录其二云： \\n 雨滴空阶落井梧，木兰枝上咽啼乌。 \\n 目中愁见清秋景，霜染枫林落叶枯。 \\n 木樨花发奈秋何，十幅鸾笺写恨多。 \\n 又向红阑闲处立，枝头风露湿轻罗。 \\n 见《正始续集》。自注：“见女史完颜兑《花果丛谈》。 \\n 又女史杨继端《口占漫成》云： \\n 十二阑干水半溪，千红万紫六桥西。 \\n 两峰黛黯三春梦，一院花飞五夜鸡。 \\n 鹤到九霄双翮健，书分四体八行齐。 \\n 道人殷七归何处，百尺高枝莺又啼。 \\n 此诗亦限溪、西、鸡、齐、啼韵，中用一、二、三、四、五、六、七、八、 \\n 九、十、百、千、万、两、半、双、尺等十七字，视前吴学素、蓝燕两媛之作， \\n 仅少用一丈字耳。见《杂体诗钞》。继端字古雪，四川遂宁人。 \\n 又范姝《闺怨词》调寄夏初临《集药名和周羽步》云： \\n 竹叶低斟，想思无限，车前细问归期。织女牵牛，天河水界东西。比似寄生 \\n 天上，胜孤身，独活空闺。人言郎去，合欢不远，半夏当归。徘徊郁金堂北，玳 \\n 瑁床西。香烧龙麝，窗饰文犀。稿本拈来，缃囊故纸留题。五味慵调，恹恹病， \\n 没药能医。从容待，乌头变黑，枯柳生稊。 \\n 姝字洛仙，江苏如皋人，著有《贯月舫集》。此词见《众香集》。 \\n 又汤莱《春闺词》调寄满庭芳《集美人名》云： \\n 晓雾非烟，朝云初霁，枝头开遍红红。莫愁春去，梨雪未飞琼。谁控双钩碧 \\n 玉，见小小，檐雀窥笼。伤情处，无知小妹，琴操弄焦桐。 \\n 东东，却浑似，琵琶抱月，箫管风。奈鸳莺语涩，燕燕飞慵。欲写丽春无 \\n 计，正桃叶。飞下花丛。红桥畔，芳姿灼灼，清照碧潭中。 \\n 莱字莱生，江苏丹阳人，著有《忆蕙轩词》见《众香集》。 \\n 芝草无根，醴泉无源，即闺秀何莫不然。吴荔娘，字绛卿，福建莆田人，本 \\n 庖人女，幼敏慧，有洁癖，著有《兰陂剩稿》，《春日偶成》云： \\n 瞳瞳晓日映窗疏，荏苒韶光一枕余。 \\n 深巷卖花新雨后，闲门插柳嫩寒初。 \\n 莺儿有语迁乔木，燕子多情觅旧庐。 \\n 那用踏青郊外去，芊芊草色上阶除。 \\n 见《正始集》。又蒋氏，安徽和州人，《水曹清暇录》，称氏父业缝皮匠， \\n 夫业箍桶，而氏独通文墨，殆天授也。《昭关怀古》云： \\n 溃楚复亲仇，当年气吐不。 \\n 英雄知父子，臣道失春秋。 \\n 山自无今古，祠谁定去留。 \\n 不知经此者，又白几人头。 \\n 见《正始续集》。 \\n 《三峰集》：“李固言未第前，行古柳下，闻弹指声，问之，曰：‘吾柳神 \\n 九烈君也，以柳汁染子衣矣，科第无疑，得蓝袍，当以枣糕祀我，’固言许之， \\n 未久状元及第。”《正始集·周瑶小传》云：“瑶字蕖卿，浙江嘉善人，尚书姚 \\n 文田室，文田嘉庆己未状元。蕖卿未笄时，尝梦柳汁染衣袂。于归后，姚果大魁， \\n 与古事合，亦佳话也。”蕖卿《寄外诗》云：“香拨金猊冷，春深子夜中。一襟 \\n 杨柳月，双鬓杏花风。鸳绣此时倦，鱼笺几日通。娇儿方睡稳，缄意托飞鸿。” \\n 殊婉丽可诵，末联尤情景逼真。 \\n 诗题有绝绝艳新者，《正始集》录邱卷珠诗，有题云《拾花瓣砌情字，忽被 \\n 东风吹去》诗云： \\n 为情憔悴兰言情，聊把闲情付落英。 \\n 香雨团成丝一缕，雪泥证到梦三生。 \\n 芳菲已谢空怜惜，飘泊难禁易变更。 \\n 寄语封姨更吹聚，前生元是许飞琼。 \\n 卷珠字荷香，福建闽县人，著有《荷窗小草》。 \\n 张船山夫人林氏性奇妒，事见前话。据《正始集》，夫人名佩环，顺天宛平 \\n 人，布政使亻女，有《夫子为余写照，戏题绝句》云： \\n 爱君笔底有烟霞，自拔金钗付酒家。 \\n 修到人间才子妇，不辞清瘦似梅花。 \\n 曩余撰《蕙风{移}二笔》，一则云： \\n 尝记某说部云，毛西河夫人绝犷悍，西河藏宋元版书甚夥，摩挲不忍释手。 \\n 夫人病焉，谓此老不恤米盐生计，而般弄此花花绿绿者胡为也。一日，西河出， \\n 竟付之一炬。又云，西河五官并用，尝右手改门生课作，左手拨算珠，耳听门生 \\n 背诵，目视小僮浇花，口旋答门生问难，旋与夫人诟谇。夫人告门生曰：“汝辈 \\n 谓毛奇龄博学乎？渠作二十八字诗，辄獭祭满几，非出自心裁也。”又西河姬人 \\n 曼殊，为夫人凌虐致死，此事尤于记载中屡见之。比阅《闺秀正始集》，乃有夫 \\n 人诗一首。夫人姓陈，名何，萧山人。《子夜歌》：“一去已十载，九夏隔千山。 \\n 双珥依然在，如何不得环。”又：“白露收荷叶，清明种藕枝，君行方岁暮，那 \\n 有见莲时。”夫人既能诗，何至为焚琴煮鹤之事。各说部所云，殆未可尽信耶， \\n 抑西河不止一夫人，有元妃继室之殊耶？当再详考。 \\n 兹以张夫人事例之，大抵能诗自能诗，妒自妒，妒才非必不能诗，容或能诗 \\n 乃益妒，未可以常情衡论耳。 \\n 《众香集·顾媚小传》云：“媚字眉生，号横波，秦淮名校书，归合肥龚尚 \\n 书芝麓。尚书雄豪盖代，视金玉如泥沙，得眉娘佐之，益轻财好客，怜才下士， \\n 名誉盛于往时。丁酉岁，尚书挈横波重过金陵，寓市隐园。值夫人生辰，张灯开 \\n 宴，召宾客数十辈，命老梨园郭长春等演剧。酒客丁继之、张燕筑及二王郎串 \\n 《王母瑶池宴》。夫人垂珠帘，召旧日同居南曲呼姊妹行者与宴。时尚书门人楚 \\n 南严某赴浙监司任，逗遛居尊下，褰帘长跪捧卮，称贱子上寿，坐客皆离席伏。 \\n 夫人欣然，为罄三爵，尚书意甚得也。陈其年、吴园次、邓孝威、余曼翁并作长 \\n 歌纪其事，艺林传为佳话。按：朱远山夫人有《千秋岁词》，题云《别横波龚年 \\n 嫂南归》。据此词题，知横波当日，俨然敌体端毅。严某之造膝称觞，盖礼亦宜 \\n 之矣。远山南昌宗媛，侍朗李元鼎室，尚书振裕母，著有《镜阁新声》。 \\n 在昔闺秀撰述，有但闻其名，而其书不可得见者，殊令人作沧海明珠之想。 \\n 据《正始集》小传，如皋董小宛有《奁艳》，满洲完颜悦姑有《花果丛谈》， \\n 并裒集古今闺帏轶事。金匮杨蕊渊曾辑古今闺阁诗话，为《金箱荟说》。安岳蔡 \\n 玉生选录古才媛百人，各系以诗，名《百玉映》。已上各书世间容有传本，亦可 \\n 遇不可求。比岁冒鹤亭刻《冒氏一家集》，亦未能得《奁艳》，付诸手民也。 \\n 曩嘉、道、咸、同间，往往湖山胜处，名流雅集，有西泠七子，明湖四客， \\n 黏湖十子等名目。《正始集·林以宁小传》：“以宁字亚清，钱唐人，与同里 \\n 顾启姬、柴季娴、冯又令、钱云仪、张槎云、毛安芳倡蕉园七子之社，执骚坛之 \\n 牛耳，传彩笔于娥眉，尤艺林佳话也。 \\n 古今闺秀以材武著称者，间见载籍，若能诗而兼有勇，则尤罕觏。《正始集 \\n ·小传》云：“毕著，字韬文，安徽歙县人，布衣王圣开室。韬文年二十，随父 \\n 宦蓟邱。父与流贼战死，尸为贼掳，韬文身率精锐劫贼营，手刃其渠。众贵，舆 \\n 父尸还，葬金陵之龙潭。于归后，夫妇偕隐。”沈来远序其诗稿，有“梨花枪万 \\n 人无敌，铁胎弓五石能开”云云。又许氏，奉天铁岭人，镇平将军一等男谥襄毅 \\n 徐治都夫人，精韬钤，善骑射。偕襄毅出兵，每自结一队，相为犄角，以故战功 \\n 居最。康熙十三年，吴逆犯湖南，襄毅往援彝陵，夫人驻防江口。十五年，镇将 \\n 杨来嘉叛应谭洪，夫人脱簪珥犒师，晓以大义，沿江剿杀，屡却之。八月，猝犯 \\n 镇署，夫人中炮殁。将军蔡毓荣等具状以闻，特旨优恤，予云骑尉世职，以次子 \\n 永年袭。又高氏，四川华阳人，大将军威信公谥襄勤岳钟琪夫人，娴弓马，善理 \\n 军政，亦能诗。襄勤著有《姜园蛩吟》二集，多与夫人唱和之作。考《正始集》 \\n 二十二卷，《续集》十二卷，著录闺秀，最一千五百二十六家。据《小传》所称， \\n 兼精韬略，仅此三人。其确有事实可纪，尤毕、许二氏而已。盖才兼文武，求之 \\n 须眉犹难，况巾帼乎？毕韬文以绿鬓韶年，手刃悍贼，舆返忠骸，孝女奇才，尤 \\n 不可及。其自作纪事诗云： \\n 吾父矢报国，战死于蓟邱。 \\n 父马为贼乘，父尸为贼收。 \\n 父仇不能报，有愧秦女休。 \\n 乘贼不及防，夜进千貔貅。 \\n 杀贼血漉漉，手握仇人头。 \\n 贼众自相杀，尸横满坑沟。 \\n 父尸舆榇归，薄葬荒山陬。 \\n 相期智勇士，慨然赋同仇。 \\n 蛾贼一扫尽，国家固金瓯。 \\n 读之凛凛有英气。徐夫人《马上吟》云： \\n 快马轻刀夜斫营，健儿疾走寂无声。 \\n 归来金镫齐敲响，不让须眉是此行。 \\n 蜀锦征袍，桃花骏马，亦复英姿飒爽，不可一世。 \\n 闺秀王瑶娟，汉军人，有《断炊日读书歌》，悦其风味与余略同也，亟录如 \\n 左： \\n 尘世浑浑兮俗眼茫茫，乾坤浩大兮各有行藏。 \\n 至人存诚兮不在色庄，大道昭昭兮修之吉祥。 \\n 我心自许兮坦然顺适，冰霜贞洁兮堪比圭璋。 \\n 莲葆馥郁兮名方君子，不染污泥兮岂并群芳。 \\n 谁能识我兮与我无与，不是知音兮于我何伤。 \\n 恕人责己兮能耕方寸，去短存长兮何用不臧。 \\n 境之不足兮惟富与贵，志不在此兮饥饿何妨。 \\n 包函宇宙兮人天莫测，乐我诗书兮发其古香。 \\n 诗境冲澹，求之闺阁中，未易多得。 \\n 闺人幼慧者，多灵秀之所钟毓也。阳湖恽清于，年十三即作画，花卉瓴毛， \\n 能传南田翁家学，作已辄题小诗，风韵苍秀。 \\n 桐庐殳墨姑，七岁通《孝经》，九岁能诗。年十五，随父母入九峰山，制 \\n 《步虚词》，有“多缘误折琼枝树，谪下琼台十五年”句。 \\n 兴化李韫庵，九岁赋《落花诗》，有“莺声唤转梦中人”句。 \\n 钱塘陆缵任，七岁《同父母兄姊送呈公锦雯司李吴郡》绝句云： \\n 自怜娇小不知诗，执手临行强置词。 \\n 盼煞归鸿传锦字，吴江枫落正愁时。 \\n 钱塘顾重楣，年十二，即能应声咏梅花云：“小阁月初斜，东风透碧纱。枝 \\n 头应有信，春意在梅花。” \\n 太原张羽仙，十岁为《采莲赋》，兼工绘事。 \\n 桂林刘智圆，十岁能背诵《全唐诗》千首。 \\n 娄县王蕙田，七岁作《夜坐偶成》诗，有“月上千峰静”句。 \\n 钱塘周吉媛，年十二，呈其戚某公归林下者云： \\n 久辞荣禄赋归田，潇洒林泉志渺然。 \\n 一路云山寻胜景，小园灯火话当年。 \\n 消寒最好三杯酒，扫雪刚逢二月天。 \\n 窗外梅花开遍否，草堂今夕卧诗仙。 \\n 常熟苏纫香，知州去疾女。去疾字园公，有文名。纫香幼而颖悟，九岁时， \\n 值中秋夜月，园公抱置膝上，命即景赋诗，应声成绝句云： \\n 秋宇极高迥，月华明且清。 \\n 琼楼在何处，昨夜梦瑶京。 \\n 钱唐孙碧梧年八岁，父春岩出对云：“关关雎鸠。”即应声曰：“鸣雁。” \\n 大奇之。 \\n 德州宋素梅，乾隆十六年，圣驾南巡。素梅年甫十二，迎銮献诗。召入内帐， \\n 又面试一律，赉赐甚厚。《迎銮诗》云： \\n 海晏河清代，尧天舜日时。 \\n 不辞川路远，肯慰士民思。 \\n 紫气钦皇辇，黄云护圣骑。 \\n 迎銮来献颂，万寿浩无涯。 \\n 《应诏诗》云： \\n 山左群情切，江南望幸频。 \\n 九重深保大，五载举时巡。 \\n 浩荡韶光丽，葱茏物色新。 \\n 彩云晴有象，瑞霭静无尘。 \\n 淑气迎仙仗，祥风绕御轮。 \\n 衢歌欣击壤，共祝万年春。 \\n 吴县董绮琴十岁时，塾中以“阑中兰”属对，即应声曰：“帘外莲。”顷之， \\n 又曰：“篱外梨。” \\n 钱塘汪允庄著有《自然好学斋诗》，其卷首十六章，皆十岁已前作。七岁 \\n 《赋春雪》云： \\n 寒意迟初燕，春声静早鸦。 \\n 未应吟柳絮，渐欲点桃花。 \\n 微湿融鸳瓦，新泥钿车。 \\n 何如谢道韫，群从咏芳华。 \\n 吴县戈如芬，诸生载女，《咏凤仙花九岁作》云： \\n 凤在丹山穴，仙寻碧海家。 \\n 如何谪尘世，偏作女儿花。 \\n 临桂况月芬，蕙风词隐之女兄也。年十二三，作楷仿率更，手抄《尔雅》全 \\n 部，秀劲可。尝秋日侍先母疾，夜半起煮茗，仰见彩云如折叠扇，绕月不周半 \\n 轮，赋诗云： \\n 冰轮皎洁彩云开，疑是嫦娥倚扇才。 \\n 我欲笔花分五色，瓣香低首祝瑶台。 \\n 闺秀擅清才者夥矣，而唯具卓识者仅见。蔡琬，字季玉，汉军人，尚书谥文 \\n 良高其倬夫人，著有《蕴真轩诗草》。夫人才识过人，鱼轩所至，几半天下，文 \\n 良名重一时，奏疏移檄，每与夫人商定，闺阁中具经济之才者。《随园诗话》载 \\n 文良与某要津不合，屡为所撼，尝咏白燕至第五句云：“有色何曾相假借”，沉 \\n 思未对。夫人至，代握笔云：“不群仍恐太分明。”盖规之也。 \\n 明徐文长撰《四声猿》院本四折。其第三折《替父从军》演木兰事。据曲中 \\n 关目，木兰立功宁家，与王司训之子成婚。王中贤良、文学两科，官校书郎云云。 \\n 按：嘉兴沈向斋《泺源问答》云： \\n 问：《木兰词》，说者谓唐初人记六朝事，别有事迹可征否？答曰：少闻之 \\n 吾乡前辈诸草庐先生云：木兰，隋炀帝时人，姓魏，本处子，亳之谯人也。时方 \\n 征募兵，木兰痛父耄，弟妹皆稚，慨然代行。服甲胄，操戈跃马而往。历十二 \\n 年，阅十有八战，人莫之识。后凯旋，天子嘉其功，除尚书郎不受，奏恳省视。 \\n 及还，释戎服，衣女衣，同行者骇然。事闻，召赴阙，炀帝欲纳之。对曰：“臣 \\n 无媲君之礼。”拒迫不已，遂自尽。帝惊悯，赠孝烈将军。土人立庙，以四月八 \\n 日致祭，盖其生辰也。 \\n 据此，则院本云云，唐突已甚矣。惜沈氏所引草庐之说，未详何本。 \\n 吴槎客《拜经楼诗话》引初白庵主云： \\n 高邮露筋祠本名鹿筋梁。相传有鹿至此，一夕为白鸟所嘬，至晓见筋，故名。 \\n 事见《酉阳杂俎》及江德藻《聘北道记》，不知何时始讹为女郎祠也。初白诗曰： \\n “古驿残碑幼妇词，飞蚊争聚水边祠。人间多少传讹事，河伯年年娶拾遗。”诗 \\n 见《敬业堂手稿》。 \\n 按：露筋祠有米海岳所书碑，则兹事沿讹，亦已久矣。 \\n 明时自称香光居士者有二。一董文敏，夫人知之矣。《拜经楼诗话》云： \\n 明明秀上人，号雪江，嗣法于海盐天宁寺。尝与朱西村、陈句溪诸老结社唱 \\n 和。予尝得其手迹《萝壁山房图诗并记》，略云：“《萝壁山房图》，乃香光居 \\n 士为元津济公所绘，笔法精妙。国初诸老宿皆赋咏之。若干年，为西宗意公所得， \\n 亦有纪识。复若干年，传于大云庆公。今归东启昕公，昕因号之曰萝壁，盖有慕 \\n 于昔人者也。呜呼，未百五十年，此卷不知几易主，慨时异世殊，而人生犹梦幻 \\n 也。然则此卷阅人，诚一传舍耳。东启聊亦坐香光之境，观诸老之言，而进于清 \\n 净法性中，则斯卷之功不为少矣。嘉靖七年三月，题于嘉会堂。”记中所谓香光 \\n 居士者，王叔明也。 \\n 按：元王蒙，字叔明，吴兴人，号黄鹤山樵，赵松雪之外孙也。素好画，师 \\n 巨然、王维，秀润深至，以黄鹤山樵著称，其一号香光居士，世殆鲜有知者。 \\n 《拜经缕诗话》云：“唐诗人李，本名虬，将赴举，梦名上添一画成“虱” \\n 字。及寤，曰：虱者，也。乃更名，果登第。可补《唐诗纪事》之遗。”按： \\n 昔人命名，取用麟、凤、龙、虎等字夥矣。即龟字，宋已前人犹多用之，不以为 \\n 讳。至降而用幺眇之昆虫，若氏蛙，范蠡、田，大都近古朴质之风，即亦不 \\n 甚多见。唐则仅有高蟾、韦蟾，宋有刘蜕，“蜕”从虫旁，非虫名也，此外无闻 \\n 焉。更名必托意于“虱”，讵非奇绝？且必更名与“虱”同训之字，乃得登第， \\n 其理尤不可解。考今字书，“”亦无“虱”训。《玉篇》云：“珠名。”《书 \\n ·禹贡》“淮夷珠暨鱼”疏：“是蚪之别名，字又作‘蚍’。”《韵会》又 \\n 作比。《广韵》、《集韵》并同《玉篇》，无它训。李唐人，当时所据字书， \\n 容有训“”为“虱”者，今其书已佚矣。 \\n 在昔科举之世，士子因梦兆更名，往往擢高第，记载非一，绝无理解可言。 \\n 意者，适逢其会，因而故神其说，藉惊世骇俗耶。吾邑陈哲臣先生嘉庆癸酉以第 \\n 一人举于乡，名守〈睿圣〉。迨庚辰春，更名继昌，亦以梦，是科遂捷会状。有清 \\n 一代，三试皆元者，唯先生与长洲钱二人而已。邑故因山为城，东北曰伏波门， \\n 有山曰伏波，山下有洞濒江曰还珠。明正德二年，云南按察司副使包裕石刻诗云： \\n 岩中石合状元征，此语分明自昔闻。 \\n 巢凤山钟王世则，飞鸾峰毓赵观文。 \\n 应知奎聚开昌运，会见胪传现庆云。 \\n 天子圣神贤哲出，庙廊继步策华勋。 \\n 后注云：“伏波岩有石如柱，向离石二尺许。谶云：‘岩石连，出状元。’ \\n 先生大魁之岁，石果相连，盖滴乳积渐黏属也。”先生名与字之四字，见于包诗 \\n 后四句者凡三，亦奇。又先生初应童子试，县府院试皆第一，时谓“大小三元” \\n 云。 \\n 王昭平先生寄内书见《拜经楼诗话》，朴而雅，语浅而情深，读之令人增伉 \\n 俪之重，离合之感。书云：深秋离家，今又入夏，京中酷暑，五月如伏。每出门 \\n 灰汗相并，两鼻如烟，黏涂满面。冷官苦守，殊可叹，殊可笑。屈指归期，尚须 \\n 半载。日望一日，月望一月，身则北地，梦则家乡，言之则又可悲也。你第二封 \\n 书久已收，第一封目下才到，寄物尚未收。每欲寄你书，动笔增凄楚，勉强数字， \\n 真不知愁肠几回，故不多寄，非忙也，非忘也。你当家辛苦不必言，况未足支费。 \\n 我一日未归，遗你一日焦心耳。新儿安否？善视之。计我归，已周岁，可想离别 \\n 之感。老娘常接过，庶慰我念。只简慢不安，夜间失被，且念及新儿之母，何况 \\n 于儿，不相顾奈何。我自拜客应酬，强亲书籍之外，唯有对天凝思，仰屋浩叹而 \\n 已。近来索书者甚多，案头堆积，总心事不舒，皆成烦扰。幸我身如旧，不必念 \\n 我。唯愿你善摄平安，胜于念我。八姑好否？常随你身伴，勿嬉笑无度，勿看无 \\n 益唱本。 \\n 先生少倜傥，脱略边幅，攻诗古文，能书，嗜词曲，雅擅登场，举天启辛酉 \\n 经魁。榜发，方杂梨园演《会真记》“草桥惊梦”出，去张君瑞，关目未竟，移 \\n 宫换羽间，促者屡至，遂着戏衣冠，周旋贺客，时目为狂。见查东山《浙语》。 \\n 韩冬郎《香奁诗》：“蜂偷崖蜜初尝处，鹦啄含桃欲咽时。”槎客谓即古乐 \\n 府“宁断娇儿乳，不断郎殷勤”意。思之思之，诚艳绝腻绝致绝，非三生阅历， \\n 半生熨帖不能道。 \\n 向来艳体诗，无过“束皙补白华，鲜侔晨葩，莫之点辱”二语。描摹美入姿 \\n 态，无过曹子建《洛神赋》“动无常则，若危若安；进止难期，若往若还”四语。 \\n 马鸡出秦州，大倍于常鸡，形如马，遍体苍翠，耳毛植竖，面足赤若涂朱。 \\n 宋荔裳观察在北平时，署中尝畜之，为之赋诗。钱塘李考叔和作云： \\n 珍禽元不产龙城，陇右携来司五更。 \\n 种并岐阳丹凤出，名同天厩血驹生。 \\n 耳毛削竹青骢立，距汗夭桃赤兔行。 \\n 我亦不甘终伏枥，披星拥剑待伊鸣。 \\n 按：“马鸡”可对“麋鸟”。郭卜《翡翠赞》：“翠雀麋鸟，越在南海。” \\n 杂剧、传奇之属，元人分若干折，后人作〈齿句〉。明王伯良校注古本《西湘 \\n 记》凡例，谓：“元人从折，今或作出，又或作〈齿句〉。出既非古，〈齿句〉复杜 \\n 撰，字书从无此字。近讠令《痴符传》，以为‘〈齿句〉’盖‘〈齿台〉’字之误， \\n 良是。其言谓牛食已复出嚼曰〈齿台〉，音‘笞’，传写者误以‘台’为‘句’。 \\n ‘〈齿句〉’、‘出’声相近，至以‘出’易‘〈齿台〉’。”又引元乔梦符云 \\n “‘牛口争先，鬼门让道’语，遂终传皆以‘〈齿台〉’代折。不知《字书》 \\n ‘〈齿台〉’本作‘〈齿司〉’，又作‘司’，以‘〈齿司〉’作‘〈齿句〉’，笔画 \\n 误在毫厘，相去更近，非直‘台’、‘句’之混已也。即用‘〈齿司〉’，元剧亦 \\n 不经见。故标上方者，亦止作折”云云。盖元明人制曲以通俗为得体，遣词且然， \\n 何论用字。必欲一一订正之，或词意转不可晓，声调亦复失谐，大氐梨园传读之 \\n 本，讵可与若辈谈小学耶。 \\n 东乡罗提督战功见于魏默深《圣武记》详矣。相传罗公临阵不避枪炮，所服 \\n 战袍为铅丸火烧圆孔无数，然卒不死。尝云：“自顾何人官爵至此，若得死于疆 \\n 场，则受恩当更渥，苦我无此福分耳。”以不能死于兵为无福，诚忠勇之言也。 \\n 富阳周芸皋述其逸事一则：公尝率兵入南山搜余贼，村人苦猴群盗食田粮，晨发 \\n 火器惊之。公问故，令获一猴来，剃其毛，画面为大眼，备诸丑怪状，衔其口。 \\n 明晨，俟群猴来，纵之去，皆惊走。猴故其群也，急相逐，益惊，越山数十重， \\n 后竟不复至。兹事颇涉游戏，然亦足征智计云。 \\n 同、光朝状元：戊辰洪钧、辛未梁耀枢、甲戌陆润庠、丙子曹鸿勋、丁丑王 \\n 仁堪。都门有人出对云：“五科五状元，金木水火土。”或对云：“四川四等位， \\n 公侯伯子男。”蜀人膺爵赏者，威信公岳钟琪、昭勇侯杨遇春、壮烈伯许世亨、 \\n 子爵鲍超，男爵未考。 \\n 查伊璜识吴顺恪于风雪中，迨后因史案罹祸，顺恪为之昭雪，仅乃得免，兹 \\n 事艳称至今。然据伊璜所作《敬修堂同学出处偶记》，似乎并无是说。岂当日以 \\n 其既贵，而故为之讳耶？记云：己亥，余客长乐，潮镇吴葛如以厚币邀余至其军， \\n 为语南鄙夙昔艰难诸状。方在席无所指顾，而境内不轨，猝缚至阶下。告余曰： \\n “吾征发而彼遁矣。吾密行内间，不失一矢。未几，而不轨之所恃豪，为戢它不 \\n 靖几围，奉飞符报命。”葛如曰：“是又内间之转行也。吾左右尚不知之。”葛 \\n 如能诗，自比武侯，故以六奇为名。大率用兵以计胜，顾名知之矣。时令其长君 \\n 启晋，晋弟启丰，偕侍余座。晋字长源，启字文源。长源已登丁酉贤书生，而韶 \\n 秀玉立，工诗，所至辄流连兴怀古昔，疾行五指，篇什繁富，不胜举也。余尝叙 \\n 其为文，有关戢安之大者，嗣余诗可之选，凡仕宦游历所赋无不及之。专帙东粤， \\n 遂入葛如《浈阳峡》一诗。别久之，投余远问，则葛如病而长君晋已修文去矣。 \\n 葛如随物故，世相传余初有一饭之德，葛如方布衣野走，怀之而思厚报，其实无 \\n 是事也。 \\n 顺恪字葛如为它书所未见。按：某说部云：吴兴庄某作《明史》，以查伊璜 \\n 列入校阅姓氏。伊璜知即检举，学道发查存案。次年七月，归安知县吴某，持书 \\n 出首，累及伊璜。伊璜辩曰：“查继佐系杭州举人，不幸薄有微名。庄某将继佐 \\n 列入校阅，继佐一闻，即同检举，事在庚子十月。吴令为庄某本县父母，其出首 \\n 在辛丑七月。若以出首早为功，继佐之功当在吴某上；若以检举迟为罪，则继佐 \\n 早而吴某后，吴某之罪不应在继佐下。今吴某以罪受赏，而继佐以功受戮，则是 \\n 非颠倒极矣。诸法台幸为参详。”各衙门俱以查言为是。到部对理，竟得昭雪。 \\n 遂与吴某同列赏格，分庄氏籍产之半。 \\n 据此，则伊璜连系，缘庭辨得脱，信无顺恪为力之说矣。窃意当时文网峻密， \\n 奉行者尤操切，苟非强有力者为之斡旋，虽欲置辩，讵可得乎？矧英石峰岿然尚 \\n 存，是其一证矣。 \\n 闺秀陈翠君，海盐马青上室，工长短句。《蝶恋花过拍》云：“郎似东风侬 \\n 似絮，天涯辛苦相随处。”为吴兔床所击赏。曩阅清初人词，有《减字浣溪沙换 \\n 头》云：“妾似飞花郎似絮，东风搅起却成团。”语非不佳，惜风格落明已后， \\n 视翠君词句浑成不逮也。 \\n 前话录闺秀诗，有限、溪、西、鸡、齐、啼韵，嵌用数目、丈、尺等字，作 \\n 者极见巧思。检《杂体诗钞》，又有徐兆奎《闺怨》二首，亦仿此体： \\n 万里三州百粤溪，楼台六七画桥西。 \\n 八千书寄九秋雁，十二肠回五夜鸡。 \\n 何日半帘双膝半，几时一案两眉齐。 \\n 纤纤丈室寻刀尺，散四愁还娇泪啼。 \\n 又： \\n 儿童六七戏前溪，二八佳人住阁西。 \\n 尺素梦来千里鲤，半床愁绝五更鸡。 \\n 九秋十稔期难定，四达三条路不齐。 \\n 百万回肠绕丈室，一抬两眼泪双啼。 \\n 明余姚朱先生，字鲁，号舜水，谥文恭。系出玉牒，避地日本，客于水府 \\n 以殁。遗命必俟清室运终，然后归骨中土。比岁癸丑，克践斯言，卜佳城于杭之 \\n 西湖。翌岁甲寅，日人犹有来拜祠墓者。北总原善公道号念斋者，彼都绩学士也， \\n 著《先哲丛谈》，专录日东耆宿嘉言懿行，先生与焉。所录凡十三条，节录如左： \\n 舜水家世宦于明，父正，字存之，号定寰。为总督漕运军门。舜水生万历二 \\n 十八年，早丧父。及渐长从朱永、张肯堂，吴钟峦学，遂擢恩贡生。寻屡征不 \\n 就，以故被劾，乃避之舟山，而始来此邦。移交趾，复还舟山。是时国祚既蹙， \\n 舜水知事不可为，将之安南，而风利不便。再来此邦，不久又还舟山。其意素在 \\n 得海外援兵以举义旗，乃三来此邦，而援兵不可得。去复至安南，欲寻归故国， \\n 以察民情。时清既混壹四方，义不食其粟，四来此邦，终不复还，时万治二年也。 \\n 又云：至安南日，馆人供张甚盛，舜水从容不挠。安南王召见，欲令拜，而 \\n 长揖不屈。其人或以为不解事至此，画沙作一“拜”字以见之。舜水即加“不” \\n 字于其上。于是怒囚之，遂将杀，而守死自誓，王终感动赦死，以嘉其义烈。此 \\n 事舜水自录之，名《安南于役纪事》。 \\n 又云：舜水冒难而辗转落魄者十数年，其来居此邦，初穷困不能支，柳河安 \\n 东省庵师事之，赠禄一半。久之，水户义公聘为宾师，宠待甚厚，岁致饶裕，然 \\n 俭节自奉无所费，至人或诟笑其啬也。遂储三千余金，临终尽纳之水户库内。尝 \\n 谓曰：“中国乏黄金，若用此于彼，一以当百矣。”新井白石谓舜水缩节积余财， \\n 非苟而然矣，其意盖在充举义兵以图恢复之用也。然时不至而终，可悯哉。 \\n 又云：在彼与经略直浙兵部左侍郎王翊同志，偕谋恢复，而翊与清兵战败而 \\n 死，实八月十五日也。数年后，舜水闻之于邑，作文祭之。从是，每岁中秋，必 \\n 杜门谢客，抑郁无聊。《答田犀书》曰：“中秋为知友王侍郎完节之日，惨逾柴 \\n 市，烈倍文山。仆至其时，备怀伤感，终身遂废此令节。” \\n 又云：“舜水有二男一女，长大成，字集之，次大咸，字咸一，共殉节不事 \\n 清，而先舜水卒。大成亦举二男，曰毓仁，曰毓德。延宝六年，毓仁慕舜水而来 \\n 长崎，义公遣今井宏济往通消息，然终不得与舜水相见而归。 \\n 又云：安澹泊《湖亭涉笔》曰：“文恭酷爱樱花，庭植数十株，每花开赏之， \\n 谓觉等曰：“使中国有之，当冠百花。”乃知或者仞为海棠，可谓樱花之厄。义 \\n 公环植樱树于祠堂旁侧，在遗爱也。 \\n 又云：舜水居东历年所，能倭语，然及其病革也，遂复乡语，则侍人不能了 \\n 解。 \\n 又：“安东守约”一条云：岁在乙未，朱舜水来长崎，时人未及和其学，唯 \\n 省庵往师焉。时舜水贫甚，乃割禄之半赠之，至今称为一大高谊。其详见舜水 \\n 《与孙男毓仁书》中，曰：“日本禁留唐人，已四十年，先年南京七船，同往长 \\n 崎，十九富商连名具呈恳留，累次不准。我故无意于此，乃安东省庵，苦苦恳留， \\n 转展央人，故留驻在此，是特为我一人，开此厉禁也。既留之后，乃分半俸供给 \\n 我，省庵薄俸二百石，实米八十石。去其半，止四十石矣。每年两次到崎省我， \\n 一次费银五十两，二次共一百两。苜蓿先生之俸，尽于此矣。又土宜时物，络绎 \\n 差人送来。其自奉敝衣粝饭菜羹而已，或时丰腆，则鱼弱数枚耳。家止一唐锅， \\n 经时无物烹调，尘封铁锈。其宗亲朋友，咸共非笑之，谏沮之，省庵夷然不顾。 \\n 唯日夜读书乐道已尔。我今来此十五年，稍稍寄物表意，前后皆不受。过于矫激， \\n 我甚不乐，然不能改。此等人中原亦自少有，汝当铭心刻骨，世世不忘也。此间 \\n 法度严，不能出境奉候，无可如何。若能作书恳恳相谢甚好，又恐汝不能也。” \\n 武林陈元贇，字义都，号既白山人，丁明清之间，亦避地日本，客于尾藩。 \\n 《丛谈》云： \\n 元贇不详其履历，生于万历十五年，崇祯进士弗第。及其国乱，逃来此邦， \\n 遂应征至尾张，乃后时时入京。又来江户，与诸名人为文字交。初，万治二年于 \\n 名古屋城中，与僧元政始相识，契分尤厚。其平生所唱酬者，汇为《元元唱和集》 \\n 行于世。 \\n 又云： \\n 元贇能娴此邦语，故常不用唐语，元政诗有“人无世事交常澹，客惯方言谭 \\n 每谐”句。 \\n 又云： \\n 元贇善拳法，当时世未有此技，元贇创传之，故此邦拳法，以元贇为开祖矣。 \\n 正保中，于江户城南西久保国正寺教授生徒，尽其道者，为福野七郎左卫门，三 \\n 浦与次右卫门，义贝次郎左卫门。国正寺后徙麻布二本贾，多藏元贇笔迹， \\n 尾于火，无复存者。 \\n 夫日本，以其所谓武士道雄环瀛，不图其武技，有创传自我者，出于彼都儒 \\n 者之记载，是诚信而有征矣。我则放废所自有，历久而并不自知，则夫积强弱之 \\n 势，匪伊朝夕之故矣。 \\n 向来劬学嗜古之士，大都孜孜，唯日不足，其心力有所专营，其精神无 \\n 暇旁鹜，乃至人情物曲，辄昏然若无所知，当时传为笑谈，后世引为佳话。比阅 \\n 《原氏丛谈》，不图中东耆宿，乃有异地同符者。赵鼎卿《林子》云：尝闻莆 \\n 田学士陈公音终日诵读，脱略世故。一日往谒故人，不告从者所之，竟策骑而去。 \\n 从者素知其性，乃周回街衢，复引入故舍。下马升座曰：“此安得似我居？”其 \\n 子因久候不入，出见之曰：“渠亦请汝来耶？”乃告以故舍，曰：“我误耳。” \\n 又尝考满当造吏部，乃造户部。见征收钱粮，曰：“贿赂公行，仕途安得清？” \\n 司官见而揖之曰：“先生来此何为？”曰：“考满来耳。”曰：“此户部，非吏 \\n 部也。”乃出。 \\n 《原氏丛谈》云：仁斋自幼挺发异群儿，始习句读，己欲以儒耀一世。稍 \\n 长，坚苦自励，而家素业贾，故亲串以为迂于利，皆沮之，而其志确乎不变。尝 \\n 过花街，娼家使婢邀入，仁斋不肯。婢曰：“小憩而去，于事无害，郎君其勿辞。” \\n 直牵袂上楼。仁斋固不知为娼家，心中私揣：“是非内交于吾，又非要誉于乡党 \\n 朋友，盖轻财敷德，施及路人也。”啜茶吃烟，厚致谢而去。渠亦见其状貌，殊 \\n 不类冶郎，不强留也。仁斋归，谓弟子曰：“今日偶过市，一家使小女迎余途， \\n 延上其楼。则绮窗绣帘，殆为异观，书幅琴筝，陈设具趣。而妇女六七人，盛妆 \\n 艳服，不知其内人耶，将其闺爱耶，出接余颇款洽。临去间其庖中，亦美酒嘉 \\n 肴，备办宴席。不意今之世，有乐善好施如此者。” \\n 又云：东涯经术湛深，行谊方正，粹然古君子也。尝谓集会弟子曰：“昨买 \\n 一匣于骨董肆，置之几侧，以藏钞册甚为便。”乃使童子取之，陈于前曰：“余 \\n 欲令工新制如是器者有年，不意既有鬻者也。”弟子视之，则藏接柄三弦之匣也。 \\n 于是，互相目而不答。奥田三角进曰：“先生未知耶？此物娼妓藏三弦之匣，请 \\n 却。”东涯正色曰：“小子勿妄语，三弦柄长，奈何藏此短匣？” \\n 原氏所述两伊藤先生逸事如此，则吾国陈先生之流亚矣。之三君者，时代不 \\n 甚相远，模棱阔疏，亦复相类。设令云萍遇合，晤对一堂，则夫周旋酬答间，必 \\n 有奇情妙论，超轶耳目恒蹊者。其在如今，此风已古，凡号为惺惺者，其乃 \\n 滋甚，即彼都亦何莫不然。 \\n 雍、乾间，漕督施公，靖海侯施襄壮之次子也。先是，历守扬州、江宁，子 \\n 谅正直，不侮鳏寡，不畏强御，所至民怀。将去任，士民遮道乞留，不得请，乃 \\n 人投一钱，建双亭以志去思，名一文亭。又大兴朱竹君编修督学福建，于使院西 \\n 偏为小山，号笥仙山，诸生闻之，争来，人致一石，刻名其上，凡九府二州五十 \\n 八县咸具，刻名地三百余人，因名其山之亭，曰三百三十有三亭，而为之记。两 \\n 事相类，皆可传也。 \\n 光绪季年，闽人某太史督学中州，卸任回京，道出保定，宴于某方伯衙斋。 \\n 太史与方伯旧交也，酒间，方伯笑问：“此行宦囊几何矣？”太史则据实以二万 \\n 金对，盖应得之数，无庸讳者也。又问：“将何所用之？”对曰：“冷官清苦， \\n 回京后，十年樵米资取办于此。十年之内，或冀续放差。否则比其罄也，亦去开 \\n 坊不远矣。”方伯觉怫然，摇其首者再，仍笑谓曰：“幸勿责冒昧，吾兄殆无志 \\n 于大有为也。”言之，又重言之。太史瞿然请问：“如尊旨奚若？”方伯曰： \\n “一言以蔽之，曰：‘花’，且以速为贵。”太史曰：“奚为继矣？”方伯曰： \\n “公独未知花之为道，与其效耳。举二万而花之，则四万至；又花之，则八万至。 \\n 循是有加无已，花无尽数亦无尽。则推行尽利，左右逢源，得心应手之妙，有非 \\n 可意计言诠者。第患花不胜花耳，而于为继乎何有？”语毕，仍摇其首而笑谓曰： \\n “吾兄殆无志大有为也。”太史生于世家，才具发皇，襟抱开展，而方伯顾不满 \\n 之若是。方伯由七品官，五年而荐陟兼圻，凡其所言，皆得自躬行实践，而非漫 \\n 为闳议也。唯是壶觞谈宴间，片言而心传若揭，虽曰微旧交之谊弗及此，要犹有 \\n 直谅之风焉。曩张相国文襄督鄂日，尝考官僚月课，策题《问理财之道开源与节 \\n 流孰优》，试卷中凡注重开源，力辟节流者悉高第，是亦以花为宗旨者也。 \\n 乾隆时，海宁故相陈氏之安澜园，圆明园中，曾仿其景而构造之。迨后圆明 \\n 园被外兵焚掠，安澜园亦芜废，房廊树石，为其后人拆卖几尽，论者谓园囿之兴 \\n 废，关家国之盛衰。观于两国之已事，有若铜山西倾，洛钟东应，是亦奇矣。又 \\n 鄞县范氏《天一阁书目》阮元序云：其藏书在阁之上，阁通六间为一，而以书厨 \\n 间之。其下乃分六间，取“天一生水，地六成之”之义。乾隆间诏建七阁，参用 \\n 其式。乾隆三十九年六月奉上谕：“浙江宁波范懋柱家所进之书最多。闻其家藏 \\n 书处曰天一阁，纯用砖瓷，不畏火烛，自前明相传至今，并无损坏，其法甚精。 \\n 著谕寅著亲往该处，看其房间制造之法若何，是否专用砖石，不用木植，并其书 \\n 架款式若何，详细询察，烫具准样，开明丈尺呈览。”云云。 \\n 当时尚方营缮，取裁于阀阅旧家，盖建筑胥关学术，丘壑别具胸襟，乃至缥 \\n 缃藏去Ｆ７之精，尤非悉心研究不办。若夫名园如梦，杰阁仅存，则右文稽古之 \\n 流泽孔长也。 \\n 古今人命名绝奇，无过两宋宗室。尝阅《宋史·宗室世系表》，其命名所用 \\n 字，属字书所无，不可识无音义者，尤触目陆离，指不胜偻矣。即以其命意审之， \\n 亦多反常触讳，微特无当于雅训，抑且大拂乎世情。姑略举如左，不具十之一二 \\n 也。如希茔、希怨、希伪、希吝、希褥，伯迫，师仆、师裙、师桌、师枪、师辱、 \\n 师崽，与驼、与挤、与拚、与谥，善诅、善讣、善眚、善俘、善拐、善尨、善斫、 \\n 善终，孟逝，崇俘、崇 \\n {死土}、崇扒、崇掠，必跛、必扯、必滚、必{死土}，汝坑、汝彘、汝花、汝忄 \\n 昏、汝臭、汝怼、汝扑，亻台夫、鄙夫、否夫、闹夫、诳夫、怒夫，溷夫、诅夫、 \\n 莠夫、若溲、若逃之类，皆甚足异也。盖当时玉牒宗亲，子生，则入告宫府而赐 \\n 之名，大氐幡字书，随检一字与之，而于字义奚若，未经斟酌选择耳。 \\n 宋叶梦Ｆ３４，建安人，应聘赴临安，少帝北行，遂隐于西瓯，以讲学为事。 \\n 有《经史旨要》及文集。明董轰，字文雷，奉化人，博通经史。永乐朝为承天门 \\n 待诏，有集三卷。此二名亦甚新。 \\n 《玉茗堂四梦》，明临川汤苦士撰，曰《牡丹亭》、曰《紫钗记》、曰《邯 \\n 郸记》，曰《南柯记》，蜚声曲苑久矣。明上虞车尼斋亦有《四梦》，曰《高 \\n 唐》、曰《邯郸》、曰《南柯》、曰《蕉鹿》，特玉茗《四梦》系传奇，而尼 \\n 斋所作杂剧耳。 \\n 日本有所谓倭歌者，彼都人士能为之。《原氏丛谈》中不一见，而曾经自译 \\n 者二首。“鸣凤卿”一条云：“锦江又善倭歌，传自冷泉公，其集名曰《密郁讷 \\n 捺密》，言三代波也。盖历泉家三代点定，故以名云。屋木歇独木，兮笃讷袜 \\n {薛足}昵袜，葛及栗遏栗，质葛剌屋速谒郁，遏蔑赀质讷葛密。斯枯捺儿屋， \\n 亻密木儿笃吉结跋。捺匿〈走〉笃木，葛密匿亻密葛斯儿，密谷速鸦斯结列。” \\n 移录如右，备洽闻者参考焉。 \\n 在昔狭斜才女，铜街丽人，其香奁中物流传至今，令人摩挲想望不置。据余 \\n 所见闻，以马湘兰之物为最多。一阿翠像砚，高六寸七分，宽四寸四分，厚一寸 \\n 五分。背面刻阿翠像，左方题“咸淳辛未阿翠”六字，分书。右侧题云：“绿玉 \\n 宋洮河，池残历劫多。佳人留砚背，疑妾旧秋波。己丑三月得此砚，墨池鱼损去 \\n 之，背像眉目似妾，面右颊亦有一痣，妾前身耶。阿翠疑苏翠，果尔当祝发空门， \\n 愿来生不再入此孽海，守贞记。”“马”字朱文椭圆小印，余藏有拓本。一薰炉， \\n 铭曰：“薰透鸳衾，香添凤饼，一点春犀管领。”回环刻于盖侧，贵池刘葱石藏， \\n 余有词咏之，调《绿意》。一“听鹂深处”印，石方径一寸弱，高一寸七分强， \\n 白文，边款：“五百谷先生索篆赠湘兰仙史，何震。”今年五月，吴遁庵购得于 \\n 杭州，余有词咏之，调《眉妩》。一星星砚，砚背有双眼，并王百谷小篆“星星” \\n 二字。湘兰自铭云：“百谷之品，天生妙质。伊以惠我，长居兰室。”钱塘项莲 \\n 生《忆云词乙稿》有《高阳台》咏之。一“浮生半日闲”印，寿山石，方径寸四 \\n 五分，厚三分余，瓦纽，白文，边款“壬子谷日，偕蓝田叔、崔羽长、董元宰、 \\n 梁千秋社集西湖舟中，女史马湘兰索刊，雪渔。”见南昌彭介石《搏沙拙老笔记》。 \\n 一牙印，佘侣梅以唐兰陵公主碑宋拓本，就赵晋斋易马湘兰牙印，钱塘陈云伯有 \\n 诗赋其事，见《颐道堂集》，至湘兰所画兰花，近人书画记，著录非一，兹不具 \\n 述。 \\n 南陵徐积余得小铜印，文曰“石家侍儿”，白文方式，以拓本见贻。报之以 \\n 词，调《四字令》： \\n 石家侍儿，绿珠宋。当年毕竟阿谁，捺银笺紫泥。香名未知，乡亲更疑。 \\n 愿为宛转红丝，系裙腰恁时。 \\n 宋陈无已宿斋宫骤寒，或送绵半臂，却之不服。按：宋子京不敢着半臂事， \\n 人皆知之，此事罕有知者。 \\n  \\n 　 \\n  \\n  \\n 　"}
