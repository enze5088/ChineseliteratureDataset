{"章节": "\t\t●卷一·监国纪上", "正文": "　 \\n ●卷一·监国纪上 \\n 　 \\n  \\n 王讳以海，太祖第十子荒王檀九世孙也。父肃王寿镛以崇祯九年袭封，十二年薨，子以派嗣，十五年，北兵破兖州，自缢死。十七年二月，诏以王绍封，三月，京师陷，王避兵南下，五月，福王立于南京，命徙封江广，暂驻台州。乙酉五月，南京亡，逾月，潞正常氵方监国于杭州，不数日出降（按《小腆纪年》：诸臣请监国，不受。《明季南略》云：杭人拥戴之，大兵至，即开门率众降○是刻考异均注首见处，余不复）。闰六月九日（按《纪年》：东阳兵起在诸义旅后，此或当作十九日），原任兵部尚书右佥都御史张国维自杭州来朝，请王监国，会故九江佥事孙嘉绩、吏科给事中熊汝霖起兵余姚，刑部员外郎钱肃乐起兵宁波，苏松兵备佥事沈宸荃起兵慈溪，并奉表至台，而会稽诸生郑遵谦亦起兵应之。既而定海总兵王之仁、翁洲参将黄斌卿、石浦游击张名振各以本镇兵来会，王遂赴绍兴。 \\n 七月十八日（《小腆纪年》作闰六月十八日），王至绍兴，行监国事，以分守公署为行在，祭告天地祖宗，以明年为监国元年。立元妃张氏，上故皇太子号曰悼皇帝，弘光帝曰赧皇帝，潞王曰潞闵王。 \\n 进张国维少傅，兼太子太傅、兵部尚书、武英殿大学士（按《小腆纪年》：时召直东阁，寻加是衔），以朱大典、宋之普（《南疆绎史》作之溥）为东阁大学士。国维督师江上，大典镇守金华，之普司票拟。 \\n 加孙嘉绩、熊汝霖、钱肃乐、沈宸荃皆督师右佥都御史。以郑遵谦为中军都督府左都督。 \\n 以章正宸为吏部尚书（原注：后绍兴陷，弃家为僧。《南疆绎史》云：起为户邦左侍郎，行吏部事），李白春（《绎史》作占春）为户部尚书，王思任为礼部尚书，张文郁为工部尚书，陈函辉为礼部右侍郎（按《小腆纪年》：时擢少詹事，归，寻迁是职），陈潜夫为太仆寺少卿，起原任右庶子余煌为礼部右侍郎，不至。 \\n 封严州总兵方国安（按《小腆纪年》：国安浙人；或云旧辅逢年子）镇东侯，定海总兵王之仁武宁侯（《南疆绎史》作武宁伯，十一月进封侯），群臣皆奉表劝进，工闩：'孤之监国，原非得已，当俟展拜孝陵，徐议乐推未晚也。' \\n 赐鄞县举人张煌言进士出身，授翰林院编修。（《小腆纪年》作八月事。） \\n 以原任绍兴知府于颍为按察使，行巡抚事。 \\n 铸大明通宝钱（《小腆纪年》作十二月事）。 \\n 大学士宋之普谢政，起旧辅方逢年为东阁大学士。 \\n 张国维连复富阳、於潜（《明季南略》以复富阳为七月事，《小腆纪年》以复於潜为八月事）诸县。 \\n 命仁武伯姚志卓（《小腆纪年》作倬）守分水。 \\n 八月，原任兵部尚书田仰从海道至，拜东阁大学士。 \\n 九月，加按察使于颍右佥都御史，督师。 \\n 十月初二日，北兵至，方国安严阵以待，张国维率队接应，裨将王国斌、赵天祥继之，连战十日。北兵败去。 \\n 以原任吏科都给事中林时对为太常寺卿，原任刑部主事庄元辰为吏科都给事中。 \\n 十一月，进方国安荆国公，王之仁宁国公，封郑遵谦义兴伯，寻进侯。 \\n 议分饷分地。 \\n 以编修张煌言为兵科给事中。 \\n 以太常寺卿林时对为都察院右佥都御史，吏科都给事中庄元辰为太常寺卿。 \\n 加右佥都御史孙嘉绩、熊汝霖并兵部右侍郎。 \\n 闽中遣给事中刘中藻颁诏至，大学士张国维、侍郎熊汝霖等拒之（《小腆纪年》作十月事）。 \\n 王劳军汀上，驻跸西兴，筑坛，拜方国安为大将，命各营皆守节制。马士英、阮大铖（按《小腆纪年》：士英字瑶苹，贵阳人，中万历丙辰会试，又三年成进士。大铖怀宁人，万历丙辰进士）窜入方国安营，请朝见，不许。 \\n 十二月，王回越城：以降臣故太仆卿谢三宾为礼部尚书，兼东阁大学士。 \\n 颁监国鲁元年大统历，职方主事黄宗羲所造也。 \\n 监国鲁元年丙戌正月已酉朔，王在绍兴。 \\n 遣原任天津参政柯夏卿（原注号遁庵，黄岩人，进士）、太常少卿曹维才使闽中。 \\n 以原任右庶子余煌为兵部尚书。 \\n 加右佥都御史钱肃乐为兵部右侍郎。 \\n 二月，叛将张国柱掠余姚，其部曲张邦宁掠慈溪。 \\n 总兵陈梧败于携李，自乍浦浮海至余姚，大掠，职方主事王正中方行县事，集民兵击杀之。 \\n 闽中遣佥都御史陆清源解饷十万给浙东，方国安纵兵攫之，拘清源不遣（《小腆纪年》云：字嗣白，平湖人，崇祯甲戌进士，为国安所杀。《胜朝殉节诸臣录》云：江防溃，投江死。国朝赐谥忠节），盖马阮所构也。（《明季南略》及《纪年》并以为在钱塘江战后。） \\n 三月十九日，毅宗大祥，户部主事（原作郎中，据第十八卷补传正），董守谕请王哭临，三军缟素一日，从之。 \\n 北兵决坝，放船入钱塘江，张国维严饬各营守汛，王之仁、郑遵谦率水师袭战，败之。（《小腆纪年》作是月朔日事。） \\n 平海将军周鹤芝议乞师日本，黄斌卿止之。 \\n 四月，王正中率师渡海盐，破澉浦城。（《小腆纪年》作三月事。） \\n 五月，兵部右侍郎钱肃乐弃军之舟山。 \\n 都督（《鄞县志》作总兵）陈谦奉使至闽中，为御史钱邦芑所劾，被杀。 \\n 加兵部右侍郎孙嘉绩户部尚书（据第六卷《本传》：四字疑衍），汝霖兵部尚书，并兼东阁大学士。 \\n 尚宝寺卿朱大定、太仆寺卿陈潜夫、兵部主事黄宗羲、吴乃武、查继佐等会师，渡海札潭山（《南疆绎史》作海坛山），以江上兵溃，乃还。 \\n 六月丙子朔，江上兵溃，方国安、马士英等欲劫王投降，遣人守之，会守者病，王得脱，乃由江门出海。令保定伯毛有伦扈元妃世子自定海出海。（《明季南略》作五月二十八日事，《小腆纪年》作二十七日事。） \\n 大学士张国维、兵部尚书余煌、礼部右侍郎（《胜朝殉节诸臣录》作兵部左侍郎）陈函辉、通政使吴从鲁（《小腆纪年》云：字金堂，山阴人，万历丙辰进士，官通政司左参议）、大理（原作太仆，据第五卷《本传》正）寺少卿陈潜夫、翰林院编修徐复仪（《纪年》以为唐藩遇害后死）、江西道御史傅岩、兵部主事高岱、叶如{艹恒}（《纪年》作汝{艹恒}，一作汝蘅）、原任山西佥事郑之尹、诸生傅日炯、赵景麟等皆死之。方逢年、谢三宾、宋之普、方国安及马士英、阮大铖等并降。 \\n 宁国公王之仁泛海至金陵，死之。北兵破金华，大学士朱大典阖门死之。 \\n 富平将军张名振弃石浦，以舟师扈王出海，投肃虏伯黄斌卿，斌卿不纳。 \\n 永胜伯郑彩至舟山，奉王入闽。 \\n 叛将张国柱攻舟山，为水营将阮进所败，劫元妃、世子去。（以上三节《小腆纪年》并系九月内。） \\n 二十四日，大学士孙嘉绩卒。 \\n 八月十一日，建宁陷，佥事倪懋熹死之。 \\n 二十七日，闽中陷，唐藩出奔汀州，为北兵所杀（按《小腆纪年》：唐藩名聿键，小字长寿，太祖九世孙。二十一日自延平出奔，二十四日大兵取延平及天兴府，追杀于汀州之府堂，时二十八日也）。 \\n 九月，以兵科给事中张煌言为右佥都御史（按《小腆纪年》以明年正月进是职）。 \\n 十月丁酉，王发舟山。 \\n 十一月丙寅，王次厦门（《南疆绎史》称中左所，亦名鹭门）。时郑芝龙（《小腆纪年》云：字飞皇，小字一官，福建南安县石井人）已降北，令彩执王以降，彩不从。芝龙之子成功亦不肯随父，复建议海上，而以厦门为营。然亦不欲奉王，改明年为隆武三年。于是郑彩改次长垣，改明年为监国二年。海上遂有二朔。 \\n  \\n 　"}
{"章节": "●卷二·监国纪下", "正文": "　 \\n ●卷二·监国纪下 \\n 　 \\n  \\n 二年丁亥正月癸卯朔，王在长垣。 \\n 辛未，王牙出师，提督杨耿、总兵郑联皆以兵来会。进郑彩建国公，封张名振定西侯。杨耿同安伯，郑联定远伯，周瑞闽安伯，周鹤芝平夷（《小腆纪年》作彝）伯，阮进荡胡（《纪年》作湖）伯，阮骏英义伯。 \\n 以原任€南佥事林汝翥为兵部右侍郎。 \\n 周鹤芝复海口，以参议（《小腆纪年》作参谋）林舞、总兵赵牧守之。 \\n 进册贵嫔陈氏（《小腆纪年》作张氏）为元妃。 \\n 二月壬申朔，克海澄，明日，攻漳平（《南疆绎史》作漳州，按漳平属龙岩州，此疑伪）失利，又明日，北兵攻海澄，南师送入于海。 \\n 丙子，克漳浦，以闽人洪有文（《南疆绎史》云：饶州人，同安阮锡夕阳寮稿作有桢，字亮士，嘉禾里人）为令，五日复陷，有文死之。 \\n 郧西王常氵彪（《小腆纪年》作常潮，事在四月，常氵彪为贵溪王，明年二月，永宁寨破，死）复建宁，其裨将王祈（《南疆绎史》作祈）复邵武。 \\n 三月，兵部右侍郎林汝翥、吏部员外郎林{次土}合兵攻福清。不克，死之（《小腆纪年》作十月事）。 \\n 四月，海口陷，参议林舞、总兵赵牧死之，周鹤芝退保火烧岙。 \\n 吴淞提督吴胜兆反正，命定西侯张名振率舟师赴之，以兵部（《小腆纪年》作户部）右侍郎沈廷扬、右佥都御史张煌言、给事中徐孚远、御史冯京第监其军。抵崇明舟覆，名振等从间道脱归，廷扬被执，死之。 \\n 六月，攻漳州失利。 \\n 王至琅江，钱肃乐来朝，拜兵部尚书。 \\n 以闽中原任太仆寺卿刘沂春为右副都御史，原任广东粮道（《小腆纪年》称副使，第十卷本传同）。吴钟峦为通政使（按《纪年》以十月召用），并以钱肃乐荐也。 \\n 七月，王亲征，会郑彩、周瑞、周鹤芝、阮进之师攻福州，败绩。 \\n 八月丙戌，克连江（按《小腆纪年》：是日遣兵袭连江）。 \\n 以右佥都御史沈宸荃为兵部尚书（按《小腆纪年》：以十月进是职）。 \\n 以闽中原任温州巡抚刘中藻为兵部尚书、武英殿（按《小腆纪年》：于是年正月授职，兼东阁）大学士。 \\n 十月，长乐、永福、闽清皆下，罗源知县朱丕承、宁德知县钱楷皆以城来降（按《小腆纪年》：九月遣兵复罗源，又复连江，于是长乐、永福、闽清诸城皆下）。 \\n 以闽中原任户部侍郎林正亨为户部尚书，佥都御史余为左都御史，御史林嵋为吏科给事中，礼部主事黄岳（《南疆绎史》作宾，《小腆纪年》作宾，按《俗书宾》作宾，《字典》无此字）为吏部考功司郎中。 \\n 辛未，邓藩审理（《小腆纪年》作邓藩理，系人名）陈世亨以一旅复安固（按瑞安县在晋时为安固县），援兵不继复陷，被执，大骂而死。 \\n 遣大学士刘中藻攻福宁州，破之，镇将涂登华降。 \\n 以兵科给事中孙延龄为兵部右侍郎，大学士嘉绩子也。 \\n 三年戊子正月丁酉朔，王在闽安镇。 \\n 遣闽中原任东阁大学士朱继祚与同安伯杨耿攻兴化，克之。 \\n 以兵科给事中（《胜朝殉节诸臣录》止称给事中）陈士京为光禄寺卿，奉使粤中。 \\n 癸丑郑彩杀大学士熊汝霖、义兴侯郑遵谦。 \\n 兵科给事中陈希友、熊曰绘疏参郑彩逆恶大罪，为诸臣所劝，不果上。 \\n 二月，以兵部尚书钱肃乐兼东阁大学士。 \\n 北帅郭三才（《南疆绎史》作天才）来降，封为忠勤伯。 \\n 三月，兴化陷，吏科给事中林嵋、兴泉道汤芬死之；莆田陷，大学士朱继祚、知县都廷谏死之；永福陷，里居给事中邬（《胜朝殉节诸臣录》作鄢）正畿、御史林逢经死之；长乐陷，里居御史王恩及（《小腆纪年》作王恩）死之；建宁陷，守将王祈死之。王在闽中先后复三府一州二十七县，至是皆失，仅留宁德、福安二县。 \\n 六月初五日戊戌，大学士钱肃乐以忧卒。 \\n 十月，以工部尚书沈宸荃、右副都御史刘沂春兼东阁大学士。 \\n 四年己丑正月辛酉（《小腆纪年》作庚申）朔，王次沙埕。 \\n 监察御史黄宗羲自剡中至，拜为左佥都御史，寻进左副都御史。 \\n 三月，于德陷。 \\n 黄斌卿遣其弟孝卿偕佥都御史冯京第乞师日本，不得要领而还。 \\n 四月，福安陷，大学士刘中藻及其部将董世南（《小腆纪年》作世上）等并死之，兵科给事中（原作翰林院简讨据第六卷本传正）钱肃范被执，不屈见杀。 \\n 六月，定西侯张名振复健逃所。 \\n 七月壬戌，王次健跳所，遣使者拜山寨诸营官爵，授东山寨李长祥、四明寨王翊并都察院右佥都御史（按《小腆纪年》：时授翊河南道御史，十月来朝，擢是职）。壬午，北兵闱健跳，荡胡伯阮进追败之。 \\n 封平西将军王朝先平西伯。 \\n 以右佥都御史冯京第为兵部右侍郎。 \\n 八月壬辰，世子生。 \\n 九月丁酉，张名振、阮进、王朝先其杀黄斌卿。 \\n 十月己已（《小腆纪年》作乙巳，按历法，是月无己巳日），王移跸舟山，以参将府为行在。 \\n 大学士刘沂春还闽。 \\n 以闽中原任户工二部尚书张肯堂为东阁大学士，吏部右侍郎朱永为左侍郎（按《小腆纪年》：时进工部尚书，仍兼吏部事，第十卷本传同），进户部侍郎孙延龄为户部尚书，以右佥都御史李长祥、张煌言并为兵部左侍郎（按《纪年》：煌言为右侍郎，第十三卷本传同）。 \\n 命兵部右侍郎冯京第、左副都御史黄宗羲乞师日本，不得要领而还（按《小腆纪年》：是年十一月乞师日本，以澄波将军阮美为使，不著京第宗羲名）。 \\n 十二月，粤中遣使封郑成功为延平王，闽海始用永历年号。 \\n 左副都御史黄宗羲以母老乞归，许之。 \\n 五年庚寅正月乙卯朔，王在舟山。 \\n 三月，右佥都御史四明寨王翊来朝，拜兵部左侍郎（《小腆纪年》作右侍郎，第九卷本传同）。 \\n 八月，兵部左侍郎王翊帅师破新昌，拔虎山，进本部尚书（《小腆纪年》止称侍郎，尝未进尚书）。 \\n 九月，郑彩与郑成功争厦门，为成功所败，泊沙埕，张名振击破其余兵（按《小腆纪年》：争厦门在八月，沙埕之破，在周瑞周周芝分屯三盘后）。 \\n 以兵科给事中徐孚远为国子监祭酒（按《小腆纪年》：于己丑十月擢左佥都御史，未尝转是职）。 \\n 周瑞、周鹤芝以楼船三百分屯温州之三盘，为舟山犄角。 \\n 十月辛巳朔，日有食之。 \\n 十一月，北兵攻杜岙，兵部右侍郎冯京第死之（《小腆纪年》作九月事）。 \\n 六年辛卯正月已卯朔，王在舟山。 \\n 二月（《小腆纪年》作闰二月）乙卯，张名振杀王朝先，并其军。 \\n 以太仆寺少卿曹从龙为兵部右侍郎。 \\n 七月，北兵攻四明寨，兵部尚书王翊死之（按《小腆纪年》：是月被执，八月至定海死之，第九卷本传同）。 \\n 北兵会攻行朝，定西侯张名振、英义伯阮骏、扈王发舟山。 \\n 八月辛酉，北人试舟海口，为南师所败，获其楼船，馘十一人而纵之。 \\n 丙寅大雾，北兵悉抵螺头门，守陴者方觉，荡胡伯阮进邀击大洋，风反师，进死之。 \\n 九月丙子，城陷，元妃陈氏投井死，贵嫔（《小腆纪年》称宫娥）张氏、义阳王妃杜氏从之。大学士张肯堂、礼部尚书吴钟峦、兵部尚书李向中、工部尚书（原作吏部侍郎，兹据第十卷本传正）朱永、通政司参议（《纪年》称通政使）郑遵俭、兵科给事中董志宁、兵部郎中朱养时、户部主事林瑛、江用楫（《纪年》瑛为吏部）、礼部主事董玄、兵部主事李（《航海遗闻》作杨）开国、朱万年、顾珍、工部主事顾宗尧、工部所正戴仲明、礼部主事（原作中书舍人，《胜朝殉节诸臣录》同，兹据第十卷本传正）苏兆人，安洋将军刘世勋、左都督张名扬、锦衣卫指挥王朝相、内官监太监刘朝（《南疆绎史》作朝）、定西侯参谋顾明楫、贡生娄文焕、诸生林世英、朱锡龄等并死之。北兵相谓曰：\"吾兵南下，所不易拔者，江阴、泾县，合舟山而三耳。\" \\n 七年壬辰正月癸酉朔，定西侯张名振、大学士沈宸荃、兵部右侍郎张煌言扈王至厦门（按《小腆纪年》：在是月丁酉后）。 \\n 延平王郑成功朝见，行四拜礼（《小腆纪年》云：以宗人府府正礼见）。贽千金，紬缎百匹，供应甚殷，从臣亦皆有赠，寻奉王居金门。 \\n 七月，大学士沈宸荃舣舟南日山，遭风没于海。 \\n 八年癸已正月戊辰朔，王在金门。 \\n 三月，王自去监国号，奉表滇中。 \\n 九月，定西侯张名振帅师北上，以兵部右侍郎张煌言为监军，入长江，趋丹阳，掠丹徒，左次崇明，冬尽乃还。 \\n 甲午年，王在金门（按《小腆纪年》：以是年正月居南澳）。 \\n 二月（《小腆纪年》作正月）定西侯张名振、监军张煌言，帅师再入长江，掠瓜洲，侵仪真，抵燕子矶而还。 \\n 乙未年，王在金门。 \\n 十一月（《航海遗闻》作八月，《行朝录》、《台湾外纪》并作五月），延平王郑成功遣英义伯阮骏、总制陈雪之（《小腆纪年》作陈六御）帅师围舟山，北将巴臣兴降（《纪年》云：原名臣功，时授铁骑镇）。 \\n 二十九日，定西侯张名振卒于军。 \\n 丙申年，王在金门。 \\n 八月二十六日，北师复取舟山，英义伯阮骏、总制陈雪之并赴海死（《小腆纪年》云：陈六御自刎死）。北人以舟山不可守，迫其民过海，溺死者无算，遂空其地。 \\n 丁酉年，王在南澳。 \\n 滇中遣使至，加张煌言左侍郎（《小腆纪年》作明年正月事）。 \\n 戊戌年，王在南澳。 \\n 二月（《张忠烈公神道碑》作三月，《小腆纪年》作七月），延平王郑成功会师浙海，以兵部左侍郎张煌言为监军，北伐抵洋山（按洋山当作羊山），怪风猝至，义阳王溺死，乃还。 \\n 己亥年，王在南澳。 \\n 五月，延平王郑成功全师北指，监军张煌言以所部前驱入江，抵瓜洲，克其城。成功南攻镇江，亦克之，大江南北皆来降附。其已下者，四府三州二十四县。会前锋败，成功仓猝移帐，遂大溃，乘流出海，煌言亦从间道归天台（按《小腆纪年》：煌言徇江南北，下四府三州二十二县，会成功兵溃，八月归天台）。郑成功迁王于澎湖岛（按《小腆纪年》：在滇中命王监国后）。 \\n 六月，王遣使祭光禄寺卿陈士京。 \\n 滇中遣使斋手敕，仍命王监国，加张煌言本部尚书，兼东阁大学士（按《小腆纪年》：在天台后）。 \\n 庚子年，王在澎湖岛。 \\n 郑成功攻台湾，克之，红夷乞降，以大舶迁其国。成功遂王其地（按《小腆纪年》：在明年十二月）。 \\n 辛丑年，王在澎湖岛。 \\n 四月，郑成功复奉王居金门。 \\n 壬寅年，王在金门。 \\n 二月十三日，滇中陷，桂藩为北将吴三桂（《小腆纪年》云：字长白，高邮人，辽东中后所籍）所杀（按《纪年》：滇都以己亥正月陷，桂藩由榔以辛丑十二月被执，至是年四月绞死于€南）。 \\n 五月初八日，延平王郑成功卒，海上诸臣议复奉王监国。 \\n 十一月二十三日，王薨。 \\n  \\n 　"}
{"章节": "●卷三·家人传", "正文": "　 \\n ●卷三·家人传 \\n 　 \\n  \\n ◎烈妃某氏 \\n 妃某氏，王为世子时所纳。崇祯十五年，北兵破兖州，兄鲁王以派自缢死，王被执，诡称鲁王牧儿，见北兵掠王邸，眦忽流泪，怪之。旁有人曰：\"此鲁藩之弟也。\"北兵刃之，三击不中，骇曰：\"汝有大福，我不汝害。前有一少女子，甚丽，知是汝妻，犯之不从，死于墙下。汝其埋之。\"王因得脱。绍兴监国，谥曰烈妃。 \\n ◎义妃周氏 \\n 元妃周氏，济宁人，王以崇祯十七年二月袭封鲁王，妃入宫已年余矣，遂进元妃。甫逾月而京师陷，王避兵南下，妃时卧病不起，王强之，妃泣曰：\"王速行，勿以妾故为王累。\"王不忍，妃乃手碎瓷盘，勒喉而死。绍兴监国，谥曰义妃（按《小腆纪年》：江上师溃，王命扈宫眷出海，张妃辞，碎瓷盘自刭死。宫嫔氏周出海后，张国柱劫之，亦自刎死。鲁《纪年》、《海上见闻纪》并云：张妃被劫，中途碎瓷盘自刎死）。 \\n ◎元妃张氏 \\n 元妃张氏，萧山人（《小腆纪年》云会稽人），乙酉七月，王至绍兴，行监国事，立为元妃。父国俊得封伯爵，内结阉臣客凤仪、李国辅（按《纪年》：国辅司礼监，韩赞周养子也），外倚悍将方国安、王之仁，颇通贿擅事，诸臣相继进谏，王不听。侍郎钱肃乐特疏纠之，留中。国俊遂引降臣谢三宾直束阁以挤肃乐，肃乐遂去。明年六月，江上师溃，王由江门出海，令保定伯毛有伦扈宫眷自蛟关出，期会于舟山。适叛将张国柱来攻，为水营将阮进所败，国柱仅以身免，遂掳妃去，不知所终。 \\n ◎贞妃陈氏　贵嫔张氏　义阳王妃杜氏 \\n 元妃陈氏，鄞县人，丙戌春入宫为宫人（《小腆纪年》云：次会稽张妃下）。张妃既为乱兵所掳，妃在副舟中，急令舟人鼓棹特前，追兵不及，伏荒岛数日，飘泊至舟山，王已入闽，傍徨无所归。尚书张肯堂遣人护之，得达长垣，王见之流涕，进册为元妃。在海上三年，生世王，黄斌卿伏诛，始复入舟山。先是张妃在会稽，其父国俊颇豫事擅威。福妃叹曰：\"是何国家，是何勋，戚而尚欲尔尔乎？\"至是族亲有至者，悉遣之。辛卯，北兵三道入海，王以蛟关未能猝渡，亲帅舟师捣吴淞，以牵其势，荡胡伯阮进居守败死，北兵直抵城下。安洋将军刘世勋议分兵先送宫眷出海，然后背城一战。妃传谕辞曰：\"将军意良厚，然蛎滩鲸背之间，惧为奸人所卖，则张妃之续也。愿得死此净土。\"乃止。城陷，妃整冠服，向拜谢，投井死。贵嫔张氏及义阳王妃杜氏从焉。锦衣指挥王朝相、内官监太监刘朝、共舁巨石填井平之，即自刎其旁而死。至乙未年，英义伯阮骏再下舟山，得妃死状，表言于王，加谥贞妃。 \\n  \\n 　"}
{"章节": "●卷四·列传一", "正文": "　 \\n ●卷四·列传一 \\n 　 \\n  \\n ◎张国维（子世凤） \\n 张国维字玉笥，号止庵（《明李南略》云：字正庵，号玉笥），东阳人，天启二年进士，授番禺知县，历官至都察院右佥都御史，应天巡抚。崇祯十七年三月，以兵部尚书兼右佥都御史赴江南、浙江，督练兵输饷诸务，出都十日，而都城陷。五月，福王立于南京，召为戎政尚书，寻叙山东讨贼功，加太子太保，荫一子锦衣佥事。吏部尚书徐石麒（《小腆纪年》云：字宝摩，嘉兴人，天启壬成进士，乙酉嘉兴破自缢死，国朝赐谥忠懿）去位，众议归国维，马士英不用而用张捷（《纪年》云：捷丹阳人，进士南都陷，自缢死），国维乃乞省亲归。 \\n 乙酉五月，南都覆，六月，潞王监国于杭州，不数日出降。国维乃以闰六月朝鲁王于台州，请王监国，即日移驻绍兴，进国维少傅兼太子太傅、兵部尚书、武英殿大学士，赐尚方剑，督师江上。会严州总兵官方国安亦自金华至，马士英素善国安，匿其军中，请入朝，国维劾其十大罪，乃不敢入。连复富阳、于潜诸县，时兵马云集，人治一军，不相统一，部曲骚然。国维上疏谓：\"刻期会战，则彼出此入，我有休番之逸，而攻坚持虚，人无接应之暇。此为胜算，必联诸帅之心为一心，然后使人人之功罪，视为一人之功罪。于是树木、城缘江要害，联络国安及王之仁、郑遵谦、熊汝霖、孙嘉绩、钱肃乐诸营，为持久计。\"（按《纪年》：至是赐尚方剑，总统诸军。）十月，北兵至，国安严阵以待，国维率王国斌、赵天祥以步兵接应，连战十日。前锋钟鼎新用火攻，首击杀绯衣大将一，诸将李（《南疆绎史》、《鲒崎亭集》并作吕）宗忠等各斩数十级，俞国荣等直抵张湾，取其军械而归。北兵大败。 \\n 是冬，闽中遣给事中刘中藻颁诏至，诸求富贵者争欲应之。王下令返台，士民惶惶。国维乃驰至绍上疏唐王曰：\"今日之事，凡为高皇帝子孙，皆当同心并力，共复国雠。成功之后，入关者王，监国退守藩服，礼制昭然。若以伦序，叔侄定分，在今日原未假易。且浙东人心涣散，鸠集为劳，一旦南拜正朔，则江上诸将，皆须听命，猝然有变，监国之号令不行，唇亡齿寒，悔莫可追。臣老矣，岂敢朝秦暮楚，有所左右于其闲哉？\"疏出，议始定。然闽浙自是成水火矣。 \\n 明年五月，诸军乏饷，师溃。六月朔日，北兵至，王走台州航海，国维亦还守东阳。及义乌破，众劝国维入山图后举，国维曰：\"误天下事者文山叠山也，一死而已。\"二十八日北兵至七里寺，国维遂具衣冠南向再拜曰：\"臣力竭矣！\"赋诗三章（按《纪年》载首章自述云：\"艰难百战戴吾君，拒敌辞唐气励云，时去仍为朱氏鬼，精灵长滂孝陵坟。\"次章念母云：\"一瞑纤尘不挂胸，惟哀耋母暮途穷，仁人锡类能无意，存殁衔恩结草同。\"三章训子云：\"夙训诗书暂鼓钲，而今绝口莫谈兵，苍苍若肯施存恤，秉来全身答所生\"），赴园池死，年五十二（国朝赐谥忠敏）。子世凤官平敌将军，后以吴易（《南略》云：字日生，号朔有，吴江人，崇祯丁丑进士。《纪年》云：癸未进士，乙酉六月，起兵长白荡，历官至兵部尚书，封长兴伯，殉节死，国朝赐谥节愍）事连，亦死难。 \\n ◎朱大典（子万化）　孙珏　吴邦 \\n 朱大典字延之，号未孩，金华人。家世贫贱，大典始读书，为人豪迈，举万历四十四年进士，历官至兵部左侍郎，总督江北诸军（《小腆纪年》云：官佥都御史，总督漕运，兼巡抚庐凤淮扬四郡。以许都事被逮，会国变止。福王立，起是职，寻进尚书），以许都（《纪年》云：东阳人，诸生知县礻同城姚孙激乱，号白头兵）事有连逮治。京师陷，福王立，有白其诬者，乃以原官召用，逾月进尚书，督上江诸务。南都陷，走杭州，会潞王亦降，乃还乡郡，据城固守。唐王闻，就加东阁大学士，督师浙东。鲁王起事，大典亦遣其孙珏上表劝进。王既监国，以军来赴，授官亦如之，命仍镇金华。会我朝遣招抚使至，大典烹之。绍兴既破，次及金华，大典率兵拒守，月余不下。城既陷，阖门纵火自焚死（国朝赐谥烈愍）。 \\n 大典本与马士英、阮大铖善，南都亡，大铖出走，由太平趋浙东，投大典于金华。大典方举义，留与共治军，士民不可，檄逐之，大典乃送大铖于方国安军。士英、国安同乡也，先在其军中，于是两人掀髯抵掌，日夕谈兵，国安甚喜。及北兵至，士英、大铖、国安皆降，而大典独殉节，部将吴邦璇从死，子万化巷战被执，亦不屈死，孙珏少年能文，有经济才，亦死于浦城。 \\n ◎庄元辰 \\n 庄元辰字起贞，号顽庵，鄞县人，崇祯十年进士，授南京太常博士。甲申之变，一日七至中枢史可法（国朝赐谥忠正）之门。促以勤王。福王立，议选科臣刘宗周（《小腆纪年》云：字启东，号念台，山阴人，学者称蕺山先生，万历辛丑进士，官左都御史。杭州失守，绝粒死，国朝赐谥忠介）、章正宸等，并首举元辰，马士英恶之，以中旨授刑部主事，已见士英日横，遂告归。乙酉闰六月，钱肃乐等举兵，元辰破家输饷，肃乐等西行，推元辰任城守事。鲁王监国，擢吏科都给事中，寻迁太常寺少卿，进正卿，仍兼吏科如故。 \\n 元辰疏言：\"陛下大雠未雪，举兵以来，将士宣劳于外，炎威寒冻，栉风沐雨，编氓殚藏于内，敲骨吸髓，重以昔年秋潦，今兹亢旱，卧薪尝胆之不遑，而数月以来，颇安逸乐，釜鱼幕燕，抚事增忧，则晏安何可怀也？敌在门庭，朝不及夕，有深宫养优之心，安得有前席借箸之事，则蒙蔽何可滋也？天下安危，托命将相，今左右之人，颇能内承色笑，则事权何可移也？五等崇封，有如探囊，有为昔时佐命元臣所不能得者，则恩赏何可滥也？陛下试念两都之毁，禾黍麦秀之悲，则居处必不安；试念孝陵长陵，铜驼荆棘之惨，则对越必不安；试念青宫二王之辱，则抚王子何以为情？试念江干将士，列邦生民之惨，则衣食可以俱废。\" \\n 疏入，优诏报闻。又言中旨用人，乃赧王之秕政，臣叨居科长，断不能随声奉诏。上不能用，而马士英又至。元辰言士英不斩，国事必不可为，遂三疏请归。归逾月而绍兴破，狂走诸山中，朝夕野哭，疽发于背而卒。（原注元辰举乡试，出汪伟门，会试出马世奇门，论者以为针芥之合云。） \\n ◎王思任 \\n 王思任字季重，号遂东，山阴人，万历二十三年进士，历知兴平、当涂、青浦三县，袁州推官，所至皆被镌级，稍迁刑工二部主事，出为九江佥事，罢归。乙酉五月，南都陷，福王走芜湖，马士英拥兵奉太妃入浙。思任犹未知福王被擒也，乃上疏太妃，请斩士英。（按《小云纪年》，思任疏云：\"战斗之气，发于忠愤，忠愤之心，发于廉耻。事至今日，人人无耻，在在不愤矣！主上宽仁有余，而刚断不足，士英公窃太阿肆无忌惮，窥上之微，而有以中之。上嗜饮，则进重；上悦色，则献淫妖；上喜音，则贡优鲍；上好玩，则奉古董。巧卸疆场之事于史可法，而又心忌其成功。招集无赖，卖官鬻爵，门下狐狗，服锦横行。朝廷笃信之，以至于斯也。今事急矣，政事阁臣可以走乎？兵部尚书可以逃乎？不战不守，而身拥重兵，口称护太后之驾，则圣驾不当扈耶？及今犹可呼号泣召之际，太后宜速趣上照临出政，断绝酒色，卧薪尝胆，立斩士英之头，传示各省，以为误国欺君之戒。仍下哀痛之诏，以昭悔悟，则人心士气，犹可复振也。\"复致书士英曰：\"阁下文采风流，才情义侠，某素钦慕。即当国破众疑之际，援立今上，以定时局，以为古之郭汾阳，今之于少保也。然而气骄腹满，政本自由，不讲战守之事，只知贪黩之谋。酒色逢君，门墙固党，以致人心解体，士气不扬。叛兵至，则束手无策；强敌来，则先期已走；致令乘舆播迁，社稷邱墟。阁下谋国至此，即喙长三尺，亦何以自解？莫若明水一盂，自刎以谢天下，则忠愤气节之士，尚尔相谅无他。若但求全首领，亦当立解枢机，授之才能清正大臣，以召英雄豪杰，呼号惕厉，犹可冀望中兴。如或逍遥湖上，潦倒烟霞，仍贾似道之故辙，千古笑齿，已经冷绝。再不然，如伯渡江，吾越乃报仇雪耻之国，非藏垢纳污之区也。某当先赴胥涛，乞素车白马以拒阁下，上千洪怒，死不赎奉。阁下以国法处之，则束身以候纟是骑，私法处之，则引领以待塞骸?\"士英愧愤，不能答也。）王既监国，起拜礼部尚书，年七十余矣。明年六月，绍兴破，踉跄避兵，入云门山，痛哭而卒（《纪年》云：城破不食死。《南疆绎史》云：思任已病，避至秦望山丙舍以死。） \\n  \\n 　"}
{"章节": "●卷五·列传二", "正文": "　 \\n ●卷五·列传二 \\n 　 \\n  \\n ◎余煌 \\n 余煌字武贞，号公逊，会稽人，天启五年进士第一，历官至右庶子，乞假归，遂丁外艰，服除，久不起。鲁王监国，起礼部右侍郎，再起户部尚书，皆不就。明年以武将横甚，拜煌兵部尚书，始受命。时内阁田仰与义兴伯郑遵谦争饷，两军格斗，喋血禁廷，煌至，叱之始去。乃申严军纪，将士稍戢。诸臣竞营高爵，请乞无厌。煌上言：\"今国势愈危，朝政愈纷，尺土未复，战守无资。诸臣请祭，则当思先帝尝未备；请葬，则当思先帝山陵未营；请封，则当思先帝宗庙未享；请荫，则当思先帝子孙未保；请谥，则当思先帝光烈未昭。\"时以为名言。江干师溃，王航海遁，众有议据城抗守者，煌以徒害民生不可。遂大张朱示，放兵民出走毕，赋绝命诗一章（按《小腆纪年》载其词云：\"穆骏自驰，老驹忍逝，止水汨罗，以了吾事，有愧文山，不入柴市\"），自沈渡东桥下，舟人拯起之，乃叹曰：\"忠臣不易做也！\"居二日，复投深处，乃死（国朝赐谥忠节）。 \\n ◎陈函辉 \\n 陈函辉字木叔，号寒山，临海人，崇祯七年进士，授靖江知县。为人不拘小节，好交游，日事诗酒，为御史左光先（《纪年》云：光斗弟，崇祯末巡按浙江，平许都乱）劾罢。京师陷，恸哭刑牲，誓众倡义。（《纪年》载其檄文云：呜呼！故老有未经之变，禾黍伤心；普天同不共之仇，戈矛指发。壮士白衣冠，易水精通虹日；相君素车马，钱塘怒激江涛。呜呼！三月望之后报，此后盘古而蚀日月者也。昔我太祖高皇帝，手挽三辰之轴，一埽腥膻，身钟二曜之英，双驱诚谅。历年二百八纪，何人不沐皇恩？传世一十五朝，寰海尽行统历。迨我皇上，御字十有七年于兹矣。始政诛，独励震霆作鼓；频年御敌，咸持宵旰为衣。九边寒暑，几警呼庚呼癸之嗟，万姓啼号，时切己溺已饥之痛。虽举朝肉食之多鄙，而一人辰极之未迁，遽至覆瓯。有何失序？呜呼！即尔纷然造逆之辈，畴无累世休养之恩？乃者焰逼神京，九庙不获安其主，腥流宫寝，先帝不得正其终。罪极海山，贯知已满，惨深天地，誓岂共生。呜呼！谁秉国成，讵无封事？门户膏育，河北贼置之不问；藩篱破坏，大将军竟若罔闻。开门纳叛，皆观军容使者之流；卖主投降，盎宏文馆学士之辈。乞归便云有耻，徒死即系忠臣。此则劫运真{遭}阳九百六之交，而凡民并值柱折维裂之会矣。安禄山以番将代汉将，帐中猪早抽刀；李希烈自汴州奔蔡州，丸内鸩先进毒。凤既斩于京口，剖尸之戮安逃？景亦毙于舟中，跛足之凶终尽。无强不折，有逆必诛。又况汉德犹存，周历未过。赤眉铜马，适开光武之中兴，夷羿逢蒙，难免少康之并戮。臣子心存报主，春秋义大复仇。业赖社稷之灵，九人己推重耳，诚愤汉贼之并，六军必出祁山。呜呼！迁迹金人，亦下铜盘之泪，随班舞马，犹嘶玉陛之魂。矧具须眉且叨簪绂，身家非吾有，总属君恩，寝食岂能安？务伸国耻。握拳透爪，气吞一路鼓鼙，啮齿穿断，声断五更鼓角。共洒申包胥之泪，誓焚百里视之舟。所幸泽纲张翼宋之旗，协恭在位，愿如恂禹挟兴汉之钺，磨厉以须。二三子何患无君？金陵咸尊正朔，千百国不期大会，江左赖有夷吾。莫非王土，莫非王臣，吾请敌王所忾。岂曰同袍，岂曰同泽，咸歌与子同仇。聚神州赤县之心，直穷巢穴，抒孝子忠臣之愤，歼厥渠魁。班马叶乎北风，旗常纪于南极。以赤手而挟神鼎，事在人为，即白衣而效前筹，君不我负。一洗枪晦蚀，日月重光，再开带砺山河，朝廷不小。海内共扶正气，神明鉴此血诚。谨檄。）会福王立，不许草泽勤王，乃止。寻起职方主事，监军江北。南都陷，归与孙嘉绩、熊汝霖、钱肃乐等会师江干。时鲁王在台州，函辉走谒王曰：\"国统再绝矣，王亦高皇帝子孙也，报雠继统，于是乎在，王盍图之？\"王谢曰：\"国家祸乱相仍，区区江南且不能保，尚何冀乎？\"函辉曰：\"不然，浙东沃野千里，南倚瓯闽，北据三江，环以大海，士民忠义，此句践所以擒吴称霸也。\"会兵部尚书张国维起兵东阳，来迎王，函辉乃侍王至绍兴，王既监国，擢为礼部右侍郎，进礼兵二部尚书（按《小腆纪年》：止称侍郎，未尝进尚书，监国纪同）。明年六月，绍兴陷，从王航海。已而相失，哭入云峰山，作绝命词数章（《纪年》云：作六言绝句十章。其一云：\"生为大明之人，死作大明之鬼，笑指白云深处，萧然一无所累。\"其二云：\"子房始终为韩，木叔始终为鲁，赤松千古成名，黄蘖存心独苦。\"其三云：\"父母恩无可报，妻儿面不能亲，落日樵夫河上，应怜故国忠臣。\"其四云：\"臣年五十有七。回头万事已毕，徒惭赤手擎天，惟见白虹贯日。\"其五云：\"去夏六月廿七，今夏六月初八，但严心内春秋，莫问人间花甲。\"其六阙。其七云：\"手著遗文千卷，尚传副在名山，正学焚书亦出，所南心史难删。\"其八云：\"慧业降生人文，此去不留只字，惟将子孝臣忠，贻与世间同志。\"其九云：\"敬发徐陵五愿，世作高僧法眷，魂游寰海名山，身列兜率内院。\"其十云：\"今日为方正学，前身是寒山子，徒死尚多抱惭，请与同人证此。\"又自作祭文及埋骨记，皆不可考），投水死（《胜朝殉节诸臣录》一云自经死，国朝赐谥忠节），年五十七。 \\n ◎陈潜夫（妻孟氏、妾孟氏） \\n 陈潜夫字玄倩，号退庵，钱塘人（《南疆绎史》云：仁和人。《崇祯丙子同年录》云：仁和人，原籍山阴。《越殉义录》云：会稽人，籍钱塘），崇祯丙子举人，十六年授开封推官，抗疏言时事，请召对，不报。闻京师陷，缟素誓师，邀击贼于柳园，大破之。福王立，擢监军御史，巡按河南，所规画皆尽善，而马士英不用。先是有童氏者，自言福王继妃，广昌伯刘良佐（《小腆纪年》云字明辅，大同左卫人。）具礼送之，潜夫至寿州，见车马驰从传呼王后来，亦称臣朝谒。及童氏入都，王以为假冒，下之狱，遂责潜夫私谒妖妇，逮下狱治之（《绍兴府志》云：给事中林有本劾御史彭遇觊，并及潜夫，马士英独令议潜夫罪，逮下狱治之）。未几，南都不守，得脱归。闻鲁王监国绍兴，渡江往谒，命复故宫，加太仆寺少卿，监江上军。乃自募得三百人，与孙、熊诸家列营江上，寻进大理寺少卿，兼御史如故。潜夫以家财饷军，久之财竭支四百金于饷臣不得。右副都钱肃乐言潜夫破家为国，今听其军之饿死而不恤，何以鼓各营？因为潜夫请饷。王是其言，而方王终不发也。丙戌五月，江上师溃，王航海去，潜夫作绝笔诗，走至山阴，抵小赭村，谓其妻孟氏曰：\"勉之，吾为忠臣，尔为烈妇。\"孟氏曰：\"此吾心也。\"与其女弟栉发更服以待。女弟者，潜夫妾也（《绍兴府志》云：孟桓初二女并妻潜夫，同日合卺，非妾也）。潜夫乃整衣冠拜祖父像，已复拜其母，别其弟，携妻妾至化龙桥投水死（《绍兴府志》云：潜夫先推二妻入水，为具棺殓，然后赋诗跃水死，并欲拉二予同死，以继母不许免），年三十七（国朝赐谥忠节）。 \\n ◎朱继祚 \\n 朱继祚字胤冈，莆田人，万历四十七年进士，由庶吉士历官至南京礼部尚书（按《小腆纪年》：崇祯初官礼部右侍郎），以人言罢去。福王时起故宫，未赴而南都陷。唐王召为东阁大学士，从至汀州，王被擒，继祚奔还其乡，举兵应鲁王。戊子正月，与同安伯杨耿攻取兴化城，时北之分守道彭遇（《纪年》云：崇祯癸未进士，时为监司守城），故弘光时御史也，令其守将出战，而已登陴，树大明旗帜于城，守将不敢入，遂克之。三月，北兵至，城复破，继祚被执，羁之狱中，赋绝命词数章，自缢死（国朝赐谥忠节）。将死，自书祠堂对联云：\"臣罪当诛，生奚补，死奚迟？故国旧君安在。帝临有赫，身可灰，家可烬，周顽殷义若何？\" \\n ◎刘中藻　董世南 \\n 刘中藻字荐叔，福安人，崇祯十三年进士，官行人。贼陷京师，剃发被掠，贼败南还。唐王时，官兵科给事中，奉命颁诏浙东，为张国维、熊汝霖等所拒，废然而返。至金华，朱大典荐之，召对称旨，擢右佥都御史，巡抚金衢，取苎獠菁獠诸种人练之为卒，时称能军。闽中陷，鲁王召拜兵部尚书，寻兼武英殿大学士。中藻善抚循，激劝富人，使出财佐军，士卒并乐为用，其兵最盛。郑彩专主闽事，心弗善也，中藻亦不相下，由此有隙。王使大学士沈宸荃解之，彩不听。丁亥十月，中藻率兵攻取福宁州守之，与周鹤芝相犄角，久之移驻福安，郑彩遂掠其地。北兵乘之来攻，中藻善守，所杀伤数千人。己丑三月，北兵乃循城十里掘濠树栅以困之（按《小腆纪年》：福安自前年十月被围，至是年四月城陷，凡七阅月），中藻不能出战，食尽，冠带坐堂上，为文自祭，吞金屑而死（国朝赐谥烈愍）。部将董世南等同死者数百人（《纪年》载中藻子思沛诸生，闻父死曰：\"父死节，子可不继先志乎？\"亦死）。 \\n  \\n 　"}
{"章节": "●卷六·列传三", "正文": "　 \\n ●卷六·列传三 \\n 　 \\n  \\n ◎钱肃乐　董光远 \\n 钱肃乐字希声，一字虞孙，号止亭，鄞县人，临江知府若赓孙，宁国知府敬忠兄子也。崇祯十年进士，授太仓知州，迁刑部员外郎，连丁内艰。乙酉五月，南京失守。六月，杭州继陷。闰六月，宁波乡官议纳款，肃乐建议起兵，诸生董志宁、华夏等遮拜，肃乐大呼倡首，士民集者数万人，肃乐乃建牙行事。郡中监司守令皆逃，惟一同知（按《小腆纪年》：同知为朱之癸）治府事，已斋图籍迎降，闻兵起，叩首请罪，肃乐索取仓库籍，缮完守具。会定海总兵王之仁既纳款而悔，入城，与肃乐缔盟共守，闻鲁王在台州，遣举人张煌言奉表请监国。时绍兴、余姚、慈溪并举兵，王乃赴绍兴，行监国事。召肃乐为右佥都御史，画钱塘江而守，寻进右副都御史。上疏言：\"目前时势，国有十亡而无一存，民有十死而无一生，若不图变计，不知所税驾矣。\" \\n 当是时，之仁已封武宁侯，方国安亦进镇东侯，其兵谓之正兵，食宁波、绍兴、台州三郡田赋，为正饷。孙嘉绩、熊汝霖、沈宸荃及肃乐等兵谓之义兵，所食者皆取给于富室乐输，为义饷。正兵司饷者直至殿陛争哗，夺取义饷，而义兵遂无所取给，恒缺食。已加兵部右侍郎，累疏辞，不许。明年四月，军食尽，乃上疏言：\"臣兵既无饷，不得不散，但臣以举义而来，大仇未雪，终不敢归安庐墓。\"遂弃军之温州。王得疏，知不可留，乃降旨，令往海上，同藩臣黄斌卿、镇臣张名振共取道崇明以复三吴。时方有由舟山窥吴之计也。 \\n 逾月，绍兴失守，王航海、肃乐亦之舟山。唐王召之，甫入境，而延平陷，遂隐海坛山，采山薯为食。丁亥，郑彩治兵海上，王入长垣，召为兵部尚书。疏荐故太仆卿刘沂春、广东粮道吴钟峦及闽中诸遗臣，并起用。戊子王次闽安镇，拜为东阁大学士，与马思理（《胜朝殉节诸臣录》云：长乐人，官东阁大学士，兼礼部尚书，大兵平福州，自缢死。国朝赐谥节愍）、林正亨同入直。每日系舟于王舟之次，票拟章奏既毕，则牵舟别去，匡坐读书而已。时唐王虽殁，而其将涂登华尚守福宁，王遣大学士刘中藻攻之，登华欲降而未决，谓人曰：\"岂有海上天子，舟中国公？\"肃乐致书谓：\"将军不闻南宋之末，二帝不在海上，文陆不在舟中乎？后世卒以正统归之，而况不为宋末者乎？今将军死守孤城，以言乎忠义，则非其主也；以言乎保身，则非其策也；依沸鼎以称安，巢危林而自得，计之左矣！\"登华得书遂降。而是时郑彩专柄，连杀熊汝霖、郑遵谦，又登华之降由于刘中藻，故幕府立焉，而彩反掠其地，肃乐与中藻书，每不直彩，彩闻之恨甚。肃乐故有血疾，遂忧愤疾作，卒于海外之琅琦山，年四十二（《殉节诸臣录》云：闻连江陷，以头触床死）。遗言以故员外郎章服入殓，赠太保，谥忠介（国朝改谥忠节）。后六年，故相叶向高曾孙（《南疆绎史》作向高孙）尚宝卿进晟葬之福清黄蘖山。妇翁董光远破家为肃乐输饷，奏授职方主事，参幕府事，肃乐既入海，乃自缢而死。 \\n ◎钱肃图 \\n 钱肃图字退山，号东村（《鄞县志》云：字肇一，号退山），肃乐第四弟，为诸生。随肃乐倡义，授监纪推官。绍兴破，从王泛海入闽，擢御史，召募义勇，联络山海诸寨。肃乐死，与弟简讨肃范同入福安围城中。福安破，肃范死，肃图从王至舟山。又二年，舟山破，乃归，久之，卒于家。 \\n ◎钱肃范（仆张贵） \\n 钱肃范字锡九，一字箕仲，肃乐第五弟。肃乐起兵，其诸弟之从军者，并授监纪，江干失守，从肃乐浮海而南。一时诸从亡诰敕皆出其手，授翰林院简讨。肃乐既死，大学士刘中藻方守福安，招之往，擢兵科给事中。已丑四月，福安陷，望百辟山叹曰：\"此宋少帝入海处也！\"赋绝命词投缳，兵至被执，不屈死，年二十九，仆张贵从之。 \\n ◎钱肃遴（妻鲍氏） \\n 钱肃遴字兼三，肃乐第七弟，以诸生从军，初授监纪，未受，入闽，以荐授兵部职方主事（\"方主\"二字原脱，以意补）。己丑，从亡翁洲，辛卯，翁洲破，来归。甲午，张煌言以定西之军入长江，肃遴与弟推官肃典间道赴之。乙未，翁洲复归海上，肃遴复与推官赴之。丙申，翁洲复破，推官死焉。肃遴亡命至琨山，思得间为入海计。己亥，煌言复入长江，肃遴又从之。已而兵败相失，流转太仓嘉定间，怏怏不自得。一夕，呕血数斗大呼不绝以死，年三十。妻鲍氏祝发为尼。 \\n ◎钱肃典 \\n 钱肃典字叶虞，肃乐第九弟，庚寅，与兄肃遴从亡，共保翁洲，授监纪推官。丙申，大兵复下翁洲，肃典与肃遴渡海告警。追骑至，肃遴得脱，而肃典被执，不屈死，年二十六。 \\n ◎熊汝霖（子琦） \\n 熊汝霖字雨殷，余姚人，崇祯四年进士，授同安知县，擢户科给事中。以言事谪福建按察使照磨。福王立，召还以原官给事中起用，转（按九字原脱，据《南疆绎史》补）吏科右给事中。南都陷，马士英窜走杭州，汝霖责其弃主，士英无以应之。逾月，杭州亦破，乃与同里孙嘉绩共起兵。鲁王监国，擢右佥都御史，督师防江。时江上之兵，每日蓐食，鸣鼓放船，登陆搏战。未几，又复转柁还守，率以为常。惟汝霖率五百人渡海宁，转战数日，夜至桥司，士卒残破略尽，乃还。因入海宁募兵，得万余人，别行伍，分汛地，以本邑进士俞元良司饷，指挥姜国成主兵。由是浙西吴中，并皆响应，进兵部右侍郎，兼左副都御史，总督义师。唐藩立闽中，遣刘中藻颁诏至越。汝霖曰：\"吾知奉主上而已，不知其他。\"因出檄拒之。丙戌五月，进兵部尚书，兼东阁大学士。六月，江干失守，从王泛海。时郑彩自以扈驾功，势张甚。汝霖票拟，每右诸将而抑彩，彩积恨久之，已而彩与义兴伯郑遵谦交恶。王次闽安，从亡诸臣之室俱保琅琦。李茂者，彩之裨将也，汝霖奴子与之争口。戊子元夕，汝霖自王所归沐，熊、郑两家簪珥相问遗，茂以熊、郑合谋奔告彩。乃夜使贼党百人破门而入，缚汝霖投之海（国朝赐谥忠节）。子琦（《纪年》称琦官）甫六岁，即彩婿，彩阳抚而阴贼之，亦投之海中。 \\n ◎孙嘉绩（子延龄） \\n 孙嘉绩字硕肤，余姚人，宋烛湖先生之后，忠烈公燧五世孙，大学士文恭公如游孙。崇祯十年进士，授南京工部主事，召改兵部，擢职方员外郎，进郎中（《小腆纪年》作主事，未尝进郎中），为中官高起潜所谮下狱，久之释归。福王时，起九江兵备佥事，未赴。南都既陷，杭州随之，乃与同里熊汝霖共举兵，迎鲁王监国。擢右佥都御史，督师防江，进兵部右侍郎，兼都御史。诸人虽迫于忠愤，创义起事，然皆书生，不知兵，迎方、王二帅，拱手而授之。国成，凡原设营兵卫军，俱隶方王，而召募之街卒里儿，则身领之。方王既自专，反恶诸人之参决，于是有分地分饷之议。方王犹为不足，攘夺义饷。于是义兵无所取给，恒散去无存，奇零残卒，不能成军。嘉绩乃尽以归之职方（二字衍）御史黄宗羲，而谢兵事。丙戌五月，以兵部尚书与汝霖同拜东阁大学士，六月，江上师溃，从王航海，卒于舟山。年四十三（《南疆绎史》作四十四）赠太保，谥忠襄。子延龄官中书舍人，从亡海外，历仕至户部尚书。 \\n ◎沈宸荃 \\n 沈宸荃字友荪，号彤庵，慈溪人，祟祯十三年进士，授行人，奉使旋里。福王立，复命南都，擢山西道御史。时马、阮乱政，宸荃频疏论之，最后直纠士英擅权纳贿，蠹国殃民十二大罪。士英怒，必欲杀之，台省力救得免。遂出为苏松兵备佥事，未赴而南都破。北兵至浙，宸荃起义里中，与熊汝霖、孙嘉绩、钱肃乐等会师，迎鲁王监国，擢右佥都御史。江干失守，弃家从王海外。王次长垣，连擢至兵部尚书东阁大学士。复从王至舟山，加太子太保。舟山破，又从泛海，抵厦门。至金门，后舣舟南日山，遭风没于海（国朝赐谥忠节）。宸荃从亡时，其父居家，当事之，父亦强直，不能加害。宸荃每思其父，辄吟诗，诗罢恸哭，闻者不哀之。 \\n  \\n 　"}
{"章节": "●卷七·列传四", "正文": "　 \\n ●卷七·列传四 \\n 　 \\n  \\n ◎王之仁 \\n 王之仁字（原阙）直隶保定人，官吴淞总兵，迁浙江定海总兵。在定海已纳款，得贝勒令，仍旧任。鄞之故太仆谢三宾者，家富耦国，方西行，见贝勒，归害钱肃乐等所为，乃贻书之仁，谓\"氵翕氵翕訾訾，出自庸妄六狂生，而一稚绅和之，将军以所部来斩此七人，事即定矣。某当以千金为寿。\"稚绅指肃乐，盖肃乐时年未四十也。会肃乐亦遣客倪懋熹以书告之仁，劝其来归。之仁两答书，约以十五日至鄞，而密语懋熹，令具燕犒。三宾不知也，方以为杀肃乐在旦夕，届期，之仁至，诸乡老大会于演武场，坐定，之仁出三宾书对众朗诵，三宾遽起，欲夺其书，之仁变色，因问肃乐曰：\"是当杀以祭纛否？\"语未毕，长刀夹三宾下，三宾哀号跪阶下，请输万金以充饷，乃释之。之仁遂以兵迎鲁王于台州。王既监国，封之仁武宁侯，进宁国公。 \\n 时诸帅争地争饷，攘臂哗争，敌兵临江，置之不问。之仁虽悍戾，尚忠奋，上疏言：\"起事之日，人人有直捣黄龙之志，乃一败之后，遂以钱塘为鸿沟。天下事尚何忍言？臣今日计惟有前死一尺，愿以所部之兵沈船一战，今日欲死，犹战而死，他日即死，恐不能战也。\"丙戌三月朔，北兵驱船开堰入江，阁部张国维严饬各营守汛，令之仁统水师从江心袭战，而自督诸军复杭州。会东南风大起，之仁扬帆旧击之，北兵败去。六月朔，江上兵溃，诸将皆遁，惟之仁一军尚在，将由江入海。国维与之仁议抽兵五千分守各营，之仁泣曰：\"坏天下事者，方国安也。敌兵数万屯北岸，倏然而渡，孤军何以迎敌？惟一死而已！\"乃载其妻妾并两子妇幼女诸孙尽沈于蛟门下，捧所奉敕印，北面再拜，投之水。乃立旗帜，鼓吹张盖，泛海至松江。北兵意其降也，护送至金陵，峨冠大袖，肩舆而入，百姓骇愕聚观。之仁从容入见内院洪承畴，自称：\"前朝大帅，国亡当死，恐葬于鲸鲵，身死不明，后世青史，无所徵信，故来投见，欲死于明处耳！\"承畴优接以礼，劝之剃发，不从，乃戮于市。从子正中别有传。 \\n ◎张鹏翼　弟继荣　徐洪谚 \\n 张鹏翼字耀先，浙江诸暨人，官浙江总兵中军都督府左都督。乙酉四月，北兵南下，鹏翼与右都督徐洪谚合兵入援，未至而南都陷，遂从海道至绍兴，鲁王封为永丰伯。丙戌三月，移镇衢州，北兵至，副将秦应科等为内应，城遂破。鹏翼巷战，力竭被执，谕之降，大骂，乃杀之（国朝赐谥烈愍。《小腆纪年》载弟鹏飞同被执，不屈自刎死）。 \\n 弟继荣（《南疆绎史》作季熊）勇冠三军，与北兵战，力竭而死（《纪年》云：季熊严州守将战败拔靴刀自事刂死。时称张氏三忠云）。有老僧舁其尸归，将近衢里许，道旁有旅肆，忽见继荣披甲跃马，从数人至，命具酒食。肆主飞报入城，军中皆惊喜，急出迎之，则继荣尸适至。始知向入旅店者，乃其魂也。洪彦亦不屈死。 \\n ◎蒋若来 \\n 蒋若来字龙江，南直长洲人，世居娄门，形材短小，独骨臂，善骑射，以事亡命，居刘河。巡抚张国维异其才，拔自行伍（《明李北略》作生员），以把总守江浦。流贼薄城，蚁附而上，若来提刀截杀，应手而毙。方坐城楼下，俄见贼金冠紫袍者，握大石直前，击中若来面，仆地。贼乘势合围而前，若来旧跃登城，射殪其酋，复发大炮，击杀三千人，以功擢游击，守江浦。六安、宿松之役，以无援败，累迁至浙江总兵（《胜朝殉节诸臣录》、《小腆纪年》并称都督）。唐王立，令与朱大典同守金华，鲁王授官亦如之。及城破，令长子出，而集妻妾子女于厅，纵火焚之，提刀巷战，杀四十余人，力尽自刎死（国朝赐谥忠烈）。 \\n ◎郑遵谦（弟遵俭、妾金四姐） \\n 郑遵谦字履公（《绍兴府志》作履忝），会稽人，佥事之尹子，为诸生，斥弛任侠，不为绳墨之士所理。南都陷，阉人屈尚志（按《小腆纪年》：福府内臣有屈尚忠者，疑即一人）逃至越，遵谦执而杀之，曰：\"吾闻诸刘先生，凡系逃官，皆可诛。\"刘先生谓宗周也。北兵至，潞王以杭州降，遵谦创众起义，杀北人所署绍兴守会稽令（《纪年》云：绍兴守张愫，山阴令彭万里），与钱肃乐等奉笺鲁王，拜中军都督府左都督，封义兴伯。丙戌三月，北兵决坝放船入钱塘江，遵谦帅师败之，获其铁甲八百余副。绍兴破，崎岖浙闽间，从王航海至厦门，进封义兴侯。大学士熊汝霖为郑彩所害，遵谦不平，彩乃诈扑部将吴辉，辉扶伤就遵谦求书投郑鸿逵，遵谦过辉船送之，遂被擒。辉既擒遵谦，而难于面之，伏舱底不出，遵谦呼之曰：\"汝郑彩厮养，杀我岂出汝意，而相避乎？\"辉乃出，遵谦乞只鸡盂黍，哭奠汝霖，既毕，遂跃入海中死（国朝赐谥节愍，弟遵俭同）。有妾金四姐者，故妓也，尝笞杀其婢，王氏因下狱，谦以千金出之，谦死，四姐束藁象彩，每馈奠，斩象人以侑食。彩闻之，使人沈之海中，弟遵俭官通政司参议，舟山破，殉节死。 \\n ◎荆本彻（子元相） \\n 荆本彻字太徽，丹阳人，崇祯辛未（《小腆纪》年作甲戌）进士，官兵部司务，为温体仁所恶免官，十七年起原官，出为下江监军道。福王时，授职方郎中，仍监军海上。南都亡，屯军施翘何号四会营，招集诸将士会故总兵贡五常（原注崇明人）、张士仪（原注太仓人）、张鹏翼（诸暨人，原注崇明人，疑承上贡注而伪，今据本传）、巡抚田仰、光禄卿沈廷扬，各以众至，义阳王避乱，亦自太仓投焉。鲁王进拜副使。丙戌，扈王出海，屯小沙屿。其将士多善射，黄斌卿忌之，造为流言，率众攻之，遂遇害（《胜朝殉节诸臣录》云：没于浙东，国朝赐谥节愍），子元相亦见杀。 \\n  \\n 　"}
{"章节": "●卷八·列传五", "正文": "　 \\n ●卷八·列传五 \\n 　 \\n  \\n ◎沈廷扬　子元泰　妾张氏　沈始元　蔡德蔡耀　戴启　施荣刘金城　翁彪朱斌　林树　毕从义　陈定邦 \\n 沈廷扬字季明，号五梅，崇明人，少为诸生，慕忠孝大节，崇祯中，由国子生为武英殿中书舍人，以海运功擢户部郎中，寻加光禄寺少卿，仍督运，驻扎登州。京师陷，福王立于南都，命廷扬以海舟防江，寻命兼理饷务，馈江北诸军。南都失守，航海至舟山，依黄斌卿。唐王在福建，授兵部右侍郎，总督水师。鲁王授户部左侍郎。王航海之明年四月，吴淞提督吴胜兆反正，以蜡书来求援，斌卿不敢应，廷扬及都御史张煌言、给事中徐孚远、御史冯京第劝定西侯张名振就其约。名振遂率舟师，同廷扬等北上，统水船二百余号，直抵崇明。及吴淞，会飓风大作，舟覆，名振等踉跄遁归。廷扬独与北兵大战四昼夜，抵福山，次鹿苑，夜分，飓风又起，舟胶于沙，与麾下七百人俱被执。苏抚土国宝劝之降，不从，乃先驱七百人于娄门外李王庙骈戮之，无一人肯屈者。廷扬至南京，内院洪承畴素与廷扬善，欲脱之，诡曰：\"我闻沈廷扬已为僧，若敢诳乎？\"廷扬詈之，遂下狱，犹遣其门人周亮工说之。廷扬曰：\"毋多言，吾今日非一死不足塞责。\"乃与部下赞画职方主事沈始元、总兵官蔡德、游击蔡耀、戴启、施荣、刘金城、翁彪、朱斌、林树、守备毕从义、陈邦定及嗣子元泰同就戮，年五十三（国朝赐谥忠节）。妾张氏奔视含敛，哀恸道路，归亦自缢。后赠户部尚书。 \\n ◎黄铭丹　妻施氏 \\n 黄铭丹字丹侯，崇明人，诸生。崇祯十二年，流寇毁凤阳祖陵，铭丹愤激，与妻子诀誓，不破贼不还！因谒制府，献平寇诸策，为史可法参谋。及京师陷，里人沈廷扬方以光禄卿驻淮上，铭丹投谒曰：\"丹在史公处无所表见，愿假一旅以自效。\"因令至崇明募水师，师方举，而福藩以江北分属四镇，廷扬无分地，遂无功。南都失守，吴中瓦解，铭丹方抵浙，询帝王消息，知廷扬已入舟山，乃抚膺曰：\"事不可为矣！\"南向恸哭，赴海死。妻施氏亦殉焉。 \\n ◎冯京第 \\n 冯京第字跻仲，号簟溪，慈溪人，崇祯十三年进士，授行人（按京第不由进士出身，详见《鲒崎亭集》及《溪上遗闻集录》。以上十字当由沈宸荃传讹移），改礼部主事，乞假归。福王立，以原官召，未赴，南都亡。杭州继陷，乃从里人沈宸荃等起义。绍兴监国，擢御史，寻进佥都。江干师溃，从王航海。时议遣平海将军周鹤芝乞师日本，黄斌卿止之。鹤芝怒而入闽。京第谓斌卿曰：\"北都之变，东南如故，并使其东南而失之者，是诚吴三桂乞师之误。今我无可失之地，比之前者，为不伦矣。\"斌卿乃使其弟孝卿同京第往，至长崎岛，其王不听登陆。京第日于舟中朝服拜哭不已。会东京撒斯马王遣官行部，如中国巡方御史，京第因致其血书。王闻长崎王之拒中国也，曰：\"中国丧乱，我不遑恤，而使其使臣哭于吾国，吾国之耻也。\"遂议发各岛罪人同孝卿往，而令京第先还，致洪武钱数十万，盖其国不能鼓铸，但用中国古钱。舟山之用洪武钱始此（按《余姚县志》：京第乞师，与朱之瑜偕，京第先归，之瑜遂留。《南疆绎史》、《鲒崎亭集》诸书并不著之瑜名。日本人冈千仞来徵乞师事，则只知之瑜，不知京第，盖之瑜留故也。事详补传）。 \\n 丁亥四月，同定西侯张名振率舟师北上，至崇明，而海啸舟覆，得脱归。己丑秋，擢兵部右侍郎。是冬，仍命京第及副都御史黄宗羲，同澄波将军阮美往日本乞师，终以不得要领而还。时余姚人王翊结寨四明，京第乃间行至，与之合军杜岙，声势颇振。庚寅冬，北兵将攻舟山，恶四明中梗，乃分兵两道入大兰山。时京第己寝疾，匿鹤（《纪年》作灌）顶山中，为其叛将（《纪年》云王升）所缚，致之宁波。谕降不从，乃杀之。 \\n ◎徐孚远（妻姚氏、子度辽） \\n 徐孚远字暗公，晚号复斋，南直华亭人，南京刑部侍郎陟曾孙，崇祯十五年举人，明年下第归。两京相继陷，慨然而起，指其发誓曰：\"此即苏武之节也。我宁全发而死，必不去发而生。\"遂与夏允彝（《小腆纪年》云：字彝仲，号瑗公。崇祯丁丑进士，官吏部主事。乙酉九月，自溺死，国朝赐谥忠节）、陈子龙（《明李南略》云：字卧子，号海士，允彝同榜进士，官兵部左侍郎。《胜朝殉节诸臣录》作右侍郎，事败被执，乘间投水死，国朝赐谥忠裕）等谋勤王，事不克，入于湖。湖中遇兵，与家相失，妻姚氏、子度辽并死焉。遂间道往浙，自浙入闽。时唐王方即位于福州府，改福州为天兴府，遂除孚远天兴司李，断狱平正。尚书张肯堂出募师，加孚远兵科给事中，同行。既而闽浙相继陷，鲁王航城，孚远从之。从定西侯张名振帅舟师北上，飓风舟覆，孚远以后殿得免。 \\n 王至舟山，擢国子监祭酒。舟山破，从王之厦门，依郑成功，成功以师礼事之。戊戌正月，滇中遣使赍玺书通问成功，拜孚远左副都御史，孚远随使入觐，遂泛海，由交趾入安隆。交趾要（原伪安）其行礼，不从，不听过，仍返厦门（《台湾外纪》以为从滇朝见归厦，失道安南，而《行朝录》则云：朝滇时不得过安南，遂回厦门）。厦门破，为北帅吴六奇所藏，完发以死。在海外复娶戴氏，生子永贞，扶衬至松江，未葬，子亦死（《明史》，谓孚远因松江破，死岛中。《泉州府志》谓居厦之曾厝鞍卒。《龙溪县志》谓游龙溪后，不知所终。《南疆绎史》谓殁于台湾。野乘谓癸卯厦门破，诸措绅东渡，独孚远归华亭。《明诗综》引《静志居诗话》，亦有乘桴远引，骑鹤重归语，似孚远未渡台者。惟孚远《交行摘稿》后附林霍、王坛所撰二传，言癸卯之变，拟归故乡，不果，转徙入潮之饶平山以殁。又《赐姓本末说》与此合。按六奇为潮之饶平人，当得实也）。所著诗文，散佚殆尽。 \\n 孚远少时与同里夏允彝、陈子龙齐名，三人尝言志，孚远慨然流涕曰：\"百折不回，死而后已。\"允彝曰：\"吾仅安于无用，守其不夺。\"子龙曰：\"吾无暗公之才，而志则过于彝仲，顾成败则不知也。\"后皆如其言。 \\n ◎陈士京 \\n 陈士京字齐莫，号佛庄，鄞县人。崇祯之季，天下多故，挟策浪游，久之无所遇。归而国难作，悒悒不出。画江之举，熊汝霖荐授职方郎中，会都督（《鄞县志》作总兵）陈谦奉使闽中，命士京监其军以行，谦被杀，士京遁之海上。郑芝龙闻其名，令其子成功与游。芝龙降北，成功不从，士京实赞之。戊子，王在闽安擢兵科给事中，迁光禄寺卿，奉表粤中。时惠潮路断，乃迂道沿海，卖斧俱竭，卖卜以前。粤中加（原阙）都御史，固辞，欲留之不可。己丑，王入舟山，士京在闽，与成功相结，以为后图。成功颇以恢复自任，宾礼遗臣故老，于是海上衣冠云集。久之见海师无功，粤事亦日坏，乃筑室同安之鼓浪屿，题曰\"鹿石山房\"，赋诗自遣。己亥，成功统师入长江，以士京参预岛上留守事，触疾而卒（国朝赐谥节愍），年六十五。时王在南澳，闻之震悼，亲为文以祭之。 \\n  \\n 　"}
{"章节": "●卷九·列传六", "正文": "　 \\n ●卷九·列传六 \\n 　 \\n  \\n ◎王翊　蒋士铨　赵立言（立言子桢）　石必正　明知 \\n 王翊字完勋，号笃庵，慈溪人，后居余姚。少孤，为诸生，有智略。鲁王监国，翊与慈溪诸生王江同起兵海滨，与江上师为声援，授兵部职方主事。浙东不守，翊渡海（按《小腆纪年》：翊走海偶，王师购之，急囚其弟翊以招之，不屈死。翊泣曰：\"是不负完勋家也。\"）至舟山，说黄斌卿攻宁波，许为内应。为降绅谢三宾告变，及斌卿以舟师至，遂为北兵所败。翊乃入四明山，结寨于大兰，居之。戊子三月，破上虞，杀其署县事者，浙东震动。 \\n 御史冯京第自湖州军破，亦间行至四明，与翊合军杜岙，守关牙，军容甚整。北帅勤兵东渡，下教乡聚团练攻杜岙，破之。京第匿民舍，翊以四百人走天台，谓诸将曰：\"是皆团练之罪也！北兵虽健，我视其锐则避之，懈则击之，非团练为之乡导，彼敢行险地如枕席乎？然北兵团练岂能相守，吾卒虽残，其破团练、尚有余力。\"乃白天台至四明，击破乡聚之团练者，沿道招集流亡，一月复至万余人，而京第亦出。已丑春，又破上虞，新令逃去，得其印。当是时，浙东山寨：萧山则石仲房（《南疆绎史》作仲芳），会稽则王化龙、陈天枢，天台则俞国望、金汤，奉化则吴奎明（《纪年》云在天台）、袁应彪（《纪年》作氵彪），千里之间，屹然相望。然皆掳掠暴横。而平冈张煌言、上虞李长祥，且耕且屯，独不扰民，又单弱不能成军。惟翊一旅蔓延于四明八百里之内，设为五营五司。翊主兵，江主饷，劝分富室，单门而下，安堵如故，履亩而税，人亦无不乐输者。平时不义之徒，立置重典，其所决罚，人人称快。浙东列城为之昼闭，胥史不敢催租缚民，惴惴以保守一城为幸。皆荐诚讲解。 \\n 翊计天下不能无事，待之数年，庶几为中原之应也。自上虞出，东徇奉化。北兵方攻吴奎明，奎明力竭而遁，北兵追奔至河泊所，翊猝遇之而战，北兵大败。六月（《纪年》作十月），翊朝行在，拜右佥都御史。会稽人严我公以招抚至浙，湖州柏襄甫、会稽顾虎臣等皆降。我公得渡海，发使至四明山，翊之部将左都督黄中道烹其使，我公遁去。庚寅三月，复来朝，进兵部右侍郎，兼官如故。八月，破新昌，拔虎山，进本部尚书右副都御史。明年春，北兵将攻舟山，恶翊中梗，乃分二道：一由奉化，一由余姚，会师于大兰山，帐房三十里，游骑四出，以搜伏听者。翊遁入海（据《纪年》：在庚辰九月），复还山中，所留诸将，降杀且尽。翊傍徨无所倚，二十四日至北溪，为团练兵所执。是夜大星堕地，野鸡皆鸣。过奉化，赋绝命诗，有\"平生忠愤血，飞溅于群虏\"之句。在狱中每日从容束帻，掠发修容，谓守卒曰：\"使汝曹得见此汉官威仪也。\"八月十二日，会讯于定海，翊坐地上，曰：\"毋多言，成败利钝，皆天也。汝等何所知！\"十四日行刑，群帅愤其积年倔强，聚而射之，或中肩、或中颊、或中胁、翊不稍动，如贯植木，洞胸者三，尚不仆，乃斧其首而下之，始仆（按《纪年》：翊以辛卯七月复入山，二十四日夜有大星坠地，诘朝被执，至定海不屈死之。时八月十二日也。道一女，年十三，字黄忠义子，以例没入勋贵家。参领某怜其为忠臣女，抚之如所生，有刘弁者求之，女不可，参领难之，女突出所佩剑自刎死。参领大惊，以剑殉葬焉），年三十六（国朝赐谥烈愍）。 \\n 从者二人：一曰石必正，扬州人；一曰明知，余姚人。皆不肯跪，掠之跪，则跪而向翊。又有参军蒋士铨，嘉善诸生，在军三年，山寨之破，他人皆去，士铨独从之。初五日，先翊受刑，赋绝命词，翊在狱为文祭之，而北人见者无不泣下，曰：\"非独王公忠也，乃其从者亦义士也！\"江母为北帅所得，以之招江，江削发以僧服见，安置杭州，母以天年终。江复与定西侯张名振引师入长江，登金山，遥祭孝陵，题诗恸哭。丙申，复与沈调伦聚众四明山，调伦见杀，江亦伤箭而死（详江本传，此羡文也）。 \\n 先是休宁人赵立言以余众栖四明山中，与江山诸生李国楹约取江山（按《纪年》系于丙申八月下，戊子作明年，则为丁酉年矣）。戊子正月朔，立言将三百人攻克之，国楹失期不至，明日北兵大至，立言迎战，杀数人，马踬，堕水死。子桢恨甚，至国楹家，欲杀之，乃为北兵所执，与国楹同死。 \\n ◎王江　沈调伦 \\n 王江字长升，慈溪人，为诸生，与同里王翊同起兵，结寨四明山中。先是画江而守，二人连名上书监国请募沿海义勇，勤王自效。授户部主事（按《小腆纪年》：以已丑七月授是职，后无进阶），改户科都给事中。师甫集而王航海，二人遂顿兵四明之杜岙，以为海上声援。海上人呼东西王以别之：西王主兵，东王主饷。当是时，浙东之师云起，由宁绍以至台处，所谓山寨者，相望也。然皆乌合不练之兵，又无所得饷，四出劫掠，居民苦之。独翊招兵最盛，而江善理饷，计山中屯粮，所收不足，亲往民家，计其产用，什一为劝输，以忠孝感动之，有额外扰民一粟者必诛。又时遣人入内地，结连遗老，致其扉屦之助。故杜岙一军之强，甲于他寨。冯京第、张梦锡遂合军来守大兰江总司三营之饷，浙东列城畏之如老罴当道，胥史不复下乡催租。于是山中之民益乐输监国之居舟山，非此一军，莫能安也。拜都察院右佥都御史，晋右副都御史。 \\n 庚寅，大兵决计下舟山，先廓清山寨，以绝其援。两军由余姚、奉化会于大兰，而游骑分道四驰，京第、梦锡并死之。翊避入海，江亦遁去。大帅劫江之母以招之，江乃尽剃其发，以浮屠服至杭。大帅喜甚，盛为馆帐，如幕府，而防闲之。未几母卒，江买一妾，昵之，其妻晨夜勃溪诟谇，江乃控之吏而出之。妻亦攘臂登车，历数江之过而去。一日，江游湖上，守者以其妾在，不疑，而江竟不知所往。乃知向者特以术脱其妻也。江乃复入海，朝监国于金门，张名振请为监军。甲午，引师入大江，抵燕子矶，望祭孝陵，题诗恸哭而还。乙未，名振卒，海师复下舟山。时（按《纪年》系丙申八月）有沈调伦者，复起四明山中，来迎江，乃赴之。山中人闻江至，壶浆以迎者如猬。浙东大帅方以舟山为急，闻江至，谓山寨且复为舟山犄角，急攻之，调伦见杀，江亦中流矢卒。 \\n  \\n 　"}
{"章节": "●卷十·列传七", "正文": "　 \\n ●卷十·列传七 \\n 　 \\n  \\n ◎张肯堂　妾周氏　方氏　姜氏　毕氏子妇沈氏　女孙茂漪　林志灿　林桂吴士俊　家人张俊　彭钦 \\n 张肯堂字载宁，号鲵渊（《小腆纪年》、《南疆绎史》并作鲲渊），南直华亭人，天启五年进士，崇祯末以佥都御史巡抚福建。南都亡，总兵郑鸿逵拥唐王入闽，与其兄南安伯芝龙及肯堂劝进，遂加太子少保吏部尚书。会原任工部侍郎曾樱（《明李南略》云：字仲含，号二云，江西峡江县人，万历丙戌进士，官至文渊阁大学士。闽中亡，避居厦门。辛卯厦门破自缢死。国朝赐谥忠节）至，言官请令樱掌吏部，乃令肯堂掌都察院（《纪年》云：肯堂以翊戴功进兵部尚书，改掌都察院事，寻复转户工吏三部尚书）。肯堂面陈恢复大计，因言江干之祸，皆由罪辅马士英，又加以弃主而逃，今闻其在浙，法所不赦。故唐王登极诏中即发其罪，士英叩关自理，七疏皆不纳，而芝龙力为之请。诏令其恢复杭州始申雪。于是士英竟不得入。然芝龙终无意恢复，恶肯堂之日以亲征劝王也，思出之外。肯堂因自请出募舟师，由海道抵吴淞，倡义旅，与浙东相倚援。乃加少保，兼户工二部尚书，总制北征，赐尚方剑，给敕印，便宜从事。以吏部侍郎朱永、兵科给事中徐孚远从行，皆肯堂同里人也（按《纪年》：时永官太常寺卿，本传云：加侍郎衔，又以为上海人）。肯堂乃请平海将军周鹤芝将前军，定洋将军辛一根将中军，楼船将军林习山（《绎史》、《鲒琦亭集》、《纪年》并作林习，而《纪年》丙戌十二月郑成功起兵海上，又云以林习山为楼船镇，是否一人未详）将后军。行有日矣，芝龙密疏止之，以其私人郭必昌代为总制，命肯堂福京监乡试事。 \\n 丙戌八月，闽中陷，肯堂飘泊海外，出私财募兵，与周鹤芝共事，寻为鹤芝所忌，乃北发。已丑十月，至舟山，鲁王拜为东阁大学士，加太傅。辛卯八月，北兵大至，有劝肯堂他适者，肯堂曰：\"我昔为闽抚，应死封疆，以唐王存亡未审，故不死，后知鲁王在，是亦高皇帝子孙，因事之。今更何所图？惟有一死而已！\"北兵乘大雾，集螺头门，定西侯张名振奉王航海，捣吴淞，思牵制北兵。以肯堂为留守，城中兵六千，居民万余，坚守十余日。城破，肯堂衣蟒玉，南向坐，视其妾周氏、方氏、姜氏（《鲒琦亭集》云：姜姬投水死）、毕氏、子妇沈氏、女孙茂漪，次第缢死，乃从容赋诗（《纪年》载其诗云：虚名廿载误尘寰，晚节空余学圃闲，难赋《归来》如靖节，聊歌《正气》续文山。君恩未报徒长恨，臣道无亏在克艰，寄语千秋青史笔，衣冠二字莫轻删），自缢于院左之雪交亭（国朝赐谥忠穆）。雪交亭者，满院梨花，肯堂平日读书处也。 \\n 中军将林志灿、林桂并格斗死，守备吴士俊、家人张俊、彭钦（《绎史》、《鲒琦亭集》并作欢），皆绝ㄕ死。北帅闻肯堂有绝命词手迹，悬赏募之。一老兵得之，以献北帅，赏之不受，曰：\"我志在表扬忠义耳，不为利也。\" \\n ◎苏兆人 \\n 苏兆人字寅堂（《鲒琦亭集》作寅侯），吴江人，诸生，少师事张肯堂。南都失守，亡命海上，肯堂既相荐授中书舍人，寻进礼部主事。尝谓肯堂曰：\"先生他日必死国事，兆人当为先驱。\"时传江阴诸生黄毓祺殉节时狱中诗至（《小腆纪年》云：毓祺字介兹，贡生，乙酉闰六月起兵行塘，己丑三月被执，至江宁，不屈死。有《小游仙》诗云：大梦谁分丑与妍，白杨风起总茫然。瓠缘无用从人剖，膏为能明苦自煎。桂折兰摧诚短景，萧敷艾苑岂长年？归途不向虚无觅，朽骨徒为蔓苹缠。为愁草盛稻苗稀，日暮徐看荷锸归。何处先生多好好？此中居士故非非。肥鱼不肯怜蛟瘦，饱偏能笑鹤饥。请读蒙庄齐物论，横空白月冷侵衣。散发人间汗漫游，风吹白日忽西流。淘沙惯吓斜飞燕，孔雀偏逢抵触牛。乡里小儿朝拜相，江湖暴客夜封侯。神仙赤舌如飞电，开口舒光笑不休。腹中书任他人晒，犊鼻从甚处悬？惟有丹心坚自爱，忍能鉴破化为圆？最无根蒂是人群，会合真成偶尔文。沙际惊鸥常泛泛，风前落叶自纷纷。掉头东海随烟雾，屈指西灞散雨云。况复炎凉堪绝倒，灞陵愁杀故将军。百年世事弈棋秤，冷眼常观局屡更。乌喙只堪同患难，龙颜难与共升平，遥至自有饥鹰击，古路曾无狡兔横？为报韩卢并宋鹊，只今公等固当烹。\"四章，自注七夕作）肯堂，兆人并和之（《纪年》云：兆人和诗有\"不改衣冠可为士，误移头面即成魔\"成句）。及舟山破，赋绝命词曰：\"保发严夷夏，扶明一死生，孤忠惟自许，义重此身轻。\"拜肯堂曰：\"兆人行矣！\"即缢于雪交亭下（国朝赐谥节愍）。肯堂拜且哭，以酒酹之，而后自缢。 \\n ◎吴钟峦　子福之 \\n 吴钟峦字峻伯，别字犀山，号霞舟，南直武进人。弱冠为诸生，出入文坛者，四十余年，海内推为名宿，而不得第。晚以贡生教谕光州，从河南乡举，成崇祯七年进士，年已五十八矣。授长兴知县，以旱潦徵练饷不中额。谪绍兴府照磨，逾年，移桂林推官。闻京师变，流涕曰：\"马君常（《小腆纪年》云：谓马世奇）必能死节。\"己而果然。福王立，迁礼部（《南疆绎史》作吏部）主事，行抵南雄，闻江南陷，转赴福建，痛陈国计。唐王甚重之，补广东副使，未行，闽中又亡。 \\n 鲁王次长垣，以钱肃乐荐，召为通政使。肃乐、钟峦、丙子同考所得士也。申明职掌，疏言：\"近来远近奏章，武臣则自称将军、都督，文臣则自称都御史、侍郎，三品以下，不屑署也。至所在游食江湖者，则又假造伪印，贩鬻官爵；偃卧邱园，而曰联师齐楚；保守妻子，而曰聚兵数万。请加严核。募兵起义者，则当辨其册籍花名，原任职官者，则当辨其敕书札付。\"王是之，升礼部尚书，原官如故，兼督学政。己丑七月，王次健跳，闽地尽失，每日朝于水殿，而钟峦飘流所至，辄试其士之秀者入学，率之见王，衤阑衫巾绦，拜起秩秩。或哂其迂，钟峦曰：\"陆秀夫在崖山舟中尚讲大学，岂可颠沛失礼乎？\"（按《纪年》，钟峦曰：\"济济多士，维周之桢，可以乱世而失教士耶？\"在舟山，朱永与讲顾氏东林之学，或笑其迂，答曰：\"然则崖山陆丞相亦非耶？\"） \\n 十月从至舟山，加太子太保。辛卯八月，舟山破，钟峦时在普陀，慷慨语人曰：\"昔者吾师高忠宪公（《纪年》云：谓高攀龙）与吾弟子李仲达死奄难，吾为诗哭之；吾友马君常死国难，吾为诗哭之；吾门生钱希声从亡而死，吾为诗哭之；吾子福之倡义而死（按《纪年》：以乙酉六月起兵太湖，越三月事败，投湖死，国朝入祀忠义祠），吾为诗哭之。吾老矣，不及此时寻块干净土，即一旦疾病死，其何以见先帝，谢诸君于地下哉？然吾从亡之臣，当死行在。\"遂复渡海入城，与大学士张肯堂诀曰：\"吾以前途待公。\"乃至文庙，积薪左庑下，藏所注易经于怀，抱孔子木主，举火自焚。赋绝命词曰：\"只为同志催程急，故遣临行火浣衣。\"时年七十五（国朝赐谥忠烈）。 \\n ◎李向中　子善毓 \\n 李向中字豹韦，号立斋，湖广钟祥人，崇祯十三年进士，授长兴知县，以能调秀水，内迁车驾司主事，甫至淮而国亡。福王时进郎中，巡视浙西嘉湖兵备，寻调苏松，甫至任而南都又亡。乃与沈犹龙（《小腆纪年》云：字云升，华亭人，万历丙辰进士，历官至兵部右侍郎。乙酉八月，松江破，中流矢死）、夏允彝等起兵，不克，走至闽，唐王以为尚宝卿。闽中败，避海滨，刘中藻起兵于福安，向中同朝于王所，拜兵部侍郎，巡抚福宁，监福安军。福安破，从王航海，进兵部尚书，兼掌都察院事。从至舟山，加太子太保。是时诸臣寄命舟揖，日灸风餐，面目黧黑，独向中丰采隐然，白皙如故。庚寅冬，丁外艰，令墨视事。辛卯八月，舟山破，叹曰：\"先帝以治行拔向中，不能死难，华亭之役，不与沈夏诸公俱死，福宁之役，不与刘公俱死，偷生七载，亦希得一当以报先帝。今已矣！我死，幸投我海中以志恨。\"北帅召之，大骂不赴，发兵捕之，以见。北帅呵之曰：\"聘汝不至，捕之即来，何也？\"向中瞠目曰：\"前则辞官，今来就戮耳！\"因大骂而死。其绝命词有\"血化苌宏碧，相向燃死灰\"之句。行刑者乃其旧部，遂投其尸于海，年四十一（国朝赐谥忠节）。长子善毓从死。 \\n ◎朱永 \\n 朱永字爰启，号闻玄，南直上海人，崇祯七年进士，授刑部主事，改吏部。乞假归，友人间：\"近读何书？\"曰：\"忠孝二字未熟，何暇丹铅？\"乙酉，南都大乱，预于夏陈诸公之事。唐王立于闽中，召为文选司郎中，改户兵二科都给事中，迁太常寺卿，兼原官。时尚书张肯堂出募舟师，乃加永侍郎衔偕行，数劝郑芝龙毋降，不听。将遣力士赵牧刺之，亦不果。闽中破，鲁王擢拜刑部侍郎，王至台，加吏部左侍郎。舟山建国，以工部尚书仍兼吏部事。辛卯八月，舟山破，适病不能起，被执。北帅劝之曰：\"文丞相尚有黄冠归故乡之语，先生若肯剃发，便可不死。\"永曰：\"吾发可剃，何待今日？\"遂口占绝命诗，有云：\"纵使文山犹在日，也应无发戴黄冠。\"请死益力，趺坐受刃。其仆负尸出城，流血沾衣，哭曰：\"主生前好洁，今遂无知耶？\"血遂止（国朝赐谥烈愍）。 \\n  \\n 　"}
{"章节": "●卷十一·列传八", "正文": "　 \\n ●卷十一·列传八 \\n 　 \\n  \\n ◎黄斌卿 \\n 黄斌卿号虎痴，兴化卫人，以恩例授把总，崇祯间，官至翁洲参将，福王时，擢浙江（《小腆纪年》作江北）总兵。南都亡，遁归。唐王立，得附劝进，乃上言：\"舟山为海外巨镇，番舶来往，饶鱼盐之利，西连越郡，北达长江，此进取之地也。\"王善之，封为肃虏伯，赐剑印，率兵屯舟山，得便宜行事。 \\n 鲁王监国，以兵来会，进候。绍兴陷，富平将军张名振扈王出海，投斌卿，斌卿不纳，王遂飘泊外洋。然斌卿怯于大敌，而勇于害其同类，副使荆本彻屯小沙屿，斌卿击杀之，并其众。叛将张国柱悉师攻舟山，为阮进败去，斌卿复得其楼船百号，声势益振。而进实名振之水营部将，斌卿间之，使背名振，夺其船只军资器械无算。宁国公王之仁、镇倭将军王鸣谦至舟山，斌卿并诱击之。忠威伯贺君尧以杀礼部尚书顾锡畴（《纪年》云：字瑞屏，昆山人，万历巳未进士，南都授礼部尚书，闽中进东阁大学士，国朝赐谥节愍），为众论所不与，挟重赀来舟山，斌卿遣盗杀之，掠其赀。平西将军王朝先在蛟关，斌卿利其兵力，贻书招之。中途遣将假迎劫之，朝先跳水得免。于是诸将积恨斌卿。会王在沙埕，名振、进同往迎之。进军饥，恃昔日保全舟山之力，以百艘来告急，斌卿不应，亦不使人至行在。朝先遂与名振、进合词上疏于王，揭其罪恶。有旨奉讨。斌卿遣其将朱玫（《纪年》作玖）、陆玮御之，辄败。求救于安昌王恭枭、大学士张肯堂，上章待罪，所不改心以事君者，有如水。又议和于诸营曰：\"彼此皆王臣也，兵至无妄动，静候处分。\"初皆安堵，既而玫、玮背约出洋，诸将疑斌卿之逃也。纵兵击之，沈斌卿于水（国朝赐谥节愍）。二女皆死焉。 \\n ◎王朝先 \\n 王朝先故四川土司也（《小腆纪年》云：翁洲人），崇祯中，调征辽东，官平西将军。京师陷，南奔，鲁王时，拥兵蛟关，黄斌卿利其兵力，屡贻书招之。朝先率二舰渡横水洋，斌卿即遣标将朱玫、陆玮以假迎劫之，朝先跳水得免。既至，斌卿摘其印，留之部下，不任以事。定西侯张名振为之力请，还其印，解衣衣之，赠以千金。朝先居间，请徇边海，至奉化之鹿颈（《南疆绎史》作鹿头镇），四五月而聚兵数千，边海为之出赋。丁亥，王次长垣，封为平西伯（《纪年》作己丑七月，受封伯爵，《监国纪》同）。朝先于是深结名振及荡胡伯阮进，以二人与斌卿有隙也。已丑，闽地尽陷，王至健跳，军饥告急斌卿，斌卿不应。会斌卿标将黄大振得罪逃朝先所，因诳朝先曰：\"将军家口及标属，尽被本爵所钞没，某以苦谏获戾，故出亡耳。\"朝先积恨久，遂与名振、进合兵攻之，杀斌卿，而并其众。朝先既得志，威福日作，渐与名振携贰，争粮争汛，逞力恃强，名振衔之。辛卯二月，名振忽引兵至，时朝先居守舟山，名振治兵南田，朝先不虞其见袭也，士卒散遣民舍，仓猝无备，手格数人而死。 \\n ◎周鹤芝　林舞　赵牧 \\n 周鹤芝字九玄（《小腆纪年》作号九京），福清人，读书不成，去而为盗于海，尝往来日本，以善射名，与撤斯玛王结为父子，故在海中无不如意。间至家，为有司迹捕，系狱三年，贿吏得解，为盗如故。久之就抚，以黄华关把总稽察商船。唐王立，加水军都督，封平海将军，副黄斌卿，驻舟山。斌卿为人猜忌，而鹤芝慷慨下士，来者多归附，由是与斌卿不合。鲁王在绍兴，鹤芝议乞师日本，已有成约，斌卿止之，曰：\"大司马余煌书来，此吴三桂乞师之续也。\"鹤芝怒而入闽，斌卿乃自遣其弟孝卿同御史冯京第往。日本不见鹤芝，师卒不出。王至长垣，牙出师，封鹤芝为平夷伯。鹤芝帅师复海口，以参议林舞、总兵赵牧守之，旋复陷，舞牧并死之。鹤芝退保火烧岙，寻同郑彩阮进之师攻福州，复败绩。王至舟山，鹤芝与弟瑞以楼船三百余号分屯温之三盘，以为舟山犄角。未几，与瑞有隙，王使吴（《纪年》作胡）明中往解之。明中至，构之益甚，瑞遂南依郑彩，鹤芝亦北结阮进。彩与郑成功争厦门，为成功所败，泊沙埕，鹤芝进既怨瑞，而张名振欲结欢成功，遂与鹤芝进击破彩之余兵，鹤芝军遂振。辛卯八月，舟山破，鹤芝航海往日本不知所终。 \\n 舞莆田人，赵牧常熟人，并为鹤芝客。郑芝龙之降北也，舞陈八不可，弗听。监军朱永谓鹤芝曰：\"虞山赵牧其人勇士也，我欲使见芝龙而刺之。\"不果，后并死海口。 \\n ◎阮进　从子骏　陈雪之 \\n 阮进会稽人，本海中盗也，善水战，富平将军张名振拔之，使管水营，常率一舰破贼船三百余，故海上多望而畏之。叛将张国柱攻舟山，黄斌卿不能御，进以四舟冲国柱营，时秋涛方壮，大炮乘之，所向糜碎，国柱仅以身免。斌卿获其楼船器械无算，反忌名振之有是人也，以计间之，使背名振而从己，进心弗善也。丁亥，王次长垣，封进荡胡伯。已丑六月，名振复健跳所以处王，七月，北兵围健跳，进率其楼船数百奋勇而至，金鼓震天，北兵解去。九月，军饥，进恃昔日保全舟山之力，以百艘泊舟山告急，斌卿不应，遂与名振朝先等合兵攻之，杀斌卿，投之于海。由是水师尽归于进。王至舟山，加进太子太保。辛卯八月，北兵分三道来攻，名振扈王出海，而使进居守。进诣海门议和，北人欲诱之，进以数船脱归。值北师舟过，进投以火球，风转篷脚反击进面，创甚投水，为北兵所获，逼之降，大骂，乃杀之。 \\n 侄骏，初官英义将军，加封英义伯，舟山破，与名振扈王出海，屯厦门。乙未，与总制陈雪之共围舟山，破之。丙申，复陷，与雪之并赴海死。 \\n ◎姚志卓　兄志元　方元章　张起芬 \\n 姚志卓字子求，长兴人（《小腆纪年》云：与金堡同里，系仁和人）。乙酉闰六月，与参将方元章起兵，以钱塘人张起芬为将，攻破余杭，与江东诸营遥为声援。金堡（《纪年》云：字道隐，崇祯庚辰进士）至闽，奏其战功，唐王封为仁武伯。十二月，余杭陷，走于潜，元章战死。丙戌十月，战江山，又败遁入处州山中。其兄志元伪称志卓已降，志卓得脱，而志元见杀。是月与詹兆恒（《纪年》云：字月如，江西永丰人，崇祯辛未进士，历官至兵部尚书。丁亥三月，攻开化，不克死之。国朝赐谥忠烈）同破永丰，其后迁徙无常。至乙未冬（《纪年》作甲午正月），定西候张名振、少司马张煌言，率水师至镇江，志卓以其兵来会，力攻崇明，没于阵。而起芬被执，至杭，悬之树间，射杀之。素不读书，临刑有诗云：\"身经刀过头方贵，死不泥封骨亦香。\" \\n  \\n 　"}
{"章节": "●卷十二·列传九", "正文": "　 \\n ●卷十二·列传九 \\n 　 \\n  \\n ◎张名振　母李氏　庶母范氏　妻马氏　兄名甲弟名扬　马呈图　马贡图　顾民楫梁隆吉　焦文　文妻张氏　杨复葵 \\n 张名振字候服，山西人，南京锦衣卫籍，崇祯末以副将任台州石浦游击，封富平将军（据《小腆纪年》：鲁王监国，始加是衔）。乙酉，杭州失守，潞王降，钱肃乐等举义，名振以兵来赴。鲁王监国，封富平伯。丙戌六月，江上师溃，名振弃石浦，遣中军方简以舟师迎王出海，投肃虏伯黄斌卿于舟山。斌卿不纳，遂飘泊外洋。会闽中永胜伯郑彩以失抚州获罪，乃遣其将陈辉来迎王，遂居厦门，封彩建国公，进名振定西侯。丁亥四月，吴淞提督吴胜兆反正，以蜡书来求援，斌卿不敢应，而故都御史（按《纪年》：时方进侍郎）沈廷扬及佥宪张煌言、侍御冯京第，并劝名振以其兵就约。时斌卿已进肃虏侯，其肃虏伯故印犹在，名振即以其印封胜兆，刻师期，而请廷扬、煌言、京第及给事中徐孚远监其军以行。联宗二千，将抵崇明，海啸大风，舟覆，踉跄而归，廷扬死焉。 \\n 已丑六月，帅师复健跳所，时闽地尽陷，郑彩亦弃王而去。名振迎王至浙。九月，与荡胡伯阮进、平西伯王朝先，合兵攻舟山，杀斌卿，王遂移跸舟山，称行在焉。乃进名振太师，当国政。辛卯七月，北兵三道攻舟山，名振以蛟关天险，海上诸军熟于风信，足以相拒，必不能猝渡，乃留阮进守横水洋，而自以兵奉王捣吴淞以牵制之。军甫发，而进以反风失势战死，城遂陷。名振闻信恸哭，欲投于海，王与诸将救之而止。乃复与英义伯阮骏扈王出海，至厦门，见延平王郑成功。成功大言曰：\"汝为定西侯，数年所作何事？\"名振曰：\"中兴大业。\"成功曰：\"安在？\"名振曰：\"济则徵之实绩，不济则在方寸间耳！\"成功曰：\"方寸何据？\"名振曰：\"在背上。\"即解衣示之，有\"赤心报国\"四字，长径寸，深入肌肤。成功见之愕然，悔谢曰：\"久仰老将军声望，奈多憎之口何？\"因出历年谤书盈箧，名振立命火之，于是待名振以上宾，行交拜礼，总制诸军。 \\n 癸巳春，名振请师北上，成功与兵二万，粮三月，以兵部侍郎张煌言监其军。师过舟山，遥祭死事诸公，遂入长江，趋丹阳，掠丹徒，登金山，望石头城，遥祭孝陵，三军恸哭失声。题诗绝壁，有\"十年横海一孤臣\"之句（原注诗云：十年横海一孤臣，佳气钟山望里真，鹑首义旗方出楚，燕云羽檄巳通闽，王师鞴?心肝碎，父老壶浆涕泪频，南望孝陵兵缟素，会见大纛龙津）。冬尽撤回。明年春，益以兵，将再入长江，掠瓜州，侵仪真，抵燕子矶，札营平阳。时以上游有蜡书，请为内应，故名振再举，而所约卒不至，乃还，复屯军南田。名振与士卒同甘苦，诸军感甚，有\"太师既枵复，我辈亦忘饥\"之谣。会故仁武伯姚志卓、诚意伯刘孔昭，并以军来依名振，立营号、召旧旅，声势益振。遂攻崇明，入吴淞，掠战船六百余号，径入山东登莱诸处，直抵高丽而还（按《纪年》：癸巳三月，请兵北上，姚志倬、刘孔昭以众来依，驻营崇明，寻撤回。九月，复驻平阳，粮绝。十二月，大兵与战，败绩。甲午正月，以上游有蜡书为内应，再入长江，登金山，遥祭孝陵，题诗东下。四月，复以海艘至仪真，焚商船六百号。寻以沙船入山东登莱诸处，直抵高丽而还）。乙未冬，英义伯阮骏、总制陈雪之，帅师破舟山，北将巴臣兴降。名振徒步痛哭入城，至故宫，祭元妃陈氏及殉难诸忠臣，又祭其母，大作佛事，哀动三军（按《纪年》：事在是年五月）。旋感疾，临终起坐击床，连呼先帝数声而没（《纪年》云：时乙未十一月丁未也）。有大星陨海，光芒如电，声甚洪，葬时，白鹤千群，盘旋数日而去。 \\n 先是舟山破，名振母李氏自缢死，庶母范氏赴水死，妻马氏奉其舅木主赴火死，兄诸生名甲触阶死，弟左都督名扬被执，不屈死（国朝赐谥烈愍。《纪年》云：母范氏、妻马氏、弟名扬阖门自焚死。兄名甲奉木主自焚死。不著李氏）。内侄职方主事马呈图、兵部司务贡图、参谋顾民楫（《监国纪》作明楫，《纪年》同。入太庙题诗，有\"愁魂应傍孝陵归\"之句扼吭死。《胜朝殉节诸臣录》云：顺天人，国朝入祀忠义祠）、监军御史梁隆吉；并自刎死。部将焦文（《纪年》作焦文玉）字稚存，山西人，官总兵，舟山破，力战负伤自刎死。妻张氏葬毕，亦自刎。杨复葵字向升，亦山西人，官陆师副将，舟山破，其标下挟之降，投水死。计一门三十余人，无一存者。 \\n  \\n 　"}
{"章节": "●卷十三·列传十", "正文": "　 \\n ●卷十三·列传十 \\n 　 \\n  \\n ◎张煌言　子万祺　甘辉　罗子木　仆杨冠玉 \\n 张煌言字元箸，号苍水，鄞县人，刑部员外郎圭章子。少时跌踢不羁，常负博进钱，醉卧社祠中，梦神谓之曰：\"君宜自爱，他日成大事者，君也。\"由是感寤，折节读书。崇祯十五年举乡试，明年下第归。京师陷，愤不欲生。乙酉闰六月，钱肃乐等举兵，移檄会诸乡老。煌言先至，即遣迎鲁王于天台，授行人，至会稽，赐进士出身，加翰林院编修，改兵科给事中，入典制诰，出筹军旅，颇见其优。绍兴破，泛海入舟山，道逢富平将军张名振扈王入闽，从之。既至，招讨使郑成功以前颁诏之隙修寓公之敬于王，而不为用。煌言劝名振还石浦，谋再举。加右佥都御史，自立一营，曰\"平冈军\"。时黄斌卿守舟山，名振以石浦之军与为犄角。明年春（《小腆纪年》作丙戌四月，《监国纪》同），吴淞提督吴胜兆请以所部来归，斌卿不欲往，煌言劝名振应之，遂监其军以行。抵崇明，大风舟覆，煌言等皆被执乘间脱归。已诸将杀斌卿，王至舟山，煌言以所部入卫，拜兵部右侍郎。 \\n 辛卯八月（《纪年》作九月，《监国纪》同），舟山破，煌言与名振扈王再入闽，次厦门。时滇中已封郑成功为延平王，军容甚盛，不肯奉王。煌言独以名振之军为王卫，时时激发诸藩，使为致贡。然煌言极推成功之忠，尝曰：\"招讨始终为唐，真纯臣也。\"成功闻之亦曰：\"侍郎始终为鲁，岂与吾异趣哉？\"故成功与煌言所奉不同，而其交甚睦。癸巳春，会名振之师入长江，烽火逮金陵，江南震动。时上游故有宿约，而失期不至，左次崇明。甲午，再入长江，故诚意伯刘孔昭以军来会。或以孔昭南都乱臣，宜绝之。煌言曰：\"孔昭罪与马阮等，然马阮再卖浙东，而孔昭以操江亲兵，栖迟海上累年，则其心尚可原也。\" \\n 明年，名振卒，遗言以所部归煌言。时王已去监国号，通表滇中，桂王遣使加煌言左侍郎，兼翰林院学士。己亥，成功与煌言会于天台，悉师北上。六月，成功攻镇江，煌言以偏师薄观音门，乘虚（原作应，以意改）入江浦，会所遣别将以芜湖降书至，乃至芜湖，传檄郡县，大江南北，相率来归。其已下者，四府三州二十四县，而成功以累捷，又闻江北如破竹，谓金陵可旦夕下，前锋将余新锐而轻，士卒樵苏四出，营垒一空，北师谍知之，以轻骑袭破前屯，擒新去。成功仓猝移帐，诸营瓦解，其将甘辉（《纪年》云海澄人）以马踬被擒，死之。军遂大溃，竟撤镇江之师出海。煌言归路已梗，乃引舟归鄱阳。八月七日，与楚师遇而兵溃，焚舟登陆，士卒尚数百人，历霍山、英山，度东溪岭。追兵奄至，士卒皆窜，止一童一卒，从迷失道，乃赂土人为导，变服夜行，由枞阳湖出江，渡黄湓，抵东流之张家滩，陆（原作随，以意改）行建德、祁门（原纛山，据《绎史》正）两山之中，由休宁入严州。既而山行，自东阳、义乌出天台，以达海需。树纛鸣角，散亡复集。遣使告败滇中，且引咎。桂王手敕慰问，加煌言兵部尚书，兼东阁大学士，命仍奉鲁王监国。而成功自丧败之后，不能自振，思取台湾以休士。煌言贻书挽之，谓军有进寸无退尺，今入台则将来两岛皆不可守，孤天下之望矣。成功不听。 \\n 壬寅春，滇中陷，五月，成功亦卒于台北。安抚使以书来招煌言，煌言复书，略言\"不佞所以百折不回者，上则欲匡扶宗社，下则欲保捍桑梓。乃因国事之靡宁，而致民生之愈蹙，十馀年来，海上刍茭糗咧ラ种酆街眩霉俏瑁言之惨然。况复重之以迁徙，讫以流离，哀我人斯，亦已劳止。今执事既以保民息兵为言，则莫若尽复滨海之民，即以滨海之赋畀我。在贵朝既捐弃地以收人心，在不佞亦暂息争端以俟天命。当与执事从容羊陆之交，别求生聚教训之区于十洲三岛间而沿海藉我外兵以御他盗，是珠崖虽弃，休息宜然，朝鲜自存，艰贞如故。特恐执事之疑且畏耳，则请与幕府约。但使残黎朝还故土，不佞即当夕挂高帆，不重困此一方也。\" \\n 十一月，鲁王薨于金门，煌言泣曰：\"孤臣之栖栖有待，徒苦部下，相依不去者，以吾主上也。今何望乎？\"甲辰六月，逐散军于南田之悬岙（《小腆纪年》作悬山岙），其地在海中，荒瘠无人，山南有恶港，可通舟楫，而其北为峭壁，煌言因结茅居之。北帅惧终为患募得其故校，以夜半从山背缘萝逾岭而入，暗中执之。七月十七日，至宁波（《纪年》云十七日被执，越二日至宁波），北帅举酒属曰：\"待公久矣。\"煌言曰：\"父死不能葬，国亡不能救，死有馀罪。今日之事，速死而已，何必多言？\"至杭州供帐如上宾，自督抚而下，无不敬礼之。浙人赂守者，得睹一面为幸。煌言方巾葛衣，终日南面坐，不言不食，惟啜水而已，见者以为天神。九月七日，临刑赴市，在竹舆中遥望凤凰山一带，始一言曰：\"好山色。\"因索笔赋绝命词数章，（《行朝录》载其词云：\"义帜纵横二十年，岂知闰位在于阗？桐江空系严光钓，笠泽难回范蠡船，生比鸿毛犹负国，死留碧血欲支天，忠贞自是孤臣事，敢望于秋青史传。国亡家破欲何之？西予湖头有我师，日月双悬于氏墓，乾坤半壁岳家祠，惭将赤手分三席，特为丹心借一枝，他日紊车东浙路，怒涛岂必尽鸱夷？何事孤臣竟息机？鲁戈不复挽斜晖，到来晚节惭松柏，此去清风笑蕨薇，双鬓难容五岳住，一帆仍向十洲归，叠山迟死文山早，青史他年任是非。\"又《明季南略》所载二首，诸书所无，备录之。诗云：\"挪揄一息尚图存，吞炭吞毡可共论，复望臣靡兴夏祀，祗凭帝眷答商孙，衣冠犹带云霞色，旌旗仍留日月痕，赢得孤臣同硕果，也留正气在乾坤。不堪百折播孤臣，一望苍茫九死身，犹挽龙髯空间鼎，姑留螳臂强当轮，谋同曹社非无鬼，哭向秦庭那有人？可是红羊刚换劫，黄云白草未曾春。\"）挺立受刑，年四十五（国朝赐谥忠烈）。参军罗子木、仆人杨冠玉殉焉。子万祺已先三日死镇江。子木，名纶，以字行，溧阳人，己亥煌言师出长江，子木挟策上谒，煌言奇之，欲留之幕，以父老辞，成功因强其奉父泛海。子木至海上，不欲参成功军事，奉父北行，将赴煌言军，猝遇北兵格斗，子木堕水得救起，而其父被缚去，子木展转闽南，思出奇计以救父，逾时不得音问，呕血几死，复赴煌言军。煌言勉以立功即为报仇，遂相依不去，竟同死。冠玉鄞人。 \\n  \\n 　"}
{"章节": "●卷十四·忠义一", "正文": "　 \\n ●卷十四·忠义一 \\n 　 \\n  \\n ◎董志宁　妻罗氏　子士骏　士骧　仆文周 \\n 董志宁字幼安，鄞县人，岁贡生，以名节自励。乙酉六月，北兵入浙，志宁与同里诸生陆宇鼎、张梦锡、华夏、王家勤、毛聚奎，遍谒绅，劝以举义，皆笑以为狂，独刑部员外郎钱肃乐是之，顾其事莫能集。闰六月八日，馀姚兵起，明日会稽应之，又明日鄞人始会议，肃乐独任之（按《小腆纪年》：馀姚兵起，系初九日，鄞县则十二日也）。而故太仆谢三宾家富耦国，适从江上迎降归，恶闻其事。定海总兵王之仁亦以迎降得仍旧任者，三宾私遗书，乞以所部来，斩此六狂生，当以千金为寿。之仁许之，既而中悔，致书肃乐，请自效，三宾不知也。朔日大会演武场，之仁出书责三宾，令斩以祭纛。三宾叩头乞哀，请出家财充饷，乃止。鲁王监国，授志宁大理寺评事，视师瓜里，而三宾亦至，以赂结戚畹张国俊，骤跻东阁，志宁遂弃官归。丙戌六月，江干师溃，三宾复降。时浙地尽陷，祗存舟山、石浦，而航海之军至长垣，连取闽海州县，且逼福州。于是北兵之备浙者，颇抽以备闽，浙中诸山因复结寨自固。志宁与华夏、王家勤及诸生杨文琦、杨文瓒、屠献宸、董德钦等，谋取宁、绍、台诸府，遣使走舟山，约黄斌卿，又约义旅之在四明者王翊，在东山者李长祥，令以兵攻宁波，而己翻城应之。复为三宾所谍知，发其事。志宁与德钦逸去，而五人皆遇害，所谓五君子也。鲁王至舟山，迁志宁兵科都给事中，时时奉使入内地，联络山寨诸军，以为海上策应。辛卯九月，舟山破自刎（《明史》、《通鉴辑览》、《南疆绎史》并作缢）死（国朝赐谥忠节）。继妻罗氏闻讣，仰药卒。子士骏士骧蹈海不返。仆文周缟素终身。 \\n ◎华夏（妻陆氏玉辰） \\n 华夏字吉甫，一字过宜，号默农，浙江定海人，后迁鄞贡生，通乐律。少与同里王家勤同受业于倪鸿宝，又同学于黄石斋，又同参刘蕺山讲席。杭州破，与董志宁等佐钱肃乐起兵。鲁王监国，授职方郎中（《鲒琦亭集》云：授兵部司务，进职方主事），江干师溃，恸哭归。戊子，复谋翻城之举（按《行朝录》此举在丁亥二月），乞师翁洲黄斌卿，许之乃归。而其书为侦者所得，降臣谢三宾证之，遂被执。当事诘同谋者，夏慷慨独承曰：\"心腹肾肠肝胆，吾同谋也。\"再拷之，大呼曰：\"太祖高皇帝造谋，烈皇帝主兵，安皇帝主饷，其馀甲申乙酉殉节诸忠，范公景文、史公可法而下，皆同谋也。\"当事利三宾之财，亦诬以同谋，令夏引之。夏对曰：\"若谢三宾者，龌龊鄙夫，反面易行，首先送款，建义之事，何可引之？\"三宾在旁，搏颡以谢。夏在狱中，鼓琴赋诗如平日，绝命时有白光一缕，冲天而去。继妻陆氏名玉辰，知例当发遣，虑有污辱，乃结于梁，引颈就缢。忽绝，复取结之，须臾而尽。鲁王监国翁洲，赠简讨，门人私谥曰毅烈（国朝入祀忠义祠）。 \\n ◎张梦锡 \\n 张梦锡字云生，鄞县人，为诸生，精武事，与董志宁等佐钱肃乐起兵，授兵部司务，擢御史。江干师溃，走结山寨，曰大皎军。庚寅十月（《小腆纪年》作九月），北兵至，梦锡持长矛出斗，杀伤略相当，众寡不敌，遂死。其下五百余人皆从之，无一降者。当战时，有突围而去者三人，翼日有负梦锡尸葬之大皎之南麓者，即此三人也。 \\n ◎王家勤 \\n 王家勤字卣一，号石雁，鄞县人（《小腆纪年》云：定海人），为诸生，通经术，三《礼》俱有论说，受业刘宗周之门，与董志宁等佐钱肃乐起兵，授大理寺评事。江干师溃，复谋翻城之举。事泄被执，移狱钱塘，累讯，瞠目无一语，乃杀之。门人私谥忠洁，著有《静远阁集》。 \\n ◎陆宇鼎 \\n 陆宇鼎字周明，号赣庵，鄞县人，右都御史世科子，以诸生与董志宁等佐钱肃乐起兵授监纪推官，俄进按察副使，仍监军。江干师溃，遁归不出，历十八年，复谋举兵应海上。事泄被执，死之，年五十六。乡人私谥节介。 \\n ◎毛聚奎 \\n 毛聚奎字象来，一字文垣，自号吞月子，鄞县人，贡生，与董志宁等佐钱肃乐起兵，参瓜里幕务，授户部郎中，专司饷事。绍兴破，奔走山海之间，累遭名捕，行遁得免。六狂生之幸得终老牖下者，聚奎一人而已。 \\n ◎屠献宸（妻朱氏） \\n 屠献宸字天生，鄞县人（《小腆纪年》云：定海人），兵部侍郎大山曾孙，以诸生从军，授车驾司（《胜朝殉节诸臣录》作兵部职方）主事。江上事败，角巾归里。戊子与华夏等同谋翻城之举，事泄被执，死之。监国还军翁洲，赠大理寺丞（国朝赐谥烈愍）。妻朱氏，贤而有文，献宸死，赋绝命词而自经。 \\n ◎杨文琦（妻沈氏） \\n 杨文琦字瑶仲，号楚石，鄞县人，唐王临轩，以贡生召对，授惠安训导，寻加监纪推官，视惠安诸军。闽亡返浙，与华夏等同谋翻城之举，事泄被执，不屈死。妻沈氏，亦自经。监国还军翁洲，赠兵科给事中（国朝入祀忠义祠）。 \\n ◎杨文琮 \\n 杨文琮字天璧，监国时，以诸生从军，授职方郎中（《小腆纪年》作主事）。戊子，与谋翻城之举，事泄遁去。张煌言托以联络中土事，自是每岁往来海上不绝。癸卯，有降卒自海上言，文琮将引海上将赵彪为患，逮至钱塘，叹曰：\"吾固雁行中漏网也，本可死矣！\"赋绝命词曰：\"凭谁瘗我孤山上，魄是梅花鹤是魂。\"遂扼吭而卒。 \\n ◎杨文瓒（妻张氏玉如） \\n 杨文瓒字赞玉，号圆石，鄞县人，崇祯十二年举人。监国初，官御史，力言闽浙宜合不宜分，时方争开读礼，多不以为然。文瓒乃入闽，又力言当联络闽浙以为同仇，不当启争端。唐王然之，乃命以掌贵州道，扼防建延三关。而浙东亡，仙霞告急，唐王出走，乃返故里，与华夏等同谋翻城之举。事泄被执，大呼高皇帝不绝而死（国朝赐谥烈愍）。妻张氏名玉如，工翰墨，文瓒死，以纫联其身首，一恸几绝。遂衣其故时衣服，题绝命词一首，解所佩带自缢而绝。监国还军翁洲，赠都察院右佥都御史。 \\n ◎杨文球 \\n 杨文球字天琅，鲁王监国授都督府都事。翻城事泄，二兄皆死，乃之闽，就阁部刘中藻于福宁，令参幕府军事。次年，福宁不守，死之。 \\n ◎董德钦 \\n 董德钦字若思，鄞县人（《小腆纪年》云：定海人），兵部侍郎光宏之孙，以诸生从军，授监纪推官。江干兵败，乃归。戊子与华夏等同谋事泄被执，死之。监国还军翁洲，赠兵部郎中。 \\n ◎倪懋熹 \\n 倪懋熹字仲晦，一字煜生，鄞县人。钱肃乐起兵，欲贻书王之仁，而难其使，懋熹请行，事遂定。及画江分守，以职方主事参瓜里军。唐鲁争颁诏之礼，越使陈谦入闽而死，闽使陆清源入浙亦死，议募一能者，乃以懋熹往，果称旨，令以佥事分守建宁。丙戌，北兵来攻，出战，力不支死之。时八月十一日也，年三十九。 \\n ◎徐启睿 \\n 徐启睿字圣思，鄞县人，为诸生，负才任气，感愤时事，削发为僧。闻钱肃乐等举兵，乃破关出，投其营。鲁王授锦衣卫指挥，不拜，自称白衣参军。时江上诸营多首鼠观望，无一肯发兵者，启睿乃集其麾下百人，谕似大义，提剑渡江。直薄西岸。北兵以为游骑，亦遣裨将御之，启睿奋剑直前，掩杀过半，城上乃亟出锐师，长围四合，遂被执。谕之降，大骂，乃杀之。 \\n ◎赵毅 \\n 赵毅字金城，平湖人，尚气节，工武略。尝有百足虫伏其卧处，虽远出数十里，经宿，虫必至，毅心窃喜自负，谓他日必能崛起布衣，于是人皆呼为赵百足云。乙酉，南都破，北兵至浙江，鲁王监国于绍兴，毅慨然仗剑从之。授左营游击，率军与北兵战于杭城外，飞炮中首，首已飞去，犹持剑策马大战。北兵大骇，为少却。毅犹单骑驰逐数里，马蹶堕地，乃仆。 \\n ◎李桐（子文昶、文昱） \\n 李桐字封若，号侗庵，鄞县人，三岁而孤，事两母尽孝，为诸生，不屑数行墨。甲申之变，抗言于诸当事，请发义旅，以待勤王之举。南都亡，呼天大恸，遂得疾，呼祝宗祈死。会浙东举义，钱肃乐等强之起，乃稍稍进食，遣长子文昶从军，授兵部主事，病稍愈。明年六月，绍兴陷，哭曰：\"吾今定死矣！\"疾果作，遂卒，年四十九。门人私谥贞愍先生。文昶与弟文昱葬父毕，墨赴海上，崎岖军旅，文昱亦授户部主事。辛卯，翁洲失守，扈王出海遭风，同溺死。 \\n ◎路国挺 \\n 路国挺（《鄞县志》路作骆），字天植，号寒崖，诸暨人，侨居鄞，生有殊才，江东兵起，破家输饷，授职方主事（《鄞县志》云：以奉拥戴鲁王，笺得贡士），为降臣谢三宾所恶，几杀之。绍兴破，三宾复降，国挺晦迹里居，三宾复散流言，以激众怒，遂被逮。久之得脱，贫困死。 \\n ◎李文缵 \\n 李文缵字昭武，一字梦公，号[B10I]樵，鄞县人。钱肃乐起兵，文缵以诸生实先从之，授兵部员外郎。江干师溃，悒郁不自得。戊子，豫翻城之难，被讯，不为逊词。在狱中与同事杨文瓒分赋雁字诗，一月之中，遂成卷帙。明年再讯，再被拷，终不屈，而华夏力任之，乃放归，遨游四方以老。临终，其子问遗言，命取纸笔题曰：\"众人皆醒，非夫也。\"目而卒。所著有《春秋经传纂注》、《鹿溪新语》、《赐隐楼古文》，并散佚。 \\n ◎杜懋俊 \\n 杜懋俊字英侯，鄞县人（《小腆纪年》云：定海人），世居县东之管江，为诸生，以仗义闻。浙东不守，日夕痛哭，与其叔兆{艹仙}及施邦介聚众三千，刻期举事。谋泄，逻者至，懋俊枭其首，据山立寨，鸣鼓起事，与北兵转战三日。及寨破，懋俊犹以家丁力战，头目中矢如猬，倚墙而毙，尸屹立不仆者数日。 \\n ◎杜兆{艹仙} \\n 杜兆疝字承芝，为诸生，尝以兵法部勒族人，分队野，击柝行夜，闾党赖以安堵。沿海诸村亦多仿而行之。寨破被执，大骂不屈，斫其首十二刀而后坠。 \\n ◎施邦介 \\n 施邦介（《雪交亭集》作，《鲒崎亭集》作宗，《四明谈助》云：一作宗），字仲茂（《雪交亭集》作仲吴），鄞县人，诸生，故都督佥事翰子。其先世亦居管江，因以家财佐杜氏募死士，事败，拔先世所遗佩刀自刎曰：\"吾不负此刀也\"（《鲒崎亭集》云：事败，纵火自焚），时称管江三烈士。 \\n ◎魏耕　李达　杨迁　钱缵曾 \\n 魏耕原名璧，字楚白，甲申后改名，字白衣，又名，号雪窦山人，慈溪人，以赘婿侨居归安，遂充归安学博士弟子。国亡，弃去，所交皆当世豪侠，苕上起兵亦与焉。事败，亡命江湖，妻子满狱，弗恤也。久之事解，乃闭户为诗，酷嗜李供奉。己亥，郑成功兵入长江，几下金陵，江南半壁震动，知其谋出于耕，刊章名捕，亡命潜行。癸卯，又以海上降卒至，语连耕，遁入山阴，踪迹得之，至钱塘，抗词不屈，死于菜市。山阴人李达、杨迁，经营其丧甚力，亦以是遣戍。先是归安诸生钱缵曾与耕善，耕被执，缵曾以兼，金贿吏得解。孔孟文者险人也，从成功军来，有所求于缵曾，不餍，并怨耕，以其蜡书首之，故缵曾亦被杀。番禺屈大均不可一世，独心折耕诗，尝有诗云：\"平生梁雪窦，是我最知音，一自斯人死，三年不鼓琴。\" \\n ◎汪涵 \\n 汪涵字叔度，号晦溪，奉化人，诸生，从学黄宗羲。遂参其军事。浙东失守，监国由江门入海，涵随宗羲走四明山中。宗羲偶出，逻卒至，焚寨，夜半火起。同里出斗，从烈焰中杀数人，已得出，叹曰：\"所图不遂，命也，不死，且自取辱！\"还斗而死。 \\n ◎张廷绶　李唐禧 \\n 张廷绶字云衢，鄞县人，少喜读兵法，善挽强弓，舞大刀，补武学生。钱肃乐起兵，以骁勇署总统，陈函耀（《鄞县志》作函辉，此疑讹）起兵台州，而以会推留中调度，乃以其兵属之廷绶，奏授都督佥事，统所部还镇台之海门。已而闽中大将李唐禧至，监国以其宿将，使共治军于台。唐禧故金山卫官，起兵不克，入闽，由闽入浙，廷绶让之，凡署衔列座，必使居己上，而唐禧自以客将，每事皆咨廷绶而行。大兵入台，唐禧谓廷绶曰：\"公当俟陈公消息，然兵已逼，不如偕我早死，徒杀士卒无为也。\"廷绶曰：\"诺！\"各遣其麾下袍笏兀坐营门，大兵过其营，谕降不屈，杀之。唐禧亦被杀，而廷绶眷属之从军者皆死，无一存。 \\n ◎章有功 \\n 章有功会稽农夫也，浙东建议，应募从军，骁锐敢战，以指挥为前锋。华夏等翻城谋泄，大兵急攻东山，有功所将五百人皆具兼人勇，每战必胜。大兵以全力压之，不支被擒，拉肤决齿，垂毙，犹大骂而死。 \\n ◎章钦臣（妻金氏） \\n 章钦臣督师孙嘉绩部将也，以都督司别营火攻事。江上破，钦臣散军亡命，其后以应山寨诸军，事败被执，死之，妻金氏没入旗下，将发遣，大骂不屈，竟磔之。行刑者见氏有姿，不无亵语，氏骂愈甚，刑毕而其人暴死。氏遂时时降神东越，居民尸祝之。 \\n ◎戴尔惠 \\n 戴尔惠字少峰，鄞县布衣。钱肃乐倡义时，大会城隍庙，尔惠举手一麾，三四千人皆从之，相与拥肃乐赴巡按署，遂举事，以战功封义武将军。江干失守，遁归，其后山寨大起，复出而预之，遂一门殉焉。 \\n  \\n 　"}
{"章节": "●卷十五·忠义二", "正文": "　 \\n ●卷十五·忠义二 \\n 　 \\n  \\n ◎傅岩　子龄文　龄发　龄熙 \\n 傅岩字野倩，义乌人，崇祯七年进士，授歙县知县，被谗去官。鲁王监国，擢江西道御史，为朱大典监军。北兵破金华，与二子龄发、龄熙并死之（《小腆纪年》云：岩还至义乌死，国朝赐谥节愍，子附入祠）。初，岩之遇祸，刃将及，龄熙年甫十四，以身翼蔽其父，刃著於颐而死。龄发趋救，矢洞右腋，移时复苏，见父弟已死，遂以手抉其创而卒。长子龄文从外至，得不死，乃奉其母归杭州，藜藿不充，蓬头垢面者，又十余年而终。 \\n ◎王之拭 \\n 王之拭（《胜朝殉节诸臣录》作式），字瞻御，南直武进人，甲申殉难忠臣章子。南都不守，东走至鄞，截江之役，监国令以墨任车驾主事，知鄞县事。其制词曰：\"以汝父之遗爱，望厥子之世忠。\"之拭泣而受命，盖章初亦为鄞县令也。已见江上事不可为，辞去入闽，唐王令仍管驾部事。而闽事亦坏，复返鄞，阁部朱大典守金华，招之，之拭乃为之练兵于义乌。兵败入山中谋再举，被执（《胜朝殉节诸臣录》云：至永康被执），不屈死之（国朝赐谥忠节）。 \\n ◎林汝翥 \\n 林汝翥字大葳，号心泓，福清人，万历末举于乡，授沛县知县。天启二年，以击白莲贼徐鸿儒、缉妖人王普光等功，擢御史，巡视京城，忤逆阉魏忠贤，廷杖削籍。崇祯末，起广东琼州道，坐奸民煽乱，贬秩归。福王时，起€南佥事（《小腆纪年》云：起临沅道），已而解职。鲁王次长垣，召为兵部右侍郎，总督义师，与员外郎林{次土}攻取福宁，兵败被执，谕降不从，系之，除夕，吞金屑死（国朝赐谥忠节）。 \\n ◎林{次土}　叶子器 \\n 林{次土}字子野，号耻斋，汝翥同邑人（《胜朝殉节诸臣录》云：侯官人），崇祯十六年进士，授海宁知县。南都亡，杭州亦不守，营卒乘机乞饷环署大噪，{次土}罪为首者，而如其请。以城孤不能存，引去。唐王时，黄道周（《小腆纪年》云：字幼平，漳浦人，门下士称石斋先生，天启壬戌进士，历官至兵吏二部尚书武英殿大学士。乙酉十二月，婺源败绩，被执，明年三月，至江宁，不屈死。赠文明伯，谥忠烈，国朝改谥忠端）督师，请与偕行，以户部员外郎司饷，改监察御史，往谕浙西。行至赣州，以典铨缺人，召还，复改文选员外郎，主铨政（《殉节诸臣录》云：一作左佥都御史）。{次土}曰：\"此润色太平之事，非今日之所急也。\"乃辞去。募兵数千人，为郑芝龙所阻，闻王被杀，号痛而返。散兵入山，制棺一具，布衣一袭，书\"大明孤臣之柩\"以待死。及鲁王航海至长垣，郡邑响应，福清乡兵请{次土}为主。{次土}别其父曰：\"儿当死久矣。奉命守海宁，失城池，当死；扈跸不终，当死；岂可再使延命漏刻，以不令之名贻羞父母乎？\"遂苴屦负戈，杂徒旅中，与汝翥攻取福宁，身被数创，犹勒兵力战，为流矢中喉而死（国朝赐谥烈愍）。友人叶子器者，初在营中为北兵所获，使之作书招{次土}，子器书所作绝命词授之，亦被杀（《南疆绎史》云：二林皆福州人，因攻取福清死）。 \\n ◎俞元良（兄元礼） \\n 俞元良字仲骧（《南疆绎史》云：字绥谷），海宁人，祟祯癸未进士。鲁王监国，熊汝霖以数百人袭海宁，士民迎之者万人。汝霖欲择一人主兵，而绅士持论皆首鼠，汝霖敷陈大义，元良慨然曰：\"此岂公一人之事？某焉敢独后？\"遂以监军兼摄海宁县事。及北兵破城，与兄元礼同殉节死（国朝赐元良谥节愍，兄附入祠）。 \\n ◎周宗彝（妻卜氏、妾朱衣、紫衣、弟启琦） \\n 周宗彝字五重，海宁人，崇祯十二年举人，少受业于吴太冲、章正宸，为人有胆决，尚气节。嘉兴之城守也，宗彝亦集里中少年应之，鲁王授职方员外郎。大学士熊汝霖令守硖石镇，兵溃，赴海死（国朝入祀忠义祠，弟启琦附）。妻卜氏二妾名朱衣、紫衣者，并自缢。弟启琦巷战，力竭亦被杀。 \\n ◎汤芬 \\n 汤芬字方侯，嘉善人（《胜朝殉节诸臣录》云：一作海盐人），祟祯十六年进士。福王时，为史可法监纪推官，唐王以为御史，寻以福建参政（《小腆纪年》云：鲁监国擢是职），分守福兴泉三府。兴化城破，绯衣坐堂上，被杀（国朝赐谥烈愍）。 \\n ◎林嵋 \\n 林嵋字小眉，莆田人，由进士为吴江知县。苏州失，归事唐王，官御史（《小腆纪年》云：授给事中），复事鲁王，为吏科给事中（《胜朝殉节诸臣录》云：一作礼部精膳司员外郎）。兴化破，自缢死（国朝赐谥节愍）。 \\n ◎都廷谏 \\n 都廷谏杭州人，官莆田知县，城破死之（《胜朝殉节诸臣录》云：兴化破，死之，国朝赐谥节愍）。 \\n ◎洪有文 \\n 洪有文官澄海（《胜朝殉节诸臣录》、《南疆绎史》并作海澄，《小腆纪年》作漳浦，《监国纪》同）知县，城破，死之（国朝赐谥节愍）。 \\n ◎邬正畿 \\n 邬正畿字王都（《南疆绎史》云：字鸿原），永福人，官兵科给事中。郑彩专政，弃官归里居。城破，赋绝命词投水死（国朝赐谥节愍）。 \\n ◎林逢经 \\n 林逢经字守一，永福人，以御史里居，城破，投水死（国朝赐谥节愍）。 \\n ◎王恩及（妻李氏） \\n 王恩及长乐人，官御史，迁太常（按《小腆纪年》止称御史，未迁是职）里居，城破服毒死。妻李氏亦死焉。谥忠襄（国朝改谥节愍）。 \\n ◎王祈 \\n 王祈太仓人，建宁守将，封郧国公。建宁破，巷战不胜，自焚死（国朝赐谥烈愍）。 \\n ◎沈履祥 \\n 沈履祥字其旋，号复庵，慈溪人，大学士宸荃从兄也，登崇祯十年丁丑进士，知侯官瓯宁二县，有循绩。福王时，上治安策，又上责成疏，颇见采纳。鲁藩监国，以御史督饷台州，城破，遁之山中。北兵搜山得之，被杀于野。其弟谷祥往求其尸，得其首于桑园，得其身于乱尸中，以服带可据也，乃纫合而葬之（国朝赐谥节愍）。 \\n ◎陈世亨 \\n 陈世亨官中书舍人，为邓藩审理，以一旅复安固，援兵不继，被执，大骂而死。 \\n  \\n 　"}
{"章节": "●卷十六·忠义三", "正文": "　 \\n ●卷十六·忠义三 \\n 　 \\n  \\n ◎高岱（子朗） \\n 高岱字鲁瞻，号白浦，会稽人，崇祯中以武学生举顺天乡试被黜，久之辨复。鲁王监国，授职方主事，及绍兴失守，慨然曰：\"上恩厚矣。国家文武异途，重文轻武，占哔小生，持议庙堂，而戮力疆场者，指为粗人，以致寇盗充斥，不能抗御，神州陆沈，职是故也。我本武学，得授文职，逼侧抢攘，无益毫发，尚不能以一死报国乎？刘蕺山吾乡先生也，吾当师之。\"即绝粒祈死，其子诸生朗坐守之，阅八日，知父意不可回，泣拜父前曰：\"儿请先之。\"乃携巾服，泛小舟，绐舟子出海祷神，去岸远，北面再拜，跃入海中。舟子急挽之，舟子臂，始得下，舟子又入水救之，摔其巾，朗跃出水面，正巾而没。岱闻之，曰：\"儿果能先我乎？\"自是不复言，又阅数日而卒（国朝赐谥节愍，子附入祠）。 \\n ◎叶如{艹恒}（妻王氏） \\n 叶如{艹恒}字衡生，会稽人，崇祯三年举人。鲁王监国，与同里高岱同授兵部主事，每会食，相与抵掌言忠孝事。绍兴破，与妻王氏出居桐坞墓所。岱送之曰：\"君殆隐于是乎？\"如{艹恒}曰：\"非也，我无城守责，死于墓耳。\"遂与王氏并赴水死（国朝赐谥节愍）。王以被救免，次日复死之。 \\n ◎徐复仪 \\n 徐复仪字汉宫，号雪潭，钱塘人（《小腆纪年》云：上虞人），崇祯癸末进士。福王立，授刑部员外郎，明年，主试€南，行数日而南都陷。归事鲁王，加翰林院编修。辞曰：\"侍从文墨，所以润色太平也，今戎马日逼，臣不得驰驱疆场，为陛下负弩矢，猥赐臣清燕，死无以塞责。\"不报。未几，浙东破，归家拜父母，别妻子，泣奔蹲山，投空谷中，虎豹触之，不为怪。一日，大风雨，昼晦，传闻兵四合。乃曰：\"吾命尽矣！\"遂扼喉死（《纪年》云：投崖死。《胜朝殉节诸臣录》云：拒抗死）。待旦而父始至，持其首而泣，目尚张，父曰：\"儿得死所矣！\"乃瞑（国朝赐谥节愍）。 \\n ◎唐自彩（妾某氏、侄偕豫） \\n 唐自彩字西望，四川达州籍，江宁人，崇祯末以贡生官临安知县，有循声。杭州失守，自彩与侄偕豫逃山中，有言其受鲁王敕阴部署为变者，遂被捕获。北帅谕之曰：\"我知汝贤吏故不加兵，行且荐于朝矣。\"自彩曰：\"士各有志，安用相强？\"北帅曰：\"独不念少妾幼子乎？\"自彩曰：\"大丈夫岂以子女易大节？\"卒与侄偕死（国朝赐谥忠节）。其妾大呼愿从死，亦杀之。偕豫字敬子（《南疆绎史》偕作阶，子作之），亦贡生。唐王赠自彩太常寺少卿，偕豫太常寺博士。 \\n ◎王玉藻　姚亦方 \\n 王玉藻字质夫，号螺山，南直江都人，司勋郎纳谏子，崇祯癸未进士，授慈溪知县，有异政。甲申国变，哀号求死，家人劝之，乃止。南都继陷，与沈宸荃共起兵，进御史，寻以兵科都给事中往军前，而江上诸帅恶其任事迈往，壮气勃然，皆不予饷，乃力请还朝。在垣中持正，又不为诸臣所喜，乃力求罢，不许。及绍兴失守，王走海岛，玉藻仰天大恸，跃入池中，复为家人所救，得免。遂隐居不出，终身不剃发，不改故衣冠。一夕忽作绝命词曰：\"半生辛苦泣孤臣，剩得干干净净身，四大既崩神失散，这篇草稿付谁人？\"掷笔而逝（《小腆纪年》云：辛卯后归故乡，以饿死），年六十六。 \\n 玉藻为令时首拔童子姚亦方，国亡后，亦弃衣巾来依玉藻，往往无人时，师弟相对悲啼，久之成癫疾。每一动念，疾辄作，作则踊跃走句，绕屋而泣，竟以癫死。 \\n ◎周元懋 \\n 周元懋字柱础，一字德林，鄞县人，文穆公应宾从子。以文穆荫，官南京右军都事，工部屯田郎中（原作屯部郎中，以意改），知贵州思南府，丁艰未赴，而京师陷。江东建国，钱肃乐等招之，固辞不出，而破家输饷不吝。丙戌六月，江上失守，恸哭自沈于水，以救得苏乃披剃为僧，日夕纵酒，呕血而卒。 \\n ◎周元初 \\n 周元初字自一，号立之，文穆公应宾从子。文穆无子，抚以为子，少负大略，所交皆忠义士。江东建国，罄家财以输饷。钱肃乐以文穆遗恩，奏授郎署，不受，遂以白合从军。绍兴破，行遁深山以死。 \\n ◎倪懋楷 \\n 倪懋楷（《鲒崎亭集》作元楷），字端卿，与懋熹同族，同起江上，授大理寺评事。事去归家，以不剃发被执，论死下狱。其母遣人携酒入狱，饮之醉，熟睡，尽去其发。醒而秃矣，痛哭欲自裁，旁人以母命止之，得免。 \\n ◎朱养时 \\n 朱养时江阴人，官兵部郎中，兼礼科给事中。舟山破，抗节死（国朝赐谥节愍）。 \\n ◎董广生 \\n 董广生（原阙）人，官御史，舟山破，自焚死。 \\n ◎杨鼎臣 \\n 杨鼎臣字思任，鄞县人，官吏部文选司主事。舟山破，先驱妻子入井，乃从之。 \\n ◎林瑛　妻陈氏 \\n 林瑛（《胜朝殉节诸臣录》云，一作之瑛）字玉之（《南疆绎史》作玉英），福建人，官吏部主事。同母妻女及婿五人航海入浙，婿随郑彩去，瑛至健跳所，母死，贫甚，妻陈氏及女为人纫衣给食，已而女死。及舟山破，瑛与陈氏并自缢（国朝赐谥节愍）。 \\n ◎江用楫（妻某氏） \\n 江用楫苏州人，官户部主事，舟山破，殉节死（国朝赐谥节愍）。妻（原阙）氏亦白尽。 \\n ◎董玄 \\n 董玄会稽人，官礼部祠祭司主事，舟山破，自缢于学宫（国朝赐谥节愍）。 \\n ◎张家璧 \\n 张家璧（原阙）人，官礼部仪制司主事。舟山破，自投城下，未死，被执，劝之降，不从，乃杀之。 \\n ◎朱万年 \\n 朱万年福建人，官兵部主事（《胜朝殉节诸臣录》一云职方员外郎），舟山破，死之（国朝赐谥节愍）。 \\n ◎顾珍 \\n 顾珍长洲人，官兵部主事，舟山破，死之（国朝赐谥节愍）。 \\n ◎李开国（母某氏） \\n 李开国临水卫人（《南疆绎史》作临山卫人），官职方主事，舟山破，死之（国朝赐谥节愍）。母（原阙）氏亦自缢。 \\n ◎顾宗尧（母某氏） \\n 顾宗尧长州人（《胜朝殉节诸臣录》一云宁波人），官工部主事，舟山破，同母死之（国朝赐谥节愍）。 \\n ◎顾玢　江中汜　陈所学　顾行　翁健 \\n 顾玢、江中汜、陈所学、顾行、翁健（《小腆纪年》云：顾玢、陈所学，山阴人，《南疆绎史》摭遗云：陈所学，字顾行，无江中汜翁健名）并中书舍人，舟山破，皆死之。 \\n ◎戴仲明 \\n 戴仲明鄞县人，官工部营缮所所正，舟山破，殉节死（国朝赐谥节愍）。 \\n ◎章有期 \\n 章有期（原阙）人，官太医院院副，舟山破，自焚死。 \\n ◎刘世勋 \\n 刘世勋字胤之，南直上元人，崇祯末，以武进士历官都督佥事，助防翁洲，黄斌卿不能用。监国驻师，进安洋将军。辛卯八月，大兵分道下舟山，张名振奉王出海，而世勋城守。世勋料简城中步卒，尚有五千，麾下死士五百，居民助之，乘城而守。大兵屡攻屡却，乃益兵攻之。城陷，世勋朝服，北面望海拜谢，自刎而死（国朝赐谥烈愍）。 \\n ◎王朝相 \\n 王朝相大兴人，官锦衣指挥。舟山破，护元妃陈氏、贵嫔张氏、义阳王妃杜氏，入井，用巨石覆之，即自刎其旁（国朝赐谥烈愍）。 \\n ◎刘朝 \\n 刘朝（原阙）人，内官监太监，舟山破，视宫眷入井毕，即自刎其旁。 \\n  \\n 　"}
{"章节": "●卷十七·忠义四", "正文": "　 \\n ●卷十七·忠义四 \\n 　 \\n  \\n ◎张连 \\n 张连子隆，号四岑，鄞县布衣，性坦率，敦伦纪。国变后，日咄咄，会剃发令下，闭户坐室中，取酒独酌，摩其顶而叹曰：\"彼曲局者恶可以兵之乎？\"乃往灶下，得炭满饔，和以木屑，置床下热之，投身其上，覆以重衾。时方盛暑，俄顷酒力坟盈而绝。舁尸出，已绀色矣。丙戌六月二十日也。 \\n ◎倪文徵 \\n 倪文徵字舜平，山阴人，以布衣为蒙师，兼通医术。绍兴破，市酒肴饮，里中少年，求办一事，有诺之者，偕至墓所，命掘坎自瘗。众骇欲散，文徵恚甚曰：\"此何事，可误我乎？\"或尼之曰：\"死义也。今某某等皆不死，汝一医生何自苦？\"文徵曰：\"人各行其志，惟诸公玉予于成也。\"一人曰：\"岂可使土亲肤乎？\"以二缸赠之，埋于坎中。文徵趺坐其内，命覆之，封其隙。众环坐窃听，微闻其声。逾三时而寂（国朝入祀忠义祠）。 \\n ◎朱玮 \\n 朱玮（《小腆纪年》作炜）字鸿儒，山阴人，诸生（《南疆绎史》称布衣）。北兵至浙，避家梅里尖。江上师溃，人皆窜伏，玮痛哭不已曰：\"此日而生，全归之谓何？\"乃书绝命词二语于几上，潜往礁石，跃水死。家人遍觅不得，见遗语，始知其赴难也。年甫二十四（国朝入祀忠义祠）。 \\n ◎邹钦光 \\n 邹钦光瑞安人，诸生（《明季南略》光作尧，字维则，永嘉人，郡庠生）。绍兴破，溺死（国朝入祀忠义祠）。 \\n ◎邹之琦 \\n 邹之琦永嘉人，诸生，绍兴破，投水死（国朝入祀忠义祠）。 \\n ◎张君正 \\n 张君正浦江人，诸生，郡城破，自缢于明伦堂（国朝入祀忠义祠）。 \\n ◎傅日炯（族父平公） \\n 傅日炯字中贡，诸暨人，为诸生，与其族父平公同受业刘宗周之门。江干师溃，两人相谓曰：\"吾辈义固当死，然俱有老母在，亦惟白于老母，许死则死耳。\"平公白于母，不许。日炯白于母，许之，遂赴湄池死。平公乃养日炯母终身（国朝赐日炯入祀忠义祠）。 \\n ◎赵景麟 \\n 赵景麟鄞县人，诸生（《明史》作布衣），寓居绍兴。江上师溃，整巾服，怀所作文，走谒文庙，拜先圣毕，赴泮池死（《鄞县志》：赵景麟字天生，盖一人，无赴泮池事。《小腆纪年》云：投泮池不死，后绝食死）。 \\n ◎赵天生 \\n 赵天生鄞县人，为诸生，有节概。丙戌六月，江上失守，题诗案上曰：\"书生不律难驱敌，何处秦庭可借兵？只有东津桥下水，西流直接汩罗清。\"竟往城东，跃入江水，渔人救之，舁还，不食不语。乃强舆入太白山，欲令食，不可，则为谬语以慰之。或曰：李侍郎长祥克绍兴矣；或曰：翁洲大将黄斌卿将奉监国来恢复矣；或曰：石浦大将张名振奇捷矣；或曰：四明山寨下慈溪矣。天生闻之，即进食，如是者半年。谬语渐穷，而天生病亦稍愈。间出山中，问樵子辈以近事，则循发示之曰：\"天下大定，更何问焉？\"天生大恸踣地，更不复食，竟饿死。乡人私谥节愍先生（国朝人祀忠义祠）。 \\n ◎周西 \\n 周西字方人，定海卫人，丙戌六月，绍兴破，年仅二十六也，叹曰：\"杨铁崖称老寡妇，今其时矣！\"遂弃举业，训蒙养母，所著诗古文曰《痛定集》。尝与友人书曰：\"今日所断不可当者，妄欲以义士自欺也。夫何地非我朝之土？何人非我朝之民？又何仓庾非我朝之粟？不必为首阳顽民以自表异也。所谓义士者，当为蹈海之鲁连争帝暴秦，奋臂之陈涉特起发难，张良之报仇，翟义之讨贼，骆宾王之草檄，谢枋得之却聘而死。否则如陈咸之闭户不出，梅福之逃吴门为市卒，陶潜之终身为晋处士，此虽不得志于今，亦当知重于后，而我皆未能也。其敢侈谈义士乎？\"此书盖其自道云。 \\n ◎张成义 \\n 张成义字能信，慈溪人，有异材，为诸生，受业刘宗周之门。江干师溃，起兵不克，行遁不返，莫知所终。 \\n ◎赵甸 \\n 赵甸字禹功，会稽人，少极贫，学黹以养亲，艺绝工，时称为赵孝子。长游刘宗周之门，得其学。丙戌后，有高节，隐于缁，时卖画以自给，世所称壁（原阙二字）士画者也。晚讲学山，即宗周少时读书地。 \\n ◎叶尚高 \\n 叶尚高字而立，乐清人，温州府学生。乱后佯狂，幅巾大袖行於市，太守见而执之，赋诗云：\"北风袖大惹寒凉，恼杀温州刺史肠。何以蜉蝣易生死？得全楚楚好衣裳。\"太守释之不问。丁亥二月上丁，携水一杯，采芹一束，乘太守未释奠，哭于孔子之庭曰：\"吾师乎！吾师乎，纵泰山之已颓，曾林放之不如乎？\"太守至，怒系之狱。迨五月四日，语狱卒曰：\"诘朝屈大夫沈湘之日，吾其死夫！\"俾具汤沐，至明自经（《明季南略》云：\"字而栗，永嘉县学生，狱中和《正气歌》，有\"未吞蒲酒心先醉，不浴兰汤骨已香\"之句，饮药痛骂死）。 \\n ◎朱锡龄 \\n 朱锡龄字元序，上海人，诸生。己酉，松江破，偕华亭萧宾侯渡海而南，寓舟山僧寺。舟山破，死之。 \\n ◎娄文焕 \\n 娄文焕字长明，象山人，诸生（《监国纪》作贡生），舟山破，痛哭，具衣冠别亲族，拱坐海边沙上，潮至，随水涌去。越数日，其尸复随潮至，颜色如生，远近惊以为神。张名振在石浦闻之，来临哭焉（国朝入祀忠义祠）。 \\n ◎林世英 \\n 林世英福建人，诸生，舟山破，殉节死（国朝入祀忠义祠）。 \\n ◎陈瑞芝（母李氏） \\n 陈瑞芝定海人，诸生。北兵围舟山，其母李氏嫠也，密纫衣上下连为一，曰：\"吾苦节十余年，不可使人见吾体。\"及城陷，即跃入井中死。瑞芝仓皇自外至，闻母死，亦自缢。李年三十六，瑞芝甫十七也。 \\n ◎周容 \\n 周容字茂三，号贸阝山，鄞县人，为诸生，受知黄宗羲，能诗，善书画。沧桑之际，尝渡蛟门脱友人之厄，几死不悔。足迹遍天下，所至皆有诗。康熙己未岁，有欲以博学鸿词荐者，叹曰：\"吾虽周容，实商容也。\"遂止。所著有《酒堂集》。 \\n ◎朱金芝 \\n 朱金芝字汉生（《甬上续耆旧传》云：一字晓庵），鄞县人，少从黄道周游，得其易学。甲申之变，方在北都，削发南归，自号忍辱道人。流滞白门，又遭兵祸，遂往来英霍诸山寨及太湖军中，几死者数矣。既知海上之局，始返里门，亦牵连被捕。亡命深山，久之，喟然补被长往。或云：直抵辰沅，客中湘王幕，中湘殉节（按《小腆纪年》：何腾蛟湘潭殉节，赠中湘王，谥忠烈），不知所终。或云：曾入滇中，崎岖扈从，卒死王事。或云：投郧阳山中为道士。不可得而详也。所著诗集二十馀种，皆散不佚传。 \\n ◎纪五昌 \\n 纪五昌字衷文，鄞县人，性倜傥，不欲以经生自位置，所与游多奇才剑客，受业钱肃乐之门。肃乐航海，死于闽，家人不知五昌所在，月余而返，乃知为哭肃乐入闽也。卜居太白山中，足迹不入城市，自言年六十二当终，已而果然。 \\n ◎赵自新 \\n 赵自新字我完，太仓人，四岁失足堕井，家人引绠出之，无怖色。年十一，从父观射，飞矢中股，医者治之，出镞，色不变。丧母家贫，身执厮养役，而勤学弗辍。崇祯十二年，举于乡，父老，思就禄养。十六年，需次京邸，忽心痛，遂归，父果病剧。乙酉，诣州守请给僧牒，微服出行，祝发于松江之会龙庵，旋隐嘉定之封家村。既而有谢姓者，告以应舟山之招，自新谢之。及事泄，逮者至门，自新与弟方弈，徐敛手就缚，曰：\"吾久办此矣。\"械至松江，绝食数日，不死。复械至江宁。时主谳者为洪承畴，自新昂身前对曰：\"身为故国遗民，岂尝须臾忘死哉？顾有志无其事，徒负虚名，窃用为愧。\"复鞫谢姓者，卒无实，得释归，旬日卒，年五十三。临终，谓其子曰：\"吾生无益于世，殁后题墓石曰'明乡进士愤道僧赵某'愿足矣。\"著作甚多，陈瑚陆世仪皆其弟子。 \\n  \\n 　"}
{"章节": "●卷十八·遗民", "正文": "　 \\n ●卷十八·遗民 \\n 　 \\n  \\n ◎于颍 \\n 于颍字颍长，号九瀛，金坛人，崇祯四年进士，由工部员外郎历知顺德、西安二府，罢归。福王立，起知绍兴府，分巡宁绍台道。南都亡，北兵至杭，颍密募兵举义。北帅使人以榜至，颍执之，禁其榜，鸣鼓会众。誓于都亭，以五百人夜赴固陵，北兵在西岸，未之知也。乃冲潮径渡，尽驱西岸之船而东，至中流，北兵始知之，无所得船。颍军上东岸大噪，遂画江而守，一军扼潭头，一军扼桥司，一军扼海门，一军扼七条沙。北兵拽内河船百馀，江干又扎木排填土，拟东渡颍后遣死士沈其舟。会西北风起，木排飘向东岸，各营得句致以为用。颍谓诸将曰：\"杭已有重兵，攻之不易，莫若于下流，由桥司入海宁，出海盐，以通震泽，上流由潭头入富阳，通余杭，以扼独松关。昨闻海宁兵已起，而富阳尚为北人所据，不可坐视。\"乃遣人夜袭之，遂通馀杭之道，于是方国安得驻七条沙。江干立国，北兵所以不能遽渡者，以颍之取富阳也。鲁王至越，擢按察使，行巡抚事，寻进右佥都御史、督师。当是时，正兵义兵，争地争饷，内外交讧，颍以守土臣悉力支拄，而方王诸将终恶之。三疏乞休，不许。丙戌六月，北兵至，列戍皆溃，王航海去，颍扈从不及，乃由海道还京口，黄冠以终。 \\n ◎林时对 \\n 林时对字殿，号茧庵，鄞县人，崇祯十三年进士，年未冠也，授行人。性恬淡，尝曰：\"士人若爱一钱，即不值一钱。\"丁艰归。福王立，起吏科都给事中（《甬上续耆旧传》云：福王监国，召为御史，《鄞县志》据庄元辰奏疏，亦从御史。为阮大铖所恶，罢归。鲁王监国，迁太常寺卿，佐孙嘉绩幕事，力主渡江。熊汝霖之下海宁，时对实赞之，擢都察院右佥都御史。逾年而绍兴陷，遂归。又十八年而卒。所著《茧庵逸史》，皆纪国难事）。 \\n ◎李长祥 \\n 李长祥字研斋，四川达州人，生而神采英毅，喜谈兵。是时献贼纵横蜀中，长祥练乡勇，躬擐甲胄，以助城守，贼中皆知其名。崇祯癸未，成进士，授庶吉士。同里薛国观方为首辅，欲引为私人，拒之。京师陷，南奔，改监察御史，巡浙盐。而南都又覆，乃起兵浙东，鲁王加右佥都御史，督师西行。而七条沙之兵又溃，王浮海、长祥以余众结寨上虞之东山。时浙东诸寨林立，顾无所得饷，四出募输，居民苦之，独长祥与张煌言、王翊，且屯且耕，井邑不扰。戊子，监军华夏为长祥联络布置，请引翁洲之兵，合诸寨以下西陵，议奉长祥为盟主。刻期将集，而降臣谢三宾告之，大兵急攻东山，长祥匿儌人舟中，遁至奉化，依王朝先。朝先亦蜀人，得其资助，由健跳所入舟山，加兵部左侍郎，兼官如故。辛卯，舟山破，亡命江淮间，大兵得之京口，安置江宁，羁守之。长祥忽娶一妾，朝夕甚呢，守者谓长祥有所恋矣，稍懈，而长祥竟遁去。由吴门渡秦邮，走河北，遍历宣府大同，复南下百粤，与屈大均处者久之。天下大定，始居毗陵，筑\"读易台\"以老焉。著有《天问阁（原阙）集》四卷。 \\n ◎黄宗羲 \\n 黄宗羲字太冲，号梨洲，余姚人，忠端公尊素子，为诸生，受业刘宗周，学行醇备，家祸国难，备尝艰苦。北兵入浙，孙嘉绩、熊汝霖等以一旅之师，画江而守，宗羲亦合子弟数百人，随诸军于江上，人呼之曰世忠营。授职方主事，改御史。总兵陈梧自嘉兴之乍浦，浮海至余姚，大掠，职方主事王正中署县事，集民兵击杀之，乱兵大噪，有欲罢正中以安诸营者。宗羲曰：\"借丧乱以济其私，致干众怒，是贼也。正中守土，即当为国保民，何罪之有？\"寻以宗羲所作《监国鲁元年大统历》颁之浙东。马士英在方国安营，欲入朝，朝臣皆言其当杀。熊汝霖曰：\"此非杀士英时也。\"宗羲曰：\"诸臣力不能杀耳！《春秋》之孔子岂能加于陈恒？但不得谓其不当杀也。\"汝霖谢焉。 \\n 又谓诸将曰：\"诸公何不乘机决战？由赭山直趋浙西，而日于江上放船鸣鼓，攻其有备，盖意在自守也。然蕞尔三府。以供十万之众，一年之后，恐不能支。\"闻者皆是之，而不能用。张国柱之浮海至也，诸营大震，廷议欲以伯爵饵之。宗羲曰：\"若是则奖乱也，何以待后？\"乃署为胜虏将军，始去。 \\n 与太仆陈潜夫、尚宝朱大定、主事吴乃武、查继佐及正中等谋会师，由海宁以取海盐，因入太湖以招吴中豪杰，而江上师溃，乃入四明山结寨自固。已丑，闻王在海上，乃与都御史方端士赴之，擢右佥都御史，进左副都。时方发使拜山寨诸营官爵，宗羲言：\"诸营之强莫如王翊；其乃心王室，亦莫如翊；诸营文臣辄自称都御史、侍郎，武臣自称都督，其不自张大亦莫如翊，宜优其爵，使之总临诸营，以捍海上。\"遂拜翊右佥都御史。而是时诸帅之悍，甚于方王，宗羲既失兵，日与尚书吴钟峦坐船中讲学而已。是冬，命澄波将军阮美使日本，以兵部右侍郎冯京第及宗羲监其军以行，至长崎岛，不得要领而还。久之，以母老乞归。 \\n ◎黄宗炎 \\n 黄宗炎字晦木，一字立溪，人称鹧鸪先生，余姚人，忠端公次子，崇祯中贡生。画江之役，兄弟步迎监国，事败入四明，参冯侍郎京第军事。冯军败，隐于白云庄，乱定，游石门海昌间，卖画自给。画宗小李将军、赵千里，工缪篆，又善制砚。所著有《周易象词》、《寻门余论》、《易图辨惑》诸书。 \\n ◎陈希友 \\n 陈希友字孝兼，长乐人，举人，官兵科给事中。郑彩杀熊汝霖，特疏参之，不纳。知不为彩所容，乃缴印披剃去。 \\n ◎熊曰绘 \\n 熊曰绘字遁木，黄州人，督师文烂子，官兵科给事中。与同僚陈希友同劾郑彩，草疏送督臣钱肃乐，肃乐浩叹，劝其火之。曰绘大恸，竟自去。尝有诗云：\"一身如洗惟存发，两手无成剩有心。\" \\n ◎任廷贵 \\n 任廷贵，籍贯未详，官太常卿。舟山破，从王航海至厦门，寻至金门。壬辰九月，奉命北上，至北茭洋，舟覆得救，遂剃发为僧。有诗云：\"还将不二证西归，未遂黄冠即衲衣，力任四十余年事，痴担六十七年非，翩翩野鹤随云适，点点寒梅斗雪霏，勘破瞿然成正觉，澄潭明月自相依。\"盖亦志节士也。 \\n ◎沈崇仑 \\n 沈崇仑字宇昆，慈溪人，大学士宸荃族弟，崇祯十六年进士，授金坛知县。其父手书\"忠君爱国，勿玷清白家声\"十字付之。鲁王监国，擢兵部主事。绍兴破，弃官，耕于野，顺治庚寅，黄陂王尔禄为巡海道，以同年生，屏车骑，至海滨访之。崇仑称病不起，尔禄徘徊门外久之，乃长叹而去。 \\n ◎周齐曾 \\n 周齐曾字思沂，鄞县人，崇祯十六年进士，授广东顺德知县。邑故多盗，齐曾捕得其魁置之辟，向之为逋逃主者，乃中以飞语，遂罢归。鲁王监国，起给事中。绍兴破，痛哭入山，结茅为庵，托于禅以自晦，更号囊云，裹足不入城市。顺治庚寅，王尔禄为巡海道，以同年谊，屡致书，冀其一见，终不至。所著诗文清高旷逸，绝去烟火。没后，乡人钦其高风，私谥曰贞靖先生。 \\n ◎高宇泰 \\n 高宇泰字元发，又字虞尊，号蘖庵，鄞县人。父斗枢，官陕西巡抚（《鄞县志》云：以斗枢为汉中巡抚，未到任），宇泰少负才名。乙酉六月，从钱肃乐等起兵，监国手谕奖之，谓不愧江东乔木，授兵部武选员外郎。寻以奉使过里门，而江上陷，时斗枢尚在陕（《鄞县志》云：六月之役，斗枢尚在郧），而陕已内附，乃间道来归，父子并豫海上事。丙戌冬，蜡书自海至，谍者得之（四字据《鲒崎亭集》补），遂首被捕。戊子，夏华王事泄，再被囚系。辛卯，几复株累，仅而得免。壬寅之逮，尤为震撼，虽幸得保，而家已破矣。所著有《雪交亭集》。雪交亭者，张肯堂翁洲所寓也，宇泰爱之，故取以名其集。 \\n ◎卢若腾 \\n 卢若腾字闲之，号牧舟，福建同安人，崇祯庚辰进士，召对称旨，即授宁绍台道佥事。剔奸弊，抑势豪，风裁凛然，与宁波知府陆自岳平奉化奸民胡乘龙之乱，闾井晏然。京师既陷，南都命以都御史抚凤阳，未行而南都又亡，闽中拜兵部尚书，抚军永嘉。甫至而事势己瓦解，徘徊镇下关，浮海至翁洲，间行入大兰诸山寨，父老壶浆上谒，若腾垂涕而遣之。及海上之局，一时同袍泽者并极莫逆，诸人沦丧殆尽，独与张煌言同事最久，竟依郑氏以终。 \\n ◎沈文光 \\n 沈文光（《郑县志》作光文），字文开，号斯庵，鄞县人，以明经贡太学。豫于画江之役，授太常博士。浮海至长垣，再豫琅江诸军事，擢工部郎中。闽师溃而北，扈从不及。闻粤中方举事，乃走肇庆，迁太仆寺少卿由潮阳航海抵金门，当事以书币招之，文光焚书返币。及郑成功克台湾，遂依之以终。所著诗文甚多，皆赋台湾风景。 \\n ◎朱宪宗 \\n 朱宪宗一作显宗，字暗生，昆山人，以岁贡授丹阳训导，丁内艰归。福王时，起补衢州府西安训导。南都陷，逃兵败将，所至蹂躏，而衢当其冲。鲁王命西安令守衢，而以宪宗摄县事，抚辑兵民，劳绩甚著。明年，授监军理刑，专司饷事。转饷开化，北兵至被执，谕之降，不从，杀五弁相胁，终不动。械致金陵，意必死矣，有故交以百口保之者，放还开化。时衢犹未下，守将如宪宗不屈而还，请共事，宪宗谢以病。衢兵复开化，强之安抚，甫三日而衢破，遂归。久之，卒于家。 \\n ◎徐桐 \\n 徐桐字古木，嘉兴人，有膂力，善射，挽两石弓，百发百中，工击剑，能飞斩人头百步外，通诗古文词，人目为文武才。绍兴建国，当事荐为游击将军，率军守嘉禾，城破，遂入太湖。后剃染为僧，号木头陀，以岐黄术终其身。 \\n ◎冯元 \\n 冯元字沛祖，慈溪人，天津巡抚元、兵部尚书元飚弟，以五经中崇祯十六年进士。死于海外，年三十一。 \\n ◎董守谕 \\n 董守谕字次公（《浙江通志》）、父世登性至孝，工诗，为诸生，有名（《甬上耆旧传》）。守谕秉资耿介，不俯同流俗（《浙志》），少受业于黄道周，讲学大涤山中（全祖望《揽兰集》题词），读书讨古，穷极幽远（《浙志》）。倪元潞见其文，大称赏之（题词）。天启四年，举于乡，与翁鸿业、姜思睿齐名，所谓浙东三俊也（《南疆绎史》）。七试南宫不第，而学日进，名日盛。东江初建，尚书李白春荐守谕授户部贵州司主事（《续耆旧传》）。时分饷分地之议起。分饷者，以孙嘉绩、熊汝霖之师谓之义兵，食义饷；以方国安、王之仁之师谓之正兵，食正饷，正饷田赋所出，义饷劝分无名之征也。分地者，某正兵支某邑正饷，某义兵支某邑义饷也。鲁王令会议，方王司饷者皆至，殿陛哗然（《鲁纪年》）。守谕厉声进曰：\"公等今日所为何事，而不为咫尺天威地乎？\"乃面奏分饷分地，非也，当以一切正供悉归户部，核兵而后酌给之。所谓义饷者，虽有其名，不可为继，是散遣义兵之别名。王以为然（黄宗羲撰墓志），方王诸将不可，户部主事邵之詹乃调停之，卒从原议。守谕叹曰：\"江上从此溃矣（《续耆旧传》）。\"无何，王之仁请税渔舟，守谕谓其客曰：\"今日所恃者人心耳。料（谨案《续耆旧传》作科）及渔舟，其细已甚，民弗堪也。\"之仁又请塞鄞之万金湖为田，又请行税人法，又请官卖大户祀田，三疏既上，兵士抽刃守谕门以待覆。守谕疏言：\"湖不可塞，祀田不可官卖，税人必至激变。\"之仁大怒，谓\"行朝大臣尚不敢裁量幕府，何物竖儒，乃尔事事中格乎？\"上言得孟轲百，不如得商鞅一，得谈仁讲义之徒百，不如得鸡鸣狗盗之雄一，遂折简召守谕。王虽惜守谕，不能为力，阴使避之。守谕慷慨对曰：\"命吏生死听于主上，非之仁所能专，臣归死上前，之仁能以臣血溅丹墀，则可。\"举朝忿忿，皆言若之仁杀饷司，直反耳何名义师？之仁亦迫于大义而止。 \\n 丙戌三月十九日，思宗大祥，廷议寂然（墓志）。守谕乃上疏曰：\"臣闻忠孝节义，由于朝廷之激厉；濡忍偷安，由于志气之卑昏，故举一事而能令臣民上下有悲愤振肃之状，动一念而能今天地祖宗有式灵感格之忱，萃涣合离，全藉此道。设人主于终天大恨，置之若遗，履之若忘，则士气不作；士气不作，则兵气不扬。无论无以恢复，亦无以立国也。臣痛忆先帝焦劳十七载，无一日不思治求贤，无一日不筹兵办寇，奈庸臣误国，顿遭千古未有之惨。凡有血性，忍忘先帝身殉社稷之烈乎？臣去年穷居，值此时日，北望一哭几绝。痛恨南都臣子，若遗若忘，何怪忠孝节义扫地殆尽也？今臣颜部曹，皆先帝培养之余泽，惊心岁月，当遗弓抱恨之春秋。游魂未返，陵寝安存？真一思之一断肠矣！宋高宗每正月朔日，率百官遥拜二帝，不受朝贺。今主上仁孝性成，百倍高宗，刻刻不忘报仇，则刻刻不忘先帝，刻刻不忘恢复，则刻刻不忘三月十九日。今年是日即鲁监国元年，追思泣血之首一日也。臣请躬率臣民，遍谕各藩军士，缟素哭祭。每岁定以为制，使人人切齿怒号，庶君父大伦，从此振起。然后昊穹悔祸，神人共助，报不共戴天之仇，而建中兴复古之烈也。\" \\n 王著礼部传示，速为举行（《甬东正气集》）。杭人陆培、王道并殉节，廷议赐谥，不及道。守谕争曰：\"两人同死，何由分其优劣？岂以道非进士乎？今进士而卖国者，累累也。\"道乃得谥节愍。 \\n 王累欲迁守谕官而难于代者，命兼经筵日讲。江东内府（《墓志》），守谕遂行遁江浒，朝夕涕摹Ｓ形恐撸嬷唬?\"吾不能与汪长源、陈木叔同逝，尚何颜立人世？\"其为诗歌，遍哭所知之死国者，淋漓悲凄，令人不能自胜。是时海上未靖，柳车从亡，日在岛屿之间，守谕不惜倾家助之，以是尽落其所有（《续耆旧传》）。一日，翁洲破，相国张肯堂之孙俘人欲还里，无有为之保者。守谕曰：\"此吾事也。\"入言于监司。守谕之于涉当道者，惟此而已（墓志）。晚年困守一卢，苦心《易》学，聚古今言《易》数十家，考其异同，有得即钞之，积以成帙（曹志）。甲辰卒，年六十九。县令张幼学赴吊，叹曰：\"名可得闻，身不可得见也。\"（《续耆旧传》）子道权（谨据《鄞县志补》）。 \\n ◎王正中 \\n 王正中字仲，直隶保定人，登丁丑进士第，未谒选，索游于高唐。州守以为银杠旦晚是敌物，不如以此鬻城，免士女屠戮流离之苦，立要约，使与议者押字，仲伪与焉。事平，转运者上失物状，于是逮高唐守及仲妫论死。系狱数年，刑科给事中李靖理而出之，降补扬州照磨，移知长兴县。国变后失官，避地于绍兴，截江时，以兵部职方司主事摄馀姚县事。是时公私赤立，剽夺为豪，市魁里正，朝得扎付一纸，暮便人民舍根插金帛，系僳丁壮，郡县不敢向问为某营也。仲伪设兵弹压，各营取饷，必使经由于县，品核资产，裁量以应之，非是则为盗贼。总兵陈梧败于李，渡海至姚，虏掠乡聚，仲遣兵击之，乡聚相犄角，杀梧。行在忌仲者，以此声讨。黄宗羲上疏救之乃止。张国柱劫定海，列船江上，入城牢搜者二千人，仲拦止，国柱终不得志而去。田仰、荆本彻，先后过姚，皆帖帖俯首，不惊鸡犬。升监察御史。尚宝寺卿朱大定、太仆寺卿陈潜夫、兵部主事吴乃武，皆从浙西来受约束。仲短小精悍，好读实用之书。其言星象，则从闽人柯仲炯于狱中受之。行在初建，进宗羲所著《监国鲁元年大统历》。又累受宗羲所注《授时历》，及律吕壬遁，皆能有所发明。丁未八月十九日卒，年六十九，权厝于山阴之陈常堰。所著《周易注》若干卷，《律书详注》一卷。子三捷（谨据黄宗羲撰墓表补）。 \\n ◎章正宸 \\n 章正宸字羽侯，会稽人，从学同里刘宗周，有学行，举崇祯四年进士，由庶吉士改礼科给事中。疏请帝法周孔仁义，黜管商富强，则太平可坐致。报闻，礼部侍郎王应熊者，温体仁私人也。廷推阁臣，望轻不得与，帝特命入阁辅政。正宸上言：\"应熊见摈廷推，何缘特简？今事因多扰，变以刻成，综核伤察，宜存浑厚。奈何复使很傲之人，与赞平明之治哉？\"因力诋其狼籍封靡，请寝前命。帝大怒下狱拷讯，御史米助国、金光辰、龚廷献、给事中范淑泰、吴麟徵、傅朝佑论救，皆不听，竟削籍归。 \\n 九年冬，有诏起废，召为户科给事中。正宸因言起废旨屡下，而与臣同列名若词臣刘必达、杨世芳等已死，乞敕所司速举。帝纳之。药厂灾，坏公私庐舍无算。正宸言：\"火于五德为礼，礼教不修，火灾乃见。升下临御，初未以沽名市德疑大臣，顷大臣救郑三俊，钱谦益忽为是言，是一无礼也。史{范土}下吏，疏辨抵称时局，思箝众口，又一无礼也。朝廷每一番令甲，辄增一番私营，如吏部郎张柽芳以不谨被黜，巧借城工复职，非陈启新任怨钞参，则考功之法可以金钱赎矣，又一无礼也。灾异频仍，圣心尤悯，而户部主事李风鸣谓善言不可退灾星，亦一无礼也。\"帝是其言。时厂卫务罗织人罪，而巡抚武弁从而效之。正宸言：\"京师死刑视四方独多，其处决视四方又独速，请申饬厂卫巡捕官。帝令司巡捕者回奏，气势稍衰。\"十四年屡迁吏科都给事中。周延儒再相，中外仰望丰采，而门多杂宾，正宸其门生也，独不肯附会。十五年正旦朝会，帝进延儒等揖之，待以师傅礼。正宸因言：\"陛下隆礼阁臣，阁臣宜积诚以格君心，不与中官作缘，不凭恩怨起见，不以宠利居成功，不以爵禄私亲昵。\"语皆风延儒。及宣大缺总督，延儒欲用宣府巡抚江禹绪，正宸持不可，吏部希延儒指用之，正宸复劾其行贿事。帝不纳。延儒欲起江陵知县史调元，正宸止之。延儒再召，颇得冯铨力，欲以守涿功复其冠带，正宸与金光辰力争，事遂寝。寻诋兵部尚书陈新甲奸邪，荐李继贞、李邦华、史可法、孙传庭可代，及松山师覆，请先正中枢破坏之律，然后正行间失陷之条，新甲遂获罪。既而会推阁臣失帝意，谪戍均州。 \\n 福王立，召复故官。疏请亟檄四镇，分渡河淮，与江北、山东协力，互为声援。且请缟素率师驻跸淮上。时不能用。内传用张有誉为户部尚书，正宸以有誉虽有望，而中旨不宜出，抗疏力争，有誉卒以廷推用。魏国公徐宏基等公疏荐张捷，命下部议，并议前户部主事邹之麟、前御史张孙振、刘光斗，起用正宸分别论诸人，稍宽捷而力诋之麟、孙振、光斗。马士英不悦，拟谕诘责，奏上获免。寻以安远侯柳祚昌荐，起用阮大铖，正宸又力争，且曰：\"朝廷如此举动，邸报流传，见臣姓名尚挂仕版，必相顾骇愕，谓负掖垣职掌，万死何辞？\"乞先放臣归里。士英辈忌正宸居言路，遂用为大理寺丞，已见国事日非，请假归。鲁王监国，起吏部左侍郎，不受，仍署旧官。事败，弃家为僧，不知所之（谨据王鸿绪撰《明史槁》补）。 \\n ◎朱之瑜 \\n 朱之瑜字楚屿，至海外复字鲁屿，又号舜水，余姚人，少伉爽，有志概。有持谱献者，谓朱文公子为余姚令，家于此，族人欲附之。之瑜曰：\"中有一世讹脱，即难徵信，且人贵自立，不必攀附紫阳也。\"寄籍松江，成诸生，提学御史元某以才备文武，上诸礼部。癸未、甲申两奉徵辟。明社既屋，福王建号江南，总兵方国安荐授江西按察副使，兼兵部职方司郎中，监国安军，马士英方用事，遣私人周某偕同邑何进士东平招之，之瑜念方、马终误大计，力辞。台省劾偃蹇不奉诏，将逮捕，会南都亡，遂解。 \\n 黄斌卿奉表闽中劝进，唐王加斌卿肃虏伯，镇舟山。之瑜往依焉，于斌卿强悍不法，数有所救正。承制授昌国知县，又表授监察御史，管理屯田事务，聘军前赞画，均不应。御史冯京第之自湖州军破也，间关入四明王职方翊军中。时内地单弱，欲藉海外之师为响应，京第劝斌卿乞师日本，斌卿因命弟孝卿副京第往，之瑜从之，撒斯玛王许发罪人三千及洪武钱数十万，京第先归，之瑜留，而师不果出。己丑，鲁王驻舟山，安洋将军刘世勋疏荐监纪推官，吏部拟兵科给事中，改吏科。时礼部尚书吴钟峦扈王，兼督学政，以开国第一人荐，将授翰林院官，先后力辞。王翊之朝王也，见之瑜恨晚，举孝廉，辞。辛卯，舟LU陷，飘泊海岛，转徙日本、交址、暹罗间。甲午徵还，敕书达交址，焚香开读，东望涕零。戊戌，赴厦门朝王，不果。己亥，朝王金门。时朱成功、张煌言，会师入长江，之瑜主建威伯马信营，信台州副将，降于张名振者也，名振死，以兵属成功，与忠靖伯陈辉、之瑜常往来两军间。克瓜州，下镇江，皆亲历行阵。 \\n 未几事败，益傍徨无所向，返日本。日本人安东守约周给之。丁未，水产藩侯源光国为筑第驹笼别庄，造膝访道。东国未有学，著《学宫图说》，依以创造，凡古升古尺豆笾之属咸备。又命俊秀子弟从受释奠礼。已酉，年七十，辞归，不听，飨之后乐园，以屏风为寿，绘东国及中华耆德六人，则武内宿祢、藤原在衡、藤原俊成、太公望、桓荣、文彦博也。已未，年八十，致祝如初。壬戌四月十七日卒，年八十三。光国遣世子纲条临丧，葬常陆久慈郡大田乡瑞龙山，谥曰文恭，构祠堂驹笼别庄，亲制文诔之。 \\n 之瑜生八岁而孤，伯兄启明天启乙丑武进士，南京神武营总兵都督同知，以忤阉削职，特旨昭雪，授漕运总督，国变未赴，任行由总兵，劾归。国朝强起之，不可，后以老寿卒。仲兄之瑾诸生，弱冠即夭。之瑜在日本苦蚊，有劝幛以纱厨者，谢曰：\"先世葬域，兵后恐遭蹂躏，辗转思维，不敢身处安逸耳。\"凡中华人来，必泣问伯兄近状。娶叶氏，生子元模、元楷，继娶陈氏，生女高，字柔端。元模屡省父交址厦门，辛丑殁于海外。元楷隐居教授，已酉卒。柔端六岁丧母，年十二遭世乱，即佩刃自防，字何东平子，郁郁未嫁而亡， \\n 之瑜笃于友谊，初以诗受知于张国维，朝列相知者，陈函辉、张肯堂，同县则邹元宝、斗东、叶大受、陈遵之族子锦，尤与王翊、吴钟峦、朱永契。之瑜之返日本也，诸将留之，张煌言挽之尤力，之瑜以海滨无田可耕，坐而糜饷，有负本志，遂行。初交址王檄取通晓中华文字者，被摄至，不拜，王怒锢禁之，继知不可屈，遗书有\"太公佐周而周王，陈平在汉而汉兴\"语。答曰：\"天祸明室，不佞逃遁贵邦，苟全性命，如欲委质他国，皇天后土，实鉴此心。傥异日者，瑜藉大王之灵，遄归桑梓，当举贯国携贰之端，昌言于朝，使圣主明见万里，贵国得世守藩维，岁贡终王，宁不贤于瑜之竭蹶贵邦哉？\"乃纵之归。之瑜问学赅博，少从业慈溪李契元，有诗数十篇，附刻《姚江诗存》，文集二十八卷，皆海外所作。日本正德二年，源纲条刻之，有《安东守约序》。日本高弟有《守约》、《子安积觉》，又令并将兴（谨据《朱衍绪家传》补）。 \\n  \\n 　"}
