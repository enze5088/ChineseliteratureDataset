{"章节": "幽梦影（清）张潮", "正文": "　 \\n 　 \\n 　 \\n 幽梦影 \\n 　 \\n 清张潮 \\n 幽梦影序(一) \\n  \\n 余穷经读史之余,好览稗官小说,自唐以来不下数百种。不但可以备考遗志,亦可以增长意识。如游名山大川者,必探断崖绝壑;玩乔松古柏者,必采秀草幽花。使耳目一新,襟情怡宕。此非头巾能戴、章句腐儒之所知也。 \\n 故余于咏诗譔文之暇,笔录古轶事、今新闻,自少至老,杂着数十种。如《说史》、《说诗》、《党鉴》、《盈鉴》、《东山谈苑》、《汗青余语》、《砚林不妄语》、《述茶史补》、《四莲花斋杂录》、《曼翁漫录》、《禅林漫录》、《读史浮白集》、《古今书字辨讹》、《秋雪丛谈》、《金陵野抄》之类,虽未雕版问世,而友人借抄,几遍东南诸郡,直可傲子云而睨君山矣! \\n 天都张仲子心斋,家积缥缃,胸罗星宿,笔花缭绕,墨沉淋漓。其所著述,与余旗鼓相当,争奇斗富,如孙伯符与太史子义相遇于神亭;又如石崇、王恺击碎珊瑚时也。 \\n 其《幽梦影》一书,尤多格言妙论。言人之所不能言,道人之所未经道。展味低徊,似餐帝浆沆瀣,听钧天之广乐,不知此身在下方尘世矣。至如: \\n 律己宜带秋气,处世宜带春气。 \\n 婢可以当奴,奴不可以当婢。 \\n 无损于世谓之善人,有害于世谓之恶人。 \\n 寻乐境乃学仙,避苦境乃学佛。 \\n 超超玄着,绝胜支许清谈。 \\n 人当镂心铭肺,岂止佩韦书绅而已哉!　 \\n  \\n 曼持老人余怀广霞制 \\n 幽梦影序(二) \\n  \\n 心斋所著书满家,皆含经咀史,自出机杼,卓然可传。是编是其一脔片羽,然三纔之理,万物之情,古今人事之变,皆在是矣。 \\n 顾题之以梦且影云者,吾闻海外有国焉。夜长而昼短,以昼之所为为幻,以梦之所遇为真;又闻人有恶其影而欲逃之者。然则梦也者,乃其所以为觉;影也者,乃其所以为形也耶? \\n 广叟辞之隐语,言无罪而闻足戒,是则心斋所为尽心焉者也。读是编也,其可以闻破梦之钟,而就阴以息影也夫! \\n  \\n 江东同学弟孙致弥题 \\n 幽梦影序(三) \\n  \\n 张心斋先生,家自黄山,纔奔陆海。丹榴赋就,锦月投怀;芍药辞成,敏花作馔。苏子瞻『十三楼外』,景物犹然;杜枚之『廿四桥头』,流风仍在。静能见性,洵哉人我不间而喜瞋不形!弱仅胜衣,或者清虚日来而滓秽日去。怜才惜玉,心是灵犀;绣腹锦胸,身同丹凤。花间选句,尽来珠玉之音;月下题词,已满珊瑚之笥。岂如兰台作赋,仅别东西;漆园著书,徒分内外而已哉! \\n 然而繁文艳语,止才子余能;而卓识奇思,诚词人本色。若夫舒性情而为著述,缘阅历以作篇章,清如梦室之钟,令人猛省；响若尼山之铎,别有深思。则《幽梦影》一书诚不能已于手舞足蹈、心旷神怡也! \\n 其云『益人谓善,害物谓恶』感仿佛乎外王内圣之言；又谓『律己宜秋,处世宜春』，亦陶溶乎诚意正心之旨。他如片花寸草,均有会心;遥水近山,不遗玄想。息机物外,古人之糟粕不论;信手拈时,造化之精微入悟。湖山乘兴,尽可投囊;风月维潭,兼供挥麈。金绳觉路,宏开入梦之毫;宝筏迷津,直渡文长之舌。以风流为道学,寓教化于诙谐。 \\n 为色为空,知犹有这个在;如梦如影,且应做如是观。 \\n  \\n 曼持老人余怀广霞制 \\n 幽梦影序(四) \\n  \\n 记曰:『和顺积于中,英华发于外。』　 \\n 凡文人之立言,皆英华之发于外者也。无不本乎中之积,而适与其人肖焉。是故其人贤者,其言雅;其人哲者,其言快;其人高者,其言爽;其人达者,其言旷;其人奇者,其言创;其人韵者,其言多情思。张子所云: \\n 对渊博友如读异书,对风雅友如读名人诗文,对谨饬友如读圣贤经传,对滑稽友如阅传奇小说。 \\n 正此意也。 \\n 彼在昔立言之人,到今传者,岂徒传其言哉!传其人而已矣。今举集中之言,有快若并州之剪,有爽若哀家之梨,有雅若钧天之奏,有旷若空谷之音;创者则如新锦出机,多情则如游丝袅树。 \\n 以为贤人可也,以为达人、奇人可也,以为哲人可也。譬之瀛洲之木,日中视之,一叶百形。 \\n 张子以一人而兼众妙,其殆瀛木之影欤? \\n 然则阅乎此一编,不啻与张子晤对,罄彼我之怀!又奚俟梦中相寻,以致迷不知路,中道而返哉! \\n  \\n 同学弟松溪王拜题 \\n 幽梦影 \\n 读经宜冬，其神专也；读史宜夏，其时久也；读诸子宜秋，其致别也；读诸集宜春，其机畅也。 \\n 经传宜独坐读，史鉴宜与友共读。 \\n 无善无恶是圣人，善多恶少是贤者，善少恶多是庸人，有恶无善是小人，有善无恶是仙佛。 \\n 天下有一人知己，可以不恨。不独人也，物亦有之。如：菊以渊明为知己，梅以和靖为知己，竹以子猷为知己，莲以濂溪为知己，桃以避秦人为知己，杏以董奉为知己，石以米颠为知己，荔枝以太真为知己，茶以卢仝、陆羽为知己，香草以灵均为知己，□（上草下专）鲈以季鹰为知己，蕉以怀素为知己，瓜以邵平为知己，鸡以处宗为知己，鹅以右军为知己，鼓以祢衡为知己，琵琶以明妃为知己。一与之订，千秋不移。若松之于秦始，鹤之于卫懿，正所谓不可与作缘者也。 \\n 为月忧云，为书忧蠹，为花忧风雨，为才子佳人忧命薄，真是菩萨心肠。 \\n 花不可以无蝶，山不可以无泉，石不可以无苔，水不可以无藻，乔木不可以无藤萝，人不可以无癖。 \\n 春听鸟声，夏听蝉声，秋听虫声，冬听雪声；白昼听棋声，月下听箫声；山中听松声，水际听欸乃声，方不虚生此耳。若恶少斥辱，悍妻诟谇，真不若耳聋也。 \\n 上元须酌豪友，端午须酌丽友，七夕须酌韵友，中秋须酌淡友，重九须酌逸友。 \\n 鳞虫中金鱼，羽虫中紫燕，可云物类神仙。正如东方曼倩避世，金马门人不得而害之。 \\n 入世，须学东方曼倩；出世，须学佛印了元。 \\n 赏花宜对佳人，醉月宜对韵人，映雪宜对高人。 \\n 对渊博友，如读异书；对风雅友，如读名人诗文；对谨饬友，如读圣贤经传；对滑稽友，如阅传奇小说。 \\n 楷书须如文人，草书须如名将，行书介乎二者之间。如羊叔子缓带轻裘，正是佳处。 \\n 人须求可入诗，物须求可入画。 \\n 少年人须有老成之识见，老成人须有少年之襟怀。 \\n 春者天之本怀，秋者天之别调。 \\n 昔人云：「若无花月美人，不愿生此世界。」予益一语云：「若无翰墨棋酒，不必定作人身。」 \\n 愿在木而为樗，愿在草而为蓍，愿在鸟而为鸥，愿在兽而为廌，愿在虫而为蝶，愿在鱼而为鲲。 \\n 黄九烟先生云：「古今人必有其偶双。千古而无偶者，其惟盘古乎？」予谓：「盘古亦未尝无偶，但我辈不及见耳。其人为谁？即此劫尽时最后一人是也。」 \\n 古人以冬为三余。予谓当以夏为三余：晨起者，夜之余；夜坐者，昼之余；午睡者，应酬人事之余。古人诗曰：「我爱夏日长」，洵不诬也。 \\n 庄周梦为蝴蝶，庄周之幸也；蝴蝶梦为庄周，蝴蝶之不幸也。 \\n 艺花可以邀蝶，累石可以邀云，栽松可以邀风，贮水可以邀萍，筑台可以邀月，种蕉可以邀雨，植柳可以邀蝉。 \\n 景有言之极幽，而实萧索者，烟雨也；境有言之极雅，而实难堪者，贫病也；声有言之极韵，而实粗鄙者，卖花声也。 \\n 才子而富贵，定从福慧双修得来。 \\n 新月恨其易沉，缺月恨其迟上。 \\n 躬耕，吾所不能，学灌园而已矣；樵薪，吾所不能，学薙草而已矣。 \\n 一恨书囊易蛀，二恨夏夜有蚊，三恨月台易漏，四恨菊叶多焦，五恨松多大蚁，六恨竹多落叶，七恨桂、荷易谢，八恨薜、萝藏虺，九恨架花生刺，十恨河豚多毒。 \\n 楼上看山，城头看雪，灯前看月，舟中看霞，月下看美人，另是一番情境。 \\n 山之光，水之声，月之色，花之香，文人之韵致，美人之姿态，皆无可名状，无可执着。真足以摄召魂梦，颠倒情思。 \\n 假使梦能自主，虽千里无难命驾，可不羡长房之缩地；死者可以晤对，可不需少君之招魂；五岳可以卧游，可不俟婚嫁之尽毕。 \\n 昭君以和亲而显，刘蕡以下第而传；可谓之不幸，不可为之缺陷。 \\n 以爱花之心爱美人，则领略自饶别趣；以爱美人之心爱花，则护惜倍有深情。 \\n 美人之胜于花者，解语也；花之胜于美人者，生香也。二者不可得兼，舍生香而解语者也。 \\n 窗内人于窗纸上作字，吾于窗外观之，极佳。 \\n 少年读书，如隙中窥月；中年读书，如庭中望月；老年读书，如台上玩月。皆以阅历之浅深，为所得之浅深耳。 \\n 吾欲致书雨师：春雨，宜始于上元节后，至清明十日前之内，及谷雨节中；夏雨，宜于每月上弦之前，及下弦之后；秋雨，宜于孟秋、季秋之上下二旬；至若三冬，正可不必雨也。 \\n 为浊富不若为清贫；以忧生不若以乐死。 \\n 天下唯鬼最富：生前囊无一文，死后每饶楮镪；天下唯鬼最尊，生前或受欺凌，死后必多跪拜。 \\n 蝶为才子之化身，花乃美人之别号。 \\n 因雪想高士，因花想美人，因酒想侠客，因月想好友，因山水想得意诗文。 \\n 闻鹅声，如在白门；闻橹声，如在三吴；闻滩声，如在浙江；闻羸马项下铃铎声，如在长安道上。 \\n 一岁诸节，以上元为第一，中秋次之，五日、九日又次之。 \\n 雨之为物，能令昼短，能令夜长。 \\n 古之不传于今者，啸也、剑术也、弹棋也、打球也。 \\n 诗僧时复有之，若道士之能诗，不啻空谷足音，何也？ \\n 当为花中之萱草，毋为鸟中之杜鹃。 \\n 物之樨者，皆不可厌。为驴独否。 \\n 女子自十四、五岁，至二十四、五岁，此十年中，无论燕、秦、吴、越，其音大都娇媚动人；一赌其貌，则美恶判然矣。耳闻不如目见，于此益信。 \\n 寻乐境乃学仙，避苦趣乃学佛。佛家所谓「极乐世界」者，盖谓众苦之所不到也。 \\n 富贵而劳悴，不若安闲之贫贱；贫贱而骄傲，不若谦恭之富贵。 \\n 目不能自见，鼻不能自嗅，舌不能自舐，手不能自握，惟耳能自闻其声。 \\n 凡声皆宜远听，惟听琴则远近皆宜。 \\n 目不能识字，其闷尤过于盲；手不能执管，其苦更甚于哑。 \\n 并头联句、交颈论文、宫中应制、历使属国，皆极人间乐事。 \\n 《水浒传》，武松诘蒋门神云：「为何不姓李？」此语殊妙。盖姓实有佳有劣，如华、如柳、如云、如苏、如乔，皆极风韵。若夫毛也、赖也、焦也、牛也，则皆尘于目而棘于耳者也。 \\n 花之宜于目，而复宜于鼻者：梅也、菊也、兰也、水仙也、珠兰也、木香也、玫瑰也、蜡梅也，余则皆宜于目者也。 \\n 花与叶俱可观者：秋海棠为最，荷次之，海棠、酴醾、虞美人、水仙又次之。叶胜于花者，止雁来红、美人蕉而已。花与叶俱不足观者：紫薇也、辛夷也。 \\n 高语山林者，辄不善谈市朝事。审若此，则当并废《史》、《汉》诸书而不读矣。盖诸书所载者，皆古之市朝也。 \\n 云之为物：或崔巍如山，或潋滟如水，或如人，或如兽，或如鸟毳，或如鱼鳞。故天下万物皆可入画，惟云不能画。世所画云，亦强名耳。 \\n 值太平世，生湖山郡，官长廉静，家道优裕，娶妇贤淑，生子聪慧。人生如此，可云全福。 \\n 天下器玩之类，其制日工，其价日贱，毋惑乎民之贫也。 \\n 养花胆瓶，其式之高低大小，须与花相称。而色之浅深浓淡，又须与花相反。 \\n 春雨如恩诏，夏雨如赦书，秋雨如挽歌。 \\n 十岁为神童，二十、三十为才子，四十、五十为名臣，六十为神仙，可谓全人矣。 \\n 武人不苟战，是为武中之文；文人不迂腐，是为文中之武。 \\n 文人讲武事，大都纸上谈兵；武将论文章，半属道听途说。 \\n 「斗方」止三种可取：佳诗文，一也；新题目，二也；精款式，三也。 \\n 情必近于痴而始真；纔必兼乎趣而始化。 \\n 凡花色之娇媚者，多不甚香；瓣之千层者，多不结实；甚矣全才之难也。兼之者，其惟莲乎？ \\n 着得一部新书，便是千秋大业；注得一部古书，允为万世宏功。 \\n 延名师训子弟，入名山习举业，丐名士代捉刀，三者都无是处。 \\n 积画以成字，积字以成句，积句以成篇，为之文。文体日增，至八股而遂止。如古文、如诗、如赋、如词、如曲、如说部、如传奇小说，皆自无而有。方其未有之时，固不料后来之有此一体也。逮既有此一体之后，又若天造地设，为世必应有之物。然自明以来，未见有创一体裁新人耳目者。遥计百年之后，必有其人，惜乎不及见耳。 \\n 云映日而成霞，泉挂岩而成瀑。所托者异，而名亦因之。此友道之所以可贵也。 \\n 大家之文，吾爱之慕之，吾愿学之；名家之文，吾爱之慕之，吾不敢学之。学大家而不得，所谓「刻鹄不成尚类鹜」也，学名家而不得，则是「画虎不成反类狗」矣。 \\n 由戒得定，由定得慧，勉强渐近，自然炼精化气，炼气化神，清虚有何渣滓？ \\n 南北东西，一定之位也；前后左右，无定之位也。 \\n 予尝谓二氏不可废，非袭夫大养济院之陈言也。盖名山胜境，我辈每思褰裳就之，使非琳宫、梵剎，则倦时无可驻足，饥时谁与授餐？忽有疾风暴雨，五大夫果真足恃乎？又或邱壑深邃，非一日可了，岂能露宿以待明日乎？虎豹蛇虺，能保其不患人乎？又或为士大夫所有，果能不问主人，任我登陟凭吊而莫之禁乎？不特此也，甲之所有，乙思起而夺之，是启争端也；祖父之所创建，子孙贫，力不能修葺，其倾颓之状，反足令山川减色矣。 \\n 然，此特就名山胜景言之耳。即城市之内，与夫四达之衢，亦不可少此一种。客游可做居停，一也；长途可以稍憩，二也；夏之茗，冬之姜汤，复可以济役夫负戴之困，三也。凡此皆就事理言之，非二氏福报之说也。 \\n 虽不善书，而笔砚不可不精；虽不业医，而验方不可不存；虽不工弈，而楸枰不可不备。 \\n 方外不必戒酒，但须戒俗；红裙不必通文，但须得趣。 \\n 梅边之石，宜古；松下之石，宜拙；竹傍之石，宜瘦；盆内之石，宜巧。 \\n 律己宜带秋气，处事宜带春气。 \\n 厌催租之败意，亟宜早早完粮；喜老衲之谈禅，难免常常布施。 \\n 松下听琴，月下听箫，涧边听瀑布，山中听梵呗，觉耳中别有不同。 \\n 月下听禅，旨趣益远；月下说剑，肝胆益真；月下论诗，风致益幽；月下对美人，情意益笃。 \\n 有地上之山水，有画上之山水，有梦中之山水，有胸中之山水。地上者，妙在邱壑深邃；画上者，妙在笔墨淋漓；梦中者，妙在景象变幻；胸中者，妙在位置自如。 \\n 一日之计，种蕉；一岁之计，种竹；十年之计，种柳；百年之计，种松。 \\n 春雨宜读书，夏雨宜弈棋，秋雨宜检藏，冬雨宜饮酒。 \\n 诗文之体，得秋气为佳；词曲之体，得春气为佳。 \\n 抄写之笔墨，不必过求其佳，若施之缣素，则不可不求其佳；诵读之书籍，不必过求其备，若以供稽考，则不可不求其备；游历之山水，不必过求其妙，若因之卜居，则不可不求其妙。 \\n 人非圣贤，安能无所不知？祇知其一，惟恐不止其一，复求知其二者，上也；止知其一，因人言始知有其二者，次也；止知其一，人言有其二而莫之信者，又其次也；止知其一，恶人言有其二者，斯下之下矣。 \\n 史官所纪者，直世界也；职方所载者，横世界也。 \\n 先天八卦，竖看者也；后天八卦，横看者也。 \\n 藏书不难，能看为难；看书不难，能读为难；读书不难，能用为难；能用不难，能记为难。 \\n 求知己于朋友，易；求知己于妻妾，难；求知己于君臣，则尤难之难。 \\n 何谓善人？无损于世者，则谓之善人。何谓恶人？有害于世者，则谓之恶人。 \\n 有工夫读书，谓之福；有力量济人，谓之福；有学问著述，谓之福；无是非到耳，谓之福；有多闻、直、谅之友，谓之福。 \\n 人莫乐于闲，非无所事事之谓也。闲则能读书，闲则能游名胜，闲则能交益友，闲则能饮酒，闲则能著书。天下之乐，孰大于是？ \\n 文章是案头之山水，山水是地上之文章。 \\n 平、上、去、入，乃一定之至理。然入声之为字也少，不得谓凡字有四声也。世之调平仄者，于入声之无其字者，往往以不相合之音隶于其下。为所隶者，苟无平、上、去之三声，则是以寡妇配鳏夫，犹之可也。若所隶之字，自有其平、上、去三声，而欲强以从我，则是干有夫之妇矣，其可乎？ \\n 姑就诗韵言之：如「东」「冬」韵，无入声者也，今人尽调之以东、董、冻、督。夫「督」之为音，当附于都、睹、妒之下。若属之于东、董、冻，又何以处夫都、睹、妒乎？若东、都二字，具以督字为入声，则是一妇而两夫矣。三江无入声者也，今人尽调之以江、讲、绛、觉，殊不知「觉」之为音，当附于交、绞之下者也。绪如此类，不胜其举。然则，如之何而后可？曰鳏者听其鳏，寡者听其寡，夫妇全者安其全，各不相干而已矣。 \\n 《水浒传》是一部怒书，《西游记》是一部悟书，《金瓶梅》是一部哀书。 \\n 读书最乐，若读史书，则喜少怒多。究之，怒处亦乐处也。 \\n 发前人未发之论，方是奇书；言妻子难言之情，乃为密友。 \\n 一介之士，必有密友，密友，不必定是刎颈之交。大率虽千里之遥，皆可相信，而不为浮言所动；闻有谤之者，即多方为之辩析而后已；事之宜行宜止者，代为筹画决断；或事当利害关头，有所需而后济者，即不必与闻，亦不虑其负我与否，竟为力承其事。此皆所谓密友也。 \\n 风流自赏，祇容花鸟趋陪；真率谁知？合受烟霞供养。 \\n 万事可忘，难忘者名心一段；千般易淡，未淡者美酒三杯。 \\n 芰荷可食，而亦可衣；金石可器，而亦可服。 \\n 宜于耳复宜于目者，弹琴也，吹箫也；宜于耳不宜于目者，吹笙也，擫（原字厌上手下）管也。 \\n 看晓妆宜于傅粉之后。 \\n 我不知我之生前，当春秋之季，曾一识西施否？当典午之时，曾一看卫玠否？当义熙之世，曾一醉渊明否？当天宝之代，曾一睹太真否？当元丰之朝，曾一晤东坡否？千古之上，相思者不止此，数人则其尤甚者，故姑举之，以概其余也。 \\n 我又不知在隆万时，曾于旧院中交几名妓？眉公、伯虎、若士、赤水诸君，曾共我谈笑几回？茫茫宇宙，我今当向谁问之耶？ \\n 文章是有字句之锦绣，锦绣是无字句之文章，两者同出于一原。姑即粗迹论之，如金陵，如武林，如姑苏，书林之所在，即机杼之所在也。 \\n 予尝集诸法帖字为诗。字之不复而多者，莫善于《千字文》，然诗家目前常用之字，犹苦其未备。如天文之烟、霞、风、雪，地理之江、山、塘、岸，时令之春、宵、晓、暮，人物之翁、僧、渔、樵，花木之花、柳、苔、萍，鸟兽之蜂、蝶、莺、燕，宫室之台、栏、轩、窗，器用之舟、船、壶、杖，人事之梦、忆、愁、恨，衣服之裙、袖、锦、绮，饮食之茶、浆、饮、酌，身体之须、眉、韵、态，声色之红、绿、香、艳，文史之骚、赋、题、吟，数目之一、三、双、半，皆无其字。《千字文》且然，况其它乎？ \\n 花不可见其落，月不可见其沈，美人不可见其夭。 \\n 种花须见其开，待月须见其满，著书须见其成，美人须见其畅适，方有实际。否则皆为虚设。 \\n 惠施多方，其书五车；虞卿以穷愁著书，今皆不传。不知书中果作何语？我不见古人，安得不恨！ \\n 以松花为量，以松实为香，以松枝为麈尾，以松阴为步障，以松涛为鼓吹。山居得乔松百余章，真乃受用不尽。 \\n 玩月之法，皎洁则仰观，朦胧则宜俯视。 \\n 孩提之童，一无所知。目不能辨美恶，耳不能判清浊，鼻不能别香臭。至若味之甘苦，则不第知之，且能取之弃之。告子以甘食、悦色为性，殆指此类耳。 \\n 凡事不宜刻，若读书则不可不刻；凡事不宜贪，若买书则不可不贪；凡事不宜痴，若行善则不可不痴。 \\n 酒可好，不可骂座；色可好，不可伤生；财可好，不可昧心；气可好，不可越理。 \\n 文名，可以当科第；俭德，可以当货财；清闲，可以当寿考。 \\n 不独诵其诗读其书，是尚友古人；即观其字画，亦是尚友古人处。 \\n 无益之施舍，莫过于斋僧；无益之诗文，莫甚于祝寿。 \\n 妾美不如妻贤；钱多不如境顺。 \\n 创新庵，不若修古庙；读生书，不若温旧业。 \\n 字与画同出一源，观六书始于象形，则可知矣。 \\n 忙人园亭，宜与住宅相连；闲人园亭，不妨与住宅相远。 \\n 酒可以当茶，茶不可以当酒；诗可以当文，文不可以当诗；曲可以当词，词不可以当曲；月可以当灯，灯不可以当月；笔可以当口，口不可以当笔；婢可以当奴，奴不可以当婢。 \\n 胸中小不平，可以酒消之；世间大不平，非剑不能消也。 \\n 不得以而谀之者，宁以口，毋以笔；不可耐而骂之者，亦宁以口，毋以笔。 \\n 多情者必好色，而好色者未必尽属多情；红颜者必薄命，而薄命者未必尽属红颜；能诗者必好酒，而好酒者未必尽属能诗。 \\n 梅令人高，兰令人幽，菊令人野，莲令人淡，春海棠令人艳，牡丹令人豪，蕉与竹令人韵，秋海棠令人媚，松令人逸，桐令人清，柳令人感。 \\n 物之能感人者：在天莫如月，在乐莫如琴，在动物莫如鹃，在植物莫如柳。 \\n 妻子颇足累人，羡和靖梅妻鹤子；奴婢亦能供职，喜志和樵婢渔奴。 \\n 涉猎虽曰无用，犹胜于不通古今；清高固然可嘉，莫流于不识时务。 \\n 所谓美人者：以花为貌，以鸟为声，以月为神，以柳为态，以玉为骨，以冰雪为肤，以秋水为姿，以诗词为心。吾无间然矣。 \\n 蝇集人面，蚊嘬人肤，不知以人为何物？ \\n 有山林隐逸之乐，而不知享者，渔樵也，农圃也，缁黄也；有园亭姬妾之乐，而不能享、不善享者，富商也，大僚也。 \\n 黎举云：「欲令梅聘海棠，枨子臣樱桃，以芥嫁笋，但时不同耳。」予谓物各有偶，儗必于伦，今之嫁娶，殊觉未当。如梅之为物，品最清高；棠之为物，姿极妖艳。即使同时，亦不可为夫妇。不若梅聘梨花，海棠嫁杏，橼臣佛手，荔枝臣樱桃，秋海棠嫁雁来红，庶几相称耳。至若以芥嫁笋，笋如有知，必受河东狮子之累矣。 \\n 五色有太过，有不及，惟黑与白无太过。 \\n 许氏《说文》分部，有止有其部，而无所属之字者，下必注云：「凡某之属，皆从某。」赘句殊觉可笑，何不省此一句乎？ \\n 阅《水浒传》，至鲁达打镇关西，武松打虎，因思人生必有一桩极快意事，方不枉在生一场；即不能有其事，亦须着得一种得意之书，庶几无憾耳。 \\n 春风如酒，夏风如茗，秋风如烟，冬风如姜芥。 \\n 冰裂纹极雅，然宜细，不宜肥。若以之作窗栏，殊不耐观也。 \\n 鸟声之最佳者：画眉第一，黄鹂、百舌次之。然黄鹂、百舌，世未有笼而畜之者，其殆高士之俦，可闻而不可屈者耶。 \\n 不治生产，其后必致累人；专务交游，其后必致累己。 \\n 昔人云：「妇人识字，多致诲淫。」予谓此非识字之过也。盖识字则非无闻之人，其淫也，人易得而知耳。 \\n 善读书者，无之而非书：山水亦书也，棋酒亦书也，花月亦书也。善游山水者，无之而非山水：书史亦山水也，诗酒亦山水也，花月亦山水也。 \\n 园亭之妙在邱壑布置，不在雕绘琐屑。往往见人家园亭，屋脊墙头，雕砖镂瓦。非不穷极工巧，然未久即坏，坏后极难修葺。是何如朴素之为佳乎？ \\n 清宵独坐，邀月言愁；良夜孤眠，呼蛩语恨。 \\n 官声采于舆论，豪右之口与寒乞之口，俱不得其真；花案定于成心，艳媚之评与寝陋之评，概恐失其实。 \\n 胸藏邱壑，城市不异山林；兴寄烟霞，阎浮有如蓬岛。 \\n 梧桐为植物中清品，而形家独忌之，甚且谓「梧桐大如斗，主人往外走。」若竟视为不祥之物也者。夫翦桐封弟，其为宫中之桐可知。而卜世最久者，莫过于周。俗言之不足据，类如此夫！ \\n 多情者，不以生死易心；好饮者，不以寒暑改量；喜读书者，不以忙闲作辍。 \\n 蛛为蝶之敌国，驴为马之附庸。 \\n 立品，须发乎宋人之道学；涉世，须参以晋代之风流。 \\n 古谓禽兽亦知人伦。予谓匪独禽兽也，即草木亦复有之。牡丹为王，芍药为相，其君臣也；南山之乔，北山之梓，其父子也；荆之闻分而枯，闻不分而活，其兄弟也；莲之并蒂，其夫妇也；兰之同心，其朋友也。 \\n 豪杰易于圣贤，文人多于才子。 \\n 牛与马，一仕而一隐也；鹿与豕，一仙而一凡也。 \\n 古今至文，皆以血泪所成。 \\n 情之一字，所以维持世界；纔之一字，所以粉饰乾坤。 \\n 孔子生于东鲁，东者生方。故礼乐文章，其道皆自无而有。释迦生于西方，西者死地。故受想行识，其教皆自有而无。 \\n 有青山方有绿水，水惟借色于山；有美酒便有佳诗，诗亦乞灵于酒。 \\n 严君平，以卜讲学者也；孙思邈，以医讲学者也；诸葛武侯，以出师讲学者也。 \\n 人则女美于男，禽则雄华于雌，兽则牝牡无分者也。 \\n 镜不幸而遇嫫母，砚不幸而遇俗子，剑不幸而遇庸将，皆无可奈何之事。 \\n 天下无书则已，有则必当读；无酒则已，有则必当饮；无名山则已，有则必当游；无花月则已，有则必当赏玩；无才子佳人则已，有则必当爱慕怜惜。 \\n 秋虫春鸟，尚能调声弄舌，时吐好音。我辈搦管拈毫，岂可甘作鸦鸣牛喘？ \\n 媸颜陋质，不与镜为仇者，亦以镜为无知之死物耳。使镜而有知，必遭扑破矣。 \\n 吾家公艺，恃百忍以同居，千古传为美谈。殊不知忍而至于百，则其家庭乖戾睽隔之处，正未易更仆数也。 \\n 九世同居，诚为盛事，然止当与割股庐墓者，作一例看，可以为难矣，不可以为法也，以其非中庸之道也。 \\n 作文之法：意之曲折者，宜写之以显浅之词；理之显浅者，宜运之以曲折之笔；题之熟者，参之以新奇之想；题之庸者，深之以关系之论。至于窘者舒之使长，缛者删之使简，俚者文之使雅，闹者摄之使静，皆所谓裁制也。 \\n 笋为蔬中尤物，荔枝为果中尤物，蟹为水族中尤物，酒为饮食中尤物，月为天文中尤物，西湖为山水中尤物，词曲为文字中尤物。 \\n 买得一本好花，犹且爱护而怜惜之，矧其为解语花乎！ \\n 观手中便面，足以知其人之雅俗，足以识其人之交游。 \\n 水为至污之所会归，火为至污之所不到，若变不洁为至洁，则水火皆然。 \\n 貌有丑而可观者，有虽不丑而不足观者；文有不通而可爱者，有虽通而极可厌者。此未易与浅人道也。 \\n 游玩山水亦复有缘，苟机缘未至，则虽近在数十里之内，亦无暇到也。 \\n 贫而无谄，富而无骄，古人之所贤也；贫而无骄，富而无谄，今人之所少也。足以知世风之降矣。 \\n 昔人欲以十年读书，十年游山，十年检藏。予谓检藏尽可不必十年，只二、三载足矣，若读书与游山，虽或相倍蓰，恐亦不足以偿所愿也，必也如黄九烟前辈之所云：「人生必三百岁而后可乎！」 \\n 宁为小人之所骂，毋为君子之所鄙；宁为盲主司之所摈弃，毋为诸名宿之所不知。 \\n 傲骨不可无，傲心不可有；无傲骨则近于鄙夫，有傲心不得为君子。 \\n 蝉为虫中之夷齐，蜂为虫中之管晏。 \\n 曰「痴」、曰「愚」、曰「拙」、曰「狂」，皆非好字面，而人每乐居之；曰「奸」、曰「黠」、曰「强」、曰「佞」反是，而人每不乐居之。何也？ \\n 唐虞之际，音乐可感鸟兽，此盖唐虞之鸟兽，故可感耳。若后世之鸟兽，恐未必然。 \\n 痛可忍，而痒不可忍；苦可耐，而酸不可耐。 \\n 镜中之影，着色人物也；月下之影，写意人物也；镜中之影，钩边画也；月下之影，没骨画也；月中山河之影，天文中地理也；水中星月之象，地理中天文也。 \\n 能读无字之书，方可得惊人妙句；能会难通之解，方可参最上禅机。 \\n 若无诗酒，则山水为具文；若无佳丽，则花月皆虚设。 \\n 才子而美姿容，佳人而工著作，断不能永年者。匪独为造物之所忌，盖此种原不独为一时之宝，乃古今万世之宝，故不欲久留人世，以取亵耳。 \\n 陈平封「曲逆侯」，《史》、《汉》注皆云：「音去遇。」予谓此是北人土音耳。若南人四音俱全，似仍当读作本音为是。 \\n 古人四声俱备，如「六」「国」二字，皆入声也。今梨园演《苏秦剧》，必读「六」为溜，读「国」为鬼，从无读入声者。然考之《诗经》，如「良马六之」，「无衣六兮」之类，皆不与去声协，而协祝、告、燠。「国」字皆不与上声协，而协入、陌、质韵。则是古人似亦有入声，未必尽读「六」为溜，读「国」为鬼也。（此则之协，原文为左口右十口十，协的古字） \\n 闲人之砚，固欲其佳，而忙人之砚，尤不可不佳；娱情之妾，固欲其美，而广嗣之妾，亦不可不美。 \\n 如何是独乐乐？曰鼓琴；如何是与人乐乐？曰弈棋；如何是与众乐乐？曰马吊。 \\n 不待教而为善为恶者，胎生也；必待教而后为善为恶者，卵生也；偶因一事之感触，而突然为善为恶者，湿生也；前后判若两截，究非一日之故者，化生也。 \\n 凡物皆以形用，其以神用者，则镜也，符印也，日晷也，指南针也。 \\n 才子遇才子，每有怜才之心；美人遇美人，必无惜美之意。我愿来世托生为绝代佳人，一反其局而后快。 \\n 予尝欲建一无遮大会，一祭历代才子，一祭历代佳人。俟遇有真正高僧，即当为之。 \\n 圣贤者，天地之替身。 \\n 天极不难做，只须生仁人、君子、有才德者，二、三十人足矣。君一、相一、冢宰一，及诸路总制抚军是也。 \\n 掷升官图，所重在德，所忌在赃。何一登仕版，辄与之相反耶？ \\n 动物中有三教焉：蛟龙麟凤之属，近于儒者也；猿狐鹤鹿之属，近于仙者也；狮子牯牛之属，近于释者也。植物中有三教焉：竹梧兰蕙之属，近于儒者也；蟠桃老桂之属，近于仙者也；莲花薝卜之属，近于释者也。 \\n 佛氏云：「日月在须弥山腰。」果尔，则日月必是遶山横行而后可，苟有升有降，必为山巅所碍矣。又云：「地上有阿耨达池，其水四出，流入诸印度。」又云：「地轮之下为水轮，水轮之下为风轮，风轮之下为空轮。」余谓此皆喻言人身也，须弥山喻人首，日月喻两目，池水四出喻血脉流动，地轮喻此身，水为便溺，风为泄气，此下则无物矣。 \\n 苏东坡〈和陶诗〉，尚遗数十首，予尝欲集坡句以补之，苦于韵之弗备而止。如〈责子诗〉中：「不识六与七，但觅梨与栗。」「七」字、「栗」字，皆无其韵也。 \\n 予尝偶得句，亦殊可喜，惜无佳对，遂未成诗。其一为「枯叶带虫飞」，其一为「乡月大于城」，姑存之，以俟异日。 \\n 「空山无人，水流花开」二句，极琴心之妙境；「胜固欣然，败亦可喜」二句，极手谈之妙境；「帆随湘转，望衡九面」二句，极泛舟之妙境；「胡然而天，胡然而帝」二句，极美人之妙境。 \\n 镜与水之影，所受者也；日与灯之影，所施者也。月之有影，则在天者为受，而在地者为施也。 \\n 水之为声，有四：有瀑布声，有流泉声，有滩声，有沟浍声。风之为声，有三：有松涛声，有秋叶声，有波浪声。雨之为声，有二：有梧叶荷叶上声，有承檐溜竹筩中声。 \\n 文人每好鄙薄富人，然于诗文之佳者，又往往以金玉、珠玑、锦绣誉之，则又何也？ \\n 能闲世人之所忙者，方能忙世人之所闲。 \\n 先读经，后读史，则论事不谬于圣贤；既读史，复读经，则观书不徒为章句。 \\n 居城市中，当以画幅当山水，以盆景当苑囿，以书籍当朋友。 \\n 乡居须得良朋始佳。若田夫樵子，仅能辨五谷而测晴雨，久且数，未免生厌矣。而友之中，又当以能诗为第一，能谈次之，能画次之，能歌又次之，解觞政者又次之。 \\n 玉兰，花中之伯夷也；葵，花中之伊尹也；莲，花中之柳下惠也。鹤，鸟中之伯夷也；鸡，鸟中之伊尹也；莺，鸟中之柳下惠也。 \\n 无其罪而虚受恶名者，蠹鱼也；有其罪而恒逃清议者，蜘蛛也。 \\n 臭腐化为神奇，酱也、腐乳也、金汁也；至神奇化为臭腐，则是物皆然。 \\n 黑与白交，黑能污白，白不能掩黑；香与臭混，臭能胜香，香不能敌臭；此君子小人相攻之大势也。 \\n 「耻」之一字，所以治君子；「痛」之一字，所以治小人。 \\n 镜不能自照，衡不能自权，剑不能自击。 \\n 古人云：「诗必穷而后工。」盖穷则与多感慨，易于见长耳。若富贵中人，既不可忧贫叹贱，所谈者不过风云月露而已，诗安得佳？苟思所变，计惟有出游一法。即以所见之山川风土物产人情，或当疮痍兵燹之余，或值旱潦灾祲之后，无一不可寓之诗中。借他人之穷愁，以供我之咏叹，则诗亦不必待穷而后工也。 \\n 幽梦影跋 \\n 一 \\n 抱异疾者多奇梦,梦所未到之境,梦所未见之事,以心为君主之官邪干之故如此,此则病也,非梦也。至若梦木橕天,梦河无水,则休咎应之;梦牛尾梦蕉鹿,则得失应之。此则梦也,非病也。心斋之《幽梦影》,非病也,非梦也,影也。影者维何?石火之一敲,电光之一瞥也。东坡所谓一掉头时生老病,一弹指顷去来今也。昔人云芥子纳须弥,而心斋则于倏忽备古今也。此因其心闲手闲,故弄墨如此之闲适也。心斋盖长于勘梦者也,然而未可向痴人说也。 \\n 寓东淘香雪斋江之兰草。 \\n 二 \\n 余习闻《幽梦影》一书,着墨不多,措词极隽,每以未获一读为恨事。客秋南沙顾耐圃茂纔示以钞本,展玩之余,爱不释手。所惜尚有残阙,不无余憾。今从同里袁翔甫大令处见有刘君式亭所赠原刊之本,一无遗漏,且有同学诸君评语,尤足令人寻绎。间有未评数条,经大令一一补之,功媲娲皇,允称全璧。爰乞重付手民,冀可流传久远。大令欣然曰:『诺。』故略其巅末云。 \\n 光绪五年岁次已卯冬十月仁和葛元煦理斋氏识。 \\n  \\n 　 \\n  \\n  \\n 　"}
