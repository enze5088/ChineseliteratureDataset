{"章节": "洪福异闻", "正文": "　 \\n 　 \\n 　 \\n 洪福异闻 \\n 　 \\n （清）佚名 \\n 【一】 \\n 光绪癸卯奋间，余游芜湖，遇同知陈君某，年六十余矣，偶谈及席公宝田事。 \\n 盖陈君早年曾在席幕府，躬与战事者也。余盛推席公擒洪福及平苗之功，陈君微哂，余异而诘其故。陈君不答，遂即别去。明年余因事复至芜湖，陈君留余宿于大关。一夕饮酒微酣，忽忆前事，乃坚询陈君所以微哂不答之故。陈君喟然曰： \\n “君尚以为当时官军所擒获者，果幼主洪福耶？洪福逃至广德，转赴湖州，其踪迹遂杳，或死或潜匿，无人能知之者。”余曰：“然则当时所获又何人耶？”陈君曰：“宜君不晓也。盖即所俘小儿中之一人，而以洪福之名号加之耳。”余曰： \\n “仆益不能明君语，请详以告我。”陈君曰：“自干王洪仁、恤王洪仁政既偕幼主就堵王黄文金于湖州，此后幼主遂不知究竟。但仁、仁政明明挟幼主就黄文金，遂合为一股，复自湖州返广德，越宁国，出昌化。文金死，昭王黄文英、裕王李远继继之，循徽歙边，从建口，趋绩溪。由遂安，走开化，入广信，抵铅山。道泸溪，向云际关，窜光泽，而更至石城。诸寇处处相伪以洪福，官军亦处处相惊以洪福也。同治三年九月九日乙巳，官军蹙之于山谷间，在广昌石城之交，绕旁设伏，遂生获洪仁、黄文英等，而幼主反称无消息。二十五日辛酉，始闻所俘小儿牧马者之语，而获幼主于荒谷中。诸俘皆称为果幼主，果者疑词也。自乙巳至辛酉，计相去十七日，当时诸大将藉幼主为重，所向争蹑，环而守之者众且巨万。试思幼主以黄口小儿，何能孑身走脱，匿至半月余之久？军中探谍广布，幼主经过，何能不闻不问？乃称行踪得之于小儿之口，其情显然矣。盖幼主自赴湖州后，即销声匿息，所谓洪福至某地者，寇党故为假号，官军故为张皇。但既获干昭二酋，则文金一股，至此遂已剿灭无余，而幼主则犹无着落。讯问诸酋，或不以实对，或以实对而官中秘不宣布。既决知幼主之不能复为出现，诸将辛劳跋涉，无以自慰。又前此江南浙赣诸军以幼主互相纷扰，兹忽无其人，恐更干朝廷诘责。于是授意囚俘。于不知谁何所俘小儿之中，任择一人而强名为洪福。更取年仅四岁不知人事之李其祥伴附之，聊为证实，以宜示天下，而闻诸朝廷。朝廷亦微知之。盖不如此，粤事不能称为结束，恐逋寇更伪挟为名，而后患永无已时。试观忠王就地正法，中外尚哗然。独于袭称伪号之幼主，正可以恭代天王而大行铺张之典礼，而诸将意气，当益发舒。廷谕乃反谓幺幺小丑，不值槛送京师，就磔于市。而论功行赏，左文襄得伯，鲍武襄得子。文襄新复杭州，武襄屡集大勋，即不因此事，本有可赏之实。惟于擒获洪福之赣省主军，沈文肃仅得轻车都尉，席公仅得云骑尉，而文肃且请收回成命，并欲去赣归养，其故正可思也。”余始恍然。 \\n 【二】 \\n 然则幼主果何在耶，抑已早死耶？此余所急欲知者也。陈君既不我告，且陈君不及一年，即作古人，余以为不复知底蕴矣。乙巳秋间，客羊城，遇闽人杨君，又偶谈及此事，杨君自称知之。杨君游学美洲归国者也，故为秘密，不肯即言，以酒食相挟。余乃以盛宴享之，半酣，余谓杨君曰：“君可以言矣。”于是杨君莞然作而言曰：“余至美洲经旧金山，闻有所谓三合会者，秘密结社之一也。余询其第一代始祖及组织之原起，平日之宗旨，秘不肯告。余辗转侦得之，始祖为齐福天，隐号为三水共合，而以排斥满清为目的者也。初太平天国之犹盛也，遣洪仁使美国，考察外事。故仁著有日记，纪外邦礼俗交涉甚悉。曾军将克江宁，仁挟幼主赴广德，遂为黄文金迎入湖洲。仁幼主之胞叔也，时浙军攻湖州，大势亟亟，旦夕将破。仁谋于黄文金、黄文英、李远继、谭体元、杨辅清等，欲令幼主他适，以存天王一线之胤，而为他日恢复之渐。而中国决不足以容身，仁创避入美洲之议，众人均赞成之。文金欲推仁偕住，仁不可曰： \\n “美洲识我者多，恐机事不密。辅王坚忍有急智，盍以届之？且东王与天王共首事，不可令澌灭无后。”众又从之。辅王为杨辅清，秀清之弟也。仁有一西友，即前导之游美者，尚在左右，金石之交也。仁以幼主属之，资之财贿，涕泣而别。时幼主年仅十六也。间关屡濒危险，卒达上海而至美洲。辅清实从，遂为美洲三合会开幕之始祖。三水共合者，洪也，齐福天即洪福齐天，隐指洪福也。至幼主行后，仁等如何伪托名号以抗御官军，及官军之如何冒他人为洪福，则不得而知之矣。”杨君云。 \\n 天徒曰：“吾闻之江宁故老曰：‘曾军初入城，幼主与忠王扶持于危急之际，思共窜避不能，忠王分兵授马，请幼主先行，逃赴徽境，就黄文金。然卒不达，走死江宁之牛首山，即方山也。牛首之峰为锐角，曾忠襄以一炮击平之，遂成方形，故更名方山也。’由是观之，则陈君所云，或非捏造。沈文肃奏稿称，洪福黄口小儿，无足介意。惟洪秀全窃号十有余岁，流毒十有余省，遗孽犹在，则神奸巨憝倚其名号，足以挥召群凶，幸幼逆辗转荒谷，十有余日，不为饿莩，卒就生擒。又奏幼主供词：谓至石城之杨家牌，为官军夜袭，惊坠马下。群逆扶之，同十余人挤入深坑中，官兵一一缚之。该逆伏暗中独免，乃潜入荒山中，蟠伏四日。饥甚，有白衣人与以饼，受之，遂不见。臣察看该逆顶发剪断，仅留数寸，目望视，口操粤音，于宫中琐屑谬妄之状，言之甚悉，其为伪孽无疑等语。前奏云云，伪托用意，正在于此。供词支离掩抑，欲盖弥张。十余人皆缚而一人独免，饥饿四日不死，托之于白衣人之授饼而不见，可谓渺茫。且洪仁等后死于幼主者五日，欲辨真伪，自可聚之同室。而秘密钩稽，则实状自见。乃一切不为，仅察看发目口音，及能言宫中事，遂决断为无疑，其证据亦已浅矣。杨君之言，未敢尽信。惟仁使美事甚确，日记后为沈文肃所得，文肃当时珍为外交秘本也。 \\n 至于洪福、杨辅清之事，余不得不视为异闻矣。然黄巢、李自成，犹得脱死，更何疑于洪福耶？ \\n  \\n 　 \\n  \\n  \\n 　"}
