{"章节": "\t\t·序", "正文": "　 \\n ·序 \\n 　 \\n  \\n ●书籍简介 \\n 第一四七种「窥园留草」 \\n 本书许南英撰。南英号蕴白或允白，台南人。清光绪十六年，由恩科会魁，授兵部车驾司主事，假回。二十年，应聘协修「台湾通志」；俄以中日战起，筹办台南团练局。翌年，事败内渡，走南洋。二十三年回国，历官广东徐闻、阳春、三水知县，并调署阳江同知。民国肇与，尝任福建龙溪知事。三年返台；周旋数月，又应约赴苏门答拉棉兰辑侨绅张鸿南「事略」。次年，懹乡悒郁以终。平居胸有所寓，笔之于诗。赤嵌城故居有地数亩，题曰「窥园」；遗诗「未定本」经其后人略加补删，各体总计一千零三十九首，按年编次，称为「窥园留草」。末附「窥园词」，凡五十阕。今本据民国二十二年六月北平初版本重刊；书前原有之「窥园先生自定年谱」及其哲嗣地山先生所撰「窥园先生诗传」二篇，今移置书后。 \\n ●允白先生遗像 \\n 已矣，旧邦社屋，不死犹存面目！ \\n 蒙耻作遗民，有泪何从恸哭？ \\n 从俗、从俗，以是头颅濯濯！ \\n 窥园主人自题于台南，时年六十二。 \\n ●施序 \\n 予与允白，生同岁、长同里，处同笔砚、出同袍泽；凡所遭际，科名、仕宦、兵革、羁旅，举一生安乐忧患，盖亦未尝不同。允白年六十有三，客死南夷中，今墓已宿草。遗诗数卷，仅犹恒河、仓海之一沙、一粟耳。其孤雅不忍先迹之就湮也，奉其剩稿，问序于予。予年六十有七，燹余槁朽，自顾婆娑，生意尽矣；拊今追昔，其何忍序允白之诗！既而幡然曰：『世之号称为诗人者众矣，其不足当允白之一吷者亦多矣；则予又何忍不序允白之诗』！ \\n 允白家世凋窭，而雏声特异，崭然见头角。光绪之初，予主海东讲院，允白以博士弟子员肄业焉；乘锐攻苦，跌宕文场。春秋两闱，脱颖而出。通籍后，贫不能供驾部职，请急还山。 \\n 寻值甲午中东之役，乙未廷旨割让台湾，仓葛大呼，王人不服；允白与吾党诸子枕戈泣血，连结豪帅，敌忾同仇，而终于无效。允白遂宦粤东，宰烦剧者若而年；而朝政又鼎革矣。 \\n 陆沉归隐，与予啸傲于洞天鼓浪屿中，觞咏菽庄吟社又若而年，卒之以贫而客于夷以死：此允白之诗之所以不可不为之传也。 \\n 嗟呼，允白之诗，其传也、否也？予不敢知也！允白交遍海内外，而其少而壮、而老者，惟予相知最深；今序其诗，允白之真面目见矣、允白之诗亦见矣，此允白之诗之所以传也，又何沾沾于世之所谓诗者为哉！ \\n 辛酉（民国十年、一九二一）中冬，定慧老人施士洁序于鹭屿寄庐。 \\n ●汪序 \\n 春源蚤岁获交于允白许君，彼此观摩，遂成益友。维时台学使灌阳唐公文治方新，礼延耐公施先生掌教台澎讲院；于制义试帖外，倡为诗、古文词之学。院中月课，春源与君辄冠曹偶。君少孤，家贫力学，天资挺特；春源驽钝，常恐祖生先我着鞭。未几，君果以会魁授兵部主事。春源勉从君后，虽幸而得售，迄未能与君春秋同榜齐年，深以为恧。 \\n 君以崖厈自号，胸之所寓，笔之于诗。赤嵌城南故居有地数弓，杂莳花木，署曰「窥园」，日与朋侪觞咏；间或写梅弄翰以自娱，君盖澹于仕进者。亡何割台祸起，时春源以公车诣阙上书，不报；君与台帅同仇戮力，赍志不酬，恝然为蹈海之举。春源亦弃家避地，彼此流落闽南。终以劳燕分飞，一行作吏粤东、江右，不相见者几二十稔。辛亥鼎革，春源与君先后还山，同入菽庄吟社于鼓浪洞天者又数载。何意君之老健崛强犹昔，将为九万里图南之鹏，竟乘桴而居夷以死也！吾道之穷，宁仅诗人然也！ \\n 君诗不事涂饰，栩栩然自镜其元象。春源固陋，何足以序君之诗！回念数十年：陵谷沧桑，陆沉天醉，死生聚散于泯棼杂乱中者，君诗历历在心目焉。矧附相知之末，能无酸辛乌邑于山阳之笛、黄公之垆？读君之诗，屋梁落月，犹见颜色也！ \\n 岁在重光作噩（民国十年、一九二一）嘉平月祀照灶日，如弟汪春源拜序。 \\n ●沉序 \\n 岁辛亥，余识许蕴白先生余羊城听秋声馆，谈艺甚欢。暇则招同唱和，或至忘昏晓。嗣客芗江、客鹭门，唱和一如在羊城时。无何，先生有棉兰之行。同人饯之菽庄别墅，先生即席赋别，作变征之声，识者以为不祥；时丙辰九月九日也。先生居棉兰年余，诗益工，吟益苦。既病且死，遗蜕不归，所谓不祥者于是乎验。 \\n 夫古之诗人客死者多矣，若李太白、杜少陵，其最著者，然皆域中也；苏玉局不死于儋耳，而先生独死于黄支、乌弋之间，天之所以待先生者，何其薄耶！虽然，神州莽莽，一蜗角也，蛮触争雄，伏尸流血；其大哀诚有如「南华」所云者：『生无福地之可居也，死无吉壤之可葬也』。至炎荒数万里外，犹有一抔净土以瘗诗骨，其亦幸矣！且使后之来者，登垄凭吊，概然曰：『此诗人许先生之墓也』！如是，则先生为不朽，即天之所以待先生者为不薄矣！ \\n 嗟乎，先生已矣！而迂叟、耐公、筠老、翊翁复先后下世；老辈风流，一时销歇！夜台有知，其亦吟想悲凄于风清月白时否耶？ \\n 今者，先生嗣君将以遗集授梓，问序于余。枨触前尘，辄书数语于简端。其诗之佳，有副墨之子斯传之、有雒诵之孙斯知之，不赘辞可也。 \\n 壬戌（民国十一年、一九二二）伏日，衡阳沉琇莹。 \\n ●林序 \\n 嗟乎！衣冠敝坏，樊参军何贫；妻孥冻饥，杨县宰太拙！大造视才华如敌，我辈与文字为奴。历数我台耆旧工于诗者，室望七星，而施耐公憔悴且老矣；居居万鬼，而邱仙根牢骚至死矣。之二子者，虽沦踬窘乏；而伊川授杖、尚如盛年，曾子易箦、犹能正毙。独许先生蕴白者，幼而奇穷、仕而屯邅，死且葬身异域。吁！天之所以待诗人者，抑何若斯之酷邪！ \\n 叟殁之五年，其嗣君奉遗草将以寿世，而索言以弁其端。健也晚陋，何敢妄赞一词？且施、汪、沉诸老之叙，亦既详且尽矣。虽然，右军泛海，服食实偕许迈以修；尉佗居粤，日夕以见陆生而喜。毗野树下，青啸如仙；婆罗山头，长歌当哭！凉云洗暑，其飞奇肱之车；古月招秋，同听扶娄之乐。弓衣争绣真讲，茧纸传钞；舍人如卬负蟨，唯夔怜蚿。是则杜陵入蜀，惟■〈林上灬下〉张籍之灰；苏髯窜荒，独设鲁直之像。又胡不能不抚卷凄怆而明其概焉？ \\n 先生椎轮大雅，丹艧元气：婵娟不在貌，孰睇君如美人？傲睨不受怜，知何物为名士。其为诗也，荣光望气、火珠验经，镜乎万殊，约之至精。惟其博，挽歌、野谚古荡今肆，好好笑笑，头衔自署。惟其达，冰壶贮月、玉盘聚露，八垓清气，累劫不涸。惟其洁，伯麟题壁、司马指山，偶作激语，亦有微言。惟其讽，结念凄心、作泥化石，嫠鸾啼红，病鹤唳碧。又惟其怨，于是条发蕤播，征咀商含，丽南朝之金粉、雄朔部之山川。吾不知其曷为而使人仰也可歌、俛也可潸？悲夫！ \\n 荃孙满握，原是不祥之芳；块垒在胸，长积难消之物。后世我知，未详何人？穷年自苦，祗招百谤！先生已矣，诵兹遗编，引为厉戒！君如再世，永为没字之碑；我悔今生，已凿中央之帝。 \\n 壬戌（民国十一年、一九二二）三月三日，林景仁谨叙。 \\n  \\n 　"}
{"章节": "·甲申（光绪十年、一八八四）以前", "正文": "　 \\n ·甲申（光绪十年、一八八四）以前 \\n 　 \\n  \\n 闻樨学舍将于腊月初五日解馆；初四夜，灯花忽开，喜而志之 \\n 终年伴我读书帷，方与青灯怅别离。今夜忽开花灿烂，多情若此可无诗？ \\n 卜得寒灯意不差，从今只照话桑麻。思将赠我无他物，结撰春心一朵花。 \\n 深宵相对理残篇，学舍叨光又一年！不意居诸长夜夜，而今始见火中莲。 \\n 有心腊烛还垂泪，何事灯花艳到明？是否春光知独占，佳音漏泄到寒檠？ \\n 笔 \\n 质直而心虚，与人无他技：毫末不敢私，尽心而已矣。 \\n 纸 \\n 昔子贵之时，曾居洛阳市。洛阳人情何？曰『薄乎云尔』！ \\n 登山 \\n 山后转山前，山前别有天；山前山未了，山后又山连。 \\n 拟唐人「自君之出矣」 \\n 自君之出矣，不复理残妆。思君如纺线，一转一抽长！ \\n 挽吴樵山外舅 \\n 论交与我结忘年，闻讣翻疑四日前（外舅于丁丑九月二十二日尚过「窥园」，坐谈半日；二十六日而讣至）。故里不归淹黑海（外舅原籍泉州），名山招隐到黄泉（因游冈山，中途暴疾）！几行绝笔谋儿女（外舅遗书以三女字余），半世知交隔地天。回忆看书贻拓本，临池不禁泪济然（外舅以余笔意近苏、黄，检秦邮帖相赠）！ \\n 端阳日哭谢宪章先生 \\n 命不如才奈尔何？几年笔砚共研摩。贾生「治策」虚宣室，屈子「骚经」吊汨罗。蓄艾不能除酒病，插蒲未必绝诗魔。停杯欲共冤魂语，三尺孤坟夕照多！ \\n 鼓山纪游 \\n 我昔在家山，曾读「古闽志」：榕城有鼓山，日夕萦梦寐。想欲一登临，林君有同嗜（林致和）；邱君喜欲狂（邱君养），王子争附骥（王泳翔）。壬午中秋后，同人毕秋试；相约出南台，不待携幞被。命仆买扁舟，呼童裹干糒；马江一帆风，山门顷刻至。一水慰溯洄，众山何嵬岿。斯游亦有缘，拾级从此始。万壑遍秋声，数家饶野思。松柏蔽天青，藤萝缠石翠。樵牧时或逢，猿鸟遥相避。百丈流泉飞，一声清磬坠。已到半山亭，有僧挂锡寄；揖客入禅房，席地蒲团位。我亦脚力疲，跏趺脱芒屣。老僧前致词，夕阳人影里：『请看摩崖碑，欲罢不能字。努力向前途，勿负初来志』！石瞪六千层，纵步忧颠踬。荡胸暮云升，刮面西风恣。更衣构小亭，闻是王忠懿。峦嶂秀摩天，殿堂高矗地。听经喝水岩，礼佛涌泉寺。山僧问来由，高谭有清致。座上证菩提，佛前看舍利。亦有百岁僧，袈裟脱半臂；扪虱向斜阳，旁若无人意。山楼亦明净，开筵饭疏食。指点翠微间，大师驱山魅。独登屴崱峰，与天通謦颏；苍崖翠壁间，处处探幽邃。扫石读新诗，妙语中心醉！山鸟啄稻粱，池鱼争饼饵。月影入檐低，苔痕上阶积。山楼枕簟凉，疏钟扰清睡。胜游足千秋，客心空万累！归来有短吟，当作游山记。 \\n 南台记所见 \\n 是愁是病是寒欺？斜倚熏笼力不支。我若梦中传彩笔，好图一幅病西施。 \\n  \\n 　"}
{"章节": "·乙酉（光绪十一年、一八八五）", "正文": "　 \\n ·乙酉（光绪十一年、一八八五） \\n 　 \\n  \\n 乙酉乡试，舟至马江口占 \\n 扁舟一棹马江平，席帽依然太瘦生；卖藕小娃犹认得，笑余三度到榕城！ \\n 自题梅花帐额 \\n 梦回书幌漏将残，曾与梅花耐岁寒。频唤山妻烹苦茗，一庭明月压阑干。 \\n 蛙鼓 \\n 梦回池馆寂无哗，鼓吹喧闻两部蛙。桑柘夕阳争报社，海棠春雨乱催花！几时蚁战初酣阵，何处蜂飞欲散衙？岂是正平灵爽在，屈身犹自作三挝？ \\n 蝉琴 \\n 入耳频和石上泉，请将缘绮托青蝉。有声自信非凡响，得趣何劳太古弦。羽调叶时鸣夏日，商音变处怨秋天。让他万壑松涛满，浓绿清音一饱眠。 \\n 蝶拍 \\n 六朝金粉不堪论，剩得翻风两拍存。按节日中衣任晒；踏歌花里翅无痕。记从天宝敲宫谱，梦与庄生唱鼓盆。倘入滕王新画本，依然子弟老梨园。 \\n 夜笛 \\n 弄残玉笛夜迢迢，又听虫声愈寂寥。绕径声飞风有韵，倚楼人去月无聊。落梅别调翻长短，折柳新歌记近遥。逸韵高低萦耳际，空阶默听到残宵。 \\n 秋柳（用渔洋山人原韵） \\n 梨花前度系吟魂，转盼秋光到玉门。匹马嘶残深碧色，乱鸦啼破淡黄痕。愁生横笛新歌管，梦绕衔杯万酒村。好与断肠人送别，当年张绪不堪论！ \\n 非关繁露与微霜，本是柔条护曲塘。眉样嫩分新妇镜，梦魂冷系老渔箱。不闻弹指征唐士，空瘦腰围怨楚王。惆怅汴京花市好，双飞燕子寿安坊。 \\n 怯寒先着薄绵衣，竟与三春意态非。已似韦娘金缕尽，那堪苏小玉绳稀？楼台有客怜相望，燕雁凭君记代飞。一为停骖思往事，宦情、乡梦两相违！ \\n 自怜还是为君怜，镇日斜阳又淡烟！一片新秋明入画，几团乱絮薄成绵。数来眠起犹三度，阅尽炎凉又一年！独有桃花情意好，萧条相伴白堤边。 \\n  \\n 　"}
{"章节": "·丙戌（光绪十二年、一八八六）", "正文": "　 \\n ·丙戌（光绪十二年、一八八六） \\n 　 \\n  \\n 沪上雨夜 \\n 夜静雨初息，更阑烛未灰；乡园沧海外，移入梦中来。 \\n 沪上除夕 \\n 拨火围炉坐，今宵漏倍长；耐寒因守岁，拚醉复添浆。且喜灯花艳，旋听爆竹忙。叠笺呵冻笔，春帖舄双行。 \\n 沪上元旦 \\n 笙歌黄歇浦，孤客此迎春！风雪停中道，烟花自隔邻。笑书「恭喜」字，自祝苦吟身。闻道垂杨柳，柔条解系人。 \\n 天津道中 \\n 拥梦驱车出，星河欲曙天；草光珠滴露，柳暗黛含烟。野鸟喧初日，寒驴吸冷泉。枯肠费搜索，入望酒帘悬。 \\n 菜仓夜宿 \\n 顾我如稊米，令宵宿菜仓。孤村临驿路，荒屋隔驴房。土锉添煤火，瓷盆爇酒香。帝城云树里，明日卸巾箱。 \\n 闻蔡绛卿司马令嗣（应臣）县试前茅，书以志喜 \\n 一纸千金重，君家喜信闻。爱人能以德，有子必知文；入座芝兰味，摩空鸾鹤群。新硎初出试，拔队作前军。 \\n 都门清明日有感 \\n 细雨入清明，新烟出禁城。杏花天上梦，芳草客中情。九九寒威退，三三暖气生。墓田澎海外，拜扫忆诸兄！ \\n 闻陈卜五表弟秋试报罢，余亦春试罢归，书以志感 \\n 我望君诚切，君怀我更长。爱君如手足，误我是文章。转语聊相慰，何才那不偿？相期齐努力，鬓发未全苍！ \\n 丙戌偕徐仞千、陈梧冈两同年来京会试，徐捷得工部，陈考得中书；余已入彀，因对策伤时被放。二君强欲留余在京过夏，书此谢之 \\n 工部原诗客，中书号舍人；来时同幞被，归路自风尘。台阁花如锦，关河柳不春；不如归去好，傲肯自嶙峋。 \\n 甘蔤子 \\n 独抱美人姿，东风力不支。暂舒铺地影，羞放出栏枝。嫩脸餐霞重，清阴趁日移。绝非红豆子，亦自惹相思。 \\n 戏集香草笺句 \\n 汝纤我瘦不差池，对倚红阑不语时；十索十香空有恨，共君无事莫相思！ \\n 秋雨所期不至 \\n 红丁旧酒香初透，绿甲新蔬味亦饶；期与山人同一醉，忽闻风雨断溪桥！ \\n 风声又挟雨声来，落叶空庭覆绿苔；一语丁宁篱下菊，有花且莫尽情开！ \\n 七夕遇雨 \\n 黑云驱雨疾如潮，转为神仙贺此宵：舄尽银河千顷水，不须乌鹊为填桥。 \\n 王泳翔自闻樨学舍告归，约以二日再来，及期不至 \\n 听雨听风转费猜，河梁望绝又愁催；乡心已逐人归去，剩此诗肠日九回！ \\n 愆期不至苦非常，慎勿先期语寄将！偏是谢娘经阅历，殷勤嘱咐与王郎（泳翔言其内人与约，欲归勿先寄信示期。盖将及期之两三日前，令人悬系不已；况及期不至，则度刻如年，醉人似酒矣。诚阅历之言）。 \\n 为刘世抟茂才题并肩美人图 \\n 管城遥送美人来，不爱桃花爱绿苔。漫说乔家双姊妹，是儿眷属本天台。 \\n 穷途空笑阮生狂，那识温柔是者乡。为彼难消清艳福，尽将情种属刘郎。 \\n 四时宫怨（七绝集句） \\n 寂寂花时闭院门（朱庆余），空留莺语到黄昏（段成式）！蓬莱阙下长相忆（宋之问），梦寐荒唐亦感恩（黄任）。 \\n 庭院沉沉画漏长（张尚礼），轻阴树底咽啼莺（谢宗可）；楼台深锁无人到（许浑），惟有葵花向日倾（司马光）！ \\n 古槐永巷暮蝉愁（张籍），一叶相飞已报秋（陆游）。莫上翠楼凭几望（郑所南），当时七夕笑牵牛（李商隐）！ \\n 云树深深碧殿寒（杜荀鹤），金垆香烬漏声残（王安石）；熏笼玉枕无颜色（王昌龄），常恐君王不忍看（张谓）。 \\n 台湾竹枝词 \\n 年年春色到瀛东，爆竹如雷贯耳中。镇日消寒惟有赌，一声「恭喜」万人同。 \\n 大南门外路三叉，二月游春笑语哗。桂子山头无数冢，纸钱飞上棠梨花。 \\n 春晚罗衫适体轻，买舟廿日渡安平。旌旗簇拥天妃过，茶果香花夹道迎。 \\n 佛头港里斗龙舟，挤拥行人到岸头。曾记昔年逢骤雨，仓皇红粉跌中流。 \\n 鲲鯓王入小西门，一月香烟不断温。回驾遍游城内外，下船时节已黄昏。 \\n 盂兰大会最闻名，鸡鸭豚鱼饭菜羹。一棒锣声初入耳，有人奋勇上孤棚。 \\n 佳期屈指到秋中，月饼团圆百印红。儿女鸠钱买瓜果，七层塔子火玲珑。 \\n 秋风策马出南郊，带得新诗马上敲。小住竹溪萧寺好，淋漓佳句壁中钞。 \\n 冬至家家作粉弹，儿童不睡到更阑。巧将糯米为龙凤，明日邻家共借看。 \\n 本来国宾自流通，每到年终妙手空；海外无台堪避债，大家看剧水仙宫。 \\n  \\n 　"}
{"章节": "·丁亥（光绪十三年、一八八七）", "正文": "　 \\n ·丁亥（光绪十三年、一八八七） \\n 　 \\n  \\n 题颜汀如画蛱蝶探花图 \\n 颜生写蝶夺神工，写到探花妙手空。笑尔头衔夸及第，温柔乡里也招风。 \\n 王泳翔纳宠，戏作催妆诗贺之 \\n 苜蓿凋残荳蔻鲜，春风二月嫁人天；痴男原不移痴志（即用泳翔『人笑者男痴，痴男志不移』句），勉读召南第十篇。 \\n 久为西席忽东床（尊宠阿弟曾受业泳翔），礼分遥知叙桂堂。本是王郎渡桃叶，翻教桃叶渡王郎（泳翔暂为赘婿）！ \\n 频频顾影若无俦，八尺湘帘且下钓。秘却大乔无限恨（尊宠尚有大姊待字），自移奁镜自梳头。 \\n 钗头坠凤髻盘鸦，妆束今朝俨大家；对镜自怜还自喜，从郎细语索宫花。 \\n 淡红衫子怯轻寒，彻尽琼浆烛未残；香草笺诗还记否？手拈衣带恣人看。 \\n 巧思制出笔囊新，囊笔兼囊执笔人。漫向明窗书小楷，买丝劝汝绣针神（此段姻缘因贻笔囊而成）！ \\n 自题笔囊 \\n 钞书摹帖养疏慵，莫挫文坛未露锋；知是待开花五色，绮罗乡里梦重重。 \\n 直节虚心百炼锋，此才仅受管城封。阿房空作藏娇地，似此轻恩负祖龙。 \\n 题梅花赠赵雄叔 \\n 新凉一院乱秋虫，墨汁初浓烛影红；乘兴偶为梅写照，梦中惊起赵师雄。 \\n 闻樨学舍即景 \\n 天然位置一诗寮，此景从来未易描：芳草平阶无用翦，好山入户不须招；新添门外一渠水，旧种窗阴百本蕉。独惜岁寒无雪意，梅花消瘦大无聊。 \\n 暮雨 \\n 薄暮雨霏霏，寒鸦几点归；尚留空外影，远浦度残晖。 \\n 寒夜起坐 \\n 萧条瘦菊英，尚耐西风冷；岂我不如花，未堪当此境？ \\n 有赠 \\n 失火人犹贺，多金嫂便危。男儿能自奋，安在有家为！ \\n 感时 \\n 此身无百年，此名足千古。嗟嗟时世人，役役何其苦！既已美田庐，亦复荣簪组；妻妾列鸳鸯，童仆豢狼虎。顾盼亦足豪，乡邻谁与偶？以此为盛名，其实亦何取！海上无金丹，肉皮囊易腐；功名富贵身，北邙一坏土？况是膝下儿，昏昏愚且鲁。有酒饮则狂，无书医不愈。生儿永令名，翻以玷父祖。人各有此忧，胡不以德补？ \\n 五妃墓 \\n 墓在台南城外新昌里，墓碑题曰「明宁靖王从死五妃之墓」。 \\n 海山无处窜天潢，果尔王亡妾亦亡。同日雉经完晚节，有星鱼贯照新昌。苹蘩合附孤忠荐（同治甲戌，沈文肃奏以延平郡王郑成功祠列入祀典，五妃与焉），碑碣犹留十字香。监国夫人坟在否（监国夫人，陈永华之女、郑成功之孙郑克■〈臧上土下〉之妻也。克■〈臧上土下〉监国遇害，夫人随夫尽节，葬北门外洲仔尾。其地濒海，波浪冲没，不知其处）？凄凉洲尾吊斜阳！ \\n 伤心澎海竖降旗，誓死齐听绝命词。赤祚遗藩终草莽，朱家无地葬胭脂！天亡经、塽留孤岛，人似英皇泣九疑。凄绝万千新故鬼，月残听唱九池诗（范九池有五妃墓道七绝数首，勒石于南门外）。 \\n 闲散石虎墓 \\n 台南南城外有法华寺，即明末李正青梦蝶园故址也。其北畔一古墓，题曰「闲散石虎之墓」。考志乘，台湾流寓并无其名，意亦正青之流亚欤？正青先生名茂春。 \\n 梦蝶园边一坏土，残碑班驳勒「石虎」。墓中虎骨化灰尘，头衔独以「闲散」取。不知年代何许人，是清、是明难判剖。台湾自鼎革而还，郑氏开荒为初祖。其时亦有济时贤，文武衣冠难仆数：王、辜、卢、沉、张、郁、俞（王忠孝、辜朝荐、卢若腾、沉佺期、沈光文、张士■〈木郁〉、张灏、张瀛、郁永河、俞荔，此十人皆台湾流寓），刺桐花下诗坛聚。正青先生别一流，好佛自作「蝶园主」。之数人者我俱知，理乱不闻谢簪组。吁嗟乎！生才乱世总不祥，不如闲散之为愈！斯人不闻与虎群，虎亦不与斯人伍；剩水残山一虎坟，春草秋花荐牧竖。短歌当虎墓志铭，呜乎石虎足千古！ \\n 和郭士梯感怀原韵 \\n 知我何如我自知，空山岁月任栖迟！江淹未老才如尽，李广无侯数本奇。相与交游初舞勺，纵谈身世每倾卮。可怜君亦如飞鸟，绕树回环未有枝！ \\n 本来名士不求知，疏懒如云出岫迟。人到忘贫无异富；诗能不俗便称奇。有才何必名登榜，无累依然酒满卮。试看东风花历乱，落红偏是最高枝！ \\n 梦蝶园怀李茂春先生 \\n 李先生，龙溪人；明末进士。避乱，隐于台湾。 \\n 喃喃口诵「波罗蜜」，遯迹东来毘舍耶。名士晚年多好佛，古梅无主自开花。荒园蝶梦犹留址，瘴海龙潜未有家。二百余年香火地，孤松苍郁有栖鸦。 \\n 暮春感怀，兼呈林致和孝廉、王泳翔茂才、陈卜五茂才诸友 \\n 谬为诸君许赏音，十年久不作诗淫；刀因斗利锋先挫，玉为藏光蕴愈深。白袷有痕寒士泪，绛纱无语美人心。生平无一堪人意，置酒床头且自斟。 \\n 读施澐舫山长诗草，恭拟题词 \\n 吾师福慧本双清，弱冠驰驱游帝京：珥笔射策宴春明，秘省联班荣复荣。冲霄健翮如飞鹏，直上青云万里程。小臣自许答升平，老母承欢有长兄。忽闻断雁心怦怦，予季行役怅孤■〈忄孕〉，或出、或处两念萦，况有倚闾望归旌。挂冠买棹回东瀛，闭门不与世逢迎。人中佼佼铁中铮，实之大者声自宏。当轴闻名耳为倾，皋比讲学旧家声；海东桃李门墙盈（尊甫星阶先生，前亦主讲海东书院），吾师应聘为文衡。造士棫朴咏菁菁，十余年来叶士评。风流、道学两齐名，人拟汉代郑康成。我必是天上奎精，乃与东坡同日生；所以余事假诗鸣，偶得佳句锦囊盛。手自编订未梓行，先将稿本示南英。骚坛一队劲敌兵，何止五言策长城！雄浑劲健春雷轰，纤秾绮丽语流莺；犹如古侠一剑横，犹如儿女对吹笙。窥园寒月漏三更，高吟时复剔残檠；陆离光怪眩目睛，窗外知有鬼神惊！ \\n 秋日谒延平郡王祠 \\n 八月清秋秋皎洁，白帝初除三伏热；赤嵌几处有专祠？独拜有明郑忠节！忠节起自闽南安，彬彬儒服亦儒冠。轴覆枢翻明鼎革，慨然我独为其难！干戈满地降旗遍，甲马楼船拚转战。苍穹有意眷孤忠，大海忽将荒岛见。茫茫瘴雨杂蛮烟，横海将军气万千；北望已无明社稷，东来独辟古山川。一鼓荷兰战则克，寓兵于农教稼穑。惟公具有大经纶，知道足兵失足食。几回旗鼓出鲲身，恢复中原志不伸；纪岛火光销烈焰，天教海外死孤臣！回天只手嗟无术，天命有归神州一。二百余年隶版图，英雄心事如天日；御灾捍患护台阳，野老春秋奉瓣香。一自圣恩崇祀典，从来潜德有幽光。 \\n 客居杂兴 \\n 拨闷离家去，离家闷转深：雨声秋瑟瑟，灯影夜沉沉！ \\n 乡思知多少，残檠半灭明。客居原寂寞，祗有夜虫声！ \\n 前溪三尺水，大雨忽滂沱；截竹教童试，沙汀涨几多？ \\n 夜雨真无赖，荼■〈艹縻〉尽落花。多情双粉蝶，留恋到残葩。 \\n 过二重溪 \\n 一村初过雨，野水尚回漩。桥断思通竹，林疏渐补烟。草光浮极浦，树色染遥天。归去前途静，高槐咽暮蝉。 \\n 征妇词 \\n 楼台三尺雪，关塞万程途；苦战寒如此，边衣接得无？ \\n 塞上曲 \\n 大纛朔风飘，将军杀气骄；纵鞭驱怒马，夺取玉龙标。 \\n 采莲曲 \\n 郎妾各西东，隔住莲花路！不及野鸳鸯，东西任来去。 \\n 荻花 \\n 一派浔阳半是愁，青天碧海夜痕秋；琵琶水上随风起，吹出江边尽白头。 \\n 杂兴 \\n 天气初长日困人，近来诗稿懒誊真；偶思静作蝇头楷，用尽秋毫未入神。 \\n 案头书卷堪为友，篱角梅花即是春。笑说钱无如日落，行行连影不随身！ \\n 灯光射壁人留影，雨点敲窗鬼作声；裂破纸条吹灭火，暗帏欹枕到天明。 \\n 题许质珊墨兰（代友人作） \\n 彼此同心本似兰，写兰当竹报平安。美人细认淋漓笔，笑向花前问质珊。 \\n 与陈子模、傅采若、张恺臣游梦蝶园，拜五妃墓；饮于竹溪寺，女校书四人与焉 \\n 下拜宁妃冢，闻游处士园。沿溪寻古寺，拂席布清尊。海外无名迹，空中有色根；桂山山下路，新月已黄昏。 \\n 雨夜不寐 \\n 滴滴铜壶夜漏迟，碧阑干外雨如丝。竹床藤簟初无梦，红烛纱窗合有诗。菡萏出泥刚得水，茅茨补屋恰当时。小园花落知多少？明日呼童试一窥。 \\n 更阑犹听响潇潇，天半雷声势转骄。煮茗白沙泉细沸，拾书红蜡烛频烧。三农待泽皆如愿，两地怀人共此宵。榻下嬴僮无挂碍，一眠安稳到明朝。 \\n 过旧游有感 \\n 分明旧事不堪论，咫尺天涯更断魂！流水落花空幻梦，青天碧海了无言。燕归巢冷留泥迹，凤去台空有月痕。翻是桃花情意好，似知崔护又过门。 \\n 偶成 \\n 眉尖眼角解温存，未必求凰曲动闻；赋就金门期一献，可能无负卓文君！ \\n 兰草 \\n 兰草湘中种，罡风一折寒：泪流三两副，思郁万千端。骨峭人应绝，情深鬼不单。小楼风雨急，红烛未烧残。 \\n 冬日游鹭岛榕林 \\n 久闻黄氏旧林皋，今日登临第一遭。海气万重天外画，江山一览客中豪。榕因送籁声偏永，鹤不惊寒啸愈高。自少能诗曾搁笔，不期从此再抽毫。 \\n 烟台道中 \\n 破晓事晨征，冬山尚酣睡；偃蹇不胜寒，白云为之被。 \\n 朔风卷地来，飞云连天积；日暮芝罘山，轮蹄一孤客。 \\n 云积高于天，云消深于渊；蹇驴亦饥渴，忍冻吸水泉。 \\n 太真 \\n 舍身为遣六军行，掩面君王太不情！比翼鸟分连理折，负他有殿号「长生」！ \\n 无人山下葬真姬，不及征夫革裹尸。空费洗儿钱百万，生前酷爱禄山儿！ \\n 委地花钿了不存，马嵬坡下渺芳魂。如何道士传来语，尚有金钗达至尊？ \\n  \\n 　"}
{"章节": "·己丑（光绪十五年、一八八九）", "正文": "　 \\n ·己丑（光绪十五年、一八八九） \\n 　 \\n  \\n 被放出都 \\n 扪心自觉此心平，自古文章有定评。不信再来犹有望，依然两度未成名！计偕远道悲翁子，对策伤时笑贾生。甚欲邯郸寻梦去，人间无枕可通灵！ \\n 己丑在都，读吕汝修孝廉诗草，作此以当题词，并呈邱仙根诗伯 \\n 奚囊万水又千山，策马高吟入九关。献赋友朋膺泰侣（谓仙根孝廉），论交风骨晋、唐间。云开遥指鹏腾翮，雾散先教豹见斑。我有「窥园留草」稿，读君佳句拟除删。 \\n 尊酒论文幸识韩，燕京聚首倍秋欢（余于丁亥识汝修于台南试寓，兹因公车同寓都门）。重瞻标格真名士，得读嫏嬛胜拜官。久以山中为乐土，更从海外筑骚坛；即今射策金门去，别有经纶露笔端。 \\n 挽吴湘玉 \\n 病魔毕竟为情魔，一纸飞书唤奈何！顾我无言惟一笑，笑时恨比泪时多！ \\n 松鬓蓬蓬自苦辛，病来姊妹不相亲。一宵未了风尘债，强挽郎偎翠佩身！ \\n 空谷争传第一家，腰肢争柳貌争花。偶随仙子凌波去，辜负湘裙六幅纱！ \\n 枕屏无梦到潇湘，太息情长命不长！阿母错怜教不嫁，前身应是杜兰香！ \\n 卧病经旬怨转痴，罡风如翦断情丝！怜卿酷为荔支病，故筑香坟傍荔支（玉有嗜荔支之癖，病时犹日啖数十颗；葬于南门外荔支宅）。 \\n 回思旧事堪怜惜，巾扇钗裙一样深。卿似落花寒食节，春城无处不伤心！ \\n 老妓 \\n 当初悔不嫁商人，断送莺花几度春？记曲剩余红豆冷，登楼羞见绿杨新。绝无乐府留前辈，那有空房寄此身！夜静忽听儿女语，泪痕如水月如银！ \\n 海漫漫 \\n 海漫漫，谁是求仙海外还？浪说蓬莱金玉阙，虚无缥渺诳人间！有人鼓浪冲波去，秋水连天不遇仙。仙在人间人不见，升天入地求之遍。徐福楼船东复东，一去东洋不复转。海漫漫，空无际；那有仙舟海岛系？辨石已无严君平，好奇偏笑秦皇帝。崆峒山头拜广成，伊古帝尧闻真谛：必静必清毋劳神，便是神仙长生计。吁嗟乎，半生名利客，一梦入邯郸；纵有神仙传妙语，世人枉自炼金丹！ \\n  \\n 　"}
{"章节": "·庚寅（光绪十六年、一八九○）", "正文": "　 \\n ·庚寅（光绪十六年、一八九○） \\n 　 \\n  \\n 申江旅次 \\n 晚来飞雪又重重，乱酌无巡兵转浓。拥被欲寻归去梦，冷魂飞不过吴淞！ \\n 申江即景 \\n 此景中原得未曾，楼台处处两三层；沿江无数垂杨绿，一树垂杨一盏灯。 \\n 吴淞夜泊 \\n 船向吴淞浅处行，楚人水调倚窗听；笛声吹落江心月，水上渔灯天上星。 \\n 通州舟次 \\n 轻舟一夜响潺潺，知过河流第几湾？晓起推篷窗外望，依然身在麦花间。 \\n 早起 \\n 起来不用报鸡筹，灯火微微焰未收；士女曾闻诗戒旦，乾坤独得气如秋。好花未醉先红靥，小鸟无愁已白头。分寸光阴宜护惜，将勤补拙励前修。 \\n 无题 \\n 几载阴资激厉功，窥臣有女在墙东。那知快婿求和靖，更有高人爱伯通。水是澄怀能印月，竹原劲节不妨风。冥冥仗尔氤氲使，颠倒因缘两不同！ \\n 歌儿名月宫者，以团扇索诗，作此应之 \\n 不妨唤我作诗狂，吟到香奁句亦香。自比三郎多艳福，人间长得听「霓裳」。 \\n 吴头楚尾驻婵娟：管领春风二十年；何必东皇长作主，斯人斯扇两团圆。 \\n 和赵玲史除夕即事原韵 \\n 风雪连天渐酿春，小园梅放一枝新。万千忙处抽身出，静里裁诗欲寄人。 \\n 竹窗初日鸟鸣辰，斜折诗筒得句新；我亦笑君多事甚，岁除无债又赊春。 \\n 题画梅纨扇赠李丽川司马（时任凤山县，卓有政声） \\n 漫天风雪冻难支，酝酿梅花作意迟。怪煞天公不公道，春风偏是上南枝。 \\n 岁暮约王泳翔窥园饮酒 \\n 腊鼓频催岁欲阑，与君促膝强为欢；杯中有酒消愁易，海外无台避债难。贾岛尚余诗可祭，冯欢那肯铗空弹？小园报道梅花放，约尔探春共倚栏。 \\n  \\n 　"}
{"章节": "·辛卯至癸巳（光绪十七年、一八九一～十九年、一八九三）", "正文": "　 \\n ·辛卯至癸巳（光绪十七年、一八九一～十九年、一八九三） \\n 　 \\n  \\n 林佑轩同年索画，时在台将有续弦之喜 \\n 可怜独客天涯住，着意看花已二年。闻道南枝好消息，从今不冷落逋仙。 \\n 邱仙根工部以诗索画梅，用其原韵应之。时仙根掌教崇文书院，而余辞 \\n 蓬壶书院之聘 \\n 讲学输君据上游，偷闲让我占林邱。一枝图点淋漓笔，写作梅花澹墨浮。 \\n 索梅想欲梦同游，不怕林逋错老邱。一首新诗名士聘，分来半树暗香浮。 \\n 王泳翔索题秋海棠画扇 \\n 十年不赋闲花草，王子多情泥短吟。看画剧怜花薄命，怀人顿触我伤心。栏干屈曲烟犹重，帘幙低垂月未沉。夜奏通明重乞借，秋阴可否换春阴？ \\n 黄金台 \\n 一望蜃楼海市虚，残山剩水有樵渔；我来不见黄金址，为报燕昭一尺书。 \\n 有赠（代方雪桥） \\n 忽唱骊歌仆在门，别筵和泪强为吞。锦衾慰藉喁喁语：约后思前总断魂！ \\n 衾裯昨夜不成欢，余暖余香上玉鞍；再莫为侬回首望，断云零雨小楼寒！ \\n 猖狂性格带柔肠，铁剑瑶琴自束装。古道夕阳偷写照，丰神宜友亦宜郎。 \\n 凭君去去忍淹留，多一分留一倍愁。闻道聪明多薄幸，如君是此性情不？ \\n 忆菊 \\n 着意在篱东，芳魂几日空？花容都寂寞，心事尚朦胧。节晚人偏瘦，秋归梦未通；多情情更误，无语怼西风！ \\n 访菊 \\n 花事近重阳，高人日日忙：招邀三径外，问讯竹篱旁。是处吟秋色，谁家赋晚香？萧条休傲我，诗兴倍堪偿。 \\n 品菊 \\n 秋色漫相争，霜花种种呈；如人甘澹泊，等我费详评。傲骨谁堪瘦？孤芳孰最清？何当邀赏识，老圃冠群英！ \\n 供菊 \\n 小径纵遨游，黄花品孰俦？摘来金盏艳，坐列玉瓶秋。寄意篱垣角，钟情几案头；一枝聊自适，相对景偏幽。 \\n 送王泳翔屏山访友 \\n 名山有佳友，相得每相从。古木斜阳挂，迷津野老逢。桥荒惊积雨，径尽见层峰。好是巴山雨，添君夜话浓。 \\n 窥园漫兴 \\n 就花缺处补茅庐，拟似衡门泌水居。幽径半村还半郭，小窗宜画亦宜书。阶前生意裁红药，篱外秋光种绿蔬。除却搢绅官气习，秀才风味忆当初。 \\n 秋风石径长苍苔，久与衙官谢往来。天上时时云狗幻，人间处处火牛催。豫章旧榻无徐稚，易水荒台吊郭隗。笑尔枢曹闲散吏，不当官去愧无才！ \\n 天生傲骨自嶙峋，不合时宜只合贫。容我读书皆造化，课人艺圃亦经纶。云雨翻覆一双手，冰雪消磨七尺身。不信驽骀鞭不起，也曾驰骋九京尘。 \\n 相逢俱是济时贤，愧我无能着祖鞭。厚禄故人无一字，措资散吏又三年。杜陵老屋秋风破，庾亮高楼夜月圆。兰秀菊芳长误我，酒酣频唤奈何天。 \\n  \\n 　"}
{"章节": "·甲午（光绪二十年、一八九四）", "正文": "　 \\n ·甲午（光绪二十年、一八九四） \\n 　 \\n  \\n 题画梅，赠陈焕耀（时中日失和，海氛方炽，有感作此） \\n 斜风料峭到冬初，爱种梅花手自锄。踯躅荒园犹有恨，荆榛满地未芟除！ \\n 和祁阳陈仲英观察感时示诸将原韵 \\n 茫茫谁是济川舟？费杀筹边设戍楼！巳撤屏藩资广岛，那堪保障督并州！如斯纵敌成骑虎，遂使蹊田竟夺牛！半世紫光名相业，一朝断送海东头！ \\n 潜移兵祸海之东，炮火澎瀛杀气红。大帅易旗能御敌，平民制梃愿从戎。岳家军信山难撼，宋室金输库已穷。有诏班师臣不奉，圣明亦谅此愚衷！ \\n 妖氛纔息十三年（甲申台北有法人之战），烽火东溟又起烟。秦帝有心收党郡，鲁人无计返汶田！从今梓里非吾土，何处桃源别有天？欲隐枢曹为散吏，宦囊萧索转凄然！ \\n 难挥退日鲁阳戈，除是神鲸再跃波。望岁有谁趋免冑？求援终属倒持阿！牢羊已失成蛮触，市虎纷传幻战和。一局残棋浑未定，甲兵何日洗天河？ \\n （附）原唱 \\n 上相东行一叶舟，五更笳鼓起舵楼。大名巳自垂千古，此错何堪铸九州？玉帛先将迎妇雁，河山权作犒师牛！有谁哭向苍天问？万里孤臣海尽头！ \\n 万年王气起辽东，朱鸟祥开一粒红。宗祖艰难会卜洛，臣工计策祗和戎！东邻地竟汶阳返，西帝图翻督亢穷！旰食宵衣频北顾，涓埃谁为答宸衷？ \\n 郑氏归仁二百年，王师渡海扫烽烟。廛居夫里宽征布，户有丁男尽力田。屈价终身成异俗，弁髦何日戴尧天？漫云殊俗无知识，欲叩重阍亦枉然！ \\n 圣明何事召兵弋？万里扶桑骤沸波。自大夜郎思比汉，辨奸英主早烹阿。疮痍无奈伤元气，慈忍终当致太和。壮不如人臣已老，诸君强起挽天河！ \\n  \\n 　"}
{"章节": "·乙未（光绪二十一年、一八九五）", "正文": "　 \\n ·乙未（光绪二十一年、一八九五） \\n 　 \\n  \\n 奉和实甫观察原韵 \\n 时局变迁，拟焚笔砚，承余姚吴季籛寄和沅湘易实甫寓台「咏怀」六首原韵，并附实甫原唱，致言索和。展诵之余，檐际雨晴、纸窗风裂，依稀似有鬼神涕泣也。晚间伏枕效颦原韵，■〈扌翕〉杂寡绪，录呈季捻籛、实甫、鹿岑诸公笑正。罗鹿岑名绮章，广西人。 \\n 黑海黄河任往还，榆关回首白云间！悲歌有客来燕赵，凭吊无人管海山（实甫奉刘岘帅命自山海关来台，欲与唐中丞商办军务。在申江即闻台北失守之信，折而来台南，商刘渊师起任申包胥之役，亦人杰哉）！寇准信能司北钥，赵佗浪说长南蛮。有谁起任筹边事？国士无双尚内艰（时实甫尚丁内艰）。 \\n 浮槎为我难中民，清节和神泽似春。儒将流风君借寇，黍苗膏雨伯思郇。结交肝胆同盟血，誓许头颅不惜身。记得白龙庵里会，澧兰沅芷忆佳人。 \\n 赤嵌孤岛萃狼烽，仁轨天生闲气钟：「毗舍耶」山开一局，「婆娑洋」海隔双重。残山剩水呼仓葛，晚岁寒天见老松。竟使葫芦依旧样，紫桥尚有黑旗纵！ \\n 元武旗撑五丈峣，扶桑霸气黯然消。不甘披发冠冠楚，犹是章身服服尧。议院广开民主国，版图还隶圣明朝。请看强弩三千彀，鹿耳门前射怒潮！ \\n 茶樟矿炭萃菁华，况有金苗日拣沙，争羡五行山献宝，忽惊两度炮开花。纸糊媪相贻蜂虿，钱赐金人豢豕蛇。失马塞翁浑祸福，问天欲泛斗牛槎！ \\n 投笔从戎恋虎头，巨川欲济苦无舟！涕零阙下陈同甫，谈笑军前李邺侯。仗剑定应除丑虏，执鞭窃愿逐豪游。满腔热血向谁洒？诸葛先生近豫州。 \\n 吊吴季籛参谋 \\n 季籛名彭年，为刘渊帅幕客；往来公牍，多其手制。高谈雄辩，动惊四筵。公余之暇，不废吟咏。乙未夏五月，台北请援，刘帅遍阅诸将，无可恃者；季籛毅然请行。领兵数营，至彰化八卦山遇贼，诸军不战自溃，季籛独麾七星旗队与贼决战；孤军无援，困于山上，中炮而死。呜呼壮哉！ \\n 北望彰城吊季籛，西风酸鼻哭人天！沙场白骨臣之壮，幕府青衫我独贤。旗卷七星援卒散，山围八卦贼氛然。岂徒一死酬知己，苹藻春秋荐豆笾。 \\n 北望彰城吊季籛，离奇火色与鸢肩。死犹仗剑为雄鬼，生亦工诗作浪仙。遗恨千秋师退次，招魂一恸子来前！赤豹白龙扶翠辇，灵旗来往海中天。 \\n 防匪 \\n 匹马驰驱出北门，书生惭愧不能军！夷吾自创连乡法，龚遂空传谕贼文。城社已遭狐鼠毒，溪山竟聚犬羊群！兴戎伏莽营三窟，隔岸人家尽贼氛。 \\n 赤子潢池敢弄兵，梗顽竟自外生成；杀人坛作萑苻盗，命将何劳细柳营！白水漈头屯野垒，乌山仑上听残更。荷戈御贼皆农父，太息犁锄尽息耕！ \\n 练军小队驻南庄，号召团丁遍四乡。从我袒衣周太尉，望君免冑沈诸梁。忍闻中泽鸣鸿雁？那肯深山放虎狼！剿抚兼施操胜算，管教争献夜郎王。 \\n 号令遥传上将坛，书生独任斩楼兰。群酋自恃秦关险，诸将争歌蜀道难。羊叔鸩人心不毒，鱄诸刺客剑犹寒。健儿越岭如飞鸟，掷献头颅血未干。 \\n 挥军直捣甲山埔，乱石围营虎负嵎。乌合纷飞巢破碎，羊肠曲折路崎岖。操刀聊弒从戎事，传檄先安胁从徒。从此南人长不反，望尘乡老拜征途。 \\n 鸡犬桑麻付劫灰，流离琐尾怯归来。仓箱有粟鸟争啄，篱落无人门自开。避地偶随亲友去，隔溪潜约女儿回。斯民忧乐诚吾事，满目凄凉亦可哀。 \\n 和哭盦道人易实甫观察台舟感怀原韵 \\n 两洋无水济枯鱼，妄诞纷传鬼一车。愿渡长江追士雅，那堪秋雨病相如！谁偕秦伯无衣赋，犹作颜公乞米书。傀儡登场已作戏，暗中任彼线提予！ \\n 悲笳隐隐月当窗，黄鸟哀鸣去此邦。漫道分龙渡东海，竟无苏鲋决西江。干戈满地孤城险，波浪兼天巨舰撞。羡杀余姚吴季子，星旗队里换云幢。 \\n 东征果尔缺戕锜，将士南来力不支；新郑掔羊降楚子，临洮牧马许胡儿！丈夫意气千金重，壮士恩仇一剑知。心铁磨余磨鼻盾，指挥子弟守城陴。 \\n 投鞭快语听苻坚，将帅弢钤祗望天。教战卫公空好鹤，思乡蜀帝共啼鹃。成蛇始信难添足，群蚁如何不慕膻！半壁东南留半壁，余生效死亦时贤。 \\n （附）原唱 \\n 此行端不为鲈鱼，万里南舟接日车。演弃朱崖非得已，越熏丹穴果何如？久轻陆贾千金橐，欲达刘公一纸书。碣石潇湘迷处所，海天极目独愁予！ \\n 火维朱鸟在南窗，割据英雄有旧邦。方慕班超探虎穴，岂知项羽走乌江！六州错铸金瓯缺，一局棋枯玉斗撞。纵得黄冠归故里，梦魂犹赧碧油幢。 \\n 顺昌闻道有刘锜，赤手空拳半壁支。即墨田单为守将，睢阳南八是男儿！两河忠义旌旗在，万福威名草木知。谁识洛阳年少客，抚弦凄壮共登陴。 \\n 漫道扶余拥仲坚，海滨邹鲁日中天。潮州谪宦能驱鳄，汐社遗民共拜鹃。千圣降灵留命脉，九州同气拒腥膻。辽东皂帽聊城矢，一节徘徊愧昔贤！ \\n 番社防匪偶成 \\n 深林日出晓烟消，过一重溪是菜寮；拔马、锡猴番社路，槟榔树下绿芭蕉。 \\n 笋舆初过木冈山，百丈悬崖步步艰。遥指南庄深树里，沿溪路转十三湾。 \\n 老农健步苦相邀，鸡黍田家野味饶。歇马万山苍翠里，人烟密处半平桥。 \\n 乌山顶上有人家，少妇茅檐擘苎麻；黑齿红唇蝉鬓整，满头乱插瑞香花。 \\n 竹筒高架翠微巅，凿石穿云自引泉；乞火烧柴消溽暑，一杯清茗泡香橼。 \\n 葛衣草帽两芒鞋，过大乌山淡水溪；零落村庄兵燹后，贼巢无复八张犁（一重溪、菜寮、拔马、锡猴、木冈、南庄、半平桥、乌山、淡水溪、八张犁，皆番社名）。 \\n 和王泳翔留别台南诸友原韵 \\n 文坛犹记竹溪西，一队鞭丝帽影齐。南国香销名士尽，杜鹃休向耳边啼！ \\n 竹枝唱罢泪如丝，庶务纷更异昔时。一样灾黎遭小劫，幽冤谁诉与天知？ \\n 为友人题五更待漏图 \\n 圣节王春待早朝，御寒裘帽换金貂；微臣一体覃恩被，愿献春台玉灼调。 \\n 铜龙滴漏夜迢迢，阊阖门高雪未消；青琐朝班臣待阙，官奴红烛烬三条。 \\n 题画梅，赠陈岳生（时同在鹭门） \\n 同是天涯沦落人，那堪重忆故山春！客中况是匆匆别，别后看花亦怆神。 \\n 乙未秋日游丁家絜园 \\n 罡风送客到三阳，揭邑于吾是故乡。恸哭谁人怜阮籍？钓游无地隐严光！欲寻吕祖邯郸道，竟入裴公绿野堂。红蓼白芦围水阁，伊人宛在水中央（丁雨生中丞尚停棺园中水阁）！ \\n 楼台亭馆尚依然，冷落繁华二十年。主是令威难化鹤，客真杜宇欲成鹃。一畦寒菜锄斜日，半亩残荷锁淡烟。不负仲宣楼上望，瓣香低首拜湘贤（楼上祀湘乡曾文正公牌位）。 \\n 湖山原欲小勾留，无奈愁人倍有愁。非是陶潜能卜宅，剧怜宋玉善悲秋。功名险作焚身象，眷属浑如不系舟。眼底沧桑无限感，西风不忍再登楼。 \\n 题林云臣还来就菊花小照 \\n 逋仙本是梅之婿，竟效陶潜爱菊花。我展斯图秋兴起，归来欲赋已无家。 \\n 题蔡得路司马北堂承欢图 \\n 孝弟皆天性，披图自有真。荆田欣爱日，萱国庆长春。燕喜诗歌鲁，乌私表欲陈；触予游子恨，风木倍思亲！ \\n 冬日客居鮀浦，吴献堂过访 \\n 此地原羁旅，逢君是故人。有缘如梦寐，无病各吟呻。酒热人先醉，灯寒我已贫。沧桑家国泪，相对一沾巾！ \\n 自题画梅 \\n 四邻爆竹自喧哗，岁晚寒生旅客家。闹里抽身无俗事，自和墨水写梅花。 \\n 寄台南诸友 \\n 徒死亦何益，余生实可哀！纵云时莫挽，终恨我无才。身世今萍梗，图书旧劫灰。家山洋海隔，乡梦又归来。 \\n 忆昔筹防局，乡人义愤同。黔驴齐奏技，桀狗尽居功！含璧怜余子，收棋误乃公！幽冤千载后，谁为表初衷？ \\n 喜赖敬熙至潮州 \\n 未来曾有约，常恐不如期。有客悬徐榻，劳君下董帷。养亲原笔砚，报国此须眉。我幸居相近，停车好问奇。 \\n 台感 \\n 居台二百载，九叶始敷荣。自处贫非病，相传笔代耕。问天何罪戾？误我是功名。一掬思乡泪，松楸弃祖茔！ \\n 题画梅，赠宗人穆堂同年 \\n 金石图书付劫灰，那堪问讯故园梅？怜渠傲骨嶙峋甚，犹自含香海外来。 \\n 台局之变，台北郭茂才会川仗义与抗，所谋不遂，闻其来鹭江虎溪岩祝发为僧矣；感而作此 \\n 破尽家山剩此身，苍天厄我作劳人！几茎发甚千斤重，尚有风尘未了因。 \\n 赠陈省三观察、雨三鹾尹昆仲 \\n 浮家寄鮀浦，独客入羊城。地已牛皮弃，人余虎口生。壮心销烈士，悲泪洒新亭！末路谁相顾，元方两弟兄。 \\n 和宗人秋河四首（客南洋新加坡作） \\n 容易秋风又一年，浮生如梦事如烟！此身局蹐留天地，小劫沧桑幻海田。日刻驹光销壮志，雪泥鸿爪恍前缘。鄙人笔砚都灰烬，竟为新诗触绪牵。 \\n 亭院新秋爱嫩凉，玉缸花扑酒初香；客来赤道三千里，座列金钗十二行。清福合宜居此地，好山竟是胜吾乡。穷途顿触流离眼，瘦菊疏篱自夕阳。 \\n 薄醉应难再举杯，参横斗转赋归来。流萤远树犹开火，怒马轻轺小忽雷。主是陈遵劳缱绻，客同阮籍尚低徊。萍踪聚散浑无定，如此相逢有几回？ \\n 男儿四海皆兄弟，况是高阳一派亲。避地自怜非海客，问天未许作闲人。苦无媚骨能谐俗，惟有刚肠但率真。强策驽骀还有力，重来驰骋九京尘。 \\n  \\n 　"}
{"章节": "·丙申（光绪二十二年、一八九六）", "正文": "　 \\n ·丙申（光绪二十二年、一八九六） \\n 　 \\n  \\n 丙申九月初三日有感（去年此日日人登台南） \\n 凉秋又是月初三，往事回思祗自惭！汉代衣冠遗族恨，顺昌旗帜老生谈！血枯魂化伤春鸟，茧破丝缠未死蚕。今日飘零游绝国，海天东望哭台南！ \\n 秋河再燕咽也是园倒叠前韵（座中八人，七人同姓，其一姓李） \\n 主人邀再饮，几榻净无尘。日涉陶元亮，风流贺季真。群公皆韵友，独我是劳人。犹忆兰亭会，诸王半是亲。 \\n 当筵无俗客，宾主共徘徊。帘影入纤月，车声响薄雷。武陵偕子隐，函谷有人来。有酒无佳句，余才负酒杯。 \\n 风景重阳近，楼头望故乡！冷蝉终乏韵，断雁恨分行。绿竹留高节，黄花爱晚香。羡君风雅士，不比世炎凉。 \\n 岂特宗潢谊，尤深翰墨缘。骐骝嘶冀北，鸾鹤下芝田。晶榻留花气，银铛沸茗烟。归来清不寐，铜漏夜如年。 \\n 题云龙图 \\n 神龙天表露端倪，亿万苍生望眼迷；尽道风云隆际会，扫清东海恶鲸鲵！ \\n 谁知首见尾终藏，蛟蜃依然肄獗猖；再不飞腾神变化，海氛何止两重洋！ \\n 读邱菽园观察咏红楼梦中人诗册 \\n 班熏宋艳萃奚囊，吟到红楼独擅场！幻境别开诗世界，春兰秋菊有评章。 \\n 笔墨原参造化功，洛妃巫女赋同工！香魂若听菽园唱，妒杀怡红与悼红。 \\n 红颜薄命寻常事，感慨如君旷代深；搔首问天无补恨，凤鸾飘泊有知音。 \\n 忏除结习老头陀，读罢新诗又障魔；凉雨客窗灯似豆，风来如听佩环过。 \\n 邱菽园观察招咽南洲第一楼分韵，得一字 \\n 菽园豪情谁与匹？飞笺柬我如羽疾。画楼高处矗南天，酒香花香交泛溢。谁识花香与酒香，酝酿主人一枝笔？管弦声里雅征吟，好句如珠冲口出。骚坛健将肃精神，静听主人宣令毕；各拈一韵成一诗，不拘体格五七律。毘舍耶客本麤才，忽闻斯言惴惴栗。自从小劫历红羊，身似孤臣遭屏黜。犹如巢破乱飞蜂，依草附花难酿蜜；落拓江湖杜牧之，忏除结习王摩诘。主人爱才如爱命，不因穷通与得失；令我挥笔写牢骚，赏识风尘引入室。海天诚不负斯游，得与群贤谈促膝。异时分手各西东，不知斯会复何日？雪泥鸿爪是因缘，我为拈毫纪其实。时在光绪丙申年，仲冬十一月初一。 \\n 送邱菽园观察回海澄（时奉其先封君灵柩回籍） \\n 一刺来投万里奔，主人先我返邱园。几囊束笋新诗卷，双袖酬花旧酒痕。冀北乍欣逢伯乐，汝南翻怅别陈遵！穷途作客真无奈，多少心胸未敢言。 \\n 多少心胸未敢言，星洲何处是龙门？功名阨我终安命，笔墨逢君亦感恩。别酒忍添游子恨，灵旗长护大夫魂！明年春水漳江绿，为我呼童一启轩。 \\n 新嘉坡竹枝词 \\n 海山雄镇水之涯，商贾云屯十万家；三岛千洲人萃处，此坡合好号「新嘉」。 \\n 傍晚齐辉万点灯，牛车水里闹奔腾（牛车水，地名；多娼寮）；笙歌一派闻天乐，人在高楼第几层？ \\n 觞咏楼头泛彩觞（觞咏楼，酒馆名），团花簇锦绕珠娘；夜光杯尽兰池酒，白牡丹花变澹红（白牡丹，妓名）。 \\n 女儿装束学男儿，变格文章夺目奇；可是酒阑人静后，衾裯始得辨雄雌（有妓名吴玉，年二十余，作男装，居然一美丈夫）。 \\n 花布红衫浅绿裈，鞋拖鸭舌步温存；金刚钻石簪螺髻，不着胭脂也断魂。 \\n 乘凉踏月打球场，细草如茵坐阿娘；酒果横陈拚一醉，恣人看煞野鸳鸯。 \\n 述怀（客新嘉坡除夕作） \\n 独客已无家，客中重作客；鮀江已他乡，他乡复行役！五月入羊城，酷暑汗流额；岭南烟瘴地，况是炎威迫。西人重卫生，先事防疹疫；英属新嘉坡，因之禁海舶。来者尚有人，往者已绝迹。令我心如焚，进退殊躅踯。赖有贤主人，早晚相慰籍；时为驾桐艇，相与醉花席。转瞬忽新秋，珠江珠露白；泛海七洲洋，船唇浪花拍。水程八日余，寝馈蛟龙宅。壮哉此行游，岂曰行蛮貊！入世虽无缘，反躬惟自责：悔不学逢迎，况有孤高癖！倦鸟不知还，毋乃太局蹐；且勿随人忙，偷闲过除夕。 \\n 廖内（荷兰属地，福建、潮州人甚多） \\n 福坡对面是潮坡，来往扁舟似掷梭；放着青山闲不住，人家都傍水边多。 \\n 云水生涯让老渔，夕阳欲下晚潮初；布帆小艇冲风出，随意沿溪去打鱼。 \\n 曼谷（暹罗都城） \\n 暹江江水远连天，江畔家家系渡船；泛宅浮家成海市，夜潮来往枕函边。 \\n 居人多是水为乡，落日江边浴晚凉。丱角儿童轻似鸟，飞身凫渡水中央。 \\n 不曾携得丹青笔，遍写杨妃出浴图：露袒当胸坟起处，鸡头新剥不如酥。 \\n 乘凉隐坐小轮舟，鼓浪随波爱晚游；见惯中华难见物，美人双乳野僧头。 \\n 秋河贻梅花画册，诗以谢之 \\n 学书愧不学专家，倒倒颠颠作蚓蛇；忽悟南村老学究，胡涂圈点似梅花。 \\n 浮生佛说是因缘，酷爱梅花已十年；正眼法门无处觅，头陀妄证野狐禅。 \\n 不辨香魂与墨魂，春风随我返中原；他时按谱临摹处，便忆星洲也是园。 \\n 分得罗浮百幅披，也同香草美人贻；江南陆凯输慷慨，驿使相逢仅一枝。 \\n 偶成 \\n 南唐一阕破家山，落拓江湖作散闲。羁客尚羞弹剑铗，寡兄遥劝唱刀环。才如误我狂成癖，酒易欺人醉上颜。对镜忽惊双鬓影，青丝已露数茎斑！ \\n 波涛西望海漫漫，王粲楼头独倚栏！爱我尚留权小住，住人翻觉是无端。儒生薄福为行客，俗子多金类长官。坎■〈土禀〉自怜还自解，无求顿觉地天宽。 \\n 游暹罗佛寺 \\n 入境宜从俗，随缘到上方。钟声度隔海，殿角挂斜阳。偏袒僧人服，蓬头蛮女妆。讹传拜三宝，丈六大空王（俗人谓三宝公是明时郑三宝，实则三窦佛也）。 \\n 岁除日得家书 \\n 腊皷催声急，惊心又岁除。酒添游子恨，春入老兄书。身世浮萍似，家山劫火余！辽东还白帽，明日愧华裾！ \\n  \\n 　"}
{"章节": "·丁酉、戊戌（光绪二十三～四年、一八九七～九八）", "正文": "　 \\n ·丁酉、戊戌（光绪二十三～四年、一八九七～九八） \\n 　 \\n  \\n 和吴质钦司马原韵 \\n 丁酉春，在星洲遇吴质钦司马奉游历南洋、采探商务之役。旧友他乡，不尽沧桑之感！复承惠佳章，并索和句，敬步元韵，以志萍踪散聚之缘云尔。 \\n 铁马金戈忆旧游，相逢又在海西头。时当危局书无补，主有深恩剑未酬。季札才堪当使命，少陵诗半寄离忧。家山极目云烟里，太息东南海外洲！ \\n 和秋河送行原韵（并引） \\n 近将告归，此心欲碎。复承秋河见惠佳章，回环雒诵，情见乎词。李谪仙云：『桃花潭水深千尺，不及汪伦送我情』！秋河殆有过之无不及也。月影横窗，移灯觅句；即用原韵，聊写离怀。 \\n 炎海深无极，如君送我情；海水碾飞轮，如君送我行。我本林泉癖，无意谒帝京；胡天苦相厄，鲸鲵肆东瀛！谁呼仓葛死？孰谅伯夷清？家山怅已矣，避地偕寡兄。漂摇无定处，遑计身外名？主人勉相勖，酌我以巨觥；劝我贾余勇，莫负寸心盟！慷慨赠多金，策厉奋前程。为贫为禄仕，听皷五羊城。努力还自爱，勿堕我家声！我爱我秋河，才迅如律令；新诗压行李，读罢心为倾。搔首问青天，天高月正明；欲别转无言，感愧心交萦。 \\n 也是园席上和梦盦 \\n 丁酉二月，在新嘉坡将附轮回华，秋河于「也是园」留饯。并以一别各自西东，不胜落月屋梁之感。用西人影相，图中萃秋河、寄园、寿岩、梦盦、意堂。梦盦即席赠诗送行，并索和。 \\n 别筵复为一天赊，秋士当筵奏铁琶。君似有人传彩笔，天犹厄我滞乌纱。腼然面目羞明镜，仓卒行踪逐远槎。强欲成诗浑未就，酒酣耳热眼生花。 \\n 也是园即席留别 \\n 竹林张祖饯，宾主一家亲。此会苔岑共，相看面目真。浮云闲似我，小雨苦留人，报道行期改，多游一日春。 \\n 聚散原无定，相看唤奈何。酒因衰病减，诗为别离多。心版盟高谊，头衔寄末曹。他年桑梓会，胜事话星坡。 \\n 陈子承司马嘱题梅花图，为其节母郑太宜人写照 \\n 数点梅花傲冰雪，古干虬枝能屈铁；斯图莫作等闲看，原为斯人表苦节！呜呼苦节天亦哀，风霜历尽春阳回；试看梅子非凡品，尽是和羹调鼎才。 \\n 题王泳翔玉照 \\n 天地不仁刍狗虐，水火风雷开橐钥；船坚炮利夸富强，渺兹毛锥弱又弱！典谟训诰古鸿文，科目文章今鸩毒！不任吾用中书君，我将并砚一齐焚。浪说铭勋铸铜柱，羞谈射策入金门！忆自秦、汉、唐、宋、元、明全盛日，其间文人几辈出？高文大册称作家，无补斯民于万一！不图天壤此王郎，双目炯炯有奇光。掷笔尚思空外去，不知海国已沧桑！我辈何鼙当其际，云散风流如隔世？方期永结苔岑交，岂料远违金石契！披图令我思故人，鮀江之畔、鹭江滨！知君欲写别离况，每一拈毫便怆神。天涯旧友知多少？天忌斯文天不吊！滔滔皆是我同群，大笔如椽饥莫疗。吁嗟乎！大笔如椽饥莫疗，请尔张琴变新调！ \\n 题家■〈氵敕〉六司马玉照 \\n 容润而庄，神清而净；果力精心，讷言敏行！麟子凤雏，惟家之庆。岂无他人，不如我同姓！ \\n 赠■〈氵敕〉六 \\n 古来知己本难逢，犹记榕江乙未冬：一见似曾相识久，订交更喜是同宗。 \\n 疑是三年结夙因，香江江畔鹭江滨；秋风同醉申江酒，逆旅相依分外亲（余于香江鹭江，皆与■〈氵敕〉六不期而遇。余将入都，又值■〈氵敕〉六有申江之行；非有前缘，乌能如此）。 \\n 覆雨翻云世态奇，红灯绿酒尽相知！论交君似云林画，澹远多情实可师。 \\n 我亦难为入世情，爱君心迹是双清。新诗当作金兰谱，何必红笺署铁盟。 \\n 秋思 \\n 出门惘惘有谁亲？到处溪山是主人。诗思复因秋后起，世情还觉梦中真。晨星夜月伤行色，北马南船历瘦身；我似散仙遭小劫，罡风再谪坠凡尘。 \\n 村居 \\n 卜筑村居傍水隈，空庭积雨绣青苔；浑如挂锡僧初到，时有求书客沓来。小艇曲从芦苇入，疏篱又见菊花开。乡邻争讯家山事，螳臂区区实不才。 \\n 题画梅，赠王泳翔 \\n 少时曾听梅花曲，明月寒窗拥翠轩（泳翔书斋）。为我再弹三叠弄，不知斯会复何年（泳翔善琴，余从学年余，未得其妙。丁酉遇于鹭门，再聆雅奏；戊戌而泳翔讣音至矣）！ \\n 吏部投供以兵曹知县，归途车中口占 \\n 何处桃源遂隐沦？风尘复现宰官身！此生久已如旋磨，未死何堪更转轮！半世驹光愁到老，一巢燕子苦依人！劳劳自分无闲福，少得余闲病又亲（时痢疾未愈）！ \\n 为王伯嵩题画梅 \\n 姑射仙人冰雪姿，天真熳烂蝶蜂痴。我爱罗浮山下住，寒花长赏未开时。 \\n 夜坐 \\n 槐叶萧萧下，西风屋上行；一灯摇鬼影，四壁噤虫声。骨瘦重衾冷，心烦百虑萦。跏趺长兀坐，衲子证前生。 \\n 题书梅，赠同年柯玉庭铨部（时余改官，分发广东） \\n 同是慈恩塔下人，君真仙吏我风尘！相逢一别罗浮去，重寄梅花祝好春。 \\n 咏盆里水仙 \\n 不随桃李斗襛华，一勺清泉养绿芽；几度春风深酝酿，托根无地亦开花。 \\n 咏瓶里梅花 \\n 孤高漫说占春魁，合与松筠隶散材。可是罗浮无处着，缘何尔亦下山来？ \\n 同乡杨晴帆通守见贻问鹂诗钞，奉呈二首（时晴帆年近八十矣） \\n 丽句清词拱璧珍，枌榆又见老诗人。穷愁不作牢骚语，温厚偏钟矍铄身。宗派诚斋真后起，宦游玉局是前因。少时我有留删草，太息沧桑付劫尘！ \\n 听皷同官滞五羊，岿然一叟鲁灵光！人经磨折多奇寿，诗信推敲有别肠。镂刻定寻安邑枣，披吟合试海南香。使君清白囊如洗，料理新诗入宦囊。 \\n 寄怀陈卜五 \\n 元龙湖海一豪人，落拓名扬十二春！鬓发不因愁困白，肝肠翻觉乱离真。如君抱道兼夷、惠，与我关情异越、秦。病鹤梳翎待云路，搔头漫脱腐儒巾！ \\n 寄怀陈岳生 \\n 避世佯狂听楚歌，茫茫拂意事偏多！头颅自许知音斫，笔墨甘为错爱磨。名器至今成网罟，米薪计日费张罗！依刘漫说非长策，寒甚其如范叔何！ \\n 寄怀林致和 \\n 才人不偶亦寻常，况是诸难历备尝。乌鸟私情依老父，杜鹃余泪哭慈娘。一钱不值登科记，数口交萦续命汤。转语告君希自爱，江山终古属文章。 \\n 寄怀王泳翔 \\n 萋萋芳草怨王孙，三叠梅花总断魂！拔剑痴男真倜宕，调弦素女解温存。已无别墅伤摩诘，况复登楼学仲宣！一样沧桑遭小劫，闻君今有小桃源！ \\n 七夕 \\n 隔邻瓜果闹笙歌，儿女新妆斗绮罗。我亦随人清不寐，独移水簟望秋河。 \\n 一年一度会新秋，尘世夫妻已白头！信是神仙长不老，束薪翻为咏绸缪？ \\n 巧处何曾得便宜，为他压线弄机丝。起居八座多庸福，乞巧何如去买痴！ \\n 为杨海帆同年作梅花并题 \\n 水边篱落自横斜，料得南枝已着花。欲作师雄酣一梦，冷魂归去已无家！ \\n 牡丹 \\n 春色随年至，书窗独养花。移根如槁木，得气茁新芽。富贵行吾素，风尘惜物华。敢同姚魏种，黄紫斗豪奢？ \\n 菊花 \\n 秋光还未老，度腊复迎年。风骨寒逾瘦，霜花傲亦圆。冷魂三径渺，晚节一枝妍。惭愦陶彭泽，归来未有田！ \\n 贺长沙杨庆荃广文腊月二十八日五十初度 \\n 拟祭诗坛学浪仙，欣闻楚客祝遐年。兴来笔墨多风雅，老去情怀倍缈绵。晚岁松筠如此健，古湘兰芷不胜妍！图开百寿纔过半，腊尽春回又焕然。 \\n 须眉合是玉堂仙，落拓风尘五十年：不向名场争位置，每逢情种亦缠绵。萍踪偶亦江干聚，梅信原从雪后妍。预祝延龄诗当酒，博君开口一嫣然。 \\n 牡丹，和吴献堂先生见赠原韵 \\n 莫恃繁华富贵胎，已离故土出山来；瓦盆专仗栽培力，好趁春风次第开（时儿辈皆就傅）。 \\n 送家兄梓修回台 \\n 西风路渺雁声长，一声声断水云乡。白云垂天波浪阔，鸿雁分飞各一方！回翔无依在云表，老雁饥鸣雏雁小！天边塞下稻粱肥，尚有空巢悬树杪。旧时鸿雁是同巢，双宿双飞不忍拋。彼鸟多情犹惜别，况君与我是同胞！ \\n  \\n 　"}
{"章节": "·己亥（光绪二十五年、一八九九）", "正文": "　 \\n ·己亥（光绪二十五年、一八九九） \\n 　 \\n  \\n 己亥春日感兴 \\n 栖迟谪宦此羊城，一醉屠酥百感生：太息家山会历劫，敢云宇宙是无情！呼天恸哭周仓葛，问卜牢骚楚屈平！门外笙歌春意闹，让人五岭看花明！ \\n 紫荆花发草堂前，燕子双飞二月天。昆季同怀分异域，乡邻一别已三年！伤心狐鼠凭城社，转瞬沧桑变海田！最是清明惆怅甚，松楸墓道草生烟！ \\n 白纸成灰恨未灰，羁人无计上坟来。郊原野火烧芳草，磴道春风长绿苔。一族愿期兄弟好，九原亦谅子孙呆。青葱白面家乡味，独上佗山奠酒杯。 \\n 琴歌酒赋竹溪西，香火情缘证菩提。旧址依稀蝴蝶梦，荒祠寥落杜鹃啼。咏觞胜会春风歇，贞节孤坟宿草迷。万壑松堂僧在否，何人再读壁间题？ \\n 论交何止一元龙，赵盾能令日爱冬。季札出游风落落，文通赋别恨重重。青衫有泪穷罗隐，黄绢多才老蔡邕。八百水程浑不见，乌头马角倘能逢。 \\n 南船北马走风尘，剩此沙场未死身：劲草疾风知气节，寒花晴雪见精神。干戈满地无边将，波浪兼天有故人。遥忆延平祠宇下，古梅摇落不胜春！ \\n 雄心尽付水东流，莽莽河山抱杞忧。宰相经纶挥尘尾，将军事业换羊头！屏藩谁复维危局，带蛎何堪失上游？依旧文章官样派，尚云圣主是怀柔！ \\n 苍天何事假强胡？不战甚于一战输。十万控弦屯北鄙，一书传檄失东隅！江河复报黄流决，庚癸频闻赤旱呼。有笔未能如郑侠，尽将民隐绘成图。 \\n 膝下牵衣小弟昆，如余鲁钝乏灵根！甫从襁褓怀中出，况在干戈队里奔。不舞恐为羊祜鹤，无才或是景升豚。但教不遇流离苦，混迹渔樵亦感恩！ \\n 凤泊鸾飘唤奈何，乡心新岁发悲歌。官能免俗无须大，诗到堪传不在多。洛水神妃贻玉佩，湘江帝子皷云和。相怜复有邱工部，唤起花神带醉哦。 \\n 题纨扇梅花应高簨琴观察 \\n 相别已经年，快睹春风面；空山有冷香，深情托纨扇。 \\n 玅高台（在番禺小金山，用坡翁原韵） \\n 空山落叶无人径，独访先生胜迹来；南渡莺花三月梦，白云流水绕高台。 \\n 赠陈子模明府（时自山东请假回闽，来粤寓陈省三观察广州府署） \\n 无家一例走风尘，容易相逢粤海滨！幸有陈蕃能爱客，不妨王粲暂依人。风骚不忍回头问，雪霜频惊入鬓新！后会何期难预定，典衣估酒莫辞贫。 \\n 拔剑当筵斫地歌，万方多难奈时何！山云未作崇朝雨，海水翻生皷浪波。士会游秦殷赠策，宣尼望鲁怅无柯！相看莫下新亭泪，买棹端阳泛白鹅。 \\n 送汪杏泉入都补殿试 \\n 风云变态几经秋，劫火生还有旧游。东海文章余数子，西清品望孰为俦！楼台蜃气文星朗，邑里鲲沙逝水流！栖翠簃（广州府署西偏书屋）间同翦烛，莫谈乡事起乡愁！ \\n 不容混迹列樵渔，奔走风尘难索居。好友难逢多难后，遗民喜见受恩初。一官老我羞元亮，三策期君学仲舒；浪说此乡多宝玉，东行枉驾故人车。 \\n 题画梅，赠汪杏泉（时新登甲榜回籍） \\n 一枝又占故园春，犹是天公雨露仁；剩有延平祠入梦，已无花下咏花人！ \\n  \\n 　"}
{"章节": "·庚子（光绪二十六年、一九○○）", "正文": "　 \\n ·庚子（光绪二十六年、一九○○） \\n 　 \\n  \\n 重过桃都，赠家子荣子明昆季 \\n 庚子春仲，于役潮州；重过桃都，宿家子荣、子明里第。回忆乙未由台南仓皇内渡，眷口之外，别无长物；蒙主人敦推解之情、任寄托之责，予始入都，改官来粤，今日来游，不胜感念！率成四章，以志高谊。 \\n 认得桃都路，桃花夹岸开；二分春恰好，一棹客重来。树木新村抱，风尘老态催。有情如此水，绿涨自潆洄。 \\n 汲取新泉至，红垆自煮茶。主人能爱客，稚子解呼爷。近水宜栽竹，锄园好艺花。故乡浑不见，即此当归家。 \\n 回忆流离日，全家寄主人。穷途逢侠客，避地作遗民。衣食犹多累，功名未了因；挂冠如有日，就此卜芳邻。 \\n 伯歌还季舞，一室喜相将；座有诗书气，人为族党光。荆花重老荫，兰草发奇香。我亦有兄弟，天涯各一方！ \\n 送邱山根水部游历南洋，兼柬邱菽园 \\n 倚装相见鳄溪滨，避地匆匆共五春！浮海忽生尘外想，问途偏媿过来人。蛮花犵草皆生色，柔佛诗仙恍结因。还是扶轮风雅手，莫伤沦落是遗民！ \\n 掉头入海向南荒，十丈文星作作芒！号令曾驱十万卒，朗吟直过七洲洋；身经小劫多奇气，话到中原有热肠。为告前途东道主，许三宦迹滞仙羊！ \\n 和仙根水部见赠原韵，并以送行 \\n 游山杖履趁芳辰，胡越犹如一统春！东海文章余数子，南州冠冕属斯人。敢云阮籍穷前路，疑是张骞有后身。回首长安行不得，马头十丈起红尘！ \\n 人随岁晚渐生髭，壮不如人况此时！潦倒懒为三上策，穷愁思作七哀诗。错将四县酬秦伯，难得千金赎汉姬。一曲南唐翻旧调，念家山破付歌师。 \\n 故人携手话河梁，弧矢男儿爱自强：元豹有文因雾隐，大鹏翀翮任风张。地虽荒服人思汉，客有奇方主姓常。阅历文明新气象，归来佳句满奚囊。 \\n 火轮碾水吼车声，春水江边为客生。小别漫游程万困里，新诗索和夜三更。珠崖瘴气垂云立，琼海波光落日横。我甫归来君欲往，细将风景说临行。 \\n 一轮晓日射东溟，回望乡关泪眼停！伏枥老驹伤日暮，破巢孤鸟入云冥。苦将末路修臣节，频上高台望帝星。春水绿波伤别地，送君又折柳条青！ \\n 自揭阳夜发普宁 \\n 榕江微雨里，潮至响潺潺。一棹铁峰道，三更玉■〈氵窖〉关。帆随风信转，舟逐水痕弯。醉眼推篷看，渔灯明灭间。 \\n 游海丰五坡岭文信国祠堂，拜赡方饭亭文山先生像 \\n 南渡衣冠梦一场，空山信国有祠堂。五坡气象留磅礡，片石须眉自老苍。野父犹谈名相业，村娘尚带内家妆。贼来报道公方饭，匕箸惊时赵肉亡！ \\n 再登方饭亭拜文山先生遗像 \\n 哲人日已远，凛烈此丹青！古道留颜色，穷时见典型。死生蒙雾露，道义塞苍冥！浩气浮云白，风檐一小亭！ \\n 辜吉甫嘱题画石 \\n 是何意态雄且杰，小者玲珑大者凸。我是南宫小米颠，袍笏见君腰为折。山东之东羽没棱，岭南之南鞭见血。九重高拱女娲皇，请君为补苍天缺！ \\n 题友人秋江泛棹行乐图 \\n 秋江又涨水三篙，自在中流发浩歌；谁识黑风天外立，重洋万里起洪波（时天津与各国开衅）！ \\n 同乡竟在异乡亲，萍水论交面目真；我寄鮀江君鹭岛，一方秋水溯伊人。 \\n 过陆丰云落汛 \\n 山亦如云落，重天倒地横，排空千万树，守汛两三兵。过雨莺声滑，冲风鹭翅轻。摩崖多赭石，疑是夕阳明。 \\n  \\n 　"}
{"章节": "·辛丑、壬寅（光绪二十七～八年、一九○一～○二）", "正文": "　 \\n ·辛丑、壬寅（光绪二十七～八年、一九○一～○二） \\n 　 \\n  \\n 邱仙根工部付书王伯嵩索画梅，适余将之任徐闻，倚装作画应之，并题此诗 \\n 皇皇依岭表，终年局吏事；此乡宝玉多，独我怜惟悴。烈士伤暮年，譬如伏枥骥；山中素心人，时时萦梦寐。门前剥啄声，客从鮀江至。为余总角交，因贫出为吏。岂曰为时出，丈夫不得志！发箧贻我书，喜见故人字。大笔何淋漓，墨渍家山泪。一纸长相思，穷通见交谊。少时弄柔翰，余事作游戏；为君写纸帐，梅花伴清睡。沧桑历劫尘，君亦不忍弃。云是『神呵护』（仙根来书之语），神无此雅致。从古天生才，原为造物忌；盘盘如故人，久拥皋比位。东野以诗鸣，原非东野意；常欲问彼苍，如何作位置？我今绾墨绶，远在徐闻地。海滨民未驯，自昔称难治；而以袜线才，美锦使一试。恐贻桑梓羞，亦抱衾影愧。我思古君子，爱人以礼义；况君罗万卷，便便五经笥。治民原有谱，一一烦相示！何以端士习？何以开民智？我当尽我心，瘠苦不敢避。别来已三秋，聚会良不易；临行作此图，望风遥相寄。不改岁寒心，论交还有几？ \\n 题苏文忠遗像 \\n 余以壬寅出宰徐阳，官廨湫溢，别赁东偏道观为儿辈读书舍，以石拓苏文忠遗像悬于斋中；徐展云先生集公句为联辅之，用伸感慨。景仰前徽，无限吾道其穷之意焉！簿书之暇，集公句，得诗三首，敬题公像。音孔毅父以集句见赠，公次韵答之，有『问君久假何时归』之句。余假公句即以还公，亦自信取不伤廉也。 \\n 出处依稀似乐天，逢山未免更流连。崎岖世味尝应遍，鹤骨龙姿尚宛然。 \\n 吴越溪山兴未穷，白须萧散满霜风；芒鞋竹杖自轻软，春在先生杖履中。 \\n 一簪华发岸纶巾，云海相望寄此身。梦里如曾迁海外，不辞长作岭南人。 \\n 黄果 \\n 「台湾志」载：『黄果曰「檨」』。考「字汇」无檨字。「志」注云：『以果之佳，令人可羡，故以檨名；内地鲜有之者』。徐闻此果名「黄果」，即台湾之「檨」也，味亦相同。食之有感。 \\n 瓜李浮沉四月天，树头黄果又新鲜。异乡忽味家乡味，别汝于今已十年！ \\n 绿荔 \\n 闽地荔子熟时皆丹，粤地有绿者；徐闻尤胜。 \\n 海山仙人白玉肤，新妆不着绛罗襦；坡公若见犹怜汝，薄命楼头坠绿珠。 \\n 题徐闻贵生书院山长杨铎堂孝廉画扇（铎堂，琼州人） \\n 插天一塔疑徐邑，月下芳洲是古琼。乘兴扁舟来复往，此邦文物属先生！ \\n 无题 \\n 请缨日记笔如椽，纸上谭兵是汝贤；急智刘锜能步武，北船去后又南船！ \\n 出走亏他计不麤，遗黎今尚有周余；纵然一战遭屠戮，此罪仍难罄竹书！ \\n 毁家纾难作王民，铁马金戈剩此身；寄语多金文弱士，莫将成败刻论人！ \\n 缠腰有客号知几，官帑搜罗十万归；太息蓬门贫女命，为他人作嫁时衣！ \\n 贻书本欲求王蠋，图貌翻为索伍员；无用恩威相促逼，本来与汝不同群！ \\n 压境分驱十万师，家家齐插顺民旗；伤心狐鼠凭城社，还嗾胡儿杀汉儿！ \\n 园中新松 \\n 我闻泰山松，秀与泰山俪；几经盘错功，一旦风云际。亦有祖龙子，登山暂幽憩；锡尔大夫封，一览众木细。嗟尔十八公，拔地生阶砌；及身无五尺，乃为乱草蔽！共见草敷荣，谁识松淹滞？达人观物理，草木有兴替：易荣者易萎，不萎者有济。秋来金气肃，冬至霜雪厉；翳彼蒙茸草，转瞬蜉蝣毙。孤松自矫矫，后雕历寒岁。始看捧日心，渐拓凌云势；任尔施茑萝，岂忧缠薜荔！终古垂清阴，重重荫一切！ \\n 闻蛩 \\n 萧瑟秋先至，惊人此一鸣；似闻胡地乐，忽动故乡情。冷月空诸籁，残灯已四更。及时同感喟，赠汝可怜名。 \\n 闺怨 \\n 良人情亦好，归计约年年。岂是郎无信？偏生妾薄缘！寒衣深慰贴，明镜惜婵娟；偶作刀环梦，还疑未必然。 \\n 赠徐闻小学堂吴生文谟 \\n 富者恃货财，贵者恃簪组；儒者何所恃？所恃能勤苦。天生孤寒士，滔滔遍寰宇；彼苍有深意，拓此人才薮。俾之历盘错，成材贡天府；济川作舟楫，大旱作霖雨。何以读书人，镇日忧终窭！不为才人才，甘为腐儒腐？真儒自有真，富贵不敢侮。勖哉延陵生，才华亦媚妩！仲尼曾有言：人非以貌取；所以言子游，武城得子羽。 \\n 送黄焜煌还乡 \\n 因缘文字遍江湖，兰臭同心汝与吾；方喜论文从意外，忽惊分别在须臾！俗人未识荆山璞，名士犹如合浦珠。携手几会弹别泪，添将海水送归桴！ \\n 重九日，徐展云先生、林致和孝廉偕游石门岭，酉儿执鞭从之；余以官守所羁，不获同往 \\n 秋风木落响前林，独有高人上古岑；我愧弗如羊叔子，岘山未敢一登临！ \\n 盘马秋郊向石门，插萸韵事不堪论。独怜飘泊他乡客，枨触家山愈断魂！ \\n 胜游随处起风骚，风浴天怀属我曹。未识明年在何处，好山绝顶再登高？ \\n 劳生底事为人忙？见说游山愿未偿。偏是一官能束缚，海天辜负此重阳！ \\n 官司火急正催租，我是催租败兴未。寄问四乡诸父老，今年禾稻有收无？ \\n 山衙未见菊花开，有酒羞衔九日杯。望泽不知千万户，最难风雨满城来（时方求雨）。 \\n 观雨即事 \\n 万顷禾苗待插田，昂头注眼望青天；西南风紧飞晴雪，转过墙头是木棉。 \\n 浓云倒卷黑风飞，转瞬天低墨四围。一幅画图临小米：断桥孤艇挂蓑衣。 \\n 种种阴霾闷不开，电光闪烁走轰雷；空潭惊起痴龙睡，露爪翻鳞洒雨来。 \\n 不厌潇潇入耳繁，卷帘深坐到黄昏；中庭已自如池沼，不识郊原泽几分？ \\n 四乡连日互阴晴，闻道三农俱足耕。瓦鹊亦知人意好，群飞檐起欢声。 \\n 本来僧道亦凡人，随例登坛叩上真；不是长官祈祷出，须知涓滴尽皇仁！ \\n 秋夜起坐 \\n 一夜西风送凉雨，洗尽炎荒三伏暑。带来秋信虫先知，唧唧灯前悲自语。披衣起坐四更时，清气似疑天付与。不少时人尚梦中，静听邻钟撞数杵。 \\n 再和徐展云先生重九登石门岭原韵 \\n 佳章雒诵屡回环，最有文缘是此山；卷石不知如许大，一经题品别灵顽。 \\n 天际云阴日色微，一鞭秋影逐尘飞。村风野色都收拾，也算登高应景归。 \\n 秋士悲秋感慨增，吟秋好句笔能胜！城东雁塔题名处，留待明秋拾级登。 \\n 杖策师门点也狂，随人觅句坐禅堂；笑渠未识诗中味，就使闻樨不觉香。 \\n 引玉拋砖索和歌，今朝洗耳听吟哦；满城一句留千古，语可惊人不在多！ \\n 旱苗得雨喜滋培，无奈车薪祗一杯。凭仗新诗通夜奏，空潭唤醒睡龙来。 \\n 徐闻杂咏（已奉卸而代者未来，衙斋无事，作此消遣） \\n 铜印勾留过一春，尸居翻觉媿徐民：簿书裁判无灵手，辜负攀辕卧辙人！ \\n 讼庭春草荫层层，官长真如退院僧；十吏三班都肃静，清时便是一条冰。 \\n 蛇胥蝎吏本难防，况是迎新送旧场。一点红朱千点血，叩心停笔费商量。 \\n 随例科钱迎德政，剧怜父老太多情：方牌圆伞红如火，可是脂膏血染成？ \\n 留别徐闻绅士 \\n 代庖一例有瓜期，禄米经年愧滥糜！地僻炎荒容我拙，时逢旱虐累民饥！敢云讼狱心如镜，漫听讴歌口是碑。寄语四乡诸父老：能攻吾短即吾师！ \\n 水土谁云近瘴乡？微躯到此幸康强。不胜繁任还无过，稍赋闲居却未妨。细雨润田新绿柳，好风吹起旧甘棠（谓何绍秋回本任）。吟诗请寄他时念，收贮城东古锦囊（县治城东有锦囊所城，临海）。 \\n 踏雪征鸿作势飞，诸君携手尚依依。官如传舍随来去，人似从军听指挥。别后多情还递简，尊前有泪自沾衣。南塘水月清光好，不讳伤廉挹取归。 \\n 贵生讲席许登临，学准条条费苦心。广坐衣冠忝俗吏，改弦琴瑟发新音。孤寒几辈无膏火，慷慨何人有橐金？三月春风惆怅甚，满城桃李未成阴！ \\n 海安所 \\n 一城围一海安营，营外茅房半就倾。十丈红尘风起处，松声入耳杂车声。 \\n 芳草当春争弄色，夭桃无主恣开花；夕阳一片参差瓦，云是雷防二府衙。 \\n 两三野店集晨墟，半卖园蔬半卖鱼；待得冰花糖上市，一年利市在秋初。 \\n 蛋女扁舟傍水涯，一篙双桨便为家。如何近水还无水，饮水相从汲白沙（海安水恶劣有瘴，居人食水皆汲自白沙）？ \\n 田家 \\n 落日亦云暮，躬耕谢南亩。荷锄入我户，稚子候门久。因时摘晚菘，乘兴开新酒；布席命童仆，隔篱呼亲友。颓然同一醉，不醉随所受。岂必尽十觞，何须倾一斗！中庭悬明月，清辉照户牖。嗤彼簪组人，飞萤满地走。虽有星星光，转瞬复何有！我愿隐姓名，无劳栽五柳。 \\n 除夕日游法华寺看梅 \\n 除岁迎年忙不了，独游华寺探新春；寺僧亦向忙中去，让与梅花作主人。 \\n  \\n 　"}
{"章节": "·癸卯、甲辰（光绪二十九～三十年、一九○三～○四）", "正文": "　 \\n ·癸卯、甲辰（光绪二十九～三十年、一九○三～○四） \\n 　 \\n  \\n 癸卯复奉调帘之役，有感而作 \\n 新学吾何有？从公今复来。若凭文取士，终觉世无才。洙泗木将坏，亚欧花未胎。群公皆硕彦，何以报涓埃！ \\n 社会浪滔滔，风潮学界高！群嗤先进野，自命少年豪！思想主冲突，言词擅贬褒。寄言自由党，入试尔徒劳！ \\n 癸卯乡闱分房襄校，和同乡虞和甫锁院述怀原韵 \\n 衡盐堂开八月天，从君校理共西偏。人才荟萃南交外，文气高腾北斗边。衔命儒臣殷荐士，济时圣主急求贤。相期大雅扶轮手，斵破方觚且学圆。 \\n 不虚所学究人天，守旧维新各一偏。但使霸才能富国，且同文士策筹边（「富国」、「筹边」皆本科题目）。蟾宫组织登科记，羊石搜求避世贤；尚恐遗珠珠海里，恼人双泪比珠圆。 \\n 回首低檐矮屋天，爱才心事不妨偏。廿年席帽随人后，一瞥霜风入鬓边！见说文章原有价，岂真科第竟无贤？倚栏夜半看星斗，耿耿元精晕影圆。 \\n 黄槐忙举晚秋天，赤道炎凉气候偏；内史遥从薇省下，同官分校桂堂边。但能得士歌鸿遇，也似生儿喜象贤。一事羡君嬴老蚌，年华未老已珠圆（和甫长郎年未弱冠，前科乡试以额满见遗）。 \\n 蚊子 \\n 斗帐流苏始下钓，喁喁絮语枕函头。世间此妇知多少？正好如斯扑杀休。 \\n 臭虫 \\n 肚皮饱尽民膏血，炎热场中毒吮人；未死已经遗臭味，恨污予手杀而身！ \\n 蟋蟀 \\n 善斗能鸣独出群，草虫争自建殊勋。「半闲」堂子依然在，别有消闲不用君！ \\n 蝉 \\n 薄翼高飞上绿槐，不惊风露亦清才！一鸣转使螳螂忌，何不如今御史台！ \\n 舟次北海龙门渡口 \\n 沿岸沙滩种蛎房，龙门高矗水中央；舟人指点青苍里，临水孤山玉桂香。 \\n 蛮烟瘴雨一孤舟，薄宦飘蓬海尽头。潮至月来双桨动，满天风露入钦州！ \\n 过钦州平南古渡天涯亭 \\n 谪宦天涯尚岿然，平南渡口夕阳天；东坡昔日经行处，能否重留八百年？ \\n 汉阳江上 \\n 万山环抱里，一水贯中央；触石云头散，垂天雨脚长。刺舟碍芳草，牵纔绊新杨。日落星明处，停篙泊古良。 \\n 衙斋隙地种桃艺菊，入望敷荣；而余又奉檄调阳江，书此志别 \\n 阳春假我小徘徊，绿意阶前手自栽。一瞥光阴过夏令，种花人去看花来。 \\n 留别阳春绅士 \\n 权阳春篆仅六月耳，忽奉檄调署阳江。自愧任事未久，兴学、教民、清乡、治盗多留缺点；清夜自思，百端交集。偶成六章，用志吾过。 \\n 飞檄星驰促履新，笑予草草作劳人！偶逢甘雨随帆至，时挹清风入座频。谨懔自防流酷吏，哀矜太惜此顽民。未能盼到梅花发，伫看阳春作好春！ \\n 来去匆匆仅半年，雪泥鸿爪亦因缘。官非久任无成效，我复疏才幸自全。试向慈云铭怪石（因乡征到黄泥湾，驻慈云岩；在石上铭刻十六字曰：『一拳顽石，巨灵分擘。有时兴云，苍生被泽』），曾从罗水浴温泉（因清乡到八甲。离该处二里许，近罗水坑；平地一凹，宽无半亩，涌泉如沸，嗅之微有磺气。余命往汲以浴，须候一时久，热度稍退；乃可用也）。疮痍未复流亡甚，何止苏州愧俸钱！ \\n 一水中流行自在，万山佳气郁崔巍。人安朴素堪相与，地蕴精华尚未开（阳春矿产遍地皆是，惜父老以故见自封）。教养兼施张弛道，农工都是富强材。起衰救弊新思想，总有能人揽辔来。 \\n 斯民患盗不聊生，万福威名草木惊（同乡柯月波统领，共事清乡）。列队鹳鹅原整肃，突围狼豕自纵横。牙旗静映沿江影，铜皷喧传众壑声。蛟虎未除周处恶，何心父老转徇情！ \\n 欧铅亚椠日输将，学界从今亟改良。后起青年勤淬厉，前途黄种卜灵长。孤寒有士皆分席，慷慨何人肯解囊？合为诸生开望眼，相期祖国焕辉光！ \\n 剩有游山愿尚赊，名山咫尺是天涯。权当难邑兼疲俗，除是清乡即坐衙。拙处但求勤可补，闲时忽值病相加。三庚伏日瓜期代，忏悔崆峒听法华。 \\n 为陈伯端通守写梅（甲辰冬至日） \\n 自调水墨摹梅谱，窗外花枝影动摇；犹忆故山闲逸事，骑驴今日过溪桥。 \\n 为姜芝眉太史写梅（太史，阳江人） \\n 来访孤山处士家，枝南枝北玉无瑕：棱层老干饶香韵，冠绝江城是此花。 \\n 赠彭华绚茂才（用姜芝眉太史原韵） \\n 映座丰神独冠俦，长安子弟太原裘。罗浮郡县经流寓，丰镐家山作梦游（华绚原籍陕西，流寓惠州）；才士文章唐太白，女人容貌汉留侯。布衣坐镇将军幕，定策能教占上筹。 \\n 带得拈花夙慧来，读书坡老钓鱼台。风檐耻作雕虫技，露布争看倚马才。不取贼珍同李屈，更敦友谊胜陈雷。与君销尽春江劫，已是葭飞两度灰。 \\n 江干仆马赋晨征，余暖余香梦里惊；早起芳心怜脉脉，重来细语致声声。传闻忠孝多情种，不信风流有罪名！荳蔻梢头春二月，恍疑小杜是前生。 \\n 小姑性格本孤标，嫁与彭郎破寂寥。出水芙蓉争潋滟，随风杨柳自条苗。双修福慧应俱足，一结情缘总未销。入幕不羁还不吝，古来惟有晋郗超。 \\n 与柯参戎月波会剿石梯、珠环土匪纪事六十韵 \\n 鼍阳纵横四百里，第八珠环属北水；介在恩春东北隅，石栈天梯相屹峙。顽民据险为藩篱，法律久已弁髦视；乡邻畏之徒结舌，官吏闻之如充耳。去年我权阳春篆，群盗如麻正骄悍：遭盗死者亡妻孥，避盗生者断炊爨。陈新、陈文是盗魁，更有廖伦盗之冠。长官主抚不主剿，方谓毒攻毒即散；讵知群盗不知恩，天生野性本难驯。自从编列军中籍，更作逍遥法外人；杀父屠兄民有恨，命俦啸侣盗皆春。杯弓蛇影相疑忌，报道前营走廖伦。逃军宪法坐斩律，况原是匪罪何恤？自封伪号定南王，十道军符招不出。为盗终须为大盗，从前小盗今不造。联结叛党备军械，欲将春江城踏倒。穷民失业俱从贼，漠阳一江多荆棘。官吏因循别肺肠，士夫惨淡无颜色。儒官自恨难荷戈，其奈猖獗如贼何！况是越境难捕贼，坐看百姓日沈痾！警报纷纷朝至夕，始悔受降真失策。阳春檄调过阳江，为民请命吾之责。大帅西征靖匪氛，军声叱咤变风云；尽将琐尾流离子，寄与柯公续备军。柯公韬钤有奇特，能使健儿齐致力。六路分攻八面围，群盗欲逃逃不得。匹马身为士卒先，将军小队出淋田；万山壁立羊肠径，险仄崎岖马不前。将军纵鞭驱坐骑，冒险故犯兵家忌；诸将贾勇争先登，附葛攀藤犹整队。群盗拍手立山头，翻笑将军殊不智；轻将马上千金躯，为我弟兄入危地！忽闻巨炮如雷轰，上下四旁皆丑类；弹雨纷纷下不止，群盗四围伏莽起。挥兵转战一当千，将军一鎗廖伦死；覆巢之下卵无完，竟入虎穴得虎子。豕突狼莽贼自溃，更有一军击其背；因风纵火焚贼巢，先围黄山次良爱（村名）。练绅许生胆亦壮，弱不胜衣与贼抗；陈新、陈文齐受擒，群盗栗然心胆丧。萧萧落木寒风号，天接峰头百丈高；舍命突围慝山谷，计穷将以逸待劳。断崖绝壁悬空际，虎以负嵎为得计；将军下令纵火攻，复严要隘断接济。天公作美怒飞霜，冻者堕崖馁者毙。用兵不过三旬余，擒贼已有百数计。个个横刀向天笑：『我辈该死早自料』！大声致祝『君高迁，速砍吾头儆不肖』！将军知兵我叹服，号令严明纪律肃。萑苻不识郑国侨，草木尽知张万福。除夕解围还细柳，马前妇孺同稽首；入耳轰轰爆竹声，不为新年为君寿。从今安业事春耕，已无强梁窥户牖。别有多情喜剧金，纪念立碑传不朽。我从两地权司牧，日对囚徒劳讯鞫；虽将火针铁示明威，还是哀矜慎幽独。上有青天下赤子，失道民散已久矣；原情定罪有重轻，因法施仁无偏倚。漠阳江上有清风，劫运销沉气象融。幸有和衷能济事，但求无过敢言功。 \\n 赠张鲁恂（昭芹）广文（用芝眉太史赠彭华绚原韶） \\n 曲江风度冠时俦，讲席青毡尚褐裘。云表鹏抟期直上，雪泥鸿印纪同游（予任阳春曾与同事）。一堂弦诵胡安国，万卷琅环李邺侯；记得春江风雨夜，携尊话到四更筹。 \\n 会宴苹芩酒醴来，天荒独破九成台（鲁恂，韶州乐昌人。乐昌本朝登科自鲁恂始）！长官早已推名士（予未履任，先见府宪多公；公曰：『阳春儒学张训导，为今之名士』），圣主终无屈逸才（鲁恂两度春试，俱以额满见遗）。执蠡如何能测海，聚蚊未必便成雷。天公位置吾能决，莫为闲官壮志灰！ \\n 瞠目东邻事北征，劳劳席帽旅魂惊：频年封豕开边衅，镇日寒蝉噤冷声。贾谊匡时曾上策，刘蕡下第转知名。「阳春」忽入巴人耳，竟使先生累后生（鲁恂门徒应试，文冠童队，主试者转疑为鲁恂作，批为「不通」抑之；实则本童本色也）。 \\n 阑干苜蓿伴孤标，闻道先生不寂寥：健妇能为开化种，佳儿便是读书苗。美人别泪恩犹在，良友钟情意也消。挑战以诗原韵事，寄声我让倚楼超（赵岛素广文以诗自鸣得意，由鲁恂处寄诗数首并论诗一篇索和。因案牍忙冗，无以应之，故结韵云及）。 \\n  \\n 　"}
{"章节": "·乙巳、丙午（光绪三十～三十一年、一九○五～○六）", "正文": "　 \\n ·乙巳、丙午（光绪三十～三十一年、一九○五～○六） \\n 　 \\n  \\n 咏史 \\n 太公置俎上，高祖欲分羹；帝王有大度，父子无余情。天性已如此，何恤韩与彭！慷慨楚项羽，犹守弟兄盟！ \\n 秦亡汉嗣统，报韩愿已酬；明哲善保身，留侯不可留。愿弃人间事，欲从赤松游。鸟尽良弓藏，淮阴羞不羞？ \\n 帝王自有真，范增能望气。一剑得天下，功狗何足谓！独有吕雉淫，不知天子贵；转昵辟阳侯，镇略夫妻味！ \\n 汉惠非帝舜，焉能格母嚚！徒挟赵如意，惊哭戚夫人。饮酒恣淫乐，五年丧其身。使无代王恒，二世如亡秦！ \\n 猗兰叹（并序） \\n 丙午春日，儿童握兰花十数箭，安插胆瓶。诘其所来，盖一箭五钱买来者。儿童喜其价廉，予转惜其物贱；意卖花俗子，不知其品之贵也。虽然，世有贵品而贱售如兰者，岂少哉！作 \\n 「猗兰叹」。 \\n 猗兰叹：惆怅春江畔，凡草贵，兰花贱！何物卖花奴，百钱二十箭！吁嗟乎国香！尔何不在黄金屋、白玉堂！豪华珠履三千客，旖旎金钗十二行；芍药牡丹同供养，追陪花相与花王。不然幽居在空谷，朝荣夕萎同草木；绝壁悬崖不可寻，望风怀想君幽独！峻品如斯高位置，或出或处得其义。天涯何处无知音，何必风尘贬价值！胡为乎，滋培涵养冬复春，花时不遇素心人；含香饮恨香魂泣，竟屈英雄在俗尘！譬之志士有怀抱，世无明王伤潦倒：抱关击柝隐下僚，薄俸微官殊草草！犹如美人自媚妩，红颜薄命身无主；春风桃李感韶华，百金嫁与大腹贾！兰兮我为抱不平，以笔代口嗟叹不成声！楚灵均、郑燕姞，古之有心人，风流已歇绝。兰其知我我知兰，各抱芳心勿摧折！ \\n 病牛 \\n 病牛治夏畦，烈日正亭午。莠草满平芜，赤旱无膏土。负犁仗牛力，牛病力不努；一犁未息肩，牛喘汗如雨。踯躅牛不前，农人赫然怒；鞭牛如鞭石，荆条集其股！民以食为天，畊以牛为主；忍哉此农人，胡不恤牛苦！农人有别意，为牛病不愈；故意磨死牛，翻可食牛脯！ \\n 老马 \\n 此马非凡马，其选出天闲。暮年逢伯乐，自许任辛艰。中原正多事，骅骝振镳镮：西风九折坂，落日太行山。绝尘拟追步，齿长力已孱！局蹐困辕下，恋栈亦羞颜。少年贵得志，莫待鬓毛斑！所以古烈士，对此泪长潸。 \\n 画梅，题赠彭季轩贰尹 \\n 小官非龌龊，世竟号颠人。有酒因成醉，无钱肯认贫。放言遭俗忌，随事见天真。祝汝如花好，清高不受尘。 \\n 画梅，题赠彭笛洲通守（时在阳江，将瓜代回三水本任） \\n 栖迟薄宦寄浮生，我亦将行且送行。记取梅花三叠曲，午年午月在江城！ \\n  \\n 　"}
{"章节": "·戊申（光绪三十四年、一九○七）", "正文": "　 \\n ·戊申（光绪三十四年、一九○七） \\n 　 \\n  \\n 戊申入都门感兴 \\n 一瞥光阴已十年，觚棱翘望转凄然：国民自诩魂初醒，卧榻他人自在眠！ \\n 车前十丈起红尘，冠盖相望一例新；绝似浑忘庚子事（庚子联军入京），铜驼荆棘泪无痕！ \\n 马龙车水骋康庄，粉黛胭肢独擅场；冷落韩家潭外路，已无人过相公堂！ \\n 故土遗黎祖国来，伤心会馆纪「全台」！天公妒尔名无实，一炬三椽付劫灰（全台会馆于三月间失火）！ \\n 为张介安同年画梅（介安观政吏部） \\n 门前趁热走辚辚，十丈炎威十丈尘。我写梅花花写我，可知俱是冷中人！ \\n 点额曾闻作内妆，媵诗嫁与画眉张。春风祝汝多生子，用汝调羹白玉堂。 \\n 出京之前一日，王吉臣、干臣昆季祖饯于陶然亭。是日阴雨，赋此志感 \\n 亭枕高城似旧时，柳条摇曳荻参差。山门系马客初到，驿路鸣蝉暑不知。胜地佛能消劫火，宦情我似着残棋！多情Q欲Y别难为别，别泪纷纷作雨丝。 \\n 寄怀郑养斋（台北廪生，北郭园郑祉亭先生之孙） \\n 北郭园林黯夕晖，主人摇落景全非！看诗我不藏人善，入世君真与俗违。冰雪清操新白帽，风流文采旧乌衣。鹧鸪本是中原鸟（养斋能诗，时有「小郑鹧鸪」之号），变调长啼「去不归」。 \\n 施澐访山长在厦用「寄郑养斋原韵」作诗二首寄赠，并索和章；仍用原韵奉呈 \\n 疏林暮景挂斜晖，转悔今非似昨非。一别真成游子恨，十年竟与故人违！重来彭泽陶元亮（时予复任三水），遥忆辽东管布衣。我已无家长在客，守松三度去来归（三水官廨有堂名「守松」）。 \\n 沧溟东望日含晖（「沧溟晓日」为台南八景之一），城郭人民叹已非！乱世功名无所用，平生心迹不相违。词章应世东洋体，妇孺还乡大袄衣。我爱鹭江师与友，独存风骨忍言归？ \\n 和易实甫观察原韵 \\n 昨于汪辛伯同年处读易实甫观察原唱，辛伯与邱仙根各有和章。易公于甲午渡台，思挽危局，曾与酬唱。今读其诗，怅然有感；即步其韵，率成二章。 \\n 愁肠醉酒未能醇，眼底荆榛气不春：旧地钓游谁是主？新亭恸哭尔何人？重城赤嵌家何在？小劫红羊迹已陈！四万万人黄种里，头衔特别署「遗民」！ \\n 宦况蹉跎气转醇，随缘五岭看青春。不知避地依然我，始悔趋时不若人！士本长贫终自好，官如此苦向谁陈？还山无处思山隐，梦断桃源世外民。 \\n  \\n 　"}
{"章节": "·己酉（宣统元年、一九○九）", "正文": "　 \\n ·己酉（宣统元年、一九○九） \\n 　 \\n  \\n 谳局同事王静甫大令以诗集相示（静甫，陕西举人） \\n 应官听皷利名场，此老胸中澹若忘。人到无求随事好，日如有累为诗忙。大千世界开新运（年逢纪元），百二河山梦故乡。我亦未能除结习，推敲喜与共商量。 \\n 戏赠郑毓臣贰尹（台北廪生） \\n 疏狂半是不羁材，命与时违实可哀。千里见王京北去（毓臣上条陈谒见肃邸，不遇而归），一行作吏岭南来！共谈时事忧心醉，忽听君言笑口开。「北郭」旧园花未尽，归途应见小春梅（时毓臣将假归）。 \\n 寄怀覃孝方大令（湖北进士） \\n 旧闻茹子语（茹怀西大令），心识使君贤；梦毂如千里，神交已二年。士元非邑令，摩诘是诗禅；独惜从官末，犹悭一面缘！ \\n 爱我邱沧海（邱仙根工部），招邀读好诗：潮来船自在，客去月相随。葭露伊人溯（时孝方赴新宁任），苔岑与子期。拋砖思引玉，介绍结新知。 \\n 南园感事，和邱仓海工部原题 \\n 校书广雅开新局，跨水通桥傍古祠；寻迹南园独惆怅，十先生在敢吟诗！ \\n 火烬薪传尚未灰，幽光辉暎越王台；宋明五百余年后，又见邱迟吊古来。 \\n 亦爱今人爱古人，榜门十字出伊陈（「三忠祠」门联十字：『君臣三大节，词赋十先生』。为吾闽伊墨卿句，粤中陈兰甫书）。门前清水濠边路，点缀秋槐气不春。 \\n 不听孙蕡作粤声，抗风轩外草丛生；李、黄、王、赵风流尽，一水环流遶越城。 \\n 黄蕉丹荔已成阴，诸老风骚渺莫寻！不信池亭邱壑胜，可能阅历几升沉！ \\n 三水杂诗 \\n 数亩衙斋半欲倾，八榕匝地绿阴生；一官蕉鹿犹三水，石上浮沉梦未醒（「肄江志」载：『河面有浮沈石，潮水上下，石皆望见，不差寸尺』）。 \\n 凤尾修修次第生，窗前个介影分明；有时戛玉琼琤响，不是寻常风雨声。 \\n 新糊窗纸净无埃，卍字疏棂扇扇开；一片云阴含日影，松高遥见鹤归来（署后高松，鹤巢其上。五年前鹤俱飞去；予履任后，群鹤归来，父老相传为人民安乐之兆）。 \\n 中和二月鸟鸣初，翠滴新篁过雨余；书吏散时衙鼓静，忘机如在故山居。 \\n 豆棚支竹自欹斜，随意频开赤白花；笑指黄蜂遵部勒，及时来报午时衙。 \\n 岿然三十六江楼，人去楼空水自流；几辈儒臣皆过客，雪泥鸿爪阮公留（楼，督学使者阮文达公建，为按临来往行台）。 \\n 南门铁道电驱雷，铃铎铮铮动地来；纵使道人钟不打，先生春梦亦惊回。 \\n 沿堤路向黄塘（墟名）上，逆水浮舟紫洞平；细雨丝丝风剪剪，胥江江上过清明。 \\n 婆婆船尾起炊烟，稚子船头自在眠；郎自下罾侬补网，水多鱼处便停船。 \\n 巡遍三江万丈堤，堤边深处树成蹊；一鞭策马沿河上，远望行人树顶齐。 \\n 东阡西陌正分秧，四月农人日日忙；不雨倒抽溪上水，桔槔碌碡闹斜阳。 \\n 一肩桑叶一肩荠，大妇前行少妇随；百丈河堤人似鲫，芦苞（墟名）今日是墟期。 \\n 筑陂积水灌田禾，其奈天干水少何；昨夜雨来陂水满，欢声轰动一群鹅。 \\n 春时到处有春风，妇女茶亭笑语融；鬟鬓不知时世样，野花插得满头红。 \\n 寄题邱仓海工部澹定村心太平草庐（用东坡「书王晋卿烟江叠嶂图」原韵） \\n 东望沧溟忆故山，十年前事已云烟。同群琐尾流离出，公等俱泰我依然。自贬南交为末吏，不栖恶木饮盗泉。一家飘泊梗犹泛，孤舟断缆浮长川。黄沙卷地迫我后，白浪滔天冲我前；挂冠便欲作渔父，何处桃源别有天？邱君仓海高尚士，卓荦为杰纡徐妍；卜筑梅州幽绝处，买山更买数顷田。自成村落名「澹定」，结庐经始丙申年。玉华、金简（镇平峰名）相罗列，石虹、水月（镇平仙桥）自娟娟。君不见先生「黄庭」手一卷，心自太平隐几眠。五羊石上重相见，我疑陆地有神仙。披图读诗自叹息，骯脏尚与山无缘；亦有故人招隐处，不堪展读归来篇！ \\n 画梅，题赠邓君寿（家仁，三水举人、奉天同知） \\n 合住山隈与水隈，一枝春占百花魁。耐寒莫叹无知己，邓尉新从朔漠回。 \\n 三水高等学堂教员黄云坡（钟峻）广文见赠二首，倒叠原韵奉和 \\n 垂老风情顾盼豪，诗才更与寿争高。欲栽后学肩吾道，须仗先生教尔曹。酒畔逢君开笑口，花前泥汝吮吟毫。滑稽有传无人续，臣朔千秋定所操。 \\n 及门桃李已成阴，不是仍弹古调琴：文采一堂增特色，弦歌编邑发新音。浮沈宦梦魁冈冷，去就香缘肄水深。卅六江楼何处所，竟容俗吏复登临？ \\n 上易观察实甫 \\n 观察于乙未年秋间渡台，思挽危局，晨夕过从，相与唱和，为患难中诗友。前简放广西龙州兵备，有「龙州贤大吏」之称。今年改放广东钦廉兵备，来署广肇罗。予以属吏谒见，殷殷垂询台事，并送丛刻奏疏、诗歌十卷，中多为割台感愤之作。今读是书，枨触旧事。 \\n 郁郁轮囷一朵云，七星岩畔气氤氲：仪型两郡端州属，号令三罗整六军。寡笑今之包孝肃，先忧古有范希文。读公奏疏诗歌集，沅芷湘兰竟体芬。 \\n 故园东望暮云低，黑海重重去路迷。宁使弟昆沦异族，忍拋君父作遗黎！浮沈冷宦成蕉鹿，顾盼雄图失草鸡。痛哭上书天路远，负公万里走轮蹄！ \\n 撑持危局十年前，回首真如隔世缘！无母瞻依争让地，有君恸哭亟呼天！谁知鲲岛遗民老，又见龙州大吏贤。太息台山民薄福，帡幪独我受恩偏！ \\n 台感 \\n 小劫沧桑幻海田，不堪回首忆从前！某山某水还无恙？谁毁谁誉任自然！我信仰天无愧怍，人讥避地转颠连。浮沈薄宦珠江畔，已别乡关十六年！ \\n 居台初祖溯前明，二百余年隶圣清；九叶孙枝备族谱，三迁母教（祖居北门，次迁西门，后迁南门）起儒声。郑祠马庙邻观舍（祖居左有马伏波庙、右有郑延平郡王祠）。旧社（在东门外）新昌（在南门外）纪祖茔。无限秋霜春露感，耳边况有鹧鸪鸣！ \\n 风雨先人一敝庐，羁人何日归赋与？世情似水分寒暖，宦迹如云任卷舒。酒后喜谈高士传，灯前时展故人书。里邻乡党平安否？翘望东溟讯起居。 \\n 不为猿鹤与沙虫，毕竟书生误乃公。伯乐有心收冀北（日军到嘉义，即采访士论，通函请予在府办保良局。予内渡后，有兵官名花板者，亦通函请予回台），项王无面见江东！毁家纾难民为乱，观过知仁论有同（当台北陷时，屯匪刘乌河乘机窃发，予带乡勇征剿。至阿里关，勇乏口粮，皆予给发。日人入城，收封予屋，号曰「乱民」；旋即起还，并给先叔以六等徽章，列于绅士）。剩此须眉还媿杀，漫劳摄影照青铜（台南警察署摄予小照，悬诸厅事，题曰「名誉家某某」）！ \\n 台湾蛮语「埋冤」字（见「台湾志」），我道无冤不用埋。天演例原优者胜，地归民定与之偕。青衫落地怜昭谏，黄绢多才老伯喈。时景自甘心自苦，残棋一局费安排！ \\n 日出烟销气象新，自南自北净无尘：文明输灌青年会，武健追随白种人。教育普通兼妇女，抚绥特别化狉獉。他生或者来观化，不愿今生作殖民！ \\n 游鼎湖山三十六韵 \\n 西江江水长，鼎湖湖山美；屏障对衙斋（山适对三水署），看山日隐几。游山胜看山，登临兴忽起；西人有铁君（税务司铁士兰，法兰西人），东道是包子（河口厘厂总办包桂堂大令）。轮舟逆水行，布帆冲风驶。顷刻到山门，山僧沿岸俟；预备数竹兜，毋劳双屐齿。茅屋两三家，稻田八九里。既至半山亭，少住停芳趾。主人命治庖，布席陈八簋。食讫复前行，拾级互逦迤；纡回苔石阶，层层高尺咫。老树当路隅，疏钟度林里；佛寺隐山腰，寺外环垣垝。隙地起楼房，高墙筑壁垒；红白间草花，青苍缠葛藟。老僧亦不俗，见客询姓氏；知是长官来，面目色然喜。丹荔与黄蕉，浮瓜杂沈李；通竹引山泉，煮茶甘且旨。敬客结佛缘，邀我究禅理。顾兹清净地，心胸涤尘滓。振衣最高峰，游兴尚未靡；独鹤与高飞，众山皆俯视。怪石远如人，健牛小于蚁；矗地青芙蓉，屹立成鼎峙。树影阴满衫，云气寒生屣。忽闻山麓间，有声震入耳。山僧前致词，举手前山指；瀑布从空悬，日夜喧无已。百丈碧琉璃，嵌补在山觜；排决天上泉，汇归成涯涘。我疑上有龙，扬髯长喷水。渔梁（在福建浦城亦有瀑布）已巨观，匡庐可窃比。咽石乱流声，入壑清见底。濯足挹清流，坐石叹观止。 \\n 贺钱晴峰老夫子新婚二首 \\n 鼎盛年华卓荦姿，风流儒雅亦吾师。立身不肯卑官屈，坦腹曾为长者窥（君外舅诸老夫子，即君之师）。入幕郗超多伟略，传家钱起有新诗（君祖有观察诗集付梓）。平分笔下春风气，半拯苍生半画眉。 \\n 春入梅梢腊雪边，华堂好事近春先：一双眷属情初定，廿四花风信已全（君年恰二十四）。连理琼枝人似玉，芙蓉锦帐夜如年。今宵阳上非阳下，毋用「潜龙」小印镌（君有小印「潜龙」二字，戏用之）！ \\n 舟次芦苞岸上晚眺 \\n 晚眺林于外，松阴日气消。万山云里睡，一席水中摇。玉镜台何在？青云路自遥。华山山上石，仙迹问山樵（玉镜台、青云路、华山上仙人掌石，皆芦苞古迹，载于「县志」。玉镜台已不知在何处）。 \\n 中夜起坐 \\n 宿酒自然醒，徘徊度小亭。竹间藏睡鸟，树隙漏明星。村犬吠未息，阶虫语不停。拥衾寻旧梦，飞海渡东溟。 \\n 重游鼎湖山短吟八首 \\n 入山不见人，古树如人立。偶逢行脚僧，圆顶顶尖笠。 \\n 竹兜轻又快，五步当十步。彳亍阡陌间，牛与人争路。 \\n 路旁有盘石，少坐歇游踪；下有最清水，上有最高松。 \\n 曲折入幽径，石畔起孤亭；水已僧眼碧，山亦佛头青。 \\n 山静太古初，松柏送凉吹；危亭闻午钟，声出庆云寺。 \\n 湖在山头巅，寺在山腰里；寺下又有山，山上还有水。 \\n 山顶泻飞泉，百丈垂瀑布；移灌民间田，滴滴如甘露。 \\n 在山泉水清，可以濯我足。何日再来游，梦绕鼎湖曲？ \\n 秋怀八首和邱仙根工部原韵 \\n 转瞬光阴五十过，羞将白发慰蹉跎。咸、同人物销磨尽，欧、亚风潮变幻多！梦寐昨宵飞黑海，澄清何日问黄河？离忧万绪无从说，拔剑横天斫地歌。 \\n 岂独他乡我不归，月明乌鹊亦南飞。渡河宿将成功少，斗巷新妆夙愿违！宗祖江山鲲鹿走，隶奴性质马牛肥！行吟泽畔殊无奈，且着灵均败色衣。 \\n 乌号弓堕在人间，飞去湖龙未许攀。一代文章凝碧血，六宫粉黛怨朱颜！千年冤鸟思填海，万阵饥蚊强负山。盘马秋郊残照里，羡他十亩自闲闲。 \\n 生无建树死嫌迟，今古彭殇一了期。小草承恩称独活，名花解恨号将离；素心兰是含香种，傲骨梅无媚俗姿：谱入群芳皆薄命，罡风摧折已多时！ \\n 不为乡国搢绅囚，风送轻帆入粤州。缥缈神山原北向，奔腾逝水忽东流！虞翻讲学三年谪，潘岳栽花两鬓秋。天际孤鸿相问讯，旧巢极目海东头！ \\n 帘卷西风落日斜，美人迟暮隔天涯。如何飞舄劳劳转，只为收棋着着差！随地可能安眷属？问天未许乞年华！著书付与儿曹读，当作秋蜂酿蜜花。 \\n 尚武精神不尚文，大官未必有殊勋。六师韬略钞三岛，九阙丝纶下五云。黄种近编新宪法，青年待起自强军。暮笳晓角何悲壮，爱国歌声动地闻！ \\n 千山落木响萧萧，尽作秋声起怒颷。服岭十年边地湿，长安万里故人遥！书生立鹤名留洛，刺史驱鱼政在潮。老去百无能一事，胸中块垒未全消。 \\n 挽友 \\n 有台友某者，为台名宿，家亦少康；中壬午乡榜，有正人君子之目。自台让地后，某不舍家产，首先回台，请入日籍；乡人鄙之，日人亦贬词焉。积产数万，子女尚未婚嫁；闻于巳酉九月病故，不禁为之慨叹，率笔成此。 \\n 疑是传闻尚未真，斯人尚有二年春（友尝自言是老僧转世，寿有六十九；今年六十七岁而殁）。半生书癖兼钱癖（友自言生平第一爱读书、第二爱积钱），末路清人又日人！一室有戈遗子女，九原无地葬金银。老僧自念南无佛，忏悔红尘未了因！ \\n  \\n 　"}
{"章节": "·庚戌（宣统二年、一九一○）", "正文": "　 \\n ·庚戌（宣统二年、一九一○） \\n 　 \\n  \\n 己酉除夕 \\n 读「尤西堂全集」，有「己酉除夕」、「庚戌元旦」二首。予任三水，适值己酉、庚戌；春初无事，即用原韵，援笔偶成，聊消闲耳，诗云乎哉？ \\n 名心官派尽消除，承乏匆匆一载余。迎岁喜开汤饼会（腊月二十八日添一孙儿，此日适三朝），课儿预买教科书（儿辈明年升入中学甲班）。居民门贴桃符艳，吏舍堂悬水镜虚。吉利红笺劳问讯，故久远道寄双鱼。 \\n 庚戌元旦 \\n 绾符一再再而三（余奉檄任三水已三度矣），薄德无功祇负惭！六事本廉皆应分，九年立宪岂虚谈！乍除旧腊鸿钧转，忽报新军蚁斗酣（元旦，粤省新军与警兵交哄，闭城三日。嗣以兵力解散）。兵气似随春气发，岭南闻道又江南（初二日，江南新军亦闹事）！ \\n 赠日本根岸辰雄君 \\n 庚戌元旦之二日，有日本人根岸辰雄君来谒；余命五儿叔未通译，始知其为环球步行游历之士，离乡已二年矣。曾游西伯利亚、满、蒙、直隶及大江南北，今由浙、闽入粤，将溯西江而上梧州。临行索诗，率笔以赠。 \\n 踏遍中原万里尘，肄江江上忽逢春；东风疑是扶桑至，喜见文明帝国人。 \\n 题李凌洲为陈雨三画美人纨扇 \\n 凌洲道人老曹椽，邱壑胸中千万变。从来名士悦倾城，道人下笔开生面。肥环瘦燕是前身，石上含香想旧因。莫是汉宫同伴妒，昨宵谪贬落风尘？陈子无端生艳羡，乞画蛾眉入纨扇。祗爱空中见色身，岂真肉髅堪系恋？自从小劫历沧桑，廿年自据一胡床；美眷如花间列屋，好龙竟似沈诸梁。我正与君反比例，乞图作佛书揭谛；忏除结习净尘根，寡过未能思强制。目中有色心中无，如君亦自非凡夫！情丝到处如罗网，谁脱人间地狱图？ \\n 息鞭亭（在粤省东门外，旧为燕塘试炮将军停站之处） \\n 策马出郊垧，停鞭息小亭。高楼浮大白，远岫挹遥青。此日宴游地，当年讲武厅。燕塘年试炮，随例役旗丁。 \\n 城东十里路，城北五层楼；野色S一S翻变，山光四顾收。柳营新鬼哭，花冢女儿愁。日落西山下，青磷满地游。 \\n 芦苞道中苦热 \\n 一热竟如许，炎荒热转加；长途困行旅，烈日炙桑麻。树影乘凉盖，泉声止渴茶；舆中犹惮暑，还为仆夫嗟。 \\n 黑云吞赤日，极目树微蒙。隔岸来时雨，长天挂断虹。忽消三伏暑，饱受一帆风。不识炎凉意，焉知造化功！ \\n 观荷 \\n 叠叠新荷叶，当湖弄午风：水痕浮鸭绿，花瓣染猩红。思欲掉孤艇，因之折一筒；荷香与凉气，吹送小桥东。 \\n 日言 \\n 日言兴学务，为国毓人才；崇拜东西邻，晋用求楚材。少年欧、亚去，毕业欧、亚回；卢梭、达尔文，矢口交相推。兴学已十年，人才安在哉？但闻横议党，蚊聚便成雷！他日误天下，何人是祸胎！ \\n 日言开五矿，尽力辟地利；金银铜铁煤，遍地惜弃置！重币聘工师，多金购机器；或荐美利坚，或荐德意志。翳彼异国人，终非我族类；无论无此才，有之亦终秘。留以待他年，蚕食吾土地。太息资本家，钱了人无事！ \\n 和罗邵棠大令见怀蒋梓舒原韵 \\n 我昔在东江，与君同酒琖：秋雁看翱翔，春莺听睍睆。宦迹如飞鸿，忽焉东西■〈羽戋〉；落月屋梁间，中宵劳望眼。卷怀忆故人，兰生而玉产。今日西江头，仍事榷厘钣。民力日已穷，予才无异撰；省试顾考成，日夕深悚戁。但求需有孚，毋使艮其限。盘盘罗昭谏，风骨无可拣。珠玉在当前，对之颜羞赧。险韵寄新诗，弈弈龙蛇绾。放言时世局，墨渖和泪潸。回首望故乡，蜀道倾蜷嵼。矢志济时艰，投身登仕版；牧令亲民官，肉刑除大划。爱民去肤敲，说诗如肉丳。为君期任置；南、番、香、顺、莞。岂似我无能，驽骀恋豆栈。侧耳听贤声，九重帝心简。 \\n 北江舟次（时适苦旱议赈） \\n 鼓棹北江平，南风若有情；尽驱三伏暑，相送一帆轻。水浅行舟缓，禾枯旱象成；老农沙际语，不忍听呼庚！ \\n 芦苞夜泊 \\n 薄宦等浮萍，芦苞画舸停。山高吞素月，水静印明星。枕上四更柝，窗前数点萤；诘朝犹有事，未晓梦先醒。 \\n 自题帐额（画梅花，花下一美人伫立；李凌洲手笔） \\n 古干古如铁，新条生意生；有怀思彼美，独立自含情。绮梦频年断，吟魂澈骨清。老来空色相，睡稳到天明。 \\n 与韩国人李容机笔谈有感而作 \\n 累若丧家犬，飘蓬一李生！颠连箕子国，踯躅越王城。恋国有余泪，歧途何处行！谁怜君失路，馈赆策前程（李生行李被窃，来署告借，赠以十金）！ \\n 胥江夜归 \\n 凉雨洗长空，胥江夜气冲；波心摇素月，帆背受微风。诗思浮沉里，渔灯明灭中；迷蒙认归路，一塔矗城东。 \\n 次儿叔壬东洋就学，书此勉之 \\n 父母生汝身，抚养十九年。依依绕膝前，弟兄相把袂。成童入军界，尔志亦云锐。军界本光明，胡为忽阴翳？为友不平呜，忽受人排挤。脱然出军界，前功随水逝！男儿志四方，东洋事游艺。具此七尺躯，生此争竞世；国步正艰难，及时勤策励。戒尔收放心，放心学无济；戒尔须谨言，谨言少罪戾；毋友不如己，谨慎在交际；孤客在他乡，用财先会计；勿中酒色毒，勿受朋党弊；惟有苦心人，乃免为奴隶；少壮不努力，年华难为继！我家正飘泊，宦海无根柢；况无十万金，助尔纨裤势；即有十万金，转瞬有兴替。尔当念此行，于尔密关系！当体父母心，望尔光门第！时时诵此诗，行矣勿挥涕！ \\n 望月 \\n 雨洗秋空净，当头月正明。树高风有力，池满水无声。承乏经三载，蹉跎忽半生！常仪绝尘翳，圆缺尔同情？ \\n 游荔支湾 \\n 画舫张帆趁午风，一湾水绿荔支红。舟人若问停桡处，随意红稀绿暗中。 \\n 吊素馨斜 \\n 宫女至今疑有冢，汉皇终古已无家！夕阳遍地铺香雪，此是深宫薄命花！ \\n 乞巧 \\n 取巧原非君子儒，纷纷乞巧何其愚！我闻用拙存吾道，又闻巧者拙之奴；我生无事不守拙，自安义命心怡愉。天上神仙比我拙，其拙还为世间无：一年一度一相见，牛郎织女天一隅；银河竟绝仙槎渡，填桥还待白项乌？何如黄海、黑海、地中海，凡夫乘风破浪来往只须臾！ \\n 不寐 \\n 不寐听更筹，虫声闹不休；残灯摇永夜，凉风入初秋。昔我犹今我，乡愁杂旅愁：平生未了事，一一上心头。 \\n 中秋蒋梓舒明府在河口厘厂楼上邀饮赏月 \\n 江根（河口对面山名）收暮霭，河口吐冰轮；照我须眉现，与君面目真。今秋同作客，明岁是何人？不醉亦何待，提壶酌数巡。 \\n 秋日与蒋梓舒明府再游鼎湖 \\n 一江秋水一江烟，酒具茶铛共一船；携手蒋侯船上坐，偷闲重试鼎湖泉。 \\n 石径秋风作势骄，旧经行处响萧萧；千山落叶无人扫，尽逐山泉过野桥。 \\n 东坡赤壁游前后，我已三回上鼎湖；僧侣曾知非俗客，又劳盛馔设伊蒲。 \\n 佛堂幢里有婵娟，稽首慈云大士前；我是游山伊拜佛，各人各自有因缘。 \\n 题伏虎降龙图 \\n 金刚具佛力，见虎目亦怒；不及小沙弥，欢喜无恐怖。 \\n 毒龙本有毒，收在净瓶中；如何忽放出，云翳迷太空？ \\n 阅报载日韩合并有感 \\n 谁能揖让化征诛，炮利船坚计尽麤；不道生当争战代，阵云莽莽见唐、虞。 \\n 十年脱去藩王号，独立维新冀自存；老去恐难酬大德，尽将土地答君恩！ \\n 高安东门 \\n 晓日当头照，迎春入此门：薄田无上壤，破屋自成村。斫竹看遥嶂（筑城之初，形家云：东门民居竹遮明堂案山；命尽斫之。载「邑志」），栽桑杂乱坟。社公今托汝，早晚作司阍（自绿营裁后，东门无兵司启闭）。 \\n 高安西门 \\n 寂寂西门路，经年不一过。当关秋色满，望气夕阳多。盛世销兵甲，荒城长薜萝；红衣旧铁炮，苔锈任摩挲。 \\n 高安南门 \\n 城阙对官衙，城门地势洼；水光摇古塔，电气走飞车。蔀屋鱼鳞叠，沙河燕尾叉；熏风高树下，鼓吹听鸣蛙。 \\n 高安北门 \\n 冈峦拔地起，夭峤入城来；佳气山川聚，文昌锁钥开。星辉奎宿阁，花满法王台。邑小当冲要，专城媿不才。 \\n  \\n 　"}
{"章节": "·辛亥（宣统三年、一九一一）", "正文": "　 \\n ·辛亥（宣统三年、一九一一） \\n 　 \\n  \\n 和高安中路自治会议长陈伯莪见赠原韵，并留别邑内诸君子（时奉委赴电白本任） \\n 二年水乳渐交融，直道斯民毁誉中。一瞽飞鸿留爪印，半生磨蝎是身宫。文章喜见维新派，父老犹存太古风。翘首蒋侯飞鸟到（瓜代者为蒋润生），逖听载道口碑同。 \\n 百勤未免一拋荒，局外端资告语详：晚节相期魁塔峻，别情应与肄江长。许衡原是官为隐，陈实能令盗化良。寄语诸君图自治：疮痍满目莫相忘！ \\n 题画梅，赠张悔盦同年 \\n 二载高安去去休，广州无奈又高州（时奉调电白任）！也思归去空山里，耐冷看花不自由？ \\n 口占赠台人张端吉 \\n 家山破碎民无恙，薄宦栖迟我自怜。流落江南杜工部，他乡又遇李龟年！ \\n 寿陈笃臣尊甫渚芸先生暨德配周太夫人六旬双寿 \\n 木公金母庆平头，翘望三山祝太丘。社肉平分陈曲逆，家人共食宋江州。岭梅香梦春先度，屿竹青阴荫久留。难得鹤山贤令尹，能教山鹤岁添筹（时笃臣交卸鹤山篆）。 \\n 打叠斑衣与彩襕，伯歌季舞共承欢。克家有子斯为寿，隐市如公胜拜官。夫妇已邀三锡锡，弟兄如此二难难。伦常自是千秋业，何必神仙炼九丹！ \\n 送陈桂林回漳州（步沈琛笙大使原韵） \\n 湖海元龙见此人，昂藏辜负济时身！万方多难天如醉，一夕将离酒不春。古砚奇书添箧笥，蛮烟瘴雨湿衣巾。买山拟向丹霞住，风雨相期过往频。 \\n 题螺山先生诗集 \\n 同乡黄让臣大使，出其尊甫「螺山先生诗集」请序。先生曾任阳江分县，亦乡先达也；余何敢作序！作五古二十韵，当作题词；并稿归之。 \\n 我生在海岛，朴野不知诗；偶得性灵语，时或一为之。惜无素心人，晨夕相切劘；譬之我视我，不自判妍媸。鲸鲵东海来，鼓浪台、澎涯，劫灰满天地，身外靡孑遗。诗稿付兵燹，免为识者嗤。自从来粤峤，无复有诗脾。昔年领鼍江，理乱如治丝。鼍江双鱼城，旧有人分治。尝问诸父老，望治多讴思；讴思黄先生，归去漳江湄。缕述先生政，双鱼有口碑。山衙临大海，金石润英词。呜呼乡先达，令我溯襟期。今日读遗编，大雅适在兹！温柔敦厚旨，正始有遗规。不知让臣老，乃是先生儿。琅函忽吐秘，珠玉光陆离：但愿宝手泽，不顾求人知。 \\n 题绣英阁女士诗卷（女士台人，邱缉臣明经令媛） \\n 诗臻好处原天籁，不必词华格调新；三百编中存正始，河洲荇菜出宫人。 \\n 有明十子开诗社，歇绝风骚二百年；文献销沉羊劫后，犹闻谢女有薪传。 \\n 髫年文队识邱迟，知道邱迟善说诗；更比康成风雅极，过庭一卷授雌儿。 \\n 是儿不作庸人妇，嫁得夫君绘事精；想见春闺饶艳福，一图写好一诗成。 \\n 杨花五首，和沈琛笙大使原韵 \\n 飘零无力舞春风，回首关河落日红。随地托根生道北，漫天逐絮过墙东。至今别恨牵淮水，从古清阴荫汉宫。我尚不堪何况树？大堤愁杀白蒙蒙！ \\n 雒马斑骓系可怜，者番风信记年年：官梅动兴闻歌咏，人柳承恩自起眠。梦去芙蓉曾作镜，飞来榆荚亦名钱。如何我独飘蓬转，绾雪随风化碧烟？ \\n 玉河一样色青青，别泪长亭与短亭！鹦鹉羁栖轩外架，鹭鹚饥饿水中汀！昨宵惆怅高楼月，此世浮沈大海萍。送汝前途何处所？徒闻桂树故山馨！ \\n 白头辜负好时光，收敛诗心旧日狂。未有繁华终不散，绝无才思岂能长！山中故妇芜■〈艹縻〉老，泽畔孤臣兰芷香。作计不如归去好，让人「福禄」注鸳鸯！ \\n 落花狼藉溷涂泥，独立桥头日又西！末路论交犹泛泛，无家垂老自栖栖！新丝清白桑蚕蛰，冤血深红杜宇啼。春去已无多少日，满天风雨忽离迷！ \\n 纪事 \\n 南郭双门伏杀机，将军英武果能飞！金弹霹雳轰从骑，赤血淋漓渍战衣。不肯累人伤大德，尚能杀敌奋余威！顽民太息头颅贱，何苦甘心视死归？ \\n 春草八首，和沈琛笙大使原韵 \\n 八表阴霾起疾风，无端野火烧天红。蕨薇义士饥雷首，芹藻诸生冷頖宫。入海日光明灭外，隔江山色有无中：故原一片青青地，不听喓喓响草虫！ \\n 不堪急景掷飞梭，老矣何年唤渡河？沅芷湘兰生是独，天荆地棘一何多！美人绝代思空谷，君子当时想在阿。试问王孙归去不？无须补屋更牵萝。 \\n 故园梦蝶记遗踪，祗与南城隔一重。孤岛今非畿内地，瀛洲古是海中峰。人间小劫魂无鹤，地下埋冤种有龙。儿女不知兴废事，山歌野哭尽情浓！ \\n 走兔仓皇突四围，饥鹰健鹘一齐飞；北来铁骑达天堑，东望金乌射日辉。老态渐来如日暮，名心已死似春归。客中别有关怀事，书札亲朋远近稀！ \\n 真成滋蔓蔓难图，古道荒城遍绿芜。尼父龟山空望鲁，武侯鱼浦失吞吴！横流大海潮何急？落日空山影自孤！我是遗黎经丧乱，王民仓葛大声呼。 \\n 平原努力饭牛兮，布谷催耕尽日啼。栗里陶公书可读，花田平子赋还题。销魂欲别过南浦，乘兴来游上大堤。独羡农夫能作苦，不教稂莠稻粱齐。 \\n 问渡迷津一水横，津头踯躅客心惊：红花有恨销春色，黄犬无端吠水声。斜日欲依前浦尽，莫烟又向隔溪生。伤春孰是怜同病？惆怅湖南万里情！ \\n 自分杨花作絮绵，枝头犹为茑萝牵。浮生大梦如垂露，旧事微尘已化烟。扪腹依然呼负负，折腰何必曲拳拳！五陵裘马诸年少，帽影鞭丝二月天！ \\n 邱仙根为余录其近作于扇，写梅报之 \\n 昨从袖里出秋扇，乞写先生近作诗；欲换新诗无墨竹，横斜聊作老梅枝。 \\n 黄仲琴赠诗，即用原韵报之 \\n 天半阑干一客星，浮沉人海不知名。头衔闲散「天随子」，身世艰难「太瘦生」。满地龙蛇将变化，有人恩怨未分明；羡君尚有中和气，笔下曾无征角声。 \\n 奎璧联辉北斗星，双珠耀彩（谓仲琴令昆伯琴）并齐名。纪、群同气无虚士，李、孔忘年是友生。老我茫茫前路渺，照人朗朗玉山明。檐前铁马寒风紧，中夜惊闻北伐声！ \\n 故人寥落已晨星，思着羊裘变姓名。未与斯文称后死，欲依我佛证前生。酒酣拔剑雄心尽，烛炧看诗老眼明！强欲高謌和「白雪」，巴人下里不成声。 \\n 辛亥冬日与徐蕴山、胡君湘游南山寺（在漳郡南门外） \\n 未来曾有约，今日入招提。古佛金泥落，名山培塿齐。诸天将寂灭，觉路转昏迷。领取尘根净，寒烟菜一畦。 \\n 黄仲琴赠漳郡开元寺宝幢石刻「陁罗尼经」搨本 \\n 宝幢石刻开元寺，唐代咸通大会场。我佛本空归寂灭（左文襄改寺为考棚），何人好古费收藏？跳龙卧虎忘真相，贝叶莲花发古香。此段因缘谁契合？揭阳许氏、海阳黄（仲琴，海阳人）。 \\n 送友人北伐 \\n 杀气满天地，终军万里行。朔风过易水，寄语问荆卿。 \\n 和衡州沉琛笙寓漳客感原韵 \\n 芗江寒泊孝廉船，望断湘衡岳麓烟。绝世美人多薄命，倚门慈母况高年！掉头谢病孔巢父，瘦骨身耽吟贾浪仙。幸有知音钟子在，不妨流水再挥弦。 \\n 表弟谢汝铨有斐律宾之行，顺道过访 \\n 意外晤玄晖，一朝慰梦想。相别二十年，喜君更倜傥。忘分老师生，言情旧戚党。问我新中华，河山犹莽莽！ \\n 老来舒倦眼，阅遍几沧桑。梦寐家千里，栖迟水一方！暮云归岫晚，春雨洗天光；送汝乘风去，波澜叹望洋！ \\n  \\n 　"}
{"章节": "·壬子（中华民国元年、一九一二）", "正文": "　 \\n ·壬子（中华民国元年、一九一二） \\n 　 \\n  \\n 壬子春日过霞阳访马君亦籛，得观所藏图书，复赏所植花木。信宿三日，踰苏岭，归海沧 \\n 霞阳达海沧，苏岭贯其腹。昨自霞阳归，笋舆入林麓。山灵讶俗客，足音响空谷。鼓吹海山花，东风送香馥。拾纷上翠微，俯瞰高人屋：屋中何所有？图书千万轴；屋外何所有？春兰与秋菊。主人不出山，甘为花之仆。花下自读书，消受山中福。我欲从主人，来往山路熟。伫立苏岭头，天风吹野服；翘首望八荒，龙蛇满大陆！ \\n 壬子春日自题画梅 \\n 已入共和年，视天犹梦梦！挥手坐空山，独与梅花弄。 \\n 莲花洲小山（在莲塘学堂后，为侯堂陈氏别墅） \\n 此山何处来？东西空依傍；特地矗芙蓉，屹然小屏嶂。主人亦不俗，经营费意匠：凿池环其下，凿径穿其上；中有一幽谷，廓乎有容相。胜赏不在高，对之觉神王。门外泰武山，隔海遥相向；似与山争妍，故献峨眉样。 \\n 野兴 \\n 一生几两芒鞋福，随意林东转水西；远浦日烘芳草活，平田风押稻苗齐。未妨乘兴孤村醉，莫遣回头歧路迷！翘首长安何处所，病夫何事逐轮蹄？ \\n 范亚父撞斗 \\n 鸿门重续弟兄盟，亚父奇谋惜不成！一会已分刘、项局，留侯笑尔气难平。 \\n 孟叔达堕甑 \\n 本无我相无人相，岂有金刚不坏身！人尚如斯何况物，区区一甑碎微尘。 \\n 戴安道碎琴 \\n 破琴辱使怨何深？不是中和太古心。傲物凌人终免祸，武陵毕竟是知音。 \\n 徐德言破镜 \\n 私奔尚不追红拂，情侠无如老越公！天上团圆悬一镜，人间何靳半青铜？ \\n 早起 \\n 早起洁庭除，扫尽尘翳迹。一蛛隐窗间，垂丝二三尺；一丝挂檐际，一丝粘东壁：组织大罗网，纤毫无余隙。蚊蚋不知几，撄触随所择；乃知天演理，胜败原不易。嗟我黄种人，异种日逼迫；日日世网中，俯仰皆局蹐！ \\n 借沧海居冬夜不寐口占 \\n 起看残月寒无色，卧听回潮怒有声。子丑寅时酣睡足，碧天何事尚迟明？ \\n 壬子午节前一日，与莲塘学校陈畹兰教员并陈其纯诸昆季放舟沧江 \\n 卜筑邻沧海，招邀作水嬉；人当阴雨后，天值放晴时。细浪犹平槛，新泉尚满陂。鸭头浮石濑，鹢首动江湄；自在乘风顺，逍遥水上迟。友生机泼泼，兄弟乐怡怡；吾道思观海，斯游想浴沂。舟轻惊欲覆，簥嫩笑争持。傍岸寻红药，沿流掬绿菭；过桥如度鸟，穿闸若盘螭。瞥眼云生墨，当头雨散丝；镜光看日射，弓样指虹垂。罾动收鱼蛤，船摇骇鹭鹚。浑忘携笠屐，一任洗须眉。来路如鱼乐，回潮似马驰。言旋元亮宅，小坐仲舒帷。芳草迷三径，新荷净一池。茶香留渴口，莲味沁清脾。佳节逢明日，名山订后期。老夫清不寐，为作纪游诗。 \\n 壬子端午夜坐偶成 \\n 孤灯对风雨，入夜忽栖凉。转瞬逢端节，栖迟滞异乡！遗臣同吊屈，歧路更悲杨！新鬼滔滔是，钟馗剑失铓。 \\n 江东桥 \\n 排空雄石势岧峣，百丈横江走老蛟。汀水入溪归一束，漳江出海第三条。名儒学舍今零落（桥边有黄石斋先生讲堂），野老乡村更寂寞。远望万松关下路，战云愁惨未全消（发匪之乱，林刚愍殉难于此）。 \\n 挽陈瘦云（以下「游台草」） \\n 闻道青年会，惟君最擅场。我来寻后起，尔竟作先殇！孤露偏多难，聪明总不祥。无聊搔白首，天道若茫茫！ \\n 君赴修文日，中途我已知。长才偏短命，寡母此孤儿！孰念伊人死，来怜季女饥？九原虽不作，想尔亦含悲！ \\n 赵云石赠诗，即步原韵二首 \\n 旧友相逢赵倚楼，骚坛牛耳冠朋俦！金戈历劫云过眼，铜钵敲诗海尽头。并世卢、王皆后起；齐名李、杜尽清流。与君共话桑沧事，尊酒原来不扫愁！ \\n 竹溪溪傍旧诗坛，十八年来指一弹。末路谨防随俗转，浮生尚悔了人难。令威化鹤寻华表，子美闻鹃拜石阑。垂老重游桑梓地，未妨惆怅强为欢！ \\n 南社同人在醉仙楼开欢迎会，酒后放歌 \\n 昔为此邦人，今为此邦客；一瞥沧桑十八年，蜃楼海市变化成陈迹。我从人海乍回头，飘泊身如不系舟。过海收帆问亲旧，凋零大半令我多悲忧！吁嗟乎，双丸跳掷疾如驰，死者不生生者死！独留天水老诗豪（赵云石），高踞骚坛执牛耳。须眉尚认老邱迟（邱及梯），争誉杨修是小儿（杨云程）。谢傅诸郎森玉树（谢石秋、溪秋、星楼、霁若），林逋处士茁新枝（林湘畹竹友）。元龙未除湖海气（陈筱竹、陈献其），仲雍断发居吴地（吴旭初、宴珍、筱霞）。黄粱梦醒一卢生（卢韫山），仍在人间作游戏。风流倜傥余君屏，孤高落落胡南溟。若论肆应强人意，座中推让蔡兰亭。玉树风前连氏子（连应榴），寄傲园林称佳士。黄、洪俱是旧通家（黄拱五、洪坤益），眼中诸人吾老矣。孰料余生逢世变，乃与诸君重相见！南部粉黛北胭肢，醉仙楼上开诗燕。莘莘一辈济时贤，岂特能诗结夙缘！他日梦魂南社远，不知斯会复何年？ \\n 绅商学界在台南公馆开欢迎会，赋此志谢 \\n 盛会开南部，延陵傍岭楼；园亭新结构，水竹更清幽。岛国天逾静，瀛台暑未收，南方初荔夏，西历已瓜秋。避地忘秦、汉，闻歌杂亚、欧；艺姬能赵舞，声伎解吴讴。晋接多新彦，周旋有旧游。襟花红欲滴，杯酒白初浮。宾主齐雍肃，词章互唱酬。窗明云母石，火射水晶球。式敬情文挚，欢迎礼意周。嘉鱼歌燕燕，鸣鹿咏呦呦。酌酒何须斗，飞觞不用筹。肆筵陈异果，广席列珍羞。胜地张筵燕，忘年乐应求。故人皆老大，名士尽朋俦。转悔来何暮，终应去不留！侧身依祖国，倦眼望神州。断发从吴俗，焚心抱杞忧！处堂成燕雀，生世等蜉蝣；有酒宜同乐，无官且自由。伊谁新世界，认我旧林丘？黑海能飞渡，黄河任倒流；无才日衰老，天地若为愁！ \\n 六月二十四日与社友往竹溪寺参谒关圣 \\n 少年喜结诗文会，胜日同盟香火缘。忠义千秋悬日月，沧桑一瞥化云烟。登堂礼乐从先进，入座衣冠尽后贤。一勺权当清酒荐，潢污行潦在山泉。 \\n 佛光神道两虚无，淘汰将归造化炉。独有纲常留正气，能令崇拜起吾儒！漫云炉齿同文国，忍看河山易色图？父老凋零多白发，犹闻仓葛大声呼。 \\n 南郊健步免扶筇，芳草迷离旧径封。寺外新分一脉水，门前不见十围松！山僧已死空禅室，远客重来动午钟。且息尘缘谋住此，溪山是否肯兼容？ \\n 啸霞楼题壁（楼在门生吴筱霞花园，壬子回台即寓楼上） \\n 别墅枕城隅，荒城迹欲无。天容收薄翳，秋色上平芜。去国鸿离网，归山凤在笯；时宜都不合，祗合灌园夫。 \\n 楼对竹溪西，栏杆与竹齐；好花多碍路，嘉树自成蹊。岁月催人老，云烟入望迷；窥园荆棘满，移此暂羁栖！ \\n 与谢石秋、星楼、林湘畹、黄茂笙游冈山超峰寺中途遇雨 \\n 游憩超峰寺，登车日已曛；暮天销薄霭，秋雨酿浓云。老去思依佛，闲来欲与君。西风吹断雁，拭泪拜孤坟（四弟坟在冈山下）！ \\n 雨露衣衫湿，泥涂手足匀。本无人我相，忽现色空身（登山衣履尽湿，寺僧借衣衿一袭为予换干。是衣似向山邻斋堂妇人借来，式与男人同，惟袖稍短耳）。剥啄喧中夜，欢迎闹比邻。门前看墨妙，犹认老孙莘（超峰寺匾额是外舅吴樵山手笔，劲秀犹存）。 \\n 到寺已三更，当头月色清；朦胧秋树影，历乱夜泉声。我自贪斯景，人应悔此行。对床联好句，不寐到天明。 \\n 海外无名胜，南来祗此山。偶同乡老话，犹认故侯颜。莫问十年事，且偷半日闲。愧非苏玉局，留带镇禅关。 \\n 窥园梅花二株被日人移植四春园，闻亦枯悴而死；以诗吊之 \\n 主人宜避地，问汝亦何辜：共受锄根苦，谁怜傲骨枯？清高原是累，依附况相诬？太息蟠根地，终应变道途！ \\n 敝庐因日人筑路取用，子弟辈将别谋住所 \\n 秋风一敝庐，闻道作通衢。古谚「屋成路」（台人有『家欲破，屋成路』之谣），君权水在盂。后来蠲纳鼠（台湾为防疫起见，每户月必捕鼠二头，否则纳金；名曰「鼠组合」），爰止或瞻乌。思卜南庄外，山边筑一区。 \\n 题画梅，寄赠洪以南 \\n 美人香草意，洪子独无俦。乍向淡江驻，如从湘水游。逢人闻说项，即我亦依刘（台北登岸，曾主其家）。引玉拋砖意，余怀想纫秋（以南善画兰，欲以梅换兰；故云）。 \\n 秋日书怀 \\n 西风萧瑟恼人天，独客他乡更悄然！松菊已荒三径外，沧桑顿变廿年前！漫云归里如元亮，且自登楼效仲宣！珍重秋鸿传数字，「平安」为寄美江边！ \\n 我似秋风扇见捐，归来暂作小游仙：浑如挂锡僧栖止，幸有论诗客至前。有信忽惊看过雁，不鸣自分作寒蝉。新霜与汝干何事，尽日飞来两鬓边？ \\n 诗债 \\n 妙手空空一锦囊，索诗人似索钱忙。郊寒、岛瘦无颜色，且学当时周赧王。 \\n 为台南警务课今江正直君题曼倩偷桃图 \\n 九千年赴蟠桃会，此老行为太狡狯；偷桃作贼走尘凡，不是神仙是无赖。世间如是此等人，拘送警部除民害。 \\n 题画梅，赠黄旦梅雏姬 \\n 相别二十年，复睹风春面；老干茁新条，玉英飞雪片。 \\n 魏武帝 \\n 瓜分豆剖鼎将移，太息桓、灵不可为！乱世孝廉为国贼，当途谶纬属佳儿。文章岂特祢衡死，经济难瞒许邵知。我笑将军争汉土，葬身何地至今疑。 \\n 铜台高矗漳江湄，卖履分香有女儿；千古奸雄皆欲鬼，一家子弟尽情痴。竟因求士拘徐母，未必怜才赎蔡姬。我为二乔夫婿恨，空文亦受老瞒欺。 \\n 秋影 \\n 夕阳楼角影模糊，倒蘸秋园作画图。病鹤池头临水静，断鸿天际入云孤。自怜瘦态同篱菊，更爱清阴到井梧；高树昏黄生暝色，悬空尚有夜来珠。 \\n 秋扇 \\n 西风料峭挟霜严，收拾罗纨入枕函。宫女自怜恩爱绝，有人含泪叠青衫。 \\n 纪暴风 \\n 壬子八月秋，吴园互酬唱；矗地小楼高，临风亦和畅。忽焉少女来，继之大王王。客去夜已昏，风力恣奔放：疑是万马奔，东西不知向；又如万军号，南北相对仗。历乱瓦自飞，猖狂门不挡。颠沛如孤舟，逆风在巨浪；居高必思危，登楼收纸帐。思欲出门走，身轻目又障。蜷伏屋一隅，低头不敢仰。风声寒雨间，鳏目到天亮。满园薄命花，委顿半凋丧；竹树叶枯焦，如栽近火坑。田畴如野烧，耕者泣相望。是名麒麟飓，古书或不妄。我闻去年秋，更甚如此状：遍地尽灾黎，抚恤劳君相。元气尚未复，天公太不谅！演卦系大易，离下而巽上；其卦取家人，风火互颉颃。明乎治天下，与治家相况；伦理恩义中，由家充其量。天故示此意，以此来相贶。或为愚民愚，法外施惩创；不然民何辜，摧折多长养。翳彼低气压（天文家谓暴风将来，则气压低），压力谁敢抗！灌坛不鸣条，望古还惆怅！ \\n 题墨梅，赠赵云石 \\n 漫天飞雪正空蒙，酝酿梅花着意工。老鹤归来长一啸，师雄犹在醉眠中。 \\n 林投帽 \\n 林投亦名「露兜」；产台湾，果叶似波罗。农家植之陇陌，间以为藩篱。近时工师取其叶制帽，柔洁可爱。 \\n 公装夏帽仿西欧，编织新搜树叶柔；洗去泥涂肤自白，绝无芒刺背能留。葛巾陶令思归隐，箬笠苏公爱自由。嘉木蕃生遍台岛，此乡番语号「林投」。 \\n 徐福 \\n 五百童男女，楼船东复东。神仙原渺渺，方士竟匆匆！留种能开国，藏书亦见功。墓门在何处？翘首海暾红。 \\n 红楼梦题词 \\n 村言假语破情关，无奈空山石太顽。世事本空惟道、释，家声半坏在钗环。从知纨裤轻儇子，尽在衣冠世禄班。寄语观书观大略，先将绮障力除删！ \\n 李广射虎 \\n 一身都是力，不偶数迍邅。亦识将军勇，其如天子偏！谗言金可铄，神射石能穿。经过北平地，天高月不圆！ \\n 红拂女 \\n 尸居余气知杨素，倜傥权奇识卫公。公子太原裘可裼，侍儿半夜服仍红。能令夫婿军天策，更有阿兄王海东。惭愧凌烟诸将相，论功合让女英雄。 \\n 项羽 \\n 学书尤学剑，愿作万人豪。韬略输韩信，威名夺汉高。虞兮生不幸，骓也尔徒劳！盖世英雄气，乌江吼怒涛！ \\n 壬子中秋吴园小集，对月分韵 \\n 昨夜西风紧，凉月光生晕。今宵白玉盘，皎洁绝尘坋；清辉遍小园，月来花亦韵。布席列清樽，瓮头开旧酝。团圆十二子，我亦占一分；在吟不在饮，精神各自奋。苦思索枯腹，欲将老命拚；愧无有佳句，有之吾无隐。天生我何如？我欲向天问；身世有蹉跎，得失无喜愠。乘风欲归去，玉宇琼楼靳。举头月正中，时已三更近。 \\n 老骥 \\n 豆刍何恋栈，自分等驽骀。祗为故恩重，因之壮志灰。萧萧嘶落日，历历上崔嵬。市骨人何在，天涯望郭隗？ \\n 风筝 \\n 飘扬秋空一线痕，夕阳弹指又黄昏。远音似听飞鸿遽，绝调犹闻老鹤喧。昨夜霓裳开月府，当年词曲奏云门。钧天旧乐翻新调，入耳声声总断魂！ \\n 古琴 \\n 此是「芭蕉雨」，文山旧品题。伤心臣欲泣，焦尾物谁携？举世知音少，当途赏鉴低。抚弦弹一曲，风雨亦凄迷！ \\n 观鱼 \\n 偶来濠上数修鳞，游泳洋洋自在身。劝女潜渊休被饵，江干几辈正垂纶！ \\n 射鵰 \\n 遍地秋风落木号，平原驻马仰天高；徘徊莫试强弓手，为惜云霄一羽毛！ \\n 放鹤 \\n 孤山处士已无家，有鹤追随野兴赊。祝汝九皋长一啸，早归相约伴梅花。 \\n 盘马 \\n 一鞭曾走遍天街，捷足驰驱莫与偕。多少风尘名利客，何人解勒到临崖？ \\n 斗蟀 \\n 儿童偏好胜，时托瓦盆招。自恃虫能斗，频将草一撩。平章误君国，太史纪风谣。谁识崇勤俭？唐风上溯尧。 \\n 谈诗 \\n 风雅何人守一经？悬河巨口信纵横。五千年上无诗学，三百篇中有正声。乐府汉、唐编古体，骚坛李、杜占诗名。兴观群怨皆天籁，托兴随人籁自鸣。 \\n 鏖诗 \\n 刻烛夜鏖诗，钓心斗角时。登坛谁主将？制胜有偏师。争韵无妨险，成功独赏奇。若逢唐李、杜，我愿作偏裨。 \\n 病起 \\n 瘦尽腰围懒画眉，熏笼斜倚自支颐。憨痴故意骄慈母，困倦无因泥侍儿。粉印分明留角枕，花枝摇曳拂罗帏。阿侬别有伤心事，不是人间药可医！ \\n 绣鞋 \\n 踏青原上柳如烟，鞋印春郊步步填。细认凤头纤小处，今年花样胜常年。 \\n 竹夫人 \\n 苦熟何方一灸针？累伊称体解虚心。藤床与汝甘同梦，久被山妻妒到今。 \\n 题画梅，赠谢石秋 \\n 风云变态天无色，挂笏来游毗舍耶。世事人情全不管，自和墨水写梅花。 \\n 苏属国 \\n 忍死依然是汉臣，独全一节受诸辛：冰天雪窖寒如此，马角乌头惨不春。犹有音书传绝塞，别成眷属老胡尘。北平不见封侯印，君是将军劫后身。 \\n 议和不战议和亲，始见单于放使臣。属国一官归绝塞，中原万里靖胡尘。风骚独创五言体，冰雪能过十九春。骸骨依然归汉土，明妃毕竟是恩人。 \\n 孙武子 \\n 讲武思孙子，吴人听皷鼙；书生权上将，号令肃深闺。自古言行阵，真铨在止齐。十三篇尚在，按剑细参稽。 \\n 严武 \\n 乃有此儿非恶语，杀机一动太无情。看他盛气凌人处，开府由来是后生！ \\n 晓角 \\n 玉宇月将落，银河星欲无；一声催晓角，风雪满征途。 \\n 满城风雨近重阳 \\n 满城风雨近重阳，旅客他乡是故乡：遍插茱萸犹有恨，独看鸿雁不成行。悲秋自古诗多好，败兴从今事正长。羡杀孤高篱下菊，保持晚节傲新霜。 \\n 闻砧 \\n 谁家少妇意何哀，浣尽征衣坐水隈。捣碎秋心千万转，一声声自月中来！ \\n 竹烟筒 \\n 虚心劲节本通材，气味时时近草莱。太息热中如火炽，醉心熏得黑如煤！ \\n 一竿吐纳烟云气，草已成灰思未灰。好是诗余兼酒后，吹嘘坐索此君来。 \\n 螃蟹 \\n 公子无肠者，如何腹一团？满身皆甲冑，多足转蹒跚。罪尔横行甚，法宜支解完！持螯开毕瓮，一笑问州官。 \\n 吊祢衡 \\n 埋冤地下恨难消，鹦鹉洲前怅望遥！天下滔滔谁气节？诸公衮衮尽么幺！当时诸子阴相妒，从古才人病在骄。大小儿曹终见杀，愧君清白树风标！ \\n 重阳前一日吴园分韵小集 \\n 小楼耸出古城闉，中有栖迟一散人。闲日且还文字债，深秋尚滞去来身。十年旧雨如萍聚，两鬓飞霜对菊新。预约明朝高会处，老夫先脱惠文巾。 \\n 偶逢佳节联诗会，节未来时兴转新：作客他乡唯独我，逢时觅句有同人。深秋已想开兰棹，胜友犹留落葛巾。老去可能身健在，明年明日去来频？ \\n 重阳雨 \\n 孟嘉戴帽龙山落，王勃扬帆滕阁迷；本是有风今有雨，刘郎亦骇不能题。 \\n 静听檐前铁马嘶，凉风过处雨凄凄；同人已负登高约，屐齿篱东印菊畦。 \\n 瀑布 \\n 缭绕山当缺，奔腾水欲飞；穿林回组练，触石喷珠玑。雨过仙人掌，天垂织女机。回看原隰遍，千顷稻粱肥。 \\n 重阳后二日送黄西圃东航 \\n 酒赋琴歌已十旬，喜君烂熳见天真。文章天地皆秋气，品格江湖一散人。再策鳌头高濯足，莫留鹿耳困吟身！布帆无恙西风紧，君向蜓洲我鹭津。 \\n 秋月 \\n 万籁无声独倚阑，当头皓魄挂云端。清辉莫到十分满，圆缺从无一例看。遍地疑霜秋有色，长空如水夜生寒。关心伫望山河影，知否中原尚未安？ \\n 明妃 \\n 无功愧杀将军李，忍死徒劳属国苏；毕竟谗人还玉汝，奇功专在美人图。 \\n 太真 \\n 鼙皷声声动地来，梨花无主尽情开；洗儿百万金钱去，买得胡儿作祸胎！ \\n 谢石秋酒后赠句，即用原韵酬答 \\n 十旬游倦拟归休，况复新霜两鬓秋。花外联诗诗外酒，与君尽醉啸霞楼。 \\n 独客归山度一秋，若为笔墨半勾留。后来野史论耆旧，总对梅花说故侯。 \\n 附石秋原唱 \\n 一梦春婆休未休？宫移羽换几经秋！多情祗有当年月，犹趁歌声过小楼！ \\n 白板双扉掩莫秋，故乡还作客乡留！满园瓜果凭谁买？我是秦中邵故侯！ \\n 博物馆望招魂祭场，和谢石秋原韵 \\n 满天微雨洒秋空，彷佛灵旗正御风。一勺寒泉荐秋菊，雨晴风静日方中。 \\n 晚香楼即景（楼为吴绅书斋。日人领土后，改为博物馆，原田春境君管理） \\n 一瞥沧桑十八年，延陵斋馆已云烟！尚余青草数弓地，况是黄花九月天！博雅参观方物贵，清高亲炙主人贤；儿时我亦频来此，再上高楼独怆然！ \\n 与谢石秋夜酌偶成 \\n 霜磬泠泠落九天，道人重梦小游仙；近来悟得长生诀，收拾云罗作被眠。 \\n 曲折云房别有天，万花簇拥紫髯仙：倦闻别鹤离鸾调，自酌琼浆自在眠。 \\n 有赠 \\n 不知海外有奇童，赠汝加名蔡汉融；四岁能通千百字，鸡群一鹤立当中。 \\n 吴大帝 \\n 大江东去走征颿，凭吊吴峰日色衔；金粉江山初得主，英雄兄妹迥非凡。刘、曹并世能分据，瑜、亮同时不信谗。遗庙尚存王气尽，秋风萧瑟响松杉。 \\n 紫髯碧眼亦威严，破虏生儿自不凡。兄寿不长天意在，母怀征异月华衔。薄情竟绝金刀婿，奇计能烧铁锁帆。王气至今犹未歇，石头城外石巉巉。 \\n 孙夫人 \\n 堂堂夫婿卯金刀，正统相承自不磨。窃幸蒹葭能倚玉，独怜戎马竟称戈。云封蜀栈迷归路，水溢吴江绝爱河。莫谓枭姬非正室，苦将失计怨哥哥！ \\n 有赠 \\n 舞衫歌扇一齐捐，忏悔慈云大士前。顾我似曾相识燕，美人名士各凄然！ \\n 廿年前事已云烟，况复沧桑幻海田。我似头陀卿绣佛，自怜且更为君怜。 \\n 高渐离 \\n 朔风易水涯，不与荆卿偕。岂是君无勇？明知事不谐。椎飞人不作，筑破恨长埋。忍听「萧萧」曲，难消侠士怀！ \\n 侯朝宗 \\n 当时马阮苦排挤，乱世危言几噬脐。公子文章高复社，美人恩怨起香闺。笺传「燕子」奸谋伏，扇画桃花血色迷。到老将军门下客，堂名「壮悔」不虚题！ \\n 闻笛 \\n 寒蛩四壁冷啾啾，寂静长空众籁收。何处一声初弄笛，有人万里独悲秋。余音嘹亮桓伊曲，曙色凄凉赵嘏楼；不尽江山摇落感，碧云如水满天流！ \\n 崖门吊古 \\n 残山剩水崖门下，有宋君臣草草消。大海回澜犹有恨，荒祠冷月转无聊！赵家块肉随流水，陆相忠魂化怒潮。中国祗今新易主，胡儿未必尽天骄。 \\n 赠日木步兵大尉吉村长藏君 \\n 君王恩重此身轻，号令初传第一声；斜出仁川据平壤，国旗耀日上严城。 \\n 题画梅，赠吉村长藏君 \\n 搓■〈扌牙〉傲骨茁冰肌，不辨南枝与北枝。阵阵冷香春似海，春风吹上管公祠。 \\n 赠萧莲卿女史 \\n 淡江萧莲卿女史，风雅能诗，所交无俗客；学诗于林湘畹、谢汝铨。予游淡江，欲往见之；因其杜门谢客，嫌于唐突。湘畹云莲卿亦以不见予为憾，代呈一诗。感其意，成五律一首。 \\n 旧闻林子语，空谷有婵娟；犹带看花眼，来吟咏絮篇。赏心能有几？觌面竟无缘！悟得生公法，毋为色相牵。 \\n 游台北基隆杂咏 \\n 来游犹记少年曾？依旧山湾抱水澄。寰镜楼头收爽气，诗人合住第三层。 \\n 飞吟击钵斗尖叉，黄鹤高飞日影斜（题「拟太白登黄鹤楼」七绝）。收拾新诗如笋束，陆离光怪眼生花。 \\n 淮、楚当年数十营，共争前敌答升平。月眉山色清如画，烽火销沉月自明。 \\n 当筵一曲奏琵琶，儿女无愁笑语哗。有客自知亡国恨，厌闻人唱「后庭花」！ \\n 传闻兰蕙旧题诗，何事干卿水皱池？且莫涉江歌「釆釆」，莲房结子已多时！ \\n 似读刘褒真画本，旋寒旋热困胡床。杜诗愈疟原虚语，梦里模糊念子章。 \\n 再联雅会集怡楼，宾主翩翩互唱酬。老去陶潜归栗里（题「拟归去来词」七绝），菊花静对一瓶秋。 \\n 拟小游仙 \\n 仙山何处是蓬莱？弱水三千去不回。十八年前遭小劫，红羊劫尽复归来。 \\n 群仙高会在蓬瀛，我亦仙班旧有名。神女宓妃相顾语，痴仙祗认许飞琼。 \\n 满山开遍碧桃花，来访仙姬第几家？忽遇刘晨牵阮肇，深宵绛洞饭胡麻。 \\n 一醉琼浆白玉醪，瑶池阿母饷蟠桃。道心不为思风动，无用麻姑痒处搔。 \\n 御风夜夜驾云軿，偶向桃花洞口停。忽被蕊珠仙子笑，玉京忽现少微星。 \\n 听罢霓裳醉广寒，青天碧海夜漫漫。嫦娥果有真灵药，乞与人间返少丹。 \\n 随人信口自雌黄，自在华胥梦一场。巫峡雨云朝忽暮，何曾有梦到襄王。 \\n 忘情未到忘情天，究是凡夫不是仙，纵不着魔应自笑，此情种在廿年前。 \\n 钓雪 \\n 大雪满前滩，孤舟一钓竿；江湖惟此老，天地不胜寒：冰泮思鱼上，风高伴鹤单。空山有白屋，归卧学袁安。 \\n 三尺不知寒，持来七尺竿；坐临冰凿凿，时拂玉珊珊。欲识高人意，宜从冷处看。严冬阳在下，疑有蛰龙蟠。 \\n 落叶 \\n 萧萧风紧过西楼，落叶纷飞又一秋！岚影分明山露骨，树阴干净月当头。夜阑独惜群乌冷，春至还看众绿稠；惟有梅花枯似铁，搓■〈扌牙〉瘦影满窗浮。 \\n 落叶辞枝去去休，感时无那又惊秋！当头明月影筛地，入耳西风声撼楼。重叠乱云积洞口，搓■〈扌牙〉古木撑峰头。严冬过了春阳复，夏雨来时众绿稠。 \\n 落絮 \\n 弱质飘零祗自知，受风偏是最高枝；团团作雪迷香径，缕缕随波泛美陂。飞白为谁成鹤氅？落红伴汝罥蛛丝！垂杨雒马关情甚，惆怅飞来是几时！ \\n 暮春庭院画帘垂，帘外春风拂柳枝：落水化萍遭小劫，漫天作雪舞多时。怜君摇曳身无主，老我飘零鬓有丝！何日好风吹送汝，回头夭棘尚离披？ \\n 听泉 \\n 静闻幽涧响淙淙，伫立林间独倚筇。瀑布倒垂初咽石，瑶琴再皷欲鸣松。在山始信流非浊，润物应知泽自浓。何处寻源分一脉，为安水碓听时舂？ \\n 古梅 \\n 偃蹇空山赏识稀，不随红紫斗芳菲。蟠龙一树笼烟密，独鹤千年带雪飞。三两着花香在骨，斑斓点藓铁为衣。天寒偶作罗浮梦，梦醒罗浮世已非！ \\n 霜钟 \\n 星河暂落夜漫漫，霜影凄迷月影残。远籁似传青女信，清音微度梵王坛。鸟啼断续冰华冷，鹤梦回旋曙色寒。拥被苦吟如入定，静听一百八声团。 \\n 耕烟 \\n 遍地白蒙蒙，高歌我稼同。早烟犹未散，晓日为之烘。杨柳春三月，桑麻地数弓。一蓑尘世外，来往亩南东。 \\n 云游僧 \\n 十方四部华严界，何事矜持入定严？卓锡飞穿湘水曲，芒鞋踏破蜀山尖。传心衣钵无常住，行脚东西靡所瞻。我为老僧下转语，渡江归去莫终淹！ \\n 红柑 \\n 好是中宵薄醉余，美人亲手擘来初；合欢解得相如渴，玉液琼浆总不如。 \\n 腊前霜后剪来初，籍草金苞仔细储。待得鹂鸣春酒熟，踏青携汝出城墟。 \\n 山睡 \\n 先生归卧南山下，山亦如人入睡乡；正与先生同冷梦，醒来一笑值春阳。 \\n 次第看山山万变，层峦叠嶂况斜阳。似将淡墨摹山态，不是秋天明净妆。 \\n 留别瀛社、桃社、竹社、栎社、南社诸同人（时在新竹北郭园郑氏别墅） \\n 碧云如水月如霜，北郭园亭尚未荒。萍聚竹城人小集，葭飞冬至夜初长。廿年聚散看双鬓，五社风流萃一堂。今夕会吟明日别，新诗为我压行装。 \\n 旧友陈基六相遇于新竹吟坛，口占绝句见赠。即用原韵，口占两绝以报 \\n 犹有元龙湖海气，竹城城畔忽班荆。相期大雅扶轮手，晓日金鳌背上行。 \\n 陶公解组官书晋，和民韬光璞抱荆。时地限人毋自苦，故山猿鹤有同行！ \\n 梅花酒 \\n 雪花酝酿入屠酥，准备迎年醉玉壶。风信更番春在望，水魂浮动夜围炉。笛声送腊三三弄，画意消寒九九图。世味尝余尝酒味，能知此味是林逋！ \\n 塞马 \\n 执策呼无马，风尘等驽骀；驰驱过大漠，赏识得奇才。不受人羁勒，惟应独往来。若教逢伯乐，控驭尽龙媒。 \\n 拜岁兰 \\n 风信曾经第几番，美人香草露春痕。读骚本识花非俗，系易刚逢卦起元。臭味同心联友谊，瓣香低首拜天恩；乌盆打破归山去，甲子浑忘托畹根。 \\n 花露水 \\n 有时一点透灵犀，鼻观闻香醉欲迷。色相已空余味在，可怜弱质委香泥！ \\n 枯坐如禅参鼻观，似闻芗泽透春闺。我欲为花重请命，无香且作海棠梨。 \\n 鸳鸯 \\n 于飞暮暮复朝朝，占断扬州第六桥。福禄允宜君子匹，风流合让美人消。月圆梦影摇荷盖，风飂情丝拂柳条。自涤冰壶拈彩笔，写他文采上生绡。 \\n 一池绿水秀兰苕，争似文禽顾影娇。柳絮飞时毛羽满，荷花深处梦魂摇。并生合注双双谱，列队分飞六六桥。肠断莫愁湖畔路，小姑居处独无聊。 \\n 壬子冬日吴园小集，以「鸳鸯」命题，林湘畹得双元，谢籁轩、赵云石俱得眼。余兴未已，往宝美楼开宴 \\n 神仙不羡羡鸳鸯，搁笔低头让老湘。争似芙蓉夸及第，故应竹叶喜称觞。美人自古无常态，醇酒今宵有别肠。我占便宜舒老眼，累人破费阮公囊。 \\n 步赵云石代某姬送别原韵 \\n 果尔桃源别有天，归来何事为情牵？年催流矢人空老，光剩微弦月不圆。未减豪情呼酒醉，尚余痴福受花怜。扁舟拋得同人去，梦绕鲲身、鹿耳边。 \\n 护花高处一铃圆，花外铃声彻耳边。自拥罗衾悲独旦，莫弹锦瑟误华年！江皋解佩逢交甫，潭水桃花送谪仙。相见况当离乱后，怜卿怜我两相怜。 \\n 战鼓 \\n 阵门肃静响冬冬，号令初传第一通。我听鼓鼙思将帅，几多猿鹤与沙虫！ \\n 止齐步伐俱英雄，万马千营纪律同。马革裹尸男子事，报恩全在此声中。 \\n 题南社同人吴园送别图 \\n 拥座衣冠半旧游，我行无计暂勾留。韶光花暎春风面，好句诗传黑海头。具此须眉同一笑，定知肝胆共千秋。雪鸿爪印知何处？翦取吴园一角楼。 \\n 留别南社同人 \\n 自笑余生等系匏，遂初犹忆旧衡茅。湖龙化去开新国，海燕归来失故巢！容我乾坤如许小，含恩生死忍全拋？苔岑此日无同异，订作忘年文字交。 \\n 步履时时自戒严，谨防局外注观瞻。重舒望眼观沧海，一例低头过屋檐。击楫被人疑祖逖，挂冠如我学陶潜。少年结习难除却，胜日还思斗韵尖。 \\n 又挥老泪湿征衫，回首斜阳挂赤嵌！昨日弦歌张别宴，今朝风雨满归帆。去来乘兴毋相强，歌咏缘情自不凡。别后相思分两地，新诗还望锡瑶函！ \\n 未敢先期约后期，重来未卜定何时。诸君分手宜珍重，千古伤心是别离！大海浮萍随聚散，屋梁落月系怀思。钟情独有花梅老，索笑巡檐付与谁？ \\n  \\n 　"}
{"章节": "·癸丑（民国二年、一九一三）", "正文": "　 \\n ·癸丑（民国二年、一九一三） \\n 　 \\n  \\n 癸丑三月任命龙溪县知事，视事日偶成 \\n 飞来凫舄入清漳，遍地荆榛杂梓桑：私斗共夸民气勇，公田太息上农荒。分门别户吾无党，救弊扶衰国有光。此是紫阳遗教地，问心得过始登场。 \\n 和福建西路观察使吴芝青留别原韵 \\n 岭南凫写入清漳，冯妇车前攘臂将。自顾微官伤潦倒，幸逢大雅肃趋跄。去思民定知羊祜，伟绩公曾佐鲁阳。春水绿波伤别地，桥头柳色绽新黄！ \\n 拥群一鹤立当中，布化心期普大同。岂有成心分党派，断无遇事问私公。荆山闲气钟奇士，漳水清流照此翁。父母重来贤子产，萧、曹规矩鉴原空。 \\n 哀鸿中泽动怀思，耳畔悲鸣困不支：兵燹昔年人丧乱，水灾前度势离披。资生元气犹难复，悔祸天心未有期。观察痌瘝长在抱，为民请命莫迟疑！ \\n 亦欲勤民亦治军，古来主将本斯文。中天日月销兵气，古郡河山靖匪氛。诗酒相将消暇日，雨霖既足趁归云。他时我亦山中去，肯与苔岑共一群？ \\n 王少涛嘱题曾经沧海图画册 \\n 羡君沧海几曾经，我亦东溟又北溟。四顾茫茫无彼岸，寄身人海一浮萍！ \\n 暮春偶成 \\n 庭梧嫩绿与檐齐，弄影纱窗日欲西；正是乡心枨触处，杜鹃竟与尽情啼！ \\n 题胡君湘笔记 \\n 天壤偏生此逸才，搜罗古往与今来。就中不尽沧桑感，不是文章是劫灰！ \\n 弱冠曾夸读五车，五车纵读竟何如？秀才利市成陈迹，一肚牢愁且著书。 \\n 汪杏泉寿辰登堂拜祝，书此志感，即以奉贺 \\n 驰逐文场皆弱冠，浮沉宦海共灰心！羡君气节龙之蛰，有子和鸣鹤在阴。不死竟逢新世界，余生未忘旧山林。登堂一笑留君我，索取中山酒一斟。 \\n 沉琛笙五日有感，和其原韵并以慰之（时聘修「龙溪志」） \\n 荆榛满地塞前途，召我犹辜说岂徒？临渴思泉方掘井，瞭饥吃饭且移厨。悲歌湘水三闾些，醉看中天五瑞图。酬汝菖蒲延岁酒，诗肠浸润莫愁枯！ \\n 座中高踞老扬雄，且漫频书咄咄空！仰首遥天飞一鹤，伤心大野战群龙。抽豪气象干云彩，铸镜光芒射日红。后有文人征杞、宋，千秋应识寓公公。 \\n 再和沉琛笙五日有感原韵 \\n 挂冠欲去失归途，混迹烟波作钓徒。半壁河山光汉土，一家妻子寄官厨。醉歌栗里陶潜赋，忍看监门郑侠图？枨触汨罗忠愤恨，中年哀乐泪痕枯！ \\n 平头岁序不称雄，勘破红尘四大空。贝叶昙花参白马，兰汤蒲酒负元龙。急追落海斜阳薄，来扑燎原爝火红。太息操戈同入室，济时还欲仗群公！ \\n 下乡止斗偶成 \\n 宿雨初收忽放晴，田禾摆扬午风轻；舆夫载我犹嫌热，况载中天赤日行。 \\n 赤日当空行不得，两三椽屋暂勾留。晚禾早稻青黄半，艳绝篱边红石榴。 \\n 平畴禾稼已云黄，一岁收余两岁粮。不为稻粱争饮啄，何缘私斗蔓南乡？ \\n 一命千金价不多，忍将性命等鸿毛！人亡财尽兵来扰，如受心胸剜一刀。 \\n 奋勇冲锋人杀人，见兵如见五瘟神。奈何菩萨低眉说，不敌金刚怒目瞋？ \\n 辛勤终岁力于田，积蓄金钱忽化烟；到得金钱轰化尽，相看垂泪悔从前！ \\n 望见军容一一逃，守门老妇口哓哓；早知理法必如此，此祸由来尔自招！ \\n 相持鹬蚌不甘休，蓦地渔人一网收。试问竞争何所事？自家说不出来由。 \\n 世有人如鲁仲连，解纷排难息烽烟。定须火烈民知畏，用猛宜师子产贤。 \\n 纪私斗 \\n 半生不为利，今日岂为名？乡邻有斗者，不俟驾而行。当头戴烈日，挥汗事长征。来是为何事？为人平不平。讵识愚民愚，意气尚竞争；各挟其炮火，霹雳苦相轰。不知官法重，其视人命轻：东村因斗死，西村死相仍；纷纷请相验，斗杀叠案成。死斗无日息，无已调大兵；军队一到乡，炮火寂无声。东村父老遁，西村鸡犬惊。军曰『备糗粮』！糗粮美且精；军曰『备宿舍』！宿舍敞而明。军言『不如意』！叱咤莫敢撄。任意肆搜抉，箧倒而囊倾。怜彼乡父老，畏之缩如鼪！推原此祸始，出自愚父兄：盛气分强弱，武力较输嬴。一村为戎首，邻社俱联盟；如秦与六国，合纵而连衡。集乡弱之财，什一计取盈。如或毙敌人，出资众社擎；倘如被敌毙，死者徒牺牲！虽有续命财，强者相吞并；以此愚父老，利用斗为生！ \\n 送沉琛笙归衡山 \\n 九曲衡峰望转遥，秋风湘水自萧萧。羊垣羚峡余妖气，楚尾吴头起怒潮。万卷奇书收薏苡，一朝信史付刍荛（时在漳修志不果）。此行好慰乡人望，赠策权当学绕朝。 \\n 伤心灾难万方多，转语劝君毋渡河！天上星辰摇北斗，地中蝼蚁梦南柯。出山水本清如镜，归岫云犹淡似罗。维楚有材仍楚用，莫随山鬼续「离骚」！ \\n 听皷羊城过往频，一官赘物付沉沦。俄惊席卷新民国，竟似轮回再世人！兵革欲销文献重，年华未老梓桑亲。笑看司马题桥返，挈得文君共食贫。 \\n 清漳山水多生色，印住衡山老寓公。食不累官今闵贡，舂甘赁庑古梁鸿。秋高欲送伊人去，世乱应宜我辈穷！相士半生今有几，昂头欲捣碎虚空。 \\n 晓起 \\n 晓起楼头卷竹帘，春阴酝酿雨余天：远山云气蒸晨饭，隔岸溪痕涨夜泉。宦梦如花春去落，乡心若絮老来牵！客来预订游山约，收拾龙团手自煎。 \\n 过海澄感事 \\n 双桨随风水面平，荻芦瑟瑟作秋声；前汀错落渔寮见，远树参差古戍明。锡命上公雄镇海，周遭乱石巩专城。我来欲问前朝事，祗有斜阳照废营！ \\n 唾手功名称异数，平心而论总非宜。人除清室存明室，公助胡儿杀汉儿！班爵自应功狗冠，盖棺莫使草鸡知！易朝气节都如是，岂特泉南靖海施！ \\n 过木棉庵 \\n 小朝廷，小于鼠，平章军国痴儿女！半闲堂，闲于僧，笙歌夜夜西湖灯。满堂斗蟀秋风起，相公行乐醉未巳！醉中不见强胡来，纵使胡来亦可喜。胡来祗杀赵家儿，岂杀媚胡一荡子！金缯岁币民膏脂，临安王气危乎危。咄尔何物贾秋壑？自坏北门之锁钥。正士朝端一旦空，权奸突过秦长脚。伟哉上书太学生，纲常为重身为轻；「锄奸」一纸奸胆落，边荒万里循州行。君之去路人归路，可怜狭路偏相遇；赠君一曲「行路难」，撤盖屏舆何处住？木棉庵，漳城南，树独如此人何堪！郑虎臣，宋小吏，屠贼直如屠狗易！报仇十载心，爱国两行泪！皮囊可惜入佛堂，遗臭至今尚圊厕。我来庵畔吊斜阳，千古忠奸两渺茫！为问木棉花在否？残碑留得姓名香！冬青已老六陵没，宋家无地葬奸骨。金笼玉枕安在哉？长卧草间听蟋蟀！ \\n 示四儿叔丑 \\n 我年过半生，汝年刚廿一。男儿志四方，何事困乡邑？忍泪别高堂，书剑羁绝域。为师人之患，予意转恻恻！况汝业未成，何堪作矜式！斅学本相资，此理求之得。汝须澡汝身，尤宜浴尔德！反躬既无惭，即以身作则。勿贪过量酒！勿渔非分色！临财慎操持！动气自遏抑！凡有此四端，皆是德之贼。所以古君子，守身如白璧。嗟嗟人海中，前途黑如漆！失足入迷途，后悔曷有极！圭海畹兰君，为予旧相识；可为汝师资，汝当侍其侧！海外素心人，持此以相质。解组谢世人，勖汝宜努力！ \\n 送关介堂明经归莆阳 \\n 满天寒雨出漳州，散发康之去不留。不帝我甘连蹈海，依人君苦粲登楼！萧条驿道枫将老，冷落官衙菊已秋。经过双鱼山下路，寄声珍重问张侯（谓介安同年）！ \\n 和耐公送关介堂原韵 \\n 昨夜西风团百露，成霜低压菊花枝。倘来青女频相妒，问讯黄英祗自知。溟北鹏宜六月息，山南豹许一斑窥。老夫复去寻薇蕨，送子归山谱荔支。 \\n 得失穷通爱自如，食贫风味忆当初。已轻陆子千金橐，懒上刘公一纸书。往事拋随东海去，故人招隐北山庐。江湖满地风涛险，且莫临渊再羡鱼！ \\n 思鲈宦思如张翰，歌凤狂歌效陆通。入梦依稀宋野鹿，攀髯恸哭鼎湖龙。呼天昨日闻仓葛，避地何年访赤松？多谢声华牛、李党，本来心事不相同。 \\n 旧日盈廷卓卓英，而今宇宙不垂名。风流异代推前辈，经济中华属后生。剩有家山鲲、鹿恨，聊寻烟水鹭鸥盟！酒酣忽下伤心泪，独倚阑干涕泗并。 \\n 圆山（离龙邑城十里） \\n 卷石呈孤秀，广轮面面圆；顶天空倚傍，矗地绝牵连。泽自饶云母，清宜种水仙。石狮岩咫尺，一勺试廉泉。 \\n 寿施耐公六十初度（时同客芗江） \\n 碧天如水月如霜，一点奎星作作芒：名士自天征骨相，遗民随地见文章。轮回玉局三生劫，消受金钗十二行。寄语朝云勤护惜，须知此是鲁灵光！ \\n 海东坛坫今何在？儒雅风流尚有师。一自乱离情愈挚，况经飘泊迹相随。是翁瞿铄身何健，如我浮沈死尚迟！一肚皮容桑落酒，大家俱不合时宜。 \\n 旧时薇省老中书，遯迹江干赋索居。仆亦愿随萧颖士，人无不识马相如。久经作客多奇气，偶有传文是燹余。且住芗江过岁晚，一溪春水钓鲈鱼。 \\n 漫云磨蝎是身宫，春在先生杖履中（苏句）。落落元宗为傲吏，珊珊瘦骨是诗雄。论才久已无余子，遗世谁能讽乃公？曾是玉皇香案吏，前身还与问坡翁！ \\n 和施耐公六十初度见赠之作并次原韵 \\n 十年前已抱冬心，遯迹归山悔不深。铸错九州重聚铁，励清四畏再辞金。耐寒久中烟霞疾，忍饿毋为富贵淫。彻夜梅花枝上月，澄心自证去来今。 \\n 小少胭肢走马坡，暮年在客作常何。公原靖海将军裔，我亦终南进士科。蜡烛灰心还坠泪，爨琴焦尾尚高歌。铜驼荆棘重相见，老泪纵横手自摩。 \\n 轮回六道早分途，面目昂然一匹夫：贾谊忧时成谪宦，严光避地是狂奴。甘心长抱荆山璞，何事还求象罔珠？冷眼静观时世变，始知忠义寄刀屠。 \\n 读宋人张泽民梅花诗，戏次其韵 \\n 花魁曾独占，冷癖本天生。万卉春皆共，乾坤气独清。暗香怜寂寞，老干任纵横。冷落谁为友？山矾认作兄。 \\n 昨夜开满枝，春色到疏篱。独对滕六坐，休令巽二知。空山高士行，绝世美人姿。酌酒与君饮，今宵慰所思。 \\n 闲居 \\n 杜门谢俗容，陋巷绝华裾：春至艺荒菊，秋来种野蔬；诸孙时问字，一老自钞书。举首看天外，浮云自卷舒。 \\n 与世殊不合，于人无所求。科头踞松下，洗耳择清流。入幕郄超老，下车冯妇羞。儿曹能食力，老子又何忧！ \\n 移居管厝巷 \\n 寄迹依皋庑，巷深静不哗；前朝吏部宅，今日故侯家。春气藏梅蕊，新雷长笋芽；往来无俗客，自品建溪茶。 \\n 题林叔臧鼓浪屿菽庄 \\n 几经小劫历红羊，一瞥华年鬓欲霜。破费买山钱十万，武陵世外作渔郎。 \\n 卜筑园林近洞天，避人避世地行仙。听潮楼上频东望，鹿浪鲲涛一怆然。 \\n 劳劳客去主人闲，随意科头水石间。添种梅花千万本，闽中又一小孤山。 \\n 东山丝竹思安石，金谷风流忆季伦；若使二公生并世，鹭江鼎峙有三人。 \\n 清明日，闻邻人祭扫有感 \\n 浮家泛宅寄漳城，时有乡心触处生；闻道隔邻忙祭扫，一年难过是清明！ \\n 和陈忏真原韵 \\n 吟榭桐阴旧结坛，清词丽句向曾看。久知大地无虚士，忽读新诗胜拜官。天醉未醒疑中酒，臣饥欲死忍焚兰？他时野史征人品，总在清和夷惠间。 \\n 忍死难争没世名，从前始悔领专城。乾坤到此消清气，文字多应变征声。杜甫自怜穿短褐，终军莫再请长缨！思焚笔砚归山去，遯迹渔樵过此生。 \\n 寿李启授令堂李太夫人 \\n 蟠根仙李荫瑶池，钟毓坤灵作阃仪。天上星光辉婺夕，人间风景饯春时。贤郎久受熊丸训，寿母齐赓燕喜诗。我是毘舍耶岛客，延年上献九茎芝。 \\n 春风萱国绮筵开，笑指麻姑晋酒杯；仁寿镜光鸾自舞，沧桑筹数鹤添来。相夫曾似尧夫达，生子当如亚子才。历受苦辛如啖蔗，渐知滋味有甘回。 \\n 游山过九龙岭，夜宿双坪 \\n 雨夜消游兴，今朝忽放晴。看山曾有约，出郭不徒行。众卉含生意，新禽变异声。夕阳过岭去，今夜驻双坪。 \\n 踏遍山重叠，峰回路转深；鸟声分下上，树色半晴阴。尘世无常住，仙源不可寻；樵山渔水者，从此结知音。 \\n 谒双坪大宗祠 \\n 高阳旧苗裔，开族聚山河。祖泽松杉古，孙支葛藟多。衣冠今不作，霜露怅如何！国运初更始，相期体共和。 \\n 寿林叔臧侍郎四十初度 \\n 彩线结成长寿缕，海天角亢彻宵明。龙头拓地开诗社，牛耳登坛让主盟。品格自征仁者寿，襟怀雅得圣之清。黑头备致箕畴福，久与山庄永令名。 \\n 贺林叔臧侍郎暨德配龚夫人四十初度逢闰重庆 \\n 主人豪兴足，遯世已无求。又值天中节，重逢五月秋。家庭崇地望，弧帨荷天庥；吉礼仍铺设，虚文谢应酬。华堂森剑佩，绮席别珍羞；酌酒何须斗，飞觞不用筹。伶人开菊部，词客泛兰舟。芝自麻姑献，桃疑曼倩偷。艺姬能赵舞，歌伎善吴讴。庭桂飘金粟，墙花灿火榴。熏风鸣佩玉，皎月涌晶球。斯世沦文教，先生有隐忧；狂澜思一挽，砥柱作中流。拓地开诗社，傍山筑草楼。勋名存社棱，经济寄林丘；文献推宗主，风骚续胜游。叨陪元白侣，晋接纪群俦；日或山庄集，诗应水阁留。清风来蕙榭，晚涨入芦洲。好客闻严武，畸人惜马周。望门争御李，入幕愿依刘。罗致多遗老，旁招到故侯；劳劳蓬自转，息息芥相投。我愧弹冯铗，公能识卞璆；在山思太傅，借地仰荆州。不舞嗤羊鹤，无文笑郑牛；肚皮时不合，鲠骨傲难柔。士贵伸知己，人还爱自由；名心消覆鹿，野兴狎眠鸥。笑索延年酒，诗成大白浮。 \\n 菽庄主人闰五月四十初度重庆 \\n 五声按律尚蕤宾，犹见双星耀海滨。佳藕为公增一节，灵芝啖我隔三旬。中原日月符新命，闽派风骚属主人。载咏九如天保句，跻堂不厌往来频。 \\n 菽庄钟社即事 \\n 霖雨苍生有替人，东山高卧养闲身；相从大海回澜处，冷看风涛变幻新。 \\n 相逢沦落劫余灰，一辈文人尽散材；独自不忘风雅事，招邀名士过江来。 \\n 骚坛俯瞰皷浪湄，咸、籍风流独冠时（季绳、少眉叔侄叠次冠元）；高挹群贤同入座，满天风雨夜鏖诗。 \\n 和菽庄主人听潮楼晚眺原韵 \\n 依人王粲老，百不合时宜。创后应思痛，几先不入危。雨云随反复，衡泌且捿迟。已废经纶事，春蚕尚有丝。 \\n 前作意有未尽，再叠原韵 \\n 一局容高卧，林泉左右宜。在山招隐逸，当世系安危。晚涨来何急？春云出故迟。软红名利客，笑尔逐鞭丝！ \\n 送李偕荪年兄归武夷 \\n 雨云翻覆后，相见古榕城；萍水新投契，苔岑旧结盟。抚琴思变调，击缶听争鸣。翘首长空远，搏风化大鹏。 \\n 治乱吾无责，归山老不闻。当途皆碌碌，斯世况棼棼。正拟韦相佩，何期袂忽分！武夷山水好，为约幔亭君。 \\n 林景商观察招饮怡园，酒后口占 \\n 蒲桃架下布清尊，奇趣看山日闭门；醉与谈瀛沧海客，一天凉雨坐黄昏。 \\n 旧是经纶济世才，如何蛰伏老岩隈？让人干预苍生事，容我鏖诗薄醉来。 \\n 菽庄四咏 \\n 一辈旧人尝往返，十年豪气已除删。倚栏顾盼兼天浪，举手招呼隔岸山；淜湃潮声都入耳，参差黛色尽开颜。客来莫话沧桑事，容我浮生片刻闲（右听潮楼）！ \\n 桥下一渠添勺水，阶前万种列盆花。绿杉落日司空屋，黄草秋风老杜家。可有渔人寻晋、魏？偶同农父话桑麻。高吟四壁飞天籁，兀坐忘机树影斜（右眉阁）。 \\n 凿石成隍引海流，黄芦多处系扁舟；青山树里新蜗屋，红蓼花时小鹭洲。细浪频吹来有约，懒云欲出暂勾留。头衔且署清凉士，伫看天容气已秋（右芦爨）。 \\n 穷途薄命有知音，一笑相逢证素心：名士美人香草意，孤臣山鬼女萝吟。与君入室言宜佩，招我归山迹可寻。领取祖香清气味，自从海外到于今（右蕙香榭）。 \\n 和施耐公感兴原韵 \\n 景皇先后咏罗天，师弟榕坛翰墨缘。公自马融专一席，我曾羊祜将群贤。毁家尚未忘前事，亡国何堪值暮年！凤泊鸾飘无处所，买山犹涩阮囊钱！ \\n 浮沈薄宦走天涯，谣诼何来鬼一车！在我虽非尘外骥，于人未免井中蛙。斑痕春雨湘妃竹，瘦影秋风帝女花。甘作黄冠归里客，种瓜门榜故侯家。 \\n 笑人儒腐尚之乎，我已书城日就芜。不信穷途同阮籍，行将老圃学樊须。故人门第依牛、李；贱子声华让骆、卢。寂寞芙蓉江上冷，一竿烟雨访吾徒。 \\n 未肯清泉混浊流，长安换取烂羊头。衔杯倦眼天何醉？击剑雄心气已秋。不舞已成羊子鹤，无文自笑郑家牛。肚皮不合时宜久，傲骨狂名到处留。 \\n 八叉七步萃骚坛，老眼无花仔细看。知味人应鸡取跖，闻腥我愧鼠遗肝。红颜莫作长门怨，白首如歌蜀道难。此是雕虫称小技，漫呼屈、宋作衙官。 \\n 似闻双鹤九皋鸣，雏鹤悠扬老鹤清。抗手籍、咸齐引重，知音群、纪不相轻。风尘相士金篦刮，月旦论才玉尺衡。世有伟人扶汉鼎，南阳诸葛自躬耕。 \\n 玉案御香烟已冷，中书老矣秃头公。科名惨绿杜荀鹤，文字杀青陆士龙。霜信未归秋后燕，冰心不语夏时虫。故人厚禄知何许？自逐京尘十丈红。 \\n 书生惯说是艰辛，阅历风尘六十春。可许管宁终处士？大呼仓葛本主人！此生已受虚名累，到死难医傲骨驯。令与维摩寻解脱，能诗岛佛证前身。 \\n 和陈丈剑门新秋偶兴呈菽庄主人原韵 \\n 搜材爨下认焦桐，结素高山流水中，瞥尔六旬仍故我，岿然一座可无公。老能遂服庸非福，宦到空囊不讳穷。四壁虫声灯一豆，坐听庭树起秋风。 \\n 无用文章已忏除，栖迟芝麓久离居。登场傀儡凭提线，入彀英雄悔读书。不与天公争福命，偶逢野老话樵渔。异时志乘求遗逸，冷宦头衔或是渠！ \\n 国运初基众竞趋，相公物望纸新糊：羊头换去将军印，骥尾吹来处士竽。何物有灵惟阿堵，无言解闷此葫芦！问天已醉吾何醒？隶入高阳作酒徒。 \\n 向暖南飞望九衡，回翔雁影倦长征。十朝野史伤心秘，一局残棋冷眼明！纵使河山终有主，可怜宇宙实无情！乱离飘泊干戈际，饭颗山头太瘦生。 \\n 作客如僧暂挂单，一生常恐露儒酸。蓬莱渺渺经三浅，尘世劳劳觉万难。涂炭乡人焉浼我？衣冠公仆尚言官？孟尝门下冯谖老，只有随身一铗看。 \\n 中年遇事多哀乐，老去情怀祗自伤。甑已堕尘同孟敏，斧曾修月忆吴刚。黍禾太息宗周覆，芹藻犹思我鲁光！帝制民权浑未定，明修栈道暗陈仓！ \\n 浑忘两鬓已华颠，酒赋琴歌胜少年。老圃晚香韩魏国，晓风残月柳屯田。伊人千载思空谷，逝者同时感在川。幸厕十年兄事列，相逢祗好乐余天！ \\n 佳什能消十斛愁，从今不作杞人忧。修龄未可将钱买，短景惟应秉烛游。海上鱼龙随变幻，江干鸥鹭为勾留。菽庄松柏如人寿，杖履从公入壑丘。 \\n  \\n 　"}
{"章节": "·甲寅（民国三年、一九一四）", "正文": "　 \\n ·甲寅（民国三年、一九一四） \\n 　 \\n  \\n 甲寅闰五月七日偕沉琛笙、徐蕴山赴菽庄诗社；夜发芗江，晓至江东桥趋谒黄石斋先生讲堂 \\n 后游从二客，老兴拟东坡。北斗天容净，南山树色多。炎威消酷吏，幻梦冷春婆。酬酒芗江下，回头吊汨罗。 \\n 江东桥上望，山上邺山堂。道学无余子，先生有瓣香。艰难丁末造，阅历冷沧桑。偶话前朝事，勾陈勿起芒。 \\n 和陈丈剑门见赠原韵 \\n 鹭屿相逢皆老大，廿年前共赴公车；一麾作郡游邹鲁，几点看山上太华。绩奏黄流闻帝可，泽苏赤旱慰兄嗟。似知天意将亡晋，归去来兮宦兴赊。 \\n 落月犹疑在屋梁，凉蝉抱树发清商。公真健者如松柏，我亦乡人敬梓桑。著作尚余扬子草，海邦犹想召公棠。岿然一座灵光殿，窃幸同时切景行。 \\n 千万军声动地来，沙虫猿鹤俱尘埃。一球秋肃皆遭劫，六管春阳望起灰。太息衣冠诸老尽！若论仕宦几人回？死犹有待生无味，余勇还堪贾酒杯。 \\n 诸贤热血苦相争，争得「共和」两字名。未见衣冠遵汉制，徒闻岁月改周正。山中病鹤原长寿，天上妖狐欲变精。才调百无堪一用，自惭人唤「许先生」！ \\n 再叠前韵 \\n 一官已挂西山笏，自逐西风薄笨车。赤嵌廿年思故里，红尘十丈冷京华。湘中兰芷伊谁赠？江上芙蓉自怨嗟！早识穷通原有命，十年悔不读书赊。 \\n 汉、秦而下逮萧、梁，词赋源流待酌商。得与奇异同赏析，不知田海已沧桑！鸟欣有托迁乔木，花恨无香托海棠。问字日来亲长者，可能弟子列班行？ \\n 滚滚波澜笔底来，雷霆冰雪绝纤埃。老成治事神仍王，旖旎谈诗志未灰。奉倩多情怜妾病，朝云无恙望春回。何缘乞得长生药，擎向床头晋一杯。 \\n 天演由来是竞争，胜优败劣自然名。人皆鵰鹗横秋健，我是饩羊告夏正。未扑俗尘登白社，欲医凡骨采黄精。梦中旧侣来招手，羽化人间誓不生。 \\n 三叠前韵 \\n 圣门弟子多官鲁，公亦曾驱历下车。紫诏九重登上考，黄图一瞥复中华。斯民岂尽皆吾责？君子无恒咏尔嗟！一角清源娱老地，山中岁月尚堪赊。 \\n 振民革命首康、梁，当道憣然力保商。宰相弄权惟记李，国人私语欲烹桑。决来江水思苏鲋，乞得春阴为护棠。试问前筹谁借箸？元龙意气冠当行。 \\n 阴霾四塞挟风来，万里长沙卷黑埃。别墅楸枰方外局，名山文字劫余灰。情天西北谁能补？逝水东南去不回！柱国救时嗟太晚，车薪已火尚持杯？ \\n 世事如棋一局争，祗争权利不争名；一针度处翻鸳谱，众射穿时失鹄正。不作马牛藏我拙，肯攀龙凤让人精？从今谢绝尘间事，且学嵇康论养生。 \\n 四叠前韵 \\n 卫武耄期犹好学，门前长者日停车。有时作画胸成竹，竟日谈诗气自华。如此苍生书咄咄，无疆黄耇咏嗟嗟。暮年烈士心犹壮，为乞修龄百岁赊。 \\n 七字联诗仿柏梁，言诗许我起予、商。书来锦鲤看「留草」，笔下春蚕听食桑。文献几沦留硕果，宾朋共济泛沙棠。梦中亡友来相告，推解蒙恩泪几行（陈子模大令与公同宦山东，多蒙推解；死为治丧，扶榇回籍）。 \\n 皈依佛海证如来，捣碎人生尽化埃。俗障未除如幻泡，名心已死不然灰。新音「白雪」歌难和，倦眼「黄梁」梦乍回。弱水三千仙子宅，招招欲渡苦无杯！ \\n 蛮触何时已息争，就中权术莫能名。老还有我观时变，春竟无王纪月正！世外渔人忘甲子，山中木客拜星精。江淹老去才将尽，梦断春花笔下生！ \\n 题王焕斋翕园落成 \\n 有志终教事竟成，池亭洞壑费经营。青山我愧无钱买，妒羡君家两弟兄。 \\n 杜鹃花 \\n 送尽东风蜀道赊，一枝红影滞天涯；身经亡国无穷恨，愁对冤禽劫后花！ \\n 寿黄菊三中将六旬荣寿 \\n 科名得意状元郎，出镇南交鬓未霜。老我十年依细柳，从公一瞥历沧桑。河山天付中原主，辅弼星瞻大将芒。画戟森严兵燹靖，跻堂遥祝郭汾阳。 \\n 祝黄仲训令堂郑太夫人六旬荣寿 \\n 西母瑶池敞寿筵，梅花初放小春前。鸱夷泛海成三徙，燕喜开堂庆百年。莱彩殊恩新紫绶，荻书懿训旧青毡。夜光杯晋麻姑酒，醉后狂吟小洞天。 \\n 和庄畹耕秋感原韵 \\n 秋原负手立斜阳；反顾家山欲断肠；佳节插萸悲逝水，他乡就菊近新霜。依人自笑冯唐老，玩世无如阮籍狂。试上晃岩高处望，海天万里战云黄！ \\n 祝陈漪轩六秩晋一寿 \\n 平生不信佛，佛说有因缘；人海恒河数，相逢忆万千。小少未出门，孤陋困如蜷。壮岁游京华，群彦相流连。谁为载道器？谁为济时贤？往来俱泛泛，过眼如云烟！一二素心人，把臂亦欣然。自经丧乱后，聚散各云天。愿言思良友，魂梦与周旋。独我漪轩老，伏处芗江边。漪轩绩学者，弱冠守青毡。及门诸弟子，玉笋庆班联。贤书登荐剡，桂子月中圆。正欣秋试捷，孰料春闱蠲！丹霞启后学，朝夕费陶甄。中原正多故，挟策陈王前。凤鸾栖枳棘，服岭试贪泉。我本鲲鹿人，钓游染腥膻；改官向南越，百里寄仔肩。其时见君子，道范仰高坚，谈诗探奥窍，说理妙言诠。粤中诸利弊，夙夜事寻研；上书诸大吏，当道雅相延。绾篆连平州，民悍地亦偏；蜩唐当鼎沸，贼与官争权。惟公仗忠信，恩德遍黎元；爱公如父母，为公继俸钱。世途尽荆棘，道路行人鲜；部民送出险，拂袖始归田。公为桑梓计，疾恶等鹰鹯；一再篆漳浦，口碑载道传。德高尚集谤，言直易招愆，时宜既不合，倦鸟亦知还。回思往者事，茫茫一梦焉。甲寅冬十月，岭梅新吐妍；又值公生日，花甲一周年。小诗为公寿，笠屐登华筵；共醉三生石，同参我佛禅。 \\n 菽庄观菊，赋呈主人 \\n 深秋天气清且肃，东山尽日歇丝竹。新霜昨夜入东篱，开遍菽庄万畦菊。主人折柬会高贤，特为秋花开一局。入门彷佛不见花，但见叠叠重重五色霞；占断菽庄好秋景，为舒老眼数奇葩。就中是谁有花癖？一一平章精考窍：雨余日焙鹤顶红，风前露滋蟹爪白。绯绶新承昨日恩，紫标犹想先人泽；中央正色冠群英，黄种居然据专席。胜会联吟亦足豪，主人绝唱冠吾曹。餐英大嚼鲈鱼馔，末座便宜作老饕。醉归踏月天澄澈，别有短吟随兴发；满身犹带魏公香，白首相期葆晚节。 \\n 鹭门灯谜合刻题词 \\n 年来事事冷于水，趺坐诗龛一定僧。文字语言齐解脱，木樨香里证传灯。 \\n 斗角钓心各蕴奇，外孙幼妇索曹碑。奸雄亦有输人处，羡杀杨修是小儿。 \\n 寄南洋林少眉、庄贻华 \\n 风急霜天一雁书，奚囊得句近何如？婿乡知否桃源里，翘望南云讯起居（少眉时往日里探其岳丈，贻华偕行）。 \\n 抗手飞吟过七洲，群瞻李、郭御仙舟。此行悔不从君后，梦寐沧溟海尽头（时欲邀予同游，因事未果）。 \\n 施君涵宇为其所欢索句，书此应之 \\n 燕支争买逐时新，阅历共和五族春；独抱琵琶江上望，茫茫谁是有情人？ \\n 镜里羞颜两鬓华，春风看遍自由花。故侯骯脏浑无奈，祗合章台老狭斜。 \\n 祝江杏村侍御令堂林太夫人八十 \\n 春明旧梦黯然消，谏草伤时手自烧。反哺慈乌依老母，触邪神豸忆前朝。伫看石火经红劫，遥指媊星耀绛霄。同是平头公未老，犹衣莱服祝花朝。 \\n  \\n 　"}
{"章节": "·乙卯（民国四年、一九一五）", "正文": "　 \\n ·乙卯（民国四年、一九一五） \\n 　 \\n  \\n 乙卯清明前一日送王少涛归台湾 \\n 黯然欲别近清明，触我思乡百感生。指点米家书画舫，雨丝烟柳送归程（少涛收罗书画甚富）。 \\n 寄祝黄仲训四十初度（时客安南） \\n 紫云深秀郁磅礡，闲气特钟黄氏族；文采风流世有人，历数殊难更以仆。前有耆旧已云烟，独有今贤迈古贤；弱冠一衿登首选，中年万贯满腰缠。平生嗜好惟文墨，若论青紫何难得。不辞泛海学陶朱，自愿输边同卜式；造福无量惠祖乡，奇人干济侠人肠。国恩三锡颁蒲榖谷，舆论交孚遍梓桑。去冬阿母瑶池宴，四壁琳琅俱时彦。霓裳旧谱舞仙鸾，琴瑟新婚宣尔燕。强仕年华四十春，东山丝竹济时身。遥知岳降崧生日，定有亚歌欧舞人。菽庄旧有寿星会，论齿迂公最老大；先生生日近迂公，准备花筵同一醉。为公小集兴俱酣，清词丽句满琅函；新诗聊当兕觥酒，珍重春风寄越南。 \\n 乙卯上巳菽庄修禊分韵，得群字 \\n 形骸放浪聊乘化，千载风流晋右军。我亦咏觞同一致，公然山水竟平分。偶逢令节陪时彦，得与清流挹古芬。不管苍生霖雨事，招邀谢傅与同群。 \\n 乙卯菽庄修禊 \\n 天地役闲人，随时任歌啸。上巳集菽庄，招邀及同调。是日天气清，淡云敛灵曜。绝早新雨来；晌午旧雨到；童冠四十人，联袂恣游眺。一路草木生，迎门花鸟笑；潮声撼楼头，宿溜穿山窍。灵镜吸人影，雅集图惟肖。有如此胜游，触境皆诗料。主人兴未已，分韵各推敲；罚捐金谷严，诗步西园好。作叙传来兹，媿非王逸少。 \\n 林健人游历东西洋归示诗，即和原韵 \\n 饱装书卷出岩阿，鼓棹中流海不波。晓策六鳌诗可钓，秋高一鹤句长哦。身经东亚西欧遍，春在蛮烟瘴雨过。借问使君争战局，触蛮何日倦寻戈？ \\n 共洗往尘席一临，红楼烛影夜深深；芝兰公子思灵运，丘壑山人爱道林。苍狗云容看变幻，红羊火劫听销沉！此生笔砚烧焚尽，满目飞灰不可寻。 \\n 感怀，用前韵呈健人 \\n 折冲竟尔倒持阿，又见鲸鲵起浊波。斫地悲歌衰蛰伏，满天秋气乱虫哦。苞桑欲仗东邻固，离黍难逃故国过！丁此卧薪尝胆日，休云玉帛化干戈！ \\n 危机左右苦相临，饮鸩其如毒太深！谁是隐忧先草野？依然止渴望梅林！不应文字遭湮没，大好江山岂陆沉！别有华严新世界，忏除烦恼远相寻。 \\n 再和健人倒叠前韵 \\n 探源词海透千寻，海上空明蜃气沉。旷世潜龙埋草泽，半生仙蠹饱书林。双修福慧精神王，一往情怀感慨深。证此前修禅指月，楼头澈夜坐相临。 \\n 日轮不返鲁阳戈，太息年华瞥眼过。恶睹江山留破碎，苦将笔墨事吟哦！照人朗朗昆山玉，悲我悠悠逝水波！问天已无酬世具，自甘晞发老阳阿。 \\n 菽庄避暑 \\n 老夫不是趋炎者，乘兴从游过菽庄。已脱尘心平火宅，爰寻野趣憩山房。归云久寄岩头懒，片雨初收石乳香。为谢热中名利客，容吾居士号清凉。 \\n 和许巡按使静仁按部三都月夜原韵 \\n 使星炯炯摇银汉，照澈天南海尽头；闽峤八方人望岁，陂塘五月气如秋（时在菽庄避暑）。南巡蔽芾留嘉荫，东望扶桑起远愁。到处树人培国脉，英雄干济老成谋。 \\n 乙卯五月望夜菽庄张灯词 \\n 夜游秉烛踏山庄，裙屐相邀趁晚凉。月正圆时花正好，花光月色与低昂。 \\n 万灯点缀碧山巅，丘壑真成不夜天；待月似嫌高树密，大家伫立小楼前。 \\n 涧水潺湲又上潮，参横斗转夜迢迢；游鳞唼月频吹浪，自理竿丝钓小桥。 \\n 随园胜事成陈迹，此夜风骚续古欢；潮月暂低眉阁静，寿星遥指彩云端。 \\n 移居 \\n 移居嫌近市，市远亦维艰；负郭先租屋，关门当入山。兴来赊薄醉，老去漫偷闲。对镜愁看汝，先生鬓已斑！ \\n 和林兵爪先生别李丽君原韵 \\n 烟火人间愿食贫，芳心索解费旁人。玄都观里思前度，崔护门前作后身。仙阙白云飞独鹤，爱何绿水断修鳞？雕栏曲折春如海，无分看花命不辰。 \\n 晴窗拈笔试铅朱，写幅花阴独立图。欲念不生参内典，爱情宛死读山枢。收将意马临崖勒，塞尽灵犀众窍苏。天女散花无住着，置之一笑口含胡。 \\n 落花无可奈何天，修到鸳鸯不羡仙；香粉自今毋我怨，笑啼从此有人怜。断魔缠扰磨心铁，释负清凉脱臂绵；犹藉新诗偿宿债，情丝缕缕绾蚕眠。 \\n 也识焦桐爨后琴，斯人毕竟是同心。未妨怜子心多苦，何事干卿妒太深？十二巫峰云雨峡，三千蓬岛水云浔。化身填海飞精卫，转笑痴情似此禽。 \\n 蔡愧怙君临终泪墨征诗 \\n 潜德销沉三十年，子孙手泽泪痕鲜。郑虔学问光庠序，范蠡经纶善贸迁。笔墨有灵公不死，箕裘勿替子皆贤。表扬善行斯文责，知否先生慰九泉？ \\n 别马亦籛征士 \\n 乙卯九月，过霞阳，就亦籛问菊花尚未开，又订后期。临别赠赋。 \\n 主人淡似东篱菊，已过重阳尚寂寥。送我殷懃修后约，与君涕泪话前朝。局中黑白楸枰幻，野外元黄草莽骄。空有大风无猛士，愁看横海撼狂潮！ \\n 和林健人寿内诗，即步原韵，并以致祝 \\n 霓裳昨宴西王母（健人令堂昨寿辰），嘹喨余音尚遏云。萱草又闻神女寿，菊花新谱硕人文。相夫倜宕原多福，育子宁馨自不群。林下清风秋夜永，还将玉液祝郎君。 \\n 和林健人寿菊小集原韵 \\n 西风雁帛忽飞来，召我东篱病眼开。穷巷日需菰米馔，骚坛辜负菊花杯。罢官栗里陶潜隐，流寓江南庾信哀！廿四番风花事了，寒梅消息待阳回。 \\n 虞美人花（七言排律二十韵） \\n 垓下闻歌气不扬，美人憔悴委疆场；英雄叱咤更新主，儿女娉婷化旧妆。终古雅妍传异种，祗今艺圃冠群芳；名花薄命春无主，小草承恩霸不王。彷佛树萱能解忿，依稀采芷隐含香。低头月下羞莲子，细瓣风前醉米囊。楚楚娱人蜂上下，翩翩眤我蝶回翔。翠茎稚叶摇空谷，片蕚柔枝扬曲廊。浑似蔷薇和玉露，绝非罂粟酿琼浆。东风袅袅藏巫峡，秋雨沉沉梦楚乡；带露湘妃频渍泪，傲霜帝女若回肠。清歌按板春如此，蛮舞飞觥夜未央。楚些长吟闻断续，虞兮小照叹凄凉。闪红剑影埋军幕，拾翠钗光近女妆。领略画图悲淑女，迷离环佩怨姬姜。中原逐鹿雄犹昔，半夜歌骓事已荒；鸿宴戈兵无限恨，乌江草木有余光。遂令读史长相忆，转使看花志不忘。画谱仿摹抄粉本，古词凭吊读新章；诗成踯躅栏杆畔，我见犹怜鬓已霜。 \\n 寿林季绳四先生并和林健人公子韵 \\n 小阮词章出竹林，空山风雨蛰龙吟。酒延臣叔无量寿，诗入郎君有古音。真乐东山闻唱和，虚名大陆任浮沉！黄英落尽寒梅瘦，枨触春晖寸草心。 \\n 西河公子旧知名，屈指风骚两美并。万轴纵横藏小酉，一星灿烂谪长庚。璧人叔宝神逾逸，锁子长源骨自轻。一笑系匏吾老矣，斯人未可量前程！ \\n 弱冠昂藏不可几，茫茫人海贵知稀。策鳌大海雄心在，放鹤孤山夙愿违。座有旧人皆皂帽，居仍古国认乌衣。周京禾黍离离甚，怅望西风蕨菜肥！ \\n 未必今生遂隐沦，琴歌酒赋养闲身。遗民草莽还思汉，渔父桃花且避秦。冷眼残棋争一劫，放怀浊酒醉千春！三河年少休相问，此是中华命世人！ \\n 步庄畹耕自寿原韵 \\n 傲睨铮铮一少年，破觚强勉学为圆。马、周自有封侯相，苏、晋偏逃学士禅。来岁问天何位置，平生当路绝夤缘。秀才笔墨人情薄，颂祷谀词当盛筵。 \\n 步施耐公自寿八首之二原韵 \\n 寿者众生人我相，菩提参透去来今。幺么小丑排吾道，变幻群魔试佛心。五技若穷痴不解，四禅已定默如瘖。名山著述千秋业，太息元黄已陆沉！ \\n  \\n 　"}
{"章节": "·丙辰（民国五年、一九一六）", "正文": "　 \\n ·丙辰（民国五年、一九一六） \\n 　 \\n  \\n 丙辰灯夕与杨励斋扶乩 \\n 函三楼上月新妍，顶礼香花待众仙。四海已无人可语，半生渐与道为缘。亡羊踯躅双歧路，失马仓皇六十年。未熟黄粱心已死，少时翻悔梦邯郸！ \\n 和菽庄主人灯夕原韵二首 \\n 宰相山中业，神仙世外情：好春迎客至，新月隔花明。元亮聊乘化，嵇康学养生。及时行乐耳，无梦到神京。 \\n 廿载犹灯月，低徊故国情。波涛翻海国，烽火发昆明（时闻云南独立）。叱驭思王子，闻鸡念祖生。彷徨歌彼黍，颠覆慨周京。 \\n 健人公子正月二日寿辰，适余回家度岁归来；读陈迂叟、施耐公寿诗，望尘弗及，强作此篇 \\n 仙人惯住大罗天，玉皇香案侍炉烟。日须麻姑为搔背，时与洪崖相拍肩。忽然狡狯作游献，化为白鹤下芝田。琅环读尽无不读，缥缈万轴手亲编。自开蟫窟延诗客，我疑脉望已神仙。泛槎适兴穷海岛，贯通欧椠与亚铅。是岁丙辰月初吉，春光如海酒如泉；众仙同日为高会，为君蟫窟祝华年。东壁直披迂叟句，西厢横挂耐公篇：老我衰朽无文字，佳句亦妒人占先。至敬无文太寂寂，强作吉语致君前：祝君寿如迂叟健，祝君诗如耐公贤！ \\n 和厦门李子德原韵三首 \\n 漠漠春阴翳不开，跫然R人B报B送诗来。开缄喜见花生笔，展纸长吟酒泻杯。傲睨乾坤延寿骨，蹉跎岁月本粗才！爨琴又遇知音侣，雒诵回环日几回。 \\n 曾造清时五凤楼，文章无价盍归休？年华不驻人偏老，天地无情气已秋！栗里弃官潜幸免，淮阴降等哙贻羞。芒鞋竹杖随来往，闲作人间汗漫游。 \\n 人海茫茫叹寡俦，更思伋古缏非修。天将闲散安诗史，人为牢骚唤醉侯。谈笑萧、曹当不让，指挥夷、惠比谁优？似闻烽火滇池急，倚剑看天抱杞忧。 \\n 寄汪杏泉并贺其纳宠 \\n 世事如棋变局新，信陵醇酒绝无伦。年来预筑阿娇屋，散尽黄金换美人。 \\n 春风入幕久无书，翘望闽云讯起居。闻道近来慵早起，新来阃宪令何如？ \\n 素心惜与故人违，二月帘栊燕子飞。洞口桃花春似海，仙风不放阮郎归。 \\n 即席和山尾先生原韵 \\n 犵草蛮花海国春，扶桑霸气逼东邻。溯洄二十年前事，祗有伊藤是伟人！ \\n 赠许梓桑 \\n 杨柳春江上已天，廿年兵燹已云烟；主人携手鸡峰下，不踏台山又五年！ \\n 赠谢石秋 \\n 五年又踏台城路，风俗人文忽改观。触目河山犹有感，惊心风雨不胜寒！逢场作戏嗟垂老，隔座闻歌惨不欢！寥落晨星天欲曙，披衣起坐夜漫漫。 \\n 浴佛节过开元寺 \\n 灵辰浴佛来随喜，呗飨钟声礼法王。忏悔十年除慧业，通灵一瓣热心香。倚松习静含禅味，枕石清斋纳午凉。廿载重经香火地，傍人不解感沧桑！ \\n 赠连雅棠 \\n 天与连生著作才，何缘潦倒困尘埃！世方板荡遭非偶，愿已睽违志不灰。苏轼不生沦玉局，燕丹已死冷金台。新诗尽有幽、并气，知自居庸跃马回。 \\n 四月二十一日南社同人小集 \\n 宦海浮沉六十春，归来故里等闲身。两重黑海风涛恶，一辈青年日月新。乘兴聊穿灵运屐，科头且脱惠文巾。我来不尽沧桑感，胜国衣冠少旧人！ \\n 吊梅 \\n 延平郡王祠旧有古梅一树，今兹来游，枯萎死矣。树犹如此，人何以堪！意铁干冰枝，亦不忍受新朝雨露乎？怅然有感。 \\n 孤忠抗节海之滨，香火空山草木新；独有梅花偏耐冷，枯根不受帝王仁！ \\n 感事 \\n 盖世枭雄一讣来，愚而自用及身灾。重罹红劫颠连甚，又为苍生涕泪哀。竖子有权倾内阁，替人无恙出瀛台。当涂汉谶成虚语，公路粗疏是蠢才！ \\n 问天何事秘奇才，八表阴霾翳不开？已见操戈争入室，何堪厝火忽燃灰！生留遗孽如春梦，死有余辜冷夜台！草泽国殇拚一战，可怜卷土复重来！ \\n 万里烽烟卷土来，求鱼缘木竟成灾。奸雄末路多寻死，社稷前途实可哀！藏蛰龙蛇苏汉畤，失群麋鹿走苏台。贞元倚伏天难问，何日钟生济世才？ \\n 追悼陈瘦云 \\n 呜呼陈瘦云，骨化形销矣！自少能文章，放浪不羁士；渊渊金石声，余音犹在耳。忆昔五年前，我来君已死；湖海失元龙，令人悲曷已！转瞬忽五年，我又旋乡里。同人闻予来，携手色然喜；独有地下人，墓门呼不起！睇彼小罗天，梨园余弟子；乃弟洛川君，彷佛还神似！ \\n 赠黄旦梅 \\n 『百千万劫沧桑感，二十三年花月痕』：蕴叟壬子赠题旦梅旧句也。丙辰来游，重过其处，买醉终宵；百端交集，与谢籁轩戏用此联续成一律。 \\n 嘘天幻蜃竟成云，隔海涛声断客魂：绿酒红灯欢昨夜，青衫皂帽坐黄昏。百千万劫沧桑感，二十三年花月痕。风雨五更天欲曙，凄凉旧事不堪论！ \\n 游开元寺小集，同云石、籁轩分韵得鱼字 \\n 白云苍狗成空幻，自在如僧信不如。老去名心无罣碍，年来结习尽删除。初闻磬韵诸天净，歇尽蝉声万籁虚；半日清闲长兀坐，夕阳无语下林于。 \\n 一肚牢骚不合宜，自家心事自家知。老犹作客游终倦，少不为僧悔已迟！弥勒跏趺成一笑，耶苏安息远相期。昙花落尽诸天净，笑与山僧强说诗。 \\n 重拟小游仙四首 \\n 梦里骑龙下玉京，洞霄宫外遇双成。误贪烟火人间味，卧病维摩醉不醒。 \\n 未老徐妃似舜华，含羞半面晕朝霞。夭桃落尽春无主，来与仙人管落花。 \\n 琳房三十六秋屏，雾鬓云鬟正妙龄；醉后憨痴儿女态，通灵佯说不通灵。 \\n 纤腰约素褪吴绫，秘语传来得未曾；闻道能医消渴病，爱河暗渡试新冰。 \\n 喜晤谢星楼暑假归省 \\n 重来惊喜挹芝眉，报道东瀛放暑期。自古通经能砭俗，从今力学尚嫌迟。扶桑莽莽无余子，宝宾树森森有好儿。后日骚坛开雅集，定应小谢有新诗。 \\n 六月初二恭逢先慈忌日，趋拜墓田 \\n 涕涟老泪坠斜阳，犹记当年此筑场。忾慨幽冥成异路，迟留岁月况他乡！千年华表悲归鹤，一亩荒丘哭跪羊。我愧不如欧九笔，陇阡墓表有文章！ \\n 南社小集，集归去来辞字成五律一首 \\n 南园容啸傲，丘壑复情怡；翳木将风引，清泉与子期。息壤觞尽候，返路酒微时；荒径寻来往，归休乐自知。 \\n 十六晚游公园，与茂笙、石秋、景山各口占数诗 \\n 溽暑新收夜气清，树间灯火错综明；白龙黄蘗知何处？不见当年拱北城。 \\n 脱帽披襟纳惠风，夜痕如水浸浮空；升沉欲扣西来意，佛亦如人在梦中。 \\n 孤军海上困田横，二十年前此用兵。猿鹤虫沙同一瞥，云烟散尽月长明！ \\n 又五律一首 \\n 踏月登培塿，乘凉夜气清；四围空万籁，孤月正三更。薄暮突芳径，当年列戍营。秋虫关汝事，悲咽草间鸣。 \\n 二十五日为五妃殉节日，同云石祭奠，成诗二首 \\n 孤坟三尺掩蓬蒿，振响西风作怒涛。绝鸟荒凉埋故鬼，空山恸哭属吾曹。降藩辱祖生何恋，妃子从王死莫逃。一掬寒泉清冽甚，桂山山下荐溪毛。 \\n 长啸西风赋大招，荒坟剥落转幽寥。魂归环佩西江月，气壮山河大海潮！奇节竟符天地数，阐幽尤待圣明朝。离离秋草王孙泣，寄语山民莫采樵！ \\n 临别写墨梅赠黄茂笙 \\n 迢迢秋影雁行斜，镇日蒪鲈兴忽赊。南社异时思冷宦，参横斗转对梅花。 \\n 留别南社诸君子 \\n 花满琼筵酒满卮，双星嘉会我将离。那堪谪宦逢秋日，况复他乡别故知！隔座流莺红豆曲，大堤骆马绿杨枝。中原鼎沸心如捣，未卜重来是几时！ \\n 秋燕 \\n 依人营垒画堂偏，旧族乌衣信可怜！蛮语呢喃谁解识，于飞下上暂流连。杏花春色琼林后，杨柳西风古渡前。弱羽倦飞归不得，海天故国路三千！ \\n 秋雁 \\n 天末凉风暂作寒，遥看只雁度云端。依稀秋信传来易，迢递乡音寄去难！吊影吴江枫叶老，失群沙碛蓼花残。衔芦回首衡阳过，不过衡阳泪不干！ \\n 秋蜨 \\n 万花落尽寂无言，酝酿灵机一息存。对影滕王重写照，化身庄叟为招魂！蓬山仙去留遗迹，粉署官闲断主恩。惨淡西风丛菊冷，舞衣已倦过墙根！ \\n 秋虫 \\n 搔首孤灯欲鬓霜，忽闻四壁动清商。几多感喟思前事，如此凄清滞异乡！烽火万方犹战伐，衣冠一例叹炎凉！秋虫泣诉天无语，霜月西斜变淡黄。 \\n 驹荣曲，赠日本驹荣女史（时在菽庄席上） \\n 秋风三径黄花活，秋声万树喧鶗鴃；听潮楼上秋气清，听潮楼下新声发。偶传空谷有佳人，家住扶桑东海阔；华年乘兴作南游，妙舞清歌年二八。淡黄杨柳古亭村，公子多情Q欲Y断魂。碧玉定情谁遣此？黄金有价不须论。神仙杨柳春归洞，儿女枇杷早杜门。莺燕自怜朝复暮，红颜无计留春驻；太息飘蓬廿一年，蓬瀛不识春归路。和风一棹鹭江滨，小住栖霞最高处；为君置酒洗征尘，为君高吟销绮虑。呼来莲步正珊珊，坐听琵琶强作欢；听罢为谱「驹荣曲」，斜抱冰弦不忍弹！ \\n 和菽庄临别赠韵 \\n 鼓浪潮声撼舵楼，掉头不住入蛮游；绝无风雨重阳日，不尽波涛九月秋。四海已无床可坐，只身剩有刺相投。侧身一虱如萍梗，始信浮生渺芥舟。 \\n 和林少眉见赠原韵 \\n 招手棉兰意不轻，波涛万里御风行。栖皇鲁叟居夷意，矍铄虞人去国情。暮日桑榆收末路，蛮天花草纪行程；张骞凿空乘槎志，不遇君平负此生。 \\n 再叠前韵 \\n 万愁销歇一身轻，蹈海何妨作远行。孤馆秋檠游子梦，他乡凉雨故人情。文章随地移风气，寤寐还山隔旅程。太息中原文物尽，炎荒时遇鲁诸生！ \\n 三叠前韵 \\n 玉鞭金勒马蹄轻，小约平桥恣意行：细雨如丝饶野趣，余霞散绮动诗情。偶闻乡语分闽、粤，欲探蛮书定课程。学易宣尼思假我，暮年翻悔作经生！ \\n 四叠前韵 \\n 新诗笋束锦囊轻，无那秋风为送行。远志桑孤偿子愿，当归莱舞养亲情。婿乡日里刚三度，客路星洲第一程。拟到香江春有信，岭头喜见早梅生。 \\n 五叠前韵 \\n 潭水桃花一棹轻，汪伦欲送谪仙行。诗如按日间相课，交到忘年淡有情。月下箫声谐凤侣，云间帆影羡鹏程。菽庄亲友如相问，为道稽康学养生。 \\n 六叠前韵 \\n 神仙眷属别离轻，得意乘龙万里行。陆凯寄梅名士韵，王维折柳故人情。河梁携手怀苏、李，服岭题襟记范、程。预祝使君如满月，团圆遥夜海中生。 \\n 七叠前韵 \\n 特达圭璋价匪轻，嗟嗟出色不当行。果真重器珍希世，其奈趋时不近情！何事拥书谈孔、孟，侈言格物学朱、程？也应自笑寒酸气，梅子青黄累累生！ \\n 八叠前韵 \\n 到底迂儒一介轻，少年悔不列商行，搢绅自足官僚派，禄米徒繁仕宦情。自昔管城无肉相，从来货殖有规程。欲追端木为师范，结驷连骑讲治生。 \\n 步张杜鹃原韵（杜鹃，梅县人，陆军学堂毕业生；与壬儿同学） \\n 贶我诗篇感不轻，高吟掉臂乐游行。西昆格调闻遗响，东野推敲见苦情。倚马定知终日试，飞鹏预卜奋云程。棉兰共话中原事，蒿目时艰议论生。 \\n 再叠前韵 \\n 头颅大好掷何轻？武汉新军莽莽行。岂为勋名传异代？须知种族有同情。闻鸡步武追刘、祖，汗马韬钤识李、程。长揖归田栖绝岛，遵时养晦屈经生。 \\n 赠张杜鹃 \\n 有友如张子，天涯喜订交。文章磁引芥，意气漆投胶。杜甫依严武，韩公结孟郊；谈诗无隐尔，何况是同胞！ \\n 旧与儿曹善，黄埔讲武堂。感时劳战伐，报国热心肠。待旦戈犹枕，临宵剑起铓。长安纷未定，何事滞他乡？ \\n 一战成功后，归来读我书；剑琴为寄客，鼓箧作经师。品格清如许，豪雄气未除。愿君崇令德，日月惜居诸！ \\n 和杜鹃旅南杂感 \\n 蛮荒谁识老袁安，有客贻诗墨未干。偶得知音来海表，其如秋气入江干。身经羊劫心徒热，人化虫沙鼻为酸。补屋牵萝嫌计绌，可怜翠袖倚天寒！ \\n 离离禾黍已全非，故国山河叹式微！遗世畸人甘寂寞，趋时豪少自轻肥！从无相马来宛野，那有飞熊起钓矶！太息群雄还逐鹿，战云惨淡泪频挥！ \\n 黄花冈畔足千秋，志士相逢地下游。纵补青天还有恨，除埋黄土可无忧！苍苍待我如刍狗，逐逐驱人胜火牛！何处避人收足迹，辽东可有管宁楼？ \\n 时平谁是拥专城？嗜利依然鹬蚌争！随意屠人亡法律，托言富国恣讥征！是真凉血嗟何补？但有金钱了不惊！天下滔滔皆此辈，丧心毋乃负苍生！ \\n 列强如虎搏风腥，久睡神狮一瞥醒。国会公言如筑室，家臣帝制已盈廷！艰难思肖藏心史，忠义文山照汗青！新莽当时谦下士，至今独惜太玄亭！ \\n 闲气钟灵竟轶伦，将军爽飒气深淳。逃亡宗社无余子，破碎河山有替人！窃国神奸难免死，开山宝藏不忧贫。荆、襄疑有王基肇，崇拜英雄切望尘。 \\n 林下逍遥暂息劳，委蛇轻卸五羊羔。欲标清节宜栽竹，思避尘缘退结蒿。镇日管城甘服役，此生酒国作逋逃。饥来乞米何能饱，笑说新诗当粕糟！ \\n 扫清胡虏仗雄豪，革命更翻志不挠。砍地悲歌时看剑，向天谈笑自横刀。心中义利分俄顷，天下兴亡属我曹！阅历沧桑余老矣，填胸热血涌如涛。 \\n 赠杨季芬（季芬，梅县人，日里华商学校教员） \\n 南来犹见存吾道，清白关西有祖风。问学渊源曾立雪，谈诗格调欲凌虹。兴亡共与书生责，陶铸思参造化功。弦诵一堂珍国粹，莫因头脑笑冬烘。 \\n 和徐贡原韵（贡觉，镇平人，日里敦本学校教员） \\n 晦迹销声坐一楼，不求闻达说诸侯。早知乱世终猿鹤，何苦劳生作马牛！解组萧然归栗里，上书犹幸识荆州。天涯喜得谈诗侣，璧月当空悟指头。 \\n 和杜鹃醉歌行原韵 \\n 新诗读罢叫豪绝，知君日夜磨心铁。借人杯酒慨当慷，翻累老夫呕心血。为君缕述辛亥之兵戎，岭南衮衮有诸公。忽闻霹雳轰天炮，飞烟滚滚迷双瞳。仓皇累若丧家狗，翻谓主恩甚高厚。诘朝武库称干戈，彻夜严城警刁斗；谁知虑此祸彼生，奴隶将军早授首。封疆大吏尔何人？满署拥兵坚自守。健儿复盾惜无援，此战殊无分胜负。杀人如草气腥腥，道谋筑室纷盈庭。太息神州真莽莽，举朝无人关痛痒！，外侮内患纷至而沓来，犹曰治平如反掌。哀哉绿营亦可怜！骤闻革命畏葸不敢前。气馁心惊如待死，虚縻国帑之金钱。我闻干戈卫社稷，胡为号令日迁延。那知烈士号呼日奔走，炸弹连天山谷吼！铁血几辈争牺牲，武昌雄镇为吾有。招手志士东西洋，特萃此邦作渊薮；中山、克强响应归，天丧胡庭信非偶。何物袁氏贪天功，妄谓历数在尔躬！五族共和舆论定，九年宪法彼童虹。宵小弄权谋帝制，金钱运动展神通。专制号令操当轴，昆明一军偏不服。爰举义旗向北征，赴义六军齐恸哭。是真义愤感苍穹，帝制无成洪宪终；六诏、两川呼杀贼，两湖、两粤俱从风。贼曰『宁可我负天下人』，犹自出师命将蔽江南下列艨艟。南海孽龙兴巨浪，杀人血染浪花红。一家竟尔分胡、越，贼亦无命遭天伐。若非一旅奋滇南，共和、帝制其间不容发。吁嗟乎！独夫起意干众怒，利令智昏昏如雾；斯人亦是有用材，独惜倒行逆施途穷而日暮！予言历历坠天花，淹博如君富五车。壮志未伸羁异域，相逢恨晚聚天涯。文章大似柳州柳，放浪旋倾酒泉酒；兴来直吸如长鲸，嬴得座人齐拍手。大盘已擘蟹双螯，小簋犹撕鸡半肘；葡萄美酒飞夜光，既醉号呶犹强受。主人同姓又乡亲，自然交谊异常人。生不逢时甘醉死，举杯狂饮尽三巡。安得醉卧中山一千日，恝然世事不合作螀伸？我亦停杯开口笑，张颠自古称墨妙；定有长篇示老夫，诗意未来早已料。古云酒为人合欢，欲归扶汝步蹒跚。明年回忆醉时事，还再提壶兴未残。、和贡觉原韵 \\n 新诗脱手如弹丸，搜尽枯肠欲和难。好士燕丹收骏骨，依人仲叔累猪肝。连床风雨诗催就，落纸云烟秀可餐；准拟骚坛成小筑，仗君风雅试开端。 \\n 再叠前韵 \\n 岁难吾与逝双丸，入道无成悔已难。文字似君鸡取跖，功名笑我鼠遗肝。阳阿啸傲容晞发，皋庑殷懃感授餐。枨触乡心看断雁，迢迢只影暮云端！ \\n 成德桥成，公善领事拟于冬日涓吉落之，感而成诗见示；敬和原韵 \\n 荷巫往来沐恩波，十月成梁庆渡河。孔道无烦忧病涉，大工殊不费张罗。马援铜柱铭勋远，羊祜穹碑坠泪多！何日攀舆绵水上，过桥踏踏唱新歌（桥为领事令堂徐夫人出资独建，故结韵及之）。 \\n 怀将帅，和徐贡觉用前韵 \\n 凉风天末洞庭波，苦战男儿戍玉河：戎马仓皇传露布，征鸿缥缈断云罗。心驰紫塞黄沙远，秋在吴山楚水多。三箭天山浑未定，诸君何日凯旋歌？ \\n 感怀，和张公善领事用前韵 \\n 孤亭终古吊风波，留守三呼唤渡河。南宋君臣伤播越，北胡献纳恣搜罗。万方民气含冤久，九士忠魂饮恨多！八百余年光汉族，盈庭悬想载赓歌。 \\n 自感，呈张公善领事用前韵 \\n 宦海风涛九折波，收帆老去倚西河。六鳌海上谁能策？一鹤云中未可罗。啸傲自甘藏我绌，讥谗还恐忌才多。杜陵瀼水无聊甚，手柄长镵作「七歌」。 \\n 粤感，和贡觉用前韵 \\n 残掠无厌说李波，至今恨海溢珠河。新军走狗骚潮、惠，旧帅驱龙驻肇、罗。据险越台身自固，投荒琼岛怨滋多。先生旧亦羊城客，犹记西山义士歌？ \\n 落叶，和公善领事用前韵 \\n 何来一叶拂帘波，疑是题红出御河；飘泊旅怀怜落落，清疏秋影自罗罗。经霜枫树诗情远，漏月梧桐画意多。不尽林于萧瑟感，天涯游子发悲歌。 \\n 漫兴，和贡觉用前韵 \\n 不知尘世有风波，偃鼠饥来便饮河。避地桃源忘晋、魏，思乡梅岭隔浮罗。吟诗到老偏成绌，饮酒微醺不在多。翻笑干时争扣角，南山白石饭牛歌。 \\n 和贡觉游极乐寺用前韵（寺在槟榔屿） \\n 象教分流印度波，至今衣钵北恒河。从无居士来苏轼，不见高僧出矩罗！出世托言空所有，名山此辈占居多。香花供养闲无事，嘿听猿啼与鸟歌。 \\n 拈花一笑动眉波，妙悟闻香象渡河。老去逃禅观自在，闲来证佛拜迦罗。名心解脱归真实，梵语皈衣诵密多。似与梅村身世感，挥毫狂写晦山歌。 \\n 和公启游山二首用前韵 \\n 好山尽处有余波，椰雨榔风九曲河。归化巫来开淡叭（巫语谓埠为淡叭），弄兵摩达走浮罗（巫语谓生番男子为摩达、谓海岛为浮罗）。海疆方物传闻异，星使輶轩入告多。后日黄支风土记，流传中国播弦歌。 \\n 山中潭水绉文波，蛮妇巫人聚隔河：撞布当春收吉贝，机丝永夜擘波罗。侧闻棕种沦亡久，尤赖荷人庇覆多。祖国八荒何处所？告哀为尔作新歌！ \\n 和公善茂榕园即事用前韵 \\n 大笔淋漓肆杰波（园中翰墨，皆领事大封翁手笔），张公氏族出清河；裘箕事业光支那，钟鼎声华重觉罗（封翁为前清商务大臣）。石马空山遗垄在，龙驹渥水绝尘多；茂榕园里思光泽，抚尽桮桊哭当歌。 \\n 和公善游仕武兰园用前韵 \\n 春雨缠绵涨白波，使车遥驻武兰河；隔溪水绕环衣带，远岫云舒幻绮罗。地利经营劳者辟，天工调爕苦人多。会当岁晚余闲日，斗酒家家鼓腹歌！ \\n 和张领事送周志忠君往占埤查匪 \\n 蛮瘴驰驱一骑轻，占埤从役事戎行：敬恭桑梓求民隐，披斩荆榛探敌情。日里星州编琐记，榔风椰雨纪邮程。安边定有匡时略，不负贤劳晋祖生。 \\n 落花，和贡觉原韵 \\n 飘泊如花真薄命，辞枝委地尚余馨。东风御柳逢寒食，冷雨幽窗泣小青。金粉六朝春色老，绮罗一梦酒魂醒。彩章愿乞东皇驻，惆怅风猋雨又零！ \\n 呼童拥帚石栏来，收拾残红锦绣堆。凭吊香魂空涕泪，经营花冢自迟徊！坠茵坠溷都侥幸，随雨随风转费猜！疑是瑶宫天女散，人间可有雨花台？ \\n 伤心花事近高楼，瞥眼春风去不留！柳拂青旗摇槛外，桃飞红雨落枝头。美人谣诼频相妒，名士因缘竟自投。廿四番风都寂寞，中宵望月转生愁。 \\n 东风惆怅百花残，徙倚无言十二栏。铁笛江城何处弄？瑶琴空谷几人弹？种桃禹锡重来尽，梦笔文通一例看！况是天涯沦落客，伤春心事不成欢。 \\n 落叶，和贡觉原韵 \\n 枫林昨夜感秋迢，落叶参差白板桥：舞影远随斜日尽，辞根飞逐北风骄。似僧解脱禅心寂，此树婆娑生意消。收拾枯黄深竹里，烹茶调取惠泉浇。 \\n 远岫萧萧隔古津，淡烟一抹暮山颦。半生错节盘根器，万里鸾飘凤泊身！我叹飞蓬随逝水，佛言只树碎微尘。扶疏老屋饶新意，数点梅花度早春！ \\n 杈枒画本仿荆关，直上无枝叶叶删；枯树小园悲庾信，黄坭赤壁感眉山。翻经檀树余生意，题句枫林笑醉颜。律转鸿钧春气动，会看众木得阴闲。 \\n 咏梅八首，和贡觉原韵 \\n 忆梅 \\n 冬心独抱岁寒时，惆怅茅檐与竹篱；和靖孤山劳想象，师雄短梦忽迷离！横斜古干无妨傲，酝酿春风不讳痴。风雪灞桥驴背上，琴尊水石远相期。 \\n 寻梅 \\n 破腊东风茁玉英，蹇驴踏雪板桥行。美人有约春初信，隐士如传空谷声。耐冷未妨登绝壁，闻香疑是隔前程。折花未必调羹用，也慰空山解渴情。 \\n 画梅 \\n 绮窗染翰净无尘，着手生香竟绝伦。惨淡云烟编画史，聪明冰雪拜花神。消磨北苑三升墨，点缀西溪一卷春；绝类华光师粉本，冷魂墨迹自精匀。 \\n 咏梅 \\n 空山有客坐横琴，叠叠梅花逸韵侵。弄影巡檐时索笑，噙香据石发狂吟。春魁独占群芳谱，阳气光回数点心；岁序鸿钧初转律，霜禽解冻变新音。 \\n 对梅 \\n 九九消寒雅会联，耐寒沽酒坐花前。腊于破后山容笑，霰已飞余水腹坚。招鹤云间圆好梦，骑驴雪里驻吟鞭。琼楼玉宇成香国，绝点尘埃即是仙。 \\n 问梅 \\n 淡尝世味与人殊，寄迹孤山伴亦孤。不去洛阳争富贵，却来庾岭号清■〈月翟〉？因缘转误林逋老，眷属谁怜邓尉枯？问道寿阳曾点额，承恩承宠有耶无？ \\n 残梅 \\n 春来攀折小江干，安插铜瓶冻已干。孕子微酸须夏令，怜卿太苦谢年残！寿阳南内含香冷，婕妤长门望幸难！寂寞空山相慰藉，高岑老鹤守天寒。 \\n 梦梅 \\n 不受尘埃半点污，前身濯魄沁永壶。罗浮梦绕山中住，环佩魂归月下呼！亿万放翁分历乱，两三神女认模糊。重衾纸帐寒犹恋，睡起孤山讯有无。 \\n 移居 \\n 试共壶公巢父论，盆池斗室已尘喧。百年多事鸿留爪，一世无聊虱处裈。瘴雨草深师子国，火云花暖夜郎村。小园岂是闲词赋，庾信江关久断魂！ \\n 清绝虞山七字诗，轻装家具鹤能移。留宾偶置陈蕃榻，逃俗深垂董子帷。散诞只思鹇共放，萧疏一任燕相窥。人间难买惟风月，如此溪山已不赀！ \\n 苦忆闽州旧草堂，万仓辜负羽陵香。冷吟浅醉刚三载，疾蜨残蛩各一方！东海斗升哀小吏，南朝裙屐罢盟王。弓衣漫向蛮中织，寸寸梅生九折肠！ \\n 一廛我亦葛天民，闭户荒山岁易沦！到此且生安稳想，向来原是寂寥身。祗应皂帽寻遗老，那有乌衣识旧人？饮酒读骚今日事，支离南北正风尘！ \\n 萧惠长先生以四十一寿诗见示，和韵祝之 \\n 同是飘零客海天，喜逢佳日读新篇。寿君恰值中和节，媿我虚加廿纪年。曾走燕云经阅历，偶留鸿雪证因缘。嫏嬛万卷开天禄，永夜藜光太乙然。 \\n 输尔中年阅历多，食贫将寿补蹉跎。班超绝域思投笔，祖逖中原欲枕戈。冒险曾罹钓党案，考盘载咏硕人歌。平生作事胸如月，况有天河挽水磨！ \\n 欧椠亚铅讲幕开，莘莘学子喜追陪：授经远绍千秋业，制锦还舒百里才。雅化菁莪身当健，成阴桃李手亲栽。桑田沧海遭新劫，记取添筹海屋来！ \\n 功成辞赏亦云豪，长揖归田品自高！老母盘匜能养志，佳儿耒耜可分劳。屈身龙蛰深山隐，垂翼鹏抟广漠翱。寄语救时诸义士，先生令已老蓬蒿！ \\n 伏枥辕驹本不羁，战云销歇息奔驰。家无宿累贫非病，案有新书俗可医。笔墨生涯真面目，风尘骯脏旧须眉！邵平瓜卖长安市，还认当年一健儿。 \\n 遁迹棉兰又几秋，一枝栖息自为谋。挥毫合署中书老，执卷权封小邺侯。文教覃敷苏岛遍，战云闪烁杞人忧。风潮阻住来时路，有客栖迟海尽头。 \\n 草草劳生休未休，恒河沙数一浮舟！也知天许为刍狗，不管人随唤马牛。入世固宜经百练，及身早已定千秋。衣冠涂炭吾将俛，难得如君意气投。 \\n 二月春风渐解寒，停杯酌酒与君欢：微吟长句牢骚甚，欲作谀词颂祷难！尘世已无千日酒，神仙那有九还丹？春台玉灼共和日，革命频频不忍看！ \\n 薄宦羊城二十年，此邦文物乐周旋：他乡又结苔岑谊，永日长牵翰墨缘。唾手功名成竖子，抽身簪组让时贤。当筵慷慨歌当哭，我亦怜君且自怜！ \\n 送张杜鹃从军云南 \\n 相逢未几遽分襟，别酒临歧感念深。迟我十年销壮志，送君千里起雄心。九门城阙龙初蛰，六诏山川鹤在阴。藉手有柯资建设，中原破碎到于今！ \\n 蛮荒埋首屈经生，投笔从军壮此行！戎马仓皇争武汉，飞鸿迢递梦昆明。半生肝胆缘何热？一掷头颅岂为名！浪迹江湖惊岁晚，留君不住若为情！ \\n 主人雅重苦相留，故我依然又一秋！曲沼那容神鲤化，长空始纵大鹏游。侯门祗剩冯谖铗，客路谁添季子裘！远道天寒归不得，春来冰泮发梅州。 \\n 和贡觉除夕原韵 \\n 掷笔狂吟海外天，岁除诗卷祭尊前。牢愁我似张平子，胜事人思贾浪仙。才鬼剧怜心呕血，诗魔来享酒如泉。贫穷着意文相送，僚倒于今又一年！ \\n 岁晚看人忙不了，先生自在辑芸编。又亲风雅为羁客，曾咏霓裳会众仙。太息年光留不住，何来诗债苦相缠！效颦得句羞人后，他日骚坛愿执鞭。 \\n 除夕 \\n 共和民国五周年，犹有深忧抱杞天！月朔缘何更夏正？岁除随俗写春笺。不夷不惠行吾素，无害无灾且自怜！世外桃源忘甲子，且浮绿蚁醉尊前。 \\n  \\n 　"}
{"章节": "·丁巳（民国六年、一九一七）", "正文": "　 \\n ·丁巳（民国六年、一九一七） \\n 　 \\n  \\n 元旦用贡觉除夕原韵 \\n 正是和风旭日天，冬冬腊鼓闹春前；除年爆竹催寒尽，迎岁梅花得气先。行乐女儿欢彩胜，宜春门户贴红笺。他乡度岁闲无事，有酒提壶酩酊然。 \\n 兰花，和贡觉 \\n 十二栏干次第栽，灵根九畹及时开；淡香龙脑微微度，活土乌盆细细培。佳种自然超芷蕙，素心原不染尘埃。何时吉兆征燕姞，乡阁春风入梦来？ \\n 人日杂感 \\n 淑气晴光脉脉舒，先春二日到吾卢（初八立春）。世多危局时方亟，客有新诗兴不孤。南徼经年萦旅梦，东洋万里得儿书！小楼兀坐招新月，斜影当窗众籁虚。 \\n 人海蠕蠕一倮虫，静横老眼看英雄！维新志士群而党，守旧迂儒泥鲜通。仗马不鸣开国会，沐猴自诩亮天工！小朝廷又争门户，未卜何时气始融？ \\n 榖日感怀和贡觉 \\n 邮筒来往日交驰，累我春宵捻断髭。数典忽忘独梦梦，煅诗未就故迟迟；回肠待索枯如是，俭腹无酬媿在斯！七步天才才八斗，可能汉魏借陈思？ \\n 殖民天辟此神区，闽、粤乡音听忽殊。客馆闲情聊戏雀，冷官乡味不思鲈。金钱若命羞酸子，肝胆论交友市屠。忘却本来真面目，胭脂粉墨任人涂！ \\n 绿鹦鹉 \\n 解语能言巧擅长，美人何事滞他乡？风翻瀛草新音变，雨况窗蕉片羽光。记曲啄余红豆粒，听经间伴紫檀香。雕栏配与英哥伴，笑看于飞作嫁娘。 \\n 闺怨，和李秀芬 \\n 云笺远道诉衷肠，停笔迟回费较量：薄命空拋罗绮日，华年虚度粉脂场。春愁默拜银蟾月，夜卜频熏宝鸭香。拥被独眠慵不起，锦衾枨触绣鸳鸯！ \\n 花放将离倚槛倾，鼠姑风晚听仓庚。谶成玉玦生来苦，梦断刀镮醒后惊。思妇固应多别恨，良人未必是无情。寄郎欲织回文锦，此锦何年织得成？ \\n 梦魂羽化燕轻身，飞去南天傍玉人。东鲽西鳒嗟薄命，离鸾别鹤悟前因。萋萋芳草人偏远，寂寂梅花腊复春。女伴踏青辞不去，背人私卜紫姑神。 \\n 临歧絮语不堪论，蜡炬成灰炧尚温。输兴黄姑能赴会，苦将倩女欲离魂！芳心自惊人垂老，绮意相思日又昏！昨夜檀郎携手处，荒唐梦寐也承恩。 \\n 寿蟫窟主人（并序） \\n 予客秋贱辰，承主人以诗见贺，复惠贵重品物，感何可言！今春二日为主人初度，良辰无以为欢，谨用原韵成诗四章，聊当「献曝」；即乞郢政。 \\n 廿六年前梦月怀，宁馨诞育沪江涯。邺侯仙骨珊珊响，荀令夜香息息佳。大庇孤寒如古侠，偶吟词赋冠俦侪。一觞饮我屠苏酒，且喜春光起病骸。 \\n 万卷琳琅着此邦，冯夷呵护五丁扛。风尘鹰隼翔千里，福禄鸳鸯戏一只。自许文章追玉局，若论丰度似京江。五言盘硬长城筑，低首南荒我受降。 \\n 对镜头颅已不黔，二年小住为君淹。裁诗入夜悲青鬓，得句书春捋白髯。太皞鸿钧将转律，麻姑鸟爪托筹添。君家自有黄金六，何事量珠与贩盐？ \\n 春燕新泥乍结巢，相依情愫漆投胶。半生人事真蕉鹿，一代词宗起凤蛟。衰朽不堪胡地客，空疏羞作忘年交。人中八寸思彭祖，臣朔诙谐作寿嘲。 \\n 游马达山，和贡觉原韵 \\n 翠滴层峦渐放晴，沿溪乘兴恣游行。春随驿路生和霭，树为山灵管送迎。猿鸟空山都寂静，风云大陆忽纵横！马来马达如怀、葛，不识金戈铁马声。 \\n 蛮荒别有小乾坤，作势群山万壑奔。古洞桃花红满径，远山岚气绿侵门。地瓜有味蒸泥灶，天酒无香溢瓦尊。收入南洋风土记，马来半岛小昆仑。 \\n 寿菽庄主人 \\n 忆吾年六十，上寿登君堂；见君方富盛，四十称曰强。平泉开寿宴，酒醴列笙簧。素心数晨夕，寄疑相校量；大笔推陈、龚，高才并施、汪。铸侬与瘿民，沉子列侪行；闲散聚林下，不知世沧桑。去岁君介绍，饥驱走南洋。九日一樽酒，携手饥河梁；波涛千万顷，仰首天苍苍。回思依宇下，寤寐弗能忘！今年五月夏，君又例称觞。惜非着翅人，御气任翱翔；又非王子乔，俄顷到君旁。斗诗列壁垒，试茗辨旗枪；前朝旧文献，风雨夜联床。独我万里外，极目战云黄。我闻广成子，修道有仙方；毋劳复无挠，弥寿与天长。持此祝纯嘏，莫笑老生常！ \\n 颂陈母刘太夫人请旌 \\n 鸣琴为奏离鸾曲，冀挽颓风砭薄俗：陈君寿母太君刘，翟茀来归年十六；嫁得读书人亦喜，食贫竟自甘藜藿。闽垣未试槐花黄，鲁頖已沾芹藻绿；岂意才人多薄命，召赴修文天亦酷！山厨日日冷炊烟，大儿啼饥小儿哭；况有尊章病不仁，经年颠沛延床蓐！太君父职兼子职，日计参苓谋饘粥。未亡人竟不能亡，忍死提携一块肉！有如此者亦有年，儿辈峥嵘露头角；始信读书原有种，奇才不受人雕斵。大儿乡荐小儿庠，一脉书香相继续；德政覃敷长泰城，去思亦在华崶麓。褒扬节孝吹休明，太史輶轩贡当轴。君不见清漳华表矗如云，尽是前朝纪绩勋；第一新歌褒壶范，请看怀清望峻文！ \\n 春日次蟫窟主人原韵 \\n 一从君返后，寂寂病无诗。远道思公子，轻帆送少眉。乡音春札在，旅况夜灯知昏嫁慰吾愿，山荆怅别离！ \\n 万里飞轮去，行装万卷诗。浮云游子志，新月女郎眉。琴剑壮行色，关山结故知。鸳鸯生并命，风雨不相离。 \\n 伏枥局辕下，闲吟魏武诗。易朝存气节，乱世此须眉。文字千秋定，恩仇一剑知！异时埋傲骨，筑冢近要离。 \\n 垂老翻为客，牢愁始作诗！劳劳缘寿骨，寂寂且低眉。世局直如幻，前途暗不知！午窗萦短梦，睡起转迷离。 \\n 感时 \\n 失着残棋败不收，问天徒切祀人忧。命须再革民何罪？灰想重然火尚留！乱政固应诛少正，连衡未必震诸侯。河山破碎纷无主，恐有强邻为尔谋！ \\n 钜鹿、昆阳作壁观，马牛风势不相干。独阿私意排群议，竟发公言入战团。系剑子婴犹伏道，裹巾张角忽登坛！操戈同室悲辛亥，白骨黄花尚未寒！ \\n 朝市谣传啧啧闻，负山无力笑饥蟁。早知长白销王气，又见西欧炽战氛。翻恨病狂诸策士，养成跋扈一将军！荷戈赴敌西南省，忍见中原逐鹿纷？ \\n 削平洪宪已周年，病国阽危幸瓦全。组织共和消帝制，咨询庶政重民权。邦交有道闻吴札，兵谏无端罪鬻拳。垂死尚闻事党派，内讧外患两相连！ \\n 秋日与林眉生游马达山 \\n 矗地四千尺，神仙在翠微。秋花园蝶瘦，春稻野鸠肥。涧水流长静，山云困不飞。沿溪行已倦，拂石坐苔矶。 \\n 冒险排云驭，回峰弯复弯；侵晨还日里，向午在云间。摩达（番名）椰棚破，苏丹（王号）草殿闲；野居成部落，兴废不相关。 \\n 寿张耀轩先生六十晋七 \\n 敷政荷兰三十年，甘棠垂荫遍全棉。楚材晋用臣持节，萧矩曹随弟着鞭。班、马千秋文笔壮，女、牛七夕寿星躔。不须海客求丹诀，颐养天和任自然。 \\n 江湖魏阙日萦萦，谋国还须仗老成。操纵金融资转运，交通铁轨布纵横；分科治事欢寒士，设院施医拯病氓：社会依公得利益，曲江金鉴起家声。 \\n 半生荜路亲蓝缕，瘴雨蛮烟辟莽榛：绝岛山川兴宝藏，要荒花草振精神。其猷克壮推元老，化险为夷是福人。珂里梅峰松口驿，罗浮离合与仙邻。 \\n 我亦衰年六十周，蓬莱清浅泛螺舟。偶随萧史为行客，谁识郡平是故侯！寿骨自延原不祷，浮生已足复何求！银河乌鹊填桥日，应有仙人醉玉楼。 \\n 送林眉生回国，用蟫窟韵 \\n 摩耶踏遍天山雪，浪迹棉兰有所思：欧椠亚铅真国士，桑弧蓬矢好男儿。海田变幻浑无定，昆季联翩只自怡。讯汝重来惟一笑，行空天马本难羁。 \\n 清澄秋水绉文波，携手劳劳奈别何！岂为安居防逸乐，转来异国藉观摩？故人歧路攀杨柳，野鬼空山梦薜萝。丘壑胸中君自有，未须泛海走关河！ \\n 题蟫窟主人摩达山漫草 \\n 避嚣谢人境，兀坐看山云。此中何所有？清气满乾坤。旦夕动天籁，缀响成佳文。持此问时众，独鹤立鸡群。 \\n 又一首 \\n 伯鸾与德耀，举案乐齐眉。汉兴重气节，行歌作五噫。遯迹霸陵山，言行良可师！卓哉贵公子，千载远相期！执笔弄柔翰，汉魏撤藩篱。仰首望秋月，世变不可知！ \\n 过恒心园怀林眉生公子 \\n 延伫方亭下，残荷弄晚风。人来蛮语异，客去绮房空。书札看云雁，泥痕认雪鸿。绿波春水外，别赋感文通。 \\n 秋日怀人（并序） \\n 蟫窟主人诸作，亹窟深情，溢于纸上；所怀诸友，亦厚于英。枨触感情，效颦赋此；非敢言诗，藉以问讯。 \\n 迢递江关问起居，沈腰潘鬓近何如？饥来大府犹分俸，老去空山自著书。暖拥群花醇酒后，狂吟小草劫尘余。子平易数吾能说，磨蝎韩、苏似不虚（施耐师山长）。 \\n 山中宰相地行仙，矍铄精神晚节坚。杜老诗篇开、宝际，陶公禄米义熙前。梅花纸帐寒无梦，乔木深山老有年。一自朝云解脱后，藤床枯坐六如禅（陈迂公太守）。 \\n 乞米饥驱走五羊，一官匏系费商量。忽惊烽火罹尘劫，贱卖文章计宿粮！岳麓瞻依思老母，漳江憔悴累姬姜！衡阳断雁无消息，修史何人识子长（沉琛笙鹾尹）。 \\n 酒仙诗史亦文雄，谈笑高才肆应融。幕府秘书能得士，骚坛斗句愧输公。山间歌啸龙之蛰，天际回翔鹤在空。垂老栖迟南徼远，绿波春水感文通（龚云史比部）？ \\n 髫年文字竹溪西，香火因缘手共携。献赋相如春走马，着鞭越石夜闻鸡。乡心瀛岛萦云树，宦迹章江认雪泥。犹记卬须求我友，林公祠宇夕阳低（汪杏泉大令）。 \\n 浪仙诗瘦身兼瘦，原宪家贫学不贫。独往独来能拔俗，一颦一笑不随人。依然傲世天应妒，强欲趋时性未驯。悔不十年劳服贾，图书万卷误儒巾（庄铸侬茂才）。 \\n 题蟫窟主人诗卷（代） \\n 桃花深锁武陵烟，鸡犬云中世外天；诗卷自编忘晋、魏，知君涤笔在山泉。 \\n 苍狗升天变白云，年来尘事不堪闻！夕阳指点霞成绮，幻出晴天锦绣文。 \\n 诗教昌黎重正葩，按之沈实扬高华。寄声报与山灵道，开遍荒山六万花。 \\n 山深秋静气萧森，石上流泉一曲琴；动操众山皆作响，蛮花犵鸟尽知音。 \\n 和蟫窟主人韵 \\n 健翮秋空困不胜，碧霄万里羡飞腾。谁怜架上羁留苦，解脱金绦放玉鹰？ \\n 和蟫窟酒家书所见韵 \\n 疑是蓝桥忽遇仙，脂香参透喜欢禅。奉觞多谢纤纤手，不饮琼浆已十年！ \\n 题摩达山诗草（代） \\n 负笈扶桑海外天，西风飞雁递云笺。梅花孤岭栖和靖，春草西堂梦惠连。远籁一蝉吟晚日，雄声万马赴流泉。等身著作将充栋，此是南荒汗漫篇。 \\n 前题（代） \\n 读君「摩达草」，结想到遥岑；一片钧天乐，飘然世外音。 \\n 左图而右书，伯歌还季舞；荡胸生层云，山静如太古。 \\n 濯足扶桑海，沧波策六鳌；联诗秋夜雨，花蕚一楼高。 \\n 木客解吟诗，领略诗滋味；中宵风雨声，空山作鼓吹。 \\n 中秋感怀 \\n 烽火欧西战未休，欲归未得暂勾留。参军恨不愔蛮语，齐傅宁令敌楚咻！万里惊涛来瘴海，一丸冷月过中秋！四边寂静无人语，有客棉兰正倚楼。 \\n 重九日漫兴 \\n 天涯迁客逢重九，转瞬韶光又一年。永夕兰釭挑欲尽，几时藜榻坐将穿！潜藏生气敛群蛰，故作秋声假一蝉。聊为登高舒老眼，勿劳湾外水连天！ \\n 重九和蟫窟主人原韵 \\n 征鸿万里下晴皋，独客吟秋兴自豪。乱世自甘薇蕨菜，重阳辜负菊花糕！贫犹傲世眼翻白，老不饶人发自搔。犹忆菽庄相别后（去年今日鹭江放洋，菽庄主人及同社诸子登舟送别），鹭江江水拍天高！ \\n 重九日呈崖岸先生用前韵 \\n 萧疏落叶满亭皋，万里西风秋正豪；得遇名山宜纵酒，为编诗历一题糕。怀人今夜肠应直，垂老蛮天鬓独搔！尚忆去年别家日，萸残菊瘦怯登高。 \\n 过恒心园看残荷，感而作此 \\n 一亭方卦象，四面拥残荷：秋尽花微瘦，雨过水渐多；红衣自开落，翠盖又偏颇。君子犹如此，相怜奈尔何！ \\n 重阳日口占 \\n 神仙不识费长房，未解登高避疫方；六十三龄犹健在，无花无酒过重阳。 \\n 贺蟫窟主人移居 \\n 小小园亭好避嚣，一枝栖息等鹪鹩。琳琅万卷蟫为窟，下上双飞燕有巢。入座衣冠无俗子，榜门风雅号诗寮。绿云满地凉于水，天半闻吹弄玉箫。 \\n 大隐何妨在市廛，曹仓邺架供闲身。诗精梅鹤孤山畔，乡思蒪鲈古浪滨。风月无边权作主，竹松不俗许为邻。苦将文化维蛮野，七字潜扶大雅轮。 \\n 破墨台（并序） \\n 予有墨台，制甚精致；面镌十三行小楷，四周镌钟鼎文。受而用之，垂三十年矣。一日注墨漏污满榻，翻而视之，底穿一孔，不知何时已坏。戏而作此。 \\n 少时曾上策，作伴入春明；添造凤楼手，经题雁塔名。吉人占石介，君子重铜行。三十年前友，提携谊匪轻。 \\n 胸中无点墨，偃蹇踞吾前。已醉生财想，难联文字缘。五经直扫地，一孔欲窥天。转笑桑维翰，还求铁砚穿？ \\n 红豆 \\n 青梅竹马系相思，耳鬓撕磨忆少时。托体茑萝欢乐共，含香豆蔻笑颦宜。玉珰缄札频贻我，宝箧妆奁欲付谁？忍唱懊侬啰唝曲，曲栏干外折柔枝。 \\n 读白石道人诗集题后 \\n 道人词曲小红箫，占断风流第六桥。问道松陵今寂寞，引商刻羽太无聊！ \\n 自寿（并序） \\n 忆在阳江任时，彼都人士合阳春绅民为予祝五十初度。久拟作诗，以匪氛未平，匆匆置之。予年六十，被任为龙溪县长，乡人复进酒祝予。顾德业不加，■〈乖上土下〉老无成；中心抱歉，难以言喻。丁巳年南游，又逢贱诞；涉笔赋此，聊寄情怀。十月初五日，英识。 \\n 懒云出岫本无心，六十年来阅世深：苍狗白云随变幻，红羊黑气几销沉？浮生大梦隍求鹿，诡遇羞称御获禽。吾道污隆何所补？先生哑笑作聋瘖。 \\n 百年剩此肉皮囊，历尽艰难困苦场！何日得偿儿女债？一生未识绮罗香。蓼莪废读思阿父（先父此日忌辰），风木增悲泣老娘！目极云山千万里，临风涕泪湿衣裳！ \\n 芒核（并序） \\n 芒核一名红竹，产交、广及南洋诸岛；八、九月间熟。形如苹果，皮坚而厚，浆污衣巾作淡红色，涤不能净。果四、五核；核外周有瓤，色白多浆。味甘凉可口，比之巫人所嗜流连子，滋味不可向迩焉。若论果品，南洋当以芒核为冠。恒心园多此树，果熟即为园丁盗去，然市上亦有卖者。昔李笠翁有佳果五爵之封，予亦效尤作诗以纪其美。 \\n 不数张华安石榴，炎荒佳果冠棉洲：碧凝晓露光初滴，红晕朝阳韵欲流；嫩比苹婆来北地，甘欺荔子甲南州；琼浆入口凉微沁，玉乳黏衣渍永留。坚实不惊山雀啅，圞圆或恐野猿偷。袒胸蛮女因时摘，深目巫丁带雨收。独与黄蕉情恋恋，别呼红竹口悠悠。茞兰托兴吟江畔，杕杜伤时咏道周。黄种可怜无乙鉴，红尘太息绝庚邮。桔如是婢君应主，草纵知兵汝为酋。载酒听鹂同雅致，对梅思鹤记荒陬。归时乞得苏门种，未识山人许我不？ \\n ●窥园词 \\n 台南许南英 \\n 荆轲入秦（「洞仙歌」） \\n 感恩知已，白衣冠易水，风雪萧萧声变征。恨武阳不武，胆小如鼷！太辜负，市骏燕丹太子！图穷匕首见，走柱回环，■〈忄赫〉杀秦廷诸武士。翻悔樊于期，杀身成仁；还问儞，头颅有几？倘若是渐离与君来，又何致劫盟，荆卿枉死！ \\n 春宵（「临江仙引」） \\n 花影云拖地，夜痕似水，月色如银；约邻女，瓣香卜紫姑神。黄昏，环肥燕瘦惊鸿影，满院钗裙。侬心事，想柔情Q欲Y诉，细语难闻！温存，满庭瓜果，酹向花下芳魂问：今生薄命，未卜他生？丫鬟，春风料峭空庭外，犹怯衣单；送神去，且呼姊妹，灰纸齐焚。 \\n 题画（「满江红」） \\n 蓼岸苹汀，绿水外，数间茅屋。斜阳小，茫茫暮霭，乱山古木。似是畊烟得意笔，又疑米老惬心作。想化工，笔墨已云烟，巧生熟。笔未到，神已足；真墨宝，出书簏。披图游遍了，胸中丘壑。妙手荆关今已杳，三王以后无人续。信平生，品画眼无花，真奇福！ \\n 闺怨（「南楼令」） \\n 冰簟冷银床，残灯暗不光；秋宵祗为一人长。十二栏干都倚遍，心忐忑，怯空房。明月照流黄，清宵泪数行；酷相思，滋味偏尝。记曲欲拈红豆子，懒搜索，紫罗囊！ \\n 传胪日，戏赠同年吴肃堂殿撰（「十拍子」） \\n 红杏枝头春闹，景阳楼上钟撞；晓日天门排玉笋，赞引词臣上玉堂，传胪姓字香。昨日敝裘行路，今朝衣锦还乡；闾面状头差一着，还是才人惜豫章，八闽天破荒。 \\n 晚秋（「十六字令」） \\n 寒日暮，高楼独倚栏；风习习，犹自怯衣单。 \\n 即景（「菩萨蛮」） \\n 晓暾初射纱窗里，美人中酒朝慵起；拥被恣酣眠，金钗坠枕边。海棠春欲睡，况是前宵醉；一笑捻腰肢，朦胧问是谁？ \\n 无题（「上行杯」） \\n 别后芳心忽痒，食时恍惚眠时；想试卜灯花，花不放！况是柳梢月上，谁鼓五更天又朗；惘惘为欢爱，泪痕两！ \\n 防海（「东风齐着力」） \\n 刁斗严城，元戎小队，驻节江滨；满天星斗，兵气动钓陈。方冀文章报国，谁知戎马劳身；难道是轻裘缓带，主将斯文？海外起妖云，拚转战，浪撼鹿耳沙鲲。登陴子弟，愤愠勉从军。翻恨庸臣割地盟城下，何处鸣冤！九州铁，问谁铸错？成败休论！ \\n 游广州花埭（「少年游」） \\n 芳魂凭吊素馨斜，满地发幽花；环佩声遥、胭脂梦冷，长绕渡头沙。南天汉帝今何在？岭上散残霞。荡桨珠娘，皆名春色，风浪水为家。 \\n 游鼎湖山（「清平乐」） \\n 山门初地，便有西来意；水色澄鲜、山色翠，行脚病僧一二。小桥流水潺湲，仰观树杪飞泉；试问鼎湖湖水，长流流到何年？ \\n 题朱翁子负薪读书图（「百字令」） \\n 伯鸾德耀，看齐眉举案，夫妻和煦。谁识买臣翁子苦，负耒横经如故？挟卷三余、负薪一束，日日行吾素。中年当信，苍苍不予误！可叹十载糟糠，姬姜憔悴，竟下堂求去！转瞬会稽官太守，不是单寒穷措。世外浮云、门前覆水，此错伊谁铸？一坏黄土，至今尚留羞墓！ \\n 再入都有感（「摸鱼子」） \\n 记慈恩，旧题名处，琼林春宴通籍；六街策马看花去，得意遍游春陌。宣麻白，内院颁，红绫恩赐承金阙。恩波叠叠，喜就职枢曹、赞襄武库，讵意兵机发！中东事，注意垂涎瓯脱，鲲身鹿耳愁绝！长安索米三载，几易冬裘夏葛！才又拙，嗟听鼓应官，两鬓生华发！西山挂笏，决计不如归；朝来对镜，笑我头如雪！ \\n 岁暮与友人探梅（「十拍子」） \\n 亭畔徜徉放鹤，桥边偃蹇骑驴；问讯西溪冰雪路，知否寒花开也无？消寒作画图。送旧一声爆竹，迎新万户桃符；风雪满天山欲暝，定有村醪野店，朦胧醉百觚。 \\n 游关岭（「柳梢青」） \\n 浮岚积翠，枫林坐晚，停车还爱。桑柘村间、桃花源里，问今何世？嫩红一树樱花，亦稍慰，客中风味。如痴似笑，饭后酒余，任人调戏。 \\n 下关岭（「前调」） \\n 征车下岭，朝暾初上，前山山顶。岫雾犹寒、天风乍冷，忽吹人醒。小轺似箭离弦，险莫险，折肱脱膑！多谢山灵，先生不死，亦云侥幸！ \\n 谒延平郡王词（「满江红」） \\n 赤手擎天，是明室，独钟闲气！想当日，横师海上，孤忠无二！誓死不从关外虏，故藩拥戴朱术桂。看金、厦，两岛抗全师，伸敌忾！亡国恨，遗臣泪；存国脉，回天意。剩庙宇空山，古梅憔悴。故国尚存禾黍感，荒祠不忘苹蘩祭。听怒潮，呜咽草鸡亡，神鲸逝！ \\n 谒五妃庙（「祝英台近」） \\n 杜鹃声、精卫恨，国破主恩断；桂子空山，宿草余芳甸！记曾璇室瑶房，宠承鱼贯；从君死，一条组练！那曾见？荒冢二月清明，村翁新麦饭；撮土为香，一盏寒泉荐！徘徊断碣残碑，贞妃小传；也羞杀，新朝群彦！ \\n 游冈山超峰寺（「南楼令」） \\n 路入大冈山，沿溪转几湾，看超峰萧寺山衔；佛自无言僧寂寞，香火静，掩柴关。众鸟高飞尽，孤云独去闲，夕阳斜挂树林间；与病维摩初入定，寻旧梦，学逃禅。 \\n 漳州东郊废院瞻铜佛（「清平乐」） \\n 一头鸟粪，我佛无人问！宝相庄严明卍印，未识何年坐镇？空梁蝙蝠纷飞，闲阶乳燕初肥；歇马来寻故事，祗余三尺荒碑！ \\n 游圆山琵琶坂董仙祠（「卖花声」） \\n 何处是仙家？仙坂琵琶，满山开遍水仙花。此是真人栖隐地，细草平沙。痼癖中烟霞，梦断京华，来年双鬓已皤皤。愿与仙人为弟子，采药烹茶！ \\n 过木棉庵（「沁园春」） \\n 矫矫虎臣，为国除奸，的是可人。喜清漳道上，炎阳酷烈；木棉庵外，剑影生寒！辛苦瘴乡，郎当遣戍，私意君恩奉赦还。西湖上，怅笙歌散尽，梦冷湖山！兰亭玉枕谁观？与金笼蟋蟀一例残。叹平章误国，养奸纵敌；弥天罪案，有口难分！一世称雄，六州铸错，聚铁添如铸佞臣。停萧寺，看将车断碣，苔藓生斑！ \\n 水仙花（「减字木兰花」） \\n 黄冠玉质，异种流传英、美、日；仙坂琵琶，遥指圆山是妾家。春风一度，待送春归归故处？省识东风，又醒芳魂映日红。 \\n 幽居（「明月擢孤舟」） \\n 厚禄故人都谢绝，甘穷饿，采薇食蕨；泌水衡门，杜门谢客，畏见英雄铁血。同学少年多不贱，经乱离，死生契阔；自咬菜根，晚菘秋来，应有高人羡杀！ \\n 和陈智君（「洞仙歌」） \\n 哑然一笑，甚功名争竞！杖履归山亦天幸。想当年薄宦，羊石浮沉。遭坎■〈土禀〉，惟有乐天知命。有时招伴侣，拈韵敲诗，亦自饶余老年兴。搔首望昆明，满目牢愁；伤心处，战云无定！为甚事干戈日鏖争，归隐谢时人，薜萝山径。 \\n 送友（「青玉案」） \\n 愁肠得酒因成醉，滴滴化，离人泪；未卜何时期后会？乱山匹马，斜阳残照，踯躅西风里！花浓酒酽君须记，文采风流尚未坠，香火十年旧交谊；一鞭去也，前途珍重，寄我「平安」字！ \\n 竹溪雅集（「霜天晓角」） \\n 随喜招堤，问城南竹溪；胜日宾朋满座，浮绿蚁、听黄鹂。酒余合有诗，壁间看旧题。日暮玉骢归去，古松外，夕阳低。 \\n 清明（前调） \\n 上已清明，听饧箫缭萦；细雨纷纷时节，深巷里，卖花声。春阴不肯晴，炊烟处处生；指点杏花深处，呼美酒，听仓庚。 \\n 燕子（前调） \\n 燕子呢喃，聚语坐梁间；似是嗔垂一桁，留香久，下湘帘。春泥新未干，营垒欲乔迁；还是乌衣巷口，依王谢，傍高檐。 \\n 忆旧（前调仄韵） \\n 已无生气，进退真狼狈；半壁东南已去，忍不住，牛山泪。汐社杜鹃拜，河山悲破碎；多谢安平渔父，荡双桨，来相济！ \\n 游虎溪白鹿洞（「天仙子」） \\n 虎溪白鹿留胜迹，满山苍翠秋如滴。乱山荒冢四无人，余乱石。苍苔滑，犹道是神人窟宅。 \\n 过吴湘玉墓（「醉花间」） \\n 真娘墓、苏小墓，俱是埋香处；生比桃花娇，死为荔枝误！一棺归净土，是汝生天路。落日满前山，惆怅不归去！ \\n 别南社诸子（「忆王孙」） \\n 离筵祖道别王孙，后会何时不可凭！舟子鸣钲报展轮，最销魂，灯下犹看旧酒痕！ \\n 别台湾（「如梦令」） \\n 望见故乡云树，鹿耳、鲲身如故；城郭已全非，彼族大难相与！归去、归去，哭别先人庐墓！ \\n 自题小照（前调） \\n 已矣旧邦社屋，不死犹存面目！蒙耻作遗民，有泪何从恸哭！从俗！从俗！以是头颅濯濯。 \\n 无题（「柳梢青」） \\n 今年相见，依稀不减，桃花人面；眉黛春山、眼波秋水，障羞团扇。酒边脉脉深情，临别去，回波一转。好事多磨，佳人难再，梦魂空幻！ \\n 忆旧（「探春令」） \\n 撕磨耳鬓，深情脉脉，两心相印；似赤绳绾住鸳鸯牒，信道是前生定。记曾花径手同携、药栏肩同凭？怨罡风吹梦一齐空，水底月、镜中映！ \\n 闺怨（「秦楼月」） \\n 郎来未？春宵中酒恹恹睡；恹恹睡，罗帐酒醒，都无滋味！罗巾湿透相思泪，玉珰缄尽相思字；相思字，柳梢月上，待郎不至！ \\n 有赠（「疏影」） \\n 渡头相遇，扬情丝一缕，被伊牵住。美眷如花，似水流年，来往瞿塘、滟滪。年来不带看花眼，随流水杨花飞絮；怎当他翠袖殷勤，切切凄凄私语！背却东船西舫，可怜宵，偷把金针微度；海誓山盟，生生世世！三月于归定赋，好花还仗东皇护，怕巽二膝六含妒；且从今，卷起风帆，移入无风波处。 \\n 闻沉琛笙「重修龙溪县志」，作此志慰（「望湘人」） \\n 信文章有价、名士无虚，傲樵尚未归去！史席重临，芗江再至，安砚依然龙署，徐孺文雄、胡瑗学粹、陈遵才裕。记曩日冷宦初来，着意朝萦夕虑。搜罗新朝掌故，奈饥伧谣诼，佥壬含妒！负白石菽庄，牝掷千金挹注。斯文未丧、旧人尚在，伫看鸾翔凤翥。笑跖犬高吠，神尧知否？自承谬误！ \\n 菽庄修禊（「烛影摇红」） \\n 修禊兰亭，右军韵事重回首；偏逢上已会群贤，老者偕诸幼，随意咏觞永书。问伊谁，新诗赋就；湖山啸傲、洞壑流连，醉偎红袖？上听潮楼，惊涛骇浪兼天吼。东山丝竹尔何人，犹自芳尊侑？疏懒闲云在岫，小桃源花阴石窦；良辰美景，消受此间竹修林茂。 \\n 和沉琛笙三月晦日作（「蝶恋花」） \\n 春送东风今日去，芳草萋萋，未识归何处？别泪桃花红洒雨，阿侬太息韶光误！作计留春三月暮，明岁春来，绾住垂杨缕；不许春归杨柳渡，花间为蔽东皇幕。 \\n 有赠（「念奴娇」） \\n 东瀛眉史，数今时，裙钗首屈一指。习礼明诗，争道是，绛帐髯僧弟子。笔仿簪花、才工咏絮，道韫差堪拟。幽情无限，苦处难与谈起！惜汝碧玉华年，红颜薄命，泪暗弹江水。翠袖春耐冷，作客嘉禾旧里；鸳度金针、虫雕铁笔，四海谁知己？少年薄幸，美人休矣！休矣！ \\n 除夕（「红娘子」） \\n 笑我为羁客，霜鬓生华发。爆竹迎春、椒花度岁，匆匆除夕。记前年此日在芗江，问梅花浮白。已把旧愁送，又把新愁积；拾翠东郊，看花南陌。香车油壁输春来，胜事与时人，但相亲欢伯。 \\n 游恒心园（「清平乐」） \\n 尚留残暑，阵阵榔椰两；度腊残荷今又吐，一味新凉如许。倦来梦入黄粱，芦帘、竹簟、藤床；谁道羁人万里，华胥当作还乡。 \\n 恒心园品茗（「殢人娇」） \\n 谡谡松风，凉生庭院；挈都篮，安排茗战。闲情顾渚旧台阳，羡煮凤饼龙团，一瓯香嫩。竹里樵青，引泉送炭；借熏风，轻轻熬煎卢仝七碗。清风腋畔，镇日功夫，坐拋一半。 \\n 题蟫窟主人「摩达山诗草」（「高阳台」） \\n 公子翩翩，风流绝世，平生著作如林；万卷琳琅，茂先疑是前身。牙签玉轴曹仓满，笑予生书窟仙蟫。偶闲吟，锦囊得句，梦恋香衾。卷檐人比黄花瘦，看唱予和女，斗角钓心。鸡犬云中，刘安隔断红尘；闲中日月桃源里，怕渔郎，来问迷津。隔苔岑，流水高山，弦外求音。 \\n 丑儿入京游学，作此送之（「花发沁园春」） \\n 送汝出门，前程万里；临歧不尽歔唏！金台雪色、玉■〈虫柬〉霜华，此际寒生燕市。寒威若此，早冻了桑干河水；此去好立雪程门，不知雪深有几？不患独行踽踽，有亚欧文人，相助为理。噫吾老矣！何日归来，想见入门有喜？勖哉小子！不愿汝纾青拖紫；祗愿汝秋蟀春鹒，到时寄我双鲤！ \\n 少眉新居（「玉楼春」） \\n 婿乡久住偕仙眷，吃尽胡麻仙子饭；仙人闻道好楼居，玉宇瑶台都不羡。安排精笔与良砚，松根坐读高人传；谁言俗子不能医，中有奇书千万卷。 \\n 陪徐贡觉夜宴联诗（「点绛唇」） \\n 肃客开筵，主人盛馔情何重！烹龙炮凤，异味恣供养。自到南洋，祗有今宵畅；醉嘉酿，形骸放浪，佳句宜赓唱！ \\n 戏和蔡鹤田词（「千秋岁」） \\n 桃花流水，似武陵源里。牧猪奴，聊尔尔；逢场兴倍豪，见猎心先喜。笑平生此道，非我擅长技。别有酸寒子，险狠如蛇虺；一局坑人甘鸩醴，不使破家心不已。从今信誓，忏悔甘断指；南洋远，莫被人当作居里（居里，外国贱者之称）。 \\n 偶成（「柳梢青」） \\n 不暖不寒，暮春天气，袖窄衣单。有贤主人，适子之馆、授子之餐。倦时园里盘桓，觅诗句，柳边、竹□。数尽行踪，尝来风味，祗有棉兰。 \\n 又一阕 \\n 世外神仙，羲皇之世，怀、葛之天。流水桃花，与山契合、与水流连。兴来摩达游山，互酬和，珠玉成篇；笋束牛腰，杂参军语，写薛涛笺。 \\n 落叶（「潇潇雨」） \\n 余生如此树，值深秋，萧瑟落江潭；似杜陵老去，支离南北、飘泊东南。前度婆娑生意，对此复何堪？远眺秋江净，露出精蓝。招呼儿童净扫，与樵青竹里，烹茗清谈。问归根何处？此理正遐覃。是天时，冬藏秋敛；向招堤，问讯老瞿昙。齐解脱，与坠车醉者理相参！ \\n 题眉生二公子摩耶看云图（「洞仙歌」） \\n 冰天雪海，看天公游戏，玉屑琼瑶寒山寺。万重山一片，寒影茫茫；花六出，点缀冬山如睡。有人携笠屐，小立东风，试问山梅着花未？回望旧家园，煮酒围炉，高堂健，言欢度岁。凭雪印鸿泥寄阿兄，共领略摩耶，琉璃世界。 \\n 中秋夜（「卖花声」） \\n 今夕又中秋，独上高楼，长空万里暮云收。何处笛声吹折柳？动起乡愁！无计且勾留，酒侣诗俦，蛮笺玉斝夜相酬。预拟春来烟水阔，天际归舟。 \\n 思故园梅花（「画堂春」） \\n 酿春天气雨霏霏，棉兰有客怀归；故山梅树放新枝，惟有春知！耐冷巡檐有我，寄人远道伊谁？天涯消息梦里，依稀两鬓成丝！ \\n 过日里棉兰福建义冢（「洞仙歌」） \\n 登楼作赋，怅美人迟暮！枨触乡心如乱絮。过拉武汉外（日里地名），笔底沙边（日里地名）；问碑碣，累累草缠荒墓！予心悲逝者，为甚勾留？何故栖迟不归去？且待过青春，作计还乡，吟杜句，故人梓里！应准备击钵催诗，海南香微熏炷炷（？）。 \\n 自寿（「瑶台聚八仙」） \\n 戎马余生犹健在，对镜具此发眉；头颅亦好，一肚不合时宜！回忆治兵鲲岛，日问何人，危局撑持？残棋只差一着，全局皆非！饥来索米燕市，笑枢曹散吏，怅怅何之！绾绶羊城，风尘俗吏何裨？此乡闻是宝玉，独冷宦年来两鬓丝；清风两袖，买山无计，素愿相违！ \\n ●附录 \\n 窥园先生自定年谱 \\n 窥园先生自传 \\n  \\n 　"}
{"章节": "·窥园先生自定年谱", "正文": "　 \\n ·窥园先生自定年谱 \\n 　 \\n  \\n Ⅰ年历 \\n Ⅱ岁数 \\n Ⅲ记事 \\n Ⅳ离台以前台湾大事 \\n Ⅰ清咸丰五年乙卯(一八五五) \\n Ⅱ一岁 \\n Ⅲ十月初五日子时，先生生于台湾府城西定坊武馆街。 \\n Ⅳ林房、王狮谋反。 \\n 美舰于台湾近海发见海底火山。 \\n Ⅰ六年丙辰(一八五六) \\n Ⅱ二岁 \\n Ⅳ美舰入基隆。 \\n Ⅰ七年丁巳(一八五七) \\n Ⅱ三岁 \\n Ⅲ四弟南雅生。 \\n Ⅳ戴万生反。 \\n 日本动讨略台湾之议。 \\n Ⅰ八年戊午(一八五八) \\n Ⅱ四岁 \\n Ⅳ海盗黄位犯基隆。 \\n 英人与台湾政府订约购买樟脑。 \\n Ⅰ九年己未(一八五九) \\n Ⅱ五岁 \\n Ⅲ适诸兄出就外傅，先生涕泣欲从之；父特齐公乃为开发，教以唐诗，便能成诵。 \\n Ⅰ十年庚申(一八六０) \\n Ⅱ六岁 \\n Ⅲ迁居于南门东安坊马公庙，辟住宅四围空地为窥园。 \\n 十月初五日，特齐公殁。 \\n 从陈良玉先生受业。 \\n Ⅳ普鲁士船额鲁伯号攻击南部生番，被沉。 \\n 依天津条约，开安平、打狗、淡水、基隆港为商埠。 \\n 八月，飓风，降咸雨。 \\n 十月，淡水地震。 \\n Ⅰ十一年辛酉(一八六一) \\n Ⅱ七岁 \\n Ⅲ从许凤仪先生受业。 \\n Ⅳ设全台厘金局，归台湾道管辖。 \\n Ⅰ同治　元年壬戌(一八六二) \\n Ⅱ八岁 \\n Ⅲ从郑永贞先生受业。 \\n 施行全台团练。 \\n Ⅳ淡水大地震，五月大震。 \\n Ⅰ二年癸亥(一八六三) \\n Ⅱ九岁 \\n Ⅲ从叶崇品先生受业。 \\n Ⅳ开采基隆煤矿。 \\n Ⅰ三年甲子(一八六四) \\n Ⅱ十岁 \\n Ⅰ四年乙丑(一八六五) \\n Ⅱ十一岁 \\n Ⅳ英人鼓吹种植台湾茶叶。 \\n Ⅰ五年丙寅(一八六六) \\n Ⅱ十二岁 \\n Ⅲ英多夫舰在南岬附近被生番袭击。 \\n Ⅰ六年丁卯(一八六七) \\n Ⅱ十三岁 \\n Ⅳ美船鲁阿号漂泊至台湾南岸，船员为土番杀害。美领事向清廷交涉，由番目谢罪了事。 \\n 英遣二舰袭南岬附近之番人。 \\n 许外国人入台湾内地采买樟脑。 \\n 十一月，鸡笼头大地震，金包里沿海山崩、海涨，人民财产损害甚钜。 \\n Ⅰ七年戊辰(一八六八) \\n Ⅱ十四岁 \\n Ⅳ洋人米利斯请开拓南澳番地。 \\n 颁布台湾盐制，设盐务总局及属机关。 \\n Ⅰ八年己巳(一八六九) \\n Ⅱ十五岁 \\n Ⅳ安平洋商与安平协练兵弁冲突，英遣兵袭赤崁城。 \\n Ⅰ九年庚午(一八七０) \\n Ⅱ十六岁 \\n Ⅲ就童子试，伯父亦辉公喜曰：『读书种不绝矣』！ \\n Ⅳ「淡水厅志」成。 \\n 「北郭园全集」刻成。 \\n 公许开采基隆煤矿。 \\n Ⅰ十年辛未(一八七一) \\n Ⅱ十七岁 \\n Ⅳ林豪之「淡水厅志订谬」成。 \\n 琉球人民漂泊至台湾东岸，为牡丹社生番害杀五十四人。 \\n 设台北府。 \\n Ⅰ十一年壬申(一八七二) \\n Ⅱ十八岁 \\n Ⅳ设基隆海防同知于基隆港，管理煤业。 \\n 日本桦山资纪着手入台湾内地探险。 \\n 日本初派领事至中国，以福州领事兼理厦门、淡水事务。 \\n 八月，澎湖暴风、降咸雨，人民饥困异常。 \\n Ⅰ十二年癸酉(一八七三) \\n Ⅱ十九岁 \\n Ⅲ时有从商意，随二兄炳耀往大穆降学鹾务。诏安谢宪章先生见其文，极为嘉许，劝再就学；乃从先生受业二年。 \\n Ⅳ日本因前年台湾生番杀害琉球人事，时派全权大使向清廷交涉，不得要领。 \\n 日本备中小田县渔民漂泊至台湾东部之成广澳，被番人劫掠。 \\n Ⅰ十三年甲戌(一八七四) \\n Ⅱ二十岁 \\n Ⅳ日本西乡从道率征台军攻台湾，清政府承认赔偿日本损失，始遣归。 \\n 沉葆桢请于台湾分南、中、北三路兵，进攻番地，开山筑路。廷议照办，设「团练总局」。 \\n Ⅰ光绪　元年乙亥(一八七五) \\n Ⅱ二一岁 \\n Ⅳ设卑南厅、恒春县、淡水厅、新竹县，改噶玛兰县为宜兰县。春、冬二季，以福建巡抚分驻台湾。 \\n 解人民入番地之禁。 \\n 淮军提督唐定奎讨狮头社生番，不利。 \\n Ⅰ二年丙子(一八七六) \\n Ⅱ二二岁 \\n Ⅲ二兄炳耀卒。 \\n Ⅳ「训番俚谚」成。 \\n 建凤山试院。 \\n 讨太鲁阁生番。 \\n Ⅰ三年丁丑(一八七七) \\n Ⅱ二三岁 \\n Ⅲ吴樵山公卒。 \\n Ⅳ恒春县周有基等探红头屿。 \\n Ⅰ四年戊寅(一八七八) \\n Ⅱ二四岁 \\n Ⅲ广储东里林家聘为教师，修金百元。 \\n 谢宪章先生卒于是年端阳日。 \\n 设教「闻樨学舍」。 \\n Ⅳ奖励番民之抚育及番地之开垦。 \\n 讨伐台东加利苑及阿眉生番。 \\n Ⅰ五年己卯(一八七九) \\n Ⅱ二五岁 \\n Ⅲ入邑庠，拨府学第二名。 \\n Ⅳ建淡水县儒学。 \\n 「台湾地舆图」成。 \\n 「化番俚谚」成。 \\n Ⅰ六年庚辰(一八八０) \\n Ⅱ二六岁 \\n Ⅲ科考、岁考均列一等。 \\n Ⅳ建台北府儒学考棚及登瀛书院。 \\n 讨伐水沙连化生番。 \\n Ⅰ七年辛巳(一八八一) \\n Ⅱ二七岁 \\n Ⅲ娶吴樵山公三女慎为室。先是，樵山公于友处见先生书法，亟赏其美，赠以黄山谷「梨花帖」。临终，遗命以三女嫁之。 \\n Ⅳ改「团练总局」为「培元总局」。 \\n 讨伐台东平埔生番。 \\n 七月，澎湖暴风、降咸雨，满野如洗。 \\n Ⅰ八年壬午(一八八二) \\n Ⅱ二八岁 \\n Ⅲ蔡绮卿部郎聘教授，修金三百元；合书院膏伙，约得四百元。 \\n Ⅳ台北城修竣。 \\n Ⅰ九年癸未(一八八三) \\n Ⅱ二九岁 \\n Ⅳ科试一等。 \\n 六月，母蓝氏卒。当暑，入山觅穴。至十月间，始葬于二甲湾仔坪。葬时与吴姓兴讼，蒙台湾县沈江梅司马微服往勘，堂结息案。 \\n Ⅰ十年甲申(一八八四) \\n Ⅱ三十岁 \\n Ⅲ长男叔酉(赞书)生。 \\n 甲申以前存七绝五首、五绝四首、七律二首、五古一首，计十二首。 \\n Ⅳ讨伐率芒生番及东势角方面之北势番。 \\n 法军封锁台湾岛。 \\n 改「培元总局」为「团练总局」。 \\n 颁行「渔团制」。 \\n 八月，法军?击基隆。 \\n 九月，法军占领基隆。 \\n 十月，法舰陆战队占领淡水。 \\n Ⅰ十一年乙酉(一八八五) \\n Ⅱ三一岁 \\n Ⅲ服阕，中乡科解元童其峻榜下第四十一名，出张蕴松先生门下。 \\n 存七绝二首、七律八首，计十首。 \\n Ⅳ立台湾行省，设台北、台湾、台南三府，增设云林、苗栗二县及台东直隶州，改原台湾府为台南府、台湾县为安平县，置台湾府于今之台中。 \\n 以刘铭传为台湾巡抚，台政大加整顿。 \\n 法军退出台湾。 \\n Ⅰ十二年丙戌(一八八六) \\n Ⅱ三二岁 \\n Ⅲ会试报罢，仍在蔡绮卿家教读。 \\n 存七绝二十二首、五绝一首、五律九首，计三十二首。 \\n Ⅳ扩张台湾兵备，修筑?台，设「善后局」及「机器局」于台北。 \\n 设「电报总局」，架设全岛及福州电线，兼办「电报学堂」。 \\n 设「清赋局」，着手丈量全岛田亩。 \\n 设「抚垦局」及「番学堂」。 \\n 颁行「隘勇制」。 \\n 建「蓬壶书院」于台南城。 \\n 七月，巡抚刘铭传讨伐生番不利，与番人议和，撤兵。 \\n Ⅰ十三年丁亥(一八八七) \\n Ⅱ三三岁 \\n Ⅲ存七绝十九首、五绝十三首、七律十一首、五律三首、七古三首、五古一首，计五十首。 \\n Ⅳ着手敷设台湾铁路。 \\n 计画购买车轮船，航行内地及南洋。 \\n 设「矿脑总局」，归巡抚直辖。 \\n 创立「西学堂」。 \\n 建「英才书院」于苗栗。 \\n 讨伐东势角生番。 \\n 施九段反。 \\n Ⅰ十四年戊子(一八八八) \\n Ⅱ三四岁 \\n Ⅲ长女葵花生。 \\n Ⅳ设基隆、埔里社二厅。 \\n 讨伐平埔生番。 \\n Ⅰ十五年己丑(一八八九) \\n Ⅱ三五岁 \\n Ⅲ赴京会试，仍以言论伤时被放。 \\n 纳湘玉婢吴氏为妾。 \\n 存七绝六首、七律四首、七古一首，计十一首。 \\n Ⅳ巡抚刘铭传请福建水师赴台，水陆合攻南澳生番，不利；终于撤兵。 \\n 讨伐老狗番、大嵙崁方面及台东吕家望之生番。 \\n 建台湾府(台中)城。 \\n 建台湾府儒学及考棚于台湾城内。 \\n 建宏文书院。 \\n Ⅰ十六年庚寅(一八九０) \\n Ⅱ三六岁 \\n Ⅲ中会试恩科会元夏曾佑榜下第十八名。钦点主事，签分兵部车驾司，加员外郎衔。 \\n 叔甲生。 \\n 请假回籍。 \\n 存七绝九首、七律三首，计十二首。 \\n Ⅳ讨伐牡丹社番人。 \\n 初铸造银币。 \\n 基隆铁路工人于八堵发见沙金。 \\n 刘铭传辞职，以沉应奎代理巡抚事务。 \\n Ⅰ十七年辛卯(一八九一) \\n Ⅱ三七岁 \\n Ⅲ台南官绅会举管理「圣庙乐局」事务。 \\n 安平县陈子岳聘先生掌教蓬壶书院，辞未就；转荐蔡玉屏孝廉。 \\n 叔壬(赞元)生。 \\n 存七绝八首、七律五首、五律五首，计十八首。 \\n Ⅳ讨伐牡丹社番人。 \\n 台湾铁路由基隆至台北一段筑成。 \\n 以邵友濂为巡抚，缩小积极政策。 \\n 设沙金局。 \\n 设「台湾通志总局」，大搜史料。 \\n Ⅰ十八年壬辰(一八九二) \\n Ⅱ三八岁 \\n Ⅲ叔午(赞牂)生。 \\n Ⅳ讨伐率芒番人。 \\n 台北建「钦差行台」。 \\n 九份山发见金矿，特许林英芳采掘。 \\n Ⅰ十九年癸巳(一八九三) \\n Ⅱ三九岁 \\n Ⅲ叔丑(赞堃)生。 \\n 叔甲殇。 \\n Ⅳ建「明道书院」于台北、「崇基书院」于基隆。 \\n 「澎湖厅志」成。 \\n Ⅰ二十年甲午(一八九四) \\n Ⅱ四十岁 \\n Ⅲ唐巡抚聘入「台湾通志总局」，协修台湾通志」。 \\n 中日开战，改「台南采访局」为「团练局」，募勇二营，举先生为统领。 \\n 番匪刘乌和作乱，先生率勇平之。 \\n 四弟南雅公卒。 \\n 存七绝一首、七律四首，计五首。 \\n Ⅳ设南雅厅。 \\n 各厅县采访册成。 \\n 以唐景崧代理巡抚事务。 \\n 我国因朝鲜内乱，与日本开战，我师大败。 \\n Ⅰ二十一年乙未(一八九五) \\n Ⅱ四一岁 \\n Ⅲ四月，先生率团练至阿里关，冒瘴得病。闻台北已失，连夜赶回台南。刘永福出海口布防，命先生守台南。旧历九月初三日，日兵入台南，遍索先生，乡人匿之于城外田庄。初五日，以竹筏私送先生出安平港，乘船内渡。日人悬像求之，先生乃南走新加坡，转之暹罗。 \\n 先生命眷属遣散积产五万余金与部下，携子侄避居汕头。自廿四岁以后所积金钱及所置产业，至是荡尽。 \\n 叔未(赞能)生。 \\n 叔丁(赞乔)生。 \\n 存七绝十五首、七律二十五首、五律七首，计四十七首。 \\n Ⅳ二月，与日本议和，割让台湾、澎湖、辽东，赔兵费二百兆两。 \\n 巡抚唐景崧、提督刘永福等严饬水陆师反抗日本，命各处团练、渔团戒严。 \\n 四月，台湾绅民倡立「台湾民主国」，举唐景崧为大「伯理玺天德」。 \\n 六月，清遣李经方与日本台湾总督桦山资纪会见于基隆港外，授受台、澎诸岛。 \\n 大伯理玺天德唐景崧弃职逃入德船，从淡水走厦门。日本兵入台北。 \\n 七月，桦山总督送劝降书于刘永福。 \\n 日本编南进军，以台北东瀛书院为司令部。 \\n 九月，刘永福乘英船逃入内地。日兵占领安平?台，入台南城。 \\n Ⅰ二十二年丙申(一八九六) \\n Ⅱ四二岁 \\n Ⅲ先生自暹罗至新加坡。 \\n 聘吴献堂先生教授儿辈。 \\n 存七绝二十二首、七律五首、五律六首、七古一首、五古一首，计三十五首。 \\n Ⅳ四月，台东知州张仪春至总督府投降。 \\n 日本任乃木希典为台湾总督。 \\n Ⅰ二十三年丁酉(一八九七) \\n Ⅱ四三岁 \\n Ⅲ先生自新加坡回国；入京，改官知县。是年到广州禀到，住兴隆坊。 \\n 长兄梓修公殁。 \\n 吴献堂先生回汕头，改聘徐展云先生。 \\n 存七绝十四首、七律十四首、五律五首、七古二首、五古一首、四言一首，计三十七首。 \\n Ⅰ二十四年戊戌(一八九八) \\n Ⅱ四四岁 \\n Ⅲ番禺县裴伯谦聘分校县试卷毕，广州府周桂午委分校试卷。 \\n 次女赞花(蟾花)生。 \\n Ⅰ二十五年己亥(一八九九) \\n Ⅱ四五岁 \\n Ⅲ随黄和庭镇军到惠、潮、嘉一带办理清乡事务。 \\n 住长泰里。 \\n 存七绝二首、五绝一首、七律十四首，计十七首。 \\n Ⅰ二十六年庚子(一九００) \\n Ⅱ四六岁 \\n Ⅲ广州府陈省三委总校广府试卷。 \\n 委办佛山税关厘务。 \\n 存七绝二首、七律八首、五律七首、七古一首，计十八首。 \\n Ⅰ二十七年辛丑(一九０一) \\n Ⅱ四七岁 \\n Ⅲ委调乡试阅卷官，得士七人。 \\n 存七绝三十九首、七律六首、五律二首、五古四首，计五十一首。 \\n Ⅰ二十八年壬寅(一九０二) \\n Ⅱ四八岁 \\n Ⅲ委署雷州徐闻县。县僻事简，邑绅聘掌教「贵生书院」。 \\n Ⅰ二十九年癸卯(一九０三) \\n Ⅱ四九岁 \\n Ⅲ卸徐闻县任，赴广州。 \\n 特授广州三水县。未赴任回省，委赴钦州查案。 \\n 住祝寿巷。 \\n 调署阳春县。赴阳春县任。 \\n 招降巨盗李北海等。 \\n 委调乡试同考官。 \\n 徐展云先生病殁，聘倪玉笙先生。 \\n 存七绝十首、七律十八首、五律三首、七古一首，计三十二首。 \\n Ⅰ三十年甲辰(一九０四) \\n Ⅱ五十岁 \\n Ⅲ调署阳江军民同知。时土匪遍地，先生带兵深入珠环山，剿抚兼施。获办土匪数百人，杀盗魁廖伦；罪不至死者，带回处置。 \\n 叔酉聘同年陈梧冈长女素，回厦门结婚。 \\n Ⅰ三十一年乙巳(一九０五) \\n Ⅱ五一岁 \\n Ⅲ设「阳江习艺所」。设「阳江师范传习所」。派学生往东洋留学。开办阳江巡警。 \\n 存七绝一首、五律一首、五古七首，计九首。 \\n Ⅰ三十二年丙午(一九０六) \\n Ⅱ五二岁 \\n Ⅲ阳江厅逃犯，部议镌级；公罪准捐复抵销。 \\n 卸阳江同知任。回省，住丹桂里。 \\n 委办顺德县清乡事务。 \\n 儿辈入「随宦学堂」肄业。 \\n 倪玉笙先生病殁。聘韩贡三先生；于学堂功课外，教授儿辈经史。 \\n Ⅰ三十三年丁未(一九０七) \\n Ⅱ五三岁 \\n Ⅲ移居步蟾坊。 \\n 委解京饷。 \\n 委署三水县。 \\n 长女葵花归同邑黄荣。是年冬，殁于家。 \\n 叔壬入「黄埔陆军小学」肄业。 \\n 住九如坊。 \\n Ⅰ三十四年戊申(一九０八) \\n Ⅱ五四岁 \\n Ⅲ赴三水县任。 \\n 韩贡三先生辟六榕寺内官屋数椽为儿辈学塾，颜其舍曰「和梅宿舍」。 \\n 委办户口，限日清查，派员守催，不发公费；先生遂自费八千余金，办理其事。 \\n 存七绝六首、七律六首，计十二首。 \\n Ⅰ宣统元年己酉(一九０九) \\n Ⅱ五五岁 \\n Ⅲ捐廉五百金，修理三水县署「作新堂」。 \\n 长孙作新生。 \\n 存七绝二十首、五绝八首、七律二十六首、五律二首、七古一首、五古一首，计五十八首。 \\n Ⅰ二年庚戌(一九一０) \\n Ⅱ五六岁 \\n Ⅲ叔壬往东京留学。 \\n 存七绝九首、五绝二首、七律二首、五律十七首、七古二首、五古四首，计三十六首。 \\n Ⅰ三年辛亥(一九一一) \\n Ⅱ五七岁 \\n Ⅲ特授电白县，卸三水县事。将就任，适革命军兴，乃回漳州，被举为漳州民事局长。 \\n 叔壬投革命军。 \\n 移居至福建海澄县属海沧墟，名其宅为「借沧海居」。 \\n 存七绝七首、五绝一首、七律二十四首、五律三首、五古一首、计三十六首。 \\n Ⅰ民国元年壬子(一九一二) \\n Ⅱ五八岁 \\n Ⅲ回台南省墓，兼与诸亲友叙旧。叔酉任厦门同盟会会长。叔午受「石美小学」之聘。叔丑受「省立第二师范」之聘。 \\n 存七绝五十八首、五绝四首、七律五十四首、五律二十八首、七古三首、五古六首，计一百五十三首。 \\n Ⅰ二年癸丑(一九一三) \\n Ⅱ五九岁 \\n Ⅲ叔未卒。 \\n 遣叔午往日本，入东京「美术学校」。 \\n 被任为龙溪县知事。　聘衡州沈琛笙先生重修「龙溪县志」。 \\n 叔丑至缅甸仰光当教员。 \\n 辞龙溪县知事职，住漳州东门外管厝巷。 \\n 存七绝二十三首、七律五十五首、五律十三首、七古一首、五古三首，计九十五首。 \\n Ⅰ三年甲寅(一九一四) \\n Ⅱ六十岁 \\n Ⅲ叔丁毕业广州「光华医学校」。 \\n 叔壬往苏门答拉。 \\n 存七绝八首、七律二十首、五律二首、七古一首、五古一首，计三十二首。 \\n Ⅰ四年乙卯(一九一五) \\n Ⅱ六一岁 \\n Ⅲ菽庄主人聘先生为钟社诗友。 \\n 叔丑自仰光归，与台中林季商之妹月森订婚。 \\n 存七绝五首、七律二十三首、五律一首、七古一首、五古一首、七言排律一首，计三十二首。 \\n Ⅰ五年丙辰(一九一六) \\n Ⅱ六二岁 \\n Ⅲ回台省墓及参观「共进会」。 \\n 九月，菽庄主人荐先生至苏门答拉棉兰，为张鸿南先生编辑生平事略。 \\n 存七绝十四首、七律九十四首、五律七首、七古三首、五古一首，计一百十九首。 \\n Ⅰ六年丁巳(一九一七) \\n Ⅱ六三岁 \\n Ⅲ三月，次女蟾花归龙溪陈畴。 \\n 叔丑至北京求学。 \\n (旧历十一月十一日丑时，先生因痢疾殁于棉兰)。 \\n 存七绝八首、五绝四首、七律四十三首、五律十一首、七古二首、五古二首，计七十首。 \\n  \\n 　"}
{"章节": "·窥园先生自传", "正文": "　 \\n ·窥园先生自传 \\n 　 \\n  \\n 华人移居台湾最早的，据日本所传，有秦始皇二十八年（前二一九）徐福率童男女移住夷州和亶州底事情（夷州是台湾，亶州是小吕宋）。自秦以后，汉底东鳀、隋底琉球、掖玖、唐底流鬼、澎湖、元底瑠求、澎湖、波罗公，都是指台湾而言；但历代移民底有无，则不得而知。唐元和间（八○六～八二○），施肩吾有咏澎湖底诗，为澎湖见于艺文底第一次。有人说施肩吾率领家人移住澎湖，确与不确，也无从证明。宋、元以来，闽、粤人渡海移居台湾底渐多。明初，因为防御海盗和倭寇，曾令本岛居民悉移漳、泉二州；但居留人数并未见得减少。当嘉靖四十二年（一五六三），俞大猷追海盗入台湾以前，七鲲身、鹿耳门沿岸底华民已经聚成村落。这些从中国到台湾底移民，大概可以分为五种：一是海盗，二是渔户，三是贾客，四是规避重敛底平民，五是海盗或倭寇底俘虏。嘉靖中从广东揭阳移到赤嵌（台南）居住底许超，便是窥园先生底入台一世祖。这家底职业，因为旧家谱于清道光年间（一八二一～一八五○）毁掉，新谱并未载明，故不得而知。从家庭底传说，知道一世祖是蒙塾底师傅。若依上头移民底种类看来，他或者是属于第四或第五种人。自荷兰人占据以后，名台湾为丽都岛（花摩娑）、称赤嵌为毘舍那（或作毘舍耶），建城筑堡，辟港刊林，政治规模略具，人民生活渐饶。 \\n 许氏一家，自移殖以来到清嘉庆年间，宗族还未分居，并且各有职业。窥园先生底祖父永喜公是个秀才，因为兄弟们都从事生产，自己便教育几个学生，过他底书生生活。他前后三娶，生子八人。子侄们，除廷乐公业农、特齐公（讳廷璋）业儒以外，其余都是商人。道光中叶，许家兄弟共同经营了四间商店，是金珠、布匹、鞋帽和鸦片烟馆。不幸一夜底大火把那几间店子烧得精光，连家谱、地契都毁掉。家产荡尽，兄弟们才闹分居；特齐公因此分得西定坊武馆街烬余底鞋店为业。咸丰五年十月初五日（一八五五年十月十四日），特齐公在那破屋里得窥园先生。因为那间房子既不宜居住，更不宜做学塾底用处，在先生六岁时候，特齐公便将武馆街旧居卖掉，另置南门里延平郡王祠边马公庙住宅，建学舍数楹。舍后空地数亩，任草木自然滋长，名为「窥园」；取董子「下帷讲诵，三年不窥园」底意思。特齐公自在宅中开馆授徒。不久便谢世，遗下窥园给他底四个儿子。 \\n 窥园先生讳南英，号蕴白或允白。窥园主人、留发头陀、龙马书生、毘舍耶客、春江冷宦，都是他底自号。自特齐公殁后，家计专仗少数田产；蓝太恭人善于调度，十数年来诸子底学费都由她一人支持。先生排行第三；十九岁时，伯兄梓修公为台湾府吏、仲兄炳耀公在大穆降办盐务，以所入助家用。因为兄弟们都已成人，家用日绌，先生也想跟他二兄学卖盐去。谢宪章先生力劝他勉强继续求学，于是先生又跟谢先生受业。 \\n 先生所往来底都是当时教「大馆」底塾师，学问因此大进。吴樵山先生也是在这几年间认识底。当时在台湾城教学底前辈对于先生底品格学问都很推许。二十四岁，先生被聘去教家塾；不久，自己又在「窥园」里设一个学塾，名为「闻樨学舍」。当时最常往来底亲友是吴樵山（子云）、陈卜五、王泳翔、施云舫（士洁）、丘仙根（逢甲）、汪杏泉（春源）、陈省三（望曾）、陈梧冈（日翔）诸先生。他底诗人生活，也是从这个时候起。 \\n 自二十四到三十五岁，先生都以教学为业。光绪丙戌（一八八六）初到北京会试，因对策陈述国家危机所在，文章过于伤感，考官不敢录取。己丑（一八八九）再赴试，又因评论政治得失被放。隔年，中恩科会魁，授兵部车驾清吏司主事职。先生底志向本不在做官，只望成了名，可以在本乡服役。他对于台湾底风物知道很多，绅民对他也很有信仰，所以在十二月间他便回籍服役。 \\n 先生二十三岁时，遵吴樵山先生底遗嘱，聘他底第三女（讳慎）；越三年，完婚。夫妇感情，直到命终，极其融洽。在三十三岁左右，偶然认识台南一个歌伎吴湘玉；由怜生爱，屡想为她脱籍。两年后，经过许多困难，至终商定纳她为妾。湘玉喜过度，不久便得病，她底母亲要等她痊愈才肯嫁她。在抑郁着急底心境中，使她病加剧，因而夭折。她死后，先生将遗骸葬在荔支宅。湘玉底母亲感激他底情谊，便将死者底婢女吴逊送给他。他并不爱恋那女子，只为湘玉底缘故收留她。本集里底情词，多半是怀念湘玉底作品。 \\n 台湾于光绪十一年（一八八五）改设行省，以原台湾府为台南府、台湾县为安平县。自设省后，所有新政逐渐推行。先生对于新设施都潜心研究，每以为机器、矿务或其它实业都应自己学会了自已办，异族绝靠不住。自庚寅从北京回籍，台南绅官举他管理「圣庙乐局」事务。安平陈县令聘他做蓬壶书院山长，辞未就，因为他愿意帮助政府办理垦土化番底事业。他每深入番社，山里底番、汉人多认识他。甲午年春，唐巡抚聘他当台湾通志局协修，凡台南府属底沿革、风物都由他汇纂。中日开战，省府改台南采访局为团练局，以先生充统领，领两营兵。黄海之败，中枢当局以为自改设台湾行省以来五、六年间，所有新政都要经费，不但未见利益，甚且要赔垫许多帑金；加以台湾民众向有反清复明底倾向，不易统治：这或者也是决意割让底一个原因。那时人心惶惶，希望政府不放弃台湾，而一些土棍便想乘着官吏与地权交代底机会从中取利。有些唱「跟父也是吃饭，跟母也是吃饭」底论调，意思是归华、归日都可以。因此，民主国底建设虽然酝酿着，而人心并未一致。住近番地底汉人，与番人又乘机混合起来扰乱。台南附近有刘乌河底叛变，一重溪、菜寮、拔马、锡猿、木冈、南庄、半平桥、八张犁诸社都不安静。先生领兵把匪徒荡平以后，分兵屯防诸社。 \\n 乙未（一八九五）三月，中日和约签定。依约第二条，台湾及澎湖群岛都割归日本。台湾绅民反对无效，因是积极筹建「民主国」，举唐巡抚为大「伯理玺天德」，以玄武旗（蓝地黄虎）为国旗。军民诸政先由刘永福、丘逢甲诸人担任，等议院开后再定国策。那时，先生任筹防局统领，仍然屯兵番社附近诸隘。日本既与我国交换约书于芝罘，遂任桦山资纪为台湾总督，会见我全权李经方于基隆港外，接收全岛及澎湖群岛。七月，基隆失守，唐大「伯理玺天德」乘德轮船逃厦门，日人遂入台北。当基隆告急时，先生率台南防兵北行；到阿里关，听见台北已失，乃赶回台南。刘永福自己到安平港去布防，令先生守城。先生所领底兵本来不多，攻守都难操胜算。当时人心张皇，意见不一，故城终未关，任人逃避。先生也有意等城内人民避到乡间以后，再请兵固守。八月，嘉义失守，刘永福不愿死战，致书日军求和，且令台南解严；先生只得听命。和议未成，打狗、凤山相继陷，刘永福遂挟兵饷官帑数十万乘德船逃回中国。旧历九月初二，安平炮台被占。大局已去，丘逢甲也弃职，民主国在实际上已经消灭。城中绅商都不以死守为然，力劝先生解甲，因为兵饷被刘提走。先生便将私蓄现金尽数散给部下，几个弁目把他送出城外。九月初三日，日人入台南。本集里辛丑所作「无题」，便是记当日刘帅逃走和他不能守城底愤恨。又，乙未「寄台南诸友」也是表明他底心迹底作品。 \\n 民主国最后根据地台南被占领后，日人悬像遍索先生。乡人不得已，乃于九月初五日送先生到安平港，渔人用竹筏载他上船。「窥园词」中「忆旧」是叙这次底事。日人登船搜索了一遍，也没把他认出来。先生到厦门少住，便转向汕头，投宗人子荣、子明二位先生底乡里距鮀浦不远底桃都。子荣先生劝先生归宗，可惜旧家谱不存，入台一世祖与揭阳宗祠底关系都不得而知，这事只得罢论。子荣昆季又劝先生到南洋去换换生活，先生底旅费都是他们赠与。他们又把先生全家从台湾接到桃都，安置在宗祠边底别庄里。从此以后，先生底子孙便住在大陆，其余都留在台湾。现在把先生底世系略记于下，表示住在台湾底族人还很多。 \\n （图表，故省略，详细内容请参见版面文件） \\n 图表，故省略，详细内容请参见版面文件） \\n 说明：虚线示从略，虚镞示继承，仿宋体字示回大陆一家。诗中两言「九叶」，或者旧谱于超公下还有两代才到寿公。照新谱，自一世祖至先生只有七代而已。 \\n 先生在新嘉坡、曼谷诸地漫游，足够两年。囊金荡尽，迫着他上了宦途。但回到兵部当差既不可能，于是「自贬南交为末吏」（「寄题丘仓海工部澹定村心太平草庐」）去了。先生到北京投供吏部，自请开去兵部职务；降换广东即用知县，加同知衔。他愿意到广东，一因是祖籍，二因朋友多。又因漳州与潮州比邻，语言风俗多半相同，于是寄籍为龙溪县人。从北京南下，到桃都把家眷带到广州，住药王庙兴隆坊。丁酉（一八九七）、戊戌（一八九八）两年中，帮广州周知府与番禺裴县令评阅府、县试卷。己亥（一八九九）、委随潮州镇总兵黄金福行营到惠、潮、嘉一带办理清乡事务。庚子（一九○○），广州陈知府委总校广州府试卷。不久，又委充佛山汾水税关总办。辛丑（一九○一），由税关调省，充乡试阅卷官。试毕，委署徐闻县知县。这是他当地方官底第一遭。 \\n 徐闻在雷州半岛南端，民风醇朴。先生到任后，全县政事只用一位刑名师爷助理；其余会计钱粮诸事，都是自己经理。每旬放告，轻的是偷鸡剪钮，重的也不过是争田赖债；杀人越货，罕有所闻。『讼庭春草荫层层，官长真如退院僧』（「徐闻杂咏」），实在是当时光景。贵生书院山长杨先生退任，先生改书院为徐闻小学堂，选县中生员入学。邑绅见先生热心办学，乃公聘先生为掌教，每旬三、六、九日到堂讲经史二时。有清以来，县官兼书院掌教实是罕见。先生时到小学堂，与学生多有接触，因此对于县中人情风俗很能了解。先生每以「生于忧患，死于晏安」警策学生。又说：『人当奋勉，寸晷不懈；如耽逸乐，则放僻邪侈，无所不为。到那时候，身心不但没用，并且遗害后世』。他又以为人生无论做大小事，当要有些建树，才对得起社会；『生无建树死嫌迟』（「秋怀八首和丘仙根工部原韵」之四），也是他常说底话。案头除案卷外，时常放一册白纸本子，如于书中见有可以警发深思德行底文句便钞录在上头，名为「补过录」，每年完二、三百页。可惜三十年来浮家处处，此录丧失几尽，我身边只存一册而已。县衙早已破毁，前任县官假借考棚为公馆，先生又租东邻三官祠为儿辈书房。公余有暇，常到书房和徐展云先生谈话，有时也为儿辈讲国史。先生在徐闻约一年，全县绅民都爱戴他。 \\n 光绪二十九年（一九○三）广东乡试，先生被调入内帘。试毕，复委赴钦州查办重案。回省消差后，大吏以先生善治盗，因阳春、阳江连年闹匪，乃命他缓赴三水县本任，调署阳春县知县。到阳春视事仅六个月，对于匪盗剿抚兼施，功绩甚着，乃调任阳江军民同知兼办清乡事务。在阳江三年，与阳江游击柯壬贵会剿土匪，屡破贼巢。柯公以功授副将，加提督衔；先生受花翎四品顶戴底赏。阳江新政自光绪三十年（一九○四）由先生逐渐施行，最重要的是遣派东洋留学生以造专门人材，改濂溪书院为阳江师范传习所以养成各乡小学教员，创办地方巡警及习艺所。 \\n 光绪三十二年（一九○六）秋，改阳江为直隶州，领恩平、阳春二县。七月初五日，习艺所罪犯越狱，劫监仓羁所犯人同逃。那时，先生正下乡公干，何游击于初五早晨也离城往别处去。所长莫君人虽慈祥，却乏干才；平时对于所中犯人不但未加管束，并且任外人随时到所探望。所中犯人多半是礅犯，徒刑重者不过十五年，因此所长并没想到他们会反监。初五日下午，所中犯人突破狱门，登监视楼，夺守岗狱卒鎗械，拥所长出门。游击衙门正在习艺所旁边，逃犯们便拥进去，夺取大堂底鎗枝和子弹。过监仓和羁所，复破狱门，迫守卒解放群囚。一时城中秩序大乱，经巡警和同知衙门亲兵力击，匪犯乃由东门逃去，弃置莫君于田间。这事情本应所长及游击负责，因为先生身兼清乡总办，不能常驻城中。照例同知离城，游击便当留守；而何游击竟于初五早离城，致乱事起时，没人负责援救。初六日，先生自乡间赶回，计逃去重犯数十名、轻罪徒犯一百多名。乃将详情申报上司，对于游击及所长渎职事并未声明。部议开去三水本任，撤职留缉。那时所中还有几十名不愿逃走底囚徒，先生由他们知道逃犯底计画和行径，不出三个月捕回过半。于是捐复翎顶，回省候委。十二月，委办顺德县清乡事务，随即委解京饷。丙午、丁未（一九○六～○七）两年间可以说是先生在宦途上最不得意底时候，他因此自号「春江冷宦」。从北京回广州过香港，有人告诉他阳江越狱主犯利亚摩与同伴都在本岛当劳工，劝他请省府移文逮捕归案。先生说：『上天有好生之德，我所以追捕逃犯，是怕他们出去仍为盗贼害民。现在他们既然有了职业，当要给他们自新底机会，何必再去捕杀他们呢！况且我已为他们担了处分，不忍再藉他们底脂血来坚固自己底职位。任他们自由罢』。 \\n 光绪三十三年（一九○七）五月，赴三水县任。三年之中，力除秕政。向例：各房吏目都在各房办公，时间无定；甚至一件小案，也得迁延时日。先生乃于二堂旁边设县政办公室，每日集诸房吏在室内办公，自己也到室签押；舞弊底事顿减，人民都很愉快。县中巨绅，多有豢养世奴底陋习，先生严禁贩卖人口，且促他们解放群奴；因此与多数绅士不协，办事甚形棘手。县属巨姓械斗，闹出人命，先生秉公办理；两造争献贿赂，皆被严辞谢绝。他一生引为不负国家底两件事：一是除民害，一是不爱钱。「和耐公六十初度」，便是他底自白之一。当时左右劝他受两造赂金，既可以求好巨绅，又可以用那笔款去买好缺或过班。贿赂公行是三十年来公开的事情，拜门、钻营、馈赠是官僚升职底唯一途径；先生却恨这些事情，不但不受贿，并且严办说项底人。他做了十几年官，未尝拜过谁底门，也未曾为求差、求缺用过一文钱。对于出仕底看法，他并不从富贵着想；他尝说：『一个人出仕，不做廊庙宰，当做州县宰。因为廊庙宰亲近朝廷，一国大政容我筹措；州县宰亲近人民，群众利害容我乘除。这两种才，是真能为国效劳底宰官』。他既为公事得罪几个巨绅，便想辞职；会授电白县，乃卸事回省。将就新任，而武昌革命军起，一月之间，闽、粤响应。先生得漳州友人电召回漳，被举为革命政府民事局长。不久，南北共和，民事局撤销；先生乃退居海澄县属海沧墟，号所居为「借沧海居」。 \\n 住在海沧并非长策，因为先生全家所存现款只剩那用东西向汕头交通银行总办押借底五百元。从前在广州，凡有需要，都到子荣先生令嗣梅坡先生行里去融通；在海沧，却是举目无亲，他底困难实在难以言喻。陈梧冈先生自授秘鲁使臣后，未赴任，蛰居厦门；因清鼎革，想邀先生落发为僧，或于虎溪岩边筑室隐居。这两事都未成功，梧冈先生不久也谢世了。台湾亲友请先生且回故乡，先生遂带着叔午、叔未同行。台南南庄山林尚有一部分是先生底产业，亲友们劝他遣一两个儿子回台入日籍，领回那一大片土地。叔未本有日籍，因为他是庶出，先生不愿将这产业全交在他底手里，但在大陆诸子又没有一个愿意回乡入籍。先生于是放弃南庄山林，将所余分给留台族人，自己仍然回到厦门。在故乡时，日与诗社诸友联吟，住在亲戚吴筱霞先生园中。马公庙「恂园」前曾赁给日本某会社为宿舍，家人仍住前院；这时因为修筑大道，定须拆让。先生还乡，眼见他最爱底梅花被移、旧居被夷为平地、「窥园」一部份让与他人，那又何等伤心呢！ \\n 「借沧海居」地近市集，不宜居住，家人乃移居龙溪县属石美黄氏别庄。先生自台南回国后，境遇越苦；恰巧同年旧友张元奇先生为福建民政长，招先生到福州。张先生意思要任他为西路观察使，他辞不胜任，请任为龙溪县知事。这仍是他「不做廊庙宰，当做州县宰」底本旨。他对民国前途很有希望，但不以武力革命为然。这次正式为民国官吏，本想长做下去；无奈官范、民风越来越坏，豪绅劣民动藉共和名义，牵制地方行政。就任不久，因为禁止私斗和勒拔烟苗事情为当地豪劣所忌，捏词上控先生侵吞公款；先生因请卸职查办。省府查不确，诸豪劣畏罪，来求先生免予追究；先生于谈笑中表示他底大度。从此以后，先生便决计不再从政了。 \\n 卸任后，两袖清风，退居漳州东门外管厝巷。诸子中，有些学业还未完成，有些虽能自给，但也不很丰裕。民国四年（一九一五），林叔臧先生组织诗社，聘先生为社友，月给津贴若干；以此，先生个人生活稍裕，但家境困难仍未减少。故友中有劝他入京投故旧谋差遣底，有劝他回广东去底。当时广东省长某，为先生任阳春知县时所招抚底一人。柯参对幕客彭华绚先生在省公署已得要职，函召先生到广州，说省长必能高位报他。先生对家人说：『我最恨食人之报，何况他从前曾在我部属，今日反去向他讨噉饭地，岂不更可耻吗』？至终不去。 \\n 民国五年（一九一六），移居大岸顶。四月，因厦门日本领事底邀请，回台参与「台湾劝业共进会」，复与旧友周旋数月。因游关岭，轻便车出轨，先生受微伤，在台南休养。那时，苏门答拉棉兰城华侨市长张鸿南先生要聘人给他编辑服官三十五年事略，林叔臧先生荐先生到那里去；先生遂于重阳日南航。这样工作预定两年，而报酬若干并未说明。先生每月应支若干既不便动问，又因只身远行，时念乡里，以此居恒郁郁，每以诗酒自遣。加以三儿学费、次女嫁资都要筹措，一年之间，精神大为沮丧；扶病急将「张君事略」编就，希望能够带些酬金回国。不料欧战正酣，南海航信无定，间或两月一期。先生候船久，且无所事，越纵饮；因啖水果过多，得痢疾。民国六年旧历十一月十一日（一九一七年十二月二十四日）丑时卒于寓所，寿六十三岁。林健人先生及棉兰友人于市外买地数弓，把先生遗骸安葬在那里。 \\n 先生生平以梅自况，酷爱梅花，且能为它写照。在他底题画诗中，题自画梅花底诗占五分之三。对人对己，并不装道学模样。在台湾时发起「崇正社」，以「崇尚正义」为主旨；时时会集于竹溪寺，现在还有许多社友。他底情感真挚，从无虚饰。在本集里，到处可以看出他底深情。生平景仰苏、黄，且用「山谷」二字字他底诸子。他对于新学追求甚力，凡当时报章杂志，都用心去读；凡关于政治和世界大势底论文，先生尤有体会底能力。他不怕请教别人，对于外国字有时问到儿辈。他底诗中用了很多当时底新名词，并且时时流露他对于国家前途底忧虑，足以知道他是个富于时代意识底诗人。 \\n 这「留草」是从先生底「未定本」中编录出来。割台以前底诗词多半散失，现存底都是由先生底记忆重写出来，因而写诗底时间不能断定。本书底次序，是比较诗底内容和原稿底先后编成底。还有原稿删掉而编者以为可以存底，也重行钞入；原稿残缺或文句不完底，便不录入。原稿更改或拟改底字句，便用其中编者以为最好的。但删补总计不出十首，仍不失原稿底真面目。在这「留草」里，先生历年所作以壬子年（民国元年）为最多，其次为丙辰年（民国五年）。所作最多为七律，计四百七十五首；其次七绝三百三十五首，五律一百三十二首，五绝三十八首，五古三十五首，七古二十三首，其它二首，总计一千零三十九首。在「留草」后面附上「窥园词」一卷，计五十九阕。词道，先生自以为非所长，所以存底少。现在所存底词都是先生在民国元年以后从旧日记或草稿中选录底，所以也没有次序；次序也是编者定底。 \\n 自先生殁后，亲友们便敦促刊行他底诗草。民国九年我回漳州省母，将原稿带上北京来。因为当时所入不丰，不能付印；只钞了一份，将原稿存在三兄敦谷处。民国十五年秋，革命军北伐武昌，飞机弹毁敦谷住所，家中一切皆被破坏；事后于瓦砾场中搜出原稿完整如故，我们都非常喜欢。敦谷于十五年冬到上海，在那里将这全份稿本交给我。这几年来每想精刊全书，可惜限于财力，未能如愿。近因北京频陷于危，怕原稿化成劫灰；不得已，草率印了五百部。出版底时候，距先生殁已十六年；想起来，真对不起他。这部「留草」底刊行，承柯政和先生许多方面的帮助，应当在这里道谢。 \\n 作传，在原则上为编者所不主张。但上头底传只为使读者了解诗中底本事与作者底心境而作，并非褒扬先人底行述或哀启。所以前头没有很恭敬的称呼，也没请人「顿首填讳」；后头也不加「泣血稽颡谨述」。至于「传」中所未举出底，即与诗草内容没为什么关系或诗注中已经详说底事情，读者可以参看先生底「自定年谱」。「年谱」中底「台湾大事」与「记事」中底存诗统计，也是编者加入底。 \\n 民国二十二年，许赞坤谨识。 \\n ●后记 \\n 台南许南英先生所着「窥园留草」（诗集）附「窥园词」一册，计二四四页，是他的四子许地山（赞坤）先生在「中华民国二十二年六月刊于北京」（见原书扉页）的绝版书。当时祗印了五百部，没有标价，自然是种非卖品；大概用作自家宝藏并分赠亲友。因为印数无多，且多历年所，故存世遂稀。如以收藏台湾文献见着之省立台北图书馆，就未见此书的着录（查阅台湾省文献委员会刊行之「台湾文献资料目录」可悉）。所以说这是一本颇为珍贵的台湾文献，谅不过份。 \\n 原书首冠序文四篇，接着还有「窥园先生自定年谱」。「年谱」不独是作者很好的传记资料，同时也是清末台湾史事值得参考的史料。「年谱」之后，地山先生更为他父亲撰有详尽的「窥园先生诗传」，质素严谨，是一篇很标准的传记文学。传中述及的故事，也有不少是他书难得见到的可贵文献。 \\n 「留草」和「窥园词」本身，是一个台湾名进士家破国危幽思凄切的心声，交织着很多地方掌故以及当时文人风雅际会的纪录，所以「留草」的文献价值，好象比同时代的一些诗文集更高得多。 \\n 原刊最后附有「初」「再」二正误表，足见此书原刊校对时的仔细。「再补」之正误表说：『一再校对，仍有错误，未及改正底字恐怕还有，望读者原谅』。这表现出刊印者地山先生对他父亲的作品是如何的恭敬其事了！本书据台南许丙丁先生所藏的「留草」刊本作底，加新式标点，附添目录，作为「台湾文献丛刊」的一种。丙丁先生很赞同本丛刊的发行，故提供资料，不谈条件；使整理标点的工作从容而且顺利，这应该深切地感谢他。（黄典权） \\n  \\n 　"}
