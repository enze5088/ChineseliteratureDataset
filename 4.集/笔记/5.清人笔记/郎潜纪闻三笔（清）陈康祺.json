{"章节": "●序", "正文": "●序 \\n  \\n  \\n 近世卮言日出，著书益多，往往掇拾可喜可愕之事，不考虚实，不别是非，茶余酒后，苟以动听，犹借口曰：吾所言皆人事不涉神鬼。噫，俗语不实，成为丹青，不特无资于闻见，且恐遗误于浅识，是亦不可以已乎。鄞县陈钧堂大令，以高材擢甲科，浮沉郎署，载籍极博，裒集国初以来朝廷政要，绅事略，忠节孝义，治术军旅，目览手披，随所纪载，以为《郎潜纪闻》初笔、二笔。择焉必精，语焉必详，间有异闻辄加考正，诚恐流传失真，自诬诬世也。君既不得于曹司，乃求改外，以县令来江苏，所至有声。光绪九年秋，予应学使瑞安黄侍郎之聘，摄席南菁书院，君适宰江阴，因得读其书而韪之。以为非特杂撰琐闻者不能梦见，即本朝掌故之书，如新城山阳柳南、菔塘诸家，无此博赡精核也。兹复以三笔刊成属为之序。大抵仍前书体例，而更谨严。凡考名人言行，政治得失，世事变迁，胥于是乎有取焉。语曰：前事之不忘，后事之师也。传之后世，当为纪载之最。夫何闲然。南汇张文虎撰，时年七十六。"}
{"章节": "●卷一", "正文": "●卷一 \\n  \\n  \\n ◎贬斥道教之历史 \\n 国初沿明旧例，太常寺乐官用道士承充。乾隆间，高宗特谕廷臣：二氏异乐，不宜用之朝廷，乃别选儒士为乐官，而令道士改业。又乾隆五年，江西正一真人遣人到部投职名，欲随班恭祝万寿。梅文穆公珏成时为鸿胪卿，以应否随班行查礼部，礼部覆称，宜列左都御史下、侍郎前。文穆因上疏谓：道流卑职，不得滥厕班联。上是其言，敕部定议，嗣后正一真人不入班行。文穆又言：据《江西通志》称，真人张继宗，于康熙十九年授光禄大夫，此事不存档案，不见会典，不足为据，宜照提点演法之类，给与品级。上亦以为然，下部议，正一真人不许援例请封，授秩五品（按：顺治三年，江西抚李翔凤进正一真人张应景符四十幅，得旨，以无补治道，且恐天下效尤，置之。又康熙二十二年旨：张继宗见号真人，即着照所袭衔名给与诰命，一切僧道，不可过于优崇，致令妄为，尔等识之）。圣朝之慎重名器，杜绝异端，可谓至严至正。近来张氏子孙，乃犹有僭用极品仪制舆从，舄奕声气，招摇游历江浙闽粤诸省，沿途以符博金钱，并勒索地方有司供张馈赠，冥然若不知有前事者。当路巨公，盍拘系而惩创之，毋使斗米遗孽为患人间也。 \\n ◎刘师恕奏请饬缴海澄印信 \\n 福建海澄公向以管辖兵马，支销钱粮，给予印信。后营裁而印未缴。雍正五年，刘侍郎师恕方充福建观风整俗事，疏劾袭海澄公黄应缵滥给戚族印文，混行文武衙门，殊属非宜，请饬缴销，向后承袭时改给敕书。诏从之。 \\n ◎韩良辅由武改文 \\n 陕西甘州韩抚部良辅，以康熙三十年一甲三名武进士选二等侍卫。雍正二年，以广西提督署巡抚事，五年真授。垦旷土，驯瑶僮，清黔粤疆界，移官设防，颇著名绩，是亦武臣改文之有效者。 \\n ◎康熙朝任官不甚拘中外资格 \\n 勤恪公齐苏勒，初以内府主事出任永定河分司。既迁翰林院侍讲、国子监祭酒，仍管永定河分司事，时康熙四十余年也。可见当日择贤任事，不甚有中外资格之拘。 \\n ◎何世基沈廷正理学门户之见 \\n 雍正间，贵州巡抚何端简公世基，奉敕建龙神祠，将祀明臣王守仁之阳明书院，改作。后抚沈督部廷正疏言：守仁谪龙场驿丞时，讲明圣贤之学，化民牖俗，黔人始知诵习诗书，实为有功名教。阳明书院夙为省城士子瞻仰诵读之所，请仍其旧，别建龙神祠宇。得旨：“此举妥协之至。何世基留心理学，伊等各立门户，互相是非，若云无心，何至错误若此。俯顺舆情，改建为是。”康祺按：端简亦理学名臣，其平日殆诵法程朱，以姚江之学为害道，故龙场祠祀，毅然借端以去之。圣训煌煌，已如见其幽隐矣。 \\n ◎张杨园家教之严 \\n 桐乡张杨园先生履祥训门人语，姚瑚所述有云：默斯未冠时（按：默斯，先生子，名维恭），先生命暂以幅巾御寒，默斯不欲，隆冬盛寒，囚首露顶，家人患之，托瑚告先生，瑚难其辞。一日寒甚，始致辞曰：“默斯头冻如此，恐或多疾，奈何？”先生厉辞曰：“与之幅巾，彼既不肯，此头何妨冻落。”因言：“年前太福（原注：即仆陆慎乳名）小时，出镇私买一帽戴之，予见之怒甚，投之于厕。可以待子不如待仆乎！”康祺按：杨园晚举维恭，其家教方严，自不同世俗舐犊之爱。惟古人子冠父诏，礼节繁重，必非今日所可行。况寻常亵冠，与幅巾帕首何异。服御之细，驯致贼恩，盖讲学家之徽帜然已。 \\n ◎洪稚存赐圜不由朱文正之力 \\n 稚存编修以上书谪戍，明年即奉旨释回。赦下之次日，朱文正公入见，仁宗手先生书示公。公跽捧以观，则见御笔署其首四字曰：座右良箴。公顿首泣曰：“臣所郁结于中，久而不敢言者，至今日而皇上乃自行之，臣负皇上多矣，尚何言？”伏地久之始起。见钱衎石侍御《记事续稿》。他书多称稚存赐圜，由文正力，盖非事实也。《续稿》又称：编修上书乞代奏凡三处，一成邸，一即文正，一则长沙刘文恪。他书亦无及长沙者，前笔未详，爰补述之。 \\n ◎杭堇浦上疏抗论时事 \\n 乾隆间，杭堇浦尝以编修上疏抗论时事，谓用兵敛财及巡幸所至，有司一意奉行，其流弊皆及于百姓。疏凡十事，其言至戆激，部议当重辟。上仅令罢归田里，不之罪也。堇浦生平有此一节，亦不得以文人目之矣。 \\n ◎吴菘圃协揆之文章经济 \\n 吴菘圃协揆敬，以奏赋受知高宗，由编修超擢学士，屡持衡尺，朝士多推重其文章。阿文成公独荐吴某饶经济，可大任，奉旨分巡河南，兼理河务，遂以精练水事称。前后任东南河督，岁奏安澜，未尝有失，而它处溃防奉命塞决者，罔不如期底绩，世始服文成之识人。又林文忠公尝谓：协揆文章为政事所掩，即书法之美，一二小简，亦复超妙入古。然协揆未尝以书名，则蕴蓄之宏远，诚不可及也。 \\n ◎冯柯亭能以礼事亲 \\n 冯孟亭侍御为伯阳司寇之嫡孙。司寇庶子柯亭中丞钤抚安徽时，将葬其生母曹夫人，于司寇之茔，和前并列。侍御持不可曰：“是并嫡也。”中丞曰：“有子之妾，礼当，何并列之疑。”侍御退而考之，得韩魏公葬所生母胡，其柩后于嫡夫人尺许，魏公自为志铭曰：棺椁之制，悉用降等，安神之次，却而不齐，示不敢渎也。中丞无以难，议乃定。然中丞亦守礼严甚，尝入觐，高宗询及家事，谕曰：“汝母有贤子，今封夫人矣，将不为正室乎？”中丞叩首谢，敬对曰：“臣父未有遗命。”上霁颜曰：“是也，汝父未有命。”遂已。康祺按：中丞能以礼事其亲，侍御能以礼匡其长，二事均足为士大夫家范。 \\n ◎朱文正病中为曹侍御作墓铭 \\n 上海曹侍御疏劾和珅，身后始蒙优奖，余已述之矣。当嘉庆四年，侍御子玉水舍人江，将归葬，求铭于朱文正。文正病背痈方剧，舍人请俟愈后为之，寄江南，可及也。公曰：“不可，吾病，吾文且益真挚，愈于不病者。”乃流涕屑草，稿竣，请刘文清书之，避易数字，而文正意不惬，复改定而文清更书之，即今所刊石流传者也。文正不虑己之病，而急为之铭，文清再为之书而不厌，盖匪惟笃于友朋生死之际也。 \\n ◎陆太常深得士心 \\n 康熙间，嘉兴陆太常琦任广西学政，深得士心，粤人至比之蜀有文翁，潮有韩公。桂林祠堂，至今享尝不替。谢侍御济世《梅庄杂著》，有祭陆太常文，略曰：“先生之督学吾粤也，问何糊口，曰有学租，朝粥暮饭，人曰穷宗师。其阅卷也，手定甲乙，废寝食，人曰劳宗师。征鞍初卸，请业请益纷来前，人曰老教书宗师。及其去也，十二郡士子无不黯然悲者。”按：侍御仕雍、乾间，清直之声闻天下，衡量人物，不可一世，独倾服太常如此，知必非阿好之言。陆太常有遗言一纸，述其先人儒素固穷，以及生平遭际，辞气间皆抑然自下。末乃道其所得力处，以示子孙曰：“不妄交一人，不妄为一事，不妄取一钱。”按：宋倪文节之教人，亦有不妄出入，不妄语言，不妄思虑之语。太常三言，尤为笃实而深切也。（康祺谬为加二语云：不妄发一言，当在太常三不妄之先；不妄起一念，当在太常三不妄之后。呜呼！言之匪艰，行之维艰，扪心自思，能允蹈其一二否耶！） \\n ◎世祖褒恤遗忠之优厚 \\n 明季凌忠介公义渠，为甲申十九忠臣之一。顺治间归骨故丘，世祖廷谕知府吴绮护之行，且命为卜葬。本朝褒恤遗忠之典，盖自世祖开之也。 \\n ◎康熙季年疏请建储获谴之御史 \\n 前笔纪康熙季年太仓王相国以疏请建储获谴，其子詹事奕清代戍。其同日上疏，同时出塞之御史，未详姓名。兹考各书，知联名十二御史，盖大兴陶彝、高密任坪、秀水范长发、南城邹图云、柘城高玢、清苑王允晋、嘉善李允符、溧阳陈嘉猷、钱塘范允钅芮、武康高怡、吴赵成麃、山阴孙绍曾也。时号十二忠臣一孝子，孝子谓詹事也。又有称十三忠臣者，因其时仁和柴御史谦，亦以言建储同谪，后同释。释以雍正丙午，存者六人。唯詹事于诸御史赦后，又戍阿尔泰，十年乃归。归后为相国请赐恤，高宗谕以王当日不能深知圣祖默定储位之心，冒昧渎奏，固不合，但身居政府，为国本起见，尚属分所应言，赐御葬如例。盖人臣效忠靖献，不顾身家，事隔三朝，终邀天鉴，义可无闷也（按：十四人中，吾浙居其六，殆节义之邦风气然已）。 \\n ◎贤妇宝守先集 \\n 时帆祭酒法式善，性嗜风雅，四方名彦至京师者，无不叩诗龛之门，以诗文相倡答。祭酒著述甚饶，其藏情亦最富。祭酒没，公子中书桂馨贤而蚤世。中书夫人，煦斋相国女也，守诗龛中遗书，扃牢固。相国归自卜魁，欲观祭酒所辑朋旧及见录，约以毋借它人，并先订还期，然后出，其慎如此。以一妇人扌耆柱清门，宝守先集，至于父女之间，索绰罗氏（相国姓）及伍尧氏（祭酒姓）两家门法善而遗泽长矣。 \\n ◎戚瓶谷占验之学 \\n 德清戚瓶谷学士麟祥逮事圣祖，供奉书房有年，文章风采，与敬业怀清望相埒，尤通河洛之学。每祈祷晴雨，上命占验，不误晷刻。宪庙嗣位，尤重之。未几引病归，忽以事戍宁古塔。学士曰：“吾不能逆睹，以及于难，亦数也。虽然，某年吾当归。”及期，其第三子言宰连江，请于大府而乞恩焉，果得归。见归安章给谏所为《戚孝子传》。夫学士邃于数学，而仍无免祸之方，连江笃于孝思，而卒有回天之力，士大夫立身处世，可以知所务矣。 \\n ◎刘荫枢中丞之敢言 \\n 韩城刘中丞荫枢，以知县行取为吏、刑、户三科给事中，前后疏十上，论连捐速升之弊，又请试捐员、停保举、开言路、核名实，又言藩臬宜入觐奏事，又陈豫秦两省事宜，皆报可。又论楚省摊粮病民，下九卿议。公又开陈公卿间，遂蠲其赋。外转赣南道，署按察使，以争疑狱失巡抚意，劾罢之。康熙四十三年圣祖南巡，公迎见于潼关，此曰：“此刘胡子也，何为民服？”以被劾对，诏复其官。公广颡丰颐，美须髯，官科垣，屡蒙召见，上故识之。氵存擢贵州巡抚，会额鲁特数扰边，上使尚书富宁安等往征之。已击走矣，领兵大臣尚拟进剿，各省捐饷捐马者皆起。公上封事曰：“泽旺阿剌蒲坦，小丑也，侵扰哈密，小警也，请无用兵。”又密陈六事，略言：臣老人也，报皇上之日无几，敢冒死以言。从来与庸主言，非发露其详不可，与圣主言，则引其端而已悟。皇上圣主也，臣不敢多言，敢以六事进：重内地勿勤远略，谨喜怒而慎用人，核名实以重国本。寻以年垂八十请老，上令赴大军驻所周阅，详议具奏。公抵营，仍疏请屯哈密以东，兵毋轻出。又以病乞休，诏责其惮远涉，令还巡抚任。后数月，休致来京，下刑部议，以阻挠军务当绞，命发往博尔丹处种地，公年八十一矣。子炽请随侍，公笑止之曰：“人死道路，与家庭何异。汝自归，耕田读书，无我虑。”居喀尔（喀）三年，上谕廷臣曰：“刘荫枢忠臣也，但书生不知兵耳。”诏还京，复其官，千叟宴。雍正元年世宗召见，慰问赐金，遣之归，旋卒于家。康、雍间多直臣，若公之百折不挠，始终一节，亦所罕见。 \\n ◎刘中丞以权术革除门税 \\n 韩城刘中丞观察赣南时，赣之镇将私收门税。公阴遣一人负布，一人负麦，交午过其门，曰：“彼欲税，则质其布麦而来告。”会镇将方过饮，守令皆在，二人者来白失布麦状。公勃然曰：“门何税而为暴如是，监司买物而失其物，如小民何？”镇将惭退。明日，下令革其税。公乃复具觞邀镇将，揖之升堂，疾下拜曰：“帅惠吾民，敢不拜嘉。”镇将大欢。康祺按：公性鲠直，此举惠人之政，以委曲行之，其权术尤可爱也。 \\n ◎圣祖旌龚蘅圃侍御敢言 \\n 康熙朝，龚蘅圃侍御翔麟劲直敢言，屡击权贵。劾靖逆侯之子张云翮，劾滇黔督部赵公良栋，皆拜御书之赐，旌其敢言。其劾熊孝感弟黩货，并纠孝感，上亦韪之。论者谓宋唐子方以灯笼锦事劾文潞国，虽尝写貌禁中，卒不免有春州之谪，未若侍御之生际圣明也。 \\n ◎刘孝子 \\n 《先正事略·孝义门》载：近世孝子寻亲远道，备历诸艰，至十余人之多，或负骨归葬，或奉以还乡，诚感神明，卒遂其志。然考其出门，年皆在二十、三十。独康熙间毕节刘孝子，以十四龄童子，至性勃发，只身孤行，阅十年之久，足迹遍天下，果得其父于万里之外，奉之以归，其事尤旷绝千古，而李氏事略未及采，亦一阙也（按：李氏所失载远道寻亲，如钱唐陆寅、单父刘宏甲、山阴杨宾、溧阳潘天成辈尚多）。孝子名琪，生四岁，父出贾不返。孝子时涕泣思父，辄依母陈，问父形貌奚若，及父平日言动，谨志之。既而请于母，欲求父所在。母曰：“儿幼稚何能为，姑待之。”至年十四，泣谓母曰：“儿行决矣。”母亦泣曰：“若父始客滇，今十年，不知所往，儿能大索天下邪？慎无去我。”孝子跽而曰：“儿幸有兄弟可奉母，母无念儿。儿不得父，不可为子，儿行决矣。”则先求之滇，不得，则之蜀，之楚，西逾桂林，北走秦陇，险阻寒饿，屡濒于死。时距父客游时已辽远，传闻疑似，必踪迹达其地，望绝而后之它。悲思凄怆，为诗四十章传于人，冀有来告者。既又之吴越，之齐鲁，之燕，之赵，如是十年。一日，忽于京师之国舅厂，闻有乡音者，审里居姓名，则其父也。道家常旧事悉符合，相持大恸，道路闻者皆流涕。长洲沈文悫公歌诗纪其事，从而和者百十人。孝子侍父归，母犹无恙。家故贫，竭力营甘旨，孝养二十余年。及遭忧，孝子四十余矣。子五人，一举于乡，孙曾并著文行。元孙侍御史晟昌，始以孝子事实上于朝，覆按得实，乃命有司坊其县而祠祀焉。吁，天祚完人，国旌至行，食报之厚，理极寻常。顾夷考二十四史独行、卓行诸传中，如彼其纯且挚者，几人哉！几人哉！ \\n ◎宣宗推恩廉吏后裔 \\n 固始吴瀹斋中丞其，气深识沉，操守贞白。抚山西时，裁革盐规，不以入告。道光二十九年，公已没矣，以整理山西盐务，因缘达天听，上大嘉叹，立赐公子承恩、洪恩，孙樽让举人，承恩并赐主事。廉吏儿孙，世传簪绂，不贤于金籝万万乎？ \\n ◎父子同官之恩荣 \\n 王文靖相国熙，以顺治十四年擢宏文院学士，时公父文贞公崇简适任国史馆学士。上曰：“父子同官，古今所少，以尔诚恪，特加此恩。”荣矣哉（按：文靖寻改掌翰林院学士兼礼部侍郎，考满，加礼部尚书。而文贞实先长礼部，是父子屡同官矣）！ \\n ◎王文靖奏罢招民知县 \\n 康熙初年例：凡招民百家，送至盛京，优叙知县，谓之招民知县。后经王文靖公疏言：“恐有不肖奸民，借赀为市，贻害地方，宜改授散秩，以绝傲悻。”从之。 \\n ◎皇子临大臣丧之典礼 \\n 康熙四十一年，少傅王文靖公卒于家。上命直郡王云：前此大臣病逝，闻有命皇子临其丧者，从未施拜奠之礼。大学士王熙，因系世祖章皇帝旧臣，特令王行礼，举哀致奠。盖以公服官最久，力矢公忠，故饰终之典加厚也。 \\n ◎本朝裁抑宦官之始 \\n 顺治元年定鼎颁诏，赐廷臣宴，有内监数辈先行拜舞。奉谕：朝贺大典，内监不得沿明制入班行礼。从户科给事中郝杰请也。本朝之裁抑宦官，自此举始（按：郝公并请复牙牌旧制，照品级悬带）。 \\n ◎圣祖追谥励杜讷 \\n 凡大臣身后应否予谥，由礼部奏请，既得旨，由内阁拟字进呈，候上圈出，此定例也。康熙四十二年，励侍郎杜讷卒于官，已特赐祭葬矣。越二年，圣祖驻跸静海，追念公效力南书房二十余年，敬慎勤劳，有旨赐谥，并御书文恪二字赐其家。 \\n ◎于襄勤任县令时之得民心 \\n 于襄勤公与清端同名，宦迹亦与清端相追逐，人称清端为老于成龙，襄勤为小于成龙。襄勤初以乐亭令权知滦州，缘罪囚脱逃，应降调。乐亭民列其善政，叩阍吁留，部议以保留违禁，械为首者，系于狱。逾年，县民再叩阍，下巡抚金世德察奏，所列善政皆实，始复襄勤官。嗣清端抚直，识其贤。清端迁两江总督，疏荐其可大用，寻以江宁府阙员请敕，廷推清操久著与于成龙相类者，上果以襄勤任之。自此襄勤遂简在帝心，隆隆日上，循声伟绩，与清端颉颃矣。 \\n ◎圣祖推恩于襄勤之父 \\n 于襄勤之擢安徽按察使也，圣祖方以巡狩还京师，特诏奖襄勤贤能廉介，赐其父原任参领于德水貂裘。又通谕八旗都统、侍郎诸臣，有子弟官外者，各贻书训勉，效于成龙洁己爱民。是举也，教忠教孝，树之风声，岂独襄勤父子感入骨髓欤（按：襄勤以知府升臬司，未为道员，以臬司擢巡抚，亦未为藩司，盖圣祖信之有素也）？ \\n ◎借钞内府秘本之私见 \\n 阮文达公文选楼藏书，道光癸卯先被回禄，后又遭粤匪之变，宋元旧版，尽付劫灰，公所进呈四库未收书，其原本亦已无存。是秘府所藏，多半海内孤本，惜无好事者请将是书移内阁翰林院，许入直者借钞，庶尚有流布尘寰之一日与？ \\n ◎窦东皋党附和珅之传疑 \\n 钱衎石侍御《记事稿》云：“诸城窦佥都之被谤于洪更生也，谓尝书扇称门生于和珅，小岘秦氏既辨其诬矣（余《初笔》亦采秦说）。佥都督浙学，有清誉，发贪吏重敛，几罹身祸，浙人戴其德。厥后乙卯主会试，且大为和珅所，其非党附也明甚。然当时珅声势暴横，身为大臣，不能锄而去之，彼介其属以相浼，必屈吾意以供其一瞬之适也何居，虽不书可也。”钱氏此论，可云至正至严。其续稿则谓北江先生上成亲王书稿，已得见于先生子幼怀，知先生论劾诸大僚，并无诋及窦公之语。幼怀并言：“吾父自督学贵州还朝，始直书房，在嘉庆初，窦公久去位，亦未同时也。然则侍郎所记误矣。”云云。康祺按：窦洪二公，历官年月，实未同值上斋（东皋予休，在乾隆六十年，明年丙辰，北江始入书房）。惟小岘侍郎与二公皆僚故，和珅索东皋书，即介小岘以通意，及北江劾窦于身后，小岘亦尚在朝，断无误信传闻一言，而诬及两友之理。幼怀为北江晚出子，或乃兄孟慈辈以诋毁窦公言多过实，已将原稿节删欤（顷考得北江实有劾窦公事，详见卷六）？ \\n ◎嵇文恭不为和珅书楹帖之委曲 \\n 钱氏《记事稿》，尝因东皋书扇，记及嵇文恭公逸事云：嵇公与和珅同在政府，一日乞书楹帖。公受其纸，归，乃召翰林甲乙数人者饮于堂。童子彭寿请曰：“研墨已得矣。”公叱之曰：“吾方有客，尔何言？”客请其故而曰：“吾侪正乐观公之用笔以为法也。”公遂对客书之，甫半而彭寿覆其墨。公起诟让之，客为请乃已。明日，谢珅曰：“徒败公佳纸。”盖彭寿覆墨，公所教也。甲乙数人，皆珅门下士，使亲见之言于珅，以为信也。公所以委曲为是者，亦以称谓故也。钱氏又谓：公方与珅一堂议政，使其相水火，必激而偾事，去之既无其力，怒之何益，而卒能不丧所守，公盖有柔嘉之则者。康祺窃谓嵇公之事太曲，钱氏之论亦非。文恭两世宰辅，受国厚恩，不知珅奸则已，既知珅奸，上者抗疏以纠弹，次则洁身以引避，而乃委蛇共事，其咎岂止如楹帖之滥书。然不以之责公者，珅尊为上公，贵为懿戚，圣眷之笃，旷绝百僚，同时满臣如阿文成、福文襄，汉臣如朱文正、董文恭，均不能有所匡抑，奚独咎公？但论此举，设彭寿来请而诸翰林漠不置询，公将何以行其术？设明日谢珅而珅复易纸以请，公又将何以饰其词？且彭寿一小奴，宰相之家，仆从杂沓，甲乙之来，舆马纷繁，稍不解事，漏泄随之，万一辗转入珅耳，公不几自速其祸乎？夫东皋之所以被诬者，徒以门生二字耳。公与珅同在政府，其称谓不过等伦，珅虽骄横，必无强公称门生之理。平日不相趋附，而谓偶书楹帖，即玷终身，清议不如是之严，文网亦不如是之密。试观和珅败后，李潢、吴省钦辈，果仅以翰墨招尤乎？况公忠荩耆臣，早邀天鉴，使书联便恐罹祸，则与珅数年共事，断不能无一刺之拜谒，杯酒之往还，倘有指为踪迹昵密者，其将何以巧避乎？此事殆传之失真，钱氏遽笔之书，漫许为柔嘉之则。柔嘉本谊，恐不其然。 \\n ◎耿精忠有贤母 \\n 耿精忠两次畔乱，朝人暮豕，其罪不亚于吴逆。顾其母周氏，则贤母也。当滇氛初起，精忠密受伪命，周氏屡责不悛，即愤郁绝食而死。范忠贞公犹唁之。精忠弟昭忠、聚忠，亦尝首发逆谋，及精忠再降，复合疏请赐显戮，播告中外，以为乱臣贼子戒。然则精忠洵戾气所独钟矣。 \\n ◎太白山人 \\n 关中二李，为康熙问大儒。亦有称三李者，二曲、子德外，一则之太白山人也。名柏，字雪木，九岁孤，稍长读小学曰：“道在是矣。”遂尽焚所习帖括，日诵古书。会童子试，匿废寺眢井以免。母命之，乃一就试，补弟子员，旋弃去入山，力耕苦学。自子德被征至京师，数称山人贤，人始有知之者。或欲周之，辄峻拒。尝一日两粥，或半月食无盐，忍饥默坐，洒如也。自诵曰：“贫贱在我，实有其门。出我门死，入我门存。”又曰：“牛被绣，鸾刀就。”善作书，著有《槲叶集》，盖山中乏纸，采槲叶所书也。其潜光晦真，抱道自乐，似尤出、富平之上（按：山人女即适二曲子，儒家婚媾不当有是，二李先世，必有一改姓者）。 \\n ◎蒋予蒲见理不明 \\n 王树勋者，始为僧，以修练术游京师，教人蔬食，云能前知，卿大夫多从之游。大臣出治河，挟与俱，敬礼备至。已而料河事及工筑成败皆不酬，皋文先生记其事。然树勋竟入赀得知府，上考，重入京，为御史石承藻疏劾，流窜边方。王仲瞿昙有和尚太守诗，甚怪伟。石疏中，连及侍郎蒋予蒲为其弟子。上召问，侍郎对：尝与谈道，然臣实肉食。会军机章京方饭，侍郎亦饭，尽肉而出。然侍郎久蔬食，上亦知之，仍罢斥。树勋不足讥，侍郎辈读书入官，徒以见理不明，祸福生死之心，扰扰于方寸，而邪说得以乘其虚，至身败名裂而后已，可不惧乎？ \\n ◎苏瑶青女士之才节 \\n 嵇文敏公之先德留山先生，以范忠贞幕府殉闽藩耿逆之变，忠义焯史牒矣。其时先生妾苏氏字瑶青者，随侍在闽，同幽狱中三年，以钞先生著作为日课。今所传《西京杂语》三十余篇，《东田医补》十二卷，及《竹林集》、《葭秋堂诗》之属，皆瑶青手稿也。先生赴义，瑶青年才十七，同时取带，面先生而缢。兹事仅见古愚心言《南天碧血录》，亟采之以补彤史之遗。 \\n ◎谢济世不屈于学使 \\n 士大夫立朝风节，多由读书养气而来，亦有少日贫贱，即不肯稍自枉绌者，盖天赋劲骨，异日必有树立者也。金州谢观察济世，雍乾间号扌扌直臣。年十八，应学使者试，学使跣而坐于堂，命跽而呈卷，先生不从，逐之出，请罪于其母。母笑曰：“儿何罪，今日为一领蓝衫屈，它日仕宦，窥狗窦为门生义儿，皆此忍辱求荣一念误之也。汝能是，吾无忧矣。”按观察木强戆直，取怨同朝，幸遭际圣明，不为范滂耳。若其母，虽滂母何愧焉。 \\n ◎朝鲜在中江互市之例 \\n 朝鲜为国家外藩，边门商民亦有互市之例，谓之马市。市设于中江，岁春秋仲月望后，朝鲜员役以牛货济陈于江干，驻防兵丁台驲夫以布七千五百十四段，易牛二百、盐二百九十九包、海菜万五千八百斤、海参二千二百斤、大小纸十万八千张、绵麻布四百九十九段、铁犁二百具。以京畿、平壤、黄海三道商各一人承办，义州知府率员役领之。所具糗饵薨鱼称之曰宴，其官商曰别将。右见蒙古博明所著《凤城琐录》，亦圣朝怀远之谟也。 \\n ◎洪稚存诗谶 \\n 李无阝斋方伯赓芸，才学醇茂，以二甲第二名进士，以知县即用。稚存太史以是科及第，送李出都诗有云：“郎官改秘阁，此例亦有旧，二十有七人（是科入馆者二十七人），待子成列宿。”后是科主事黄勤敏公钺，以能书被荐，入懋勤殿，对品改赞善，遂应此诗之谶。 \\n ◎王麟瑞无愧为孝廉方正 \\n 本朝无乡举里选之例，而惟孝廉方正一科，犹有选举遗意。惜州郡长吏，不甚讲求实行，而膺荐授职，亦多半处以闲曹，举人出身者，始获以知县待阙，议者歉焉。若雍正年间南靖王侍御之所遭，则去古人殊未远。侍御名麟瑞，八岁丧母，能尽哀，事继母如母。母病渴，思食青梅，侍御绕树呼号，绝食三日，是夜，梅忽华，旋结实，摘以奉母，病立愈。父殁，庐墓三年。突遇虎，虎却避之，闻者叹异。里人刘升遗金数百，拾而还之，俾得完娶。雍正元年，既举特科，复以荐授永平知府，历四川道察御监史。惜世之膺是选者，不尽如侍御之至行，交推亦不能如侍御之崇阶叠陟也。"}
{"章节": "●卷二", "正文": "●卷二 \\n  \\n  \\n ◎强忠烈首破李文成逆谋之功 \\n 嘉庆十八年林清之乱，滑县令强忠烈克捷实有社稷功，朝廷矜恤尤厚，而中外至今有异言。顷读钱氏《记事稿》，颇得其实，亟采之。公初莅滑，有退吏方颂系，公白其诬，出之。吏感激，思自效，讠逆谋以白公。公密申太守，请调兵为备，而后禽之。太守不应，且属毋张皇生事端。再申，又不应。九月，贼载兵二车入滑，公知事急，又以申于守，答如前。公曰：“兵不得调矣，顾其下，吾欲遂禽之，何如？”吏役多感公，愿尽力，遂突入李文成舍，絷而归。文成贼中渠恶，主滑事者也。公坐堂皇，严诂谋叛状，暴笞断其胫。文成及其党二十四人皆具服，乃之狱。贼夜入狱，劫文成出，遂举事。公闻变，率吏役御贼，巷战良久，贼益众，吏役争拥公出城，将奔开封求援兵。旦至封丘，封丘令全福劝少休，而飞骑白太守。守曰：“吾闻滑破，谓令死矣，已申省，强君义当死。”全福匿郡檄，从容语公：“闻贼据滑，势张甚，非厚集兵力不能系，滑旦夕不得复，奈何。”公大恸曰：“城不得复耶，吾死后矣。”起立问：“有朝服乎？”曰：“有。”朝服至，公望阙北面再拜讫，为书致其同年席元榜，属善教二子，谕二子事席如父，赋诗一章，吾必为厉鬼杀贼，乃缢。后城破三日也。或诬公是时欲遁去，或云太守以不早发兵，畏公言，迫之死，皆不然。公死未尝见郡檄，且以脱身可无死，乃朝服拜阙，慷慨作歌，谓非就义如归者乎？是役也，假令太守早从公言，谒大府集营兵，则滑可不失，而林清之谋早泄，必不至氛扰宫禁，亟返銮舆，縻饷劳师，阅两时之久而后克。假令公不禽文成，刑伤残废，则文成奸谋，方将以十五日前北来，为林清后继，祸患更不胜言。是公即不死，而公之功，亦足庙食而无愧者也。睿皇帝褒劝忠义，越格从隆，而悠悠之言，反若为妖人图报复者，是可痛矣。公家属从殉，略见前笔，不复书。 \\n ◎转庵上人 \\n 国初余姚人孙旭，出身武举，少以豪侠闻，轻财结客，颇捍法禁，奏当论死，用计跳免。而潜从征吴逆，屡立奇功，经大将军表奏，特授陕西粮储道。丁艰归，服阕不仕，遂弃家为僧于吴兴之白雀，结庐以老，世称转庵上人。天生畸士，乃为彼教所收，亦可惜也。 \\n ◎秦文恭荐名医徐灵胎 \\n 康熙二十六年，上访天下名医于诸大臣，无锡秦文恭公以吴江徐大椿灵胎对，征诣阙下，后以老病乞归，亦文恭代奏。灵胎蜚遁溪山，卖药养母，晶学兼粹，固宜名动九重也。 \\n ◎蒋恭两宴琼林 \\n 长洲蒋太史恭，康熙乙未进士，未授职，后缘事被黜。越六年，辛丑，捷南宫，入词苑。两宴琼林，世称奇遇。 \\n ◎沈征士不以贫窭废学 \\n 吴江沈彤冠云，后鸿博科征士之表表者。少醇笃，精研六经，尤善《礼》学，与修《三礼》及《一统志》，书成，授官不就，归。顾家计贫甚，家无灶，以行灶炊爨，有《行灶记》存集中。尝绝粮，其母采羊眼豆以供晚食。寒斋絮衣，纂述不倦。其所著《周官禄田考》诸书，皆有功经学。所遇如此，所诣如彼，孤寒牢落之士，无自摧颓矣。 \\n ◎王进宝兴陕省屯田之利 \\n 陕西提督王进宝，平蜀乱后，驻节固原，大兴屯田之利，身先士卒，力耕百亩，将校以是为差。于是西边无旷土，岁省度支无算。论者谓汉赵充国屯金城，魏枣祗、任峻屯许下，唐郭子仪屯河中，古人不得专美也。 \\n ◎吴廷桢张大受顾嗣立之恩遇 \\n 康熙三十八年春，六飞南巡，由浙回苏，长洲举人吴廷桢驾小舟迎谒水次。召对赋诗，称上意，大喜，于是询知其以冒籍黜者也（按：廷桢中丙子北闱），诏复之。复询才如尔者，更有谁。廷桢举其友张大受、顾嗣立对。明日回舻，上皆召见，撤尚方猊糖以赐，命两近臣送之归。三吴誉髦，侈为不世之遇。 \\n ◎圣祖赐曹寅母御书匾额 \\n 康熙己卯夏四月，上南巡回驭，驻跸于江宁织造曹寅之署。曹世受国恩，与亲臣、世臣之列，爱奉母孙氏朝谒。上见之色喜，且劳之曰：此吾家老人也，赏赉甚渥。会庭中谖花盛开，遂御书“萱瑞堂”三字以赐。考史：大臣母高年召见者，或给扶，或赐币，或称老福，从无亲洒翰墨之事。曹氏母子，洵昌黎所云，上祥下瑞，无休期矣。 \\n ◎圣祖谕殿试之大臣子弟皆置三甲 \\n 康熙庚辰殿试榜将发，上谕内阁曰：大臣子弟皆置三甲。圣天子赏不阿近，申寒之气，杜亻敫悻之门，真使百世感奋。惜当日未著为定例，二百年来，老牛舐犊，野鸟为鸾（二语用张江陵子及第故事），犹时或见之也。 \\n ◎汤文正之清廉 \\n 汤文正公抚吴，日给惟菜韭。一日阅簿，见某日市只鸡，愕问曰：“谁市鸡者？”仆叩头曰：“公子。”公怒，立召公子跽庭下而责之曰：“汝谓苏州鸡贱如河南邪？汝思啖鸡，便归去，恶有士不嚼菜根而能自立者？”并笞其仆而遣之。公生日，荐绅知公绝馈遗，惟制屏为寿，公辞焉。启曰：“汪琬撰文在上。”公命录以入，仍返其屏。内擢去苏，敝簏数肩，不增于旧，惟廿一史则吴中物，公指谓祖行诸公曰：“吴中价廉，故市之，然颇累马力。”当时舆评，谓清兴以来，八座之中一人而已。 \\n ◎秦大士未贵时之志节 \\n 侍讲学士江宁秦公大士，乾隆十七年殿试第一人也。精篆隶行草之学，未贵时，卖字以自给，求者踵至。客有知公贫，以厚币请者，微察其有德色，遽还之，客谢罪至再，终不许。一游淮扬鹾使幕中，闻前辈箴规语，亟拂袖归，闭门竟其学。志节如此，可云不负巍科。或又传公少年以亲老家贫，祷于神，愿减算以博一第。是虽志在显扬，而热中过甚，非居易俟命之道矣。 \\n ◎汪师韩编修为妒妇所累 \\n 雍正朝，钱塘汪太史师韩教授皇子，赐居圆明园侧，离家人所居仅一舍，不能治其私，其妻怒其妾，而听其居外。台臣以为言，遂罢官。编修植品端介无可疵，著作淹雅（著有《谈书录》、《诗学纂闻》、《韩门缀学》诸书，其《缀学》仿顾氏《日知录》之体，考订详洽，为近代说部之佳者），徒以闺房诟谇之私，累及清名，一斥不复。然则家有妒妇，其亦士大夫生平之大不幸已。 \\n ◎杨文定疏请加增宁夏乡试中额 \\n 曩陕甘乡试，以甘肃、宁夏地处边界，士子试卷，别编聿丁号取中。康熙五十三年，杨文定公为正考官，以是科宁夏佳卷多而限于额，特疏请加中一名，诏从之。 \\n ◎圣祖垂问杨文定之乏嗣 \\n 杨文定公艰于得子，康熙五十五年，圣祖仁皇帝垂问及之，深为焦虑。公奏云：臣弟廪贡生杨名世，今年可望举子，即以为臣后。名世果以是年生子，公抚以为嗣，名应询，盖纪恩也。 \\n ◎圣祖知应先生之名 \\n 仁和应处士谦，入国朝后，弃诸生服，外和内刚，抱道自乐，隘屋授徒，廑蔽风雨，家无僮，自职启闭。太守淮阴嵇宗孟数式闾，欲有赠，嗫嚅未出。处士示以所作《无闷先生传》，乃不敢言。康熙戊午，诏征天下博学鸿儒，内阅学士项景襄、李天馥交章荐辟，处士辞笃癃不起。天子素闻其名，问阁臣曰：“是杭人所称应先生邪？”佥曰是。谕不许辞，巡抚陈秉直为言，谦实老病，乃获免征。 \\n ◎宋文恪拒绝暮夜馈金 \\n 长洲相国宋文恪公德宜，官户部侍郎时，龙江关大使李九官解铜入京，夜馈公银四十两，求给门票，公斥出立劾之。圣祖以公举首馈遗，不负简任，而褫九官职。或曰：公是举视关西四知，其自律律人，尤为峻绝也。 \\n ◎朱之弼奏除拨兑之弊 \\n 粮米之目有四：曰漕粮、白粮、军粮、恤孤粮，此就州县解放言之，而小民之纳粮则一也。明季乡绅豪横，创为拨兑之目，国初犹沿其弊。盖军粮、恤孤粮既可迟缓其期，又无增耗之费，故有力之家，往往营求拨兑。而漕、白二项，专派于单弱之户，其苦不可胜言。顺治十二年，大兴朱尚书之弼以科臣上言，请敕漕臣粮道，亲督州县，画一编征，尽数输纳，敢有拨兑者治罪。上从之，民困以苏。 \\n ◎康熙初年八旗仆婢自尽之多 \\n 主仆之分，满洲尤严。康熙初年，大司寇朱公之弼疏言：“臣见八旗仆婢每岁报部自尽者，不下二千人，岂皆乐死恶生哉？由其平日教不谨而养不备，饥寒切于中，鞭扑加于外，饮恨自尽，势固然也。请敕刑部，岁终备造一年自尽人数，系某旗某佐领下某仆，注册呈览，俾人知儆惕，而生全者众。”谕如所请。 \\n ◎芷仙书屋图 \\n 康熙戊寅之夏，辇下诸名人合写《芷仙书屋图》，画者三十人：王原祁、宋骏业、禹之鼎、顾士奇、张振岳、杨晋、顾防、沈坚、黄鼎、刘石龄、郑淮、马是行、孔衍栻、杨豹、方孝维、马昂、于炎、周兹、许容、姚匡、冯纟襄、顾芷、王永、李坚、邓英、黄卫、钱石含、翁嵩年、唐岱，而始写树石末复补远山一角者，石谷子王也。诗者六十人，皆余思祖为之书，姚奎、袁启旭、费厚藩、黄元治、胡介祉、汪灏、宫鸿历、李时龙、胡赓昌、钱维夏、江宏文、王奕清、刘允升、朱襄、汪若、顾嗣协、翁必选、钱汝翼、钱元、孙致弥、蒋仁锡、冯历、王源、王泽宏、周彝、朱时凤、许志进、蔡｛仍玉｝、朱镐、顾彩、吴麟、顾瑶光、庞垲、姜宸英、王盛益、蒋畴锡、金璧、王时鸿、周清原、马几先、孙｛注｝、叶藩、陈于王、沈用济、吴世标、孔尚任、曹日瑛、金肇昌、张霪、金德纯、吴涟、宏享阿、金文昭、博尔都雪斋、占拙斋、珠兼、山端、释等承、慈视也。题识者孔毓圻，而陈奕禧为之书。是图不知今落何许，录之亦足存国初雅人姓字，并以见皇畿才彦之盛也。 \\n ◎林烈妇 \\n 前辈诗文集所载烈妇节妇事迹，几乎累牍难书矣。顷读《解春集文钞》林烈妇曾高行传，孝节兼尽，仁义两全，盖尤闺阁中之从容中道者，亟节录之。妇名如兰，长乐县人，适同县林汉朝仲子邦基为妻。事舅姑极孝，相夫以礼，兼通文翰，工诗。汉朝贾于杭，遂徙家焉，占仁和籍。妇嫁十二年无所出，康熙癸未，姑没，邦基哭成疾，妇哀毁同夫。邦基病革，谓妇曰：“尔能从我地下乎？”烈妇泣而诺之。邦基犹张目视妇，乃指天矢之，邦基笑而瞑。妇制二棺，敛夫毕，将以身殉，再投缳，皆遇救。汉朝劝止之，不听，于是投牒仁和县，报明尽节。县令谢俨批牍尾曰：“尔媳曾氏，宜代夫尽孝，尔速为立嗣，庶慈孝节义萃于一门，尔其婉谕，毋求存案。”于是汉朝执批归，反覆劝谕，妇号曰：“翁有伯叔妯娌在，岂不足供养哉？”潜以指环金丸，将吞之，汉朝复奔县求存案，免后累。俨又批曰：“尔速为立嗣，本县当捐俸相恤，给匾预旌，尔慎勿坐视。”汉朝归，复涕泣劝谕，且立其次孙志文为邦基后，命妇抚之。越十日，妇乃自为词诣县曰：“蒙谕养亲教子，为孝节两全之道，氏亦知之。惟思夫已有兄翔、弟翊，可供子职，亲年虽老，无须氏养。伯翔次子立为夫后，本生有父，无须氏教。回念亡夫临终，许氏身殉，氏泣诺之，夫方含笑入地。若盖棺未久，即负前言，他日黄泉，何颜相见？且氏素守闺训，生平一话一言，不肯苟出，岂可兹事反失大信。至于翁亲伯叔，劝谕谆谆，氏志弥坚，非关挽救之不力。今特亲叩求批，借免贻累，氏死之日犹生之年。”俨又批曰：“此禀仍不准存案。嗣子已立，本县命名为林光节，尔善抚之。尔许以身殉夫，不负前言，是也。但来日方长，人事难料。万一老亲失养，稚子失教，尔夫亦当含哀地下，深悔前言。不若抚孤成立，事翁终身，乃践前约，则所全实大。盖慷慨赴死易，从容守节难，勿泥小谅而废大伦。”俨即捐俸金，并大书孝节双全四字，表其门闾。妇痛哭归，乃抚光节，孝养汉朝惟谨。自癸未迄丙戌，凡温膳视膳之礼，视子职加勤焉，四载如一日。明年九月，汉朝疾发，妇竭力扶持，佐伯叔妯娌侍汤药，历久不怠。又明年三月，汉朝捐馆，妇哀毁如丧姑时，脱簪珥以襄葬事。两丧并举，独留夫棺不出。又尽解衣装，营身后事咸备，乃告妯娌曰：“吾今可以践前言矣。”遂绝粒十四日而殒。先期集平日诗文稿焚之，临终赋五律一首，有“我自寻夫去，人休作烈看”之句。自来妇女殉夫，多出于激烈，而曾氏乃近于中庸。呜呼！亦难能矣。县尹谢君，必非庸吏。 \\n ◎董文恭之谨慎 \\n 董文恭公夫人秦氏，为礼部郎雄褒女。雄褒先缘事遣戍，及秦夫人卒，高庙以公故，释归里。雄褒至京，诣公谢。门者述公语曰：“此恩出自上，且谕令回籍，至京何为者。”终不见。圣恩之优厚，臣节之谨慎，两不易得也。 \\n ◎悲唐行 \\n 康熙年间，守备唐汾犯法，当戍上阳，而家有老母。其幼女投牒刑部，愿入官为婢，留父养亲，情词凄楚，涕落无声。诸曹郎怜其孝，屡为乞请，而卒格于例。慈溪郑寒村太守梁，时官刑部，为赋《悲唐行》，存《白云轩集》中。 \\n ◎康熙癸酉科乡试之都下谣言 \\n 康熙癸酉乡试前，御史有参翰林部曹不可提督学政一疏。相传京堂谋出督学，故浼台臣出疏，都下谣言沸羹，一时小说流行，有小京堂密谋翻大局、死御史卖本作生涯、老郎中掣空签望梅止渴、穷翰林开白口画饼充饥四剧，亦见《白云轩集》。四剧卑琐不足道，录之以见京官清苦，国初已然，并可知翰林部曹，同为朝廷清要之选，操进退者不宜偏重，居其职者亦彼此无可相轻也。 \\n ◎李如兰由教官累迁至藩司 \\n 榆次李方伯如兰，初官泽州儒学训导。世宗初年，以例当改主簿，与同辈三十六人入见，奏对独当上意，径授高邮州知州，累迁至四川布政司使。近百年来广文冷秩，鲜兹奇特之遭逢矣。 \\n ◎王以钅吾兄弟同掇巍科 \\n 乾隆六十年礼闱榜发，会元为归安王以钅吾，其第二人即以钅吾弟以衔也。一二名皆浙卷，前此所未有。时总裁诸诚窦公，谓论次当以文，不当以省，故力排众议而甲乙之，亦不意其适为兄弟也。窦公硕学前辈，平居每诋诃后进，人多积愤，欲借是倾公。虽其门下士，亦有下石者。因磨勘停以钅吾对策四科，又谓殿试卷过劣，不能足向例十本之数，思以此激上怒。及拆封，则以衔实为举首。高宗谓读卷诸臣曰：“是天也。”于是谤焰遂熄。以钅吾虽被抑，后仍入词馆，以衔官至礼部侍郎。 \\n ◎范忠贞对耿逆语之严正 \\n 康熙初年，撤藩议起，吴逆反于滇，闽藩耿精忠遥应之，巡抚刘秉政降。精忠环兵刃胁总督范忠贞公，公挺身前，嚼齿大骂。精忠执之，复使秉政来说公。秉政时已为伪枢密使，公蹴之仆地，笑曰：“逆贼分即死，予先褫其魄矣。”精忠见公无屈意，乃使人问曰：“闻公昔与水月和尚游，和尚何言属公邪？”公叱之曰：“吾家世孔孟，忠孝大节，岂死生所能夺？即彼缁流稍有识，亦必以忠孝劝人，岂肯妄言祸福？归语尔主，善自为计，无取族灭！”水月，杭州人，尝书数语以示公，若为后日兆者。诸家述水月语不同，要不足辨。惟公答耿逆之问，则词严义正，与颜含所谓自有性命，无劳蓍龟，张巡所谓未识人伦，焉知天道，同以浩浩落落，揭日月而轩天地也。 \\n ◎高宗元旦御制诗之佳谶 \\n 乾隆庚辰岁，高宗纯皇帝亲制《岁朝图》，御题有“木初辉少海红”之句，又识云：“庚辰元旦试笔，得长律二首，书之帧端，以迓新韶嘉庆。”是年十月，仁宗皇帝诞生，于是少海初辉句已成佳谶。迨乙卯正位青宫，丙辰内禅受玺，两字纪元，适名嘉庆，于是知嗣圣笃生，祯符早兆，缵承丕绪，炽大炽昌，皆天意也。 \\n ◎昭陵前石马 \\n 太宗文皇帝有二马，一名大白，一名小白，常御以摧坚破阵，凡经百战，屡成大功。今昭陵前二石马，即肖其像。 \\n ◎陆朗夫之忠清 \\n 陆朗夫中丞巡抚湖南，初至任，盐商进白金三万两，公问其故。商人曰：“此旧规也，先进此金，后当以时继进。”公不受，并绝其再进。商人曰：“大人不受，则此金无所归矣。”公命以其数平盐价，价为之顿落。时天下督抚皆有贡献，争以珍奇自媚，公所贡者，寻常土宜而已。上知公廉，必受之以慰其意。而和珅方用事，官吏重赂，习以为常，公未尝致一物，闻其能为祸，亦不惧也。故事：巡抚岁决狱，有失入者，部臣以轻重议罪；有失出者，议罚之。会廷臣言失出之罚，使巡抚自议当罚几何。公乃私忧曰：“岁岁决狱，难保无失出之误，自议所罚，则不可从轻，我唯有旧宅一区，田百亩在，将何以胜之？”时湖南亢旱，公已病，日强行求雨，冒暑积劳，却药饵勿御，遂不起。忠清至此，洵足廉顽立懦矣。见公乡人张士元《嘉树山房集》，他书罕述，故采之。 \\n ◎崇文门关吏需索之苛 \\n 天下榷税之关，以京师崇文门胥吏为最侈且暴，言官屡劾，谕旨屡诫，而积习如故也。商贾行旅，赴试士子，莫敢或抗矣。凡外吏入都，官职愈尊，则需索愈重，大臣展觐，亦从无与较者。吴江陆中丞以山东布政使陛见，关吏所索过奢，公实不能与，乃置衣被于外，携一仆前行曰：“我有身耳，何税为。”既入，从故人借衾褥，事竣还之而去。时以为异闻，亦见《嘉树山房集》。 \\n ◎卢抱经怜才爱士 \\n 乾隆二十二年会试，卢抱经学士与分校，得山东一卷，其辞简淡醇雅，以为非学有元本者不能。既呈荐主司，嫌其寂寥，弗善也。甲乙既定，诸分校者皆退，学士独抱卷上堂，与主司言，不宜失此士，力争再三，竟不能得，学士为之出涕。既撤棘，言颇传于外，急索此卷，阅之称叹，询邑里姓名，则昌乐阎循观也。以故阎虽不遇，而名闻京师。至三十一年会试，学士又与分校之列，揭榜日，唱名至第九，侍郎刘公荫榆见阎君名，诧于众曰：“此即往年卢某所为抱卷而泣者也，今可为之一鼓掌矣。”满堂闻之，皆大噱。此虽小事，而一片怜才爱士之心，岂复晚近士大夫所有？阎君行修学粹，笃守程朱，官考功郎，持正不阿，盖亦不负知遇。 \\n ◎卢抱经之遗泽 \\n 余姚卢抱经先生性嗜古籍，官俸脯，悉以购书，雠校刊行，不假人助。先生没，无以为家，其执友有为谋以抱经堂数万卷归有力，有力助其家，待先生子孙如约取归，如南阳井公与晁昭德故事。先生子庆钟、庆禄曰：“是先人手泽存焉，虽贫，安忍一日离也。”呜呼！先生之遗泽长矣。 \\n ◎唐确慎绘夏雨驱蝗图 \\n 唐确慎公鉴旬宣江南，陛辞时，乞假七日，回山东肥城县（按：公世籍湖南之善化，以其祖知山东平度州，没葬肥城，公父布政公踵葬焉，公遂以父命徙籍，故又为肥城人）。之涧北庄祭扫祠墓。入境，见飞蝗阵阵落地，恻然伤之。涧北庄外有泰山行宫，因默祷焉，蝗一夕尽去，大雨连昼夜不止，泽地一尺有余，邻里欢然称庆。公乃绘《夏雨驱蝗图》，而自为之序，存集中。 \\n ◎断钗吟图题识 \\n 道咸二朝名人集中，为《断钗吟图》题识者，余所见不下五六十家。图盖汤贞愍公为其母杨夫人作也。夫人十四岁，随父官昆明，父赐之玉钗，于归后，偕其夫侍翁官台湾，林逆乱，翁殉节，夫亦殄焉。后贞愍奉板舆之官扬州，钗断于琼花馆，夫人作二绝纪之，有“三十九年千万路，鬓丝丝断玉还温”之句，为世传诵。今贞愍复殉粤逆之难，三世贞忠，一门劲节，已足百劫不靡刂。而夫人母子，复以文藻儒雅著声，断钗一吟，洵绝好传奇题目也。 \\n ◎何文贞进呈讲义 \\n 文宗初登极，命翰林撰进讲义，师宗何文贞公桂珍独以朱子《大学讲义》进呈。越日，复续成修齐治平四篇恭进。其分班奏对，亦多粹然儒者之言。出治军旅，困苦艰危，不渝其素，扼于大府帅，卒以身殉，天下冤之。 \\n ◎阎百诗渥承朱邸眷睐之异说 \\n 百诗先生养疴朱邸，渥承眷睐，《啸亭杂录》谓所遇乃安郡王玛尔浑，而张石洲作阎氏年谱，谓实系世宗潜邸事，余已纪之《二笔》矣。顷阅何义门集家书摘录中有云：“阎百诗先生扶病赴四府之召，加以炎暑，于初九日谢世，东南读书人又弱一个，惜哉。”又跋《困学纪闻》云：“丙戌春日，皇子四贝勒命为阎氏校勘讹字，重阅一过。”（按：安郡王必无称皇子之理，义门同时在都，必无妄记，益信石洲之考据精核也。） \\n ◎仁宗以庄敬日强健行不息二语分镌宝玺 \\n 嘉庆二十四年，仁宗皇帝圣寿六十，包元履德，惴惴矜矜，乃命以“庄敬日强、健行不息”二语，分镌宝玺，非所谓日慎一日欤？ \\n ◎仁宗注意治河 \\n 嘉庆初，海口垫淤，河流每被壅遏，仁宗申谕河臣，设法疏导，并于御园之南，特建惠济祠河神庙，岁时亲诣升香。自此洪流顺轨，淮扬之间，水患以弭，漕艘亦皆克期北达，盖一诚之感也。 \\n ◎宣宗俞允文信国从祀文庙 \\n 道光朝，江西抚臣奏请以文信国从祀文庙，其初部议犹以信国豪华自奉，声伎满前，为踌躇久之。议上，成庙谕左右曰：“孤忠劲节如天祥，少年声伎何害？”卒俞其请。 \\n ◎王文贞奏罢张魏公从祀帝王庙 \\n 宋张魏公一生恢复，空言未酬，后世论者，多称其忠义，而掩其丧师辱国之咎，所谓“为有南轩下笔难”也。我朝王文贞公崇简建言：浚三命为将，三致败，且劾李纲，杀曲端，疑岳飞，荐秦桧，虽为南渡名臣，无可纪之功，当罢从祀帝王庙。圣祖允之。五百余年之是非，始论定也（按：此奏《东华录》属之御史顾如华，与王文贞传互歧）。 \\n ◎朱石君太傅之宽仁 \\n 朱石君太傅与竹君学士对弈，家人以茶至，误触太傅，衣尽湿。太傅起，顾学土笑曰：“几为兄败矣，赖此一杯水解围。”其宽仁如此，视古人婢污朝衣，仆然髭须二事，何愧焉。 \\n ◎朱竹君视闽学时逸事 \\n 朱竹君学士视闽学时，振拔单寒，如恐不及。每试一郡毕，辄游览山水，留翰墨而去，片楮寸笺，闽士至今宝之若球璧。学士又有爱蕉之癖，每至一处，必手植数本，闽士亦以甘棠视之。见张际亮《亨甫文集》。 \\n ◎卢抱经校书之勤 \\n 卢抱经学士性好校书，终身未尝废辍。在中书十年，及在尚书房与归田后主讲四方书院，凡二十余年，虽耄孳孳无怠。早昧爽而起，翻阅点勘，朱墨并作，几间缤纷，无置茗碗处。日且冥，甫出户散步庭中，俄而篝灯如故，至夜半而后即安，祁寒酷暑不稍间。生平食禄卖文，不治生产，仅以蓄书。闻有善本，必借钞之，闻有善说，必谨录之。一策之间，分别迻写诸本之乖异，字细而必工。家藏数万卷，无不手勘者。客訾其勤，公正色曰：“吾以学政言事不当左迁，家居无补于世，以刊定之书惠学者，冀稍裨益右文之治也。” \\n ◎孙文定未贵时逸事 \\n 兴县孙文定公家世清贫，少耕且读书，上山斧薪，值大风雪，斧落层崖间，缘迹手探之，几至僵仆，卒不挫其志，遂成硕儒荩臣。 \\n ◎雷宁化视浙学时逸事 \\n 故副都御史宁化雷公，以乾隆十八年来视浙学，竿牍不到，清绝一尘。二十一年，请养归于闽，禾中钱文端公赠之诗，有云：“导旌旆，出桐於，何所将，几束书。”其清节可想。公在浙，专以表章正学为己任，尝访《蕺山遗集》于其后人，得而刊行焉。又刊《陆清献年谱》以教士，碣杨园张先生之墓，一再序其遗集，而又为之传。盖自张清恪抚闽，创鳌峰书院，以正学训士，蔡文勤公实主讲席，公少肄业而有得焉，故于吾浙诸儒学术之醇，独能见之真而言之切也。"}
{"章节": "●卷三", "正文": "●卷三 \\n  \\n  \\n ◎姚端恪之谨慎 \\n 姚端恪公文然长刑部日，方更定条例。公曰：“刃杀人有限，例杀人无穷，吾曹可无慎乎？”虚衷详议，去其太甚，剂于宽平。决狱有所平反，归辄色喜。尝有囚误刺字，争之不得，归而长跪自罚。公子堂应会试，为总裁王清所黜。清，公所举士也，撤棘后始知之，来谢过。公笑曰：“此足明我两人无私也，君报我厚矣，何谢为。”其生平谨慎，大都类此。 \\n ◎圣祖休致乞假词臣之用意 \\n 康熙五十二年，凡词臣乞假者，部汇疏上，特旨概予休致。时圣祖闻翰林不共官次、干谒滋扰者甚多，故有此严谴也。比世宗嗣位，始悉予起用。 \\n ◎国初准新进士自陈任吏与否之例 \\n 常熟陶晚闻太常正靖，以自序代年谱中一则，记庚戌会试云：“再试保和殿，名在第十二，上命中堂传讯诸进士，自度材能堪任吏与否。同年倪紫珍先对曰：有志临民。余继言曰：愿就教职。文肃愕然（按：谓其同乡蒋文肃公），再询之，余对如初。”太常虽仍以翰林用，可见当时进士初释褐，竟可自量才地，上达天聪也。 \\n ◎蔡文勤极言诡随之弊 \\n 陶太常初通籍，偕同年数辈，谒漳浦蔡文勤公。公叩以《诗·民劳》篇，太常逡巡未对。公曰：“此诗重戒诡随，八章中独此句不变。”因极言诡随之弊，声色严厉，闻者悚然。后夫人病剧，公以太常知别脉，命之入视。衾帷粗敝，寒士所不堪，太常为之自愧。见太常所撰公文集跋。康祺按：服御朴素，在公特清德之一端，其引据经谊，牖迪后进，则于先生教弟子、宰相育人材之义，可云兼尽。今之握文衡称座主者，宜取则焉。 \\n ◎隆科多以沈端恪为诤友 \\n 沈端恪公初为文选郎，尚书隆科多最专断，曹司莫敢仰视，端恪独侃侃持正议。一日画诺，尚书曰可，端恪曰不可。尚书怒，端恪持之益力。良久，尚书忽曰：“沈选君，诤友也。”改而从之。且曰：“寮友当如此矣。”入告于世宗，遂不次加太仆卿，仍领选司，自此得大用。康祺按：是举不难于端恪之不阿，隆科多乃为选君屈，又从而荐达焉，则尤为难能者也。一节之长，不得以他行掩之。 \\n ◎沈端恪力争耗羡归公之议 \\n 沈端恪争耗羡，前笔记之未详。盖耗羡归公之议，创自田文镜、诺岷，世宗已许行，而犹召九卿议之。众以上意所向，不敢争，公独争之。力言：“今日正项之外，更添正项，他日必于耗羡之外，更添耗羡。他人或不知，臣起家县令，故知其必不可行。”世宗曰：“汝为令亦私耗羡乎？”公曰：“非私也，非是且无以养妻子。”世宗曰：“汝学道人，乃私妻子乎？”公曰：“臣不敢私妻子，但不能不养妻子，若废之，则人伦绝矣。”世宗笑曰：“朕今日乃为沈近思所难。”是日众皆为公危，然上虽不用公言，而亦不怒也。 \\n ◎世宗嘉浙人自新之速 \\n 雍正初年，世宗以浙中累出大逆，为世道人心虑，欲加整饬，于是诏罢浙江春秋贡士，设观风整俗使以训之。时奉命持节至者，为大宗丞奉天王公国栋。未几，公与总督彭城李公卫、学使交河王公兰生，先后上言：浙人感天子教育之恩，洗心涤虑，痛自湔除（以上略见初笔）。而复科一事，尚未得间以请。会武威孙公诏来守吾郡，尝言诸生以立品奉公为尚，有倚托青衿，不急国课，作四民倡，其罪尤甚。因下令于试士时，先使有司核报，苟有此辈，即令停试。已而学使行部至宁，闻孙公所行善之，檄行通省。是岁，浙人之课为天下最。天子已嘉浙人自新之速，闻是事大喜，即降旨准复开科。且以学使训迪有方，敕部议叙。学使曰：“孙君之功也。” \\n ◎李文贞好为坊社选文 \\n 李文贞公幼工举子业，好为坊社选文，尝自夸其明文前选之精曰：“一乡一国士子，有能熟于此者，可永免兵水之灾。”吾乡谢山先生痛诋之，谓“相公纸尾之学，所以成中和位育之功者，尽在于此”。言虽太苛，然理学经济如榕村，乃戋戋以兔园册子，妄自炫暴，洵不知其命意之何居。 \\n ◎刘孟涂逸事 \\n 桐城刘开孟涂年十四，以书谒姚惜抱先生。先生大奇之，因从事先生之门，得其学，世咸称其古文，谓望溪、海峰之传，借以不陨也。康祺读《孟涂全集》，辄以孟涂负不世才，骈文五七言诗，皆包孕闳深，发矜慎，卓然自成一家，不独古文足为姚门世嫡。惜才丰遇啬，年才四十，以上舍生终。初孟涂游于浙，过某邑，有人候于门，卒然问曰：“君得非桐城刘先生耶？”要至其家，具盛馔。酒半，告以有母孀且老，守志数十年，欲乞能文者为寿；前夕梦其父语之曰，三日有桐城刘先生过吾门，非其文不能传尔母，当固请之。既复与游山，至一古墓所，有碑曰宋处士刘开墓，因目孟涂为处士后身。而孟涂亦忄矍然自失，知己将终，不能以贵显也。见姚侍郎元之所作《刘孟涂传》，事虽涉诞，亦足忄希矣。 \\n ◎世宗慰留朱高安语 \\n 朱高安晚岁多病，屡乞身，世宗嘉奖而慰留之。雍正九年，又具折奏请。内阁传出上谕：“尔病如不可医，朕何忍留？如尚可医，尔亦何忍言去？”高安感激涕零，从此不复有退志。纟由绎圣言，与孔子对定公“君使臣以礼，臣事君以忠”二语若相表里也。 \\n ◎世宗谕应试贡士语 \\n 雍正丁未试南宫，上以春寒，赐天下贡士棉衣姜茶。试毕，群诣谢恩。吴大宗伯襄宣言于众曰：“上有旨，汝辈他日作官，当如张鹏翮、朱轼，方不负朝廷。”两文端之见重如此，见彭端淑《白鹤堂集》。 \\n ◎汪孟钅初到内阁口号 \\n 汪厚石吏部孟钅，有初到内阁口号云：“陈人久叹积薪余，乍许清班学士趋，猎猎西风敝裘帽，东华门外唤车驱。静听阁老马蹄声，侍读诸公白事迎，我自田间来几日，慎教轻易上阶行。六科书吏立如麻，齐下三单卅点加，埽笔纷纷忙注本，日轮眼急下东华（原注：遇启銮封印日，则三日本齐下）。乾清门侧档初交，匣砚看人唤打包，枯坐今朝扌弃守晚，领归谕折件传抄（原注：领上谕奏折日，直中例派一人候夜，直交代为守晚）。御门闻道特除官，朱笔题名敬奉观，别有改签更式样，传宣票拟细寻端（原注：御笔亲书为朱签，特旨改标为改签）。轮班辰入退过申，来是空言两隶人，莫怪此间无洒埽，禁城清绝不生尘。”又典籍厅任事八首云：“六年历俸八年资，又向西厅坐褥移，一转成仙人共笑，回不去待何时”。“寂寞茶房淡泊厨，喧然吏役日高初，各堂上任夸谁似，一饱猪羊祭库余（原注：典籍到任，例以猪羊祭库）”。“画行事细粗能晓，点卯人多猝未详，夜直若非连两夜，军机须去面中堂（原注：供事皂隶纸匠苏喇，朔望日赴厅唱名，汉典籍无园直，夜直连两日）”。“印单印簿缝钤存，启钥开箱昼继昏，始识相公多摄事，十才一二本衙门（原注：中堂有兼管上谕处、国史馆、三通馆、俄罗斯馆，行部院衙门文，俱用厅印，以印单为凭）”。“掌印帮班等样官，平明满汉一厅攒，考勤簿子亲书押，要送兼厅侍读看（原注：满、汉典籍各二缺，余皆别堂来兼理者，满侍读学士侍读兼厅，则为厅官之长）”“北厅章奏南厅案，大库文书小库银，承发散班齐了事，瓣香酹酒祭科神（原注：厅供事南北各十四人，五月十三日醵钱事科神，云是萧、曹也）”。“宝箱例引赴乾清，肃驾年年典据征，接送预行交泰殿，奉盈一念警宵兴（原注：旃檀香宝，交泰殿二十五宝之一，驾出，内阁学士、典籍各一员，赴乾清宫请宝。驾旋，送宝亦如之）”。“办事衔名不自由，背推踵接此勾留，莫将五日轻京兆，尚许笞人唤皂头（原注：吏部选例，中书带办事衔者，题管典籍，撰文则否）”。吏部为乾隆丙戌进士，先以壬午献《龙井闻见录》，召试，得中书。其自注各条，颇足存当时黄扉故实。康祺从父西林先生兆翰以咸丰季年、季弟清瑞以同治间，先后入直，偶谈及阁中规制，则砚北封章，豪端纶，省郎职掌，无复旧日清严矣。 \\n ◎吴省钦选馆授职擢侍读诸诗 \\n 吴省钦人不足论，其选馆授职、擢侍读恭纪诸诗，颇足考见当日词林规制，爰并其自注录之。选馆云：“觚棱端耸五云间，隔昼传呼法驾还（驾在西苑，引见者俱须祗诣。惟新进士引见，驾特先日还宫，以恤寒食宿之费），年贯并翻蝌斗字，趋跄分领橐驼班；名超甲第先排等（自戊辰至是科，除一甲外，皆先命王大臣验，列一等数人，二等者三四倍之，钦在二甲三十名，时列一等之第三），喜送丁奴各候关（从人止中左门外），通籍七年官数月，宫扉初次听金环。尧廷列跽姓名通，诏傍阶墀览下风（引见官跽处，距阶例二丈许。是日，命移近至阶下），誉忝朝元珠错落（新进士试保和殿，第一者谓之朝元，时钦忝此选），迹联馆少玉玲珑（馆选齿最少者，谓之馆少。钦与海宁祝德麟、寿光李铎同列一等，其年皆只二十）；丹豪结体天旋左（名折既下，丹圈者庶吉士，尖者分部额外主事，连点者知县候选。御笔圈处，皆由左而右，丹迹宛然），黄闼凝晖日正中，好与元和征故事，喜欢三十二人同（陈标句，案元和十三年放进士三十二人，今科一甲三人授馆职，庶吉士选二十九人）。引对频烦翰苑司（引见新进士，由翰林院司之），传宣顷出凤凰池，瀛洲虽到官称士，郊殿初旋帝命师（庶吉士例以掌院学士及内阁学士列本候简，俾教习焉。协办大学士刘纶、侍郎德保，未待题本，先膺是命，距北郊后只三四日云）；掌院分书长论齿（云贵川广人免习国书，其余三十岁以下者，多令派习。掌院学士于馆选者数日，以齿分清书、汉书，谓之分书），到门换帖缓需期（后辈谒前辈，初次俱用晚生白帖，例以科分最先之前辈，择期于庶常馆谒报，谓之换帖），山林台阁悬霄壤，勉习唐贤二应诗（唐人以应制、应教作，为二应体）。麟角牛毛命不居，下江只选四中书（江苏庶士四人，俱中书改授，其不由此者，惟修撰秦大成而已），乍支双俸分帮俸（各关额解庶常馆共银三千余两，谓之帮俸），未引单车列后车（庶吉士车入院门，与编修学士无异，惟少单引，而停车亦稍后云）；教养恩兼三殿上，哀荣感及九泉余，卷堂叩假臣何敢，忠信斋心奉玉除（馆选乞假者，只准注病，或卷堂而散，闻将严是令焉）。”授职云：“六街新报状元归，西苑薰弦协舜挥，幞被预租金地净，押班齐望火城围；三年教养恩如海，两字贤良德有辉，执卷趋跄敷坐稳，毡茵髹几咫颜威（时尹文端、刘文正以大学士为馆师，率领谢恩讫，入贤良祠散馆）。殿东晴接殿西阴，正大光明仰帝心，丹字分题双捧下，锦袍合跽三思寻；尽（即忍字）求麦陇秋涛壮，莫负花砖书晷沉，一赋五诗真卤莽，愿窥凤律破蛩吟（是日试八砖影赋麦浪诗，省钦成五首）。翠辇东来降玉阶，羽林全撤仗双排，平临天步光先近，宣索云笺韵未谐（巳刻御辇经殿前，随下上殿，谕诗成者以稿上）；封进阁门重简点，评量枢院鲜参差；二、三等第劳宸览，留馆容看发绿牌（清、汉书皆分一、二、三等，拆封后依序缮绿头牌，引对勤政殿）。宵衣勤政仰家传，雁序通名岂论年，职志已完文士业，词章也荷圣人怜；但循资格安时命，蚤托编摩遗俗缘，如此清华难副望，向阳葵藿勉精专（省钦与修《一统志》、《音韵述微》、《续文献通考》，时列一等第二）。”大考擢侍读云：“天门讠失荡曳青纟呙，甲第联衔候试差，月旦待题名士重，风仪难信病坊谐（朔日引见应出试差人员，坊缺中有年老者，遂命大考）；六年大比宜循典，三日常雩适致斋，馆吏一时喧走语，笔床砚匣细安排（自壬戌后，届六年即举大考于西苑，时值雩典）。文囿宏开曙色｛妻｝，羽林双引翰詹齐，抱从佛脚灵当乞，仰过天颜候渐稽；荐寝拜沾嘉果肠，留田策罢远粮赍，茂先王佐臣何有，惭愧枋榆斥低（试拟张华《鹪鹩赋》、《新疆屯田议》、紫禁朱樱出上阑诗）。白华朱实捧宸赓，草屋标题兆豫成（省钦自号白华，伏闻御制朱樱诗，首联有“白华细结三冬月，朱实纷垂首夏天”之句），新进无资还压卷，故人有分辄连名（省钦列一等第一，褚侍讲廷璋一等第二，自召试朝考，省钦名皆在褚上）；寸心得失终难问，鼎甲回翔暂比荣（一等例止三人），今后好修衷倍矢，敕头何易副亲旌。（历奉谕旨，观其文复观其人，亲定等第）。丹翰迁除宠命新，光明喜遇佛生辰，三升未信由司马，五品先夸不逊人（明张位《词林典故》，“五品不复推逊”，引《虞书》语。人以为笑端）；报主文章徒梦寐，致身富贵孰精神，飞沉时数关前定，少贱惊心四十春。” \\n ◎科名迟速先后之有定 \\n 顺治丙戌会试，魏柏乡卷已拟第一，填榜改十二名，李棠本定十二名，改为第一。后柏乡正揆席，而李不甚显。见《柏乡集》。乾隆癸未会榜，第三本定张书勋，以论误斥去，于落卷中搜得秦大成卷补之，秦占大魁，而张随中丙戌状元。见《藤阴杂记》。可知科名迟速有定数，名次先后亦有定数，狗窦马厩中人，枉自营营也。 \\n ◎李文贞密疏甄别归休之学使 \\n 初，天下黉序皆隶提学道，康熙四十二年始设学政。越十余年，部议令学使归休者，悉赴城工效力。时李文贞公方家居，曰贤否同辜，非所以示激厉也；密疏：清公之臣若而人，请加分甄。借是多免役者。 \\n ◎高宗褒恤史阁部 \\n 前明史阁部以乾隆四十年赐谥忠正，后二年始建祠堂于扬州梅花岭。适铅山蒋侍御得公遗像及家书一通，遂因乡衮彭文勤公奏进，御题五言近体一章，并命刻石于祠堂壁间。圣朝褒恤遗忠，树立臣鹄，如是其至也（按：《南疆逸史》称可法见豫王，王命将宜尔顿伴之，三日不降，乃杀之，宜尔顿为之棺敛。而黎愧曾所记，乃谓史德威寻公尸，骸塞路，腐变不可识，真无稽之言）。 \\n ◎施琅为郑成功旧部 \\n 施襄壮公琅，少有识度，膂力绝人，通阵法，尤善水战，谙晓海中风候。明末，从军讨山寇有功，授游击，尝隶黄道周麾下，道周不能用，乃谢去。郑成功托故明遗孽，栖海上，以琅为左先锋，而心忌其能。琅以法诛逃将，成功怒执琅，囚其家属。琅脱身归本朝，父与弟皆遇害（一曰：公随芝龙投诚，遂从大军立功广东。成功踞海岛，诱而囚之舱中，公以计脱，父弟子侄皆被害。一曰：公曾事成功，见苏茂以无罪杀，遂脱身来归。考之诸书，均未核）。成功后悔之，尝曰：“楚国之祸，其在于胥矣。”后琅平台湾，成功孙克爽，率其属迎水次。人谓琅必报仇。琅曰：“绝岛新附，一有诛戮，恐反侧不安。吾所以衔恤茹痛者，国家事重，不敢顾私也。”宣布诏书，抚纳降附，遣克爽等次第渡海，至内地待命，则非残忍阴鸷之子胥所可比矣。 \\n ◎王文靖请斩吴应熊 \\n 康熙十二年十二月，吴三桂反书至，一夕，都城内外所在火起，盖三桂子应熊方以尚主在京师，其党为之也。王文靖公熙疏请将应熊速正法，传首楚、蜀，以寒老贼之胆，以绝群奸之望，以激厉三军之心。应熊寻伏法。始三桂恃鸱张之势，子又戚懿，朝廷必不杀以为之招，及闻应熊死，惊悖气夺，遂底于亡。 \\n ◎张文贞少时之端重 \\n 丹徒张文贞公，性颖悟，少端重，寡言笑，尝与宾燕，竟夕危坐。比去，双趺宛然，识者许为台辅之器。 \\n ◎圣祖宠任张文贞 \\n 康熙三十五年亲征噶尔丹，至科图，诏汉臣皆止京江。相国独坚请从深入，噶尔丹已破走，复请从至归化城受降。圣祖赐所御衣帽御寒，戒毋露宿，轸恤甚至。嗣是宠任益专，为汉臣冠。 \\n ◎内阁大堂西槐树 \\n 内阁大堂西槐树，每会试年，鹊结一巢，则中书得鼎甲一人。乾隆乙未结数巢，状元吴锡龄、榜眼汪镛、探花沈清藻、会元严福，果皆由中书舍人通籍。禽鸟得气之先，殆信然与。 \\n ◎王玉英女士书画 \\n 王玉英名端淑，山阴王季重次女也，适钱唐贡士丁肇圣，偕隐徐天池之青藤书屋。善书画，长于花草，疏落苍秀，作诗文亦有高致。顺治中，尝欲援曹大家故事，延入禁中教诸妃主，玉英力辞乃止。卒年八十余，著有《吟红集》，见吴德旋《初月楼续闻见录》。 \\n ◎马江香恽清于二女士书画 \\n 常熟马江香，名荃，自父以上，三世皆为画师。江香承其父扶曦画学，晚岁名益高，四方以缣素兼金求画者益众。尝蓄婢数人，悉令调铅杀粉。而琴川多贵游士女，皆来求授指法，称马先生。江香早寡，尤以苦节称。时武进恽冰画以没骨名，而江香以勾染名，江南人谓之二绝。冰字清于，南田草衣族曾孙女也，适同邑毛鸿调。鸿凋才高不应举，筑小楼，夫妇吟诗作画以老。 \\n ◎杨大瓢才子孝子 \\n 山阴杨宾大瓢，工诗善书，性嗜著述，乡里有杨才子之目。父安城，为友人牵连，戍宁古塔，宾赴阙讼冤。圣祖鉴其诚，谕令之柳条边迎父归养，塞外人称为杨孝子。著有《柳边记略》。宾既归越，乡人亦改称孝子。孝子盖文艺微长，不得掩其堂堂大节也。 \\n ◎沈归愚不答日本人书函 \\n 沈归愚尚书晚年诗名日高，日本臣高彝海外寄书千余言，溯诗学之源流，诋讠其牧斋持论不公，而以尚书为中正。又赠诗四章，愿附弟子之列，并乞奖借一言，其意甚诚。尚书谓外夷不宜以文章通往还，因师文衡山不予远夷书画意，置不作答。见尚书自作年谱。康祺窃谓国家全盛之际，威棱遐畅，四裔咸宾，士大夫词翰风流，旁溢海表，正足显天朝文物之隆。自顷开关互市，蛮獠趾错，言服无讥，一二筹边巨公，报聘通盟，自不得不姑与酬酢，其余学士文臣，山人墨客，寸素尺缣，固宜自知矜重矣。 \\n ◎阿文勤刘文正识朱文正于初中乡举时 \\n 朱文正公年十七中乡举，榜发后，谒座师阿文勤公。公曰：“子年少而魄力大，似先师安溪李文贞公。”又谒刘文正公，公亦大叹赏，翼日招至第中。命与公子文清公同题壁间《狻猊噬虎图》，用东坡石鼓诗韵。诗成，公读至“东龙西龙斗赤日，白髯老蛟碎玉斗”句，大叫曰：“真长吉语。”有顷，复正色曰：“子诗文已成家，留心经济，必成伟人。”文勤、文正二公，以贤宰相生子复为贤宰相，乃于门下之贤宰相，初掇一科，即知为他日宰相之器，衣钵沆瀣之说，殆果有之欤？ \\n ◎朱氏两神童 \\n 大兴竹君学士、石君太傅二公，幼负美才。太傅甫成童，受知于府丞石首郑太常其储，擢第一，学士次之，遂同入学，人称朱氏两神童。明年，府尹常州蒋公炳，约其同乡刘文定公纶，程文恭公景伊，钱文敏公维城，侍郎庄公存与、培因兄弟，设筵招两神童面试。文定授题昆田双玉歌，诗成，诸公惊喜。明日，皆先就访焉。前辈之谦光盛德如此，其礼下寒可感，其匠成俊髦尤可敬也。（按：文正与其仲兄垣及竹君学士，均受郑太常知。文正作太常墓志，称乙丑冬月，公来予家，坐听事，先君命予兄弟出谒。公大诧曰：君奈何冻裂吾庄。先君愕然，公徐曰：此三进士，吾三庄也，速衣之裘。先君笑诺。兄弟自是乃得服羊裘。后文正兄弟，果先后志进士，然冻庄之说，特太常戏言耳。朱氏三君，岂独以进士重与？） \\n ◎陈文肃少贱习勤之效验 \\n 祁阳陈文肃公大受，未达时，家贫甚，耕于山麓。同舍渔者，每夜出捕鱼，公为候门，则读书以为常。后以冢宰拜协揆，直军机，值金川用兵，高宗忧勤方略，军书如织，虽夜分必达。公一日数被召见，或夜宿直庐，倏卧倏起，出入常见星。偶归邸，则阁部公牍积数寸，刻烛披览，公泰然不觉其劳。盖筋骨夙坚，少贱习勤之效也。 \\n ◎湖南衡州府九厘饷 \\n 湖南衡州府有九厘饷，国朝洪经略用兵时拟设额也，后遂沿为例，衡民苦之。乾隆初，休宁黄封君兴仁（辛巳进士御史腾达、辛卯状元洗马轩父）守是郡，上牍请免之，议格不行。不知今如何矣。录之为湖湘大吏告。 \\n ◎雍乾朝官吏迁转不循寻常阶级 \\n 石首郑太常其储，以康熙壬辰通籍，癸巳授检讨，世宗初元，改授户部山东司郎中，三年擢工科给事中，庚戌授四川松茂道参议，乾隆戊午擢太常寺少卿，迁左佥都御史，明年改顺天府府丞，丁卯又转常少。按：以检讨改郎中，以郎中不阶御史，径擢给谏，既外任参议矣，忽擢常少，既由少卿迁佥都，再转而仍居故官，其间回翔迁转，皆不甚循寻常阶级，又非有被议降谪之事，今所罕闻也。 \\n ◎梁文定所历官阶之殊异 \\n 乾隆二十一年丙子，梁文定相国以国子司业充广东正考官，覆命，奏对称旨，命发往广东，以道员用。二十六年，由惠潮嘉道以卓异引见，特旨署都察院左副都御史。明年，主江西乡试，旋视学安徽、江苏，已擢吏部左侍郎矣。缘署广东粮道失察折色事，落职就勘，事白，授山东冀宁道，游陟封疆，卒正揆席。按：以考官称职发是省候补道员，以道员入觐超擢卿贰，以侍郎被议仍还道员，亦近今所罕有者。 \\n ◎李芝龄学使力阻颜巡抚丈量黔省地亩 \\n 黔中多山少平地，田可耕者寥寥，其陂陀硗确，即丈量亦高下不可准。嘉庆十六年，巡抚颜公检以黔幅员辽廓，而粮数乃不敌一二县于江苏，虑多隐匿，请丈全省田。适山阳李芝龄宗伯宗，以中允为贵州学政，闻之骇甚，而颜公锐自任，调属吏设官局，事行有日矣，苦无说以折之。初宗伯甫下车，檄各学校官，访乡士大夫藏图书金石歌谣涉黔事者，最上学政，为记一书，至是，适得御史包承祚丈田奏，知乾隆初贵州学政邹一桂尝请丈田，而包驳之，事获寝。宗伯遂以示颜公，勿复言丈田事，黔民始庆再生。盖网罗旧闻，其有益于人国如此。 \\n ◎宣城梅氏稽古之荣 \\n 宣城梅勿庵先生文鼎，岁贡生，子以燕，举人，两世俱通算学。以燕子文穆公珏成，始大其宗。而勿庵父子兆域，圣祖特命江南织造曹頫监工，稽古之荣极矣。 \\n ◎杨至堂之事功学问 \\n 清江为南北通道，咸丰间，粤、捻蜂起，浦以南江宁、镇江、瓜洲，西北则庐州，北则河南，贼或据或流，烽火相望不绝。独丽浦郡县，民饮食安乐，商贾高枕熙熙然。不知数百里外为罴虎豺豕战斗之窟，河帅聊城杨公以增力也。公为湖北监司，善治盗，提督罗公思举睨视大吏，独重公。开藩陕西，值大旱饥，巡抚林文忠奏请自代。文忠每曰：“杨至堂乃圣贤门中人也。”公性好聚书，其学以宋儒礼法为归，而名物象数、音声训诂，亦勤恳研究，宜树立如斯，其奇伟与（康祺按：今天下藏书家博且精，无出杨氏右者，宋元旧版亦最夥。公予侍讲绍和官京师，余屡约友人登其堂，乞窥秘藏，忽忽不果，而侍讲则下世矣。闻侍讲子已举孝廉，克守先业，足见公遗德之长）。陆立夫制军尝语人曰：“吾向以杨至堂好蓄书，今乃知其得一书必阅一书也。”杨公晚年亦自言：“古人曰归耕，吾不能矣。若著毡冠，披羊皮裘，课乡里小童经书，吾诚乐之。”其所得之深远可想。 \\n ◎蒋作梅令南川时政绩 \\n 灌阳蒋君作梅以进士令四川之南川县，旋督理西藏粮台。时番僧斗杀汉民，君按致其罪，其酋堪布赂金瓶而实以珠，求缓狱，君怒挥之去。乃倍其赂于驻藏大臣强君，君益怒不从，强君者惭。其酋且重赂，遂以监守盗诬君，奏置之法，时嘉庆十五年五月也。呜呼！廉吏果可为乎？然是月，川督常明已疏办其罪甚析，朝旨责其驰奏之缓，不及平反，而君之诬则大白。君治南川敏而勤，狱为之空。县多山溪，患涨溢，君会之成川，田以不败。及官西藏，抚军民有恩，至是且为之死，皆感动罢市，立庙设其像如生。呜呼！廉吏果不可为乎？ \\n ◎南亭老人七世一堂 \\n 南亭老人王世芳，浙临海人。康熙丙辰，曾养性犯台州，祖遭贼害，老人随父请兵，夜袭贼营，杀贼无算，口不言功。归而读书，家贫，卖药自给。年四十九入学，八十贡成均，九十六官遂昌训导，百有九岁告休，七世一堂。纯皇帝御赐诗章，赏国子监司业衔，建坊表以旌人端。老人寿百十七岁始寿终。 \\n ◎傅忠毅奏减庆阳府赋税 \\n 傅忠毅公宏烈，康熙初年知甘肃庆阳府郡，自闯逆蹂躏之余，重以霜雹大疫，民不堪命。公入境告庙，誓救孑遗，安抚流亡，多方措赈，于是岩疆始有起色。郡之宁州、安化、合水三属，当明初元将平章国公李思齐横征加赋，坐困残黎，三百年未经请减。公特疏入告通政司，以知府无上疏例驳回。公不顾罪戾，复遣吏击登闻鼓，以积困上达，荷蒙恩谕查蠲。而平凉、巩昌、临洮三府，带征均得循例题请赐免。所谓子产有辞，诸侯赖之也。庆人感戴，立祠塑像，盖不待公建立大功，成睢阳、常山之节，而已家尸户祝，永矢勿谖矣。 \\n ◎圣祖加恩傅忠毅生母 \\n 傅忠毅公巡抚广西，佩抚蛮灭寇大将军印，屡摧狂寇，｛山律｝然长城。圣祖鉴公忠赤，特封公生母但太君一品夫人，赐第会城，敕和硕简亲王、两江总督董卫国、巡抚佟国桢、总兵哲尔肯加意颐养。又念侍奉乏人，复命公妹原适镶白旗骠骑将军汪宗宏者，驰驿归里，以代定省。隆恩挚谊，周浃旁皇，凡为人臣，有不愿捐糜以图报者乎？况忠孝如公乎？"}
{"章节": "●卷四", "正文": "●卷四 \\n  \\n  \\n ◎南陈北李 \\n 余姚布衣陈梓古铭，雍正间举孝廉方正，辞不就。私淑桐乡张杨园氏。于其乡先辈阳明之学，击极严，撰《四书质疑》以教学者。书体古别，与北地チ青山人李隐君锴齐名，称南陈北李。 \\n ◎南陈北崔 \\n 陈洪绶，号老莲，诸暨人，前明崇祯间召入供奉，不拜。甲申后，名益高，技亦益进。书法遒逸，善画山水，尤工人物，得李公麟法，衣纹圆劲，设色奇古。论者谓笔意在仇、唐之上，与北平崔青蚓子忠齐名，称南陈北崔。 \\n ◎诗家三王画家三王 \\n 自昌黎以名次三王为荣幸，而三王二字，遂为雅典。国朝亦有两三王。渔洋尚书与其兄司勋士禄、进士士，连床唱和，人各有集，世称济南三王，此诗家之三王也。王烟客太常时敏，为一代画苑开山，四方工画者，得其指授，无不知名。同乡廉州太守鉴，字元照，亦善山水，摹古尤精。及太常孙麓台、少司农原祁，以画侍直内廷，法大痴，浅绛尤为独绝。人称太仓三王，此画家之三王也。太常诸公，又与常熟王石谷号四王。石谷亦太常弟子，太常目为画圣。 \\n ◎朱文正与纪文达同赴翰林苑上任诗 \\n 大兴、河间二相国，同产畿辅，年少同负异才。乾隆丁卯科乡举，闱中本定文正第一，后易文达，而文正列第六。通籍后，离合不常，晚岁仍同领清要，文达参知之缺，即文正大拜所遗也。嘉庆十年二月四日，同赴翰林院上任。文正诗云：“十上瀛洲忝领袖，九成凤久回翔。”以文正自戊辰馆选，辛未授职，壬申升侍讲，戊寅升读学，乙未由布政使重授讲学，己未教习庶常，壬戌协办，癸亥掌院事，甲子上幸翰林院，乙丑拜端揆之命，遂为二十七科之首，十番到院。文达则自甲戌馆选，丁丑授职办院事，氵存历学士，后谪戍环，召授编修，总纂《四库全书》，开坊再为学士，至参大政，盖九翔凤池矣，见文正诗自注。惜文达入阁甫半月即逝，鹿鸣重宴，尚欠两年，文正挽诗深痛之。 \\n ◎高文良和风拂人之时评 \\n 汉军高文良公其倬，以从龙世胄，胚胎前光，少岁即以传人自命。既登第，入馆选，乞假读书，键户不出者数年。研究古今，裁量时务，一一了然于中。以故自词臣至大位，咸有声绩，督抚数省，政尚廉静，祛害栉蠹，外不矜赫赫名，而吏民相安无事，时论譬之和风之拂人。 \\n ◎叶星期初不满于汪钝翁 \\n 汪钝翁教授尧峰，门徒数百辈，比于郑众挚恂。时嘉善叶燮星期方罢官，筑室吴县之横山下，远近从学者亦复负笈踵来，廊舍为满。钝翁说经，铿铿素不下人，与星期持论凿枘，互相诋讠其，两家门下士，遂各持师说不相让。后钝翁没，星期谓：“吾向不满汪氏文，亦为其名大高，意气太盛，故麻列其失，非为汪氏学竟谬熬圣人也。今汪没，谁讥弹吾文者；吾少一诤友矣。”因取向所摘汪文短处，悉焚之。吴下人士，咸服其古道。星期前宰宝应，值三逆倡乱，驿道云扰，黄淮交涨，堤岸屡决，毁家纾难，民赖安，盖非仅以文学见者。 \\n ◎黄太常密陈平台湾郑氏方略 \\n 国初平海寇郑氏一役，袁随园撰姚公启圣神道碑，谓发踪指示，姚实首功，而提督施琅攘之。顷读沈尚书归愚文钞，则姚督部之功，又多出于漳浦黄太常。方督部奉命入闽，太常谒军门，条平海十便。督部用其策，相与密谋，伺间出奇，先收诸要地，以蹙其势。乃大开修来馆于漳州，来降者予官服车骑，即亡无所问。卒有亡入贼者，皆夸示所有。贼心动，谍至，密使诸营厚款之，谍即以情输。战有日矣，或冥馆舍，盛供具，大书某镇某官公馆，声言某月日某将当来降。贼互猜贰，归者日众，贼党日孤。我师一鼓而下十九寨，遂复海澄，克厦门，澎湖一战，郑克爽面缚求贷死，海寇以平。诸将克金、厦门时议悉诛贼党而以其子女资财犒军，督部申禁令，全活数十万众，亦由太常密请也。太常总藩湖南时，适武昌夏逢龙乱，已陷四府，廷议出京军，上曰：“湖南有黄性震在，彼佐平数十年海氛，何愁幺麽跳梁辈。”时抚臣亦拟请兵，太常第主静镇，未几，逢龙果诛死。然则太常亦人豪矣（按：太常以道士自郑氏来降，复入台，以计间刘国轩于克爽，郑氏由是失势。见全吉士姚公神道碑，盖亦唐魏文贞之流亚云）。 \\n ◎武进士胪唱误班降甲 \\n 嘉庆二十四年秋，武殿试传胪，上御太和殿，胪唱时，一甲一名武进士徐开业、一甲三名梅万清，均未到班。奉谕：事关典礼，非寻常疏忽可比，本应全行斥革，念其草茅新进，徐开业革去一甲一名并头等侍卫，梅万青革去一甲三名并二等侍卫，俱仍留武进士，再罚停明年殿试一科，俟下届会试，再与新中式武进士一体殿试。即以一甲二名秦钟英拔补一甲一名，授为头等侍卫，其一甲二名、三名，无庸再补。前笔曾记文进士胪唱误班降甲，不意鹰扬宴中人亦有此一段故事，爰补录之。 \\n ◎周兴岱因规避大考获咎 \\n 侍郎周兴岱，以典试江西获咎，部议夺职，特旨用为翰林院侍读学士。次年嘉庆癸亥，大考届期，兴岱以年老有疾，恳请休致。上谕斥其不早陈奏，有心取巧，勒令休致。寻复赏编修，因其父周煌曾任上书房总师傅，而兴岱亦亻暴直南斋有年也。按：兴岱前官编修，大考尝列四等，垂老遘此，宜其谈虎色变与。 \\n ◎朱竹君之不肯和同 \\n 朱竹君学士视学安徽，以事降编修，在四库全书处行走。比归，总办《日下旧闻》纂修事。是时金坛于相国敏中掌院，为总裁，于公直军机，凡馆书稿本，披核辨析，苦往复之烦，意欲学士就见面质。而学士执翰林故事，总裁纂修，相见于馆所，无往见礼，讫不肯往。爱之者强拉之至西园相见，学士持论侃侃，不稍下。金坛间为上言，朱筠办书颇迟。高宗不之罪，曰命蒋锡趣之，真特恩也。后学士弟文正自山西归，复入翰林，从容为兄言宜稍和同者，学士曰：“子亦为是言耶？”文正愧服。 \\n ◎驳斥钱楷闭门求雨之奏 \\n 嘉庆十二年，春夏恒，光禄卿钱楷请依《汉书》求雨闭阳纵阴之说，将正阳门石道停工。上谓：“五行生克，大率经生傅会。即如《汉书》求雨注内所称，闭南门、禁举火之类，一乡一邑或可偶一为之，京师都会之地，设令正阳、崇文、宣武三门暂闭数日，成何政体？从前窦光鼐惑于此说，竟有不开房门、出入窗牖之事，岂非笑谈？雨泽愆期，惟当勤修实政，敬迓天和，所奏应无庸议。”圣人应天之诚，见理之大，自非儒臣所能几及。即所举窦佥都一事，亦可见四聪之毕达矣。 \\n ◎广兴周廷栋因民谣获罪 \\n “周全天下事，广积世间财”，此嘉庆间山东民谣。缘内务府大臣广兴、左都御史周廷栋，奉命往东省审案，广兴黩货营私，周廷栋为之隐饰，众怨繁兴，谤书腾播，此十字遂达天听。谳鞫得实，奉旨，广兴伏法，廷栋屏斥不复用。后之乘传四方者，无谓人言不足恤也。 \\n ◎景德因奏请万寿演戏获咎 \\n 仁宗睿皇帝五旬万寿，御史景德奏请于万寿节令城内演戏设剧十日，岁以为例。得旨，以景德冒昧陈奏，照溺职例革职，并发往盛京差遣，充当苦差。考前代每遇庆节，大连旬，百戏曼衍，以视圣朝敕几勤政，屏黜侈浮，相去奚啻霄壤哉。 \\n ◎幼女叩阍求赦父罪 \\n 嘉庆十七年，四川重庆州十一岁女子佘酉州，以其父佘长安遣戍湖北，其祖父母年逾八旬，无人侍养，匍匐入京，叩请释放。台臣为之奏请，上以佘长安原犯情罪尚非常赦所不原，念伊女年幼至性，加恩释放回籍，是又本朝一缇萦、秦休矣。 \\n ◎高宗加崇学官品级 \\n 康雍以前，各省府教授系从九品，学正、教谕、训导均系未入流。自高宗登极，一日，念及学校之官，所以训迪多士，厕居流外，则与杂职无殊，谕吏部议奏，赏给品级。遂议教授加为正七品，学正、教谕加为正八品，训导加为从八品，升转仍照旧例。今年辛未大挑得教职者，偶来问及阶级，因详告之，而并录于此。 \\n ◎特旨免贡长江鲥鱼 \\n 长江渔船，每岁四月，向有贡献鲥鱼之例，沿明制也。康熙朝奉谕停止，而地方有司改为折价，向网户征收，解充公用。胥吏因缘苛索，沿江居民捕鱼为业者苦之。乾隆初年，复奉特旨豁免，永著为例。康祺按：《唐书》诏罢贡鲜，史臣以为盛德，然皆由孔、元稹辈之乞请。若本朝则边方土贡，恩旨罢免者，代不绝书，长江鲥鱼，特其小小者耳。 \\n ◎言氏谱系之传疑 \\n 先贤言子后人，大宗在浙之山阴。康熙辛卯，江南学臣张元臣疏请贤裔宜与世袭，伦叙当及言述子名然。然投状谓：“先世以守越留居，久离坟墓，请如前明衢州孔洙让公爵与在曲阜者例。”（按：孔洙让爵在元代，此作前明误）时论高之，见宜兴吴德旋《初月楼见闻录》。惟考江苏抚臣王度昭请恤贤裔疏称，子游七十三世裔孙廪膳生言德坚，实系大宗嫡派，宜予承袭。又《陶晚闻集·五经博士言先生墓志铭》，亦称进谱牒请世职，均出德坚，后遂以德坚承袭。二书并常熟各志，均不言大宗在山阴及述子让职事。岂常熟一支掩其美与？抑德旋之言之无稽邪？大贤支派，典礼攸关，他日终当求言氏宗谱一质证之。 \\n ◎圣祖亲题熊学士闲道录 \\n 康熙癸丑冬，上特召孝感熊文端公至起居注，同叶方蔼、张英、韩辈试作《太极图说》，公作尤称旨，拔置第一。问平时所著明道之书，公以《闲道录》对，命取进呈。公趋归，取刻本诣弘德殿恭进。次早，入侍讲筵，上霁色谓曰：“朕披阅所著《闲道录》，正大精醇，斯诚斯文的派也。”少顷又曰：“录中崇正辟邪，极透切，有功圣道不浅。”遂亲题其签曰“熊学士闲道录”，置之御几，宋元理学诸儒臣，无此荣遇也。 \\n ◎周文恭召对语 \\n 周文恭煌以乾隆庚辰典闽试，临辞，召问飓风及天后显应事。上笑曰：“尔辈是上佛骨表者，亦信佛耶？”见公所作《海山存稿》。 \\n ◎部曹翰林之出入 \\n 今庶常改部曹，满员或有重入翰林者，汉员则回首玉堂，居然天上矣。雍正间，新淦王太守泰，捷甲辰会试，读书中秘，用才能转户曹，既跻正郎，复归庶常，散馆列一等，授职编修。其由庶常改户部诗云：“岂解度支筹国赋，但能清俭懔官常。”授编修诗云：“三载户曹居下考，一时翰苑忝头班。”皆纪实也。 \\n ◎祖孙兄弟分占三头 \\n 桐城刘辉祖，康熙庚午乡举第一。同产弟捷，举康熙辛卯乡试亦第一。兄弟解元，世所罕有。而其祖若宰，实前朝崇祯戊辰及第第一人也。《望溪集》纪之。祖孙兄弟，分占三头，是不得不归之堪舆之灵矣。 \\n ◎李孚青十六岁入翰林 \\n 合肥李编修孚青，文定相国子也。康熙己未入翰林，年才十六。本朝科第之蚤，惟顺治乙未满洲伊文靖公桑阿，馆选时与之同岁。 \\n ◎世宗伺察之严 \\n 相传世宗在位，嫉臣下纪纲之不肃，苞苴之盛行，凡关防风宪衙门，多密遣亲信逻察，以故万里若堂阶。世所述轶事甚夥，以未见纪载，不敢笔也。《海滨人物抄存》，称天津周抚部人骥，雍正丁未进士，以礼部主事视学四川（按：《清秘述闻》作以户部郎中任）三年，操守清洁无苟且。先是，本部堂官荐一仆，甚勤敏，至任满，数请先行。公曰：“我即日回京覆命，若当随往。”其人日：“我亦欲回京覆命耳。”公惊询，乃曰：“某实侍卫某也，特来伺公。公考试好，某将先期奏闻矣。”公归，果蒙褒旨，公弟人骐为公立传，叙其事甚详。 \\n ◎清汉合璧之殿试策 \\n 国初新庶常年少者，多派习国书，盖期其兼综九能，储承明制诰之选也。至殿试对策，则从无以清书人卷者，康熙戊辰科进士仁和凌绍雯，少习清书，廷对日，用清汉合璧体书写，读卷诸臣，靡可位置，乃以之殿二甲。大抵闱场应奉之作，令甲昭垂，不必独为其异。雄才邃学，扬声有期，侧艺偏长，诡遇可耻。如绍雯者，设拘守常格，随众汉体（按：汉体二字，岳倦翁以之称飞白书，盖避鄂王讳也，借用之），岂并此二甲未名亦不得耶。 \\n ◎徐士林兄弟之清操 \\n 文登徐中丞士林，居官清洁自励，不名一钱，以贤劳没于苏松巡抚任。同官赙赠千金，其弟士楹却之曰：“兄素矢清白，恐拂初心，不敢收。”高宗闻而嘉之。时士楹以孝廉家居，一日，忽奉旨赐进士，授东粤某邑令。人谓中丞兄弟之茂伐贞操，宜其渥承天契也。 \\n ◎李鹤峰有人伦鉴 \\n 晋宁李鹤峰中丞因培，有人伦鉴，典孛三吴，幕中宾僚如赵光少文哲、张舍人熙纯、陆副宪锡熊、孙抚部永清，皆东南选也。中丞尝语诸公曰：“少华（熙纯字）才丰遇啬，清而不华。损之（文哲字）、耳山（锡熊字），当为名侍从，耳山官尤贵，但非封疆才。文渊（永清字）大器，恐晚成，他日必以干济为朝廷倚重，惜余不及见耳。”后果应其言。 \\n ◎孙文靖参幕职时之器识 \\n 孙文靖公之尊人文渊中丞，以诸生客游入粤东，应胡偶韩方伯文伯之聘。方伯性严毅，高立崖岸，中丞与抗礼，不少损抑。土司某，以争荫袭相讦，提验照勘，皆前明印玺。幕中执事，拟以私造符信，律法当斩，株连甚众，中丞心冤之。丙夜，私具稿而言之方伯曰：“此酋志在争荫，无他肠，且叛逆罪至重，安可妄坐。”方伯曰：“大府旨也。”中丞持之力，因曰：“君备职旬宣，逊大府一阶耳，何奉令承旨若此。且君素有刚正声，今胡为者。”方伯曰：“限迫矣，易稿岂仓猝能办？”中丞乃出袖中私所为稿，方伯读之大喜，以白大府，大府亦喜，竟从其议，活二百数十人。或曰：中丞两世开府，此一事即其阴德也。康祺按：阴德之说，尚属杳茫，以一秀才参幕府，而器识果毅，政治明练，出居停主人上，固知此座之不久将属矣。 \\n ◎张彝叹可谓暗修笃行之士 \\n 高淳张彝叹进士为诸生，试必冠其曹，困举场三十载，未尝有愠色。治诗古文，所得皆警迈，而未尝争名于时。年近五十，始登甲科，而不肯试为吏。其既升于礼部也，宗伯韩文懿公昌言于朝，张自超宜在上甲。自超踵门曰：“某有母，病且衰，某登上甲，必以职留，公当爱人以德。”可谓暗修笃行之士矣。 \\n ◎吴珂鸣以举人同与新进士殿试 \\n 顺治丁酉江南科场之狱，主试房考十人皆伏法，初笔载之矣。其新中举人，章皇帝亲加覆试，江南斥革者方域等十四人，停科者史继侯等二十四人（按：史馆杂记，又有流尚阳堡八人，档案未载），惟武进吴珂鸣以文理独优，特准与新贡士一体殿试，寻改庶吉士，诚所谓塞翁失马也。 \\n ◎康熙癸巳万寿恩科榜之姓氏 \\n 康熙五十二年癸巳，为圣祖皇帝六旬万寿恩科，顺天乡试榜发，第一名孙见龙，第二名黄文虎，时号龙虎榜，犹唐贞元间韩昌黎登进士称龙虎榜，元至正间之有麟凤榜也。又是科榜中稀僻之姓，如《南部新书》所谓榜花者，有万承苍、寿致浦、千殊、春台四人，时又号万寿千春榜。传之后人，又添诗赋好题目矣。 \\n ◎破肚将军 \\n 康熙间，澎湖之战，漳浦蓝军门实为前茅。贼舰蔽江，迎敌，炮中过腹，肠出矣，血淋漓。公族子法为掬而纳诸腹中，四弟瑗傅以衣，五弟珠持匹练连腹背交裹之，公大呼杀贼，不暇顾也。有红毛医能治之，卒无恙。台湾平后，公入都，抵赵北口，遇圣驾出水围，马凝立不及避，乃舍骑步入粱园中。驾至，遣侍卫问谁骑。公乃出曰：“臣蓝理从福建来者。”上问：“是征澎湖时拖肠血战之蓝理邪？”公奏曰：“是。”召至前，问血战状，解衣视之，为抚摩伤处，嗟叹良久。嗣专阃吾浙，每遇南巡，迎谒圣驾，见公辄语诸王公以拖肠血战状。又引见皇太后曰：“此破肚将军也。”康祺按：东汉贾复、北齐彭乐、唐郭琪，皆以临战肠出，力疾杀敌为奇勇。军门澎湖之役，复何减古之骁将哉？ \\n ◎蓝义山诸弟均具文武才 \\n 蓝义山军门诸弟，皆以平台功加都督。瑶功最多，未仕卒。瑗至金门镇总兵，与公皆喜书擘窠大字，扬盾一跃三四丈。珠官参将，勇不让诸兄，而性敏嗜学，能背诵《通鉴纲目》，不遗一字。一门英杰，亦近代所希已。 \\n ◎奏免昌化浮粮之始末 \\n 广东昌化县，正赋不及二千，而中有浮粮六百余两。盖自前明成化中山水圮城，附郭膏腴，悉就沦没，遂有此无征之额，民间困累百年，至崇祯朝始得悬豁。而本朝定鼎，以明季赋重，悉照万历间旧额，于是薄海欢欣，而昌化独有向隅之叹。康熙间，常熟陶紫笥先生元淳宰兹邑，屡列状申大吏请免。最后撰《浮粮考》一册，迄不得上闻，垂没犹以为憾。令子晚闻太常正靖居言路时，始端牍吁陈，获邀俞旨。呜呼！贤矣。大凡一命之士，存心利济，精神气力之所注，虽时会中梗，必有获申其志之一朝。然而秕政易滋，神君难觏，循良继世，往牒尤稀，如陶氏父子，亦可以风型天下矣。 \\n ◎陈左海之学行 \\n 国朝闽大儒，其通经泽古，躬行粹然，必以嘉庆间左海陈先生寿祺为巨擘矣。先生幼而能文，博奥惊其长者。年十七，遗书同县萨君玉衡，自咎不能高行邃学，担荷世宙，如宋广平、范希文；雄节伟略，建树奇勋，如终孺子、班仲升；掌苦学，目不窥门，如董广川、何邵公。然自守澹静，力绝征逐，非同志一人弗妄交，而其胸中时有浩浩落落、慷慨郁勃不可告人之意。盖其年少自状如此。既官编修，方直渊雅，重于朝列，以不得迎养二亲，常愀然不乐。父丧奔归，终身以为大戚，服阕，遂乞养母，教授生徒，以供朝夕。谓其门人张岳崧曰：“吾惟不屑不洁，不以不廉之财奉甘旨，不以不义之行欺晨昏，差告无罪尔。”母没不复出。呜呼！志行若先生，即无训诂文笔之长，何尝非人伦坊表耶？ \\n ◎陈左海主讲书院之得士 \\n 左海先生归田后，门徒若云，贽币叠至。主讲仙游、清源两书院，以学古敦行，率多士重廉耻、尚经学，优其礼貌，严其董戒。士初苦之，而久乃悦服。巡抚上元叶公，坚请移席鳌峰，先生与之约，请先察学行，后考文艺，牒郡县举其孝弟廉洁者、通经学古秀异有才者及岁科试高等若辈举优行者，守令以礼资送，乃扃试而录取焉。作《义利辨》、《科举论》、《知耻说》，揭于讲堂。又为规约，教以正心术、广学问、慎交游、肃礼仪，悉发藏书，使博观而精择之。日稽其课，月考其能，经史文章，因所长而裁成之，不为一格。故游先生之门者，若仙游王捷南之《诗》、《礼》、《春秋》诸史，晋江杜彦士之小学，惠安陈金城之《汉》、《易》，将乐梁文之性理，建安丁汝恭、德化赖其瑛、建阳张际亮之诗古文辞，皆足名家。而惠安孙经世学成蚤世，其名亦在通志儒林传中。先生尝客吾浙，为阮文达公课士，仁和赵坦，德清徐养源、养灏，钱塘严杰，临海洪颐煊、震煊，皆相从问业，多所兴起。传曰：儒以道得民，师以贤得民；先生殆兼之矣。 \\n ◎乾隆四十一年西师凯旋宴 \\n 乾隆四十一年，皇太后幸宁寿宫，赐皇帝膳，并以西师功蒇，于阶下赐将军阿桂、丰升额暨从征将领之功绩最著者抡二十三人及军机大臣六人饭食，赉物有差。此旷古难逢之凯宴也。 \\n ◎谢御史陈情疏 \\n 全州谢先生之重入台垣也，戆直如初，高宗屡褒之。时先生继母蒋氏家居老矣，先生上疏乞补外，曰：“窃惟科道之望内升，甚于外转，而人情即愿外转，不愿左迁。况臣负罪至深，受恩至重，欲图涓埃之报，宜依日月之光，而才熟龙颜，遽辞凤阙，犬犹恋主，蛇亦衔珠，臣独何心，敢昧斯义？伏念臣继母蒋氏，年已七十一岁，臣又系独子。忆自雍正甲辰秋服阕赴补，母子离别，十五年于兹矣。丙午冬从军出塞，母氏含藜藿以弄孙，倚门闾而望子，又十二年于兹矣。臣今虽复朝班，尚违子舍。顷者，母氏书来，道及行动艰难，耳目昏，开缄捧读，愧惧交并。欲归养，则家道贫苦，甘旨不供，不孝有三，其一斯在；欲迎养，则广西至京，水陆七千余里，江湖之风波可畏，车马之颠覆亦可虞；欲归省，则往返动经半年，在家不过数月，乍逢又须告别，既别却难再逢。慈母之涕泪转多，游子之方寸终乱。是则矢忠矢孝，二者难兼，而在官去官，无一而可。臣再四踌躇，惟有外转邻省，庶得迎养数年。但臣才能既不称道府之官，而迁转又从无自请之例，违例干泽，端不可开。伏乞敕部治臣妄请之罪，或知州或知县，降授微员，悯臣将母之忱，或湖南或广东，量予近地。臣亦知风尘下吏，远逊台谏清班，然民社在身，外得竭驽骀之力；母子聚首，内得伸乌鸟之私，虽公庭屈膝于上官，胜往岁荷戈于荒塞。”寻有旨，授湖南督粮道，旌直臣也，奖孝子也。圣人之曲体人情，诚非前古所有，而先生陈情一疏，至诚恻怛，浩气淋漓，文品尤在李令伯上，故全录之。 \\n ◎李绂谢济世劾田文镜案 \\n 雍正间，田文镜劾河南属吏黄振国、汪諴、邵言纶等，直督李公绂言其冤。钦使往按验，还奏文镜所劾是。御史谢公济世又劾文镜贪黩，奏入，与绂语多同，上疑焉，命九卿科道集刑部讯交关状。谢公辨无有，而刑部尚书励杜讷曰：“是当刑讯。”御史永丰陈公学海在班中，忽起走庭中，北向大言曰：“与谢某交通者，我也。”大臣皆愕然。陈公故以部郎从钦使河南，得文镜欺罔状，又为奏争不能得，归尝发愤为同僚言之者也。大臣将以闻，请并讯，俄有旨罢讯，谢公革职，发军前效力，陈得无事。然明年卒以告病验不实，亦遣戍去，盖亦铮铮血性男子矣。 \\n ◎陈法之掺行 \\n 贵州陈兵备法，在翰林时，与山西孙文定公、广西谢御史济世友善。三人者，皆清直介立，论事引义，慷慨志相得也。陈公守顺德，引疾归，高宗登极，文定荐起之。陈公官淮扬道，考论河务，为一书曰《河干问答》，文定见而善之，复以之奏御。及文定督湘楚，治谢公狱，稍稍袒巡抚许容，归京师，过陈公，公谢不见，自是交遂绝。乾隆十年，河决江南陈家浦，河督白庄恪公钟山被劾去官，责令赔补。陈公已调大名道矣，念旧与庄恪同事，不可使独受谴，牒部科自引咎，且为庄恪辨析。大臣以闻，下部议，夺职戍军台。公以四骆驼负书数万卷，赴第十六台，日著书，居二年，成《易笺》八卷，多取朱程传义发明之，而异者亦多。自序不欲如前人株守师法，党同伐异之所为也。康祺按：陈公操行贞坦，出处光明，不忝为洛闽之学。孙文定乃有此失，可见义理辨析之精诚，不得有祸福权变之说略参其中也。 \\n ◎时宪书增注六十干支始于乾隆辛卯 \\n 钦天监例于时宪书纪年下注一岁至六十岁干支。高宗六十万寿，命监臣增注六十一岁至百二十岁，自乾隆辛卯后，永以为式，盖受祚之延长，圣心若可预必云。 \\n ◎骆文忠平石达开之童谣 \\n 粤逆石达开之扰四川也，朝命两湖总督骆文忠公督师援剿。穆宗登极，调公督四川，公方携湘中兵随征，而以记名道黄忠壮公醇熙、记名按察使萧壮果公启江分统之。二公先后阵亡，公率所部，卒以同治元年四月，禽石逆于紫打，蜀乱始平。先是蜀中谣云：“四川地土薄，硝磺用不著，若要太平时，除非马生角。”萧俗书作肖，萧、黄同剿石逆，犹加二字于石旁也。治贼无效，故曰用不著。角各音近，马生角，马旁各字，指公姓也。然则前史所纪诸谣谶，非尽秉笔者之好采异说矣。"}
{"章节": "●卷五", "正文": "●卷五 \\n  \\n  \\n ◎王东皋操行之清矫 \\n 康熙中，王新城论盐法，尝言但以两淮付王东皋，两浙付魏环老，而久于其任，何患不肃清。《陆清献年谱》亦称，王东皋之在吏部，壁立千仞。东皋盖汤阴王御史伯勉字也。少贫，借榻枯寺，忍饥读书。顺治初通籍，谒选，授行人，充山东诏使，却例馈，不干有司一语。迁吏部郎，掌选事，清介日有名。尝语人曰：“岳忠武，吾县人也，文官不爱钱，武官不怕死，吾生平诵此二语，惟求无愧。”同年范印心自平阳入觐，知其贫也，怀金将贻之，谒其庐，语久之，卒不敢出而退。一羊裘十年，毛尽脱，同官醵金制裘一、帽一遗之；东皋曰：“伯勉生平未尝受人一钱，何敢烦公等。”同官言于尚书，固劝之，乃受。一日，世祖谕旨至部，示满洲尚书韩岱，尚书以无汉字，召东皋至，属书之。辞曰：“译字非郎中职，出上意邪，伯勉不敢不书；大臣意耶，腕虽断，不敢书也。”既改御史，时有赀郎将授正印官，持奏乃已。巡城，豪强屏息，无敢有轻裘怒马洋洋道上者。考满内用，台长将以巡盐两淮荐，力辞不可，曰：“内用之员，例不奉差，必以此事相付，则前此弊窦，吾不敢隐也。”荐者惧而止。丁忧，服除遽卒，朝野惜之，谓斯人再出，其所表见，何遽落魏环老下邪？ \\n ◎姜制军几误劾傅同知 \\n 山阴傅公平苗之绩，邵阳魏氏、平江李氏纪之详矣。方公官凤凰厅，用前人雕剿法，战守年余，碉堡林立，苗垂困。兵备成宁忌之，数言于姜制军晟，傅同知不去，苗必大乱。已而吴陈受果扰内地，制军意动，将劾傅召乱。会巡阅至某县驿，方饭，而苗数千环行馆，噪索食，犒之不退。中夜，闻门外惊哄，呼号鼎沸，俄而寂然。一人从数卒入谒，傅公也。制军叹曰：“几误边事。”即委傅公讨贼，一战俘陈受。自后责成，尽用其策，苗祸乃纾。人才之进退、边疆之安危系之。谗口百出，长城立摧，如姜制军者，盖幸有此行馆一惊矣。此事他书未载，惟钱氏《记事稿》称姜公劾疏，赖幕府昆山李以谦而少留，然则苗疆之安堵，以谦功在制军上。 \\n ◎王壮武之军制 \\n 王壮武公生曾文正同县，文正识为将才，而义师东征，不甚倚为缓急。湘楚人士，咸谓壮武轻改营制，失文正欢，非也。按：何应祺作壮武传，称公阵法，队左右各百人，鼓之，人鱼贯为两行，左驰右，右驰左，三驰而圜，皆持满外向。再鼓之，则左右驰，复其伍，对向为格斗，左起则右伏，右起左亦如之。三起三伏，士复驰，乃变圜为方。于是后军分出，左右蛇行，绕攻前军，三合而退。其前左右军，亦互为进退。主将鼓角鸣，台上旗周麾，士周驰聚为城郭，城为三门，先聚者为左右行，先自门出，余亦次第复为队。士惟视听旗鼓，疾走如风雨，无声息可闻也。又宋采蘅《虫鸣漫录》，称壮武督兵剿贼，每三五日集众讲圣谕广训及性理诸书，暇日，令军士习射作字，乃闻令出，众皆旧勇争先。公亲执桴鼓，一鼓而军士排列如墙，再鼓左右翼兜围如张翅，迨贼营炮子落于前，然后三鼓，而驰势如潮涌，无不全胜。据此，则壮武之营制，虽非文正手定，其阵法实参互古意，兼集众长。文正识量恢宏，必不以此苛责。康祺考壮武初从文正，先挫于羊楼，继败于岳州，赖文正惜公材武，以水师密脱而士卒丧亡极多，文正一生谨慎，殆嫌其意气之过锐，故九江之役，不敢挈以偕行。迨公智略益神，勋烈益茂，尽瘁戎幕，湘楚失声，惟文正亦深惜将才之难得，岂复以前事绳之？（按：公卒后，张忠毅运兰、刘忠壮松山，递统其众。后忠壮兄子京卿锦棠，扫清漠北，亦用此军，皆恪守公成法云。） \\n ◎王壮武张宴九嶷山 \\n 咸丰五年春，王壮武由楚边追贼于粤境，假道宁远。张老人者，年百一十八岁，县中不知有老人，饥寒鲜周恤者。公入其县，即遣人存问，为置田宅，资其子使娶妇，且召饮之。比公破贼还，复途过省老人，老人则已抱孙矣。乃邀之登九嶷山，合宾客部曲张宴山上。是日为公封翁生朝，客以次奉觞，遥为寿，且庆公功。酒酣，公起望山东云波浮湘，悲乐故里，怅然曰：“珍常有三恨，恨任事太早、学业太浅、用心太苦而多忤人。身遭时变，以士卒用力，人号为劲军，吾常恐世乱未已，将无以毕三恨，奉养二亲，为将奈何？”老人起执爵，慰以大义，合席举酒极欢。公班师回楚，即乞假幕府省亲，于是离家已四载矣。迹公九嶷张宴一会，觉驱车九折阪，置酒三垂冈，叔子游岘首，梁公陟太行，前史风徽，犹可颉颃也。 \\n ◎通州为漷县旧治 \\n 士大夫往来京师，多假道通潞，故其地张家湾、河西务诸名，最熟人口。按：通州城南，旧有漷县，本汉泉州地。辽初为漷阴镇，后升为县。元至元间，改漷州属大都路，明复为县。本朝顺治十六年，各县郑骏以其地狭人稀，申请裁并，遂于是年改并通州。今放棹潞河，无复知漷县旧治矣（甲戌初夏，舟过纪此）。 \\n ◎社稷坛祷雨用玉 \\n 本朝典礼，凡社稷坛春秋常祀用玉，惟祷祀不用。乾隆二十四年，社稷坛祷雨，高宗谕旨曰：“玉以芘荫嘉谷，使无水旱之灾，传记所称，于义最著。”特敕所司仍用玉将事。大圣人之敬恭祀，据经定礼，虽一物之微，其不留阙憾如此。 \\n ◎高宗午门受俘诗 \\n 受俘献馘之礼行诸午门，所以钦鸿贶、扬武功也。高宗皇帝威德远敷，疆圉式廓，乾隆乙亥，剿平准噶尔部，一岁而再行斯典。及庚辰底定回疆，讨平攒拉促浸，皆递举盛仪。前代旷数百年所未逢者，今先后六岁中，觚棱金爵之旁，凯歌四奏，可云极盛。乃恭读御制受俘诗，于乙亥则有曰：“天德好生还贷死，海滨多蹇又逢屯。”于庚辰则有曰：“从今更愿无斯事，休养吾民共乐康。”于丙申诗注则曰：“从此益愿洗兵，长不用矣。”我先朝抚顺锄逆，不得已而用兵之微意，万世犹可仰见也。 \\n ◎乾隆朝之正殿朝会 \\n 正殿朝会，虽旧典，然率不举行。乾隆二十五年，上以平定金川，又值圣寿四旬之庆，故一举行。后十年西师武成，绥服回部，拔达克山、安集延、哈萨克、布鲁特，咸称臣入贡，兼值五旬万寿，仍命在太和殿朝会宴飨。时将军兆惠自叶尔奇木得回部乐，奏送适至，因命于大飨所陈诸部末肄之。天颜大喜，作歌两章，以纪其盛。 \\n ◎有裨实用之国语 \\n 本朝入关以来，从龙旧裔，大都渐习华言，若汉臣则虽号称博雅之人，亦未必谙晓国语。康祺昔尝留意于此，苦无师承，爰取钦定《日下旧闻考》、《译语总目》为宗，参以各种官书，择其有裨习用者录之，以备遗忘。安巴坚，大理也。伊喇，黍也。锡里，选拔也。希达，门帘也。色珍，车也。唐古，百数也。穆济，大麦也。赫德，渣滓也。罕都，稻也。洛索极湿，难耕地也。贝勒，管理众人之称也。尼楚赫，珍珠也。布希，膝也，又去毛鹿皮也。尼堪，汉人也。巴图鲁，勇也。拉里，爽利也。布达，饭也。呼沙呼，鸱也。萨都拉，结亲也。鄂尔多，宫也。图喇，柱也。安图山，阳也。巴延，富也。赫噜，车辐也。斡气，味也。果实，疼爱也。乌珍，重也。舒噜，珊瑚也。霞哩斜，眼也。呼噜，手背也。扎克伞，霞也。伊勒希，副也。按班，大臣也。乌珠，头也。实勒们，鹞子也。爱满，部落也。玛，粗也。苏库，皮也。尼玛哈，鱼也。阿勒锦，声誉也。和勒博，联络也。伊彻，新也；实纳，亦新也。察喇注，酒器也。吉勒展恕泰费音，太平也。纳地也巴纳，地方也。沙克珊，狡猾人也。善延，白色也。索珲姜，黄色也。达勒达，隐避处也。玛鲁，瓶也。聂赫，鸭也。伯特，才力不及也。卓哩，指之也。和卓，美好也。爱新，金也。苏赫，斧也。雅勒呼，肉槽盆也，亦大槽盆也。达，为首之称也。乌达，买也。乌噜，是也。佛伸，柄也。准布提，撕也。达春，敏捷也。尼噜罕，画也。塔哈，客也。达抡，饮马处也。锡津，钓鱼丝线也。博勒和，洁净也。珲楚，冰床也。舍音，色白也。斡罕，袖头也。琉和海，白鱼也。阿达奇，邻也。尼雅满，心也。齐喇，严也。哈蕃，官也。桂齐，善也。阿苏，网也。已上皆满洲语。特里衮，为首之谓也。图鲁卜，形势也。托果，釜也。舒苏，高粱也。索多乌翅，大翎也。道喇，下也。谙达，伙伴也。特哩，齐整也。彻伯尔，廉洁也。保喇，雄驼也。巴图，坚固也。鄂勒哲，寿也。锡宝齐，养禽鸟人也。集赛，轮流值班也。和尔果斯牧地，遗失也。齐苏，血也。哈喇，黑色也。哈斯，玉也。达尔罕，凡有勤劳者免其差役之谓也。察纳那，边也。伊噜，净也。布哈，犍牛也。果勒，河也。特穆尔，铁也。雅克结，实也。喀喇，黑马也。库库，青色也。齐达勒，勤也。伊克，大也。德勒，衣也。丹，有也；岱，亦有也；台，亦有也。伊苏，九数也。察罕，白色也。博，青色也。额森，平安也。阿尔，花纹也。尼格，一数也。纳奇锡，绒线也。罗卜科，淖泥也。博尔济，二辈奴也。和必斯朵，器名也。都哩，式样也。默色，器械也。博果岱，麦也。塔齐儿，瘠地也。和坦，城也。永和尔，绒也。和逊，空也。伊尔，锋刃也。图裂图有，柴也。阿穆尔，安也。乌兰，红色也。准，东也。阿萨尔，阁也。珠古，厚也。摩该，蛇也。博果密，包裹也。玛勒图，有牲畜之谓也。玛勒，牲畜也。鄂齐尔，金刚也。达纳，管也。色辰，聪明也。库鲁克超，众也。布延，福也。格根，明也。特古斯，全也。布尔罕，佛也。察克，时也。蒙古台有，银也。乌德美，送也。多罗岱，七数也。笔且齐，写字人也。札尔古齐，断事人也。赛音，好也。衮，深也。巴克实，师也。济苏，颜色也。特尔格，车也。伊逊，九数也。岱尔，牡鹿也。札达，石也。札拉尔，帽缨也。特穆津，铁之最精者也。奈曼，八数也。索诺木纳木结，有福人也。噶布拉，天灵盖也。诺摩罕，朴实也。苏苏勒巴，敬也。达噜噶齐，头目也。鸿和尔，黄色也。拜珠，存也。索约勒，教化之化也。哈陶，刚也。阿实克，利也。娄，龙也。都尔苏，规模也。台哈长，毛也。图们，万数也。纳琳，纳也。阿巴齐，行围人也。多罗，七数也。尼古勒，罪孽也。珠格尔，闲散也。额苏伦，梵天也。拜达勒，形像也。奇塔，汉人也。伯奇，坚固也。萨巴器，四也。呼喇楚，积聚也。浩尔齐，吹笳人也。和斯，双也。茂不，善也。克野，外也。哈布尔，春也。克特，火镰也。塔斯，性烈也。伊札尔，根源也。拜，不动也。诺音，官长也。实古纳，审问也。达兰，七十数也。阿噜岱，山阴也。苏噜克，牧群也。奎腾，冷也。都古尔济，盈满也。克埒木，墙也。诺海，犬也。阿固岱，宽也。乌兰巴尔红，虎也。哈喇娄黑，龙也。锡里济，选拔也。已上皆蒙古语详。衮，理事官也。迪里，头目也。萨勒迪，甲也。珠克，房屋也。已上皆索伦语。伊实，智慧也。达什，吉祥也；札实，亦吉祥也。多尔济，金刚也。帕克斯巴，圣也。僧格，狮也。昌，酒也。通，饮也。诺尔布，财也。苏陇，守护也。裕勒，地方也。绰尔济，法师也。鄂特色尔，金光也。敏珠尔，无违之谓也。额琳沁，宝也。佐特，库也。凌，长也。藏布，美好也。云丹，才也。索诺木，福也。策，寿也。贝实勒，琥珀也。众密克，智慧眼也。足克戬，首饰也。古尔，帐房也。嘉勒斡，胜也。扎巴，徒弟也。默，火也。沙，肉也。明埒，好名也。栋，砗磲也。阿，五数也。年，妙也。图沁，大力也。绰斯，法也。安布，不善之谓也。古拉，身也。纳克楚，黑水也。嘉木阳，文殊菩萨也。已上皆唐古特语。夫稽询故实，必先由语言文字入门，今日士大夫苟留心世故，讲求西法，虽习李耳戎言，学郝隆蛮语，亦复何嫌。况煌煌乎中朝国语乎？抉择登载，殆不过千百之什一，宏雅之士，或有以引其绪焉。 \\n ◎林茂之之耐贫 \\n 《池北偶谈》：茂之居金陵，年八十余，贫甚，冬夜眠败絮中，其诗有“恰如孤鹤入芦花”之句。方尔止寄诗云：“积雪初晴鸟晒毛，闲携幼女出林皋，家人莫怪儿衣薄，八十五翁犹袍。”按：茂之林氏，古度福清人，国初移居金陵，嗜客耽吟，远避权要，残毡破榻，读书琅琅。孤鹤芦花七字，渔洋爱其雅韵清才，予尤多其贞操介节也。 \\n ◎王渔洋谒邵潜夫布衣 \\n 通州布衣邵潜夫，明万历间已以诗歌名江表。康熙初，年八十余矣，家贫，苦徭役，值渔洋司李扬州，按部抵境，首谒邵。邵所居委巷，乃屏舆从徒，步而入。邵曰：“适有酒一斗，能饮乎？”渔洋欣然为引满，流连移晷始别。有司闻之，立除其役。康祺谓，此虽小节，亦晚近贵人所难。 \\n ◎西人受困于嵊县乡民 \\n 浙江嵊县有小村落，曰俞家庄。道光壬寅，西人寇吾郡，官兵莫能御，越州震动，嵊尤有唇齿之忧。乡民起相约，捕鱼海上，一日，见有夷船停泊，突入其船，夺其兵仗，杀夷人过半，折毁其船，取其货物以归。意夷人必来报复，乃操小舟十余只，载稻草管索，捕鱼海上如故。不数日，果见火轮船二扬帆来。乡民俟其近，各怀利刃，跃入水中，密以所携稻筐系两轮旁，船不得动。夷人方愕然，乡民已跃火轮上，出利刃击夷，夷尽歼焉，取其货物，防守益固，夷因不敢入嵊县境，而一邑无恙。盖亦静以待动之法也。见陆伊湄大令所著《庚辛日记》，今海防孔亟，录之以俟采择者。 \\n ◎徐时栋《偷头记》 \\n 西人之陷吾明州，为道光二十一年八月庚戌，其明年三月乙亥，始弃郡城，越二日，并弃镇海。时将军奕经、参赞文蔚辈，张皇战功，以收复告。诏第诸将劳绩，升赏有差。其实宁波之复，偷儿徐保、张小火及其党六十人力也。吾师徐先生时栋集中，有《偷头记》一篇，甚详且确，删节录存，非欲翘将军、参赞之过也。记云：“西夷英吉利据宁波府，我师袭攻之不克，时大将屯绍兴，而前鄞令舒君在军中。一日，缚间谍至，将斩之。舒君视其人，则府之善为偷者也，意哀之。曰：‘若为偷而死，盍为偷而生，若能窃鬼头来，吾且白将军赏赉汝。’偷诺而去，华人谓夷鬼子，而别其色，谓其国人白鬼，其收刺他部落以为奴、为兵者为黑鬼。既而偷果以夷头献，舒君介之见将军，将军大喜，厚赉之。又既而献头者纷若，乃与群偷计其直，黑鬼一头钱若干，白鬼倍之，生获又数倍之。自是逾城洞穴，日昏暮，遍府中无非偷者。夷据城，夜必巡街巷，两夷先后行，方格磔笑语，后者忽无声，回视之，已失头而仆。前者大骇，僵立，旋又失其头。或著夷衣冠，持竹仗橐橐然，曳乌皮屐以来，夷人近与语，遽刺杀之。其生致之也，则以布自后扣其头，使不得鸣，而绞布两端，负而趋至幽僻，钳口置诸橐，缒以出城。或为夷所见，追之，则别一偷自曲巷出，并偷追者头。夷巡城上，亦往来通夕，群偷各以长藤为环，喑默候城外，闻巡者过，为怪声惊之；夷倚堞俯视，遽以藤环钩其头而坠，塞其口而反缚之，候如初。城上夷谓坠者误失足，皆伸头下视，思援之，又尽为偷所钩致，乃哗然拥所获以去，疾如风。凡城内外以窃鬼头至者，党日众，计日巧，所获日多。其奇策秘术，莫得而详也。一日，将军复下令，得群夷百不如得酋一，能生致之赏万金，官三品，不者取其首可也。久之反命，酋不可得，盖酋不夜出，其所居邃室，环以夷兵，又一夕屡易其寝，所得酋一，不如得群夷百之速而易也。顾酋虽防护甚谨，而心常惕惕，每日夕即觳觫自惊扰，旦夕以失首报者恒数十，或至百余。由是大惧，尽率其属，登舟他去，而将军以克复府城入告矣。”康祺按：先生所述，吾乡人皆能言之。以余所闻，定海之役，葛、郑诸公之忠骸，亦由群偷窃以回营。偷并于甬江中置小艇，伺西人出，狙击之，所俘获亦不少。前法以静制动，此法以动扰静，偏谋诡计，当为洞晓边事者所鄙夷。然而水陆异形，地学不讲，南北画界，事权不专，武夫狃前功而骄，书生守成法而泥，舟车器械，师其貌而遣其神，玉帛兵戈，决于朝而更于夕。杞人之忧，耿耿在臆，不得已而录此下策，姑借荛询，其亦可流涕长太息矣。 \\n ◎宋尚书平乱之镇静 \\n 商丘宋尚书荦，于康熙二十七年六月奉命抚江西，舟次芜湖，闻楚北兵哗，西江震恐，亟鼓棹入南昌抚慰之。莅事未十日，突有奸徒李美玉、袁大相，勾结楚逆，以酉字帖授其党，将以诘朝谋不轨。公侦知奸谋，乘夜计禽二元恶，旦即县首藁街，余党兽散，乱遂平。公自作御变诗纪事。儒雅鼓吹之才，乃有此从容镇抚之策，固知封疆大帅，亦不可不用读书人。 \\n ◎赵恭毅抚楚时微行察事 \\n 赵恭毅公抚楚，尝微服偕藩臬之市肆中，问政得失。市人盛称公，而诋两人，两人愧汗，不敢出一语。公偕藩臬去，顷复还，呼其人谓之曰：“若言两司过，两司必怒若，然有我在，无恐。”因以所携扇贻之曰：“持此谒藩司，则无事矣。”明日藩司以扇还公，公徐语曰：“人言可畏也。”其后藩臬亦奉法。属县水灾，公与一仆操小舟抵城下，晨兴，坐县堂，令惊起伏谒。公索米饮一瓯，啜已即去。此二事未见纪载，惟顾述恒为公玄孙亿生题公抚浙时颂德遗册述及之。 \\n ◎福康安威福自恣 \\n 大学士公福康安督蜀，势张甚，钤下厮养，凭借搏噬。一日，舆夫入人家攫钗珥，都司徐斐见而诃之，其党伍ㄏ徐挞辱，冠服皆毁。姚方伯令仪方为成都太守，捕治之，毙其魁。公相怒曰：“守敢尔。”诘之，则抗词以对。时姚已奏擢川东道，乃遣骑追前疏还，然姚直声震西川矣，后卒开藩是省。同治间，吾浙吴仲云制军振或官蜀中，蜀人犹有言其事者，制军为制《太守怒》乐府。又绵州李观察调元《童山诗集》有《清江行》，为福公出征后藏过绵而作。其述当时供张之盛，声势之赫，亦复穷极奢丽，尊若帝天。可见福公虽有功边疆，未免威福自恣，宜仁宗皇帝谕旨，每诫臣工，多以福康安与和珅并举欤。今之身非勋戚，进由武功，国寄锁钥，家对旌节者，幸无忘满盈之戒，开货赂之萌，而使蛮酋獠长，笑中朝宰相之非人也。 \\n ◎李凌汉捐赀平楚蜀险滩 \\n 李本忠，字凌汉，汉阳大商也。一日赴归州，请于州牧曰：“州多险滩，本忠之祖死于是，父亦尝濒于死，必窃痛之，愿出赀募能伐石者。”州牧可其请，州滩以平。又走蜀之夔州，一如请于归州者，皆得请。既去诸滩石，又以楚舟溯江而上，必用挽夫数十人，负﹀走﹀间，恒失足颠坠死，乃凿崖通道以利其行。始嘉庆乙丑，讫道光庚子，凡平险四十有八，所费金二十万，盖旷世义举也。楚蜀有司闻于大吏，以上于朝，本忠及其子孙并膺四品章服之赐。或撰其事颠末，曰《平滩纪略》。至今往还楚蜀者，峨舸大縆中，犹时闻长年老辈啧啧道李凌汉也。贸迁小夫，负夸娥愚公之志，卒溃于成，久官斯土者，咸自愧心力之弗逮焉，亦奇人奇事已。 \\n ◎邓懈筠奏免颍州妇女随犯答配之旧例 \\n 旧例：颍州府属凶徒结党三人以上持械伤人者，不分首从，发极边烟瘴充军，佥妻发配。江宁邓嶰筠中丞抚皖，奏言：“颍属民俗强悍，非此不足示惩，惟佥妻发配，似无深意。此等妇女，本系无罪，一经随夫佥发，如长途摧挫难堪，兵役玷污可虑。或本犯病故，则异乡嫠妇，飘泊无依；或本妇身亡，则失恃孤婴，死生莫保。况颍属妇女，颇顾名节，一闻夫男犯罪，自知例应同发，或伤残以求免，或自尽以全身。在本犯肆为凶暴，法固难宽，而本妇无故牵连，情殊可悯。”疏入，奉旨删去此条。公牍文字，能如此周详恺恻，宜其动圣明之听而造福闺と也。 \\n ◎唐镜海感化苗民 \\n 唐镜海方伯守平乐时，值楚瑶不靖，奉檄防守富川。富川十三源之瑶，以耕作世其业，且有随民籍入庠序者。而宋塘、三辈、龙窝、平市、倒水五源稍粗犷，不改蛮夷故习。方伯授以团练之方，教以坐作进退、长幼尊卑之礼，咸欣欣然。于是五源各建义学，择其子弟之秀者，予以四子书，村设蒙师而分授之。方伯一至，瑶童绕膝而嬉，捧书而诵，如子弟焉。论者谓当时楚南之瑶，既焦烂于羊泉，粤东之瑶，又跳梁于八排。若皆如方伯之儒服行边，以诗礼化顽梗，可使蛮烟瘴雨之乡，百年不见兵革也。 \\n ◎木龙为治河利器 \\n 木龙用以治河，见于《宋史》，曾巩为陈尧佐作传，尝详志其事，然已久失传矣。汉阳李双士任泰州通判，偶读南丰文，匠心独运，竟与古合，遂上其议于相国高文定公斌。适清口御坝工险，高公用其法，遂庆安澜。后河东完颜司空仿行之，效更大著。盖木龙能挑水护此岸之堤，而水挑即可刷彼岸之沙，较之下扫开河，事半功倍，防河利器也。今人偶见一物，制度精良，辄归功于西法，不知中国相传，经史中前民利用之具，早有成模。奇伎淫巧之观，本非夙尚，即如木龙治河，何尝假机器分豪之力哉？ \\n ◎黄河水泛之羊报 \\n 黄河报泛水卒，有所谓羊报者。河在皋兰城西，有铁索船桥横亘两岸，立铁柱，刻痕尺寸以测水，河水高铁痕一寸，则中州水高一丈，例用羊报先传警泛。其法以大羊空其腹，密缝之，浸以苘油，令水不透。选卒勇壮者，缚羊背，如乘马然，食不饥丸，腰系水签数十。至河南境，缘溜掷之，流如飞，瞬息千里。河卒操急舟，于大溜候之，拾签知水尺寸，得豫备抢护。至江南，营弁以舟邀报卒登岸，解其缚，人尚无恙，赏白金五十两，酒食无算，令乘车从容归，三月始达。按：此即元世祖革囊遗法也。长风巨浪之中，毒龙老蛟之窟，驱血肉之躯，与河伯冯夷争し捷，其法则奇，其事则险，岂舍此别无良策欤？ \\n ◎李良年之立品 \\n 李征士良年，即前笔所称小字阿京者，幼与竹太史齐誉，禾中人称朱李。立品尤崭然峻绝，应召入都，诸公贵人多折节下交，征士独高瞩雅步，不肯为翕翕热。先是御试未有期，宝应乔舍人莱语之曰：“高阳论海内诗家，首推子矣，他日有谓宜造谢者。”征士曰：“诗小技也，穷达命也，相公知吾诗，孰与相公知吾守乎？”坚不往，闻者以为诳，及见放始信。 \\n ◎海兰察有忠勇之子 \\n 乾清门侍卫安禄，超勇公海兰察长子也。嘉庆四年川楚教匪之役，追贼阵亡，上深为悯恻。谕称安禄甫至军营，即能奋不顾身，海兰察于九泉下，亦当自喜有子。并命将安禄新生一子，赐名恩特赫默扎拉芬，即袭公爵，而其弟安成袭骑都尉世职。恤忠之典，与大员殉难相同，盖睿皇帝追念公之殊功懋伐也。前笔记公姬人阿芸殉节甚详，公得此深明大义之贞姬，复有此为国捐躯之肖子，洵可含笑九幽。而阿芸劝诫公子之功，益不可没矣。 \\n ◎孙文靖从征缅甸时遇险 \\n 孙文靖公从征缅甸，过天生桥，桥崩马坠，已濡足矣，忽跃登岸。又在缅界断饷三日，同官家奴有爨马髀于釜者，公过啖之，适奴觅薪自后至，不知公也，拔刃一挥，已及颈矣，适同官自帐后亟止之，幸而无恙。同官即刘公秉恬也。文靖即以征缅功，受高宗知遇，游擢大臣，列五等爵。呜呼！白面书生，因缘遭际，年迁岁擢，拥节钺而踞胡床，几谓功名我所自有，抑知前代劳臣，其进身顾如是尽瘁哉？ \\n ◎鄞县阿育王寺忍辱松 \\n 吾乡阿育王寺晋松，铁骨霜皮，阅三千载无恙。道光庚子，西人扰其地，松即枯。汉军徐司马荣过而慨焉，名之曰忍辱。忍辱者，不忍辱也。司马与镇海姚梅伯先生燮，均有忍辱松歌。 \\n ◎顾祖禹不愿列名一统志 \\n 徐东海之修《一统志》也，开局包山，辟四方知名士为辅。时无锡顾处士祖禹精地理学，名最高，固延之，三聘乃往。书成，将列其名以上，处士不可，至欲投死阶石始已，其自晦如此。或谓处士尝游耿精忠幕中，干以策，不用乃去；或言其客游，尝主胶山黄守中家，恐皆出自忌者之口也。 \\n ◎方舆纪要为人訾议 \\n 顾处士所著《读史方舆纪要》，博闻宏辨，囊括古今，宁都魏禧叔子称为数千百年绝无仅有之业。江夏刘湘奎者，尝校顾书十余年，爱其精博而微疵其纵横，著《读史方舆纪要订》若干卷。禧弟子梁份，尝著《秦边纪略》，有书无图，湘奎得图以校，梁书宛合，知即份旧本，顾与处士书颇龃龉，湘奎因合订为《秦边纪略异同考》。士人秉兼人之才，穷老尽气，颛精一书，终不能免后世之訾议，著作之事，真非易言（按：份传，禧学不仕，为西边大帅上客，其书仅存。湘奎受业梅文鼎，以诸生终，所著书多零落，均可慨也）。 \\n ◎周制府刊行晋略 \\n 荆溪周君济保绪《晋略》文六十六篇，其所作也。《晋书》繁芜，君文以简核胜，虽叙事间未详实，而大体不失为精当，其风骨尤有不可及者。君以嘉庆戊辰联捷成进士，有盛名，枢相戴大庾迎谓曰：“子必得大魁，廷试对策，幸无过激。”君对曰：“此乃士人进身之始，敢欺君乎？”大庾失色曰：“谨受教。”遂不得上第，归班后数年，选淮安府学教授，与知府论事不合，投劾归。遨游山东诸省，晚客汉上，依其同姓官制府者以老。《晋略》，即制府为之刊行者。"}
{"章节": "●卷六", "正文": "●卷六 \\n  \\n  \\n ◎严士钅宏不畏强御 \\n 丹徒严廉访士钅宏，令四川华阳时，甫莅任，而西藏廓尔喀兵事起。贝子福文襄公为大将军征之，军事络绎于道，自成都至打箭炉，皆设军需局，公言于布政使英善曰：“大兵大役，圣人所以绥远人、靖边陲，内地民人，尤宜爱护。兵部勘合颁行在案，凡有为百姓撙节者，所以仰体皇仁，有借端需索征求无厌者，必痛惩之。”会总督和琳亻兼从入局苛索夫马酒食，势嚣甚，廉访立擒治，申请递解回籍，众为之肃。潼川商纳赀为职道而负盐课，盐道林俊为之调停，其人抗不服，大府以委廉访，申其罪，请褫革加桎梏焉，别签商人如原议。此非所云不畏强御，不侮矜寡者欤（按：嘉庆间教匪之役，公尝从将军德楞泰大营，请招团练为乡导，募乡勇万人，而以桂涵、罗思举为队长、进讨。比有功，桂、罗皆以剿贼劳，官至提督。然则公之韬略可想矣）。 \\n ◎列圣呼范文肃官而不名 \\n 范文肃公文程在盛京时，列圣皆呼其官而不名，以其形貌颀伟。御赐衣冠，皆出特制。盖其时汉臣在班列者尚寥寥，公独受股肱心膂之寄也。 \\n ◎世祖起复劾冯铨诸臣原官 \\n 顺治初，睿亲王摄政，凡言官劾大学士冯铨者多降革。九年十一月，范文肃公乃汇原疏进呈，世祖览毕问曰：“诸臣所劾诚当，何为以此罢？”公对曰：“诸臣疏劾大臣，无非为君为国，皇上当思所以爱惜之。”遂命俱以原官起用。我朝直臣辈出，权贵不敢奈何者，由此举开其端也（按：公平居言：治天下惟在得贤，庶官有才者不以一眚掩，湔除拔擢，时为奏请焉，真休休宰相之度）。 \\n ◎圣祖书三藩及河务漕运三大事于宫中柱上 \\n 圣祖皇帝初亲政，以三藩及河务、漕运为三大事，夙夜廑念，爱亲书大略，悬之宫中柱上。至三十一年谕旨述及之，犹云至今尚存。圣人之宵旰勤民，即此可见。 \\n ◎靳文襄与廷臣治河议论之异同 \\n 汉军文襄公靳辅，任河事最久，其受人倾轧亦最多。康熙二十四年，上念高邮、宝应诸州县湖水泛溢，民田被淹，命安徽按察使于成龙经理海口。旋召公及成龙至京汇议，成龙力主开浚海口故道，公仍初议，筑长堤束水敌潮。时大学士九卿从公议，而通参成其范、给事中王又旦、御史钱珏，均是成龙。宝应人侍读乔莱，亦奏辅议非是。乃命尚书萨穆哈等勘视，奏称：海口不必开。会汤文正以巡抚入为尚书，独奏下河宜浚。卒以廷臣异议，命侍郎孙在丰往董其役，未尝专从公策也。二十六年谕，又询下河田亩，何策可纾水患，公仍主筑堤减水之说。时成龙抚直隶，上以辅疏示询，成龙仍言下河宜开，重堤不宜筑。诏遣尚书佛伦、侍郎熊一潇与总督董讷、总漕慕天颜、孙在丰会勘，惟佛伦奏应从辅议，天颜、在丰议均与公左。明年正月，御史郭劾公糜费帑金，攘夺民田，横取米麦越境货卖。科臣刘楷、台臣陆修祖，复交章劾之。天颜、在丰，亦疏论公屯田累民，及阻挠下河开浚事。公自请入觐，上御乾清门，命辅与成龙、各陈所见，卒允九卿议，停筑重堤，革公职。后又命学士凯音布、侍卫马布、尚书张玉书、图纳等先后往勘，均称公治河功。二十八年正月，上南巡阅河，辅从行，上亲见堤工河道，始褒辅实心任事，劳绩昭然，复原品。三十一年，复任河督，而公不久逝矣。逾年，召见河督于成龙、原署河督董讷，责以排抑靳辅。谕大学士曰：“于成龙曾奏河岸未见靳辅栽柳，及朕南巡指询，成龙无辞以对。董讷亦曾言之。彼时九卿皆言靳辅当从重治罪，若即诛辅，则死者可复生平？”成龙、讷皆叩首。自来劳臣任事，异说朋生，因而毁成功、沮大计，或且殄身其中者何限。以圣祖之明，公之忠勤结主知，而汤文正、于襄勤、郭总宪诸公又皆公忠耆硕，非有一豪妨贤害正之心，而时会所遭，乃至千挫百折，含尤忍诟，几几丧生平之实望，而是非功罪，后人亦莫可与明，益叹功名之地之不易处也。 \\n ◎洪稚存奏劾谄事和珅诸人 \\n 洪稚存劾窦诸城于身后，小岘侍郎纪之，衎石侍卫辨之，余前卷述衎石之言而疑之，谓小岘与窦、洪皆故交，必不以一言诬两友也。兹恭绎仁宗谕旨，知稚存书内所称谄事和珅者，实孙士毅、窦光鼐、李绶、吴省钦、蒋赐、韩钅荣、吴省兰、胡长龄、汪滋畹诸人，时孙、李及窦公已物故，此外罗列贪黩诸臣，则谕旨未为宣著，盖上亦嫌其所言之过实之，衎石生平留心掌故，乃遽信洪幼怀之一言，不及详稽档案，何欤？ \\n ◎张文端两次奏请圣祖多留江宁一日 \\n 康熙四十四年南巡，驻跸江宁，将启驾矣，以在籍诸臣吁请，允留一日。时桐城张文端公英已以大学士致仕，迎辇淮南，随至金陵，亦以为请。得旨：念老臣恳求谆切，准再留一日启行。四十六年，文端迎于清江浦，仍随至金陵，上亦允公奏，多留一日。初文端予告时，濒行，御书“笃素堂”三字以赐。在淮安则御书“谦益堂”及“葆静”匾额，在江宁则御书对联及“世恩堂”匾额，他所赐赉，不可胜书。黄幄戊校之尊严，止玉辇以片语；绿野午桥之清，曜奎章于四隅。史乘传流，有余宠焉。 \\n ◎陈鸿应诏陈言之剀直 \\n 宣宗登极之初，下诏纳言，一时上书者多务剀直，而钱塘陈参议鸿所言尤切中。其论听言、用人、理财疏云：“听言有三：曰虚受，曰聪听，曰明辨。用人有三：曰随时保举，曰破格擢用，曰即事考核。”其请复日请以畿辅营田、水利二大端，亦为世所传诵。嗣请复两浙盐制，裁盐政归巡抚，遂为营私者侧目。及稽查银库，筹杜积弊诸私，人尤多不便，屡之。虽赖圣明曲赐保全，而参议已不安其位。然未几，假照截留之狱起，其弊皆由银库，连染者至千余人。吏临刑有叹者曰：“使陈公在，何至此。”亦足见参议之居官，去削棱划崖、隐酿巨祸者万万矣。 \\n ◎圣祖察熊文端遗疏荐熊本之虚伪 \\n 孝感熊文端相国引退后，初留京师，嗣疏辞食俸，归老于江宁。康熙四十八年卒，遗疏至京，其同姓编修熊本窜入荐己语。上览疏谕廷臣曰：“熊赐履学问既优，人品亦端，此遗疏内荐举其侄熊本，必系虚伪。”命总督噶礼确察。噶礼取其疏草以进，果无是语。下法司鞫勘，论熊本罪如律。或曰：噶礼迎合忮忌，所呈疏草，未可据。然而仁皇帝圣人也，明良一德，与文端相知契久矣，熊本何人，能欺圣人乎？此之谓自作孽，不可逭。 \\n ◎张文端为王敦转世 \\n 相传张文端公英母太夫人，尝梦有异人自称王敦至其家，觉而生子，命之曰敦哥。数岁夭，母恸甚，梦异人复至曰，吾终为夫人子，遂产文端，名以敦复，长遂为字。小说家纪述其事，略有异同，康祺以为皆妄诞也。偶见渔洋《居易录》，称文端为梦敦。姬泉姚先生《惜抱轩集》，有《香亭得雄于其去年所失小郎有再生之征识异》一绝，下二句云：“正似吾乡张太傅，再招东晋大将军。”自注极详。姬泉恪守洛闽，乃亦信佛家轮回之说，固知兹事之有征。惟敦与文端忠奸不伦，盖在衰世则为乱臣，生熙朝则为良辅，人才代出，仍随气运为转移，此身异性存之一转语也。 \\n ◎姚立德协守东昌府之镇静 \\n 乾隆甲午山东王伦之乱，姚公立德方官河帅，值东抚徐公绩剿贼不克，退驻东昌府城，公与之协筹守御。府东门外人烟辐辏，为南北往来水衢，贼传檄某日攻城。先一夕，东厢火起，抚军疑贼至，登城促令放炮。公曰：“事未得实，万有一误，则城外生灵涂炭，民心惶变，恐失城不待贼至矣。”相持不已，抚军欲手自然火，公从后掣其肘。未几报至，则民居失火，非贼也。抚军揖谢公，公曰：“君志在急灭贼，不暇思耳。”人服其雅量。 \\n ◎毕秋帆力保张回子之不反 \\n 毕秋帆制府抚陕时，甘肃回人不靖，阿文成公奉命督师往剿。省垣有张回子者，为内地回人之望，拥赀百万，尚书素知其人。一日，方与两司议筹防，有飞骑传军报至，尚书启视，即置靴中。两司退，召巡捕曰：“汝持我名柬，即邀张回子来。”张至，以军报与阅，张皇遽伏地，请收付狱。尚书曰：“我欲收汝，不汝邀矣，我固知汝必不反也，我将以全家百口保汝。”张叩头出，后知文成营中获一谍，亲讯之，指张为谋主，谍固尝佣于张，以盗牛逐也。文成已入告，驰书陕抚密收，尚书亦即拜疏，以全家保其不反，事遂得寝。然其时方修城，回人之居内地者，不下数万，张素任侠，为族属所信向，诸回多伺其动静以为从违，设非制府之推诚布公，后患殆不可料也。制府历官之政迹，传闻异辞，是举从容镇定，弭乱无形，盖犹从读书稽古来矣。 \\n ◎邱象升为刑官时之宽恕 \\n 山阳邱公象升官止大理寺寺副，仕虽不大显，而其亭平钩考，颇有足述，盖亦本朝刑官之表表者。吴三桂反，有逃人来归，吏以叛逆论，事下三法司，公执定律议减罪二等。江南所上狱，有大盗支家科在逃，而其党五十人皆议斩。公阅卷太息曰：“乌有盗首未获，而从皆决，是属岂无冤乎？”明日，昌言于三法司，三法司不能难，遂缓死。时长安为之语曰：“邱公为理，民无冤死。”旗人有与父异居而邻人通其后母者，其父病不能制，愤曰：“儿代我斩淫人。”旗人受命，杀二淫于床，自归有司，论以大逆，法司奏当。公争之曰：“《春秋》书夫人孙于齐，不称姜氏，绝不为亲礼也。夫绝不为亲，即凡人耳。方诸古义，宜以非司寇而擅杀当之（按：孔季彦尝有此议），不得以逆论也。子思子曰：不为也妻者，是不为白也母。旗人从父命，杀父仇，自拘司败而以大逆论之，无乃非《春秋》之义乎？”遂以两议上，诏从末减。大学士高阳李文勤公曰：“朝廷须用有经术士。”谅哉！ \\n ◎比翼朝天图 \\n 英煦斋协揆以道光三年冬充册封佟雅皇后持节使，其夫人萨克达氏先奉谕旨，径诣后宫行家庭礼。届期，协揆偕夫人同入东华门，观者羡之。程春海侍郎方为编修，举唐权文公与县君同朝兴庆宫故事，取其诗句，请公为《北翼朝天图》，以纪其盛。 \\n ◎邹宏志上拒贼复城图 \\n 耿逆反于闽，其党分陷浙之遂安，教谕邹儒与其子宏志，有拒贼复城之功，抑而未上，时康熙十三年也。越三十年，圣祖南巡，宏志于吴江道中具本启奏，并绘图四帧，摹当年战守状，乞请旌表。内侍传呼帮上船来，召见宏志，以图中有宏志冒死救父、逾城断齿事，上亲验视，遂邀褒谕，命入宋金元明四诗馆效力叙官。宏志后官山西岳阳县知县，增补六图，遍征题咏，王渔洋、毛会侯诸君皆有诗（按：渔洋诗不见本集，《国朝诗别裁集》，称为桐城方式济作）。 \\n ◎刘文清姬人精于书法 \\n 刘文清公立朝謇谔，风骨棱嶒，世几以笑比河清之包孝肃相拟。王惕甫《渊雅堂集》有句云：“诗人老去莺莺在，甲秀题签见吉光。”自注：“石庵相国有爱姬王，能学公书，笔迹几乱真。”惕甫盖尝见姬为公题《甲秀堂法帖》签子也。耆英老辈，偶露风怀，正见理学名臣，其真性情去人不远。 \\n ◎监挑大臣器度之不同 \\n 常州举人恽敷，乾隆某科就大挑。监挑大臣某公，以挥音呼其姓，恽复朗声自呼以正之，某公内愧其误，而恶恽之不为掩覆也，屏不入选。越数年，复赴大挑，主事者为成亲王，见恽姓即惊喜曰，是南田先生后人耶，亟子一等。同一贵人，而雅俗之相区至此。 \\n ◎彭兆荪不徒以文字见长 \\n 康祺弱冠学为骈体，于本朝则极喜谟觞、卷｛艹施｝、仪郑三家之文。谟觞诗学尤瑰奇孤秀，世之能文章者，无此兼长也。顾其人亦非文士，少随父官山西，即神隽有声，出应乡试，诸公卿争欲罗致。嘉庆丁卯，所知者主江南试，尤欲得君。君闻之，遂不复应，其集中所为贻友人书者也。父兄没后，家贫甚，债集其门，议斥产以偿。人曰：得彭君一言，毋问旧事。君独破产尽偿所负，而自鞠幼弟，只身客游以为养。诸大吏多资其才，倾身纳交，君未尝有所私请，于义所不可，嶷如也。胡侍郎克家为江苏布政使时，总督以国用不足，议加赋，君力赞侍郎白大吏寝其事。曾侍郎燠转运两淮，尤重君，君一至邗上，诗文外无他语。两侍郎平居议论颇不合，于君皆无间言。道光纪元，例举孝廉方正，太仓以君名应诏，君力辞。未几，赴修文之召矣。康祺历考近人书，始知君盖古畸人贞士之流，其才可能，其品不可几也。君名兆荪，字甘亭，所著集名《小谟觞馆》。 \\n ◎赵清献折狱之神 \\n 国朝浙闽总督铁岭赵清献公廷臣，惟良折狱，摘发如神，其最传人口者数事，杭人至今犹能道之。有盲者与屠者善，一日入屠室，虚无人，手纂｛｝中有钱五百，怀之走，屠者觉而追于途。盲者抚膺叫曰：“天乎！吾辛苦积此钱，乃欺吾瞽而要劫乎？”众皆愤愤，公过，为遮诉焉；屠者亦泣陈。公笑命吏取盆水，投钱其中，浮脂荧荧也，乃断归屠者。法司鞫杀人者，既自承矣，公见所上牍而疑之曰：“伤不及寸而刃盈尺，此必冤。”后果获真盗。夏大旱，山中人相惊以旱魃，颜赤｛髟思｝，绛衣冠，猝入人家，壮者逸，弱者匿，魃去而财物空矣。公曰：“吾当禳之。”密戒逻者，分伺掩捕，果获暴卒，伏法焉。冯山公记此三事，谓古人有行之者，如张举、余良肱、张田之属，载在前史，公殆学古有获。康祺窃谓清献三事，皆牧令所应为，前史相类，亦不止如山公所援引。且人即不读书，其稍具吏才者，似尚不至妄断斯狱。乃自古迄今，已翕然归以神君之誉也，亦可叹矣。 \\n ◎孙襄武之战功 \\n 汉军孙襄武公思克，三等男得功子也。初剿厄鲁特，继平吴三桂，嗣征罗卜藏，皆独领偏师，积功最伟。最后同抚远大将军费扬古进讨噶尔丹，至昭莫多，大败之，奏捷，召赴京，命侍卫迎劳，赐袍褂靴帽等物，御制诗箑，有“膺扬资远略，宿望在西垂阝”之句。入觐畅春园，赐御书绥怀堂额，及端罩、四团龙补服、花翎、朝帽、朝衣、朝珠、鞍马，命还肃州提督任。康熙三十九年，卒于官。榇还京师，自甘州至潼关，沿途军民无不号哭相送。上闻之，谕曰：“诚可谓将军矣。”晋一等男。雍正朝，入祀贤良祠。乾隆朝，诏予一等男世袭罔替。是亦国朝一名将，其战绩不亚赵良栋、王进宝诸公，而其名稍晦，故载之。 \\n ◎熊一潇停改授并关卡之奏 \\n 康熙初，投诚武职，许自请改文职，以参议、佥事、同知、通判等官用。南昌熊大司空一潇，时官台谏，疏言：“巡道寄方伯、连帅之任，同知、通判分兵刑钱谷之司，此等不文不武之辈，一经改授，罔知爱惜功名，觊觎营私，情未可定，请停改授之例。”从之。又其时榷关林立，部曹奉使监税，亦无定员。公奏：“关税原有定例，一持筹记策之人，自可胜任。今员数繁多，恐新员差出、旧员未归之时，将有一司无一官者。且一城数关，亦应酌并。至京师左右两翼，较在外各关钱粮更少，今满、汉兼差，亦可裁汰一员，俾综部务。”部议不准行。得旨：“各省相近之关，应否一处兼管，由督抚察奏；两翼税差著再议。”寻议：“两翼应裁汉缺，江宁西新关并入龙江关，芜湖工关并入户关，广东遇仙桥氵含光厂并入太平关。”俱如一潇所议（按：其时淮安三关先经漕臣帅颜保奏请裁并，从之）。公所上诸折，有益于官方民命，大率类此。康祺窃谓多设关卡一端，徒累民生，无益国帑，在今日尤当务之亟也。 \\n ◎甘庄恪以强项受知两朝 \\n 康熙五十八年，三等侍卫毕里克练鹰至涞水，时知涞水县事者奉新甘庄恪公汝来也。毕里克强宿民舍，殴伤人，庄恪拘讯之。事闻，交部质审，议革知县职，而侍卫仅罚俸。特旨：毕里克革职，汝来免罪。是时庄恪直声闻朝野。雍正三年，迁广西臬司，明年擢巡抚，距部议斥罢仅五载也。受知两朝，遂跻极品，强项令果何惮而不为乎？ \\n ◎直省明伦堂联语 \\n 今直省府县学明伦堂，均悬“博也厚也高也明也悠也久也，劳之来之匡之直之辅之翼之”联语。按：陆以恬《冷庐杂识》称，系遂宁张文端鹏翮所题。惟原题上联首句有“先圣道并乾坤”，下联首句有“今皇教同尧舜”各六字，不知此联因何通行，更不知首句因何删节。 \\n ◎韩文懿自陈无政事才 \\n 韩文懿公以时文受圣祖特达之知，通籍后即奉谕作时文二首进呈，旋奉命悉呈平日文稿。圣祖尝谕大臣：“韩天下才，风度好，奏对亦诚实。”又谕：“韩学问优长，文章古雅，前代所仅有。”又谕：“韩文能道朕意中事。”至晚年宠眷骤衰。康熙三十九年官大宗伯，自陈无政事才，请解部务。四十三年复以病求免，得旨：“韩英以工于时文，屡经擢用至礼部尚书，前掌翰林院事时，于庶吉士不勤加教习，每日率领饮酒，至九卿会议之处，不为国事直言，惟事瞻徇，所行殊不逮所学。今自知其非，引病求罢，殊属不合，仍留原任，严饬行。”是公之遭际承平，罕所建立，固不能曲为之辞。然自知政事非才，一再引退，谦光让德，恂恂足多。以视今之贵官，所处非康熙全盛之世，所挟并无韩公文字之长，衰病侵寻，久尸大位，尻高项短，顽然若不知妨贤溺职之可羞者，其度量之相去又何如耶？ \\n ◎史文靖奏请溧阳县改隶镇江府 \\n 溧阳史相国文靖公，雍正七年以山西巡抚署福建总督，明年调署两江，公以本籍疏辞，诏勿许。案：近年籍隶两江者，惟合肥伯相尝持乡节，然合肥犹地属皖省，不过归制军兼辖，若溧阳则其时正属江宁府，近依马足也。是年六月，公遂奏请以溧阳改隶镇江府，从之。康祺考溧阳唐分溧水县地置，属扬州，后改属宣州、升州，从无属润州者，此举殆出自文靖之避嫌。 \\n ◎曾文正加惠皖中经学大师 \\n 曾文正驻师祁门，狂寇环攻，储胥奇困，为其一生行军最苦之境。乃手写遗属，帐悬佩刀，神志湛然若无事。一日，忽忆及皖中多经学大师，遭乱颠沛，存亡殆不可知，遂遣人四出存问，存者贻书约相见戎幕，亡者恤其细弱，索其遗文。如桐城方宗城存之、戴钧衡存庄，歙俞正燮理初，黟程鸿诏伯敷诸家，皆借以得脱于险，公真佛菩萨心肠也。 \\n ◎曲沃裴氏两世以赀郎致贵显 \\n 曲沃裴公彳率度，由附贡捐纳主事，雍正间，官至江西巡抚。子宗锡，由监生捐纳同知，乾隆间，历抚安徽、€南、贵州。两世均以赀进，而均著名绩，盖汉贯世家中所仅有者。 \\n ◎裴中丞增开黔省铅矿 \\n 昔裴中丞署贵州巡抚时，黔省每年额办京、楚白铅七百余万斤，铅厂仅三处，开采年久，物力渐绌。中丞察知上下游附近水次，地均产矿，饬属试办，增新厂二：一为松桃厅属巴坝山，岁可得铅二百余万斤；一为遵义县属新寨，岁可得铅百余万斤。分拨京、楚两运，每岁获节省银四万三千八十两有奇。疏闻，得旨嘉允。是二厂不知今何如，仿西法试之，当工省而效倍。其上下游水次之矿，可开者亦当不止二厂也。康祺每论滇、黔二省山川盘亘，矿产必多，在昔日珍奇捐弃，辟如藏富于民，在今日户牖绸缪，转恐慢藏诲盗。况黔为天下瘠，戍防正亟，饷饣军无资，地不爱宝，当轴者宜略更成策矣。 \\n ◎高文恪奏进渔户所献玉印 \\n 雍正二年十月，高文恪公其位奏进黄浦渔船所网得双夔龙纽、未镌玉印，时公提督江南、驻节松江，渔户诣辕所献也。谕曰：“此事若出自他人，非卿奏闻，朕不信也。卿乃忠信老成封疆大臣，断不致捏造虚诞，以阿谀取容。今赐卿数物，以示嘉悦。”世宗是举，既以慰耆臣忠爱之忱，又足杜奸回符瑞之说；至人作用之神，即此可管窥已。 \\n ◎李穆堂阵法枪制之论 \\n 临川李穆堂阁学抚粤西时，疏陈练兵事宜五条。第二条云：“阵法各有所宜，四门方阵止可施于平原旷野。而广西援剿尝在山溪之间，背山而战用一字阵，山曲用三才阵，夹溪用双龙阵，八面受敌用八门阵，四面合攻用圆阵，亦曰风雷扫地阵，羊肠鸟道用山路连环阵，宜令演习如式。”第四条云：“瑶僮土苗所用鸟枪，较营枪更长，可及百五十步，惟炮可以制之。五子炮施放更利，宜增制。”阁学秉性忠直，必非袭陈言，以师恩眷。其所论阵法枪制，边州山县，皆可仿行，当不止粤西为宜也。采之，以代方。 \\n ◎世宗加恩陈时夏生母 \\n 雍正元年，元谋陈阁学时夏以御史授河南开归道，仍带台衔。四年，署江苏巡抚。世宗念时夏母老家居，以道远未迎养，特命€南督抚资送至苏州，复赐人参，以慰高年行役之劳（康祺案：阁学抚苏三年，兴修水利以外，无甚政绩）。恭读雍正六年上谕云：“汝自莅任以来，盗不能缉，吏不能察，承追钱粮不及完二十分之一，苏郡大开铜铺而不能禁止，河工迟误而不能劝惩，惟令戏班减少大半，缎铺关闭十家，僧道数千百人还俗，祠庙数处改为书院。在汝意以王道变化风俗，但不知实有益于生民处何在。”旋降授营田观察使。然亦可见阁学之当官，虽儒缓寡效，而志在休养生息，返朴还醇，才不足而德有余，不得谓非留心国是，宜其蚤邀殊眷，宠及慈庭与。 \\n ◎圣祖赐蔡升元葬亲银 \\n 大宗伯德清蔡公升元，康熙二十一年一甲一名进士，由修选迁中允后，即请终养。四十二年迎驾嘉兴，奏对御舟；翼日得旨：“蔡升元在讲筵甚久，家计甚贫，赐银六百两为葬亲费，事竣即来京。”时行在侍臣，有感泣者。 \\n ◎圣祖加恩范承勋之优渥 \\n 汉军镶黄旗范大司马承勋，开国名相文肃公第三子，闽督殉难忠贞公弟也。康熙三十二年冬，以云贵总督陛见来京师，值上谒孝陵，因迎至米峪口。上见公，天颜和霁，谕曰：“尔盛京旧人，尔父兄累朝效力，尔兄又为国尽节，朕见尔，思及尔兄，心为惨切。不见尔几八九年矣，尔须发皓白如此，郊外寒冷，今将貂帽、貂褂、白狐腋袍赐尔。此时更换，恐受风寒，明日可服之来谢恩。”并赐御书“世济其美”额。自古君臣定分，廉远堂高，即轸念贤劳，推恩勋旧，亦必无纶音恺恻，浃沁心脾，至于此极者也。"}
{"章节": "●卷七", "正文": "●卷七 \\n  \\n  \\n ◎李文恭力持折南漕之不可行 \\n 道光末季，户部筹库储，王大臣议，遣使厘积欠、开矿税、折南漕，期在必行；有异议者，以莠言论。两江总督李文恭公力持不可，再上章开陈利害，于折漕尤剀至。宣宗转圜纳之。公久持疆节，遇事敢为，言必上旁，行必下究，论者谓是举尤有裨国脉也。 \\n ◎李文恭逸事 \\n 湘阴李文恭公星沅，起家孤寒，开敏沉毅，陶文毅公故父执，知公久，招入川东幕，委以书记。每口授大略，援笔万言，曲尽事理，文毅色喜，曰：“子经世才也，但当多读书耳。”公感激自力，执弟子礼终其身。又公以编修督学广东时，道州何文安公数主文，所在有清望。公以利弊叩笔识之，文安敛手曰：“子能虚心问，实心行，吾不独为粤士庆，为异日封疆幸矣。”凡新进士引见，御笔注名，单朱圈者入馆选，部曹则加尖角。世传公通籍时，宣宗始角公名，垂视久之，涂以圈，盖简在自此始也。观公此三事，是天生命世，风度夙成，圣君贤辅，必有以甄拔而引起之。而康祺所见，庸庸百辈中，则亦有蕴抱宏奇，明练政治，非不登天子之庭，揖公卿之座，而入为枝官，出补末吏，壅阏沉滞，若将听其以闲散老者，岂独一士之不幸欤？粤西盗起，林文忠公殁于军，诏起李文恭公督师大臣。时公以养疴在籍，而太夫人亦春秋高矣，闻命即拜疏登道，太夫人挥涕促之行。浃辰抵桂林，调兵集饷不速办（详见前笔），襄事者意歧出，累月无功。公愤激，动宿疾，密疏请易帅，犹强起，刻期出巡，卒不支。因口授遗疏，至“贼不能平，谓之不忠；养不能终，谓之不孝”四语，声哽咽不可复续，幕僚为足成之。垂绝，犹目曰：“粤西宿将，惟向荣可倚。”言之至再三。噫，匪躬尽瘁之节，千载如见矣。 \\n ◎袁厚安编修因考差改官主事 \\n 凡翰詹两衙门及甲班中书、部属之已补缺者，皆准考试试差，其愿赴与否听之，亦无因之升官降秩者。咸丰乙卯，袁厚安编修绩懋，以考差引见，忽奉旨改官主事，举朝莫明其故。袁常州人，道光丁未以第二人及第。 \\n ◎孙豹人对于吏部集验之措词 \\n 前鸿博科关中孙豹人先生枝蔚，迫于有司，舆疾入都。诸待试阙下者，多务研练为词赋，先生独泛览他书。客询之，则曰：“吾侨居广陵，数十口饔飧待我，使我官京师，不令举家饿死乎？”已入试，不中，良喜。会圣祖诏诸布衣处士有文学素著，者不任职者，其授京衔以宠其行。于是及格者数人，而先生与焉。其将以年授官也，吏部集验于庭，主爵者望见先生须发皆白，引之使前曰：“若老矣。”先生直对曰：“未也，我年四十即若此。且我前以老求免试，公必以为壮；今我不欲以老得官，公又以为老，何也？”众皆目笑。时施愚山送先生归扬州序有云：“非崇儒敬老，无以示朝廷之恩；非引分守穷，无以见岩穴之志。”众亦以为得体。康祺案：先生以老求免数语，与冯唐文帝爱老、武帝爱少之言，可云千古绝对。愚山赞语，则又从范文正公《严先生祠堂记》末段脱胎也，而先生愈不可及矣。 \\n ◎于清端在故乡筑堡御盗之议论 \\n 于清端家山西永宁之乡僻，明末盗起西疆，里中筑堡于公先垄旁。形家者言，堡成不利于氏，公笑曰：“我里千家保聚，独我家不利，害少而利多，堡当筑矣。”堡成，卒无害。此举于公特琐琐，然世有恃一衿半刺之贵，凌压乡里者，闻公言当知愧矣；世有惑星禽壬遁之言沮挠大计者，闻公事益当知悟矣。或曰：此公父时煜事。 \\n ◎吴自高无愧清选 \\n 桐城吴自高若山，少婴足疾，键户博通，其乡衮张文和公以章奏繁剧，不能手自缮写，延若山入都，一以任之。世宗尝垂问姓名，高宗在青宫时，因亦稔悉其才品，洎登大宝，遂蒙温旨：“吴自高为人慎密，可授翰林院待诏。”异数也。若山益感激自奋，仍为公效笔墨之役。少暇，即丹黄点窜，手不停批，善卷堂四六注其一也。文和尝以前明文徵仲、高廷礼比之，谓其无愧清选（按：《明史》首卷列编纂诸臣名氏，自高已以部属系衔）。 \\n ◎周雨甘讽谕教官不恶而严 \\n 钱唐周雨甘修撰澍，视学陕甘，有教官妄希夤缘者，私讽修撰家奴，修撰悯其愚，思曲恕而善全之，然不可不明示惩儆也。乃于覆试诸生日，设磁碗公案上，注水满之，令此教官捧而掷诸堂下。教官愕然。修撰曰：“尔惜之乎？尔身弗惜，而惜此区区者乎？”卒使掷之。复谓：“尔曰一经败坏，能复全乎？计若行，吾与尔犹是也。忘身徇贿，直鸩酒止渴耳。”教官免冠谢，涕泣悔罪，遂宥之，殆亦可谓不恶而严矣。 \\n ◎陈稽亭之行谊 \\n 《明纪》六十卷，初名《明史长编》，为元和陈稽亭工部鹤所辑，而其孙克家续成之者也。余昔从族人家借读，辄叹其博收慎取，文章斐然，于前代贤奸治乱因革得失，尤能深切著明，不愧良史。近日江苏丁抚部修版印行，已附之司马《通鉴》、毕氏《续通鉴》后，不胫而走海内矣。考姚春木所著工部家传，称工部少出嗣，居本生父忧，瘠甚，降服三年，要经不除。乡举后，祖母年高，不欲往应礼部试。通籍官部曹，再出再归，卒掌教江宁之尊经书院以老。平居取予尤不苟。同邑吴司臬俊由粤东入觐，将出都，以例馈同乡官。工部谓其使者曰：“吾于尔主人未尝有交旧也。”却之。而工部是日日高尚未爨也。在部与栖霞牟昌裕、山阳郑士超交相善，京师谓之工部三君子。然则如稽亭者，观其行谊，亦可信其史笔已。 \\n ◎京师各部院树木之瑞异 \\n 国子监瑞柏，仰邀圣藻，前笔纪之矣。翰林院有金槐，数人合抱，瘿磊如假山；礼部有寿草，春开红花，缀如火齐，秋结实如珠，《群芳谱》、《野菜谱》均未之载。相传生自国初，岁久渐成藤本，乾隆间已分为二歧，枝格杈桠，挺然老木矣。曹文恪宗伯秀先名之曰长春草，纪文达长礼部时，作木栏护之，公门人陈太守时官员外，使为之图。礼部又有连理槐，在斋戒处南荣下，邹小山宗伯官侍郎，尝绘图题诗，藏之库中。盖二百年来醲恩汪，和气涵濡，虽一草一木之微，其幸沾雨露而被阳光，亦自能呈奇献瑞也。 \\n ◎准噶尔内属之瑞征 \\n 乾隆间平定准噶尔，大兵将至，前一岁八月中旬，番兵夜栖山谷，忽望见沙碛有火光。时西域诸部每互相钞掠，疑为劫盗，登冈眺望，见一巨人长丈许，衣冠华整，侍从秉烛前导，约七八十人，俄列队分立，巨人端拱向东拜，意甚虔肃，知为山灵。时准噶尔乱已微闻，阿睦尔撤纳款塞请兵事，番兵咸疑地当内属，故鬼神预东向，既而果然。然尚不知八月中旬为高宗圣节，归正后乃悟天威震叠山灵，盖遥祝万寿云。见纪文达公《阅微草堂笔记》。文达五种书，说鬼谈狐，寓言八九，是则扬先朝之武烈，述外域之灵奇，时地非遥，见闻有据，闳儒载笔，必非无稽（又乌什回部将叛时，城西高阜，云其始祖墓也。每日暮，辄见巨人立墓上，翘首向东，若有所望，盖示其子孙以回面内向也，亦见公笔记）。 \\n ◎黄叶道人对钱谦益语 \\n 国初，黄叶道人潘班，尝与一林下巨公连坐，屡呼巨公为兄，巨公怒且笑曰：“老夫今七十余矣。”时潘已被酒，昂首曰：“兄前朝年岁，当与前朝人序齿，不应阑入本朝。若本朝年岁，则仆以顺治二年生，兄以顺治元年五月入大清，仅差十余月耳。唐诗曰：与君行年较一岁，称兄自是古礼，君何过责耶？”满座为之咋舌。论者谓潘生此语，太伤忠厚，宜其坎禀终身。纪文达记此事，谓名教所关，不得谓之佻薄，因引所作《四库总目》明代集部，以练子宁至金川门卒龚诩八人，列解缙、胡广诸人前（案：语至云枭鸾异性，未可同编）。又云：纡青拖紫之荣，不得与荷戟老兵，争一纸之先后。词严义正，洵足诛奸谀于既往矣。其所称林下巨公，文达特讳言其姓字，盖即明降臣礼部尚书常熟钱谦益也。 \\n ◎卢宗汉播造岳襄勤谋逆谣言 \\n 成都岳襄勤公，雍正三年以一等公总督川陕，望重勋高，又持乡节。五年秋，成都谣言有谓公以川陕兵马反者，公疏闻。谕曰：“数年以来，在朕前谗谮岳钟琪者甚多，不但谤书一箧，甚至有谓钟琪系岳飞之后，意欲修宋金之报复者。其荒唐悖谬，至于此极。岳钟琪懋著功勋，川陕兵淳良忠厚，其尊君亲上，众所共知共闻。今奸民乃云从钟琪谋反，是不特诬钟琪，并诬川陕兵民以叛逆之罪矣。特饬疆臣黄炳、黄廷桂，严审造言之人。”旋审系湖广奸民寄居四川之卢宗汉，播造浮言，论斩如律。越二年，复有逆犯曾静者，湖南靖州生员，因考劣等，愤郁谋叛，潜遣其徒张熙，诡名投书于公，劝以同谋举事。公拘熙讯主使者，坚不吐，乃诱置秘室中，许迎聘其师，佯与设誓，始得静逆状，密疏以闻。上奖公忠赤，命侍郎杭奕禄等至湖南会鞫，得静与吕留良之徒严鸿逵往来，妄生异心，并得留良日记叛逆状。王大臣合词请坐静、熙大逆律，诏宥其罪。高宗御极，始将静、熙解京伏诛。康祺窃谓大逆无曲宥理，宪皇帝整纲肃法，亦决不宥及叛民。其时距吴三桂之谋逆，仅数十年，距年羹尧之负恩，尤近在眉睫。以公之纯忠伟绩，必无二心，而以官居极品，爵列五等之大臣，始则辖境至有反侧之谣，继而奸人复以逆谋相试，上岂能漠不动心。是以姑留静、熙二人，将徐察襄勤之心迹。至乾隆初元，而公功益高，公志亦大白矣。苟非遭际圣朝，功臣之以疑罪陨身，史策中何可指数哉。 \\n ◎世宗密训李卫 \\n 铜山制府李敏达公开藩滇中，世宗密谕训之曰：“汝恃宠放纵，于督抚前粗率无礼，操守亦不能纯，间有巧取，如此行为，大负倚任。嗣后极宜谦恭持己，和平接物，川马古董之收受，俱当检点，两面钦用牌，不可以已乎，是皆小人逞志之态，何须乃尔。”（康祺敬按：恃宠放纵，操守不纯数语，实赅敏达一生）时犹雍正初年，敏达初逞志也，世宗皇帝已明见万里如此，后之隆隆向用，殆古人使贪使诈之说乎？ \\n ◎卢鲁生刘时达伪造孙文定奏稿案 \\n 兴县孙文定公历事三朝，丰采严峻，谔谔号敢言。乾隆初年，长吏部，官益高，忌者亦益众。时有伪造公奏稿者，流言密参在朝多人，如大学士鄂尔泰、张廷玉、徐本，尚书公讷亲、尚书海望，领侍卫内大臣常明，皆在所参之列。事闻，高宗但令步军统领、巡城御史严禁，不以谴公也。旋出公总督直隶，至十八年，公已拜参知矣，始获伪造奏稿之江西卫千总卢鲁生、守备刘时达，解京鞫实，论如律，公亦遂薨。非明良一德，知契素深，直声岂易居哉？ \\n ◎于清端深得罗城县民心 \\n 于清端令罗城，拊循残氓，悉除诸禁，诚意恻恻感人。民皆以田赋亲输公手，或留数钱置案上，公问何意。曰：“阿耶不要火耗，不谋衣食，宁酒而不买乎？”公感其意，留数钱，计得酒一壶而止。公居罗城久，从仆或散去或死。罗人益怜公，每晨夕集问安否，间敛金钱跪进云：“知阿耶清苦，我曹供些少盐米费耳。”公笑谢曰：“我一人何须如许物，可持归易甘旨，奉汝父母，如我受也。”民怏怏持去。一日，闻公家人来，罗民则大喜，奔哗庭中，言阿耶人来，好将物安家去，又进金钱如初。公又笑谢曰：“此去吾家六千里，单人携赀，适为累耳。”麾使去，民皆伏泣，公亦泣，卒不受。比公迁知合州，罗民遮道呼号：“耶今去，我侪无天矣。”追送数百里，哭而返。一眇者独留不去，公问故，曰：“民习星卜，度公橐中赀，不及千里，民技犹可资以行也。”公感其意，因不遣去。会霪雨，赀尽，竟借其力得达。公一生得力在罗城，罗城治迹，莫详于公政书中与荆雪涛书。康祺每读是篇，窃谓非公不能感罗城民至此。有友人宦游江南者，慨然曰：非罗城民恐亦不能感公至此也，其然。 \\n ◎畅春苑前小溪内蚌珠 \\n 畅春苑前有小溪，直夜内侍每云阴月黑，辄见空中朗然悬一星，共相诧异，辗转寻视，乃见光自溪中出，知为宝气。画计取之，得一蚌，横径四五寸，剖时得二珠，缀合为一，一大一稍小，巨似枣，形似壶卢。不敢私匿，遂以进御，此乾隆初年事也。高宗爱赏之，常用为朝冠之顶。纪河间记此事，谓小溪不能产巨蚌，蚌珠未闻有合欢，斯盖由天命圣人，因地呈符瑞，寿跻九旬，康强如昔。非偶然也。 \\n ◎乌什火铳之及远 \\n 阿文成公征乌什时，与勇毅公明公犄角为营，距寇垒约里许，每相往来，辄有铅丸落马前后，幸不为所中。度鸟铳之力，不过三十余步，必不相及，疑沟中有伏，搜之无见，皆莫明其故。破敌之后，执俘讯之，乃知其国宝器有二铳，力皆可及一里外。搜索得二竿，试验不虚，与勇毅公各分其一。勇毅征缅甸，殁于阵，铳不知所在。文成所得，则乾隆末犹藏于家也。亦见纪氏笔记。康祺按：今泰西各国火器最精，几乎日新而月异，亦未闻一铳之力能逾里外者。乌什久内附，盍不令屯戍官兵，求其遗制而仿为之耶？ \\n ◎翰林苑禁忌 \\n 翰林院堂不启中门，启则掌院不利。又门前沙堤中，有土凝结成丸，倘或误碎，必损翰林。又原心亭之西南隅，翰林有父母者，不可设坐，坐则有刑克。又左角门久闭不启，启则司事者有谴谪。礼部甬道屏门，不加搭渡（搭渡以巨木二方，夹于门限，陂陀如桥状，使堂官乘车者，可从中入，以免旁绕），加即不利。皆屡试而屡验者，此与初笔所纪刑部各司各有禁忌，如直隶不直、奉天无缝之类，均不知其何理也。惟沙堤土丸，特就嘉、道以前言之，今则编检多至数百人，昔时麟角，已等牛毛，恐富媪有灵，亦只听其自生自落，岂复关有亡之数与？ \\n ◎乾隆再征伊犁时之瑞应 \\n 乾隆二十余年，大兵再定伊犁，乌雅氏武毅谋勇公兆惠统兵深入，被围于喀喇乌苏，译言黑水也。相持三阅月，安营处近戈壁，初忧乏薪，忽望见深林，伐木给用。既而铅丸告罄，兵士于林木中觅之，获铁丸数万，遂还以击贼。地本乏水，因贼灌营，反资众饮，而井泉亦随掘辄涌出。至解围前数日，井水骤涸。初被围时，仅余两月粮，缘掘井获粟二十余窖，故官兵意气奋勇，毫无惧色。以三千余人坚守营垒，当贼众番上数十万，而从容有余，高宗御制《黑水行》以纪其瑞，设非威德遐覃，天心佑顺，亦安能百神效命，灵异叠呈如斯之彰彰乎？ \\n ◎高宗赐裘文达继母生母匾额 \\n 裘文达公以军机大臣出治河工，自乾隆二十二年至二十三年，周历山东、河南、安徽三省，疏浚修筑，水患粗已，高宗深嘉之。明年，特旨赐公继母郝氏“八旬衍庆”，生母王氏“七秩连祺”匾额，人子显扬，莫荣于此已。 \\n ◎傅文忠身后赠郡王爵衔 \\n 察哈尔总管李荣保，傅文忠公父也，殁时官止二品，例不给谥。自乾隆间文忠以大学士平大金川凯旋，特敕照勋臣额亦都、佟国维例，建宗祠祀傅恒曾祖哈什屯、祖米思翰、父李荣保，春秋官为致祭，并追谥李荣保曰庄恪。文忠叠奏边功，殊宠冠代，然生前封爵亦止一等公，异姓之臣，靡可复加也。自公子福康安继世节钺，勤劳尤多，嘉庆元年卒，谕赠郡王爵衔，并推恩伊父傅恒，亦追赠郡王。先圣后圣，教忠教孝，破格之典，以奖有功，非独私于戚畹也。 \\n ◎高宗赐陈文勤予告诗 \\n 海宁陈文勤公世倌，乾隆二十二年以首揆予告，陛辞，赐银五千两，命在家食俸，并御制诗赐之。有“老成归告能无惜，皇祖朝臣有几人”之句，同朝旧人奉诵者，咸为感奋。 \\n ◎鄂文恭由笔帖式升至巡抚仅六年 \\n 满员升迁之途，较捷于汉贯，以缺多而人少也。曩闻宗室芗林侍郎桂昂言：承平时循例升官，八旗中以鄂文恭公弥达为最速。康祺退稽名臣列传，知文恭于雍正元年犹一笔帖式也，旋授吏部主事，至八年已擢广东巡抚：由微末至疆臣，食俸仅六载，旗员遭际，殆果无出其右欤，俟再博考。 \\n ◎圣祖察施世纶处事之偏执 \\n 漕督施公世纶，康熙四十年方官淮徐道，适湖南按察使阙员，大学士伊桑阿等以九卿保举世纶入奏。谕曰：“施世纶朕深知之，其操守果廉，但遇事偏执，百姓与生员讼，彼必护芘百姓；生员与绅讼，彼必护芘生员。夫处事惟求得中，岂可偏私？如施世纶者，委以钱谷之事，则相宜耳。”康祺敬绎圣谟，非特足为施公箴规，即宋之包孝肃、明之海忠介，虽一代贤臣，皆未免名心客气之累；其忠直可敬，其执拗究不可训也（少时观剧，见有演杨忠愍者，谬语友人：椒山自是忠臣，倘令得志，必不逮张江陵、徐华亭之通晓时务。先义行公首颔之曰：童子毋多言。迄今三十年，读书加多，意气加减，于此一事则犹仍初见也）。 \\n ◎圣祖诏封长白山神 \\n 康熙十六年，命内大臣觉罗武默讷同侍卫费耀色塞护礼索鼐瞻视长白山，由盛京东行，抵吉林，询无知长白山路者。偶得猎户岱穆布鲁，言其父曾猎此山麓，负鹿归，道经三宿，似离额赫讷殷不远（按：自吉林至额赫讷殷，陆行十日，舟行几倍之）。于是宁古塔将军巴海运米十七艘于额赫讷殷，武默讷等裹粮前进，伐木开道，行三十里，至一山巅，缘木而望，乃见百里外一山如积玉有光，睹之甚晰。复行二日，大雾莫辨山所向，忽闻鹤唳，寻声往，适遇鹿蹊，循至山麓，仍弥漫无所见。跪诵敕旨，拜毕，雾忽开，峰峦在目，登陟有路。向所睹积玉光，盖冰雪所凝也。时方六月，恍然悟此山命名之由。诸使臣瞻拜而下，群鹿奔逸，仆其七，若有犄而坠者。时登山正七人，方乏食，乃谢山灵所赐。行未里许，雾复合，亦不复见山光矣。还京奏闻，谕曰：“长白山奇迹甚多，宜加封号，永著祀典。”寻礼臣议上，诏封长白山之神秩祀如五岳。明年，即命武默讷赍敕往封，自后岁时祭望无阙。长白山为我朝发祥之地，固宜茂膺神贶，灵异尤昭也。 \\n ◎圣祖诏绘觉罗武默讷像 \\n 康熙十九年，召内太臣觉罗武默讷入养心殿，命工绘其像，即以赐之。谕曰：“将此像给尔子孙，世世供享，以昭加恩之意。”夫云台麟阁，图画功臣，古有之矣，若诏赐绘像，而仍给其家，则旷古未有也。 \\n ◎李文恭论政语 \\n 湘阴李文恭公抚陕西，以平反冤狱，优旨加二级。公谢疏言：“国有常刑，法无幸免。自有救生不救死之说，而回惑深；又有失出无失入之说，而趋避熟。乌知止辟之义，即为好生之仁。臣惟以情真罪当四字挽回积习。”又公居恒语经济，尝言“察民莫如察吏，省事不如省官，利不可兴，弊不能去。”康祺诵习公言，窃谓非练于政事者，不能如是之简切。惟前数语，似申韩之学，恐为屠伯借口；后数语，似黄老之学，又恐为＜重沓＞伯解嘲耳。毫厘千里，不可不辨。 \\n ◎蒋师龠深得士心 \\n 仁和蒋库部师龠，馆选后掌教三衢书院，三衢士数百里外，担簦以从。散馆列一等第四，改主事，掣工部。同舍以纷华酬应相耀，君危然入署，或终日不语，画诺径出。旋选授兵部武库司主事，上官为阿文成公，极重君品学。君论部事，数上书文成，遇有升转，辄先引避。文成尝语人：“蒋君其昔日之椒山乎？”其见重如此。乾隆壬子典试福建，衡卷不妄黜，黜必详所以斥之故。撤闱日，士有挟落卷颂其公明者。君则告以作文之法，为学之序，士俯听感泣不忍去。归途不受馈遗，复命召见，而下第士罗拜之事已上闻矣。圣心深奖许，因谕之曰：“汝考差卷为朕亲拔至前列，撤闱感及下第者，为主试所难。”君旋以继母忧，哀毁卒。今国史列君文苑传，康祺所纪，则君之忠孝大节也（又按：君卒前数日，陈花农琪梦君为颜子后身，都下喧传。疾革日，君子编修诗亦得此梦，纪文达表君墓详述之。夫梦寐诞幻不足称，观君之居官行己，其诸无惭为圣人之徒也已）。 \\n ◎万氏八龙 \\n 吾邑万履安先生泰，充宗、季野诸先生父也。一举崇祯九年乡试，入本朝，服道士服，隐处不出，文行为天下模楷。有八子，事余姚黄梨洲，各习一艺，务令精熟。梨洲尝叹浙东门风之雄，莫过万氏矣。八子名斯年、斯程、斯祯、斯昌、斯选、斯大、斯亻、斯同，即世所称万氏八龙者。八龙兄弟，季野先生斯同名最高，昆山徐氏之《读礼通考》，华亭王氏之《横云史稿》，皆先生所著书而两尚书攘之者也。其解经论史之书，未经刊布者尚多。余尝于其裔孙后丞处及见之，今不知何似。斯选字公择，沉潜理学，师法梨洲，兼绍蕺山、阳明之绪。年六十卒，梨洲哭之恸，曰：“甬上从游，能振蕺山之绝学，公择一人耳。”斯大字充宗，志操介持，邃于《春秋》、《三礼》之学。明忠臣张忠节公煌言、父友陆符死，充宗皆为制服葬之。李杲堂先生邺嗣尝言：“说经无双，名擅八龙，昔有慈明，今见充宗。”斯亻字允诚，子刘子殉难，其遗书皆允诚为之藏弆，谢山全氏称为蕺山之功臣。斯年字祖绳，少从钱忠节公学，为高第，俄逢丧乱，剑戟弧矢，遍于城市，读书不辍。既而避地屡迁，家具尽弃，悉载书卷以行。晚主桃源书院，随学者资性分经授之，由是来就者日众。祖绳于三党皆有恩意，钱公死海外，收其文集，为之立嗣。斯程力学攻医，当黄宗炎行刑之日，父泰与高斗魁等画策，潜载死囚代之，其负宗炎冥行十里者，即斯程也。斯祯字正符，孝友性成，精研《周易》，旁治《毛诗》、《春秋》，书宗北海，诗有风人之致。斯昌负才早殁。万氏一家，累世通经砥节，其学术行谊，散见梨洲、杲堂、谢山、寒村诸集及郡邑各志中。盖两汉到今，如此门材家法，百不一觏矣。 \\n ◎谈天三友扬州二堂 \\n 江都焦里堂循、吴县李尚之锐、歙县凌次仲廷堪，皆邃于经义，尤精天文步算之学，交相契爱，为谈天三友，见阮文达《定香亭笔谈》（康祺按：其时扬州有沈方钟者，尝撰《星球图说》，又歙汪孝婴教谕莱，亦三人至契，而郑兆珏、郑伟、王准皆工推步，皆与里堂游，不知文达品题，何以不及）。里堂与甘泉江郑堂藩，皆以淹博经史，为艺苑所推，世有扬州二堂之目，见王柳村上舍《豫群雅集》。 \\n ◎焦虎玉童年精于算术 \\n 焦廷琥虎玉，里堂孝廉子也。读书具慧心，能传家学，知平圆三角八线之法。阮文达公校浙士，以算学别为一科，孝廉方佐公阅卷，虎玉随之来杭，公尝令其步筹推算，以验得数百，不失一时，虎玉年仅十四也。人固乐有贤父兄，然童年精诣若虎玉，亦岂易得？ \\n ◎扬州姚老人 \\n 扬州北湖姚老人仁和，乾隆丙午夏六月，乘肩舆于市，一老人负囊从之，囊中皆钱，童子数十人绕其舆，不能前。仁和怒，责负囊老人，负囊老人唯唯。已而入市肆饮，尽肉半斤，曰：“吾不耐舆矣。”步行去。负囊老人随之不及，汗浃背。盖是日即仁和百岁诞日，谒沿湖诸神庙，负舆者其两孙，负囊老人其子也，年八十矣。仁和发尚黑，望之止六十许人，于是里人将为之举于有司，而商人某更欲张其事。仁和叩头谢曰：“我农人，生平未敢上人，故活至今日，一旦自肆，非农者所宜，天且促我岁。”遂中止，邗上士大夫但赋诗寿之，而焦里堂孝廉补为之序。时老人已百有三岁，尚无恙，亦瑞民已。"}
{"章节": "●卷八", "正文": "●卷八 \\n  \\n  \\n ◎朱文正与吴重光足为上官属吏之法 \\n 吴孝廉重光，江都人，乾隆间令山西之阳曲。时大兴朱文正公方任布政使司，吴善属文，公不以俗吏待之，时招至署，论文赋诗。吴为公搜金石古迹，访修晋祠，树碑石，极欢。一夕，急呼吴，吴趋入，公手一券谓吴曰：“吾奉命入朝，计行李资需二百金，特立券向君谋之。”吴唯唯，不敢受其券。公正色曰：“不受券，是以贿交我也。”吴唯唯，受券返，明日，以二百金面致公，公欣然。吴治阳曲有声，嗣移知代州。忽一骑自都中来，赍二百金并公手书至，索券去。见《雕菰楼集·书朱文正公神道碑后记》。康祺谓是举足见文正之廉正，吴君之朴诚，而彼此磊落光明，又绝无避嫌远谤之见，为上官、为属吏者，均可法也。且公以一藩司述职，而行囊仅压二百金，并可见当时吏道之醇，中外大僚，盖莫不敦尚名节也。 \\n ◎李孝臣之文行 \\n 高邮李进士，字孝臣，通《三礼》之学，善天文律算，其名与汪容甫并称，而性行尤纯粹。年十三而孤，事母极孝，居母丧，哀毁瘠墨，痛不欲生。兄卒，事孀嫂唯谨。先世遗田，仅足饣粥，宗族邻里，宜任恤资助者，必竭力行之。乾隆丁酉，例选拔贡，谢金圃侍郎按试扬州，尤注意于容甫及君，时亦以高邮无过君者。贾田祖稻孙，高邮老儒，深于治经，汪、李之学所从出也。试前一日，稻孙殁于旅舍，贫不能敛，君为之经营告助，遂不及与选拔之试，谢侍郎深嗟惜之。时南昌彭文勤公督学两浙，闻其事曰：“李君今之古人也。”亟聘诸幕中，使课其子。康祺按：李君博观强记，探赜钩深，卓然有本之学，其内行笃，尤非文人浮薄所可几。殡敛贾君一事，倘生际汉京，风义传九州，而辟书且交下矣。文勤称君为古人，文勤殆犹行古之道耳。 \\n ◎汪对琴珍守惠定宇后汉书训纂稿本 \\n 惠定宇征君尝病于扬州，需参莫措。时歙人汪对琴比部棣亦侨居邗上，重征士品学，慨然购上品紫团参持赠，费千金。征士病起，举所撰《后汉书训纂》稿本缮本，尽以诒之，比部不欲攘美，什袭珍护，屡思梓行而绌于力。以同里陈氏喜聚书，因付以缮本，而自留稿本。后桐乡冯氏所刻《后汉书补注》，即此本也。康祺按：是书援据博而考核精，《东观汉记》已下，谢、薛、华、袁诸家之书，借以钩沉剔幽，粲然毕还其面目，振古不朽之业，晦久必显，固有其时。然风义若比部，真令郭象辈愧死矣。 \\n ◎戴东原幼时之质疑问难 \\n 戴东原编修，生十岁始能言，就傅读诗，过目成诵。塾师授以《大学章句》右经一章，问其师曰：“此何以知为孔子之言，而曾子述之？又何以知为曾子之意，而门人记之？”师曰：“此子朱子云尔。”又问：“朱子何时人？”曰：“南宋。”“曾子何时人？”曰：“东周。”“周去宋几何时？”曰：“几二千年。”曰：“然则子朱子何以知其然？”师不能答。后读他经书，一字必求其义，塾师略举传注训解之，意不释，师乃取许氏《说文解字》令自检阅，学之三年，通其义，于是《十三经》尽通矣。今人读书，或习其文词而昧其训诂，或泥于一解而阂于全经，或误于蒙师先入之言，或夺于功令速化之习，宜乎角则并下十行，白首而不识一字，亦知前辈经师为童子时，便能质疑问难，实事求是如是耶？ \\n ◎王心敬得李二曲理学真传 \\n 二曲先生之学，县王心敬实得其传。心敬字尔缉，少为诸生，岁试，学使遇之不以礼，脱帽而出。学问淹通，有康济之志，所著《丰川集》，论选举、饷兵、马政、区田、圃田、井利诸篇，朴实精详，无讲学家迂腐之语，盖非空谈性命，置天下苍生于度外者。朱高安督学关中，数造庐焉。陕西总督额忒伦、年羹尧，先后上章荐于朝，再征不起。羹尧礼聘入幕，尔缉恶其骄纵，避不见，亦不往谢。世宗闻而益重之。乾隆初，有蒲城新进士应廷试，鄂文端相国问丰川安否，进士不知为何许人，茫无以对。文端笑曰：“若不知若乡有丰川，亦成进士耶？”知其望实之孚，不在关中大儒下矣。 \\n ◎孙若群之严正 \\n 淄川孙若群，学赡行端，言动有则，乡里称为小圣人。早岁成进士，谒选京师，任少司寇克溥延之课子，坐不易床，食不兼豆，虽盛暑亦衣冠危坐，如见大宾。司寇知其二子应童子试，时山左学使与司寇交善，将为之地，而不知二子名，屡欲问之，惮其严，终不敢发。康熙癸丑，出知交城县，治多异政，秩满，迁四川某州知州。 \\n ◎汤文正许张仲诚为真儒 \\n 上蔡张沐，字仲诚，顺治十五年进士。除直隶内黄县，敦教化，重农事，注六谕敷言，反覆譬喻，虽妇孺闻之，亦憬然改过也。朔望集诸生讲学明伦堂，勉以圣贤之道。在官五年，坐事免。复以荐起，知四川资县，治如内黄。一载告归。初汤文正公道出内黄，与语大悦，称其任道甚勇，求道甚切。及文正入京，复与人书云：“仲诚脚踏实地，学以主敬为功，治《易》有心得，当代真儒也。”仲诚后主游梁书院，晚辟白龟圃以教学者，时人咸称上蔡夫子云。 \\n ◎白庄恪公请改孔氏族人宰曲阜县之例 \\n 山东曲阜县，向由衍圣公保选孔氏子孙中之谙习治体者任知县事，盖前朝旧例（考唐哀帝天二年，孔氏之洒扫户孔末作乱，杀先师四十二代孙光嗣，而自为曲阜令，是圣裔之世令曲阜，自唐已然），而本朝因之者也。乾隆二十一年，汉军白庄恪公钟山以河东河道总督摄东抚，疏谓：“曲阜知县例用孔氏族人衍圣公保举，每多瞻顾。且邑中非其尊长，即系姻娅，牵制狎玩，在所不免。请改为在外拣选，不必拘用孔氏一家。”下部议，如所请，并令现任曲阜县知县赴部，以外省知县另补。谕曰：“我国家尊崇先圣，远迈前朝，延恩后叶，有加无已，岂于此而有靳焉。但与其循旧例而致＠＠官，有乖政体，何如通变宜民，俾吏举其职，民安其治，于邑中黎庶孔氏族人，均有裨益。但现任世职知县既已谢事，若归部铨选，不过恩及其身而止，于朕心犹有未惬，著加恩授为世袭六品官，用副重道崇儒至意。”是举也，既修吏治，亦振儒风，损益因时，一无遗憾已。 \\n ◎豫东二省巡抚加提督衔之始 \\n 乾隆四年，河南布政使黄平朱抚部定元疏言：“豫、东二省，止有总兵，并无提臣，凡队伍之整弛，弁员之勤惰，及墩台营房之防守疏密，抚臣不相统属，难于稽查。若添设提督，未免纷更成例，请照山西例，加抚臣提督衔。”得旨允行。 \\n ◎世宗信任李卫之专 \\n 雍正一朝，汉臣中最蒙恩眷者，莫如田端肃文镜、李敏达卫二公，而信任之专，似敏达尤在端肃上。考敏达以康熙末年授€南驿盐道，雍正元年管理铜厂，二年已擢€南布政使矣，仍兼理盐务。三年抚浙江，四年管理两浙盐政，五年授浙江总督。六年，命江苏所属七府五州一切盗案，俱令管理。复因廷议筑松江石塘，上以江南督臣范时绎办理未协，令公查议具奏。奏上，得旨仍令会同江南督抚稽查办理。十二月，上以公留心营务，凡江南军政举劾，命公同范时绎等办理。时适遣侍郎王玑、彭维新往江南清查积欠钱粮，亦令公与闻。七年，加兵部尚书衔。八年，江宁有张云如者，以符咒惑人谋不轨，公遣弁密访，得其党甘凤池等私相煽诱状，令游击马空北赍文往缉。旋以范时绎及臬司马世行回护失察咎，又曾与云如往来，辗转关查不解，有贿空北禀饰，具疏劾之。上命尚书李永升赴浙会鞫得实，时绎解任，世行以下论罪如律。十年调督直隶，命节制提督等官。至乾隆二年，犹以奏諴亲王府侍卫库克，于安州民争控淤地案赴州属托，谕嘉其执法秉公，特赐四团龙服。三年疏参直隶总河朱藻挟诈误工贪劣等款，及藻弟蘅干预赈务；奏入，命尚书讷亲、孙嘉淦会鞫，得实，革藻职拟杖，流蘅亦拟杖。公旋卒。公一生政迹如此，虽古遗直，何以加诸。康祺窃谓公锐于任事，屏绝嫌怨，苟有利于君国，岂得复议。其学术之纯驳，心地之公私，惟范时绎封疆世臣，何至交及叛人，贿及末弁。诚亲王天潢近属，何至争及淤地，托及有司。公之轻听人言，恃恩卖直，恐所未免。若会鞫诸臣，殆慑于气焰，未敢平反耳。赵左科场之狱，赃款累累，道路四播，乃重臣衔命两到江南时，犹不令总督会审也。而爰书再成，依然袒噶礼而右清恪，其明证矣。 \\n ◎阮文达之祖德 \\n 阮文达公之祖昭勇将军玉堂，尝从大帅征苗，有降苗数千百人，帅将戮之，将军以死请得生。帅怒，百苦之而不悔。嗣没于官，家无储蓄。公父湘圃封翁承信居贫，洁身自守。偶至某渡口获一囊，启之皆白金，而有官牒在其中，怆然曰：“此事上关国务，下系人命，宜守俟之。”坐至暮，果有一人来，将投于水。诘之，语以失金，且泣曰：“自累累本官，不如先死。”封翁亟出囊付之，不告以名姓。楚有旧家女，窭而鬻于娼，得金二百，时封翁客汉口，竭囊中赀赎之，嫁诸士人。此皆翁贫贱时事。文达既贵，督学浙中，按部驻绍兴，有乡中故人谒封翁于省署，接以礼。故人曰：“清贫若此乎？”翁曰：“家本寒也。”其人徐出二纸曰：“契值千金，为先生寿。”封翁艴然，白髯翕张，立而斥曰：“吾生平耻苟得财，故贫耳，君奈何无故而为我寿，不恤千金。若曰有乞于吾之子，吾子受朝廷重恩，清廉犹不足报万一，而以此污之乎？君以礼来，吾接君以礼，君以贿来，恐今不可出此门阈。”其人愕然，叩头谢罪而退。康祺窃观世家巨族，子孙通显，若其人庸庸无所表见，虽身都令仆，而祖德不必其可稽。至于勋名政迹，学问操持，果足泽当时而传后世，则虽一命以上，其先人积累，必先有以餍乎宗族乡党之心。醴泉芝草，确有根源，观于文达父祖，益可兴起矣。 \\n ◎姜西溟自信可录者三事 \\n 吾乡姜西溟太史尝语望溪子：他日志吾墓，可录者三事耳。吾始至京，明氏之子成德，延至其家，甚忠敬。一日进曰：“吾父信我，不若信吾家某人（康祺按：某指安三，明珠宠仆也），先生一与为礼，所欲无不可得者。”吾怒而斥曰：“始吾以子为佳公子，今得子矣。”即日卷书装，遂与绝。昆山司寇，吾故交也，能进退天下士。平生故人，并退就弟子之列，独吾与为兄弟称。其子某，作楼成，饮吾以落之曰：“家君云：名此必海内第一流，故以属先生。”吾笑曰：“是东乡，可名东楼。”昆山闻而憾焉。常熟翁司寇，亦吾故交，每爱吾文，后以攻睢州，骤迁据其位。吾发愤为文，谓：“古者辅教太子，有太傅、少傅之官，太傅审父子君臣之道以示之，少傅奉太子以观太傅之德行而审谕之。今詹事有正贰，即古太傅、少傅之遗。翁君贰詹事，其正实睢州汤公，公治身当官，立朝斩然有法度，吾知翁君必能审谕汤公之德以导太子矣。”翁见之，长跽谢曰：“某知罪矣，然愿子勿出也。”吾越日刊布，翁用此相操尤急。西溟既没，望溪乃述其遗言。余前笔记康熙己卯科场之狱，曾为西溟辨冤，合观此三事，平生之砥节如此，而末路之负累如彼，固知咎由他人，未可责其晚节之不终，细行之不护。然而硗硗易屈，易污，望溪以是白西溟之诬，吾益以是知西溟受诬之由也（按：东楼之谑，曲在西溟，翁事亦太激切，特气节可取耳）。 \\n ◎三张力争专用捐赀运饷人之议 \\n 雍正间，西事方殷，急馈饷，大将军入觐以为言。大臣定议，各途守选及迁补停止，专用捐赀运饷人，事可集已。得旨，始下外廷，韩城张尚书闻其事，谓同列曰：“此关国体，当以去就争。”时九卿会议数四，相视不言。公乃昌言：“惟捐纳所分员缺可避运饷人，其正途及迁补仍旧。”因手奏定议，执政者大骇，使人谓少宰张公廷玉曰：“闻举朝同议，独张公阻之，不识何张公也。”少宰曰：“首议者张公廷枢，然余吏部也，亦同此议。”少司寇张公大有曰：“我亦同议者。”于是士论翕然归三张，遂宁张公鹏翮方长吏部，为不适者久之。 \\n ◎张司寇之鲠直敢言 \\n 韩城张大司寇自擢九列，即以明决敢言任事著声。其始长刑部，而罢也以提督九门陶和气势焰方炽，司寇齐世武阿附之，摭其仇人死刑狱，公持不可，因此谮公。逾年，圣祖烛其奸，诛和气，投世武于荒，乃思公以大司空征，既至，改司寇。公感上灼知，益以国是自任，而众亦知上信公，凡部事主断者十之七，九卿廷议待决者亦过半焉。圣祖春秋高，诸王门下人或因缘诡法，有以负债讼淮商及吏民者，命关逮，公正言折将命者，合堂变容，公意色愈坚，事竟罢。诚王属长，以文学信任，朝夕上侧，王府孟尚曾毙甘肃平民事达部，王再三切谕不得上闻，而公具以实奏，众皆危之，公坦如也。河南州县困于岁征黄粮，中家以下，鲜不破产鬻子供挽赁，巡抚杨宗义疏请改折，而仓督及有司阴阻之，户部九卿皆曰毋庸议。公方自阌乡鞫狱还，奏使事毕，慷慨陈民艰，退又具疏，圣祖立斥群议，特改诸州县之远水次者，民困大苏。观此，则公之方鲠伉直，泽被于众，在同时三张中，尤当首屈一指矣。 \\n ◎韩文懿失恩眷之由 \\n 康熙中，江南布政司张万禄亏库金三十余万，制府阿山上言，费由南巡，非侵牟。或谓张于制府为姻家，上震怒，下九卿议。众议山大辟。宗伯韩文懿公正色曰：“果有连，其情私，而语则公也，且斯言得上达，所益不细。”忌者增语上闻，公由是恩眷日替。 \\n ◎徐文穆不附明珠 \\n 明珠执政，好轻财厚施，以招来新进及海内知名士。时文穆公徐元梦方以庶常夙被召见，讲论经义，因不附索额图，散馆改部属。明氏每与索以权势相倾，用此尤欲致公。公为童子试京兆，与明氏子成德名相次，又同榜选庶吉士，屡招皆不就。公既观部政，时以公事见珠，必遍赞于广众中。及改官中允，迁侍讲，圣祖偶询公之为人，珠以诚实对。选讲官，列荐名先于学士，公终不一至其门。旋奉命为皇子师，珠复使所亲谓公，此非福也，惟归诚于执政，或少安。公不答。一日，上御瀛台，教诸皇子射，公不能挽强。上怒，以蜚语诘责；公奏辨，上震怒，命扑责，被重伤。命籍其父母，皆发黑龙江安置。然上意终怜公，其夜命医二人治其疮。翼日，复召诣皇子书堂，时大雨，裹疮至宫门，跪泥中，见御前侍卫，号泣求转奏：“臣奉职无状，罪应死。臣父廉谨，当官数十年，籍产不及五金，望明主察之。且臣父母皆老病，臣年正壮，乞代父谪戍，尚能胜甲兵尽命力。”众皆掩耳走，有关保者最后至，斥公而入，尽以公言奏，上立赦公父母，则已槛车就道矣。及诸途，观者夹路皆感泣，遂复公官，仍侍皇子。后复以德格勒公私删起居注，下公于狱，几死。圣祖久而察公之忠诚，复自司员擢用至正卿。比世宗登极，倚任益专，尝赐诗称为同学旧翰林（按：《望溪集》记公逸事，谓圣祖晚而信公甚笃，呼为同学老友，盖事在康熙六十一年，误会也）。论者谓康熙一朝，不附明珠、索额图者，汉臣惟潜庵汤公、环极魏公、华野郭公，满臣则德格勒公与公二人而已。 \\n ◎世宗称余甸为直臣 \\n 康雍之间，以河官而兼民治，实德在人者，惟诸暨杨观察三炯、福清余少京兆甸。京兆初试江津令，西事起，泽望破藏，连青海诸番谋窥川陕，年羹尧抚四川，加正赋，通私茶，犹不足以奉战士，多额外急征，檄再三至，京兆不应。乃遣内丁持印文告谕，自朝至日晡不出，使者哗，乃开门坐正堂，命反接，众不敢动。君冯怒，乃共推曳伏之地，投六签，丞簿皆曲跽为请。须臾，士民集堂下者数百千人，耆老数十，升堂以身蔽使者，告哀曰：“公何难弃官，但我民自今无怙恃矣，望哀赤子无依，宽使者法。”久之，乃命释缚羁候。越日，使者索原文，斥之曰：“还报大人，我无子，闭门待劾，原文已间道付二三执友矣。”旬日，声震京师。羹尧曰：“此民所戴也，劾之伤众心；不去，百城玩令。”会行取，遂以应内召。此一事大类武博山之抗和珅（见前笔）。既入为吏部主事，掌选二年，权要富人求速化者，多为所格，长官亦阴患其戆，乃力求退。嗣沧州督河荐，起为兖济道，士民闻其至，讼狱者争赴焉，几夺廉使之政。久之，廉使及巡抚所已弊亦起诉于道，公刺得其情，反覆申列，必大当乃止。沧州没，齐苏勒以工事劾之，士民相随听勘者数百千人，齐巡工至公所部，父老结彩主炷香稽首于舫前，请登岸受万民瞻拜，拥肩舆至广原，升高座，聚者万余人，四面环拜，投香于地，高如丘陵，咸呼还我余公，吾民万世尸祝。河督大惊，许拜疏，众乃散。世宗闻之，立召入，退语政府曰：“吾又得一直臣矣。”此一事大类陈沧洲之忤噶礼（亦见前笔）。当日吏尽其职，民遂其私，政治风俗之醇，虽三代两京，何以加兹耶？ \\n ◎高裔之孝行 \\n 宛平高大理裔，少有至性，生十二年而父以吏事谪沈阳，公涕泣号呼，欲上书阙下，请以身代，众皆骇笑，以为孺子言，莫与承听者。临行，揽父裾泣曰：“儿不能发愤致身，使父生还，十年后当独身依戍所，不复言归。”自是刻苦于问学，昼则从诸昆弟坐列贩鬻，夜中且泣且读书，严冬常服短布单衣，忍寒抱卷不辍。康熙丙辰，果成进士，入翰林。会以地震推恩，宽在法者，公请于朝，天子恻然感至情，诏许赎归。而方是时，家无丝粟，乃流涕曲跪告于同官暨乡人，倾身以营。逾年，而公父得归。公仁孝之声，震天下矣。公侍父至壮且老，容色如婴儿，动静作止，语默之间，所以承意观色而处其宜，皆古礼经所未尝有。退朝，常居于内。问之仆御，则太夫人好公览杂记，陈说其义以为欢乐，率以为常。昔晋王祥以孝子仕至三公，后世不免遗议。公典试秦中，视学江南，号为廉直，由通参五转至冏卿，所司纤细，皆得其理，虽名位不逮祥，而出处两全，声名完粹过之矣。 \\n ◎汤文正得吴民三汤之称 \\n 汤文正公抚吴，民间有三汤之目：曰豆腐汤，曰黄莲汤，曰人参汤。谓其清苦而有益元气也，见《汤子遗书》。 \\n ◎朱高安不以疾引去之用意 \\n 朱高安晚岁多病，以恩重不得乞身。时望溪侍郎方困于忧虞，屡欲告归，高安固止之曰：“譬如巨室虚无人，虽老疾者偃卧其中，盗贼犹有戒焉。吾辈三数人，尚可以疾自引去乎？”言罢欷。世之黄发番番，领袖朝列者，有高安之志与其业，则是朝夕，厥辟大臣，义所宜然；否则，尸位妨贤，贪恋爵禄之庸臣，非可以之借口也。 \\n ◎杨文定朱文端临终时天象 \\n 乾隆二年，江阴杨文定公薨于位。时天气方清和，公疾将革，忽阴云四起，风沙蒙雾。后浃旬，朱文端公告终，气象复然。中朝正人相继丧，宜天心亦为之惨戚也。 \\n ◎彭讠刃庵在粤东之名绩 \\n 南昌彭佑讠刃庵，国初侠士也。力田养亲，且耕且读。年四十，父母殁，始有四方之志。才略过人，诸大帅争致之幕府，而名绩尤著于粤东。时三藩逆乱，君与宁都魏际瑞以策干平南王，不合，遂游诸方面间，而制府金公光祖雅重焉。刘进忠畔，官兵合围潮州，议绕营掘濠，而近营冢数百，居民汹惧，君询知其俗多深葬，遂献议濠宽上狭下如釜形，斜深丈许，即无伤墓中骨。金公称善，因属役于君，民大喜。未几，城遂下。海寇赵子龙犯肇庆，欲招之降，而难其人，强君往。至则露刃相向，君屹然注视良久曰：“若非濠半街赵某手？”赵屯胄涕泣，立解甲归顺。始赵居广城，众辱之于市，君解之，与白金为生计，故一见而屈云。金公将上功，用君摄监司，君拂袖行。抵广州，傅忠烈公以书币迎。谢曰：“公惟忄亢直轻信人，勿蹈贼计。吾二亲未葬，子幼，不复来分忧矣已。”而傅公果中诡计，入贼营遇害。君在军，诸公所遗白金随手散，至家解装，仅买屋两楹，田数十亩，而葬四世十丧，余皆以恤族姻朋友之贫者。康祺考其时江右多节义之士，如君之济难履险，功成不居，盖又视坐谈策略者加一等焉。易堂诸君子，吾尚惜未睹其实用也。 \\n ◎胡兴仁生有福慧 \\n 长沙胡抚部兴仁，起家牧令，氵存至高官，其扬历正道光、咸丰之交，世方多故，而公所履多亨衢，在官三十年，未尝一罹谴典。其令陕西也，回氛未炽；其巡西蜀也，匪甫平；其开藩粤西，则洪杨诸逆早窜吴会，而五管粗安；抚吾浙几四年，江皖縻烂，而两浙宴然不知兵革，公去数月，杭州遽陷，代者殉焉。时论谓公生有福慧，殆信然乎？ \\n ◎胡兴仁为守令时之才智 \\n 胡中丞久抚吾浙，适在粤寇乱浙之前，或称其保境息民之功，或咎其偷安废事之失，康祺未敢臆断也。其他省政迹，亦靡所传闻。惟相传公尹西安时，长文襄公凯旋过境，天寒需火炉，仓猝无以具，公命取食案数百，镟其中，置铁镬盛火，而截其足之半，三军如挟纩。又督师牙兵三千索貂缨，公诺而去。从官请折价，需金六千，公购貂裘数袭，命缝人缕裁之，叱嗟立辨。督师大悦，盖公为守令，实非录录无寸长者。 \\n ◎熊少牧之列史 \\n 道光十九年，胡文忠公副长白文端公文庆典试江南。文端挈湖南举人熊少牧入闱，襄校试卷，言路劾文端，文忠亦被议镌级。少牧下请室，除名放归。考少牧故名士，缘昔以优贡入成均，文端为祭酒，大激赏，重违知己，勉从之也。少牧负异禀，能文章，作为诗歌，尤雄视湖湘间。劳文毅公亻兵山右，尝招之幕府。粤寇犯长沙，骆文忠公檄令江西乞饷，至则慷慨陈大义，闻者感动，得饷金归，适济乏绝。坐是复原资，截取知县，改蓝山学训导。值江西贼犯县，婴守危城二十余昼夜，围解，用内阁中书，旋请告归。初主求忠书院，士喜得师，横舍至不能容。晚年辟草堂，莳花木，问字乞诗文者，接踵于门。著作百卷，躬享大耋。使非中吏议，弃绝浮荣，当咸同军兴，殆亦曾、胡诸公夹袋中人物也。 \\n ◎倭门四忠 \\n 道光十五年乙未会试，长白倭文端公为同考官，得士最盛，而会稽陶文节公恩培、通州孙文介公铭恩、旌德吕文节公贤基、宿松罗壮节公遵殿，皆出其门，先后殉粤寇之难，世称倭门四忠。 \\n ◎宣宗称罗澹村为本色书生 \\n 罗壮节公通籍后，以知县发直隶，屡治剧邑，循绩远闻。在清苑以卓荐引见，宣宗皇帝谕廷臣曰：“此本色书生也。”赏加同知衔，公之受知自此始。今天下知县无不系同知衔者，加考进秩如公，殆无愧颜。 \\n ◎曾文正奏复罗澹村恤典 \\n 咸丰十年二月，粤贼陷杭州，罗澹村中丞死之。文宗温旨褒恤，予谥忠愍。未几，御史高延祜摭浮议劾公，有旨罢恤典。同治元年，曾文正公讼公清忠大节，穆宗皇帝特谕，仍遵文宗初次谕旨，照巡抚例从优议恤，赠衔赐葬，予谥壮节，并给骑都尉世职，入祀京师及本籍昭忠祠。一人两谥，已为古今所稀闻，而公妻徐氏、孀女陈罗氏、侄妇周氏，同时殉难者，均令配食专祠，并以雇妇金梅氏、家丁顾斌祀。赐恤尤为极渥，至今吾浙舆论，谓初次失陷之巡抚，徒以乞援不及，力尽捐躯，其身后之荣，本未可妄议裁彻也（按：咸丰十一年浙江再失，巡抚之子女仆妾先一月已出城渡江，沿途索州县供酒浆，调勇丁护金帛，连樯叠骑，千里驿骚，宁、绍、温、台之民，惊传寇至，稍有识者，盖早知其畏惮刑幸，拼死塞责，无复守御之志矣。以视公之受命成仁，一门浩气，相去何啻天渊。其恤典之应复、应销，想后世必有定论也）。 \\n ◎世祖宽容陈名夏 \\n 国初于前明臣工之归款者，率仍还其本职，保全始终。大学士陈名夏辗转矫诈，屡贷其死，乃犹与同僚宁完我言：“若要天下太平，除非依我两事。”宁问何事，名夏推帽摩其首曰：“留头发，复衣冠，天下即太平矣。”宁以其语上闻，世祖颔之，后但治名夏以抹删谕旨、作奸犯科诸款，于前两语置不问。盖定鼎之初，人心未能齐一，朝廷每以宽大处之也。"}
{"章节": "●卷九", "正文": "●卷九 \\n  \\n  \\n ◎松文清之遗事 \\n 松文清相国筠为伊犁将军时，以贫故，未能挈眷。节俸银五十两，已择期迎取夫人，役夫未行而银适他用。公子少宰熙昌，竭力摒挡，始得送其母夫人就道。夫人既至署，居之别院，而日扃其门，供馔而外，月与钱十千，婢媪佣值俱取给焉。公之内召为冢宰也，赴任后始归家，其妾迎于中门，公顾问曰：“此谁家戚谊耶？”公子曰：“此某姨娘耳。”公乃恍然。前一事见公之操守清严，化及闺闼；后一事见公之贤劳尽瘁，公尔忘私。书之史策，均美谈也。 \\n ◎罗文僖少年时志趣 \\n 安化罗文僖公绕典，生而有文在手曰典，因以为名。在词馆，即究心经世之学。湖南瑶变，成皇帝询军事，公图形势扼塞以进，曹文正公振镛言于上曰：“有用才也。”未几，上书房员阙，上询于潘文恭公，举公及杜文正以对。亡复以二人询王文恪公，对曰：“罗某良吏才也。”会召对，垂询良久。谕近臣曰：“此人精神满腹，可外任。”遂自平阳知府氵存督云贵，历官秦、晋、湘、楚、滇、黔六行省（湖南公本籍，曾奉办理团防之命，力解长沙城围），攘寇安民，功在人口。其乡人称公少读书岳麓凡十二年，岁再归省，必徒行，曰吾以习劳也，则公之志趣可想矣。而成皇帝知人之哲，曹、潘诸公荐士之减，即公一人，亦町概其余矣。 \\n ◎圣祖垂念沈文恪 \\n 沈文恪公荃久值南书房，圣祖数召入内殿，赐坐，论古今书法，凡御制碑版及殿廷屏障，辄命公书之。公每侍圣祖书，下笔即指其弊，兼析其繇，上愈嘉其忠益。其后公子宗敬复以编修入直，上命作大小行楷，犹谕及前事。且使内侍传谕大学士李光地曰：“朕初学书，宗敬之父荃实侍，屡指陈得失，至今每作书，未尝不念荃之勤也。”康祺敬读庭训格言，圣祖自言年十七八时，读书过劳，至咯血不肯休，几余游艺，临摹名大家手卷，多至万余，手写寺庙匾榜，多至千余。仰见睿质渊冲，于一艺之微，已勤学好问如此，固宜至德丰功，绝千祀；道统治统，一以贯之也。 \\n ◎石渠宝笈之玺文 \\n 乾隆九年，诏编《石渠宝笈》四十四卷，内府所藏书画及款识题跋，与曾邀奎章宝玺者，一一胪载。五十六年，谕撰续编，前后品题甲乙，悉本睿裁，凡九年。入宝笈者，皆用五玺，其上方之左曰乾隆鉴赏，正员白文；右曰乾隆御览之宝，椭员朱文；左下曰石渠宝笈，长方朱文；右下曰三希堂精鉴玺，长方朱文；曰宜子孙，方白文。惟藏乾清宫者，加乾清宫精鉴玺；养心殿、寿宁宫、御书房皆如之。其藏圆明园者，惟五玺而已。迨续编宝笈，乃加石渠定鉴、宝笈重编二玺。间有用石渠继鉴者，则已入前书而复加题证者也。撰续编时，阮文达公直南斋，亲瞻美富，作《石渠随笔》，述之最详。今时隔百余年，或分颁朱邸，或恩赏近臣，且经庚申淀园之变，金题玉躞，亦竟有流落人间者。详晰纪叙，庶博雅嗜古之士，获睹瑰宝，知所慎焉。 \\n ◎湖南士民为谢济世讼冤 \\n 乾隆初，全州谢公济世起戍籍，除湖南督粮道，巡抚许容忌其刚直。衡阳令李澎、善化令樊德贻，巡抚私人也，其征粮浮费皆倍蓰，谢公易服为乡民往纳，得实，乃具牒劾之，巡抚格不行。公面陈状，辞过激，巡抚恚甚，反纠公解任听勘。谕总督孙公嘉淦赴南省会鞫，孙故名臣，为巡抚及布政使张璨、按察使王等所蛊，科罪谢公，褫其职（互见卷四）。于是湖南士民大哗，揭帖讼公冤，御史胡公定采民谣以闻。谕复遣侍郎阿里衮公及胡公往勘，至则士民数万，香跽马首称冤，尽得朋谋倾陷状，狱具，督抚两司众守令皆坐免，谢公改驿盐道，天下快之。 \\n ◎胡文忠学问为勋烈所掩 \\n 胡文忠公削平全楚，出境督师，中兴大局，赖以旋转，其勋烈之赫赫，海内识与不识，咸震而服之矣。其学问则掩于勋烈，世庸有不尽知者。公在军，治经史有常课，仿顾亭林读书法，使人雒诵，以己听之，日讲《通鉴》二十叶，四子书十叶，事繁则半之，而于《论语》尤十反不厌。敦请耆儒，与之上下其议论，旁征列史，兼及时务。迨病至废食，犹于风雪中讲肄不少休。每问吾今日接某人、治某事，颇不悖于斯义否，其痛自绳削如此。公所著有《读史兵略》四十六卷、《论语衍义》十卷，皆自抒其所心得，而非捃扯以成书者。宜曾文正疏陈劳，尤服其进德之猛与。 \\n ◎李肃毅昆季之恩遇 \\n 中兴甲子之岁，合肥相国肃毅伯李公既帅师平三吴，由苏抚晋湖广总督，代之抚苏者，公兄瀚章也。未几，相国由湖广摄篆两江，特诏瀚章以湘抚权其缺。又未几，相国旋节，公兄移抚浙江。越二年，相国督畿辅，诏瀚章再权楚督，未几即真，阅十余年不更调。时太夫人迎养在署，兄弟迭侍，以节府为子舍，以大湖南北为汤沐邑，官经四易，而八座起居宴然，坐享如在家庭。考古人兄弟相代，未闻有侍奉之乐，未必极位禄之尊，更未尝觐再三之遇，朝廷于李氏昆季，稠恩挚谊，真乃旷绝班僚矣。 \\n ◎吕孚于七龄时割股 \\n 国家风教醇美，各行省以纯孝请旌表者，剑肝割股之行，史不绝书。顾未有出之十岁以内者。湖南永定吕茂才孚，家贫，父游学未归，母张氏病垂危，思肉食不可得。孚甫七岁，出而贷诸屠，屠不可，泣而归。闻母呻S吟Y声，益不知为计。忽念身有臂肉，可割以啖母，乃取菜刀砺之，手揭右股肉，割四寸许，无血，以布裹其创，令五岁妹就炉火炙之以进母。母啖而甘之，病霍然起。逾旬父归，喜张氏勿药愈。然察孚足微跛，诘之，诡以疮对。勘其疮，则却走。迫褫其裹，则刀瘢几五寸，方虹溃痂未落也。于是乡人皆嗟异。同治三年，学使吕编修朝瑞取孚入县学，有告以前事者，赉之金帛，且旌以联。逾年，食廪饩，学使温编修忠翰特疏举优行，请以训导用，诏许之，异数也（按：平江李氏《天岳山馆集》，称孚父孟卿，尝因母病股，及父病革口闭矣，乃羹股肉抉齿以进之，病立起。当孚救母时，固不知父有是事也。然则孝子之门，必生孝子，固天道之常，而反是者殆已）。 \\n ◎王武愍公殉节武昌 \\n 无锡王武愍公恩绶，年少为苏抚林文忠所赏识，招入节署读书，文忠称为笃实君子。道光二十九年，举北闱，充宗学教习。时惠邸奉命稽察，语人曰：“不视此职为具文，孜孜不倦者，王教习一人而已。”年满，以知县拣发湖北。咸丰六年二月抵武昌，值粤贼上犯，城闭不得入。胡文忠方帅勇驻沌口，留公于营，已命支行帐矣。公曰：“为楚吏，义当入楚城。”遂缒以入。当是时，饷匮援绝，巡抚以下，皆束手待尽，属吏多借符檄出城。公入谒，抚臣陶文节公及武昌守恭节公多山，皆咄咄惊诧曰：“此旦夕死地，人患不得出，君独患不得入，此何时，有此义烈男子耶？”仍令出就胡营，公涕泣持不可。翼日城破，巷战死。公子燮，二仆丁、吴，皆从殉。康祺窃谓公于义可无死，况文忠已留之行营，相与驰驱，而不避艰险，正足以抒平生报国之忱。顾留身待用之说，误人多矣。如公之从容就义，蹈道不渝，盖儒者守经之学也。 \\n ◎朱张对于绅士抗粮案宽严之不同 \\n 康熙初，江苏巡抚朱国治疏劾逋粮绅士，前二笔所纪昆山叶文敏公、无锡秦太史松龄，皆同时降黜者也。时修撰徐元文坐族人欠粮，亦左迁銮仪卫经历。是案三吴士大夫削天官、春官之籍者，多至万余人，后起用不及什一二。雍正十年，山东抚臣奏绅士欠粮成习，法应褫，世宗以问部臣。部臣曰：“法如此，不褫无以警众。”时桐城张文和公以大学士综吏部、刑部事，上复问及公。公顿首曰：“绅士抗粮，固当褫，第山东频年荒歉，情可原，乞圣恩宽限一年，倘来岁不完，绳以法未晚。”上恻然曰：“尔言是。”遂有宽限三年之旨。公一言而东人免褫夺者，大小官吏及举贡生监凡一千四百九十七人。或问朱公守法、张公原情，二者孰是。康祺谬谓，皆是也。先王之道，因时而张弛；名臣之治，随地为宽严。山东夙非财赋之地，江苏不由水旱之灾。康熙初政，租税每绌于多逋；雍正中年，纲纪无忧其不肃。二事同罪异罚，是盖两朝圣人大中至正之权衡，非臣下所能意为厚薄也。 \\n ◎张文和办理山左乱事之宽厚 \\n 康熙五十九年，山左盐枭焚劫村落，率党横行，南北道几梗。又青州诸生鞠士林，招集无赖，倡邪教，文武大僚捕获百五十余人。事闻，诏侍郎张廷玉、都统陶赖、学士登德驰往按治。圣祖面谕曰：“奸民聚众妄称名号，谋不轨，讯明应大辟者，即在济南正法，应戍者，即发遣。”张文和公细察狱词，廉得其概，昌言曰：“此盗案，非叛案也。贼自称仁义王、义勇王、飞腿将军，观飞腿二字，不过市井绰号耳，无足深究也。”乃手定爰书，作盗案拟结，斩七人，戍三十五人，用肉刑十八人，残废疾病免议七十二人，无干二十五人。初盗魁供党羽二千余人，公念罪在首恶，止就按察司械送之百五十余人讯结，不连染一人，世称其宽厚。按康熙全盛之世，兵力精强，野无伏莽，潢池偶弄，少惩创之足矣。近人以此事明因果，一若公之贵极台辅，子孙其逢，即由于是，抑又惑也。 \\n ◎刘忠壮国尔忘家 \\n 咸同之交，湖湘倡义，猛士云兴，桓桓将才，殆难偻数。顾求其结发从戎，转战十四行省，平粤匪、捻匪、回匪，与贼相终始，而功尤独伟者，则湘乡刘忠壮公无与比矣。公自隶老湘营，百战江皖，及保垂危之秦，救不支之晋，又速卫畿甸，以步当马，为天下先，其功在琅书，当与山河日月同悠久，无待述矣。考公从军十有八年，仅归省亲一次。年逾三十聘妇，二十余年未娶，妇家议送女至军中，而公又驰驱无定所，妻父乃携女历西江皖楚，居二年皆弗值。乃后侨中州以待公，既平捻贼，以回乱援陕，道出洛阳，始成礼。会羽檄日数至，居旬日，即投袂行。自是公遂靖节西陲，不复与家人相见矣。读公碑传，觉匈奴未灭，何以家为，古人犹托空言，公则见诸实事也。 \\n ◎张钅荣奏并大差之惠民 \\n 故事：凡恭上列圣列后册宝，必赍送盛京太庙尊藏，实录、玉牒修竟，亦如之。其赍送也，除道千七百里，具警跸如仪，餐宿皆建芦殿，随扈官校数千人，例发帑金十四万，下各州县具供张。而有司或阴以应领之帑贿上官，而自敛于民，数且倍蓰，上官为所饵，弗能禁也。于是上下交征，视大差为利薮，民用重困。咸丰二年，宣宗升礼成，有诏以明年三月恭迓册宝入陪都。时南皮张太常钅荣方以奉天丞兼督学政，适岁饥，奉旨煮粥赈，所见饥民仅存皮骨。公太息曰：“是尚能供大差耶？且实录将告成，盍展期至秋间并为一次？”遂草疏约当道会奏，皆掩耳不乐闻。而管尹事者，且来力沮。公愤甚，恐专疏多掣肘者，乃以折稿寄门下士御史李鹤年，未两旬，特旨改期秋八月，与实录同送。当事心知公所为，不敢争也。后显庙实录成，亦援前案，盖公所建白，其利益于关以东者溥且久矣。 \\n ◎陈文恭宦迹图 \\n 先辈论本朝阁部大臣宜祀孔庙东西庑者，乾隆已前，惟睢州汤文正、江阴杨文定、仪封张清恪、高安朱文端、桂林陈文恭五公。今汤、张已特旨侑飨矣。五公理学之精粗，治术之纯杂，后生末学，非可妄评。其任事最久，遗泽之最餍人心，则莫如文恭。公外任三十余年，历行省十有二，任督抚二十有一。所至于人心风俗，必有裨益；于其地之大利大害，必有兴革，殆近古所希有者。公抚浙时，缋有宦迹图，康祺尝获见之。章服仪卫，典朴矜庄，令人望而起肃，不知自三抚陕西，至召正揆席，有无续缋也。 \\n ◎湘省大员会劾曾文正 \\n 咸丰四年春，粤逆陷湘潭，围攻长沙，曾文正檄塔忠武帅师复潭，复躬率水师及贼于靖港，战失利，投水者三，幕客掖以起。公终以事不可为，遂止妙高峰，草疏及遗属凡二千余言，密令公弟靖毅公贞干市榇，将以是夕自裁。会湘潭捷书至，乃再起视事，然仍以师不全胜自劾。时诟谤丛集，湘省藩、臬、粮、盐诸使者，至会牍上巡抚劾公，公姑忍之。按：公仗钺十四年，九江、祁门（守祁门事略见前）及是役，皆屡濒于死。设当日竟如公志，成仁取义，公则何憾，藩、臬诸君亦所快心，其如东南百万苍生何。录此以晓士大夫之狭中浅识，拘论成败者。 \\n ◎周兰坡令广昌时之循绩 \\n 乾隆鸿博科以召试入词馆者，吾浙人中首数堇浦、句山、次风诸先生，而会稽周兰坡学士长发，其才望几与之埒。学士成雍正甲辰进士，由庶常改知广昌县，在县时，久雨山水暴涨，城垂没，士民号泣，声如潮涌。学士乃以黄纸书衔，钤以印，朝服登城，稽首哀吁，愿以一令保阖城民命。纸焚，雨即霁，水亦旋消，县城获亡恙。众以谓平时循绩所致云。 \\n ◎邹小山请罢许容巡抚湖北之风力 \\n 乾隆七年，命许容巡抚湖北。时邹小山尚书方转给事中，疏言：“许容诬奏谢济世（按：谢观察被诬事见前），奉旨夺职，总督以下承审官皆罢斥。不特湖南得见天日，天下臣民，罔弗额手称庆，此彰瘅之公，吏治所由知戒也。昨有旨，仍命抚湖北，中外闻之，莫不惊骇，乞降旨宣示臣民，俾晓然于黜陟之所以然。”疏入，上遂寝其事。邹公儒雅近臣，是举颇见风力，然立言戆直至此，亦难乎圣明之容纳矣。 \\n ◎江左三凤皇 \\n 宜兴陈其年检讨，少清癯，冠而于思，须浸淫及颧准，士友号为陈髯。性好雅游，以文章巨丽为海内推重，相与蹴角坛坫者，吴江吴汉槎、云间彭古晋也。梅村祭酒，有江左三凤皇之目。其年未达时，常自中州入都，偕朱竹合刻所著，曰《朱陈村词》，流传入禁中，蒙圣祖赐问褒赏。康祺每读《湖海楼集》，辄叹其骈文胎息六朝，固已压到流辈，其填词则湛雄哀艳，独往独来，尤觉元明迄本朝，无与抗手也。吴、彭二君，恐非敌。 \\n ◎叶燮与陆清献同列弹章之欣幸 \\n 嘉善叶大令燮，知宝应县，修决堤，免无名之税，出诬服杀人者，政声大起。以伉直不容于上官，不二年落职。欣然曰：“吾与廉吏并登白简，荣于迁除矣。”时嘉定令陆清献公亦被劾也。语虽解嘲，而清献之介节忤时，至使同列弹章者引以为重，亦足见人心是非之公已。 \\n ◎三风太守 \\n 吴［B16G］次守湖州，多惠政，廉得大猾所在，单舸禽而歼之，欢声动地。凌忠节公未葬，为捐俸卜地葬焉。公暇颂酒弦诗，四方名士往还若鲫。湖人呼为三风太守，谓多风力，尚风节，饶风雅也。既罢归，贫无田宅，购废圃以居。凡索诗文者，多以花木竹石为润笔资，不数月成林，因名“种字林”。世有刘义庆其人，此二事当人（世说新语》。） \\n ◎笔估镌字笔管之原始 \\n 苕上笔估，多于竹管镌字，以为徽帜。考此制始于康熙以后。沈文恪公荃家藏法帖，尝蒙圣祖御笔书“落笔风云”四字于卷端。诸城刘文清公亦尝蒙高宗宸题“清爱堂”、“天香深处”匾额。二公感激恩遇，管城镌刻，比之勒鼎铭钟。不意苕估之摹仿为之也。“落笔风云”诸种，今中书君之庸劣者，尚冒其名。 \\n ◎丁娘布 \\n 上海棉花之利，起于黄道婆，见陶南村《辍耕录》，近人已建祠以报矣。（按：国初上海又有丁娘者，织布甚新，因名丁娘布。朱竹集中，有谢汪舍人丁娘子布诗）。 \\n ◎高宗归政之年与尧相同 \\n 高宗内禅，圣寿八十有六。伏读御制诗，五过尧城村一首注云：“昨岁读苏东坡书傅尧咨岳事，时年八十六，计予归政年，正与尧相同，实为厚幸。”仰见圣德巍巍，上符古帝，而天家作述之盛，则远轶唐虞万万也。 \\n ◎张董世以绘画供奉内廷 \\n 乾隆丙寅，圣驾巡幸五台山，回銮至镇海寺，积雪在林，天然画意，因命侍臣张阁学若霭写之为图。及庚午岁，又命若霭兄阁学若澄图镇海寺雪景，御笔题诗其上，有“传语示其弟，坚頫踪可师”之句。又辛巳西巡，尝命尚书董文恪公邦达即景图绘雪山。越十余年，文恪子文恭公诰随扈，复奉旨写雪山图进呈。上补题邦达画云：“辛巳西巡携侍臣，雪山即景写嶙峋，今来积玉仍千嶂，图上之人作古人。”又题诰恭进册云：“枚氏皋随跸，雪山因命图，霁情宛可挹，家法未全殊。”桐城、富阳，仍世清华，一家父子兄弟，以常杨供奉之班，擅荆关丹青之技，属车簪笔，荣荷天褒，此承平侍从之奇遭，非特艺林佳话也。 \\n ◎圣祖善射 \\n 康熙二十二年圣祖西巡，去台怀数十里，突有虎隐见丛簿间，上御弧矢，壹发殪之。父老皆欢呼曰：“是为害久矣。”銮舆远临，猛兽用殛，殆天之所以除民害也。因号为射虎川（略见初笔）。又易州西南有北魏太武御射三碑，自夸飞矢逾崖，刊石赞功，至于再三。是役御驾过此，勒马而射，连发三矢，直逾峰巅，居民遂呼其地曰三箭山。六艺精娴，在圣人特视为小技，然而皇武威棱，震濯中外矣。 \\n ◎郑际昌注释陶文毅诗之有裨掌故 \\n 陶文毅公澍官翰林，恭值仁宗皇帝祗谒祖陵，礼成，公进呈拟上陵歌二十章并序，其弟子郑际昌为之注释。庄诵一过，穆然见本朝家法之善，列圣孝思之隆，觉自周武王祭毕以来，无此仪茂矩也。爰择官书所罕见者，敬谨录存，以垂掌固，凡十三则。永陵在兴京西北十里，尊藏肇祖衣冠，兴祖直皇帝居中，景祖翼皇帝居左，显祖宣皇帝居右。太祖高皇帝福陵在盛京东二十里，太宗文皇帝昭陵在盛京西北十里，相距均在三百里间。仁皇帝亲制太祖、太宗圣德神功碑颂，又留宝剑于实胜寺。永陵山周十里，兴祖陵顶上产瑞榆一株，圆荫城匡，顺治十年封其山曰启运，纯皇帝亲制神树赋以纪之。福陵山周二十五里，顺治八年，封其山曰天柱。太祖自兴京迁沈，有鹏鸠群集辽阳，乃外藩归顺之兆。昭陵高六丈有奇，顺治八年封其山曰隆业。昭陵前镌石马二，一曰大白，一曰小白（略见前笔），乃文皇帝御以破敌者。帝体丰硕，乘小白日行百里，大白日五十里。长宁寺尊藏太宗冠服，实胜寺尊奉太祖甲胄，太宗所遗弓，壮士弗能开，矢长四尺有余。国初旧俗，以糠和膏傅蓬梗为烛，曰电绷，又曰葛灯，行宫设之，以示无忘俭朴。凡谒陵礼竣，例宴盛京宗室于笃恭殿，谓之敦叙筵。太祖建太政殿，左右列亭十，近北二亭，为诸王议政之所，以下分列八旗。澄海楼在山海关外，纯皇帝尝登以望海，命从臣联句，仿宋人禁体，凡字涉水旁者不用。此次睿藻赓吟，仍用此体。十月初六日，万寿庆期，驻跸玉田县之兴隆寺行礼，赐名万寿兴隆寺，并赐寺前河为荣辉河。康祺谨按：此嘉庆二十三年圣驾东巡，再举谒陵大典时所纪述也。文毅方掌吏科，进册后特邀睿赏，将全诗选入南书房诗架图，以供几余丙览。君臣喜起之盛，视唐贤十联诗在御屏风，宠荣尤远过矣。文毅集中又有圣驾南苑大阅恭赋并序，亦经际昌加注，中有足裨考证者十则，附录之。蒙古诸番，岁至热河瞻觐，赐宴万树园。天聪五年，造红衣炮，镌曰天助威将军。崇德六年谕：王贝勒大臣子弟习射，壮者角弓羽箭，幼者木弓柳箭，不可荒废。攻遵化城时，小卒萨克哈图先登，太宗亲酌金卮以劳。攻永平时，副将阿山叶臣冒火登城，太宗谕曰：此我国家第一等材勇人也，毋再令攻城，以示爱惜之意。乾清宫尊藏太宗战图八册。顺治十年世祖幸南台，持弓顾诸臣曰：“我朝定天下以此弓，今天下大定，机务殷繁，朕身虽不暇，常念兹不忘。”上驷苑初隶御马监，顺治十年置阿敦衙门。圣祖尝以三眼神枪刺虎，又力能挽强，每用十二把长箭，围中射鹿，率贯腋洞胸。乾隆二年，高宗御佶闲骝，猎南苑，射中八兔。"}
{"章节": "●卷十", "正文": "●卷十 \\n  \\n  \\n ◎刘蓉力辞曾文正荐章 \\n 湘乡刘抚部蓉，与同县曾文正为布衣昆季之交，两家集中，举理学、经济互相箴勖之书牍文诗，蚤隐然以第一流自待。兵事起，抚部久客文正幕中，每削荐章，文正欲列其名，辄持不可。文正谓：“此古人之常，且幕客皆叙劳，君何得独不尔邪？”抚部谓：“汉代萧朱、王贡，以转相汲引为贤，盖踵战国余习，非友道之正；士各有志，奚必以此相强？”文正深然之，由是终身未尝论荐。而抚部卒由胡、骆两文忠公交章引达，骤跻显官，功在秦蜀，天挺人豪，岂忧终屈欤？然而所守之正，可以自主者也，所遇之亨，抑非可以自期者也。 \\n ◎科名佳话 \\n 道光十二年，江南通州原任温州镇总兵李景曾，以武科中式之岁，甲子一周，经督抚臣奏请重赴鹰扬筵宴，得旨赏加头品衔。时有寄籍上元原任铜梁县知县武陵贵逢申，距乾隆壬辰通籍，亦已周甲，例得重赴。恩荣筵宴，经礼部奏请，赏加知州衔。同日谕下，文武异科，乡会异榜，吴蜀异籍，而丝纶同被，适在同地同时。李年八十八岁，贵年八十五岁，固三吴之盛事，抑二老之奇缘也。 \\n ◎纪文达砚铭之用意 \\n 纪文达公性好砚，尝以九十九砚名其斋。砚必有铭，信手攡辞，皆有深意。如赤石砚云：“迂士得之，琢雕为朴。”淄石砚云：“刻鸟镂花，弥工弥俗。”螭纹砚云：“雕镂盘螭，俗工之式。”仿宋砚云：“石则新，式则古，与其雕锼，吾宁取此。”圭砚云：“腹剑深藏，君子所恶。”紫石砚云：“摭一语于葩经，曰尚有典型。”升恒砚云：“作颂称觥，用兹攡藻。”黼斧砚云：“黼黻升平，藉有文章，老夫耄矣，犹思拜手而赓。”留耕砚云：“作砚者谁，善留余地，忠厚之心，庆延于世。”壶卢砚云：“虽画壶卢，实非依样。”又曰：“既有壶卢，无妨依样。”金水附日砚云：“金水二星，恒附日行，天既成象，地亦成形。”月堤砚云：“缅想昌黎，百川手障。”挈瓶砚云：“守口如瓶，郑公八十之所铭，我今七十有八龄，其循先正之典型，毋高论以惊听。”刘文正公砚云：“如郑公笏，千秋生敬。”又一砚云：“此是乾隆辛卯岁醉翁亲付老门生。”公殁后，其门人出公所藏砚，各拓一本，用昌黎《石鼓歌》韵，纪之以诗。 \\n ◎仁宗留意微员 \\n 嘉庆中，兵马司指挥谢煦，以同知外用，初选登州，上以其地简，特寄谕抚臣，于兖、沂、曹一带对调，遂改兖州。盖谢任中城时，曾以缉捕出力，蒙赏戴翎枝，故上犹识之也。仁宗整饬吏治，虽末秩闲曹，必慎重遴择如此。 \\n ◎陶文毅以敢谏结主知 \\n 陶文毅公官台谏日，铮铮有声。奉命巡视南漕，翼日请训，甫入殿侧门，即谕曰：“放尔南漕矣，尔尚有良心，肯说几句正经话。”宠任之专，由此其始矣。 \\n ◎上元节调将之故事 \\n 京师每遇上元节，五城各设灯棚，宝马香车，极承平岁华之丽。是夕三鼓后，步军统领于正阳门城上，以灯绳曳取城外武营官名帖，谓之调将，二百年来旧例也。 \\n ◎仁宗因得雪加恩朝臣 \\n 嘉庆壬申一冬稀雪，岁将阑矣，上犹斋祷深宫，除夕始祥普沛，三辅同沾。仁宗喜甚，元日恩旨：大学士庆桂、董诰，由太子太师衔晋赏太保。仪亲王、成亲王、庆郡王，各赏银四千两；定亲王、荣郡王各三千两；且命分赏其下，以布春祺。是日朝贺诸臣，均加一级。 \\n ◎遇雪聚饮陶然亭之雅会 \\n 赵味辛司马、洪稚存太史、张船山太守、吴山尊学士，同官京朝，文酒过从，极一时朋＜音戈＞之盛。预订每遇大雪，不相招邀，各集陶然亭，后至者任酒资。此会绝雅，吾辈知交，酒人多而热官少，大可踵而行之。 \\n ◎本朝钱法源流 \\n 我朝初年钱法，屡经更定，始以满汉文分铸天命通宝及天聪通宝钱，幕皆无字。迨铸顺治通宝，则专用汉文。嗣于钱幕之左，铸汉文一厘二字（纪值银之数也，与古半两五铢等钱，纪铜之轻重者异），其右系户部者铸户字，系工部者铸工字。后又改定京局钱幕，分铸宝泉、宝源二字，皆满文。其各省镇局，亦分铸各地名，江南江宁府局铸宁字，安徽局铸安字，苏州局铸苏字；江西南昌局铸江字，后又铸昌字；浙江杭州局铸浙字；福建福州局铸福字，漳州局铸漳字，台湾局铸台字；湖广武昌局亦铸昌字，后又铸武字，长沙局铸南字；河南开封局铸河字；山东济南局铸东字，后又铸济字；山西太原局铸原字，后又铸晋字；陕西西安局铸陕字；甘肃巩州局铸巩字，后移兰州仍用巩字；密云镇局铸密字，蓟州镇局铸蓟字；宣府镇局铸宣字，大同镇局铸同字，临清镇局铸临字；四川成都府局铸川字；广东广州局铸广字；广西桂林局铸桂字；€南€南府及临安府、大理府、禄丰县、蒙自县各局，俱铸云字；贵州贵阳府局铸贵字，毕节县局铸黔字。皆满汉文各一，满文居左，汉文居右。至雍正初年，又定各省钱幕，俱照京局例，以宝字为首，次铸本地方一字，皆用满文，至今遵守。盖于钱面铸年号，以昭王制；于钱幕铸国书，以示同文。折衷尽善，洵万世不刊之制也。比年民间行用如天命、天聪、户字、工字等钱，已偶一见之，若安字、武字、巩字、密字、川字、黔字，则从未寓目，即康雍乾三朝旧钱，其鼓铸精纯、轮郭完好者，亦复日少一日。而私铸私销，十八行省中，终年无一举发之案。禁令徒县，圜法极坏，职司九府者，亦思挽彼狂流乎？ \\n ◎本朝与前明宫中费用之比较 \\n 康熙二十九年，大内发出前明宫殿楼亭门名折子，又宫中所用银两及金花铺垫，并各宫老媪数目折子，令王大臣等察阅。诸臣等覆奏，查得故明宫中每年用金花银共九十六万九千四百余两，今悉已充饷。又故明光禄寺每年送内所用各项钱粮二十四万余两，今每年止用三万余两。明每年木柴二千六百八十六万余斤，今止用六七八万斤。明每年用红螺等炭共一千二百八万余斤，今止用百余万斤。各宫床帐舆轮花毯等项，明每年共用银二万八千二百余两，今俱不用。又查故明宫殿楼亭门名共七百八十六座，今以本朝宫殿数目较之，不及前明十分之三。至故明各宫殿九层，基址墙垣，俱用临清砖，木料俱用楠木，今禁中修造房屋，出于断不可已，凡一切基址墙垣，俱用寻常砖料，木植皆用松木而已。四十九年谕大学士等曰：“明季事迹，卿等所知，往往皆纸上陈言。万历以后所用太监，有在御前服役者，故朕知之独详。明朝费用甚奢，兴作亦广，一日之费，可抵今一年之用。其宫中脂粉钱四十万两，供应银数百万两，至世祖皇帝登极，始悉除之。紫禁城内一切工作，俱派民间，今皆现钱雇觅。明季宫女至九千人，内监至十万人，饭食不能遍及，日有饿死者；今则宫中不过四五百人而已。”又谕户部曰：“国家钱粮，理当节省，否则必致经费不敷。每年有正额蠲免，有河工费用，必能大加节省，方有裨益。前光禄寺一年用银一百万两，今止用十万两；工部一年用二百万两，今止用二三十万两。必如此，然后可谓之节省也。”我先朝节用爱民，布在方策，万一年运以往，谐臣媚子，有以佃游土木导宫廷侈肆之萌者，二三老成，不难述成宪以相咨儆，庶煌煌祖训，星日长辉矣。 \\n ◎铁面学道 \\n 溧阳狄公敬，顺治甲午以文望简授湖广提学道，时方官屯田员外也。单骑之任，毖饬学校，力剔宿弊。每临所部，则集诸生于学宫，讲卧碑不如式者，辄挞之，诸生屏息骇汗，不敢仰视。或訾其过严，公曰：“士习颓靡久矣，今敷教在严，惟严而后可以言宽也。”试之日，绯衣坐堂上（按：时服色初定，品官犹或沿明制也），焚香告天，取诸生试卷，当堂面阅，阅毕即发，一切竿牍不得行，而积弊以清。所奖拔士，皆穷巷老儒，足迹鲜入城市者，群号公为铁面学道。公尝识熊文端于乡举时，后文端居金陵，公已告归，复相与讲学谈经，修东林、白鹿之绪。故文端志公墓，其铭词有曰：“治称廉敬，功翼典谟（按：公著有《尚书衍义》）。”殆非阿好云。 \\n ◎郝浴出处之恢奇 \\n 定州郝巡抚浴，生而机警，负异材，年十四五，能通六籍百家言，尤留心世务，高自期许，讲求古今兴亡治乱，而慕诸葛孔明、李邺侯之为人。顺治初通籍，即上书指陈利弊，娓娓数千言。由御史奉命按蜀，破巨寇刘文秀等，且密陈吴三桂跋扈状。三桂衔公深，一再倾轧，公坐是降调，旋流徙盛京安置。公至铁岭，僦屋潜居，日手《周易》一编，哦吟自得，不知身在冰天雪窖中也。如是者十有八年，三桂反起，补原官，疏论兵事多奇中。巡盐两淮，百废具举，转饷大有赖焉。最后擢抚粤西，汰冗兵，置戍堠，停鼓铸，省邮传，养士择将，通商惠农，疮痍顿起。圣祖尝语左右：“粤西善后，朕早知非郝浴不可也。”初王师凯旋，经费不赀，公尝权宜动库帑，又前抚傅公因馈饷不继，亦多所挪移，未及补而公即世，署篆者劾公侵隐，吏议落职追赔。上曰：“郝巡抚廉能素著，其所动支，必非入己，著免追取。”公子进士林，复牒上公冤，谕复原官，赐祭葬。康祺按：公躬襄圣运，其所遇时会，与孔明、邺侯不同，而盘根错节，前沉后扬，树立恢奇，卒有以践其生平之志业。亦何怪少年英迈，早如处囊之锥，跃冶之金耶？ \\n ◎宫中祭五祀日期 \\n 古者大夫祭五祀，今不论贵贱，但祭灶神。考我朝自顺治八年定制，每岁正月祭司户之神于宫门外道左南向，四月祭司灶之神于大内大庖前中道南向，六月祭中霤之神于文楼前西向，七月祭司门之神于午门前西角楼东向，十月祭司井之神于大内大庖井前南向。中霤门二祀，太常寺掌之；户灶井三祀，内务府掌之。而每岁十二月二十三日，上又自于宫中祀灶以为常。是五祀之礼，达于上下，而腊月二十三日之祭灶，亦不得议为俗例也。 \\n ◎吴将军父女之风雅 \\n 国初吴将军英，莆田人也，幼为海寇所掠，投诚后，以功累迁至水师提督。御赐作“万人敌”匾额，加号威略将军。顾性喜吟咏，有爱女名丝，字黄绢，将军亲课之，亦擅风雅。《闺秀正始集》及《闽川闺秀诗话》，均载其诗。 \\n ◎陈文恭抚吴时逸事 \\n 吴俗崇信巫鬼，汤文正公抚苏，攘斥异端，觉牖忄昏诞，其革除五通神，至今妇稚能道之矣。乾隆问，陈文恭公开府吴中，亦有一二轶事，与文正前辉后光者。郡有北禅寺，僧为坛九成，置佛于颠，号于众曰佛升天，众施金钱亡算，积薪将焚之。公闻之，微服诣坛视佛，乃阴敕有司收寺僧，而自谓吴民曰：吾欲奉养佛，以公舆舆之。数日始能言，则吴江人为僧所闭，绝其饮食，豢以膏，使不能言，而状貌肥白瑰异如佛像然也。论僧极刑，火其居。石将军者，吴人以镇不祥，云古之石敢当也。或祷焉如响，士女坌集，奸盗并作。公至，谓吴民曰：“吾闻石之灵者，入水不沉，果尔，吾当为立庙，盍从我试之乎？”众忻然从之。公命武夫乘高投诸渊，弗起也。公曰：“嘻，是弗灵也已。”众乃爽然尽散。迹公此二举，若出于机谲权变之所为，究其厉俗化民，志除奸宄，则与文正同一作用也（康祺按：活佛升天一事，他书有属之某太守、某县令者，第考顾耕石学士元熙所撰公祠堂碑铭，于公道谊经纶，概从其略，而是单独详哉言之。学士长洲人，且建祠距公殁不远，必非讹传）。 \\n 顾学士又纪文恭抚吴日，每鞫吏之舞文者，得其实，则集群吏于庭曰：“是不独一人一事矣，某月日某人舞某弊，吾以事小，且不忍发也。今发矣，后有若此者，诛无赦。”由是吏人屏息，其于民之作奸犯科者亦然。按：此即古人所谓勤于察、慎于发，刃其一而仆者百也。有驭下之责者，尚其取以为则。 \\n ◎顾莼奏疏之敢言 \\n 吴县顾通副莼，世所称南雅先生者，为词臣三十年，文采照海内，而结主知，崇物望，实以奏疏显。其督学滇也，道河南，以风闻墨吏奸民入告。闻逆匪林清之变，疏称中禁严密，敢阑入肆猖獗，则圆明园距都城远，尤宜备。其擢学士也，适值宣宗初登极，疏称方今所急，惟崇君德、正人心、饬官方三者为尤要。上召见，称所言皆是者凡三，同列羡为殊遇。又公再迁学士时，疏称西域逆回滋扰，不难锄慝于目前，而难弭祸于日后，欲请于喀什噶尔添重兵，控制安集延，俾回人不敢窥伺，且其地密迩英吉沙、叶尔羌，又东南为和阗，皆有水草可耕牧，宜募民屯田，以备战守。更请慎简大僚，无区满汉，务得读书识大体者任之，以廉静寡欲、通达事理者佐之。其迁通政司时，适两湖三江皆大水，疏称饥民与盐枭纠合，易生事。盐枭不靖，终为巨患，缓治之则养祸深，急治之则召祸速，故欲禁其妄行，必先谋其生路，请变通盐法，听民挟货趋产盐地收买，随时纳课，收课之后，即不必问其所往（按：此即唐臣刘晏就场征课之法，名臣学士言其利者什八九，谓为非宜者亦什二三也）。二疏俱留中。公初以论事左迁，乃冷署回翔，仍侃侃敢言如是，忠爱倦挚，流露简书。然则砥砺学行，养士爱才，于公特小节；书画文赋，凌跨名辈，于公更绪余也已。 \\n ◎孙诏成杖责滋事宫监 \\n 孙方伯诏成，康熙壬辰进士，选庶吉士，为甘肃武威本朝甲科之开山。雍正初年解馆，改知直隶某县，会世宗有事先陵，跸经其邑，大雪积行宫门外数寸。故事，凡宫门内外粪除之役，宫监司之。时宫监有所索于方伯，未之允也，辄呼县官来扫雪。方伯拥彗以前，谓宫监曰：“县官为天子扫雪，岂辱事耶？”伛偻扫雪不已。宫监怒，将群集而殴之，于是方伯引其魁以出，饬皂隶缚而加杖。是时上官皆伺候宫门外，闻之震栗，遂以其实上陈，且请罪。世宗览奏，欣然曰：“此知县好大胆，太监滋事不可赦，著交所司治罪。”召见方伯，慰勉者再。未几，而擢守吾郡矣。旋迁宁绍台道，转两浙盐运使，惠政令望，至今不沫。其杖责阉人，与初笔所述乾隆年间热河巡检张若瀛缚杖滋事太监，若合符契，尤为世所传扬。谢山先生作方伯墓铭云：“西凉之域，茂陵所开。晋十六国，继翦蒿莱。历唐宋元，颇称乏才。运际中天，乃起其衰。峨峨使君，破荒而出。如炼石手，以补天阙。花砖绫被，三馆矜式。氵存历方面，树藩秉臬。被名与位，有如飘蓬。惟兹令闻，可以无穷。吾家扮社，桐乡之东。甘棠蔽芾，我思召公。”可见方伯之亦侠亦儒，蔚成循卓，固非但金花榜子为凉州群彦之虑无也（康祺幼时，闻公宦浙多年，最慎庶狱。尝曰：“吾不能必人之无冤，惟求己之无悔。”此二语，亦刀笔吏座右良箴）。 \\n ◎托硕使俄订约事之驳正 \\n 赵瓯北《檐曝杂记》，称康熙中谕遣侍卫托硕至俄罗斯定边界，托硕美须眉，为其国女主所宠，凡三年始得归，所定规约十八条，皆从枕席上订盟，至今犹遵守不变云云。梁茝林抚部《南省公余录》，据《会典》以驳之。略谓自康熙二十八年平定罗刹，命内大臣索额图与俄国使臣费要多罗定议，雍正五年，郡王额驸策凌与俄使萨华等定议，及乾隆三十三年、四十五年、五十七年，三次皆因俄国吁请开市，允准定约五条，从无托硕所定十八条于枕席订盟之事。康祺按：他书纪述俄夷，均谓世传女汗，罗列男侍夫，以穷边岛国，礼教未兴，即果有羁留使臣，昏荒暧昧之行，亦殊不足奇。唯托硕以天朝近臣，衔命万里，何至俯受羁绊，廉耻荡然。人如山阴之面首，迹异子卿之胡妇，当日同行星使，完节归来，有不起而弹之者乎？赵氏之言，殆如郢书燕说矣。 \\n ◎张如绪告养亲之恩荣 \\n 张如绪，字绍先，康熙庚辰科进士。为主客郎中，以父世思百岁告养，蒙召见，并赐家居，得具折附闻世思起居。此郎曹稀世之荣也，见《济宁州志》。 \\n ◎行装佩荷包飘带之原始 \\n 今士大夫奉使行役，多著缺襟袍，即《会典》所谓行袍也。行装多佩荷包飘带，亦曰风带，《会典》称为。行袍之，宜以素布为之，视常服带微阔而短。满洲松湘圃相国，尝于扈从时语同列曰：“君等知荷包佩分所由始乎？我朝初以马上得天下，荷包所以储食物，为中途充饥之用，佩分所以代马络带，恐带偶断，则以分续之。其初皆用布，今施之礼服，乃饰以绸耳。”观此，知行装荷包，亦应用布，而开国诸臣，披荆斩棘，酾风沐雨之勤劳，即一物一名，已堪观感也。 \\n ◎乾隆七年置乐部 \\n 虞廷分礼乐为二职，至周礼，司乐之职，属之春官。我朝乾隆七年，始置乐部，凡郊庙祠祭之乐，神乐署司之；殿廷朝会宴飨之乐，和声署司之；宫中庆贺宴飨之乐，掌仪司司之；铙歌鼓吹前部大乐，銮仪卫司之；均隶于乐部，而以礼部满尚书一人为之总理，亦曰典乐。盖仿周官遗意云。 \\n ◎张文毅广哀诗 \\n 张文毅公芾，以咸丰甲寅罢江西巡抚，侨居玉山，著有《冰溪吟草》（按：冰为溪水玉为山，戴叔伦句也）。首列《广哀诗》四十三章，盖吊军兴以来平生师友身寇难，及江西死事诸将吏之作。每章皆以呜呼发端，首章云呜呼林文忠，次章云呜呼李文恭。诗虽止四十三章，然七章呜呼武昌城，十五章呜呼石头城，皆罗列多人，不限于一人一诗也。又七言五诗一篇，题曰：“去年七月朔，余在南昌守城督战，奴子郑贵侍侧，与材官哈恩俱毙于炮，血溅余身，今一年矣，感而有作诗曰：去年今日豫章城，我在城头督战兵，贼炮如雨向城击，忽然战血溅我缨。左右骇愕环相顾，中有二人中炮仆，材官哈恩仆郑贵，淋漓血染城头路。哈恩碎颅气仅存，郑贵洞腹犹能言，首问主人受伤否，次言有母乏饔飧。我闻此语心悲切，世人枉自谈名节，此仆二十不读书，临死之言何烈烈。人生忠孝赋于天，今我报国知何年，将母犹荷君恩重，愧汝国殇空泪涟。”康祺按：公力扼豫章，有功于东南者甚巨，是集表扬忠义，激励同仇，亦不朽千秋之鸿制也。其末段人生忠孝数言，即异日以团练使身殉回氛之谶。 \\n ◎钦天监推算历法之乖错 \\n 康熙八年，钦天监按古法推算是年十二月当置闰，南怀仁言雨水为正月中气，是月二十九日值雨水，即为康熙九年之正月，不当闰，置闰当在明年二月。因命礼部详询，钦天监官多直怀仁言，乃改为九年闰二月。嘉庆十六年，管钦天监事务定亲王绵恩等奏：“嘉庆十八年癸酉时宪书，系闰八月，是年冬至在十月内，为向来所未有，因覆查十九年三月亦无中气可以置闰，应否改为十九年闰二月。”上谓置闰应有一定，非可轻改，恐该监推算讹舛，复令详细通查。嗣据奏称：康熙十九年、五十七年俱闰八月，冬至仍在十一月，与郊祀节气均相符合。今嘉庆十八年闰八月，冬至在十月内，则南郊大祀不在仲冬之月，而次年上丁、上戊又均在正月，不在仲春，且惊蛰、春分在正月，亦觉较早，若改为十九年闰二月，则与一切节气俱属相符。复推算至后二百年，其每年节气及置闰之月，皆与时宪书无讹。”上乃从之。观此，知从前钦天监推算，亦容有愆差，倘非先皇帝奉若敬授，精益求精，将一节偶误，百岁沿讹，何以顺天行而熙庶绩乎？时光绪二年闰五月，客有询置闰之有无舛错者，因举二事告之，而并录于此。 \\n ◎本朝万寿开科原始 \\n 康熙五十一年，各省士子以圣寿六十，请开恩科，事下礼部。部臣以旧例所无难之。太仓王尚书曰：“以万年之圣主，当六旬之大庆，此岂有成例可援乎？若以糜费为嫌，则民间家长生日，子孙僮仆，尚不惜出所有以宴饮娱宾，矧富有四海，而区区计及于此乎？”遂如所请以上，得旨举行。此我朝万寿开科之始，见《潜｛研手｝堂文集》，而士林鲜有知之者。 \\n ◎王玉｛殿玉｝中武科三元 \\n 本朝三元，乾隆间一钱，道光间一陈继昌耳。而有国初天津镇总兵王玉｛殿玉｝者，中顺治辛卯武乡试第一，壬辰会试第一，廷试亦第一，是武科中之三元也。且王于前明崇祯朝，已举武闱第一，入国朝乃弃此重应试，仍连中三元。以今方古，直与《说储》所载崔元翰之四头并驾齐驱矣。视钱、陈二君，尤为难遇。 \\n ◎耆寿得玄孙者古今仅有六人 \\n 乾隆四十九年闰三月初八日，上以皇玄孙生，命儒臣检阅《四库全书》，自古耆寿得见玄孙者凡几人。嗣奏：三代以上不可考，隋以前未有其人，惟唐光禄大夫南昌人钱朗（见《山堂肆考》）、宋参知政事饶州人张寿（见周必大《平园续稿》）、元绍兴人吴宗元（见宋濂《潜溪集》）、明国子监博士吉安人罗恢（见明《文衡》）、又常熟人归（见《归有光集》，即有光高祖）、长洲人文徵明（见徵明《甫田集》），凡臣庶以耆寿得玄孙者，仅有六人，而帝王则未之前闻云云。然其时，据直隶、江西、山东、四川、广西各督抚奏报，百岁寿民五世同堂者六家。又各督抚奏报，五世同堂者一百九十四家，如直隶张璧、湖北李进也、贵州孙月英，各得玄孙自八人至六人不等，尤为蕃衍。盖圣化翔洽，生齿殷昌，同时名列奏章，事登御集，皆先民罕逻之荣也。 \\n ◎世祖能容杨雍建之直谏 \\n 海宁杨少司马雍建，为本朝谏官第一，前笔述尚未详。方公初入兵垣时，驾数巡幸南海子，公首上书请养圣躬，慎出入，毋勤于原兽。世祖震怒，谓国家以武定祸乱，顺时于田，示不忘战，乃宣公跽苑庭，面数其罪，令免冠谢。公但对曰：“臣惟知忠爱皇上，无他罪。”上益怒，色变，往返数数过公前，谯让不已。诸臣侍直者，咸股栗，公神色不动。上乃曰：“而讵不闻善则归君，过则归己乎？奈何翘翘然沽直声，将谓朕盘于游畋，欲方何代主。”于是公始一顿首曰：“此则臣罪。”时世祖固已心重之，后凡有章奏，无不霁颜听纳矣。 \\n ◎杨雍建宰高要时惠政 \\n 杨少司马以高要令行取入台。故事，州县内升，历三年方预荐牍。公作令一载，即就征，盖治行尤异也。高要当广右之冲，制府驻节焉，于是师行络驿，供亿甚烦，每羽书至，征民夫累百，絷若犬羊，置隙地。公下车未久，值岁除饮椒酒，忽起立曰：“民夫亦人子，何忍使之露宿。”命徙廊庑，彻酒食给之。夫泥首谢，有泣下者。平南、靖南二藩，同镇南海，盐谷丝麻，输官价百倍，而县境羚羊峡产砚，遣其掾采石，日役夫匠无算，篝火入岩穴，多失气死。公力减浮费，掾以砚奉，公力却不受。军中索榕树条为绦绳，以燃炮火，风雨不熄，有百夫长持兵符下县征解，语不逊，公坐而挞之。泣告其帅，帅诉之制府王公国光，王公曰：“书生强直，廉吏方刚，是不可犯。”乃杖百夫长而荐公于朝。康祺按：公爱民洁己，风骨崚嶒，自非刀笔筐箧中人物，而护持善类如王公，亦岂易求之世之居高位者？ \\n ◎名臣子贤否之不同 \\n 赵恭毅公名臣也，其长子熊诏，用修撰直南斋，虽曾为记注事落职，仍留供奉。嗣从军肃州，出私财济军，圣祖嘉之。公次子凤诏，则于守太原时以墨诛矣。蒋文肃公名相也，长子文恪公溥，继膺台辅，恩礼始终。而次子洲，则于官山西布政使时，以罪诛矣。若满臣则一家骨肉荣悴殊观者，尤不可胜指，此足见圣朝赏罚之公，勋旧后人，宜自惕也（同治癸酉，书示友人）。"}
{"章节": "●卷十一", "正文": "●卷十一 \\n  \\n  \\n ◎国初乡会试同考官无定额 \\n 国初乡会试房考无定额。顺治十六年己亥会试，庶吉士为同考者九人，皆戊戌进士也。十八年辛丑会试，庶吉士为同考者十六人，内戊戌进士五人，己亥进士十一人。雍正二年癸卯顺天乡试，庶吉士为同考者八人。乾隆九年甲子顺天乡试，庶吉士为同考者十人，皆后来所无也。其同考人数最多者，则康熙乙未会试，至三十二人，内翰林二十一人，部曹十一人。戊戌、辛丑二科，亦三十二人。丁酉乡试，同考至三十六人，内翰林三十一人，给事中二人，部曹三人。而最所鲜遇者，惟乾隆甲午顺天乡试，十八房中，彼此官阶迥相悬绝，如宗丞窦光鼐、太常吴玉纶、光禄吴绶诏、理少周于礼、仆少曹学闵、通参赵佑，皆九列也；中允童凤三、编修管干祯，则翰詹也；司业朱元，则国子监也；御史戈源，都察院也；户部许宝善、善聪，礼部施学濂、郑源焘，则部属也。而此外又有助教吴省兰，学正徐立纲、汪如藻，皆举人。大理丞朱衣点，贡生。此四人，皆例所不预开列者，是盖采选清望，不限阶资，睿鉴所加，绝人议拟，殆杜朝臣通榜之弊也。 \\n ◎姚启圣全家之奇特 \\n 会稽姚尚书启圣，生而倜傥，以豪闻。少客松江赵太守所，午睡大鼾，僮仆窃窥之，则雕虎也。甫冠，以诸生游通州，得权知州事，杖土豪杀之，寻弃官去。游萧山，遇二健儿掠二女子行，有老父随之哭，持牵汹汹，公怒，夺佩刀杀二健儿，纵女子去。亡命，隶汉军，平台一役，公功独多（按：公平台功已详前笔）。夫人何氏，亦绝有力，举石臼如无物。公奇之，娶焉，生长子仪，雄伟与公埒。尝驱驷马，驾奔车，自后掣之，马为之却；挽强弓，百步外可洞四札。以功授知县，擢部郎，出知开封府，谕以京堂用。自请效力从戎，改总兵，终€南鹤庆总兵官。天生奇人，萃于一家，匪适然也。 \\n ◎徐元文在词馆之荣遇 \\n 徐立斋相国元文，胪传日，世祖召见乾清门，还启皇太后曰：“今岁得一佳状元。”赐冠带服物，视旧典有加。尝从幸南苑，赐乘御马，命学士折纳库为执，馆师也。公逊谢，乃改使侍卫。又尝晚对便殿，夜分赐馔毕，世祖问从者得无饥乎，亦命赐以食。从古词臣荣遇，无叨被如公者。 \\n ◎高宗追念秦文恭 \\n 秦文恭公以乾隆二十九年四月乞病，温旨不许。八月复请回籍调治，许之，仍悬缺以待。既成行，疾革，薨于沧洲，讣闻，高宗怆恻。明年南巡至无锡，幸寄畅园，御制诗有云：“养疴旋里人何在，抚景愀然是此间。”寄畅园者，公家别业也。高宗追念旧臣，形于翰墨，如此益可见公之居官不苟矣。 \\n ◎高宗赐蔡文恭诗 \\n 乾隆四十八年，漳浦蔡文恭相国假满还朝，觐热河行在，上赐以诗，有“年老君臣似友朋”之句。明年御制临新建辟雍诗，中有云：“蔡新或备伯兄行。”注曰：“若今群臣中，孰可当三老五更之席者，独大学士蔡新，长予四岁，或可居兄事之列。”公既致仕，五十五年以祝诣阙，锡宴同乐园，复赐一诗，有曰：“八旬幸我犹身健，九望怜卿会膝前。”恭绎奎章，觉伊古明良赓和，《卷阿》矢音，雍容肃穆则有余，悱恻缠绵犹不足也。 \\n ◎梁文庄感激恩遇 \\n 雍正间，钱唐梁文庄公入直上书房，获侍高宗皇帝暨諴、和两亲王讲读，以旧学受知遇，回翔馆阁，平陟台衡，恩礼哀荣，旷绝寮寀。公晚年自言，尝为高宗作擘窠大字，适宪皇帝驾至，诸臣鹄立以俟。宪皇帝命竟其书，以墨渍袍袖，复令高宗曳之，今藏此衣三十年，他时服以就木，庶存殁志君恩也。后公子孙如其言。 \\n ◎梁文庄无愧清秩 \\n 内阁、吏部、翰林院，皆京僚极清要地。梁文庄公尝兼领数年，王尚书际华戏谓曰：“公可谓三清居士矣。”裘文达公闻之笑曰：“兼以上书房、南书房，则五清也。”文庄性俭素，自奉啬于贫士，赀郎热官，不敢因缘造请。每下直，双扉昼掩，门庭阒然。署所居为味初斋，示不忘旧。同时朝论，谓惟公实堪此清秩云。 \\n ◎张学使识拔汪廷 \\n 镇洋汪少司空廷，初名，幼而颖悟，角补博士弟子员。时学使桐城张公廷璐奇其文，曰：“它日名位不在吾下。”遂为易其名，名从玉旁，而中加一廷字，意盖引为兄弟行云。后果以鼎甲历清要，官至亚卿。世谓张公能相士，康祺尤服张公之能爱士也。 \\n ◎殿廷应试词赋之体裁 \\n 乾隆壬申，御试翰詹诸臣于正大光明殿，以“纳凉赋”为题，作者多规模《上林》、《子虚》，铺陈宫殿苑囿。汪侍郎廷时为编修，独以宵旰忧勤民事立言，特擢一等一名，超授侍讲学士。嗣充日讲起居注官，又充会试同考官，又充武会试副总裁官，一岁之中，恩命频颁，皆一赋为之羔雁也。自来殿廷橐笔，别有体裁，或以颂为规，或即小见大，职在文字者，不可不以前事为师。 \\n ◎翰林大考之黜陟 \\n 故事：词臣以大考休官，如外吏之干六法，无仍还原秩者。德州宋蒙泉廉访弼，以编修充《续文献通考》纂修官，同事十数人皆后进，征文献者咸以公为归。乾隆二十八年御试正大光明殿，引见，有旨令以原官休致。当时总裁诸公，合词奏宋弼学问笃实，著述精勤，请留之书局，由是供职如故。后以赞善分巡巩秦阶道，擢甘肃按察使，正身率下，惠在西凉。盖大考一举，不过为文学侍从之臣，借稽勤惰，因材任使，本不必以一朝之得失为凭也。 \\n ◎卢明楷以精于乐律受知 \\n 宁都卢詹事明楷，于乐律有宿悟，审辨律吕，清浊高下，不失累黍。为贡生，已预内廷修书之役，会和硕庄亲王、尚书张文敏公奉诏编次《律吕正义》，即荐公为纂修官，公犹未通籍也。本朝乐部，向以王大臣兼领，公官侍读时，特旨令撰拟乐章，兼乐部行走。凡所撰进，皆播之管弦，列于法部。当时同僚叹慕，谓公以钩稽绝学，上结主知，前代蔡中郎、阮仲容辈，无此荣遇也。 \\n ◎尹舍人以清白遗子孙 \\n 内阁典籍尹均，€南之蒙自人，内阁学士壮图父也。乾隆五十年，以就养京邸，特旨入千叟宴，与一品大臣列坐丹墀东，赐赉珍异，天下以为至荣。典籍性廉俭，在京师好饮豆汤，月必数设，呼子若孙共啖，曰：“此吾乡味，若曹即富贵，慎勿忘。”与阁学同朝，父子入直，常共载一车。诸城刘文清公尝叹曰：“尹舍人可谓以清白遗子孙矣。” \\n ◎李文藻才名 \\n 岭南俗多窃牛，牛皮色相似，虽获盗多不承，有司无如之何，往往牵蔓成巨狱。益都李文藻南涧宰潮阳，令有牛之家，各于牛角印烙私记，凡赴墟卖牛者，牙侩以印烙登簿，以印付买主。如告失牛，先以印呈官，官遣役持印验墟簿，无得隐者。大府善其法，下所司行之。潮阳与海阳、揭阳俗称三阳，仕其地多致富，南涧去官之日，囊橐萧然。至番禺，命工摹光孝寺贯休罗汉像以归，曰此广南宦橐也。南涧性好聚书，手自雠校，无晚近俚俗之本；于金石刻搜罗尤富，所至必停骖周览。有仆善椎拓，携纸墨以从。尝乘舟出迎总督，小憩南海庙，命仆拓碑，秉烛竟夜，比晓，问总督舟已过矣。诗古文不傍人门户，过岭后，治公事日不暇给，而诗益工。邮亭僧院，信笔留题，虽舆隶皆知为才子。南涧成乾隆庚辰进士，先一年举乡试第二人，举主则嘉定钱詹事也。詹事尝称为天下才，又谓南涧有三反：长身多髯，赳赳如千夫长，而胸有万卷书，一也；生长于北海，官于南海，二也；湛思著书，欲以文学显，而世称其政事，三也。然而传人无疑已。 \\n ◎钱竹汀识拔邵二云 \\n 竹汀詹事以乾隆乙酉典试吾浙，志取奇士，不为俗学。余姚邵二云学士名列第四，五策博洽冠场，闱中传观，咸谓非老宿不辨。及来谒，则学士年才逾冠也。叩其学，渊乎不竭。詹事拊掌曰：“不负此行矣。”康祺按：詹事屡握文衡，所取多懿文老学之事，使衡文者识鉴尽如此，制科何患不得士耶？ \\n ◎方望溪为李穆堂讥讪 \\n 方望溪侍郎以古文自命，意不可一世，惟临川李穆堂轻之。望溪尝携所作曾祖墓铭示穆堂，才阅一行，即还之。望溪恚甚，曰：“某文竟不足一寓目乎？”曰：“然。”望溪益恚，请其说。穆堂曰：“今县以桐名者有五：桐乡、桐庐、桐柏、桐梓，不独桐城也。省桐城而曰桐，后世谁知为桐城者。此之不讲，何以言文？”望溪默然者久之，然卒不肯改，其护前如此。金坛王若霖尝言：“灵皋以古文为时文，以时文为古文。”论者以为深中望溪之病，见竹汀先生《潜｛研手｝堂集》。竹汀殆亦不满于桐城者乎？ \\n ◎名臣不讳言科场夹带 \\n 阮文达公为学政时，搜出生童夹带，必自加细阅，如系亲手所抄，略有条理者，即予入学；如倩人所抄，概录陈文者，照例罪斥。见曾文正谕子书。文正并云：“作时文宜先讲辞藻，欲求辞藻富丽，不可不分类抄撮体面话头。”又云：“文人不可无手抄夹带小本，昌黎之记事提要、纂言钩元，亦系分类手抄小册也。”按：夹带为令甲所不容，二公皆名臣，文达则转因夹带而取其人，文正则昌言夹带而谕其子，盖王道不外人情也。 \\n ◎世宗破除官员回避本省之见 \\n 国初官员补授之例，回避本省，如江苏之与安徽，湖北之与湖南，陕西之与甘肃，亦称同省，例应回避。雍正七年，世宗以江南之上江、下江，湖广之湖南、湖北，陕西之西安、甘肃，虽同在一省，而幅员辽阔，各设巡抚司道以统辖之，其情形与隔省无异。且既系同省，则于彼处之人情土俗，较为熟悉，未必不于地方有裨。嗣后此数处府州县以下官员，不在本籍巡抚辖下者，不必回避。按：昔贤有分道用人之论，极东之产，不使远官于极西，果从其制，似与圣谕所称熟悉风土，裨益地方者，稍有合也。 \\n ◎圣祖不苛绳赵恭毅仪节 \\n 赵恭毅公晚年内任，一日，值圣祖仁皇帝亲试武进士骑射，与诸大臣坐班，瞢腾假寐。同列欲面劾，圣祖笑止之，不加谴责。盖天心仁爱，谅公宣力之久，而精力渐衰，不复苛绳仪节也（敬按：雍正间，川督宪德以成都府知府王氵符，于考验武弁之日在座酣睡，特疏纠参。谕旨责宪德之过刻，犹引及恭毅前事云）。 \\n ◎梁文庄有古大臣风 \\n 梁文庄公与陈星斋太仆幼同里，长同学，雍正庚戌会试复为同年。至乾隆十五年，文庄方掌院事，太仆以外吏举鸿博，改官检讨，亦久次矣。京察列一等，御史欧堪善以文庄徇私弹奏，辞连上年舟过丹阳被殴事，（详见下则。）圣意稍为之动，即日召见文庄。文庄奏曰：“陈兆仑在翰林，前此已四入京察，无不定为一等者，臣虽欲矫情避嫌，其如朝廷公议何。”上亦悟，从容谕曰：“自后有则改之，无则加勉。”文庄正色曰：“臣领皇上无则加勉之训。”同列者咸叹为得古大臣风（康祺按：是年京察在三月，太仆以十三年七月闻太夫人讣，时尚未服阕入都也。或其时丁忧人员尚无扣除察典之成例与，俟考）。 \\n ◎陈星斋太仆被解役囚徒痛殴之巨案 \\n 星斋太仆居忧时，河库道何君聘之课子。乾隆己巳二月赴淮，舟泊丹阳，遇秋审解犯数船，自镇江往苏，两船偶触，解役突率众囚徒入船，各持器械杂手中铁链，指劫夺，罄所有以去。太仆方与客对弈，猝被一囚连殴三链，头颅脊背受创极重，流血昏晕。盖每岁秋谳时，胥役囚徒，互相狼狈，以亡命横行为利薮，而不知太仆之为贵人也。痛定鸣官，得其主名，经丹阳县令请抚军雅公具奏，立置重典。嗣是此风稍戢矣。辛未岁，太仆起复入京，上方自南巡还。太仆道旁接迓，犹垂问此事甚详，并霁颜曰：“汝何不言鸡肋不足当尊拳耶？”自是每遇召对，必问及焉。高宗睿性之和易，玉音之警敏如此。 \\n ◎陈兆仑三次通籍 \\n 乾隆大科，有以进士举鸿博者，两次通籍，已为奇遇。钱塘陈太仆兆仑释褐用福建知县，嗣保奏鸿博，入都候试。适内阁中书阙员，试士东阁。新例，凡征士中科甲出身者，亦得与试。太仆蒙钦取一等一名，授内阁撰文中书，旋入军机处行走。明年，复入鸿词之选，改官翰林。三次通籍，古今仅见。 \\n ◎钱南园劾奏国泰之勇决 \\n 钱南园通政为御史时，劾东抚国泰，前笔纪之未详。是时刘文清公偕和珅奉高宗命，往山东讯鞫，并谕御史同讯。方谳狱日，国泰忽起立詈御史曰：“汝何物，敢劾我耶！”文清大怒曰：“御史奉诏治汝，汝敢詈天使耶？”立命隶人披其颊。国泰惧而伏，珅遂不敢曲芘。狱上，国泰伏诛。初，通政将奏国泰事，诣所善翰林邵南江曰：“家有事，需钱十千，可借乎？”邵曰：“钱可移用，将何事也，盍告我？”通政曰：“子勿问何事，有事欲用此钱，当于吾子取之。”越三日，而弹章宣矣。时国泰声势方盛，人皆为之危，幸高宗仁明，察其忠直，寻擢通政司，而山左去一奸人，朝野歌颂焉。邵于是叩之曰：“子前告我需钱十千岂为此事耶？”曰：“然，吾自度劾国泰必受严谴戍边，故预备资用耳。”邵曰：“若果有此行，十千钱亦不济事。”曰：“吾性喜食牛肉，在道可不用亻兼从，以五千钱市牛肉，日啖此可无饥，其余钱吾自负之，得达于戍所足矣。”闻者悚然。康祺按：乾隆至今，不少敢言之谏官，求如通政之廉俭为体，刚正为用，亦本朝有数直臣也。 \\n ◎汪守和宗伯言动悉遵古礼 \\n 乐平汪大宗伯守和，言动悉遵礼法，每食必置菜羹于坐隅，以祭先代始为饮食之人，揖然后坐。 \\n ◎驴车尚书 \\n 戴简恪公敦元长刑部日，值大雪，公著雨罩，手抱文书，步至街衢，呼驴车乘之，御者不知公为谁也。及至署，隶役呵殿而入，公下车，去雨罩，帽露珊瑚顶，御者大惊，将弃车而逃。公强留，与之钱而去。都中谓之驴车尚书。公卒之日，乡人往视之，敝衣露肘，布衿一袭，咸叹其俭德为不可及云。 \\n ◎四三麟凤二六鸿鸾 \\n 尹望山相国内召后，赞画枢要，退居赐园，公子十二人，排日至园奉侍，时谓之四三麟凤，二六鸿鸾，盖羡其子多且贤，如荀龙贾虎之比也。 \\n ◎张文和谨身节欲之效验 \\n 张文和公幼体弱多疾，精神疲短，步行里许辄困惫，尊长以为忧。公因此谨疾，慎起居，节饮食，时时儆惕。三十通籍，气体稍壮。嗣值南书房，辰入戍出，岁无虚日。塞外扈从十一次，夏则避暑热河，秋则随猎于边塞辽阔之地，乘马奔驰，饮食失节，而不觉其劳。康熙丁亥，圣祖以外藩望幸，车驾远临，遍历蒙古诸部落，公皆珥笔以从，一百余日不离鞍马，亦不自知其鞅掌。世宗朝，委任益笃，以大学士管吏部、户部，掌翰林院，皆极繁要重大之职。兼以晨夕内直，宣召不时。适西北军兴旁午，每奉密谕，筹画机务，羽书四出，晷刻不稽。偶至朝房或公署听事，则诸曹司抱案牍于旁者，常数十百人，环立番进，以待裁决。舆中马上，披览文书，吏人多随行于后，候一言为进止。又总裁史馆书局凡十余处，纂修诸公，时以疑难相质，公为之从容论定。薄暮还寓，则宾客门生，车驾杂沓，守候于外舍者如鲫矣。夜然双烛治事，既就寝，或从枕上思及某疏某稿未妥，即披衣起，亲握笔改正，黎明付书记缮以进。而气体之强健，反过于少壮时，见公所自述澄怀园语。自来天生命世，固多付以龙马之精神，用能为国家任重致远。然公中年以还，谨身节欲，戒慎恐惧之一念，实足以后天补先天之阙也。 \\n ◎顾宁人之强记 \\n 王渔洋《古夫于亭杂录》云：“近日顾宁人号强记，一日会于京师邸舍，予谓之曰：先生博学强记，请诵古乐府《蛱蝶行》一过，当拜服。顾琅琅背诵，不失一字。”康祺窃谓记诵特学问之一端，座有顾宁人，乃仅仅以《蛱蝶行》相难，其拜服宁人，亦仅在能背诵《蛱蝶行》，此渔洋所以卒为文人与。 \\n ◎王渔洋处置赀郎之意见 \\n 国家自滇闽二广用兵，始开捐纳之例，始犹经户部斟酌，不至过滥，其后陕西赈荒、出塞运饷等事，则渐泛滥矣。始商人巴某等初捐即补知府，言官论之，因革去。其后于振甲为运饷都统，则不由户部，及九卿集议，径移吏部铨补。于是佥事方面显官，亦在捐纳之列，初任即得补授矣。后左都御史张鹏翮疏言州县守令教职捐纳冗滥，九卿集议，遂欲通改幕职佐贰等官。王渔洋尚书时贰户部，谓诸公曰：“朝廷不可失信于天下，已往可勿论，但当慎之于将来耳。”众以为然，遂罢议。康祺按：渔洋廷议，在当时自是正论，盖捐数本重，捐员亦寥寥无多，若今日则减成折额，展转售鬻，甚至市一牛之赀，可使显贵其二子，而且角之岁，隶名天官；胎妊之儿，预营仕牒，朝廷果毅然停捐，采用前议，将此辈尽改虚阶，亦不为过。否则拘守小信，坐视吏道之沦胥，必待至数十年后，而始有澄清之可冀，恐亦非政体所宜也。 \\n ◎梁山舟书名播于日本琉球 \\n 梁山舟学士书名满天下，求书者纸日数束。尝言古善书皆有代者，我独无，盖不欲以伪欺人也。其诚笃如此。时日本国有王子好书，以其书介舶商求公评定。琉球生自太学归国，踵公门乞一见。公以无相见仪却之。其人太息曰：“来时国王命必一见公而归，今不得见奈何。”因丐公书一纸，曰：“持是以复国王耳。”其名盛又如此。 \\n ◎宣南诗会图 \\n 吴县潘功甫舍人曾沂，文恭相国冢嗣也。性澹荣利，勇于为善，居京师杜门谢客。文恭门生故旧满天下，识其面者殆不数人。曩尝见《宣南诗会图》，图中九人，皆一时贤士大夫，盖东乡吴舍人嵩梁、新城陈学士用光，泾县朱宫赞存、长乐梁观察章钜、宜黄谢学士阶树、嘉兴钱侍御仪吉、吴县董太守国华、歙县程侍讲恩泽，一即舍人也。先是与斯会者，有安化陶中丞澍、泾县胡廉访承珙、祥符周观察之琦、嘉善黄太守安涛、侯官林廉访则徐，时舍人尚未入都。逮后长乐观察守楚中，歙县侍讲典黔试，泾县宫赞乞养归，则又益以华亭张舍人祥河、临川汤舍人储蕃、侯官李侍读彦章，仍九人也。朱绶为之记，诸公名位，多就当时叙录。其后腾踔中外，文藻勋烈，皆卓卓有所表树。朱门后起，能皆如舍人之慎于择交，差不愧司马家儿风范矣。 \\n ◎越中四杰 \\n 会稽陶篁村征士元藻，少字龙溪，才藻飙发，与同乡刘凤冈豹君、周虎木以词赋齐名，时有龙凤虎豹，越中四杰之目。见梁山舟《频罗庵集》寿篁村七十诗注。 \\n ◎汤鹏铁画 \\n 芜湖铁工汤鹏，字天池，煅铁作草虫花竹及山水屏幢，精妙不减名家图画。山水大幅，非积岁月不能成，其流传者，多径尺小景，以木范之，若琉璃屏状，名曰铁画。或合四面，以成一灯，曰铁灯。每幅数金，一时争购之。炉锤之功，前代未有也。相传鹏家煅灶与画家邻，画师自高其技，每相傲睨。鹏意颇不平，闭门构思，铿铮屈曲，遂成绝艺。鹏亡，竟无继者。世咸称鹏所作画，当与张铜、黄锡，并为艺术传人。康祺独谓以彼其人，运镂肝怵肾之沉思，创鬼斧神锥之妙制，盍不移而钻研理窟，藻绘学林，为可惜也。然以视世之宽衣博裒，醉饱嬉娱，百岁如驰，一长莫述者，则又鹏所唾弃不屑道也。 \\n ◎本朝列圣多工绘画 \\n 京师慈仁寺僧舍，藏有世祖皇帝御画渡水牛，乃赫蹄纸上，用指上螺纹印成之，意态生动，笔墨烘染所不能到。又风竹一幅，上有广运之宝，王贻上、宋牧仲辈均见及之，今不知尚存否。康祺敬按：本朝列圣，天才渊雅，几暇多工绘画。近年尝见文宗所画马，醇邸恭摹上石，神采飞舞，雄骏中含肃穆之气，非唐宋专家所能比拟也。 \\n ◎皇史之建置 \\n 皇史建自前明，四周石室，中藏金匮，本朝因其旧制，尊藏实录、圣训、玉牒诸巨编，宝笈琅函，依次排列。嘉庆十二年，高宗纯皇帝实录、圣训告成，卷帙宏富，视旧增倍，仁宗特命所司重加修葺，将金匮分列石台，诹吉尊藏。并谕阁臣云：“我国家亿万斯年，笃祜延，正未有艾，嗣后石室充盈，即于两配殿仿照石室规制，建造分贮，奕叶遵循，永远无替。”此旨并交内阁存记，今又阅四朝矣。八圣储庆（借用《陆宣公集》），谟烈灿陈，读书中秘者，幸勿为籍谈氏所讥也。 \\n ◎高宗宣宗冲龄时之神武 \\n 乾隆辛亥秋，宣宗皇帝侍高宗皇帝行围威逊格尔，引弓获鹿，喜动天颜，黄褶翠翎，宠赉优渥。高宗御制诗，有“老我策骢尚武服，幼孙中鹿赐花翎，是宜志事成七律，所喜争先早二龄”之句，盖高宗以十二岁时，木兰从，初围得熊（此事敬载前笔），宣宗则初围得鹿，年十龄也。诗又云：“家法永遵绵奕叶，承天恩贶慎仪刑。”则他日圣子承乾，良谋贻厥，若已寓于翰藻中矣。 \\n ◎宣宗临御初年之谨小慎微 \\n 嘉庆二十五年七月二十五日，军机大臣敬拟遗诏，中有高宗降生避暑山庄之语。越月余，宣宗检读实录，始知高宗实于康熙辛卯八月十三日诞生于雍和宫邸，而高宗御制诗凡言降生雍和宫者，三见集中，因传旨诘问。枢臣回奏称：仁宗御制诗初集第十四卷、第六卷诗注，均载纯皇帝以辛卯岁诞生于山庄都福之庭。上责其巧辨。谕云：“朕恭绎皇考诗内语意，系泛言山庄为都福之庭，并无诞降山庄之句。当日拟注臣工，误会诗意，且皇祖诗集，久经颁行，不得诿为未读。”遂降旨：托津、戴均元退出军机，与卢荫溥、文孚均镌级有差。时宣宗临御甫匝月，其谨小慎微，迩言必察，殆睿性天成已。 \\n ◎李天生之豪侠 \\n 李天生检讨，性行忄亢爽，尚气概而急人患，一秉秦中雄直之气。生平与二曲交最密，天生宗朱子，二曲讲良知，各尊所闻，不为同异。亭林在山左被诬陷，天生走三千里至日下，泣诉当事，而脱其难。在都门，尝与毛西河论古韵不合，西河强辩，天生气愤填膺不能答，遂拔剑斫之，西河骇走。康祺窃谓天生古豪杰，其周旋亭林、二曲，不愧古人之交；其剑劫西河，未免稍失儒者气象。然以西河之利口，喋喋，滑稽不穷，非劲敌如天生，恐亦不足以折其骄横诡诞之气，宜当时传为快事云。"}
{"章节": "●卷十二", "正文": "●卷十二 \\n  \\n  \\n ◎任象元之学行 \\n 吴江诸生任德成象元，笃于儒行，奉朱子白鹿洞规，因集明以前先正格言与洞规相发明者为一书，曰《洞规大义》。居乡勤施济，置社仓，创义塾；岁饥，煮粥食饿者，乡人德之。一夕步于庭，有偷儿方逾垣下，见象元惊欲窜走。徐语之曰：“子毋恐，得无患馁乎？”手量米一斛给之，曰：“此危道也，勿更为。”其人叩头负米去，乃遍告其党，相戒勿窃任氏，其言颇闻于人。雍正初，诏举贤良方正，鄂文端公为布政使，欲荐之，固辞乃已。尝浚万顷江，达之太湖，里中无水患。有司以闻，赐八品服。学行如君，东京之彦，与南宋之儒与。今日吴中之士习，安得若君辈三五人，不言躬行，而示之标准与。 \\n ◎士大夫归田后之规范 \\n 王兰泉侍郎在京师时，与笥河学士互主骚坛，门人著录者数百人，有南王北朱之目。罢官归田后，往来吴门，宾从益盛，与王西、钱竹汀两先生舣舟白公堤下，朋簪杂还，诗酒飞腾，望之者若神仙然。然其时袁简斋以诗鸣江浙间，从游若鹜，侍郎痛诋之，收召门徒，隐然树敌，以至吏胥之子，负贩之人，能用韵不失黏，皆与齿录，颇有惜其太丘之道广者。康祺窃谓，随园之所为，不过假以梯贵游、攫金帛，以自适其园林声伎之好，侍郎何苦诋之。若钱、王二先生之遗荣志古，内介外和，奖掖后贤，不立门户，则诚士大夫归田之规范也。 \\n ◎沈端恪请黜陆王陈从祀孔庙之措词 \\n 沈端恪公甫通籍，有上孝感熊座师书，请黜陆象山、王阳明、陈白沙孔庙从祀。其议象山谓：“《六经》皆我注脚一语，非圣背经，狂妄自恣。”其议白沙谓：“静坐养出端倪，的系禅定一派。”至阳明之学，则以谓：“原于象山，而猖狂过之；似乎白沙，而诡谲为甚。若当孔子，难逭两观之诛；如遇孟子，必在放距之列。久窃从祀，万万不可。”其辞而辟之，尤为不遗气力。当时孝感得书，不知若何作答，特未见其有厘正从祀之疏耳。康祺窃考端恪之学，其始浸淫禅窟，则几与姚江之末派相同；其继师应潜斋，友沈士则、凌嘉印，则宗旨尤与陆王为近。即诵法朱学，渐悔前非，其时年仅三十余，亦不必卫道如是之严，论古如是之刻。岂程朱陆王，果如苗莠雅郑，势不两容，必焚其书而铲其名，乃足为紫阳之功臣欤？且静坐二字，似不始于白沙，何以一养端倪，便成禅定。末学浅漏，向读陆清献书而疑之，读端恪书而疑益甚矣。（按，白沙不无遗议，象山未可厚非。若阳明则宏才硕学，伟绩精忠，比肩汉葛亮，接踵宋天祥。彼自独有千古，本不借两字良知，分孔庑特豚之飨也。乃谓其功业不过杜预，学术甚于安石，门户之论，岂可谓平？） \\n ◎陆耳山四子之乖谬 \\n 陆耳山副宪卒于奉天校书之役，嫡子四，扶其柩归。如夫人陈，以病留京，抑郁而没，属其遗子及女于冯星石鸿胪，而以第五女为吴侍郎玉纶之义女。后二公为之抚教婚嫁，等于所生，想见前辈友道之笃。而副宪嫡子四人者，殆不知具何心肝也，清门子弟，尚其鉴诸。 \\n ◎吴湛山中丞一岁九迁 \\n 固始吴湛山中丞士功，起家部属，自乾隆丁丑暨戊寅，仅一载，由楚臬而护楚抚，升陕藩、护陕抚，既调直藩，再调陕藩，再护陕抚，旋授闽抚，仍留陕抚，兼管陕藩。古所称一岁九迁其官者，蔑或过之。 \\n ◎吴中丞奏请弛私渡之禁 \\n 台湾海外上郡也，例禁私渡，而民犯死偷渡者日益众。故台湾令鲁鼎梅修县志略云：“内地穷民在台者数十万，其父母妻子欲就养，格于禁例，于是贿船户，冒水手姓名挂验。妇女则以小船出口，上大船，抵台后复用船接载，率以夜行，名曰灌水。更有客头勾通习水积匪，用漏船收载多人，入舱封闭，遇风则尽入鱼腹。比及岸遇有沙，驱之上，名曰种芋。或潮涨漂溺，名曰饵鱼。穷民迫于饥寒，相率入陷阱，言之痛心。”固始吴湛山中丞抚闽，据志语入告，请旨弛禁，从之。其疏中有云：“内外人民，皆朝廷赤子，向之在台为匪者，悉出只身无赖，若安分良民，既已报垦立业，有父母妻子之系恋，有仰事俯育之辛勤，自必顾惜身家，各思保聚。此从前督抚诸臣所以叠有给照般运之请也。及奉准行过台以后，亦未有在台滋事者，乃因奸民偷渡，致令良民在台者身同羁旅，常怀内顾之忧；在内者怅望天涯，不免向隅之泣。以故老幼妇女，茕独无依之人，迫欲就养，竟致铤而走险，毕命波涛，非所以仰体我皇上如天之覆，一视之仁也。”言简意赅，恺恻入听，中丞之造福海外，闽人至今感颂。若彼鲁令者，殆亦有心人已（康祺尝谓：凡修纂郡邑志乘，以陈述民瘼，钩扬潜德为得体，若乃铺张形胜，攀附人物，皆庸笔也）。 \\n ◎葛世振力辞荐辟 \\n 康熙十年，浙抚范忠贞公荐山林隐逸，首列吾邑葛编修世振。世振，明崇祯庚辰一甲第二人也。诏下，以老疾辞，不赴。复奉温旨敦迫，再以疾辞，遂允其请。时吾乡诸先辈，多以诸生布衣起兵死难，其节则奇，其事究近于矫激，若编修者，殆不失箕子之明夷者也。 \\n ◎雍正朝隔省题官之通融 \\n 雍正间，湖广总督杨宗仁折荐广东南海县知县□□□升补湖南宝庆府知府，广州守备范宗尧改补湖北汉阳县知县，上特从之。隔省题官，或越等，或改涂，倘施之今日，恐本官荐主，并受讥弹矣。 \\n ◎李天生讥顾亭林好讲古音 \\n 亭林先生西游，主李天生家。一日，亭林卧未起，天生谓之曰：“汀芒矣。”亭林愕然。天生曰：“子好讲古音，尚不知天应读汀，明应读芒耶？”亭林为之大笑。盖嗜古之不可泥古也。 \\n ◎董秉纯整理全谢山遗集之风义 \\n 谢山先生易箦时，以诗文稿付其弟子董秉纯小钝藏弆，手定凡六十卷，其余残篇剩简，几满一竹笥。小钝泣拜而受，粘连补缀，又汇为七十卷。其中与正集重复，及别见于他作者，几十之四，拟重删定，以多先生手书，不忍涂乙。因手自誊写，课徒之隙，钞得三百余纸。船唇驴背，挟以俱行，竟未竣事。小钝旋判那池州，地僻政简，日课字四千，四阅月始卒业，即今所传《鲒亭外编》也。先生殁，无后，著述三十余种，多赖小钝与蒋孝廉学镛、卢教谕镐为之排比雠正，虽书不尽传，而风义足尚。李侍郎之于韩昌黎，方侍读之于宋学士，吾乡前辈，何多让焉。 \\n ◎孙文定阻子应试 \\n 益都孙文定公服官居乡，恂恂廉慎。公子宝侗有高才，侍公京邸，每乡试不许入京闱。尝曰：“吾为大臣，汝又薄有文誉，使或以一第相溷，为结纳之资，平生廉隅扫地矣。”宝侗卒为诸生。渔洋《池北偶谈》称文定此一节，有唐贞肃、王忠肃两公之风，洵非阿好。 \\n ◎沈归愚尚书训孙语 \\n 沈归愚尚书于本朝儒臣中，最称晚达，尝训其孙惟熙曰：“汝未冠蒙皇上钦赐举人，亦知而翁乡试时，固十七次落第秀才乎？”盖尚书年六十有六，始膺乡举，不自料其后日恩荣至此也。 \\n ◎尹文达对于僚属之谦下 \\n 尹文达公老于封疆，凡一督云贵、三督川陕、四督江南，每遇艰巨，纡徐料量，靡不妥帖。而性善谦下，将有张弛，必集监司以下属曰：“我意如是，诸君必驳我，我解说则再驳之，使万无可驳而后可行，勿以总督语有所因循也。”以故公所行，鲜有败事。吁，可法也。 \\n ◎世宗大义灭亲之不得已 \\n 圣祖皇帝晚年，阿其那、塞思黑辈妄觎非分，要结羽党，播散流言，至今尚有以管、蔡之不咸，议圣人之有过者。敬考康熙年间，圣祖升遐以前，诸皇子惟世宗已封雍亲王，允祉已封诚亲王，允已封淳亲王，余皆贝勒、贝子，且有未受封者。而巡方驻跸之随扈，祀巨典之代行，及军国大计从容谘决，惟我世宗为独多。即六十一年南郊大祀，亦以世宗恭代，距圣祖宾天，仅先五日也。圣祖尝谕诸大臣曰：“朕万年后，必择一坚固可靠之人，与尔等作主，令尔等永享太平。”观此，知天心默定，神器攸归久矣。群凶构扇，图危宗社，大义灭亲，夫复何间。 \\n ◎圣祖生有圣瑞 \\n 圣祖生有圣瑞，孝康章皇后在妊时，孝庄文皇后辄见孝康皇后衣裾若有龙绕。逮降诞之辰，异香盈室，经日不散，五色光华，与日俱耀，宫人内侍，咸所瞻仰，见世宗御制景陵圣德神功碑，盖帝王自有真也。 \\n ◎科场加恩大员子弟之成例 \\n 科场定例：现任文武一二品大员，及翰詹科道之子孙弟侄，出应乡试，别编官卷，号曰官生，凡二十人取中一名，较寻常觅举者登进差易。又道光以前，凡礼部会试及顺天乡试之主考、房考，其家人族党有应试回避者，每别派试官阅卷，或封卷进呈，择尤录取，获售益多。皆国家嘉惠臣工之茂典也。考雍正六年，直省乡试后，上谕大学士、尚书、侍郎、都御史、副都御史各大员，有子弟在京闱及本省乡试，未经中式，年二十以上者，著各举文理通顺可以取中者一人，开送内阁请旨。寻开列大学士蒋廷锡子溥、吏部尚书嵇曾筠子璜、都御史唐执玉子少游、吏部侍郎史贻直子奕簪、户部侍郎王廷扬子鏐、礼部侍郎钱以垲子鋈、礼部侍郎鄂尔奇子鄂伦、兵部侍郎杨汝谷子绥、刑部侍郎缪沅子鋈、工部侍郎张大有子鸿运、侍郎署理仓场事务涂天相子士炳、副都御史谢玉宠子升等具奏，得旨俱赐举人。户部侍郎刘声芳子俊邦，因病未应乡试，亦赐举人，一体会试。此则榜花异瑞，乔木同荣，圣泽汪洋，尤为旷百世而一遇者也。蒋、嵇两相国皆世掌丝纶，沙堤重筑，史奕簪、鄂伦诸人，亦俱氵存跻卿辅，益见斯举之得人。 \\n ◎朱文端奏免年遐龄从坐 \\n 年羹尧既以大逆诛，父遐龄年八十余，法当从坐，九卿俱画诺矣。高安朱文端公独不署名，宪皇帝责问，公奏：“以子刑父，非法也。臣簿录年氏家书，遐龄训羹尧甚严，羹尧不能从，以陷于罪，罪在子不在父。”上颔之，遐龄竟免。 \\n ◎世宗恩礼鄂尔泰之优渥 \\n 文端相国鄂尔泰经略西路，将凯旋，世宗命户部尚书海望为治第，凡什物於禁盘威窬之属必具，已报竣矣，命舁堂上几视之，以为窳败，大怒，召海切责。海叩头请易乃已。乃公入朝，奏事毕，谕曰：“卿勿还旧居，可赴新宅。”复手书“公忠弼亮”四字赐之。侍卫十人，捧宸翰随公入第。上闻第中无园圃，赐以藩邸小红桥园，而中分其半为军机房。呜呼！圣主之优礼至矣，人臣之宠荣亦极矣。 \\n ◎鄂文端公戒弟侈泰之先见 \\n 鄂文端公当国时，其弟鄂尔奇亦位跻正卿。一日，公退朝过尔奇书斋，见陈设都丽，宾从豪雄，甫掀帘，不入而去。尔奇急诣兄问故。公庭立责之曰：“汝记我兄弟无屋居祠堂时耶？今偶得志，而侈泰若是，吾知祸不旋踵矣。”尔奇跪泣谢罪始已。嗣后伺公往，先藏珍器屏燕朋乃敢见，然卒为李卫劾奏，以侈败，世方服公先见也。康祺按：宋子京椽烛修史，侍女满前，其兄景文尝有“寄语学士，记得少年读书某寺时否”之语。文端诫弟，政与之同。惜鄂尔奇无小宋之清才，而奢侈过之，宜其富贵之不终。 \\n ◎大理令之戆直 \\n 雍正季年，直省祥符骈集，史不胜书。世宗圣量谦，多推美于地方大吏。时鄂文端公督云贵，€南庆云屡见，司道诣节辕庭贺，大理令刘某独曰：“某眼眯，实不见庆云。”公默然，心嘉其直，遂荐起之，人以为两难。 \\n ◎列圣不惑于异端 \\n 世宗睿悟渊微，洞彻三教，万几余暇，闻外间炉火修炼之说，深知其非，而聊欲试观其术，因将张太虚、王定乾等数人，置于西苑空闲之地，俳优等视，借以消闲。及高宗践阼，始驱逐各回本籍。又列圣深通佛法，世祖章皇帝时，木陈最被恩礼，屡侍内廷。康熙朝，则玉琳国师、筑溪禅师主持法席，亦复饫聆圣训，接引指迷。然诸僧人偶有骄诞越轨之举，则毁书屏斥，严谴随之。世宗慈悲觉世，尤喜召见僧衲，指示提撕，冀其勉力超悟；其未能领会者，必令陆续散出。高宗谕旨尝云：“朕崇敬佛法，秉信夙深，参悟实功，仰蒙皇考嘉奖，许以当今法会中契超无上者，朕为第一。”然高宗自登极后，即禁敕缁流。凡有偶见天颜，借端夸耀，或造作言辞，招摇不法，在国典为匪类，在佛教为罪人，必按国法佛法加倍治罪。又以披剃太众，品类混淆，仍复给发度牒，方准出家之例。盖圣学之邃，无所不窥，故道笈梵函，咸洞明其奥，而圣鉴之明，无微不烛，故异端谬种，必预峻其防。维天纵多能，大中至正，可为万世法已。 \\n ◎封印后预用空白之原始 \\n 同治癸酉，余官刑部奉天司，封篆之期，曹司毕集。亡友周编修晋麒时为同舍郎，忽语余云：“中外衙门豫用空白，始于何代？”余不能答，既而曰：“必始于本朝。”缘明以前纪载，不见有此也，必始于冬末春初，缘政令有所不便，增设此例也。顷恭读《高宗实录》，载乾隆五年夏四月，始命各省封印后豫用印空白。余所臆说，一验一不验，且仍不知此例因何而开，然则掌故之学，岂易言哉？ \\n ◎南楼老人画册之遭际 \\n 禾中钱文端公母陈太夫人，节艺双绝，鬻画养亲，世所称南楼老人也。文端既贵，尝以其画册十帧进呈御览，一帧画一鱼、一黑犬，一帧画一蝶未入花丛时，一帧画一虾、一蟹、一小鱼，一帧花篮，一帧大柏，一帧梅花仙女，一帧修篁茂林，一帧杨梅、枇杷、二桃，一帧喜雀，一帧萝卜、白菜，皆清华名贵，秀溢人寰。每帧有其夫钱纶光廉江先生题诗二句。乾隆三十一年，高宗于每帧题七绝一首，并御题一跋于后，发还。文端公及其子侍郎汝诚，各作十诗恭和元韵，而侍郎详跋于后，以详庆幸。逮乾隆四十七年，文端父子皆没，高宗因阅钱选所画犬鸟，偶忆陈太夫人原册，遣人至浙，取至京师，再呈乙览，复御制七律一首，长跋一帧，仍归钱氏。今文端玄孙子密枢部应溥，犹宝守之，固海内之名迹，亦旷古之奇遭。而高宗圣性渊灵，寸楮尺笺，偶经睿赏，阅十余年而记忆不忘，即寻常收藏鉴别之名家，恐尚无斯专挚也（钱氏又有文端之《母夜纺授经图》，高宗及诸名臣均有题咏。其《直卢问寝图》，则图文端早朝，先至其母所问安之象，为王肇基所绘，兵后尚存，洵称家宝）。 \\n ◎韩襄毅遗砚之遭际 \\n 雷侍郎以諴以一砚赠曾文正公，盖韩襄毅雍之故物。砚刻瓶形，襄毅自题曰韩瓶砚。后归王文成公，题砚背数十字，至本朝归阿文成公，而青浦王侍郎咏题砚匣，复百余言。咸丰中入雷侍郎手，则曲阜孔继钅荣所贻也。亡弟中书君好蓄古砚，非有诗铭篆刻者不收。余尝相约为砚笺，采录颇广，顾无遭际如斯砚者，二文成、一文正为开辟后有数伟人，韩襄毅之忠勤，雷侍郎之勋伐，兰泉宥涵之博雅，似亦世不多见。荣哉石兄，吾愿具袍笏而拜也。 \\n ◎张清恪申辩擅动仓谷 \\n 张清恪公初官济宁道，值岁荒，倾家财运谷以振，并载钱及棉衣数船，分给冻馁者。俄有旨振济，公奉檄振汶上、阳谷等县，以擅动仓谷数万石，将挂弹章。公上书申辩，其略曰：“振济奉恩旨，非擅动也。动仓谷以广皇仁，非邀誉也。饥民户口皆可考，非肥己也。使上有特恩，坐视各州县之流离死亡而不救，官有余粟，野有饿莩，本道之罪，其可逭乎？汉汲黯过河内，以便宜发粟，武帝释之，今已擅动仓谷，题参理应顺受。第恐将来山东各官，皆以为戒，视仓谷重、民命轻，害不可言矣。”事得寝，此亦遭逢圣明，得行其志也。今晋豫奇荒，二省官吏，岂无一二志清恪之志者，其能毅然为清恪之所为否邪？ \\n ◎圣祖以张伯行为江南第一清官 \\n 仪封尚书通籍，用中书，总河张文端公异其才，题赴河工，以劳绩补济宁道，旋迁江宁按察使。圣祖南巡，以公为江南第一清官，遍问大学士督抚以下，推奖无异词。上大悦曰：“汝等何莫保举，朕保之，将来居官好，天下以朕为明君；若贪赃坏法，天下人笑朕不识人。”驾至松江，即擢福建巡抚。康祺按：公以候补中书，三迁而膺节钺，在当日已为特达之遭，迄今士慕民思，巍然孔庑，不益彰仁皇帝知人之明与？ \\n ◎苏闽士民对于张清恪之感情 \\n 又公抚苏时，以缉海盗及科场二事，与总督噶礼互讦，廷臣多袒噶者。上谕削噶礼职，而公留原任。此举当载信史，无俟致详。其时江左士民，欢声遍朝野，榜于门曰：“天子圣明，还我天下第一清官。”焚香结彩，拜龙亭呼万岁者，至数十万人。复有数万人赴京师畅春园，跪疏谢恩，愿各减一龄，益圣寿万万岁，以申真实感激之忱。而闽省士民，亦不谋而合，若赤子之庆慈父母也。呜呼，此岂易得于小民哉？ \\n ◎葛壮节缉海盗之神算 \\n 葛壮节公治吾乡水师时，捕盗最力，以海为家。某年岁除，将士方休息，公忽下令巡海，扬帆掩旗鼓，直捣某山，围其岛，盗方酣饮，尽缚之以归。岁旦，僚属集公署贺岁，闻入海捕盗，皆大惊。已而公至，马前絷大盗数十，付有司诘问，斩之。而以所得器用财货散士卒，皆叩头辕门，欢声雷动而去。或请其故，公曰：“海最细者出某山下，近吾访诸市而无之，此其山必薮盗，故渔舶不敢前。异时捕之，徒多苦我将士，又散走难尽获。岁暮，盗必聚窟中，且料我必不出；不设备，故可掩而尽也。”闻者叹服。公精忠大节，已载前编，即其缉盗谋算之神，时方承平，乃竭忠尽智如此，今之建旄列戟者，能师法公百一否耶？（康祺又闻公恂恂如书生，遇人片长，称扬不辍，而往往谩骂其僚属，常曰：号称武官，乃不能杀一贼，国家设武官焉用此。） \\n ◎陈文贞得以人事君之道 \\n 康熙朝名人文诗集，惟泽州、新城及长洲汪氏之所著，为闽人林估手写，书法妍雅，尤可宝贵。考新城、长洲，盖即泽州相国所荐达也。公为学士时，上数问公能文之土，公举王士祯以对，王遂以户部郎中改翰林院侍讲。会诏举博学鸿儒，公疏荐汪琬，汪以主事改官编修。后公长御史台，上咨九卿廉守令，公举陆陇其、邵嗣尧，皆得擢为御史。四公者，文学节概，均足衣被天下，振起来兹。然则贤如文贞，岂特儒雅过人，其于以人事君之道，视古大臣复何让焉？ \\n ◎陈文贞格于禽兽 \\n 泽州陈文贞公性至孝，始登籍，闻太夫人病，即归省。后庐墓山居，有百鹤飞翔之异，乡人名之为百鹤。阡地多虎，公作饲虎文告之，虎乃避去。 \\n ◎梅定九约束宗族之严 \\n 梅定九征君，以历算之学，受圣祖特知，一时大夫群士，皆延以为异遇。顾征君行谊，亦自有不可及者。圣祖南巡，李文贞以君书进呈德州行在所，命坐赐食，三接宠光，并御书“绩学探微”四字以赐。朝士敦劝出山，征君乃亟告归。营祠庙、定宗禁，梅氏自北宋家宛陵，征君之先，与圣俞同祖别支。族繁也，自征君为族长，梅氏无公庭狱讼垂三十年，族属数千，人无敢博戏者。或侮其父兄，辟宗祠扑击之，不少恕。君没，赴吊哭失声。 \\n ◎康熙初年灾异策问之合于古意 \\n 对策始于西汉，其时董仲舒、刘向之伦，上书言事，于天人相与之际，尤能致慎致详，使人主知垂象著明，赫然可畏，何其忠也。今制科发策，从无以当时灾异，究其应验之从来者，盖古意之失久矣。考康熙初年，韩文懿公所拟策问，有曰：“我皇上以冲龄嗣历服，即位以来，彗星见于翼轸及娄，历十有三宿。京师地震；河北、淮南水暴溢，侵庐舍、坏城郭；陕西元霜降，大雨雪，偃禾稼，杀人民；山东西大饥，人相食；江北旱蝗，都城堕陷十余丈，下视水中若庐舍然，或讹言佛出相惊，盖五六年之间，变故多矣。”又曰：“入春以来，白气亘天，长数丈，如匹练，灼烁有光，陕西益饥，民死相枕，河数溃徙，淮上州县被水灾，而畿辅亢旱不雨，五月癸卯，太白昼见，凡三日不灭”云云。康祺详绎其词，以谓颇有合于古谊，且诸所称引，未必尽载史编，爰节录之，以见人事兆于下，则天表应于上，灾异偶征，亦盛世所不免。唯我圣祖敬天勤民，侧身修省，用能扫除僭逆，风雨节而寒暑时，年谷顺成，岳渎效职，变咎征以为休征。康熙一朝，遂远迈于成康、文景之治，殷忧启圣，万世可型，何待弭笔小臣，讠戋讠戋顾虑，一若非捃ㄎ谶纬，附会祯祥，不足以称官书之体例也者，惑亦甚已。 \\n ◎孔文讠票因奏求蓄发革职 \\n 国初入关定鼎，首奠山东，荣发令下，原任知府孔文讠票奏：“臣家宗子衍圣公孔元植，已率四世子孙告之祖庙，俱遵令发讫。但念先圣为典礼之宗，颜、曾、孟三贤起而羽翼，礼之大者莫要于冠服，先圣之章甫逢掖，子孙世世守之，是以自汉暨明，制度虽有损益，独臣家服制，三千年来未之或改。今一旦变更，恐于皇上崇儒重道之典，有未备也。应否蓄发以复先世衣冠，统惟圣裁。”得旨：“发严旨，违者无赦，孔文讠票奏求蓄发，已犯不赦之条，姑念圣裔免死。况孔子圣之时，似此违制，有玷伊祖时中之道，著革职永不叙用。” \\n ◎溧阳松江等处出现玉玺 \\n 康熙四年，江南江西总督郎廷佐奏：溧阳县农民顾起龙等，获玉玺，篆文“人心惟危，道心惟微，惟精惟一，允执厥中”十六字，遣官赍进。命贮内库，赏起龙等各银五十两，赍玺笔帖式三员各马一匹。考雍正间，松江渔户网得玉玺，经提督高其位奏进，已纪前笔。惟松江、溧阳既非列代肇域之区，又无孱王蒙尘之辙，岂耕渔贱业，亦知诡诈以求荣欤？抑果前朝重器，流转人间，其显晦沉扬，乃亦有前定之时地耶？ \\n ◎圣祖射猎之神武 \\n 圣祖晚年，尝于行围幄次谕近御侍卫诸臣曰：“朕自幼至老，凡用鸟枪弓矢获虎一百三十五，熊二十，豹二十五，猞猁狲十，麋鹿十四，狼九十六，野猪一百三十二，哨获之鹿凡数百，其余射获诸兽，不胜记矣。又于一日内射兔三百一十八。”读此，知我圣祖大勇大仁，允文允武，均足冠冕百王，宜一时蕃部君长，慑栗天威，咸执梃随鞭之恐后也。 \\n ◎武虚谷之行谊 \\n 武虚谷先生至性敦笃，重风义，尝由京师奉兄柩南归，乏资斧，手挽鹿车，不避溽暑泥泞，比达里门，足重趼，数月不能行。族孙有孤贫者，十五年与同爨。闻师丧，千里奔赴。康祺窃谓：此数事，当求之后汉《独行传》中。 \\n ◎武虚谷借警墨吏 \\n 虚谷宰博山时，檄治邻邑煤窑狱，窑户介典史某以白金二千进，典史惮其威望，不敢言。虚谷廉知之，因祷雨谓典史：“吾祷于神，虽贫不为墨吏也，雷霆实闻之。”时适震雷，典史惊悚，遂获澍雨。合前笔所载擒治番役一事观之，虚谷之为吏，盖所谓无欲则刚。 \\n ◎阿文成遗事 \\n 余纪闻中述阿文成事夥矣，顷读孙渊如《嘉谷堂集》，记公遗事，复采一二，以补前阙，愧未能如朱子《名臣言行录》之类次先后，条列整齐也。记云：“公承家教，进止温恭，起居有常处。每朝，先五鼓起，入禁廷，坐直房待旦，不假寐。诸曹屏息，室内外如无人。召阁部直事官，询上折记阁本，与岁时应举掌固，及一日所折狱，备顾问，始入内朝。有奏稿，必亲阅无误字乃进御。或上辇经直房，侍者下户帘，公从室内起立，垂手候卤簿过，方复坐。”又云：“公画诺至恭慎，每署日稿尾，虽遇仓猝，运末笔如有力千钧。”又云：“公管刑部最久，一郎与公议公事不合，公嫌其戆直，而卒予特擢。郎有伛偻而勤政者，公举任剧郡；及入觐，高宗亦曰：人果不可以貌取也。” \\n 【完】　"}
