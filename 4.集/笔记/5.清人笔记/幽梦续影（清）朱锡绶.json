{"章节": "幽梦续影（清）朱锡绶", "正文": "　 \\n 　 \\n 　 \\n 幽梦续影 \\n 　 \\n 清朱锡绶 \\n [朱锡绶，字筱云，号弇山草衣，江苏太仓人。道光二十六年（1864）举人，曾任知县，能诗，兼工绘画。] \\n 幽梦续影序 \\n 吾师镇洋朱先生,名锡绶,字撷筠,盛君大士高足弟子也,著作甚富,屡困名场,后作令湖北,不为上官所知,郁郁以殁,祖荫裟轺之年,奉手受教,每当岸帻奋麈,陈说古今,诲童发蒙,使人不倦。自咸丰甲寅,先生作吏南行,遂成契阔。先生诗集已刊版,毁于火,他著述亦不存,仅从亲知传写,得此一编,大率皆阅世观物、涉笔排闷之语。元题曰《幽梦续影》,略如屠赤水、陈麋公所为小品诸书,虽绮语小言,而时多名理。祖荫不忍使先生语言文字无一二存于世间,辄为镂版,以贻胜流。屋乌储胥,聊存遗爱。然流传止此,益用感伤。昔宋明儒门弟子,刊行其师语录,虽琐言鄙语,皆为搜存,不加芟饰。此编之刊,犹斯志也。 \\n 光绪戊寅四月门人潘祖荫记。 \\n 真嗜酒者气雄，真嗜茶者神清，真嗜笋者骨臞，真嗜菜者志远。 \\n 鹤令人逸，马令人俊，兰令人幽，松令人古。 \\n 善贾无市井气，善文无迂腐气。 \\n 学导引是眼前地狱，得科第是当世轮回。 \\n 求忠臣必于孝子，余为下一转语云：求孝子必于情人。 \\n 造化，善杀风景者也。其尤甚者，使高僧迎显宦，使循吏困下僚，使绝世之姝习弦索，使一羁之士累米盐。 \\n 日间多静坐，则夜梦不惊，一月多静坐，则文思便逸。 \\n 观虹销雨霁，是何等气象；观风回海立时，是何等声势。 \\n 贪人之前莫炫宝，才人之前莫炫文，险人之前莫炫识。 \\n 文人富贵，起居便带市井；富贵能诗，吐属便带寒酸。 \\n 花是美人后身。梅，贞女也；梨，才女也；菊，才女之善文章者也；水仙，善诗词者也；荼蘼，善谈禅者也；牡丹，大家中妇也；芍药，名士之妇也；莲，名士之女也，海棠，妖姬也；秋海棠，制于悍妇之艳妾也；茉莉，解事雏鬟也；木芙蓉，中年侍婢也；惟兰为绝代美人，生长名阀，耽于词画，寄心清旷，结想琴筑，然而，闺中待字，不无迟暮之感。优此则绌彼，理有固然，无足怪者。 \\n 能食淡饭者方许尝异味，能溷市嚣者方许游名山，能受折磨者方许处功名。 \\n 非真空不宜谈禅，非真旷不宜谈酒。 \\n 雨窗作画，笔端便染烟云；雪夜呤诗，纸上如洒冰霰。是谓善得天趣。 \\n 凶年闻爆竹，愁眼见灯花，客途得家书，病后友人邀听弹琴，俱可破涕为笑。 \\n 观门径可以知品，观轩馆可以知学，观位置可以知经济，观花卉可以知旨趣，观楹帖可以知吐属，观图画可以知胸次，观童仆可以知器宇，访友人不待亲接言笑也。 \\n 余亦有三恨，一恨山僧多俗，二恨盛暑多蝇，三恨时文多套。 \\n 蝶使之俊，蜂使之艳，月使之温，庭中花斡旋造化者也。使名士增情，使美人增态，使香炉茗碗增奇光，使图画书籍增活色，室中花附益造化者也。 \\n 无风雨不知花之可惜，故风雨者，真惜花者也；无患难不知纔之可爱，故患难者，真爱纔也。风雨不能因惜花而止，患难不能因爱纔而止。 \\n 琴不可不学，能平纔士之骄矜，剑不可不学，能化书生之懦怯。 \\n 美味以大嚼尽之，奇境以粗游了之，深情以浅语传之，良辰以酒食度之，富贵以骄奢处之，俱造化本怀。 \\n 楼之收远景者，宜游观不宜居住；室之无重门者，便启闭不便储藏；庭广则爽，冬累于风；树密则幽，夏累于蝉；水近可以涤暑，蚊集中宵；屋小可以御寒，客窘炎午。君子观居身两全，知处境无两得。 \\n 懮时勿纵酒，怒时勿作札。 \\n 不静坐不知忙之耗神之速，不泛应不知闲之养神者真。 \\n 笔苍者学为古，笔隽者学为词，笔丽者学为赋，笔肆者学为文。 \\n 读古碑宜迟，迟则古藻徐呈；读古画宜速，速则古香顿溢；读古诗以挹而后永。 \\n 物随息生，故数息可以致寿；物随气灭，故任气可以致天。欲长生只在呼吸求之；欲长乐，只在和平求之。 \\n 雪之妙不能积，云之妙在不留，月之妙在有圆有缺。 \\n 为雪朱阑,为花粉墙,为鸟疏枝,为鱼广池,为素心开三径. \\n 筑园必因石,筑楼必因树,筑榭必因池,筑室必因花. \\n 梅绕平台，竹藏曲院，枊护朱楼，海棠依阁，木犀匝庭，牡丹对书斋，藤花蔽绣闼，绣球傍厅，绯桃照池，香草漫山，梧桐覆井，酴縻隐竹，秋色依栏干，百合爷拳石，秋萝亚曲阶，芭蕉障文窗，蔷薇窥疏帘，合欢俯锦帏，柽树花媚纱槅。 \\n 花底填词，香边制曲，醉后作草，狂来放歌，是谓遣笔四称。 \\n 谈禅不是好佛，只以空我天怀，谈无不是羡老，只以贞我内养。 \\n 路之奇者入不宜深，深则来踪易失；山之奇者入不宜浅，浅则异境不呈。 \\n 木以动折，金以动缺，火以动焚，水以动溺，惟土宜动。然而思虑伤脾，燔炙生冷皆伤胃，则动中须静耳。 \\n 习静觉日长，逐忙觉日短，读书觉日可惜。 \\n 少年处不得顺境，老年处不得逆境，中年处不得闲境。 \\n 素食则气不浊，独宿则神不浊，默坐则心不浊，读书则口不浊。 \\n 空山瀑走，绝壑松鸣，是有琴意；危楼雁度，孤艇风来，是有笛意；幽涧花落，疏林鸟坠，是有筑意；书帘波漾，平台月横，是有箫意；清溪絮扑，丛竹雪洒，是有筝意；芭蕉雨粗，莲花漏续，是有鼓意；碧瓯茶沸，绿沼鱼行，是有阮意；玉虫妥烛，金莺坐枝，是有歌意。 \\n 琴医心，花医肝，香医脾，石医肾，泉医肺，剑医胆。 \\n 对酒不能歌，盲于口；登山不能赋，盲于笔；古碑不能模，盲于手；名山水不能游，盲于足；奇纔不能交，盲于胸；庸众不能容，盲于腹；危词不能受，盲于耳；心香不能嗅，盲于鼻。 \\n 静一分，慧一分；忙一分，愦一分。 \\n 至人无梦，下愚亦无梦，然而文王梦熊，郑人梦鹿。圣人无泪，强悍亦无泪，然而孔子泣麟，项王泣骓。 \\n 感逝酸鼻，感恩酸心，感情酸手足。 \\n 水仙以玛瑙为根，翡翠为叶，白玉为花，琥珀为心，而又以西子为色，以合德为香，以飞燕为态，以宓妃为名，花中无第二品矣。 \\n 小园玩景，各有所宜，风宜环松，雨宜俯涧轩窗，月宜临水平台，雪宜半山楼槛，花宜曲廊洞房，烟宜绕竹孤亭，初日宜峰顶飞楼，晚霞宜池边小彴。雷者天之盛怒，宜危坐佛龛。雾者天之肃气，宜屏居邃闼。 \\n 富贵作牢骚语，其人必有隐懮；贫贱作意气语，其人必有异能。 \\n 高枊宜蝉，低花宜蝶，曲径宜竹，浅滩宜芦，此天与人之善顺物理，而不忍颠倒之者也；胜境属僧，奇境属商，别院属美人，穷途属名士，此天与人之善逆物理，而必欲颠倒之者也。 \\n 名山镇俗，步水涤妄，僧舍避烦，莲花证趣。 \\n 星象要按星实测，拘不得成图；河道要按河实浚，拘不得成说；民情要按民实求，拘不得成法；药性要按药实咀，拘不得成方。 \\n 奇山大水，笑之境也；霜晨月夕，笑之时也；浊酒清琴，笑之资也；闲僧侠客，笑之侣也；，抑郁磊落，笑之胸也；长歌中令，笑之宣也；鹘叫猿啼，笑之和也；棕鞋桐帽，笑之人也。 \\n 医花十剂，壅而补之，水以润之，露以和之，摘以宣之，火以泄之，日以涩之，雨以滑之，风以燥之，祛蠹以养之，纱笼纸帐以护之。 \\n 雁字不能尽梅，淡字不能尽梨，韵字不能尽水仙，艳字不能尽海棠。 \\n 樱桃以红胜，金柑以以黄胜，梅子以翠胜，葡萄以紫胜，此果之艳于花者也；银杏之黄，乌柏之红，古柏之苍，筤竿之绿，此叶之艳于花者也。 \\n 脂粉长丑，锦绣长俗，金珠长悍。 \\n 雨生绿萌，风生绿情，露生绿精。 \\n 村树宜诗，山树宜画，园树宜词。 \\n 抟土成金元不满之欲,画笔成人元不偿之愿,缩地成胜元不扩之胞,感香成梦元不证之因. \\n 鸟宣情态,香传情韵,山水开情窟,天地辟情源. \\n 将营精舍先种梅,将起画楼先种柳. \\n 词章满壁,所嗜不同;花卉满圃，所指不同；粉黛满座，所视不同。 \\n 爱则知可憎，憎则知可怜。 \\n 云何出尘？闭户是。云何享福？读书是。 \\n 厚施与即是备急难，俭婚嫁自然无怨旷，教节省胜于裕留贻。 \\n 利字从禾，利莫于禾，劝勤耕也；从刀，害莫甚于刀，戒贪得也。 \\n 乍得勿与，乍失勿取，乍怒勿责，乍喜勿诺。 \\n 素深沉，一事坦率便能贻误；素和平，一事愤激便足取祸。故接人不可猝然改容，持已不可以偶尔改度。 \\n 孤洁以骇俗，不如和平以谐俗；啸傲以玩世，不如恭敬以陶世；高峻以拒物，不如宽厚以容物。 \\n 冬室密，宜焚香；夏室敞，宜垂帘。焚香宜供梅，垂帘宜供兰。 \\n 楼无重檐则蓄婴武，池无杂影则蓄鹭鸶。园有山始蓄鹿，水有藻始蓄鱼。蓄鹤则临沼围栏，蓄燕则沿梁承板，蓄狸奴则墩必装褥，蓄玉［犭呙］则户必垂花。微波菡萏多蓄彩鸳，浅渚菰蒲多蓄文蛤。蓄雉则镜悬不障，蓄兔则草长不除。得美人始蓄画眉，得侠客蓄骏马。 \\n 任气语少一句，任路让一步，任笔文检一番。 \\n 以任怨为报德则真切，以罪己为劝人则沉痛。 \\n 偏是市侩喜通文，偏是俗吏喜勒碑，偏是恶妪喜诵佛，偏是书生喜谈兵。 \\n 真好色者必不淫，真爱色者必不滥。 \\n 侠干勿轻结，生人勿轻盟，恐其为我轻死也。 \\n 宁受呼蹴之惠，勿受敬礼之恩。 \\n 贫贱时少一攀援，他时少一掣肘；患难时少一请乞，他日少一疚心。 \\n 舞弊之人能防弊，谋利之人能兴利。 \\n 善诈者借我疑，善欺者借我察。 \\n 过施弗谢，自反必太倨，过求弗怒，牻反必太卑。 \\n 英雄割爱，奸雄割恩。 \\n 天地自然之利，私之则争；天地自然之害，治之无益。汉魏诗象春，唐诗象夏，宋元诗象秋，有明诗象冬，包含四时，生化万物，其国初诸老之诗乎？ \\n 鬼谷子方可游说，庄子方可诙谐，屈子方可牢骚，董子方可议论。 \\n 唐人之诗多类名花，少陵似春兰，幽芳独秀；摩洁似秋菊，冷艳独高；青莲似绿萼梅，仙风骀荡；玉溪似红萼梅，绮思［女便］娟；韦枊似海红，古媚在骨；沈宋似紫薇，矜贵有情；昌黎似丹桂，天葩洒落；香山似芙蓉蕖，慧相清奇；冬郞似铁梗垂丝；阆仙似檀心磬口；长吉似优钵昙，彩云拥护；飞卿似曼陀罗，琼月玲珑。 \\n 幽梦续影跋 \\n 余重刊《幽梦影》,既蒇吴门潘椒坡明府,远自临湘任所寄示以《幽梦续影》,谓为镇洋朱撷筠大令所着,其弟伯寅尚书所刊,曷不并入,以成合璧。余受而读之,觉词句隽永,与前书颉颃,一新耳目。爰体明府之意趣,付手民。愿与阅是书者,共探其奥而索其旨焉。 \\n 光绪七年季春月仁和葛元煦理斋识。 \\n 【完】 \\n  \\n 　 \\n  \\n  \\n 　"}
