{"章节": "清代之竹头木屑（清）佚名", "正文": "　 \\n 　 \\n 清代之竹头木屑 \\n （清）佚名 \\n 　 \\n  \\n ◎唐景星 \\n 香山唐景星观察廷枢，洞悉欧洲情势，有干才。同治初，奉旨在总理衙门行 \\n 走。时大臣未谙欧洲交涉之术，每欧使盛气相凌，诸大臣辄噤缩相顾，不敢发一 \\n 语，于是外人玩侮益甚。一日，威使争一事未得，辄拍案厉声，唐忽奋拳起曰： \\n “威妥马，汝何得如此？”威怒曰：“汝何故无礼，敢直呼我名？”唐曰：“此 \\n 何地而汝拍案？吾何得复有礼于汝？”威使出不意，闻是言遂稍戢其威。后有人 \\n 问唐曰：“汝何以敢得罪大使？”唐曰：“吾在彼久，熟知彼中事。在公堂拍案， \\n 彼已有过，故彼无以罪我也。”然大臣等，终以唐在衙门，恐易启衅，遂出之。 \\n ◎总理衙门 \\n 威妥马在中国久，熟于中国情事，归国后著一日记，详载所闻见，内言总理 \\n 衙门最极讪笑。云：“中国总理衙门，其规矩与欧洲各国之外部，迥然不同。凡 \\n 各国使臣至总理衙门，必具酒果，王大臣以次陪客同坐，一若以饮食为交涉之要 \\n 务也者。又中国虽事权不一，然大臣仍不敢各抒己见。每使臣发一议论，则各人 \\n 以目相视，大臣视亲王，新入署之大臣，又视旧在署之大臣。若亲王一发言，则 \\n 各人轰然响应，亦莫非是言。若亲王不言，诸大臣必不敢先言也。一日，余至署， \\n 诸人相顾，无敢先发一语。余不能复耐，乃先发言曰：“今日天气甚好。”而诸 \\n 人尚不敢言。惟沈君某者，似觉不可复默，乃首答曰：“今日天气果好。”于是 \\n 王大臣莫不曰：“今日天气果好。”不啻如犬之吠影吠声云。按威语固嫌过甚， \\n 然谓中国事权不归一，而各人仍不敢自抒己见云云，实切中症结。 \\n ◎使臣六则 \\n 自中西通好后，吾华大臣奉命出洋者不少，然其中惟曾惠敏公，颇为西人所 \\n 敬服。余若郭筠仙、薛叔耘两侍郎，亦颇有所表著。此外则自郐以下，损国威， \\n 贻笑柄，殆不可一二数。录其猥琐事数则，亦足以见一斑矣。 \\n 有某钦使者，性极鄙吝。一日将市鱼，乃集署中告之曰：“吾妻弟工算计， \\n 今日欲使购鱼。然吾不能独买一鱼，诸君盍醵资同购乎？”诸人知其意，不敢违。 \\n 于是若参赞，若文案，若随员，若翻译，若学生，各出钱若干，交某之妻弟为市 \\n 鱼资。既反，乃取鱼之中段归己，余以次均分，至学生则以鱼尾与之。又一日， \\n 其参赞将宴数西客，已令庖人具酒膳矣。某闻之，忽问参赞曰：“尔今日请客乎？” \\n 曰：“然。”曰：“盍由我代汝治肴，价可较他人便宜，且物亦精美。”参赞谢 \\n 不敢，且以已命庖人辞。某嬲之不已，乃曰：“吾作小炒肉最擅长，此物必须托 \\n 我。”参赞无奈何，勉强应之。既而筵具，酒半，内出小炒肉一器，诸客方赞其 \\n 佳，某忽科头短衣，若厨役状，出问曰：“菜佳否？我手段果何如？”参赞仓猝 \\n 不知所为，急起应曰：“甚佳。”某即前举手，夹一片食之方去。西客讶甚，私 \\n 问此何人？而子敬之若是？参赞以实告，西客不信，不已。乃与参赞约，请 \\n 钦使出见，如即是所见之人，当以金百镑为君寿，否则罚亦如之。参赞不得已， \\n 乃请某出见。某出，西客谛视之，果即顷所见之人，即以金百镑与参赞，怅怅而 \\n 归。 \\n ◎炸药 \\n 左文襄征回，凯旋入关，顿军某所，安扎甫定，文襄忽传令拔营前进。时兵 \\n 弁惫甚，欲稍休息，猝闻此令，皆不欲，诸统领入帐白状。文襄怒曰：“吾即起 \\n 马，有敢后行者，以军法从事。”众怨恨勉行。行数小时，文襄问已行几何，帐 \\n 下白言，离前驻军所已四十里。文襄复下令安营，稍顷，前途来报云：“前驻军 \\n 所，忽被轰炸，全营营地，顿成巨坎。”于是全军皆大惊服，将领皆入谢，且问 \\n 所以先知之故？文襄曰：“吾甫驻军时，忽思叛回虽暂弭首，然出于勉强，非诚 \\n 心归化也，必甚憾我，阴图报复。吾所驻地，彼必预算及，且吾静听更鼓，地下 \\n 若有应声，如中空者然，故令速避。然明言又恐后不验，故不能不以威迫耳。” \\n 将领咸惊叹以为神人。 \\n ◎俭德 \\n 宣宗御宇三十年，服用之俭，为史册所罕见。所服套裤，当膝处穿破，辄令 \\n 所司缀一圆绸其上，俗所云打掌是也。于是大臣效之，亦缀一圆绸膝间。一日， \\n 召见军机大臣。时曹文正跪近御座，宣宗见其缀痕，问曰：汝套裤亦打掌乎？对 \\n 曰易作甚费，故亦补缀。宣宗问曰：汝打掌须银几何，曹愕眙久之曰：须银三钱。 \\n 宣宗曰：汝外间作物大便宜，吾内府乃须银五两。又宣宗尝问曹曰：汝家食鸡子 \\n 须银若干，曹诡对曰：臣少患气病，生平未尝食鸡子，故不知其价。 \\n ◎乐平 \\n 左文襄自安徽援浙，道经乐平、广信一带，大股贼至，文襄欲旋师乐平。团 \\n 练列枪阻之曰：“平贼赖官兵，官兵见贼即逃，贼何时平？若过此者，当即发枪。” \\n 文襄乃进兵力战，果胜贼而前。然文襄由是颇怨乐平人。 \\n ◎海捕 \\n 河南州县，凡奉有统行缉捕文书，则发海捕。海捕者，大率流丐为之，官亦 \\n 与以票，三五成群，行至乡镇，遇店铺即送香一支，店中必优给以钱十文八文不 \\n 等，较之平常乞食，难易迥殊矣。行约年余，则归缴票，谓之销差。其果能缉捕 \\n 与否，初不问也。 \\n ◎叩阍 \\n 凡冤狱不得直于本省官长，则部控；又不能直，乃叩阍。然叩阍极难，其人 \\n 伏沟中，身极垢秽，俟驾过时，乃擎呈状，扬其声曰冤枉。如卫士闻之，即时提 \\n 得，将状呈上，其人拿交刑部，解回原省。或言专有一等人代人为此，亦不须多 \\n 钱。缘此等本是丐流，既得讼家钱，且解省时，沿途均官供食，狱结照例充军， \\n 又可中途脱逃，为此者极多。且非此辈则何时候驾，如何递呈，亦不能如式也。 \\n ◎胥吏 \\n 陆清献尝曰：“本朝大弊只三字，曰例、吏、利。”郭筠仙侍郎曰：“历朝 \\n 风气，皆名利递嬗，如西汉好利，东汉好名，唐好利，宋好名，元好利，明好名， \\n 国朝好利。”又曰：“汉唐以来，虽号为君主，然权力实不足，不能不有所分寄。 \\n 故西汉与宰相外戚共天下，东汉与太监名士共天下，唐与后幻藩镇共天下，北宋 \\n 与外国共天下，南宋与外国共天下，元与奸臣番僧共天下，明与宰相太监共天下， \\n 本朝则与胥史共天下。”其言可谓切至。 \\n ◎奇死二则 \\n 近某省制军之介弟某，素有才名，偶自家出省，其兄制军，隆友于之爱，晨 \\n 夕与食处。一日晚食，弟忽责其兄曰：“兄爱国家厚恩，专制兼圻，国家待兄不 \\n 薄。虽然兄之负国，亦已甚矣，如某某道府廉洁，兄未尝加意任用，某某办事， \\n 怨声载道，兄不加罪，将弁某某勤训练，兄不任之；某某以克扣著，反作统领； \\n 如此愦愦，一旦国家大﹃，匪特兄不保首领，且将遭灭族之祸，将来波累及弟， \\n 是谁之过欤？”制军恚曰：“纵如弟言，即兄遭重罚，何至累及弟？”拂衣迳入。 \\n 次晨忽不见弟所在，使人迹之，则已附轮船行矣。先是制军重其弟，属其友某大 \\n 员保之，恐其不知，乃发电函致之曰：“弟发已得保，恐特旨相召，宜速回也。” \\n 弟时在舟中，得电纸观之，瞥见特旨二字，大惧曰：“祸已作矣，奈何？”即登 \\n 床，则矢溺齐下，气若失。忽一跃从窗中出，投水死。湘潭黎吉云者，道光时官 \\n 至御史，初不名吉云，宣宗以其名犯庙讳，时西域适献吉云骓，因赐名吉云。黎 \\n 性慷慨，平时尝诋言官蓄缩。既为御史，乃亟思建白。一日，忽奏洋兵已破天津， \\n 至河西，务宜速发大兵抵御，宣宗得奏大骇，亟召见，问：“军机大臣皆未以此 \\n 奏，汝何从知此？”黎曰：“得诸剃头者。”宣宗大怒，命褫职，即日出京。于 \\n 是同乡知好，咸饯送之，并各赋诗相赠。黎亦自作诗，甫题二句曰：“寒蝉久无 \\n 声，楚客今当归。”忽掷笔扑地死。 \\n ◎节妇 \\n 粤东乡人子，常有为人掠扳出洋，谓之猪仔，或衣食无着，辄自出洋觅食。 \\n 然有已定妻室者，其家待此人久不归，则择日迎娶妇如仪。妇立右拜天地翁姑， \\n 其左则缚一雄鸡以应之。仍责妇奉事一切，静待夫妇，或已归亦不顾也。又有已 \\n 娶妇而子逃去者，亦邀其妇为子守节。有私欲嫁人者，则必自行卖去，而得其财 \\n 礼。 \\n ◎当十大钱 \\n 咸丰时造当十大钱，然出京师即不可用，价日跌落，外省人入京者猝不易辨。 \\n 或戏释之曰：“凡当十大钱，手中才取一文，看钱面却写十文，市中通呼为二十 \\n 文。如用以购物，实准作平常制钱二文。” \\n ◎碰响头 \\n 凡大臣被召见，恩命尤笃，或纶音及其祖父，则须碰响头，须声彻御前，乃 \\n 为至敬。然必须重赂内监，指示向来碰头之处，叩头声篷篷然，若击鼓矣，且不 \\n 至大痛。否则叩至头肿如瓠，亦不响也。凡大臣跪久则膝痛，故膝间必以厚棉裹 \\n 之。前合肥以太后万寿在迩，乃在北洋大臣署中，日拜跪三次以肄习之，盖国朝 \\n 大臣恭谨类如此。 \\n ◎秦大士 \\n 秦殿撰大士，一日上偶问曰：“汝家果秦桧后人乎？”秦无他言，但对曰： \\n “一朝天子一朝臣。” \\n ◎西河命册 \\n 越中骨董铺有毛西河先生命册，乃康熙戊寅年京口印天吉推演。时先生年七 \\n 十八，据册先生实以天启三年癸亥十月初五日戌时生，其八字为癸亥、壬戌、壬 \\n 戌、庚戌。后又有先生姬人命册，亦当同时推算。时年三十二，丙午正月十六日 \\n 子时生，八字为丙午、庚寅、丁酉、庚子，其人殆即曼殊也。术者推先生八十五 \\n 不死，当寿至九十四，后先生果以是年卒，术亦灵矣哉！先生姬人殷殷以子息为 \\n 问，术者言今年不育，则终无子矣。七十八老翁尚望其生子，亦可发一笑也。又 \\n 命册首有泛论一段，夫阴阳之理云云。先生批其上曰：“近日时文家有冒子，不 \\n 谓批命人亦然，可恶可恶。”批八十五岁上曰：“古人云：时至即行，原无所惧。 \\n 但诸事未了，如何如何？” \\n ◎热河之狩 \\n 咸丰庚申，显庙驾幸热河，圣意不乐，因御书“且乐道人”四字命张诸行殿。 \\n 时慈安太后随行，执不可，云：“天子一日二日万几，安有自求逸乐之理？今虽 \\n 蒙尘，尤不宜有此。”亲督内侍去之。 \\n ◎圆明园 \\n 故事：上在圆明园御舟徐行，则岸上宫人必曼声呼曰安乐渡，递相呼唤，其 \\n 声悠扬不绝，至舟达彼岸乃已。显庙出狩时，穆宗尚在抱，戏效其声，上抚穆宗 \\n 首曰：“今日无复有是矣。”言讫潸然泪下，内侍等皆相顾凄惶不已。 \\n ◎钦天监 \\n 会典馆开，须编辑近代灾变之事，因移文咨询钦天监，二年未得复。时礼王 \\n 管理钦天监，乃由分纂官请总裁面恳礼王促之。翌日即得覆曰：查得自道光某年 \\n 天上并无事故，合行咨复云云。又其先屠君仁守纂《五行志》，询之钦天监，时 \\n 王管监务，亦如是云。 \\n ◎地图 \\n 前明某西儒绘地图，初依西人通行之本，中国在亚洲东郡，居全球中，不满 \\n 一掌。华人见之大怒，谓中国不应如此。乃另绘地球，使中国适居中间，谤乃稍 \\n 止。浅陋自大，诚为可恨。然近来英、法、德会议地球中线所在，辗转不决，英 \\n 欲以英天文台为准，法德又欲以法德天文台为准，各不相下，意度不广，其去华 \\n 人亦五十步之于百步。且又通商之初，万尚书青藜见人辄云：“天下那有如许国 \\n 度？想来只是两三国，今日英吉利，明日又称意大利，后日又称瑞典，以欺中国 \\n 而已。”又满人某谓人曰：“西人语多不实，即如英吉利应是三国，现在止有英 \\n 国来，吉国、利国却从未来过，亦是一证。”按中国握权要之大臣，少既未闻各 \\n 国名目，至登显位，应接宾客不暇，故视外事有如云雾，无怪有此扣盘扪之谈 \\n 也。又福建许某某观察入都，译署某大员谓之曰：“船政局经始，至今已二十余 \\n 年，尚不能造船。国家需用轮船，仍须购之外洋，岂非徒糜巨款？”许曰：“中 \\n 国近来练船，均局中自造，且曾经战事。”因历举各船名以对。某大员始恍然曰： \\n “原来船政局已会造船，如此尚不算糜费。” \\n ◎文中堂 \\n 同治朝有西国公使六人请觐见，文中堂与议礼节极严，甚至将茶杯掷碎。公 \\n 使初欲带刀，并欲多带从人，文皆不可。是日诸使入觐带人颇多，文命每门截留 \\n 数人，至紫光阁裁余翻译而已（按：此举差强人意，惟惜徒务其末耳）。 \\n ◎杂录联语 \\n 某公文采风流，照映一时。尝题山西明远楼联曰：“秋色从西来，雁门紫塞； \\n 明月几时有？玉宇琼楼。”又题珠江关张祠联曰：“庙貌常严，莫遣江流随石转； \\n 海波如镜，不愁月尽有珠来。”又一联曰：“无命复何如？徒令上将挥神笔；未 \\n 捷身先死，常使英雄泪满襟。”又三忠祠祀吴虞仲翔、唐韩退之、宋苏东坡，题 \\n 联曰：“海气百重楼，总为浮云能蔽日；文章千古事，萧条异代不同时。”又祭 \\n 关张祠文有曰：“天上双腾之剑气，豹死而皮尚留；波心一颗之珠光，海枯而石 \\n 不烂。”又谢授两广总督奏曰：“导黑水而入南海，奉扬徙鳄之皇威；标铜柱而 \\n 来越裳，激厉站鸢之士气。”又谢五十赐寿摺曰：“蒲柳之秋虽早，太阳一照而 \\n 生春；桂姜之性常存，晚节弥坚于报国。”皆为时传诵。 \\n 又或述某武员谢恩奏摺有云：“主圣则臣自直，仰钦厉世摩钝之精心；恩深 \\n 而命转轻，弥坚报国忘身之素志。”又谢头品顶戴摺有云：“饱塞垣之腾马，筹 \\n 夜唱以无忧；凛梁水之濡鹈，衣朝披而有愧。”亦摩宋四六之善者也。 \\n ◎彭刚直联 \\n 刚直微时尝游泰山，题联曰：“我本楚狂人，五岳寻山不辞远；地犹邹氏邑， \\n 万方多难此登临。” \\n ◎陈国瑞 \\n 陈国瑞发遣至新疆，时值穆宗大行，诸太监有遣戍者，见陈贫，赠以银。陈 \\n 曰：“咱老子从不收没〈尸〉子人的银子。”遂却之。 \\n ◎毕宫保 \\n 毕秋帆宫保尝有一侍姬，与门客潜通。惧事露见罪，因遁去。毕知之，怒授 \\n 某弁刀，使追得杀之。毕夫人闻，止之曰：不可，事已至此，何必再造孽缘。毕 \\n 悟，夫人使弁置刀，更授以金曰：如遇客可告之曰，汝欲得侍姬，何不早白，何 \\n 忽遽为此。今事闻大人，殊不怪汝，且虑汝中途川资缺乏，故特使我追给汝金， \\n 汝好自为之，无虑他日不相见也。弁去，果追及，因授金，且述命如夫人教。客 \\n 感愧欲涕，再三致谢而去。后客夤缘得官，已而，毕被罪遭籍没，客时为京曹官， \\n 适随王大臣莅其事，正指挥间，忽豪商查某令人持片至，致某大臣曰：毕宅客厅 \\n 有翡翠盘径尺许者，此我家主人物，主人闻毕被籍没，特命小的来求大人赐取回。 \\n 大臣方迟疑，某前垂手谨白曰：是实借之查氏者。前某客毕时亲见之。因许持去。 \\n 然盘实毕氏物，客欲报毕恩，故约查取之。后客因说查与毕宅万金为购盘赀，毕 \\n 之眷属，藉是稍有糊口赀云。 \\n ◎野叟曝言 \\n 《野叟曝言》一书，相传为康熙时江阴缪某所撰。缪有才学，颇自负，而终 \\n 身不得志，晚乃为此书以抒愤。书成，适仁庙南巡，缪乃缮写一部，装潢精美， \\n 外加以袱，将于迎銮时进呈，冀博宸赏。缪之女颇通文墨，且明慧晓世事，知此 \\n 书进呈必酿祸。又度其父性坚执，不可劝止，乃与缪之徒某甲商议，乘夜用白纸 \\n 装订一部，其精美与原书无殊，即置诸袱中，而匿原书于他处。迨次日缪将迎驾， \\n 姑启袱出书，重加什袭，则见书犹是，而已无字矣。缪大哭，以为是殆为造物所 \\n 忌，故一夕之间，书遽羽化也。女乃徐劝之曰：“既为造物所忌，似不进呈亦佳， \\n 免召杀身之祸。”缪无如何，始罢进呈之意，由是郁郁而死。死后女乃将其书重 \\n 加润饰，凡秽亵之语，删除略尽，始付刊印行，即近日流传之本也。 \\n ◎南巡杂记 \\n 乾隆时国势殷盛，公私富足，江南一带，尤称繁华。高宗南巡前后六次，臣 \\n 民望幸之私，最后尤甚。地方官绅迎驾预备一切，极争奇斗异之能。其第五次南 \\n 巡时，御舟将至镇江，相距约十余里，遥望岸上，著大桃一枚，硕大无朋，颜色 \\n 红翠可爱。御舟将近，忽烟火大发，光焰四射，蛇掣霞腾，几眩人目。俄顷之间， \\n 桃砉然开裂，则桃内剧场中峙，上有数百人，方演《寿山福海》新戏。又彼时各 \\n 处绅商，争炫奇巧，两淮盐商尤甚。于时凡有一技一艺之长，莫不重值延致。又 \\n 揣知上喜谈禅理，凡缁流迎谒，多荷垂询，倘蒙恩旨，即永为僧人，当酬以万余 \\n 金，否则任听还俗，亦可得数千金。故其时士子稍读书者，即可不忧贫云。又南 \\n 巡时须演新剧，而时已匆促，乃延名流数十辈，撰《雷峰塔传奇》。恐伶人不习， \\n 乃即用旧曲腔拍，若歌者偶忘曲文即依旧曲模糊歌唱，不至与笛板错迕。又御舟 \\n 开行之时，双舟前导，戏台架两舟上，向御舟演唱。福文襄自台湾凯旋，舟行江 \\n 南，亦用此法。 \\n ◎轿夫 \\n 福文襄出行坐轿，须用轿夫三十六名，轮替值役，轿行若飞。其出师督阵亦 \\n 坐轿，轿夫每人须良马四匹，凡更役时，辄骑马随从。然颇扰民间，某县令尝杖 \\n 一轿夫，致被劾罢官。又某公督四川，其轿甚大，须夫役十六人始能举之。轿中 \\n 有小童二人，伺候装烟倒茶，并有冷热点心数十百种，其侈汰如此。 \\n ◎白鸭 \\n 合肥过法，法人待之有加礼。将行，法人赠以两白鸭。已而至英，英女主遣 \\n 车迎之。有一车稍空，因以鸭置其中。英人观者，因谓中国之俗，凡贵人出，必 \\n 以生物自随。此物若死，则贵人必自危，以为将死之谶。盖欧人误传华俗，大率 \\n 类此。 \\n ◎胡文忠 \\n 当楚军围安庆时，胡文忠公曾亲往视师，策马登龙山，周览眺望，见形势壮 \\n 伟，喜曰：“此处俯视安庆，如在釜底，贼虽强，不足平也。既复驰至江滨，忽 \\n 见二轮船，鼓轮西上，迅捷异常。文忠即变色不语，勒马回营。未至即中途呕血， \\n 几至坠马。初文忠已积劳瘁，体本不豫，自是日益加笃，不数日遂薨于军。 \\n ◎华人出洋 \\n 粤东向例，年终必由总督奏称，并无华人流入外洋云云。至张孝达尚书督两 \\n 广时，始停此奏。 \\n ◎甲乙二商 \\n 有甲乙二人，由小贩起家，后为小商业于汉口，二人相友善，然性皆桀黠。 \\n 一日相谓曰：“吾等营营，终所得无几，不如捐一官候补，庶有发财之望。”甲 \\n 曰：“吾辈各捐一官，财力不足，且不能相助，不如以我之名捐官，而汝助我， \\n 庶乎合宜。”乙深然之。翌日筹款交甲，甲拚挡数日，亦凑成巨款，合之共得三 \\n 千金，约甲出七成，乙出三成。乙询己应为何事，甲曰：“汝不谙书算，无可位 \\n 置，当以门子一事屈君可否？”乙在市井中，亦尝出入衙门公馆，视平常仆人已 \\n 若帝天，得作门子，于愿斯足，竟欣然许诺。甲遂捐一大花样巡检，至广东。甲 \\n 待乙颇骄倨，虽燕居未尝稍宽假，乙颇衔之。然钱已入甲手，不能自脱。乃悉心 \\n 交结同类诸前辈，于蒙蔽把持之法无不研究。不二年，甲得补五斗司巡检，乙随 \\n 之往。五斗司为粤东巡检首缺，乙无几时，与地方诸痞棍习熟，凡巡检应得款项， \\n 多为乙所阑取。且多方营奸利，甚至伪造甲手书，向富人讹索，甲均不之知。无 \\n 何六年期满，甲升官去任，偶觇知乙腰囊甚富。大奇，问之，乙虽饰辞对，而隐 \\n 隐若有骄甲状。甲知有异，乃乘人静时延乙入，与之好语，始知乙数年所蓄，已 \\n 倍于甲，甚自悔恨。及升补他缺后，缺适瘠，而甲用度稍费，不二年已用去万余 \\n 金。阴念如此非久计，因与乙商，欲与乙合资捐一大八成知县。乙笑曰：“天下 \\n 出资少而犹欲骄人者，自古及今，恐未之有？”甲心知乙欲与己互易主仆之分， \\n 又念前时因贪作主人之故，受乙亏己不小，因急谓乙曰：“吾固欲推君为主人耳。 \\n 吾辈入都，君改名捐知县，而指四川，以前之事，谁则知之？吾愿供执鞭之役， \\n 其资则君七我三可也。”乙念已阅历久，料人不能欺我。且南面之荣，己未尝得。 \\n 今从甲言，是名利两获矣。”遂欣然许诺。甲遂丐病，偕乙携眷入都。过梅岭， \\n 甲即置酒与乙痛饮，遂尊乙为主人，而己则改执仆隶之役。乙至京报捐知县，之 \\n 四川，逾年选万县。万县为四川省商务要地，水陆辐辏，乙甚得意，见甲意气甚 \\n 盛，时以言语凌跞甲。甲稍有所欺蔽，皆为乙所摘发，甚怅憾。欲弃之归，则银 \\n 已交乙，又不能索回。因发愤考求欺蔽之术，又求得诸老辈师事之，不数月尽得 \\n 其术，且更出乙上。四川省事，与粤东大异，其用术法，固多乙所未知。无几， \\n 甲借他事啖乙，乙信之，因以银钱事委甲，甲浸渔冒滥，无所不至，乙均不能觉 \\n 察。久之，乙见甲服饰稍奢，颇怪之，亟为查察，始知甲已积至十余万金，乃大 \\n 惊。一夜置酒召甲讲和，相约以后公见，仍行主仆礼；私见则仍为友朋，至所入 \\n 款，无论若干，概行平分，以昭公允。不四五年，两人均得三十余万，而甲以前 \\n 此私营之故，独多十余万。时川中大吏，新有更调，而新任督臣，好参劾州县。 \\n 二人知宦途之险，乃商酌罢官，归至汉皋。二人合本设数巨肆，并多买盐票。为 \\n 子孙计，时治酒过从。且每举从前互相欺蔽之事，以为笑乐。因叹曰：“吾辈悔 \\n 不皆作仆人，此时当更富，始知彼之南面称老爷者，皆为小的辈穿鼻者也。” \\n ◎陆葆德 \\n 陆葆德者，或言河南人。精拳勇，曾中武举。入都与宗室某较技，某被殴死， \\n 论抵。遇赦免，乃为标客，为人护资货。一日护某客货甚多，道出其地，遇有来 \\n 劫者，陆却之。俄引健儿数辈来苦斗，陆又获胜。已而其酋至，尤柔捷。与陆持 \\n 亦未能胜，酋遂放仗引之归，请与其女相较。女素得父传，尽其技，且加精焉， \\n 是日仅能相御。酋大喜，竟以女妻陆。陆本能文，改试文场，竟中甲榜，散馆为 \\n 令于蜀。然好色，妾媵至十四人，精力遂甚衰减。然与朋幕燕集时，犹自炫其技。 \\n 时夏月，院中棚甚高。陆立阶前，拍手一呼，即腾立棚上，众咸失色。一日署中 \\n 为母寿，偶归室，适见贼展袱括取财物，遽前捉之，贼上屋，陆亦上屋，贼跃过 \\n 屋数重，陆亦从之行。贼掷瓦击之，陆直以手接取。俄而人役麇集，贼适误踹坏 \\n 墙坠地被获，陆严刑欲讯其不法事，贼大言曰：“我辈十三人，由齐至此，中途 \\n 相失，否则岂为汝获？毙我可耳，安肯说平日事。”遂毙之杖下。陆五十余即死。 \\n 今犹有人在蜀中。 \\n ◎田秀栗 \\n 田秀栗字子实，陕西人。初捐从九，官于蜀，继捐升知县，令成都。丁文诚 \\n 督川，闻其贪劣，将劾之，田惧。时制军苦督署之窄，田阴伺得其旨，审知督臣 \\n 自山东来，山东抚署素华敞，乃修督署，尽规其制，由是得督臣欢。又为雇二仆 \\n 妇，田阴许岁私给数百金，使侦制军动静。自是制军凡一举一动，皆为田所知， \\n 有所陈对，咸中窍会。又侦知制军债家某，使人嗾至川，索甚急。债凡三千金， \\n 制军窘，无可为偿。田乃白制军，能使之去，制军不得已许之。田乃引债主归， \\n 出橐中金偿之，制军于是不复能劾田，东乡案结。前督文公，实有令提督李有衡 \\n 督兵进剿之札，在李有衡处，文恐为所持，以属田。田素与李善，乃先为伪文书 \\n 一通，匿袖中，且先约一友，随后往。田见李慰问毕，询所以自免之策，李曰： \\n “吾有文督札在此，若死则俱死耳。”田曰：“文官多巧，其中有趋避语，宜出 \\n 示我，当为汝辨之。”李不疑有他，遂取出与观。正指点间，忽外传有客至，李 \\n 出见客，田匆促中急以伪文书易之迳去。李送客归，即曰：“顷视文书，果如君 \\n 言，当无他矣。”遂匆匆别去。李返视前札则已易去“督兵”二字，已改为“相 \\n 机”矣，始知为所卖。大悔恨，由是见钦使无复可置词。文既得札，三叩首谢之。 \\n 田他事诡谲多类此。后为泸州牧，忽见案牍犯人有李有衡字，大惊，遽倒地死。 \\n 其柩自陕至川，过昭化某渡，亦没于水（或云：“田给李之家属非而给李也。” \\n 俟考。四川有一灯谜曰：田秀栗给文书。打《四书》一句，是“难乎有恒”矣， \\n 即指此事）。 \\n ◎游布政 \\n 游布政智开尝官安徽之和州。州妇女好抹牌，不事事，游欲禁之而患不能。 \\n 乃令诸丐曰：“凡见人家赌博者，得入丐钱。”和民家屋，多临街安窗，于是诸 \\n 抹牌者，欲闭窗则无光，开窗辄为丐所见，此丐去，彼丐复来，不堪其扰。乃相 \\n 率罢抹牌。曾文正督直隶时，患吏治之弛，乃调游及某君至，直以为他州县表率。 \\n 后为永平府，去任时，言官或劾其十七车尽载银币，某公独奏保其必无是事，乃 \\n 得免议。然游性褊小，不识大体。官粤藩时，首府某君患游苛察，思有以钳制之。 \\n 燕见时突询曰：“大人此次入京，所耗费亦不赀否？”游戚然曰：“颇亦不少， \\n 大约两万余矣。”某因曰：“此在今日，亦不得不如此。”游后知其有意钳己， \\n 甚恨之。后升巡抚，旋署总督，乃劾去之。又游性苛细，在抚署时，署为国初尚 \\n 可喜王府。署之西偏有一园，虽亭榭久虚，然草木颇丛蔚，有大树数株，大率三 \\n 四百年物。游辄令锯木，令署中守门者售于肆，得银五十两。守门者令人舁树出， \\n 则当地绅民，谓园中树关一城风水，无得锯。若辄锯者，则吾辈见人舁木出，即 \\n 聚众打之，守门者乃不敢出木，然银则已缴矣。又衙前有官屋数十间，令署中役 \\n 隶居住。偶空两三间，役隶等因私租与人。游知之，令录租入官，其他行多类此。 \\n ◎史学笑柄 \\n 湖北两湖书院，甄录肄业各生，多系高才，然滥竽者亦复不免。闻某年腊底 \\n 大课时，史学中有问《三国志》史法题，堂中某生盛称吕布辕门射戟一段，文法 \\n 最妙。并引金圣叹所批“妙哉！妙哉！”为一时土林传为笑柄云。 \\n ◎海山仙馆 \\n 粤东盐商潘氏，最称富盛。其花园名海山仙馆，颇具邱壑。潘之裔名仕成者， \\n 奢汰愈甚，后以欠国课，不能缴，家被籍没，园亦入官，此同治季年事也。园价 \\n 昂，一时无人能购，乃用开彩法售之。共三万条，每条银钱三枚，数日即满额。 \\n 逮开彩时，为香山一蒙师所得。此人本寒士，以骤得巨产之故，恣嫖赌，全园不 \\n 能售，则零碎折售。先售陈设古玩器，次售假山石，次拆门窗售之。未一二年， \\n 余过其处，则全园已犁为田，惟颓垣败瓦，犹约略可数。得彩之人，已潦倒死矣。 \\n 又潘尚有《佩文韵府》板，则抵与山西某票号云（或曰：“海山仙馆”四字，离 \\n 合观之，适是每人出三官食六字。出者，出银钱三枚也，官食者，款归官也，颇 \\n 为巧合）。 \\n ◎求书 \\n 刘文清公书名重一时，然求书不易。有某公同直军机，时馈刘精品饮食，刘 \\n 辄函谢。不数日则又致馈，年余未尝倦。一日刘诣某，某忽出一册，启之，咸刘 \\n 手迹。刘讶其多，视之，即己平日谢函也。某因曰：“不有此馈遗，何得如许珍 \\n 迹耶？”刘大笑。 \\n ◎兴国州 \\n 洪逆之党，攻武昌洪山时，罗忠节守洪山，贼屡攻不下，募能破官军者，赏 \\n 五千金。兴国人独出应命，尽力攻击，果破洪山，诣贼酋领赏。贼酋怒骂曰： \\n “汝辈不惮自杀乡里，不义如此，留汝何为？”命尽杀之。兴国人至今犹以为大 \\n 耻。 \\n ◎陈公轶事 \\n 陶文毅公督两江时，陈公銮为陶表弟，在其幕中，左文襄亦同事。文襄颇朴 \\n 直，陈年少俊美，且有文才。陈好游曲巷，尝悦妓某，偶问妓曰：“汝意中欲嫁 \\n 何人？”妓对曰：“无过左师爷，其次即君。”陈甚怪其语。时文毅太夫人知陈 \\n 狎游状，因召谓曰：“汝果有是意，宜先使见我，果佳即当为汝娶之。”陈喜谢。 \\n 妓由旁门入见太夫人，太夫人果赏之，即为陈娶为妾。后陈督两江，妾已扶正， \\n 去初嫁才十五六年耳。后生子。 \\n ◎曾文正大度 \\n 曾文正未达时，尝赴省乡试，肄业岳麓书院，以后至故，与某生同屋。某生 \\n 性颇褊躁，其书案离窗可数尺，文正因置案窗前以取光。某生怒曰：“吾案头之 \\n 光，自窗中射来，今为汝遮，则减吾读书之光矣。”文正曰：“然则令我置案何 \\n 处？”某生指床之侧面曰：“可置此。”文正竟如其言。文正中夜读书，某生又 \\n 怒曰：“平日不读书，此时乃来聒噪人。”文正为之低声潜诵。是科文正中式， \\n 报到之日，某生捶床大怒曰：“此屋风水，当为我得，今乃为汝夺去。”或诘之 \\n 曰：“彼之书案方位，乃汝所教，何为怪彼？”某生愈怒曰：“正坐如此耳。” \\n 凡某生不情之举动，同人咸为抱不平，而文正处之燕如，故识者均知为大器云。 \\n 文正尝至江南筹资，得百金，尽以购全史，携归，一年毕诵。其精勤如此。 \\n ◎满营 \\n 国初杭城初驻满营时，满人住城中者，或不能仰体上意，遇妇女乘舆过满营 \\n 者，每迫令停轿掀帘，捏手抚足，无所不至，杭人患之。于是绅士告诸将军，假 \\n 他事出至某处，易小轿，帷四面，露手帘外，纤指长爪，俨若妇女，入满营中。 \\n 诸无赖果令停轿，掀视则将军也，大骇欲返走。将军大怒，命执至署，枷责有差。 \\n 自是此风稍戢。此事或云即巡抚所为。又按前明时杭之富人，悉住西城，故国初 \\n 特圈为八旗兵丁住扎之所，然汉人甚不喜之。或建议谓营中屋字，应仿兵房之式， \\n 于是高大之屋，一时毁去，俾满人不得居住云。 \\n ◎内廷供奉 \\n 前数年时，慈圣志存颐养，命挑选能书画琴棋之妇人入内供奉。又留心民事， \\n 命浙省织造，选进能蚕织妇人数名入内，以供顾问。织造因选之杭湖两府，然恐 \\n 民间妇女，不谙体制，乃令人再三教导之。复告以如询及物价，当如何陈对，诸 \\n 人咸唯唯受命。入内供奉，颇蒙优眷，年余给假令归省家。诸人以在大内，久承 \\n 宠眷，多为诸大臣所未有，遂骄视一切。至家，一湖州妇人见县令时，言语顶撞， \\n 令呵之，妇曰：“我在内廷，见如许大官，汝一小小知县，敢如此耶？”令大怒。 \\n 次年诸人入都，当由县起文，令乃止，不使此妇得行，而以病详织造。后诸人入， \\n 慈圣询此妇何病，他妇诉称为令所遏。慈圣怒，令织造勘送入都。令不得已，乃 \\n 遣妇，而再三求妇为之弥缝前过焉（或曰：“诸妇既与令忤，令乃为代告病，诸 \\n 妇知之，共作一摺，言令罪，至省，乞嵩振青中丞代奏，中丞收其摺，不为通， \\n 遂已。”）。 \\n ◎家书 \\n 余友罗君，藏有包慎伯家书一通，录之足见前辈操行之纯笃。其文曰：“兴 \\n 实见字，十八日之书，至廿六方到此，迟延至八天，可诧之至。昨责汝阿辛薪水 \\n 一节，汝须细思之。我少而贫窭，壮而游四方，堂上二老，皆赖姑太太女代子职。 \\n 若无姑太太，我何能奔走谋甘旨？溯我落拓江湖四十余年，一贫如昔，而菽水不 \\n 缺，儿辈宦成，果谁之力？微姑太太，汝辈有今日哉？况汝少受姑母钟爱，视如 \\n 掌珍。乃既壮大，并不知报德，而并其子之四金之薪水亦吝之。我不责汝，天亦 \\n 不福汝矣。做人道理，全要明白。我在天长时，佐人书记，月得三千，而以二千 \\n 济郑大哥，不足又为称贷以益之。此事汝知之，我于郑大哥尚尔，况汝于姑太太 \\n 哉？粉饰之词，我不愿听，总之阿辛薪水必送，且与汝之任期相终始。至嘱！至 \\n 嘱！李提戎之润笔，三千乎？三金乎？便望寄来为要。七月晦父字。”末附一行 \\n 云：“百合粉并不见佳，下次不必寄售。” \\n ◎二十四史 \\n 相传纯庙时刊印廿四史，时上雅重文史，患多舛谬，常自校核。诸臣虑无以 \\n 逞上意，乃故于明显处错误数字，俾待宸翰勘正，以惬圣怀。然不免有漏未正者， \\n 故今殿板书，常有讹舛云。此说甚奇，然曲意承迎，其极必至于此，至此则心地 \\n 更不可问矣。 \\n ◎太医院 \\n 仁和朱侍郎，尝奉命试太医院官学生，侍郎自以不解歧黄，及浼精医学者恭 \\n 拟一题，袖至院。题纸既下，见诸生皆袖手默坐，若未得题者。侍郎怪之，遣人 \\n 询问，则同辞对曰：“向来题目，皆出御制《医宗金鉴》，今非是，故不敢作。” \\n 侍郎大窘，乃求得《医宗金鉴》，匆促摘一二语命题，不意诸生犹袖手如故。又 \\n 问之，则曰：“向来出题，只是在首卷中检取，今尚未合例也。”亟如其言改题， \\n 始得终试事。又向例太医院恭请圣脉，皆隔别分拟，而又不得大相歧异。医官患 \\n 得罪，皆推一资格稍长为首，凡用药之温凉攻补，皆此人手持钮珠某粒为记，各 \\n 医生皆视为趋向。又所开必须精求出处，故诸医拟方，必用《医宗金鉴》，取不 \\n 能批驳也。至次日复诊，照例不能复用旧方，又不得多改，惟酌改三两味，方为 \\n 合格。故复诊数次，即与初方宗旨，迥不同矣。 \\n ◎贡物 \\n 满清贡例之弊，几至不可思议。朝廷宽大之恩，如果品之属，例须入贡者， \\n 由官给价，并不使小民受亏。但就福建一省论之，荔枝、龙眼、佛手、酸枣糕、 \\n 燕窝、鱼翅等物，均由官发价，向民间平买，此国初定例也。厥后吏胥舞弊，克 \\n 扣价目，十给二三而已，至今并十之二三亦无之。且业此之民，须先与吏目议定， \\n 每年应纳几何，方准给据，始得采办，如佛手一物，以供玩也。闽中所贡，年不 \\n 过六百斤，盖例由军署给价银九十六两，令民间领办，今则每年反纳吏目百余元。 \\n 又小民有栽种佛手之家，不得卖诸他人，只能售与办者，其价目之贵贱，亦定于 \\n 办贡之人，其问情弊，可想而知。佛手为至小之物，弊尚如此，而况其大者乎？ \\n 盛京贡辽阳香水梨五十担到京，除霉烂外，只余三十担左右，输入大内。计该处 \\n 雇夫五十名，挑运十余日，抵京只得三十担，所费已属不赀。倘以此费购梨，尚 \\n 得数倍。且盛京官吏，藉办贡名目，讹索小民，亦复不赀，殊可慨也。 \\n ◎林文忠公 \\n 向闻林文忠公烧西商鸦片烟土而不给价，故致启衅。近闻人言，彼时实以茶 \\n 一箱，易烟一箱。而茶为胥吏所办，中多杂以砂石。既至欧洲，又以不能售，寄 \\n 回。商人耗本无算，遂致激成衅端。又文忠闻伍氏通西人，乃屡苛罚之，曾令缴 \\n 军饷至数百万。伍每入见，多为署中人所侵，至费千金，始得一椅。后林复出， \\n 陨于军。或曰：“实伍畏其复至，使人谋毙之。” \\n ◎粤东团练 \\n 义律欲以兵入粤省，徐广缙时为制军，大惧。乃问伍策所出，伍曰：“宜使 \\n 民间多为团练，而游行街市间。”乃往谓义律曰：“汝欲入城，督抚无不可，然 \\n 民间皆不欲，团练满街市矣。”义律不信，必欲入。伍曰：“可与君先以夜往观 \\n 之。”入城时，见鼓逢逢然，火灼灼然，以为民兵果盛，遂退。徐入奏，其词甚 \\n 夸，宣宗因封徐子爵，巡抚叶名琛男爵，而团练兵多得功牌。时人嘲之曰：“逢 \\n 逢顶或有书不孝子、不孝男于纸，投徐制军轿中者，徐大怒，遍物色，并吊取生 \\n 童试卷，核其笔迹不得。或曰：‘举人刘华东喜嘲谑人。’取其平日书字核之， \\n 果是。乃奏革刘举人云。” \\n ◎通商初制 \\n 西人初通商时，凡轮船入虎门口则缴军火，出口始给还，西人不得辄入城， \\n 其严如此。 \\n ◎粤东潘氏 \\n 潘仕成盛时，姬妾数十人，造一大楼处之，人各一室。其窗壁悉用玻璃，彼 \\n 此通明，不得容奸；又禁不使下楼；有所需，则婢媪致之。潘另住一室，夜间欲 \\n 召何人侍寝，则呼其行第，使人召之。潘败，一日将散诸妾，则令人楼下呼之曰： \\n “几姑（粤俗婢仆呼主人之妾，多以入门之前后次第之曰几姑），老爷召汝，可 \\n 扃门来。”至则潘谕之曰：“今不需汝等，汝欲留者，吾仍月给汝金若干，否则 \\n 给汝四百金，任汝所之，惟不复上楼。”一人去则又呼他人，散者十之九。诸人 \\n 初不预备，故房中物，纤悉未取。 \\n ◎文襄旧事 \\n 左文襄佐骆文忠幕时，长沙富人常氏，有子杀人，当论抵。以独子故，遍贿 \\n 官绅，求寝息其事。文襄执不可，常氏恨且惧，乃辗转托人求文襄勿问。文襄曰： \\n “此事若问吾者，吾犹谓必杀之。”卒论罪如律。 \\n ◎文襄小像 \\n 左文襄入都，醇王特引至府第，两人并坐，使精于摄影术者为照一相，后以 \\n 一纸呈上。又有西人为文襄塑一像，今奉长沙祠中，双目炯炯如生，视之可怖。 \\n 然髭颇短，与今市中所售文襄照不类。先时四时皆以上等时服更易，冬则貂褂， \\n 或玄狐褂，后为偷儿盗去，乃更用其次者。骆文忠亦有塑像，在求贤馆。成都骆 \\n 文忠祠亦有塑像，宛然如生。 \\n ◎杨厚庵宫保 \\n 杨勇恪公起自行间，其居乡里，循谨孝义，里中入至今称之。其在军中立战 \\n 功，积勋至开府，事迹详史传。闻其持行，有他将所不及者。法越事起，公奉特 \\n 旨募勇援台。时庞省三为巡抚，重公名，先为公募勇数营。公至省，见多市井， \\n 不可用，改募之。庞又荐某为将，某乃旧隶公偾事者，公告以不可用，庞衔之。 \\n 适是日届太后万寿期，文武官绅应庆祝。初所司置拜垫，公与绅士伍公先时至， \\n 拜位列大府后。藩司某至，见公拜垫居第三，曰：“公昔为总督，今为钦差，朝 \\n 廷班次，宜有序。”公谦不肯，藩司因请之，乃亲移公拜垫于巡抚之左。庞至即 \\n 行礼，不知公前之谦也，更恨之，乃日催其拔队，阴持饷不给。藩司请示，不置 \\n 可否。长沙民习于兵，见乡兵至，辄欺侮之。兵怒，数斗詈，或延烧民间草房一 \\n 间。庞遂命闭城门，且榜示民得诛乱兵，格杀勿论。阴欲激变，即日以纵兵焚掠 \\n 入告。且谓彭公受命即行，而杨乃逗留长沙久不去。于是部将多愤懑不平，幕府 \\n 中亦怂公疏辩。公慨然曰：“朝廷方忧边，何忍更以琐屑烦圣虑？降罪我自当之。” \\n 然朝廷知公，卒未下庞奏。公至闽，与守官等，议办防守机宜。幕府欲公入告， \\n 公曰：“此守臣事，吾特助为之耳。若我入告，是占守臣颜面也。”卒不入告。 \\n 时须渡台，而我海军悉已为法人所歼，督臣等意欲留公省中。因问公渡台事，公 \\n 曰：“吾奉朝命渡台，是须即行。”问行期，公未语。翌日公巡阅炮台，提军方 \\n 留宴，公起入厕，久不出，众久候，不敢催。逾日始知已改装附舟渡海矣。后和 \\n 议成，公遂归。公在家与诸乡绅齐列出门，但坐平常肩舆，至乡即乘竹轿，与田 \\n 夫野老问答如平交。中兴以来，诸将帅纯笃无过公者，人多以是称之云。 \\n ◎王壮武 \\n 咸丰间寇起岳州，屡失守，城中无人烟，曾文正以空城难守，未尝措意。王 \\n 壮武独奋然曰：“岳州为湖南门户，何得置之？”遂毅然以二营兵驻守其中。俄 \\n 而寇大至，兵少粮绝，几濒于危。文正遣炮船往，欲援之使出。诸营哨官欲请迁 \\n 避，而惮壮武不敢发。兵众稍移就东城，壮武怪询故，部下白言，兵众饥疲，欲 \\n 就船。壮武知不能强，而耻于前说，急拔刀欲自刎。部下救之，得不死，遂登船 \\n 去。壮武以书生将兵，忠勇奋发，其部勒营陈，皆用己意。其点名辄鼓吹升座， \\n 望之威严若神。其部下将咸勇敢善战，人目为老湘营云。 \\n ◎田兴恕 \\n 田兴恕，凤凰厅人，勇敢亚于鲍忠武，江西贵州多有战迹。闻其行军江西也， \\n 一日偶率部下数百人出，突遇寇大队至，围之数重。田引兵入一地，四面溪水环 \\n 流，田令四面部队，而己卧吸鸦片烟。寇数喊杀，皆植立不动，寇稍怠。久之， \\n 或坐或立。田挥刀突进，众从之，寇出不意，悉披靡，杀伤无算。田乘马素驯良。 \\n 一日出战，马忽跃而人立，炮子猝至，洞其胸，田跳而免。战罢田埋马村中，而 \\n 亲祭之。田后以杀洋人，论戍伊犁，士卒感其恩，从之去者数百人。所至责供给， \\n 州县甚苦其扰。时左文襄征回，攻循州不能下。田至，自请愿任破州，一战下之。 \\n 文襄奏其功，得释罪，免戍归。 \\n ◎左文襄奏议 \\n 左文襄公奏议，语气多改窜，不复尽用原本。如奏查李次青摺，公既为李辩 \\n 战败不得为罪，而后复申之曰：“惟李在湘不得意，复钻营江西，得有优保，实 \\n 为无耻。”按左与李至交，而入告之言，乃切直如此，实为近来督抚所不及。今 \\n 此语均已删去。嘻！左公不自讳，而后人乃为代讳，直道不行，甚可慨也！ \\n ◎罗忠节公 \\n 江右某公，为秀才时，罗忠节公带兵过其县境。某公故与令稔，因往询罗公 \\n 之行军如何，令嗟叹曰：“罗公真圣人，吾见行军者多矣，未见有如是肃整。” \\n 某公大惊，因即往谒。将至营，兵数人牵一牛至曰：“秀才来甚好，适有民人来 \\n 营诉牛为他营兵盗去，帅命吾等往索，他营兵不服，与斗胜之，遂以牛归。而牛 \\n 主闻斗，惊惧免去，吾等无所归牛，今当请秀才代交牛主。”某公卒谒罗公而退。 \\n 罗公克复某城，某公又与他绅往谒，罗公曰：“君辈来甚佳，今贼未大受伤，虽 \\n 得城无益，吾须即往。此间存现银谷甚多，吾已命兵众运置一处，勿得携分毫。 \\n 汝辈可即以此办保甲团练也。”语讫，即驰马去。已而他将所带绿营兵至，掠取 \\n 存物，一时便尽。公守洪山，寇攻屡不得志，出赏格募广济兴国人围攻，死亡甚 \\n 多。时江西告急，促公往援，公以屡奉诏诘责，不即克复湖北省城状，故未得即 \\n 赴。一日，寇大股猝至，公督队下山，未几寇已至，各发枪炮。时公戴长穗小帽， \\n 着棉马褂，突有枪弹伤公额，兵众闻主帅受伤，阵稍动，公犹指挥全军，旋冲旋 \\n 退，故寇不敢迳逼。公血殷袍袖，众劝速归养伤，公不肯，使两人夹扶徐行至营， \\n 公立门外。众兵由是咸奋而前，寇遂退。公是夜语言即模糊，次日报知胡文忠， \\n 文忠旋来省视。公卒以伤后受风，遽殒于军。 \\n 按此所述公殉难状，与奏报稍不符，然系得之亲在营中之人，当得其实，故 \\n 录之。 \\n ◎江忠烈公 \\n 江忠烈公初率团练兵剿寇时，兵皆招募，公激以大义，皆奋勇愿死敌。时命 \\n 公协剿广西寇，诸将怯懦，皆主尾追，虽向忠武亦然。公独奋然曰：“随贼东西， \\n 将无已时，非截击不可。”诸将皆曰：“寇势方盛，不宜轻敌。”皆不愿行。公 \\n 再三言之，乃曰：“君等既如是言，请自为之。”惟乌蓝泰深然公说。遂与公同 \\n 绕出贼前，截诸蓑衣渡，时公兵才数百，乌兵亦不多，而寇势方盛，一战，乌殁 \\n 于阵，公为铁杆伤腕坠马，两亲兵掖之去。公复追扼道州，道州已陷。公又至省 \\n 助守，俄而贼又至。时城外石马铺有河南陕西兵各数百，贼奄至不及战，悉跪降， \\n 咸被贼屠杀。前队至，城中犹未觉，罗绕典乘肩舆出城，数十武始觉，乃倒抬而 \\n 入。时城中大帅多而不一，公请于诸帅曰：“南城外有小山尚可守，宜速扼之， \\n 则西北角运粮犹可通。如被合围，则难守矣。”众相顾莫肯前往。因即委公，公 \\n 即率所部兵三营前往，城由是得固守云。 \\n ◎邓公 \\n 贼之围长沙也，多募矿丁，因令掘地道，道成，轰坍城十余丈。邓公时率镇 \\n 筚兵六百人，多强悍不畏死，即驰往堵御。贼上，屡被遏退。缺处近学使署，署 \\n 中积钱可数千缗，学使急募人运石填城，凡运石一块，给钱一千文。于是人争运 \\n 石前往。时邓军与贼抵拒，兵贼扭合，持战猝不可分。或陷入缺中，筑城者不暇 \\n 问为兵为贼，即并筑其中，贼卒不得逞。后修城得骨甚多，乃并葬一坟云。邓复 \\n 扼守江南之石子湾，时部下适分大半助他处攻剿，公所将才数百人。俄贼大至， \\n 众言不可敌，宜速避。公曰：“吾受国恩至重，义不宜去，汝辈可速自为计。” \\n 众感公恩义，亦不肯行，公曰：“汝辈同死此何益？不如姑去，将来犹可为报仇 \\n 计。众犹不肯，公曰：“既如是，与其徒死，不如计伤贼。”乃尽以所余火药， \\n 埋置地下。俟贼至即轰发。于是贼等多被轰死，而公及部下亦于是日殉难云。 \\n ◎老湘营 \\n 日人之海城也，分扼唐王、亮甲两山，筑炮台掘濠，为固守计。时淮勇已败 \\n 不能军，湘勇新集。日人思以轻兵之在辽东者颇明纪律，于贫民贸易，务得其平， \\n 惟向富户勒助饷项，故贫民愚者受其饵，多感之。富者虑其扰，密以情告老湘营 \\n 统将李公，预伏兵半边街左右。夜昏黑，日人至者约三百人，数人甫入街，伏遽 \\n 起，击杀三十余人，擒数人。一骑坠而毙之，后知为大酋之子也。李公由是轻日 \\n 人，以为易与，数挑战，日兵不出，越数日，队大至，分沿村庄而前，湘军分三 \\n 路应之。贺长发率中路，战未几，日兵即退，贺领队逐之。日兵纷登唐王山，贺 \\n 部逐登山半，见左右接应者不至，遽返。中有两兵植旗不肯退，贺遣人喝之乃退。 \\n 日兵乃由壕入垒，徐发炮击我师，伤多人。论者以为此役若左右齐至，乘锐气而 \\n 入，日炮不及施，台可夺，山可据，海城唾手可得，实中日胜负之机，惜其时漫 \\n 无以赴也。 \\n 湘军再胜，李公益骄。淮军将徐邦道者，谄事倍至，李公颇以儿视之。湖南 \\n 亲军营将刘树元，恃夙将，屡以言相抵，龃龉不相得。又屡约分攻唐王、亮甲山， \\n 屡不如约。时日人已定计抄牛庄，苦其兵少于我，乃抽山东据城邑之兵，从分水 \\n 岭过，攻所必救，故趋我陪京。依军据案山站，闻警回援，以书告诸军帅慎防， \\n 无应者。依军方拔队，日兵蹑之，战不解。李刘登山远眺，刘命发动大炮助击， \\n 李曰：“不可击，此依军也，勿谓吾不早言。”诘朝依遣人来谢，乃知借此退日 \\n 兵，又惜其不可发也。于是人乃从此道径抄牛庄。牛庄者，数百里平原，中一市 \\n 镇，无城郭沟池可守，又无山川险要可扼。而该军饷械屯其中。各将帅觊海城可 \\n 旦夕下，争前趋，仅魏军两营留守。初七下午，日兵渐至，魏部奔告其帅，乃率 \\n 四营回援，尚以为海城窜出轻兵，亟达刘树元慎顾前敌，勿庸虑后。不知日兵已 \\n 遍牛庄东北，有混迹入市者。市外一天主堂亦扛炮据其巅，有惊告者，魏恐挑他 \\n 国衅，听之。初八黎明出队，日兵已先阵，排枪数发，我伤亡多，虑不支。一裨 \\n 将请于魏帅曰：“事急矣，愿率所部冲锋，得势则大军随进。”魏颔之。乃率一 \\n 营奋勇而前，为日兵枪队排击，将尽歼焉，裨将者与所余数十人俱就擒，魏部鸟 \\n 兽散。方战之顷，李率所部赴牛庄，魏邀其合击，李以未饭辞，欲乘其疲而取全 \\n 胜也。讵兵入市，四散觅食，魏兵逃逸。日人以炮封市口，聚兵环数里，湘军欲 \\n 出不得，殊死战，鲜降者，死伤约千余人。李匿一典肆，日人攻之甚力，击杀不 \\n 少。乃逾垣之贺匿处，贺任为前路，旋被枪子伤洞股，舁而行，苦战得出，时已 \\n 夜过分矣。说者谓老湘军起于王壮武，盛于战陇坂，收复天山南北二万里地，而 \\n 终于牛庄云。然日人虽胜，卒以此重湘人，不敢蔑视，以是知前贤之遗泽远也。 \\n ◎某公 \\n 前某公使欧洲至英，英有诸贵达人为大会燕之，其意甚殷勤，糜费亦甚巨。 \\n 至期某公忽不欲往，于是翻译等甚难其事，再三譬解始去。比将散时，某公忽恋 \\n 恋不欲行，然主人及诸客咸鹄立候。翻译等又婉转言之，始辞去。又某国外部与 \\n 谈一事，属归商政府，某君率意言曰：“何谓政府？政府即我，我即政府。”又 \\n 某制军在公司船，睹洋琴，问舟中有人能鼓琴否？船主以敬制军故，大索舟中， \\n 得一法国女子之善鼓琴者。然以连日晕吐，见发未理。船主强起之，梳发理衣， \\n 使赴琴案。制军见女子至，亟避入房，女子恚怒，以为己。赖译者婉言，云华 \\n 俗，男子见妇女必避，此是尊敬之意。制军之避去，实是此故。今在房中，正静 \\n 坐听汝抚弄矣。女子闻之，为一弄，译又伪传制军命，赞谢之，女子乃悦而去。 \\n ◎儒林外史 \\n 《儒林外史》之权勿用，即是镜也。是镜行多矫伪，已载野史四编《杌志》 \\n 中，检阅自知，兹不赘述。而匡超人又云：“实暗指汪容甫先生，相传先生情性 \\n 乖僻，一日晨出，忽潜回至夫人房中。时夫人方梳头，汪出不意，自其后抱之， \\n 夫人问曰：‘是何人来相戏？’先生怒曰：‘岂尚有他人敢如此乎？’遽出之。 \\n 后作《拟刘孝标论》，乃有‘蹀躞东西，终成沟水’语，实则夫人之出，固由先 \\n 生之疑误也。”按此二说，皆常州人语，不知确否。 \\n ◎穆彰阿 \\n 相传穆彰阿擅权时，偶一门生入都谒穆，欲求一信函至外省张罗。穆思少顷 \\n 乃曰：“汝某日可来。”至则穆无他语，但令之某省见某巡抚，令以手书扇呈之， \\n 并另书一扇与其门生。门生未测何故，往见某中丞，面呈中堂所书之扇，并言穆 \\n 中堂令来见。中丞大惊，又见某亦持中堂手书之扇，知必是中堂之要人，即日召 \\n 藩臬，令与各属员集资得万余金赠某，并重礼款之。 \\n ◎左文襄 \\n 昔左文襄罢西师而入朝也，愤纲纪之不举，盛欲有所整顿。朝中诸大臣颇相 \\n 忌畏，而未有以相制。已而察知议政王意亦不愿，于是群起侮弄之，或举其可笑 \\n 之端，编为小诗，转相谐谑。缘左侯不习于陈对，其初陛见也，慈宫甚劳苦之， \\n 且曰：“汝在外久，今在京须早起想不便。”左侯操湘音对曰：“臣在军中，五 \\n 更时便须弄起来。”诸人遂皆举此为笑。左又谓诸寅僚曰：“吾之妾善为盐齑， \\n 虽乡味，颇可口。”翌日尚遣人分致，乃仅各馈少许。诸人编诗，亦遂入之。又 \\n 左体肥，每当治事之时，喘息殊甚。诸臣伪为恭谨，相共扶掖，其实以为弄资也。 \\n 又诸臣知其欲研究诸务，任其自行料检，左顾此则失彼，举端则不能竟委，数日 \\n 茫无头绪。已而两江总督缺出，遂简放左公督两江云。 \\n ◎奇俭 \\n 阎文介之官山西，语戚某曰：“宜多携搭连布。”搭连布者，至粗且厚，阎 \\n 之任首制以为袍褂。属员有用摹本缎者，阎辄斥之，言今兵书旁午，汝辈何尚奢 \\n 阔？审如此者。必是多财，可捐资充军饷。属员等惮之，乃皆以搭连布为袍褂。 \\n 戚所携布且尽，价大涨。有知县某，以进士即用，闻其事，乃遍假贷华贵之衣及 \\n 诸佩物，服以入见。文介责其奢，曰：“卑职需次此间，所得宦囊，仅足制衣物， \\n 实在无此多金购搭连布。故只得服故衣入见，虽见参处，亦无可避。”文介惭不 \\n 复语，自后虽有著摹本线绉者，亦不复致诘矣。阎工会计，官户部尚书日，悉发 \\n 旧簿籍，一一综核，扶摘爬罗。得四百余万，由是朝廷得资以造颐和园。其所荐 \\n 达，悉多俭刻，一时有天下俭，一国俭之目。天下俭者，为李公用清。相传其自 \\n 原籍复入京时，徒步三千余里，未雇一车骑，都下闻者，咸大惊怪。官€南巡抚 \\n 时，日坐堂皇理事。夫人即坐其旁小室中，将产时不雇接生媪，既产遂毙。公之 \\n 仆怜之，为市棺稍美，公以为费，令易薄者。已而子亦死，仆更为市小棺，公叱 \\n 曰：“安用是？”及启夫人棺纳之云。一国俭者，为李公嘉乐。其为江西布政使 \\n 也，常呼剃发者与以二十文，已而呼问其仆曰：“吾与此人二十文，亦得意否？” \\n 仆曰：“外间剃发一次，亦须四十文，今为大人剃发，乃才二十文，殊不满所望， \\n 已垫付数十文使去矣。”公怒曰：“吾家中剃发，才须十二文，今与二十文，已 \\n 大过，汝乃更私增之乎？嗣后吾不须彼矣。”盖公夫人亦能供待诏之役，不假他 \\n 人手也。后二李均被言官劾去。或曰：“李公嘉乐官江苏时，有县绅某公将入都， \\n 群谋赆之。公独曰：“某公京朝官，吾辈何宜如是？”事遂已。后某公至津，一 \\n 日忽出银票一纸凡千金，遍觅其取银之肆不得，托人询之，人视之，乃不著名之 \\n 小银号也。人问所从来，曰：“李某所赠也。”人始知李虽阳却，阴实赠之，且 \\n 厚于他人云。时以俭闻者，又有卫公荣光。其抚浙时，早食惟油条三数枚，庖人 \\n 入内，悉须搜检，不准夹带鱼肉。一日公生日，僚属毕贺，公延至花厅，亟令庖 \\n 人治具，诸人咸谓当大有所饷。已而仆人捧两大木盘出，则累累者悉油条也。 \\n ◎曹州知府 \\n 浙东某太守署大名府时，尝捕盗至边境，其地距山东之曹州府境，才数十里。 \\n 时曹州知府某公，甚有干名，某太守因欲往谒之。甫至署门，见左右各列站笼四 \\n 架，睹其枷人颈处，油腻厚殆寸许，盖必站死人百数，始有此状，太守心为战凛。 \\n 入大门则两旁刀枪森列，威严可畏。延坐花厅，见案累累，颇怪此公见客处，何 \\n 处亦堆置公事。久之主人始出，坐始定，便瞠目视曰：“某今乃欲反。”盖斥某 \\n 相也。太守愕然，答曰：“安有是？且亦安能？”某哂曰：“汝汉人护汉人，况 \\n 为属员，安肯言其实？”太守知不可与论，乃亟誉其勤能以乱之，且曰：“君客 \\n 座尚理公事，足见贤劳。”某曰：“此皆盗案须杀人者，非盗案则不在此。”太 \\n 守曰：“然则君办盗案若干？”某曰：“殊不多，凡归案办者，才杀千余人。” \\n 太守讶问曰：“岂尚有不归案者乎？”某曰：“盗多，得辄杀之，何暇悉上闻？” \\n 太守又问其数，某曰：“亦几不过七千余人耳。”时某公到任才二年，太守怪曰： \\n “计时安得办如许？”某曰：“吾治此类事，皆有简法，不必尽烦刽子手也。” \\n 太守叩其法，曰：“除站笼死外，余则以四人仰置一条凳上，翻出其腹，以数人 \\n 分猝其头足。又一人持枣木棍，方上而圆下，其末锐，力洞其腹。洞四人讫，辄 \\n 充去。又举棍易洞他凳之人，顷刻数十人易易也。”太守闻之身颤悸，不复得语， \\n 遂兴辞出，太守今为候补道，某则已为巡抚矣。 \\n ◎记法越之役 \\n 法越之役，首尾数年。事定，粤中报销乃至二千五百万，当时闻者咸为骇诧。 \\n 近闻此款，粤中用者不过七百万，而张孝达制军借洋款三百万，及曾忠襄继用之 \\n 款，咸在其内。余则有代部借五百万，又续借二百万。而€南之岑、唐，广西之 \\n 唐、苏，台湾之刘，各军之饷。咸取给于是。还款则代部借者，仍由部拨还，而 \\n 粤东又岁筹得闱姓四十四万两四成报效（粤中官绅向收番摊，陋规不可裁革，令 \\n 以四充公，六成报效）。约四十万两，某款约三十万两，官售盐（盐仓剩盐，官 \\n 为售之）约十余万两，截至光绪二十年止，约得千余万两。又罚黄江厘厂书吏三 \\n 十万，罚海关收税家人十余万，有是蓄聚，故接任者亦无怨恨之词。又时在龙州 \\n 筑炮台十五座，琼州等处筑炮台数座，继其事者，以惜费故，凡琼州等处炮台， \\n 悉皆停罢。已订购之大炮，及另购之枪弹，悉移解于北洋云。 \\n 又时事亟，时粤东尝派员解军火至台，其人惮于渡海，私叩策于督署某君， \\n 某君教以方照轩军门营业台湾甚多，宜与交欢。某如其言，乃如油头与方军门交 \\n 往甚至。方军门喜，乃加派其侄解运，悉由商船分运渡海。其枪弹悉用货箱装盛 \\n 至岸，则用木筏渡登，前后运船十数，无一被搜获者。又海关家人某恃权横恣， \\n 制军闻之怒，手批命署中委员方便擒至署。委员得手批甚以为忧，往叩某君，某 \\n 君曰：“此易易，但须汝不得钱耳。”委员惶恐言不敢。某君又云：“汝果不须 \\n 钱，此事何难办？”某乃托人致某饮之桃李园，坐定，则所约督辕亲兵已至，某 \\n 乃出手札示之，某曰：“汝何弄我？”曰：“此奉制台札不得已耳。”乃拘至署。 \\n 监督某亟托巡抚将军皆不肯为言，乃使人致意制军曰：“某之罪不及死，盍罚之？” \\n 乃罚十万释之去。 \\n ◎纪文太守轶事 \\n 文微时曾娶一有夫之妇为妾，得志后，妾死。乃自撰《绛云小传》，极称其 \\n 妾之慧秀贤淑，工书善画，所纪琐事甚多。其开宗明义谓妾自言，虽侍前夫年余， \\n 并未破瓜云。 \\n 文性极俭，在河南太守任中，衣衫褴褛。每晨醒，即于枕上呼童买蒸馍馍一 \\n 个，送至衾中，大嚼。文早起盥面，必敷胭脂水，否则不能见客，盖面上有烟灰 \\n 之色故也。 \\n 拳匪起时，文烟瘾日增。及闻两宫西狩，则终日卧床吸鸦片，榜其房门曰： \\n “此处停灵，闲人免进。” \\n 文不用家丁，伺候皆亲兵，不准呼大人，只准呼二爷。文见上官，皆不请安， \\n 惟见荣中堂则请安。 \\n ◎皖省四参案 \\n 州县四参案，定例綦严。自捐例开后，实任州县，大率预捐加级，以备抵销。 \\n 皖省州县瘠苦，近年相率不预捐加级，忽忽十有余年。忽一日有部文咨皖抚，请 \\n 其照例查参。皖抚得咨始大惊，若依例案，则落职降官者，不知凡几。及托人商 \\n 诸部吏，吏曰“可于此后，每年纳一千四百金于我辈，则此事当永蠲除。但于每 \\n 岁终咨部，言皖省命盗各案，应得处分之官，因久未举办，查检甚难，容明年即 \\n 查清咨部”云云。缘堂司等官事繁，必不暇查究及此，但以此塞责可矣。其须千 \\n 四百金者，则以吏等因此须备办文书，不免花纸墨费也。皖抚不得已，从其言。 \\n 故皖省州县，自此得免四参处分，岁须凑资赂部吏矣。 \\n ◎耆英 \\n 耆英为两广总督，用度奢汰。每吸鼻烟，辄以手握一把擦鼻端，狼藉遍地， \\n 皆上品鼻烟也。其侍者不忍，或随时拾贮之。后其家贫甚，姑取拾贮之鼻烟售诸 \\n 肆，得数百金。 \\n ◎倭文端 \\n 初派学生出洋，及入同文馆学习，曾文正谓应多派举贡生监，倭文端谓，举 \\n 贡生监，岂可使学习此等事？卒如倭议。又定税则，文端谓烟酒琐碎之物，朝廷 \\n 何屑科税，遂定烟酒食物不税之例。又条约定每年六部九卿堂官，分诣各国公使 \\n 贺年，惟倭文端及祁子和侍郎，未尝一投刺云。 \\n ◎剑术 \\n 合肥李制军瀚章抚湖北时，一日为太夫人作寿，宾乐甚盛。忽一人便衣至， \\n 年可四十许，言欲登堂祝寿，阍者拒之。其人汹汹欲入，为制军所闻，乃命召入。 \\n 入即长揖曰：“君识我乎？”制军思之久，不能省记。其人即曰：“君亦记君家 \\n 后园树林被削之事乎？”制军愕然，亟改容加礼，称为神仙，请入座与宴。宾众 \\n 咸莫测所以，争前问故。制军愕然曰：“斯真大异事，余童时，与诸弟读书塾中。 \\n 一日散塾后，与诸弟嬉门前，见有一人，似自他方至者，方蹲而大便。旁有小包 \\n 袱，又一小纸裹，中似无物，而号然若猪尿泡者。余等觉其怪，遽与诸弟取纸 \\n 裹开视之，其人遽呼不可。已而见吾诸人已取纸裹，亟提裤前欲夺回，则纸裹已 \\n 开，瞥然有气冲出。其人顿足曰：‘殆矣，殆矣！’即蜷缩地上，若甚畏悚困惫 \\n 者。顷之，忽如有气回入纸中，其人亟以手握纸，则已如前状矣。余辈咸觉可怪， \\n 争问其故。其人悚然曰：‘汝等真大福人。余故能剑术，纸裹之中，乃剑也，向 \\n 出，必杀人始返。汝等前程远大，得无伤，已移于君家后山树木矣。’余辈咸怪 \\n 其语不清，次日入塾以语师，师曰：‘是极可怪，殆异人耶？汝等何乃交臂失之？’ \\n 亟偕诸童至后山观林木，则树杪枝叶，咸被削去。师及余等，咸大惊异。其人微 \\n 有须，若四十许人，今去彼时，已二十余年，而省视容貌，若不异前，岂非真有 \\n 道之士耶？”时制军子星吾太史，年方龆龄，亦亲闻之，因述于其友黄益斋观察 \\n 云。 \\n ◎张子青相国 \\n 南皮张子青相国，年已耋耄，而神气无殊少年。恭王问之曰：“君何修而得 \\n 此？”青相曰：“吾无他术，独能不用心耳。”恭王曰：“君真大能，位至军机， \\n 而能不用心，洵是难得。” \\n 青相最爱演戏。有僧虚舟者，日在其府中为戏提调，甚被宠昵。赶三尝谑之 \\n 曰：“有一僧死，见阎罗王，斥其戒律不严，僧极陈守戒清苦，可请验。王命剖 \\n 视其腹，则满贮青菜豆腐也。继一尼至，王斥如前，尼亦力辩，且引僧为例。王 \\n 又命剖视，则满贮稀粥面已。”盖北音稀粥，音近虚舟也。后被言官弹劾，逐虚 \\n 舟出都。 \\n 青相亦能自唱戏，花厅中无他陈设，帽架上置纱帽两顶，欲演戏时，即自戴 \\n 之。青相好梆子戏，京城梆子之盛由青相始。 \\n ◎诸葛亮 \\n 左文襄督陕甘时，闽人林寿图为藩司。林故工文字，雅好诗酒，并善谐谑， \\n 文襄时招与谈饮。一日外间报某处捷音至，林称其神算，颇致佩服之意。文襄拍 \\n 案自诩曰：“此诸葛之所以为亮也。”已而文襄言及时人，颇怪自称诸葛者之多， \\n 林亦拍案曰：“此葛亮之所以为诸也。”文襄恶其轻薄。后林调任某处，竟劾罢 \\n 之。 \\n ◎刚毅 \\n 刚毅尝于太后前荐其昔日抚苏时之中军王定扬曰：“王定扬竟是臣手下一个 \\n 黄天霸。”慈圣颇哂之。时荣相亦同召见，出谓刚曰：“黄天霸虽好，但只可惜 \\n 取那施百全的，竟是一个包袱脚儿如何？”包袱脚者，京师语，谓人满腹是戏， \\n 口中却唱不出之谓也。刚闻之，甚以为恨。 \\n 刚尝于拟谕旁添“毋蹈积习”四字，以授仁和，而“蹈”书为“跌”。仁和 \\n 见之，乃取朱笔密点跌字四围，旁另添楷书一蹈字，始终未变辞色，时人皆服其 \\n 雅量。 \\n ◎集资造船 \\n 张荫桓至美，某领事上书，言旅外洋商民，愿集资造船，无事则商家运货， \\n 有事则备国家之用。张据咨总署，总署谓恐轻易启衅，力驳之。已而张入总署， \\n 薛叔芸出使英法，复申前说，张亦驳之。盖己所不能成之事，亦不欲人之成也。 \\n ◎人名簿 \\n 林文忠有记人名簿四册，分题“千古江山”四字，凡姓之第一笔为“丿”者 \\n 入千薄，第一笔为“一”者人古簿，“、”者人江簿，名下兼注号及籍贯，亦略 \\n 载其言行。 \\n ◎贿寇 \\n 道光末年，英军入扬子江。阮太傅家居，与其徒江寿民等，募资备盛礼，使 \\n 人馈其统带，为扬城求免。时西兵本无意于扬，扬遂得无恙。已而洪秀全兵至， \\n 江亦贿之，如贿英之策，贼匪从旁去不入城。逾时又至，贼仍入城，屠掠无异它 \\n 处。而扬民恃有贿，故不迁，被难者愈多。江无以自白，遂投江中死。时丁俭卿 \\n 晏在淮安，亦欲为之，并先以枣子、栗糕、灯笼鸡子，盖取早立登基之意也，后 \\n 闻江死乃止。 \\n ◎辛丑直隶用款 \\n 回銮皇差，共用一百九十余万，内由外省协解七十八万，由赈捐项下提用五 \\n 十余万，善后局支出二十余万，南三府地丁银三十余万。每尖站报销二万八九千 \\n 至三万余四万不等，宿站报销三万八九千至四万余五万不等。 \\n 赔款八十万，暂向赈捐项下借拨。 \\n 陵差请部拨六十万。 \\n 省外抚恤教民款，共请二百万两，由京饷及北洋海防公费划拨，实津贴各州 \\n 县一百余万，其余七十余万，以十万作课吏校士之需，以十余万安置降匪，十余 \\n 万作还借地方公款。 \\n ◎度支杂记 \\n 近年户部，常时不过存银二百万两，每月放八旗兵饷四十八万两，虎神营等 \\n 又一百余万两，故所存之银，才足发三月兵饷。司计之臣，时时仰屋兴嗟。而联 \\n 军入京时，顿有五百万者，盖彼时以军需紧急，各省饷银，一时凑集，故有此数 \\n 也。 \\n 修颐和园，其款多出之海军经费，闻约计三千万两。其修理费则出土药税。 \\n 土药税每年有一百四十余万，归户部拨款者，才三十余万，余均归颐和园。太后 \\n 驻园时，每日须一万两。 \\n 醇王薨逝，修祠造坟诸费，咸由部拨，约共用五百万。祠中九连灯，开销九 \\n 万两，户部接内务府咨即付，不敢驳诘。 \\n 州县杂款，报销尤不可究诘。有尝任直隶之莱水者，言莱水每年收牛羊税约 \\n 得六百两，而才报十三两，而藩司署费二十四两，道署二十两，州署十四两，余 \\n 皆县官自得。又月领驿站费三百两，而由县给发不过五十两，则每年获数千矣。 \\n 又税契一项，年可得数千金，而向只报一百两。廷杰为藩司，欲令尽归官，县官 \\n 甚虑之，姑使人询天津何如。时某为天津，入见裕制军曰：“天津每年收税契三 \\n 万，而报销只列数百两。然津地冲繁，公私各费，皆取给于此。今若尽归之，将 \\n 以何给费？”裕制军曰：“藩司既必欲如是，吾亦不能与争，略增旧额何如？” \\n 某令曰：“愿增为八百，不知可否？”裕曰：“可矣。”令欣然，于是莱水亦只 \\n 增二三百金云。 \\n 甲午、乙未，东征粮台报销费八万两。 \\n 凡京师大工程，必先派勘估大臣。勘估大臣必带随员，既勘估后，然后派承 \\n 修大臣。承修大臣又派监督，其木厂由承修大臣指派领价。时承修大臣得三成， \\n 监督得一成，勘估大臣得一成，其随员得半成，两大臣衙门之书吏合得一成，经 \\n 手又得一成，实到木厂者只二成半。然领款极不易，必年余始能领足，分多次付， \\n 每领一次，则各人依成瓜分。每文书至户部，户部辄核以无有，再催始少给之， \\n 不如是则恐人疑其有弊也。木厂因领款烦难之故，工价愈大，盖领得二成半者， \\n 较寻常工作，不过二成而已。 \\n 近来大工，如祈年殿，至一百六十万，太和门，至一百二十万。 \\n 内务府经手尤不可信，到工者几才十之一，而奉内监者几至十之六七。戊戌 \\n 因皇上将至津阅操，南苑亦预备大阅，造营房若干，报销一百六十万，而李莲英 \\n 得七十万。太后尝命内务府大臣购灯数百盏，此大臣自恃慈眷未行贿。已而灯入 \\n 内，内侍故污之以示太后曰：“某所办差乃若是。”太后亦怒曰：“毁之。”即 \\n 时取数百盏灯尽碎之，狼藉满地。即宣此大臣入，令其拾碎玻璃，拾毕始止。 \\n 大内费用，由户部拨交内务府者，同治四年一案，定为三十万两。同治七年， \\n 又加三十万两。后内务府每年时向户部支取二三十万不等。至光绪十九年，户部 \\n 堂官奏参内务府堂官，不能撙节。时福中堂为户部尚书，兼内务府堂官，出奏时 \\n 照例违避，后均得处分。已而忽由内降旨，以后每年再添五十万两。 \\n 粤海关每年供用三十万两，杀虎口、张家口、淮安关所收税课，亦归内用。 \\n 户部岁奉太后十八万，皇上廿万，名曰交进银。皇上之二十万，于二月初缴，太 \\n 后之十八万则每节交五万，年下交八万。端节银于四月底交入，中秋银于八月初 \\n 交入，其年下银，则于十二月初交入。 \\n 大内银库，存一千六百万两，太后处尚有三万两金。 \\n 太后发内帑银。惟戊戌春，赈四川灾五万两，为令户部先垫，而准在拨内务 \\n 府款时扣回者。余则虽名内帑，实仍由户部发出。 \\n 同治二三年，忽内因乏用，令内监送金一箱，令户部派员至内领取。内监送 \\n 至委员处，立即委箱而去，委员大窘。良久乃得一人，即托其回至部，遣人入内 \\n 将箱中物取出，委员始得回。 \\n 同治七八年间，上尝手批至户部取银，户部见条付银，不敢核也。 \\n 宁苏杭州之织造，每岁发五百万两。 \\n ◎部匾 \\n 六部皆有匾，上书某年谕满大臣等，宜时至大内某官，敬谨阅看某朝所立御 \\n 碑。今各部多失去，其存者亦大率以纸糊之。前某部尚书某公，因署中大堂撤造 \\n 及见之。旋查宫内所立碑，系专谕满大臣。大略谓“本朝君临汉土，汉人虽悉为 \\n 臣仆，然究非同族，今虽用汉人为大臣，然不过用以羁縻之而已，我子孙须时时 \\n 省记此意，不可轻授汉人以大权，但可使供奔走之役”云云。呜呼！深远矣。 \\n ◎和珅 \\n 和任大学士，和珅在军机日，手持水墨画轴，韩城师见之曰：“贪墨之风一 \\n 至于此。”又尝捉韩城手衤帝视曰：“状元宰相手，果然好。”韩城曰：“此手 \\n 但会做状元宰相，不会要钱，有甚好处。”闻者凛然。 \\n ◎岳威信 \\n 岳威信公钟琪，由文改武，屡立战功。有诗集若干卷，尝过卢生庙，题句云： \\n “只因未了尘寰事，又作封侯梦一场。”较之无病呻S吟Y更为雄壮。 \\n ◎集句联 \\n 张文端公集《论》、《孟》作一联云：“约失之鲜矣，诚乐莫大焉。”实于 \\n 身心有益。近时陆璞堂前辈，任考功日，有联云：“我有好爵，子宜高官。”张 \\n 萼楼观察在京候试日有联云：“佛言不可说，不可说；子曰如之何，如之何。” \\n 言皋云书室联云：“多识前代之载，不读非圣之书。”则皆才人所宜尔也。诸城 \\n 师为韩城师集一联云：“即今民风尽熙，当令元气常调和。”大臣之言，迥出 \\n 寻常万万矣。 \\n ◎年羹尧 \\n 年羹尧七八岁时，随父遐龄湖北巡抚之任。一日父出，大风，江中浪涌如山。 \\n 羹尧欲泛舟游黄鹤楼，家人百方拦阻，羹尧不听，乃驾舟破浪而行。倾侧颠簸， \\n 几于溺者屡矣。比游黄鹤楼，顾盼自雄。日暮风益猛，命解维渡江，众不敢忤其 \\n 意，复冒险而回。人怪而问之，曰：“吾年方幼，正当力学之时，若吾后福无穷， \\n 遇险必济；否则葬于江鱼之腹，亦了此一生。”髫龀之时，已如此桀骜，是以大 \\n 功虽立，终以跋扈伏诛也。 \\n ◎刑部 \\n 谚曰：“刑部四无。”谓门无匾，堂无点，官无钱，吏无脸也。 \\n ◎王露 \\n 乾隆间，林爽文台湾壮大甲附之，围诸罗城。日久军饷断绝，文报不通。总 \\n 柴大纪遣人伪作乞丐装，中藏血书，乞粮于将军常青。台湾县知县王露曰：“流 \\n 寇满地，恐中途为所劫，请先遣其赝者，如得达，即以真继之。”遂装砖砾十军， \\n 封缄甚固，又用牛车若干辆装草柴，上加糠秕，覆以芦席。时有二人立门外遥觇， \\n 门役疑为奸细，执送王露。王露问之，二人曰：“吾等皆诸罗人民，因城中粮尽， \\n 故遣来探听。”王露乃伪叱门役曰：“汝何故妄执良民？”因呼二人至后堂谕之 \\n 曰：“诸罗绝粮久，余稔知之，独路梗，解送不易，奈何？今将先送伪物，贼劫 \\n 去过二三日，然后再送真物。请速归语城中，努力固守，无以乏食为忧。”二人 \\n 叩谢而去。次日黎明，拨老弱役二名，谕之曰：“尔等先以伪银米试之，途中倘 \\n 遇贼劫去，当重责，若能解到，则有厚赏。”二人唯唯去。至中途，贼千余人立 \\n 高阜，望之大笑，不阻亦不追。夫役疾驱而抵诸罗城，验封开视，则皆真银米也。 \\n 夫役共讶之，不解其故。盖王露于中途潜易之，诸罗既得粮，分与兵民，守御益 \\n 力。 \\n ◎胡某 \\n 杭人胡某，富埒封君，为近今数十年所罕见。而荒淫奢侈，亦迥非寻常所有。 \\n 后卒以是致败。兹就平日所闻者诠次于后，亦足资鉴戒矣。 \\n 胡有财神之目。相传胡幼时，作徒于某店，夜卧柜台上。半夜忽闻有人声， \\n 急呼众起，果得一贼，已僵矣，久之始醒。众询其故，则叩头言贫不得自存，故 \\n 逾垣入，冀有所获。不意甫入门，即见一金面神，卧于桌上，遂不觉惊骇欲绝。 \\n 众扶而释之，咸窃窃奇胡。胡后为某钱店司会计。有某中丞者，时有某官候补于 \\n 浙，落拓不得志。一日诣其店告贷，众慢不为礼。胡独殷勤备至，且假以私财。 \\n 某感之，誓有以报。迨后攵历封疆，开府浙江，即下檄各县曰：“凡解粮饷者， \\n 必由胡某汇兑，否则不纳。”众微知其故，于是钱粮上兑，无不托诸胡，胡遂以 \\n 是致富。 \\n 左文襄收复杭城时，胡亦由上海回杭。或有以蜚语上闻者，左怒。胡进谒， \\n 即盛气相待，且言将即日参奏。次日胡忽进米十数舟于左，并具禀言匪围杭城之 \\n 际，某实领官款若干万两，往上海办米。迨运回杭，则城已失陷，无可交代。又 \\n 不能听其霉变，故只得运回上海变卖。今闻王师大捷，仍以所领银购米回杭，以 \\n 便销差，非有他故也。时东南数省，当沦陷后，赤地千里，左方以缺饷为虑。得 \\n 胡禀，大喜过望，乃更倾心待胡。凡善后诸事，悉以委之，胡由是愈富。 \\n 左文襄西征时，苦军饷无所出，乃令胡为贷于某银行，以七厘行息。左藉此 \\n 得率军出关，故不以利重为嫌。其实此款仍由银行刷印股票，贷诸华人，以四厘 \\n 行息，三厘则银行与胡各分其半也。忆某年银行之执事人回国，香港诸西人公饯 \\n 之，酒半酣，座中忽一人起而问曰：“诸君今日饯某，为公事乎？为私情乎？” \\n 众曰：“自然是为公事。”其人徐言曰：“彼为左大人经理借款，曾告我四厘行 \\n 息，我昨获见其合同底稿，乃是七厘行息何也？”执事人色沮，噤不敢答，众亦 \\n 失色而散。 \\n 胡姬妾极多，于所居之室，作数长弄，诸妾以次处其中，各占一室，如永巷 \\n 然。胡不甚省其名，每夕由侍婢以银盘进，盘储牙牌无数，胡随手拈得一牌，婢 \\n 即按牌后所镌之姓名，呼入侍寝，每夕率以为常。 \\n 胡酷好女色，每微服游行街市，见有姿色美丽者，即令门客访其居址姓氏， \\n 向之关说。除身价任索不计外，并充与其父或夫或兄弟之美馆。于是凡妇女之无 \\n 志节者，男子之茸者，无不惟命是听。而其市肆店号所用之伙友，大半恃有内 \\n 宠，乾没诓骗，无所不至，遂至于败。 \\n 胡荒淫过度，精力不继。有以京都狗皮膏献者，胡得之大喜。盖他春药，皆 \\n 系煎剂或丸药之类，虽暂济一时，然日久易致他疾。惟狗皮膏只贴于涌泉穴中， \\n 事毕即弃去，其药性不经由脏腑，较他药为善。然京中他店所售皆伪物，即有真 \\n 者，而火候失宜，皆不见效。惟一家独得秘传，擅名一时，而有时亦以旧物欺人， \\n 伪作新者。故胡每岁必嘱其至戚，挟巨金入京监制，以供一年之用，所费亦不赀。 \\n 某年有人于津沽道中遇其戚某，询以何往，彼亦不讳言，并告以制膏法，惜日久 \\n 忘之矣。 \\n 胡败后，自知不能再如前挥霍，乃先遣散其姬妾之平常者，令其家属领归。 \\n 室中所有，亦任其携去，所得不亚中人之产。迨后事渐急，谣言将有籍没之举， \\n 乃亟择留其最心爱者数人，余皆遣去。则所携已不及前，然犹珠翠盈头，绮罗被 \\n 体也。暨疾亟，其家人并其所留之姬遣去，则徒手而出，一无所得矣。其幸不幸 \\n 如此。 \\n 江浙诸省于胡败后，商务大为减色，论者谓不下于庚申之劫。盖时惟官款及 \\n 诸势要之存款，尚能勒取其居室市肆古玩为抵。此外若各善堂、各行号、各官民 \\n 之存款则皆无可追索，相率饮恨吞声而已。胡死之次年，值中元节，杭例有盂兰 \\n 盆会之举。有轻薄子，故于其居室前设一醮坛，悬蟒袍、补服、大帽、皂靴及烟 \\n 具、赌具诸寓物于壁，旁悬一团扇，题其上曰：“雪岩仁兄大人法正。”见者粲 \\n 然。怨毒之于人亦甚矣哉！胡之母亭年九十余，当胡未败时，为母称觞于西湖云 \\n 林寺。自山门直至方丈房，悬挂称寿之文，几无隙地。自官绅以至戚族，登堂祝 \\n 寿者踵相接。暨胡殒后，母亦继殁，则其亲友方避匿不遑，到者寥寥。其家新被 \\n 查抄之命，虑人指摘，丧仪一切，惟务减杀，无复前之铺张矣。论者或比诸《红 \\n 楼梦》之史太君，洵然。 \\n 论曰：综胡之一生言之，抑亦一时无两人也。当其受知湘阴相国，主持善后 \\n 诸事，始则设粥厂，设难民局，设义烈遗阡；继而设善堂，设义塾，设药局，修 \\n 复名胜寺院，凡养生送死，赈穷恤贫之政，无不备举。朝廷有大军旅，各行省有 \\n 大灾荒，皆捐输巨万金不少吝。以是屡拜乐善好施之嘉奖，由布政使衔候选道被 \\n 一品之封典，且赠及三代如其官。外人之商于华者，亦信为巨富，中朝向之假贷， \\n 苟得胡署名纸尾，则事必成。至于委巷小民，白屋寒士，待胡而举火者，咸颂胡 \\n 祷胡不置。呜呼！何其盛也。及其败也，此方以侵蚀库款被县官封闭告，彼即以 \\n 伙友无良，挟资远遁告，身败名裂，莫为援手，宾客绝迹，姬妾云散，前后判若 \\n 两人。呜呼！何其哀也。岂生平所获皆不义财，故悖入者，亦悖出欤？抑务广而 \\n 荒，受逾于器，人满则天覆之，故及身而败欤？梁武帝有言曰：“自我得之，自 \\n 我失之，亦复何憾。”其师之定论也夫？ \\n ◎刘锡鸿 \\n 中国铁路之不能早开，实因刘锡鸿之摺所阻，四万万人为奴之祸，实基于此。 \\n 刘为法国使差时，往往敝衣趿鞋，举止蹒跚，衣带飘舞，徒步出外。而最爱立于 \\n 最高桥梁之上，周望四处。其随员等切谏之，刘大怒曰：“你等不知乃翁意，欲 \\n 使外人瞻仰天朝人物耳。” \\n  \\n 　 \\n  \\n  \\n 　"}
