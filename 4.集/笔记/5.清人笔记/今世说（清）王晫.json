{"章节": "\t\t卷一", "正文": "　 \\n 卷一 \\n 　 \\n  \\n 德行 \\n 梁苍岩教子弟家法醇谨，虽步履折旋进退，必合规矩。自理学经济诸书外，稗官野史都不令流览。然必使涉猎诗词，曰：所以发其兴，观群怨，俾识古人，美人香草皆有所寄托也。[梁名清标，字玉立，北直真定人。癸未进士，历官尚书。笃学不倦，每退食，即帘阁静坐，啸咏自娱] \\n 孙钟元甫逾弱冠，丁内外艰，率昆弟苫块倚庐，阅六载如一日。居恒不为崭绝峭特之行，自公卿以逮布素，皆欢然诚信相接，如坐人春风中。[孙名奇逢，直隶永城人。年十七举于乡，既乃屏弃不事，澘心濂洛诸儒之绪。家庭雍睦，如见三代气象。避地苏门，累征不起，从游日众，所居渐成邑聚] \\n 徐敬庵少负至性，父死豫章，蒲伏数千里求遗骸。闲关险阻，猛虎在前，初不色动。感父见梦，得死处，卒负骨以归。[徐名旭龄，字元文，浙江钱塘人。读书刻责，毅然以古人自待。登乙未进士，历官大中丞] \\n 胡励斋父患脾疾，日夜侍汤药，衣不解带，目不交睫，下至中裙厕牏，皆自涤之。及卒，三日勺水不入口，一恸吐血数升，遂以哀毁成疾，寻亦不禄。室无妾媵，稿无旨蓄，士论惜之[胡名亶，字保林，浙江仁和人。己丑进士，历官右通政。性谦下，不以行能骄人。厚重不佻，终身无疾言遽色] \\n 魏天民教子敬重师傅，饮食必亲视，束修金必至精者。尝曰：人冀子孙贤，而不敬其师，犹欲养身而反损其衣食也[魏名兆凤，字圣期，江西宁都人。为人忠孝，岳岳多大节] \\n 严颢亭以宏奖人伦为己任，凡词场艺苑，苟擅一长，必倾心倒屣，不惜齿牙为游扬。时论其名在三君八俊间[严名沆，字子餐，浙江余杭人。乙未进士，历官少司农。性坦易，接人处事，洞然无隐情。其牧已谦冲退约，虽践九列，抑然如寒士。平时不至有声色加人，虽家人妇子有过，微言相警，取善改而已] \\n 黄庭表性落落，惟与人交当生死患难，不肯转目相背负[黄名与坚，江南太仓人。童年颖悟，诗一目文二三目即记忆。三岁能识字，五岁能诵诗，八岁酷好唐人诗录，小本携出入，辄为蒙师所禁抑。十四岁慨然有志于古学，欲遍读周秦以下书。甫三年，读周末诸子六朝以上者几尽。己亥成进士后，又中博学宏词科，官翰林] \\n 方稚官孝友性成，事父少傅公服勤尽养。少傅尝曰：是子先意承顺，不愧古养志者。已少傅遇变闽中，乃尽鬻田庐迎柩以归。少弟稚稷偶随之吴门，遘寒疾，舌苔厚几寸许，稚官以帛裹指拭口中，四十日始愈。指为溃烂[方名成郯，浙江遂安人。少时梦入一山寺，有语之者曰，子宿世为僧，名本祚，因自号本祚居士。祖直完令寿宁，以循良著。父书田历官东阁大学士。身为世胄，弱冠饩郡庠，初不以贵介自矜。及子象瑛成进士，亦澹约如平时。手录格言，以崇澹泊远权势为鉴诫] \\n 黄仙裳幼赴童子试，为州守陈澹仙所知。后陈官给事中，以事系狱贫甚，黄售其负郭田，得百金，尽以赠陈，与之同卧起囹圄中。陈后得释，两人同出白门而去。陈殁后，黄赴桐乡往吊之。至之日正陈忌辰，举声哀号，感动行路[黄名云，江南泰州人。长身玉立，能诗文，善谈论，负气慷慨。逢俗人稍不合意，辄谩骂之。人多目以为狂，不敢近。陈名素，字函白，浙江桐乡人，甲戌进士] \\n 泰州守田雪龛居官廉，黄仙裳与周旋，绝不干以私。后田落职在州，不得去，黄自汝宁归，囊中仅有二十金，乃先至田寓，分其半以赠。后语人曰：是日吾先至家，则家中需金甚亟，不得分以赠田矣[黄客汝宁，太守金公为黄旧好，赠贻极厚。时有别驾郑君，所知客多不能成行，黄一日遍召客，置酒高会，酒酣，以太守赠金尽散诸客而去，故归时止存二十金，其贫如故。人多笑之，黄不以屑意也。田名作泽，字小宛，河南商邱人] \\n 周栎园在闽，有赵十五陈叔度皆工诗，没不能葬。周出俸金葬之西郊，题曰词人赵十五陈叔度墓。寥落无所之之士，时渍酒其下[周名亮工，字元亮，一字减斋，一称栎下先生，河南祥符人。中庚辰进士，累官少司农。方颐丰下，目光如电，材器挥霍，善经济，喜议论，疾龌龊拘文。吏当大疑难，剸断生杀，神气安闲，无不迎刃而解。性严岸，居官不肯假借官里人顾，好嘉与后进。尝置一簿坐上，与客言海内人才某某，辄疏记之。宦辙所至，山陬海澨。有以读书能为文名者，必枉车骑过之。有可致者，即为拂席开阁，或又令进其所知，使耳目间不遗一士，然后快。得一善力，抽扬之惟恐不及。虽少年一才一艺，不惜齿牙出其名字。老生贫交，相依如兄弟，有著作不显著者，务表章之不遗余力。尤嗜绘事及古篆籀法，每天明，盥漱出外舍，从容谈说古今图史书画方名彝器，皆条分节解，尽其指趣。客退，则手一卷灯荧荧然，至夜分归寝，以为常。著述多至数十种。赵名璧，陈名鸿，俱福建侯官人] \\n 毛大可游靖江，当垆冯氏者悦其词，欲私就之。毛谢曰：彼美不知我，直以我为狂夫也。径去[毛名奇龄，一名甡，字齐于，浙江萧山人。官翰林，少与兄万并知名，人呼小毛子。性恢奇，负才任达，与人坦然，无所忤。贤者多爱其才，匿就之。善诗歌乐府填词，所为大率托之美人香草，以写其骚激之意。缠绵绮丽，按节而歌，使人凄悦，又能吹箫度曲] \\n 计甫草客邺城，遍询谢茂榛葬处，得之南门外二十里。见小冢颓堕荒草中，为赋诗吊之。求其子孙不可得，因固请邺中当事，为封土三尺余，禁里人樵牧其上。立碣志之曰明诗人谢茂榛墓[计名东，江南吴江人。丁酉孝廉，忍辱好奇计，勃勃有飞扬之气。负经世才，常自比王猛马周] \\n 王介人与郡司李严方公善，王无子，严赠之妾。妾故有夫，兵驱散后访至王所，王哀怜，立还妾重妻其夫[王名翃，浙江嘉兴人。少失学，论孟不卒读，识字而已。弱冠偶览琵琶传奇，欣然会意，曰：此无难，吾亦能之。即据案唔唔学填词，竟合调。自后学不少懈，乃工词曲，又进工诗。家故贫，自攻诗，贫益甚。居室如斗大，一长须候门，婢汲浆，妇执爨给饔餐。王树膝苦吟，落落不问家人产。好奇计，多大言，遇知己，岸帻抵掌，谈论不休。严名正矩，一称洯庵，湖广孝感人。癸未进士，历官侍郎。霞奔玉映，关六铃推为绝席之雄] \\n 荆元初为丹阳巨族，族之人推元初为词正。每春秋时享庀俎豆省牲，牵率群从子姓执笾裸献，不以年至为让，不以寒暑为解。祀毕，手料简酒肉，序列长幼，饮三行，顾视同坐诸老人曰：吾族大子弟数犯法，不可以无教。令乃书二簿明征其善否，召不率教者前，责之曰：某年月日以某事应擿罚，虽甚顽梗，若挞于市，无所容，退而相戒，莫敢犯。一郡之人咸称其宗法[荆名文端，字肃之，江南丹阳人。尝官鸿胪，辄与职，家居以孝悌闻。先人资产推其上腴，以与仲叔二弟。仲蚤亡子幼，荆成就之，讫于举进士。为人强力任事，醇谨笃诚，性方严，寡言笑，不妄交与，好面折人之过。其中宽然长者也。轻财好施，见孤嫠穷饿者倾囊橐，毁质剂，无几微德色。君子谓其处己也，惠而勤。其教人也，肃而宽。其事先也，敬而有礼。后以子廷实贵，封兵部主事] \\n 毛太素督修秋租，田户以稗湿充数，太素置不复问。或诘之，乃恻然曰：田户力田作苦，尚不能饱妻孥。吾姑譬之鼠雀耗耳。比至岁祲，颇不能自给，勿顾也[毛名之履，字尔旋，浙江遂安人。嗜学，积书数千卷，丹黄皆遍。为文奇肆自姿，不名一体。应举几得复失，遂绝意仕进，日课子为文。其子际可，年十九赴省试，太素叹曰：孺子文他日必能荣世，然以汝文为佳，则雅非吾意。若使汝改辙从我，恐误汝生平。汝就所能勉之，吾不复阅汝文矣。际可中戊戌进士，果以文称于天下] \\n 王慕吉丧父，负土成坟，居庐不出，服阕食，贫自守。有非意加之者，处之岿然，不以一言较臧否[王名范，字君鉴，一字心矩，四川成都人。肆力经史，工诗古文词。辛未成进士，筮丹阳县令，治漕有功，擢御史。会遭母艰，时已大乱，遂移家入吴。丹阳之人闻其至，争愿割田宅授之，谢弗受，东阡西陌与父老过存见者，初不知为旧令也。子担四名于蕃，官司李] \\n 田彿渊少时名，善属文，陈黄门谓夏考功：此子才气卓荦，他日必成伟器。后黄门殁，子幼贫，墓傍荒田数十亩，彿渊代内官租二十年。复与友人梓其遗集，谓客曰：无以偿黄门大德，生平每以为愧[田名茂遇，江南华亭人。戊子孝廉，才辨器识，绝出流辈。读书穿穴经传，落笔为诗歌古文，衮衮不能自休。与人交，好倾身为之，尽穷达盛衰，誓不得而移也] \\n 田彿渊妻孥终岁布衣粝食，客到，治具甚盛留，累月不厌。后进生以诗文就正，有小好必极口称许。世谓彿渊家贫而能好客，才富而能好善。萧孟昉性慷慨不吝施予，尝蠲田谷数千石，具饔餐以活狱囚。又为逋赋者完室家，赎子女，其好义如此[萧名伯升，江西太和人。豪詄自喜，意气卓荦，交游满天下] \\n 沈临秋为节母求海内诗文，得数百篇，置箧中。遇盗失之，沈号哭道中，七日不去。时佘山寺老僧晨起，见供桌有一卷书，封识甚密，署曰烦上人亲致沈孝子，沈遂得之[沈名泓，江南华亭人，癸未进士] \\n 王瑞虹初聚族居长版巷，一夕盗入其室，无所获，遂纵火。时火猝起，人又畏盗，皆屏迹不敢前。祖母沈年髦，不能避陷烟焰中，径路且绝。王挺身投焰，负之出，毛发为焦。两得无恙，人咸异之[王名湛，字澄之，浙江钱塘人。少负至性，端重不佻，及壮，状貌奇伟，长七尺有余，双眸炯然，美髯如画。平生自奉甚约，宾客过从，则牵衣投辖，穷日夕不厌，一以坦衷待人。出言洞见肝膈，尝面折人过，人不加恨而多敬畏之。有告之以过，亦必欣然改容谢。与人期，终始不爽，视人事如己事，为之规画经理，必竭其智力而后止] \\n 包惊几笃于友谊，与吴东湖善。吴卒，抚其家甚至，后方嫁女，闻吴女将适人，贫不能理装，即以其女之奁具赠之。己女后一载始嫁。时论称之[包名捷，江南吴江人。有才名，与弟振同举壬午南闱，时称二包子。咸亦举壬子孝廉] \\n 毛继斋尝过一债家，其人设食坐，毛身出外酤。顷之，妇薄帷与毛通语，毛惊而去，遂弃债不复往[毛名应镐，字叔成，浙江杭州人] \\n 姜子翥被难系狱，顾与治力营救，不能出。除夕遣甥梁尔砺同囚守岁，久始得雪[顾名梦游，江南江宁人。性严介，耻于进，困省试数十年，以次举明经，应得仕，弃去。故交显者数强起，卒以病辞。任侠，恤死友，尝与莆田宋比玉善。比玉殁十余年，与治走闽哭，伐石表墓。南州苏武子工古文，夭，与治镌之板行世。武子以有闻。北平于司直好奇结客，游秦淮，死无恤者，与治含殓理丧，即又板其文传。司直费考功笔山，罢官贫不归，石阡分宅居之。殁，葬顾氏茔傍，岁时祭。始笔山令福清稿佚，远求得之行世。又周旋释剩公难，几株及，剩公寂，搜其辽左杂咏存之。其高致类此。梁亦慷慨有至性，多类与治。姜名鹤侪，江南镇江人] \\n 陆丽京学既渊茂，立志以忠诚自勖。有人属书邮寄者，务令必达，且终身未尝私扣一函。时人比之阮长之不侮闇室[陆名圻，一字景宣，浙江杭州人。文行彪炳一时，事亲至孝，居丧执礼，人拟之高子皋] \\n 赵希干年十七，母病甚，割心以食母。既剖胸，心不可得，则叩肠而截之，母子俱无恙。其后胸肉合，肠不得入，粪秽从胸间出，谷道遂闭，饮食男女如平人[赵江西南丰人，至性纯笃，粥粥如不出诸口。举乙酉明经，以母老不仕，隐于星技] \\n 李叔范初读书，及兄叔则补诸生有名，叔范遂让长兄，使专治经史，而身任经营内外，已承父命，使分产，叔范意逡巡不忍答，辄曰：有长兄在，凡田宅俱请受其下者。叔则亦曰：吾家一区一廛，并吾弟所益。吾当受其下者。兄弟交让不置，里中闻者竞嗟叹，至以名呼曰李氏兄可为模，弟可为楷。一时传为嘉言[叔则名士楷，叔范名士模，浙江鄞县人] \\n 沈去矜为人孝友，父殁，毁瘠呕血。东乡盗起，焚其堂。堂本分居属两兄，既烬，去矜即割己宅居之。久之两兄欲徙去，去矜念兄贫苦，僦屋固留以让兄[沈名谦，浙江仁和人。少颖慧，六岁能辨四声，益长笃学。尤好为诗古文，尝自言著作须手定自刻，庶保垂远。若以俟子孙，恐故纸斤不足当二分直也。僻处杭之东，偏声名籍籍，吴越齐楚之士过，鼓邨车辙恒满] \\n 孙无言居广陵，以能诗闻。布衣之士有工一诗擅一技者，莫不折节下之。其少旧通籍，自方伯郡守以下或招之，亦不往。南洲王于一客死武林，无言为之奔告故人，经营其丧，纪其妻子，俾归葬于南昌[孙名默，江南休宁人。性潇洒绝俗，志欲归隐黄山。累年未遂。四方贤士大夫，作诗文送者以千百计] \\n 唐容斋有母丧，会贼入邑中杀长吏，吴人死者相枕籍。唐缞麻苴杖，卧于丧侧，贼逐之，环棺三匝，且泣且骂。贼以刀斫唐，弗中，中几，几裂，刀亦寸寸断。贼相顾惊怪，稍稍引去。自是遂相诫，无敢入唐孝子门[唐幼而好学，顾有清羸之疾，父怜之，诫勿过自苦。唐不敢伤父意，乃夜引灯帐中，卧览而默疏之。质明，视裀席间血丝如络。文以大家为宗，每一篇出，见者以为王唐复起。治家尚俭，食无兼豆，而雅好宾客。舄屐到门，欢然握手，袒裼呼卢，参横月落。与人交不侵然诺，人有婚丧之请，未尝以无为解，有古侠烈丈夫之风] \\n 陈际叔葬父拮据，营办颇竭资财，发穴得旧棺，急掩之曰：冥漠君不安，即亲灵未妥也。仍厚礼葬师而遣之[陈名廷会，一字瞻云，浙江杭州人。生有至性，居父丧，断去酒肉，傫然骨立，乃以贫教授河渚间。旦夕哀号，涕零枕席，闻者为之酸感] \\n 姜桐音历世仕宦，而无籯笥。然性喜中友之急。山阴徐伯调家被贼，贼质其子男而要之赎，徐不能，姜卸妇头上妆赎之[姜名廷梧，浙江会稽人，大司农一洪仲子。幼给捷行，文不起草，口所诵即成句。论者谓其诗类何景明。近为诗者莫过也。妇祁氏名弢英，忠敏公长女，贤有文章。每与姜倡和，或姜远游，则必诒诗相问讯。有静好集。徐名缄，喜出游，所至饬厨传争相为欢，四方请教，日益辐辏。第简傲，未能委曲随世低昂，韦布轩冕，相形转骄。每见之诗文，以寓忼忾，以故人多娼之，间有困者] \\n 沈甸华闻人有过，辄自警曰：吾得毋有是？亦以此训其子弟。又尝言：人多读书则识进，且能自见瑕疵。故终身都无足处[沈名兰先，浙江钱塘人] \\n 王丹麓遭外艰，丧葬尽礼，衔恤霣涕风雪中，重趼远涉，遍告当世钜公，乞为志传，成帙曰幽光集，士大夫读而悲之[王名晫，一字木庵，浙江钱塘人。好坐溪上听松，自称松溪子，见者称为松溪主人。喜读书，所交多一时贤豪长者。遇同好辄谈论移日，或至信宿不厌。其他虽相对，终日卒不妄交一言。匪类故多恨之。平生重然诺，与人期，或允所请，不爽时刻，性不耐饮，复善愁。凡在六合之内，或有才士涂穷，佳人失所，每闻其事，辄为於邑。甚至累日减餐，终身不见有喜色] \\n 孙幼闇少贫，训童子，学拳拳忘劳，有不率教则挞之，亦自悔骂流涕。朱近修叹曰：孙郎审有气人。遂相携遍交邑之诸名士，由是著名[孙名宏，浙江海宁人。幼孤贫，奉母氏依外家张，遂名张孙宏，貌古质弱，性落拓，喜饮酒奕棋，醉后叫呼，胸气益急。里社高会，邀之饮且奕。诸名士知其好胜，故困之饮奕连负，闷闷不能发，舒抱木柱摩其腹。诸名士相揶揄以为乐。壬午举于乡，已就选，得宣平教谕，未几卒于官。朱名一是，一称欠庵，浙江海宁人，壬午孝廉，才以无所不有，为大文以随感，而肖为工。抱经纶之宏略，少不见用于时，中岁辄自放废，与方外缁衲为侣徒，以著作送老。当世惜之] \\n 吕翼令在白下闻父丧，踉跄就道，冲雪兼程，遂废眠食。比归，一恸几殒，勺水不入口者五日。杖而强起，书蓼莪诗悬之座侧，三复流涕。论者谓吕不废蓼莪，正与王裒事异而情实同[吕名律，浙江仁和人。事父母笃孝，年已强壮，孺慕不衰。执亲丧一遵礼制，寝处苫块蔬食三年，亲朋好会，概辞勿与。每遇忌辰，身服缟素，不御酒肉，不苟言笑，涕泪终日] \\n 袁重其状貌臞然，能读书识字，好以礼义自维，不苟言笑。与四方贤士大夫交言而有信。乡里交叹为善人[袁名骏，江南吴县人。三岁而孤，母苦节垂六十年。骏日走四方，乞当世贤士大夫诗文以颂母。每归庄诵母傍，声出金石。岁葺一卷装褫之，积五十余轴。陈征君眉公首题其帧曰霜哺篇，海虞钱宗伯亦为作识字行一章，其词曰：母能识节字，儿能识孝字，人生识字只两个，何用三仓四部盈箱笥。世之人遂无不知有袁孝子者] \\n 包饮和授书里闬，身无私钱，比岁怀授书金，跽其父惭献之。独一岁跽赧然不起，良久曰：儿于中擅取数缗矣。侦之周甲贫也。又一岁复然，易书也。其谨如此[包名秉德，一字即山，浙江萧山人。著述自豪，出处不苟。尝与同邑崇儒里沈七禹锡，城南蔡五十一仲光，城东里毛甡为四友] \\n 闵象南老好观书，年七十余，每夜漏下二三十筹，手不释卷。尝自抄录古人格言于壁，以自勉训子孙。所坐卧小室，人每劝撤材新之，象南曰：视吾不蔽风雨时何如？且久与之习如故人，不忍弃也[闵名世璋，江南歙县人。外祖家四棺未葬，出三十金，一日尽葬之。尝渡江谒九华山，见下河饥民蜂屯江口，乃税驾避风馆买米三日，赈之而去。又王喜凤被诬逮于法，以十二岁女质人金，如其岁营救得活，女思母病欲死，母曰：女死吾不独生矣。象南捐十二金赎还之。母女皆获全。其他懿行，详魏冰叔善德纪闻录] \\n  \\n 　"}
{"章节": "卷二", "正文": "　 \\n 卷二 \\n 　 \\n  \\n 言语 \\n 蒋虎臣与王阮亭谈，所谓遇钟离意謦欬俱成丹砂[蒋名超，江南金坛人，丁亥进士，官翰林。风流儒雅，宋既庭称其修洁如处子，澹荡如道人，恬退如后门寒素。王名士祯，字贻上，山东新城人。生有巽，质弱不好弄，日诵习数千言，语必惊人。举乙未进士，官户部。上廉其才，改授翰林] \\n 魏环极言：薄于朋友者，薄亲戚之渐也。薄于乡党者，薄宗族之渐也[魏名象枢，一称庸斋，山西蔚州人，丙戌进士，官都宪。性至孝，持正清挺，以言事忤旨，左迁光禄丞，补官即请终养都亭帐饮。丁祠部以诗送之，乞黄精数斗以贻母，里居后不复通书。朝士或以著述寓汪钝翁，惟用方幅楮题姓名其上而已，其耿介如此。寻复召用历官尚书] \\n 周栎园偕冯伯宗过剑津西山，有竹数顷，丹如火齐，笑曰：乃知此君亦戏著绯。 \\n 施愚山语所亲曰：我辈既知学道，自无大戾名教，但终日不见己过，便绝圣贤之路。终日喜言人过，便伤天地之和[施名闰章，字尚白，江南宣城人，己丑进士，官侍讲。性本忠爱，义笃友朋，操履孤远，学有本原，力以名教为己任。尝讲学湖西，群父老子弟环而听者辄数千人。闻孝弟忠信礼让之言，往往至于泣下。当世推论文章理学，莫不以宛陵为归] \\n 客指燕地蒲桃问汪钝翁：吴中何以敌此？汪答曰：橘柚秋黄，杨梅夏紫。言之已使津液横流，何况身亲剖摘[汪名琬，字苕文，江南长洲人。读书励志行，内自重有守，又善强记，过目终身不忘。举乙未进士，官户部。浮沉郎署，位不副志。发为著作，原本经术。晚筑室尧峰之麓，幅巾杖履，与山樵野叟行歌互答。当道大吏求一见不可得也。尝语人云：士大夫行己不可无本末，读书不可无师承，立论不可无依据。会诏举博学宏词，公卿交荐，遂考授翰林] \\n 宋荔裳王西樵曹顾庵同客湖上，一夕看演邯郸卢生事，酣饮达旦。曹曰：吾辈百年间入梦出梦之境，一旦缩之银镫檀板中，可笑亦可涕也[宋名琬，字玉叔，山东莱阳人，丁亥进士。历官廉使。所至辄有能声。数遭困厄，意气自如，挥毫高视，不觉更有旁人。王名士禄，字子底，山东新城人，壬辰进士，官司勋。眉宇朗秀，襟怀伉爽，为人望所属。撰然脂集，揽撷古今闺秀文章至百六十卷。又撰闺中遗事，为朱鸟逸吏六十余卷。曹名尔堪，字子顾，浙江嘉善人。十岁能属文，十二岁善诗词，时人拟之圣童。壬辰登进士第，累官侍讲学士。淹博多识掌故，又工强记，所过山川厄塞，无不指画形势。士大夫一与之游，积久不忘，无贵贱具能识其名氏爵里家世，无毫发误。即虞世南之称行秘书，李守素之号人物志，无以过之。为文敏给博丽，兼长众体，阁试两称最，同馆皆逊服之] \\n 徐竹逸丧子，客有议之者曰：徐君必有隐恶，故罚及其子。竹逸闻之曰：昔仲尼有何隐恶，而伯鱼夭乎？客闻而谢之[徐名喈凤，江南宜兴人，戊戌进士，官司李。少负轶才，凌厉矫亢，慨然以古作者自命，与人交谆诚恳拟，动出肺腑相示] \\n 沪上校书玉烟慧甚善行酒，凡饮席必来典觞，且能使意之所属，曲为照顾，令不苦饮。张宏轩尝曰：如玉烟者可称倾城悦名士矣[张名锡怿，字悦九，江南华亭人，乙未进士，官刺史] \\n 毛大可自言生平可幸者三：一行文无宋人论习，二无负郭田作衣租食税男儿，三不为继子慈孝两隔。 \\n 王瑞虹杜门谢客。不与外事。好阅通鉴纲目诸书，熟悉古今成败利害。尝诲其子晫曰：丈夫处世，固不当为贤士大夫所弃，亦不当为庸众人所容。时叹为名言。 \\n 卫澹足云：与丹麓处，如澹对黄花，使人幽赏[卫名贞元，山西阳城人，丙戌进士，官御史] \\n 毛会侯自言一夕得霞举堂诸刻，如馋猿探果，不能自定[毛名际可，一字鹤舫，负才隽异，淹雅博闻，胸次潇洒，虚怀善下。文极工妙，有刻意弹射者辄欲下拜，至与友朋往还，必以无所规益相督。宦辙所至著声绩，为群吏冠。霞举堂，王丹麓读书处也。刻有南窗文略八卷，松溪漫兴十卷，峡流词三卷，尺牍二卷，杂著十种，木庵外编二种，遂生集十二卷，幽光集二卷，赠言两集文津二卷] \\n 徐仲光曰：吾侪如鸟中子规，自是天地闲愁种[徐名芳，江西南城人，庚辰进士] \\n 袁萚庵云：名誉人之贼也，安逸道之贼也，聪明诗之贼也，爽快文之贼也[袁名于令，字令昭，江南吴县人，官荆州守] \\n 王于一问杜于皇：穷愁何似往日？杜云：往日之穷，以不举火为奇。近日之穷，以举火为奇[王名猷定，江西南昌人，太仆止敬子也。遭乱居广陵，穷愁著书，力迫大雅。海内能文之士群翕然推之，客死西湖，篇帙散失，大梁周司农为辑其遗稿刻行于世，书法亦遒劲，有晋人风度。杜名浚，一称茶村，湖广黄冈人] \\n 杜于皇刻己集，才及数篇，手之而笑。或问何笑，杜曰：昔范詹事自赞其后汉书为天下奇作，吾尝笑之。今吾意中之言仿佛詹事，吾恐后之人又将笑吾，是以先自笑也。 \\n 申凫盟曰：静坐自无妄为，读书即是立德[申名涵光，一字和孟，直隶永年人。父端愍公，尽节后，以理学训其两弟，皆能立身扬名。观仲名涵煜，随叔名涵晖] \\n 宁都三魏，或比之眉山三苏氏。魏笑谢曰：人各自成，其我虽兄弟至亲，不期相类。何事高拟，以辱古人[魏氏三子皆征君，天民子，长曰祥，一名际瑞，字善伯，是为伯子。次曰禧字冰叔，曰礼字和公，是为叔子季子。三子平日以父为师，兄弟相为朋友，四方及乡里之贤者，三子莫不折节请受其益。或讲求天下古今之故，或穷圣贤之理义，或谈论诗赋文章，皆欲究得其所以然者。伯子季子阅历十二国，所经恒数万里，其于世务人情多所谙识。叔季二子所交奇伟蕴抱之士，视伯子为至多。各有文集十数卷行世] \\n 涂子山守贫不务苟得，所与游少当意者，以是得狂名。魏冰叔叹曰：人言子山狂，人自不狂耳[涂名酉，江西新城人，好为诗古文辞，有名于时。为人短小，胸无鳞甲，性率易近人。及考古义，与人争鱼鲁，则疾声摇头不自止。当无聊时，往往高诵其得意句，醉则抵掌掀髯，搔耳顿足，隐然有不可一世之意] \\n 宋去损精八分书，高云客以为学从祖比玉，宋云：仆固不厌家鸡，然何至舍古橅今[宋名祖谦。比玉名珏，福建莆田人。高名兆，福建侯官人，淑身修行，抗志怀古，淮南陶季深称其萧然穷巷，俗士曾不得至其门。五父之衢，亦无能寻其履綦之迹] \\n 吴介兹客山阴时，念林铁崖去住未定，但觉千岩竞愁，万壑争泪[吴名晋，江南江宁人。林名嗣环，福建晋江人，己丑进士，官观察。倡议屯田，为武臣所中被逮，久得雪。寓居湖上，以著述自娱，无归志，卒以客死] \\n 或问陆丽京：诸贤雅负经世，吴司李治姑苏，何以都不称？陆云：平子事迹不逮，无损名士[吴锦雯官苏州司李] \\n 陆丽京尝遘危疾，宛转床第间，犹喜滑稽。一夕向陈际叔曰：奈何岁在龙蛇？陈慰之曰：正恐吴中高士，陆后竟起。 \\n 或问计甫草暇日何以自娱，计云：赋诗弹棋，俱增恶业。但能日诵楞严经两卷，便足了一生事。 \\n 林鹿庵好客，虽处忧劳况瘁中，遇良友至，则大喜。尝谓人曰：友者俭岁之粱肉，寒年之纤纩也[林名璐，字玉逵，浙江钱塘人。峻洁自好，环堵萧然，笃学工文章。时或中酒兴来，辄瞪目箕踞，议论排突，不复知有坐人] \\n 毛稚黄负才，善病六载，起处不离床榻。人以为忧。毛自若，曰：病味颇亦佳，第不堪为躁热人道耳[毛名先舒，一名骙，字驰黄。浙江仁和人。澹泊寗静，不求闻达，以古学振起西陵，天下士翕然称之] \\n 毛稚黄欲卖田刻集，意犹未决，诸虎男曰：产去则免役，纸贵可以操赢，是有两得无两失也。毛笑颔之[诸名匡鼎，为骏男弟，浙江钱塘人，并有令闻。时人方之机云轼辙] \\n 许彝千尝登语溪大桥，目城中青枫历历，叹曰：此树不知历几兴亡[许名先甲，浙江杭州人] \\n 陆荩思云：子弟能读书，不患不佳，不宜专习帖括。若者虽荣，终非俊物[陆名进，浙江仁和人，才情敏给，议论风生。同人宴会，荩思不与，举坐为之不欢] \\n 徐敬舆尝误金尽裘敝为裘尽金敝，座客笑之徐曰：皮之不存，毛将焉附，非裘尽乎？何意百炼刚，化为绕指柔，非金敝乎？客无以难[徐名敬直，浙江仁和人] \\n 沈稽中父君化有怨家，诣军门诬以大逆，遣吏捕。时方治反狱，诛杀日数十百人。吏到门，举家惶惧，稽中挺身出曰：我即君化也。讯时颜状不变，词理条畅，竟得释。君化叹曰：儿之身我生之，自今日以往，我之身乃儿生之[稽中名儒，江南青浦人，论尚书甚精，有尚书说行世] \\n 政事 \\n 王阮亭为扬州法曹，地殷务剧，宾客日进，早起坐堂皇，目览文书，口决讯报，呼謈之声沸耳，案牍成于手中。已放衙，召客刻烛赋诗，清言霏霏不绝。坐客见而诧曰：王公真天才也。 \\n 龚芝麓拜御史大夫，抗疏每言时政得失，迨决狱日必平反数十事，事虽奏当，有毫发疑必推驳至尽，至辍匕箸，展转含毫，获有生机后已。同事或期期不可，必动色力争，至再三不厌[龚名鼎孳，字孝升，生时庭产紫芝，因号芝麓。江南合肥人，甲戌进士，历官大宗伯。天材宏肆，数千言可立就，词藻缤纷，都不点窜。为孝陵所识赏，尝在禁中叹曰：龚某真才子也。酒余好即席限韵，击钵洒翰，工丽绝伦。尤好汲引善类，奖借后进，学者仰之如山斗] \\n 周栎园按察入闽，时值寇警所在，城堡常四面火起，钲鼓声动地。周指挥卤楯蔺石渠答，施设有序，手发大黄，应弦殪敌，长啸若神人。 \\n 史立庵为少宗伯时，同官议裁孝子节妇廪给，曰：彼自分内事，何与朝廷？史曰：为子不孝，为妇不节，亦何与朝廷，必以法绳之耶？议遂寝[史名大成，字及超，浙江鄞县人，乙未状元及第。历官侍郎，性至孝，以母病陈情终养，为当事所格，曰：吾岂以一官易一日之养乎。遂家居十年，例应削籍。后遇赦得免] \\n 姜定庵为温州教摄瑞安县事，适寇至，时寇轻瑞安用少尝之，姜帅镇兵之守门者数十人骤杀而出，贼遁。后又大至，姜乃敛民家碗瓿凡百余，丹纸泥其唇，以唇四向架陴间，贼望见瓿，惊以为列炮，不敢近[姜名希辙，浙江会稽人，累叶承华，蚤驰骏誉。壬午举孝廉，历官京兆。为人敦朴达权，和易凝直，名业冠于一时] \\n 林西仲出理徽州时，有府吏专宠稔恶，林廉得其迹逮至，欲杖毙之。吏呼曰：小人罪固当死，但以不能改过迁善，赍恨泉下耳。遂释之。后吏以善称于时。及林罢去，泣于道左曰：非公之严，我竟以为恶生。非公之宽，我竟以为恶死。闻者咸异其言[林名云铭，福建闽县人，弱冠举于乡，戊戌成进士，理徽九载，多异政。奉裁归里，著作益饶。吴方涟侍御见所注庄子，因叹为标旨清殊，迥绝群议] \\n 顾且庵官侍御，弹劾不避权贵，然卒无妄。言尝曰：言而当足以裨国。是言之不当，虽天子不以为罪。使异日轻谏官，非计一时。朝野以为得人[顾名豹文，字李蔚，浙江钱塘人，乙未进士] \\n 相州许酉山作盐官令，政尚清峻，修教令饬廉隅禁顽暴，民不敢犯，邑固滨海。一日惊传海水且大上，居人汹怖反走，许下禁令，刑白马于神，为文诅之。及祊，怒潮退舍四十里，沙碛复为平坏[许名三礼，河南安阳人，辛丑进士，知海宁] \\n 嵇叔子治杭州，事无巨细皆委曲周详，夜以继日，不以为劳。郡有好古乐道之士，必折柬招之，不至，虽在蓬荜，亲造访焉[嵇名宗孟，江南山阳人，丙子孝廉。美须髯，眉间一尺。居官清介。张鞠存吏部尝过署中，见其四壁萧然，数椽不蔽风雨，案牍笔墨与泥涂相揉杂，却鲊悬鱼，一埤交谪。殆有中人之产所不能堪者] \\n 周釜山守栝三年，行廉政清，士民化之。有篙工拾遗犀一簏，不忍取，白府以归遗者[周名茂源，字宿来，江南华亭人，己丑进士。官比部郎。比部为王李诸公旧游，当时所称白云楼诗，即其地也。周与同官宋直方施愚山时相过从，饮酒赋诗为乐。虽大风雪弗辍。一时都下盛传，谓复见先辈风流。出守栝州，为治不尚威严，栝人歌思之] \\n 胡励斋以词臣备兵常镇时，镇多黠盗，每擒治一人，辄株连百余家。捕使按籍钩索，胡毅然争曰：鼠辈特欲缓须臾死，害及无辜，庸可信乎。使者数至，数不与，复正色曰：杀人媚人，吾不为也。何惜一官为数百人请命耶。卒力白之。 \\n 毛会侯宰城固多异政，邑人梁樟为折尾虎所攫，毛为文祷于神，果获之。人谓不减昌黎驱鳄。 \\n 荆泾野令归安，内行修洁，辅以精敏。羡余无所取，请托无所受，举邑中数十年之敝政，一举而更张之。有数掾吏干没为奸，荆廉得实，立收案致法，士民戴若父母[荆名彦，丙寅进士，陕西泾阳人] \\n 郭鸣上筮仕授昆山县令，县故剧难治，吏人且多豪猾。郭赴官未至县五百里，吏人十数辈迎于道，乃诈称疾不起，自怀部牒间道行一昼夜抵县。守县吏方会饮堂庑，见一老书生仪状朴野，直上堂踞坐，皆大怒叱逐之。不肯去，视其手中所持若文书状，迫视之则部给昆山知县牒也。大惊互相推挤仆堂下。前迎令者怪疾久不出，伺得其故，亦驰归适至，共叩头请死罪。郭笑遣之，吏愈恐不肯起，乃谕之曰：若所为我尽知之。今为若计，欲舞文乱法，快意一时，而身陷刑戮乎？欲守公奉法，饱食暖衣，与妻子处乎？皆曰：欲饱暖守妻子耳。曰：果尔，我今贷若罪。后有犯者，杀无赦。吏皆涕泣悔悟，终郭任无犯法者[郭名文雄，山西介休人，年四十以诸生贡入京师，得授是官，寻卒。吏民聚哭于庭，阖县皆罢市往吊，发其橐，敝衣数事而已。无子，丧不能归。县人共买地，葬于马鞍山，更立祠其旁，岁时祀焉。葬之日，他邑来会者数万人，吏民哭之如其私亲] \\n 李公望为广陵训导，郡中知名士必亲造焉。尝曰：昔陈仲举迁豫章，至便问徐孺子所在。吾每想慕其风，惜广文寒毡，不足道也[李名公渭，江南兴化人，郡守萧五云喜其才，称为昭阳博士] \\n 董巽峰令襄阳，期年政教大洽，襄民甚戴之。会王师征湖南，先后且数万至，刍粮勿备，诸大吏以为忧。董独匹马入乡，告百姓以故。百姓转相传告曰：事且急，奈何累我父母为？遂大供车牛，小供刍豆，挽负不绝于道，三日而毕，军输以饶。诸大吏惊服以为能[董名上治，字智甫，江南武进人，丁亥进士。累官水部，少以理学经济自任，得伊川考亭窾却，旁瞻子史说集。凡天文地利河渠兵战诸书尽习之，为人踆踆谨退，不言躬行，风范凛然] \\n 许彝千司训桐乡时，值盗警，城无守御，邑令惶怖。许曰：是可先声夺之，命邑中火炬齐发，金鼓震撼。盗以有备骇去。邑令叹曰：公此举，虽古曳柴增炬，翦楮削木，何以过是。 \\n  \\n 　"}
{"章节": "卷三", "正文": "　 \\n 卷三 \\n 　 \\n  \\n 文学 \\n 王敬哉为礼部尚书犹好学，寒宵拥炉，篝镫吚唔不辍。诸公子环坐听其绪论，退而笔之，为冬夜语儿笺记。时人见其书，以为其体制核而赅，其用心仁以恕，其立言皆可为天下后世法[王名崇简，直隶宛平人。癸未进士，善自谦下，崇厉名教，奖引后学，孜孜若弗及] \\n 王阮亭于役淮阴，泊舟秦邮湖，风雪凝冱，凄然动心，秉烛作岁暮怀人诗六十首，夜漏未半，属草都就，词旨清丽，间出奇峭语。茶村杜处士语人曰：使君才藻如许，当是天人。 \\n 程昆仑登焦山，披草搜痤鹤铭遗迹，为冲波撼击，缺蚀不完。别购善本磨悬崖而刻之，拉阮亭同游，相视叫绝。凭高吊古，各赋一章纪其事。江干之人艳称之[程名康庄，山西武乡人，大司空凤庵孙也。名德博洽，为时辈所推。蒋虎臣尝评其文云，祢韩祖马儿，视樊元孙刘。官镇江通守，一时称其廉平] \\n 曹秋岳称李天生长律诗云：风雅以来仅有斯制[曹名溶，字鉴躬，浙江嘉兴人，丁丑进士，官侍郎。李名因笃，一称子德，陕西富平人。应荐博学宏词，考授翰林，寻即辞去] \\n 方渭仁少年负气，自豪里中。时有文会，每当同人搦管拈题苦吟面壁，方与毛会侯辄握手修篁怪石间，相与纵谭天下事，或诵近所为诗歌共质，间以谐谑。日向午犹不肯成一字。同人来相敦迫，方始振笔直书，涛怒云舒不可端倪[方名象瑛，浙江遂安人，性简重，天资颖异。年十余时即能操笔成诗骚短赋，为乡国艳传。祖书田少傅尤钟爱。丁未成进士，益发愤读书，日与同好以文章相切劘。四方人士翕然宗之。会廷试博学宏词，选入翰林] \\n 毛大可过海陵至淮上，时吏部张鞠存父子嗜诗，有名园中秋夜会客数十人，伎乐合作鼓吹竟夕。毛倚醉扣盘赋明河篇，凡六百余言，及旦，淮上诸家传写殆遍。宣城施愚山还自京师，见之目为才子[张名新标，江南山阳人，己丑进士，官吏部] \\n 宗定九称汪舟次文理不谬摇其枝，字不妄舒其藻[宗名元鼎，一称梅岑，江南江都人，恭谨朴雅，与人交终始无失。学有源本，旁搜子史六朝奇闻僻事，罔不手钞心识。家苦贫课一二老仆耕废田，舂而食，析而爨，著书自娱，足不入州府。汪名楫，一称悔斋，江南休宁人。性伉直意气伟然，通达治乱，富于学问，文章翰墨妙天下，名公卿咸折节愿交。己未召试官翰林] \\n 吴志伊酷耽文籍，综博无遗。尝与吴锦雯会饮，马鸣九许锦雯问鄦殹二字何读，志伊曰：殹也同本秦权古文，鄦许同本说文长笺。锦雯叹服[吴名任臣，浙江仁和人，志行端悫博学而思深，兼精天官奇壬之术，射事多中，时人比之管郭，荐举博学宏词考授翰林。锦雯名百朋，浙江杭州人，少奇敏，读书五六行并下操笔为文，数千言立就未尝起草。壬午举于乡，久乃谒选，两为司李，都有异政，改令南和，尤得民心，病没于官，百姓如丧考妣，哭奠者比肩接踵，纸钱腾价，一县尽空。东西各建祠祀之。儿童亦叠瓦砾为小屋祠吴公云] \\n 御儿朱韫斯误娶同姓，后十年觉得欲去其妇，友人曹射侯陆丽京怜其雅非同望轻致唾井，作书劝之，因疏古名儒取同姓事，会吴志伊后至曰：王沈与王基联姻，刘畴与刘嘏为婚，世人无讥，缘非同原也。一时服其敏核[曹名序，浙江石门人] \\n 吴锦雯博物洽闻，贯串经史，尝与徐世巨辈创为恢丽瑰玮之文，天下诵之号为西陵体。陆丽京目之曰：天下经纶徐世臣，天下青云吴锦雯[徐名继恩，浙江仁和人，少擢茂才异等，举明经，遭乱不仕，隐于竺干山中。更名净挺，字俍亭，天性英爽，不耐忧烦。尝谓人非金石，立见销亡，不若逃形全真，肆志方外] \\n 顾景范著方舆纪要成，吴抚军先刻其五卷行世。孙宇台谓其书若长河亘天，珠囊照地，古今兴亡天下形势，了如指掌，真人间所未有[顾名祖禹，江南无锡人，沉敏有大略，为人奇贫而廉介，宽厚朴挚，不求名于时，独耽著述。凡山川险易，古今用兵战守攻取之宜，兴亡成败得失之迹，辑为是书，约一百二十卷。论者谓九州记一统志诸书不能及也。吴名兴祚，字伯成，浙江山阴人，慷慨有才略，为无锡令，政声卓绝。由闽皋至闽抚军。孙名治，一称鉴庵，浙江仁和人。隐居教授，为人伦所宗] \\n 周栎园观察维扬，簿书稍暇，手一编不辍。即参拜大僚酬访宾客，坐舆幙中往来市肆，杂沓日以十数卷自随。归语友人，辄能举其详曲。虽甚久远偶晰一字之疑，引据证明，必指其出何书，载何卷，以及行墨之次第简牍，当命掌记依检应手而出，不差絫黍。周栎园少时读书，恒以夜，自更初至达旦，方一偃息。日则游行登览。常谓人曰：云影天光，皆足乱人心志。作此等功业，须是一隙不露，乃可静悟。 \\n 钱牧斋目沈留侯艺林汇考为经籍之禁御，文章之圃田[钱名谦益，字受之，江南常熟人，庚戌进士，历官尚书。目下十行，老而好学，每手一编，终日不倦。暑月夜读苦蚊，辄以足置两瓮中。沈名自南，一字恒斋，江南吴江人。圭璋特达，博通今古，登壬辰进士，为山东蓬莱令] \\n 杨以斋性乐闲适，不近嚣埃。每读庄子，辄以为能移我情[杨名雍建，字自西，浙江海宁人，乙未进士，历官贵州抚军] \\n 宋既庭谒龚芝麓于京师，一见欢甚，酒阑镫炧，相与分韵赋诗。龚才思敏捷，落笔如飞，望之若神仙中人[宋名实颖，江南吴县人。醇静寡欲，动止皆有常则。才名蚤著，三十举孝廉，以公车至京师，辄摄衣据诸贵人上坐，意气岸然，绝无所顾让。自名公卿讫四方游士，慕之者无不日夜持谒到门，以望见颜色为幸] \\n 曹顾庵登南宫上第，宰相爱其门地才华，亟欲致之馆阁。于时安邱孟县两馆师皆极天下之望，恒倾心下之。顾庵以文词翱翔诸公游士之间，每一挥毫，霞明玉映，诸翰林皆自以为不及也。 \\n 王烟客插架千卷，皆丹黄勘仇。每当宾朋杂坐，举史传中一事，辄援据出入穿穴旧闻[王名时敏，江南太仓人，官奉常] \\n 分湖叶元礼为钟广汉征诔文，援笔作引，颇属哀艳。李武曾曰：读此如闻急风凄雨，令人益增邻笛之悲[叶名舒崇，江南吴江人，丙辰进士。钟名渊映，浙江嘉善人。李名良年，浙江嘉兴人] \\n 林西仲少嗜学，每探索精思，竟日不食。暑月家僮具汤请浴，率和衣入盆，衣尽湿始觉。里人皆呼为书痴。 \\n 陈椒峰读书至夜分，两眸欲阖如线，辄用艾灼臂，久之成痂。每一顾，益自奋不敢怠[陈名玉璂，字赓明，江南武进人。少有大志，凡天文地志兵刑礼乐河渠赋役诸大事，莫不讲求烂熟，言之娓婫。宾客辐辏应酬旁午，以至弹琴投壶嬉戏之乐，靡所不为。偶有所触发为诗文，旬日之间，动至盈尺。见者逊其俊才，比于刘穆之云。举丁未进士，官中书] \\n 吴汉槎最耽书，一目数行，然短于视，每鼻端有墨，则是日读书必数寸矣。同学以此验其勤惰[吴名兆骞，江南吴江人，性傲岸，不为同里所喜。其友或规之，吴大言曰：安有名士而不简贵者] \\n 王西樵目钱础曰：诗高朗者，譬诸星纬。浩瀚者，乃若江河，有目共见，终古如新[钱名肃润，江南无锡人，学博行方，严取予，重然诺，家居孝友，落落有古人之节。闭户传经，门下皆知名士。雅好述作，博综今古。柏乡魏相国推其理学为邹鲁于城，其论吏诸文以为陈君举何去非，咸未逮也] \\n 纪伯紫言：人生有三大事，性命，经济，文章。柏乡一身，嶷然直任之矣[纪名映钟，一称戆叟，江南江宁人。魏贞庵名裔介，字石生，一称昆林，直隶柏乡人，丙戌进士，历官太傅] \\n 嵇叔子为李太虚作阆园影赋，累累数千言，编珠贯玉，地负海涵，刻画都尽。李携示赵洞门李叔，则各舌挢不下[李名明睿，江西南昌人，壬戌进士，历官尚书。赵名开心，湖广长沙人，甲戌进士，历官尚书] \\n 徐野君嗜山水游，辄有记，尝以示吕翼令。吕曰：数日目力之劳，省却古人多少笋舆蜡屐[徐名士俊，浙江杭州人，少奇敏，于书无所不读，发为文，跌宕自喜。好为乐府诗歌古文词，与人交，如坐春风饮醇酒。有问字者，倾心教之。有一长可录者，不惜齿牙奖成之。故所至逢迎恐后，争礼为上宾。日有课程，虽老勿替。读书无论卷叶多寡，必自首至末以览竟为率。五经岁读一过，有徐广之风。曾遇异人鲁云阳，授以导引法，年近八十，苍髯丹唇，颜面鲜泽如婴儿] \\n 邹程邨语言妙天下，小词单文令人色飞神艳[邹名只谟，字訏士，江南武进人。戊戌进士。天资颖异，过目靡所遗忘。上自经籍子史，下逮艺文杂著，旁及天文宗教百家之书，细至古今人爵里姓氏世次年谱，无不悉记。至性沈挚，意气真笃，与人交久要不忘] \\n 邹程邨读书如汉主挍猎，不至野尽山穷囊括其雌雄不止。恽正叔与邹程邨同客湖上，邹向恽诵王丹麓不去口。后恽数过王，见其兀坐一室，时时握管掺纂，志在千古。归与邹言，交叹为奇士[恽名格，一名寿平，江南武进人。工诗文，通书法，画尤绝伦] \\n 王丹麓博学擅才藻，一时名声满江左。居北郭为往来舟车之冲，四方士大夫过武林者必先造其庐，问字纳交，停轭不忍去[方渭仁尝称松溪子为人著述名海内，而非圣之言不陈。交游尽天下名流，未尝向俗客一通姓字] \\n 来元成遇未见之书，虽至典衣购之不吝。夜阅昼录，必速终卷而后快[来名集之，浙江萧山人，生有异质，过目成诵。庚辰成进士，给事琐闼。谢政后，日手一编，探索讨论，得则豁然开朗，眉宇飞动。不得则愤闷累日，寝食俱废。每有谭议举一事，必批根导源，穷诘流末，条条然如说家人事。如按验官府文牍，如自诉肌膜所疴痒，如数壮贝。听者辄为爽然] \\n 黄太冲家多藏书，装本厚二寸，洒墨涂乙参互散乱，人求不得。太冲独省记之。季弟泽望丹黄工致，篇幅精整，讫一书更一书，品第循环不辍[太冲名宗羲，一称梨洲，浙江余姚人。父忠端公死奄祸，太冲上书讼冤，声振国门。年逾六十余，尚嗜学不止。每寒夜身拥缊被，以双足置土炉上，余膏荧荧，执一卷危坐。暑月则以麻帷蔽体，置小灯帷外，翻书隔光，常至丙夜。所学上本五经，旁罗百氏，俱能采精猎微，得其本末。泽望名宗会，善饮，磁杯瓦樽置儿右，佐以盐豉，读书每数百行仰一杯，自朝及夕，观颊薰润。薄暮陶然，步阡陌吟啸为常] \\n 高云客少遭丧乱，自江左还旧乡，补衣蔬食，块处蓬室中。采搜隐逸辑为高士续传，鉴别精严，论者谓其才识不让士安[高士续传，起晋至明，凡得一百四十三人] \\n 兴化宗子发陆县圃，以高节能文章，名于江北。四方士称曰宗陆[宗名元豫，持高节独行古道，虚怀善下人。陆名延抡，魏冰叔称其文以直道自任，有毅然之色，与其为人相似] \\n 贾静子负奇好大言，嗜酒，不拘绳墨，常自许得为宰相，当一年平寇，三年可尽撤诸塞上兵。里人大笑，以为病狂，乃感愤著八阵图数千言[贾名开宗，河南商邱人，自称野鹿居士。少落拓不羁，慕司马相如之为人，学击剑鼓琴，嗜远游。巳读书为文词力学好问，数十年卒轨于正，天下以纯儒目之] \\n 王于一自谓：读书三十年，方悟惭愧二字。 \\n 董文友道：黄云孙文如王谢家富贵子弟，便极奢华，无裘马纨裤气。又如渴虹饮水，霜隼摩天，变幻夭矫，令人睫惊[董名以寗，江南武进人，少负才望，豪迈感慨，不可一世。然当其恤交游，急然诺，辄复缠绵婉笃，比于胶漆。博览强识，著书满家。执经问难弟子恒数百人。黄名永，一字艾庵，江南太仓人，乙未进士。孝友深挚，交情剀切，和神善气，目坐人于春风，生平无疾言遽色，毁誉不经其心，名满天下，而守如处子] \\n 毛季莲舟抵小孤山，逆澜荡楫柔不可上，索渔人舴艋随波心沉入，已乃登，作赋一篇，还示吴庆百。吴读竟叹曰：新颖动人，但觉洪涛舂激胸臆[毛名远公，浙江萧山人，丁巳孝廉。吴名农祥，浙江钱塘人，负轶才，世推莫匹] \\n 江子九郊居，尝制百签，写古人于签面。风日晴好，辄煮茶焚香，随取签中人相与罄彼我，而评论之竟日而罢。名曰云社[江名思令，浙江仁和人。慷慨负志略。辛酉举于乡，官黔阳令。乱后绝意仕进，徙居北墅，荒野寥落，孤介自高。富贵人不敢辄有所遗即遗之，多不受] \\n 陆儇胡自许俪语为海内少双[陆名繁弨，一字拒石，浙江仁和人。大行鲲庭子] \\n 安静子读书如浪子入烟花场中，不知流荡何所[安名致远，山东寿光人] \\n 安静子称栎园诗情浮其貌，意胜于法，远想长思，径致独绝。 \\n 吴介兹云：读吴野人诗，如入冰雪窖，使人冷畏[野人名嘉纪，字宾贤，江南泰州人] \\n 朱若始读史尤爱史记汉书，壮岁乃专攻汉书，曰：太史公如神龙变化不测，孟坚文整齐典赡，故可学而至[朱名溶，江南华亭人] \\n 钱葆馚总角即好倚声，酒肆粉墙，倡家团扇，每因兴会，辄有斜行[钱名芳标，江南华亭人，丙午孝廉] \\n 徐子能和牡丹诗得百余首，贯花结鬘，香粉散落。吴人传写为之手馥[徐名增，江南吴县人] \\n 包饮和读书有常候，比读必过丙夜，常授书友人宅。其宅高楼当城隅，贩佣僦焉，每丁夜渡江，其妇睡醒，听包度纸声并竹中鸱，辄曰鸱，未呼包二，先生尚拽书起徐徐。后贩妇闻包死，出涕。 \\n 徐武含喜著书，苦无由得钱易楮翰，常于破几上起草束麻，濡煤作字[徐名汾，浙江仁和人，一称管涔子，一称京山人，一称炎州学者，一称笑痴，一称髯徐。少秉异资，九岁通鲁论易象，十三熟六经左国，十五诵文选秦汉百家书，善骚赋。十八专工诗古文辞] \\n 方正李映碧童时读日记故事，见汉湖阳公主坐屏后像，辄举笔抹其面。师怪问，对曰：事谐则移天，即不谐亦移心，吾实耻之[李名清，一字心水，江南兴化人，辛未进士，历官廷尉。尝列刑垣数上章论祥刑，狱中人见疏无不感涕，黏其疏语于狱街之壁。时共读之，合掌诵佛以过。后以风节著称] \\n 蒋慎斋至性过人，类多密行，虽斋居独处，皎然不欺[蒋名永修，一字日怀，江南宜兴人，丁亥进士，官学使] \\n 王迈人居官强项，不屈任，意为其难，八年不通京师一字，所迁皆极边，即单车就道，不惕利害。家计萧条，几不能朝夕，亦不问也[王名庭，字言远，浙江嘉兴人。少贫，举孝廉十四年，贫日甚，杜门局守，无杂营分好，日事诗古文，笑叹歌咏，留连不去。中己丑进士，累官参政] \\n 何蕤音官侍御，与张祖望友善。人短之曰：此君遗落世事，傲慢难近。何曰：今人不少便佞，吾正喜其傲慢[何名元英，浙江秀水人。乙未进士。张名纲孙，一名丹，字秦亭，浙江仁和人。美须髯长尺余，手足胸背有毫寸许。夏月好坦腹卧大树下，视富贵若不介意，性恬淡不乐交游，好诗赋古文辞，喜山水深溪邃谷，不避险阻。每得意长啸而返] \\n 徐羽仪九岁善属文，即见知邑令，益自攻苦。同舍生或窥园，徐正色以谏。生侮之曰：童子何知。徐自恨诚不足格友，为之不食。同舍乃惭谢[徐名一鸿，江西怀玉人，生而早慧，容状魁奇。经明行修不枉道以逢世，恒自叹曰：吾读书，独不得明道为忧耳。何慕富贵？富贵能福人亦能祸人。尝应举渡鄱阳湖，风变舟覆，遇救得免，同舟半皆溺死。徐觅其尸衣冠殓埋，又为文以祭之方去] \\n 胡励斋纳言归里居，恒端坐一室，左史右图而外，若声色货利征逐游观之乐去之。若浼菽粟布被，无异为诸生时[励斋聪明强记，于书无所不读。读已终身不忘。既杜门谢客，惟以古为欢，自经史子集以及老氏浮屠天官形家医卜字义音韵歌曲，无不手自裁定，勒为成书] \\n 陆丽京持己端洁，尝教授临平沈氏，有伎为主人所索，就匿陆帐中。陆危坐读书就帐外书瓜田李下四字，去矜披帷见之，颇相钦叹。 \\n 豫章陈伯玑避乱移家，与刘远公流寓芜江，杜门穷巷，雅志坐啸，不轻以言于人。有引其家伯玉事为词者，陈曰：吾宁爱吾琴耳。因署爱琴于旅次，并名其诗[陈名允衡，江西建昌人，幼负俊名，才雄等辈。父立宇，直声动天下，风采凝峻，有山斗之目] \\n 柴虎臣生平拙于逢人，少营干，疏懒率素。于侪偶间好面折平议。顾胸无俯仰，人亦谅之[柴名绍炳，一称省轩，一称翼望山人，浙江仁和人。生而奇敏，少喜文词，驰骛声闻。中年悔之，有意求道，以朴实恬澹为归。天质素羸，躯短小，肤色不华，而肝膈之要无殊于大廷屋漏。与人言未尝不勉以为善，动娴礼则，准于贤圣。居然有闽洛之风] \\n 翁仲谦性孤介，不与俗谐。家酷贫，值岁俭不能糊口，终日啜水而已。邻近或有招之食者，谢不赴也。尝曰：耐饥易耐俗子难。惟徐介白顾茂伦饷之方受。后病卒，茂伦卖古琴殓之[翁名逊，一字研石，江南吴江人。能诗善书画，不入格而有高趣，介洁方正，虽贵游至其门弗见也。徐名白，吴江人，朱长孺称其嵚崎历落，格韵在东野阆仙之间。顾名有孝，吴江人，志气迈往，身长七尺余，妙擅经术，且能出入古今文章。其任事几无所遗力，故人士皆归之] \\n 孙豹人应召入都，初以老病辞，不许，既将还籍，复有年老授衔之命。吏部集验于庭，孙独卧不往。旋受敦促，乃徐入逡巡。主爵者望见其须眉皆白，引之使前曰：君老矣。孙直对曰：未也。我年四十时即若此，且我前以老求免试，公必以为壮。今我不欲以老得官，公又以为老。何也？众皆目笑其愚，孙固自若[孙名枝蔚，陕西三原人，身长八尺，声如洪钟，庞眉广颡，以诗文名天下] \\n  \\n 　"}
{"章节": "卷四", "正文": "　 \\n 卷四 \\n 　 \\n  \\n 雅量 \\n 缪念斋初擢廷对第一，其意挹挹益下人，自奉益菲薄，欿然若有不足于怀者。计甫草见之叹曰：念斋之志行远矣[缪名彤，字歌起，江南吴县人，丁未状元及第，授官修撰] \\n 汪蛟门居百尺梧桐阁，隐囊麈尾颂酒弹棋，兴致萧远飘飘欲仙[汪名懋麟，字季用，江南江都人，丁未进士，官中书舍人。事亲孝，事兄恭，择人而友之，敬而能和。其立心澹荡而高明] \\n 高念东家般阳，每风日晴和，自跨一驴出，遇嘉石浓阴，即系驴而卧。见者不知其为贵人也[高名珩，字葱佩，山东蒙阴人。性方严，骨清神佚，气静情疏，少年登第，筮仕馆阁，历任大僚，屡奉简命，出入中外三十余年，所在声名赫奕。然不以富贵贫贱动其心，士大夫高之] \\n 王匡庐不恒为诗，每遇林皋清旷，襟抱悠然，辄复有作。诸子或请编录，王谕之曰：吾写怀送抱，如弦之有音，所怀既往，则弦停音寂。何庸留此枝赘为耶[王名与敕，山东新城人] \\n 丁药园初至靖安，卜筑东冈，躬自饭牛，与牧竖同卧起。暇则乘牛车行游紫塞中，手周易一卷，吟诵自若[丁名澎，字飞涛，浙江仁和人。乙未进士，官法曹。无事日作诗，与宋观察荔裳施大参愚山严黄门颢亭辈称燕台七子，名满京师。时上方册立西宫，念无娴典礼者，调入东省兼主客。贡使至，译问主客为谁，廉知丁，持紫貂银鼠美玉象犀，从吏人易其诗归国。长安缙绅以为荣。谪居五载，略无迁谪状，躬耕自乐，洒然有箕山之风] \\n 方稚官夭怀坦易，饮酒数斗不乱。每良辰令节携故人诣狮山，剧饮欢呼，旷然自放。间独行道中，诸田父相谓曰：村酿新熟，翁能从吾饮乎？但苦无佐酒具，方亟归，左提鱼右持盖，行烈日中就其家酣醉，达旦始罢。 \\n 周栎园雪夜坐念室中狱事正急，铁衣周罗户外，方与黄山吴冠五共为诗，漏下数十刻不止。尝对卧薄板上，已解衣卧，忽联句成，两人拥败絮从口吻中湿不律，露臂争书，薄板跃起，短烛扑灭，一笑而止[周又尝坐狱堂下，健卒狰狞立，锒铛累累，呼謈声如沸，手拳据地，顾伍伯乞纸笔，作送客游大梁诗三十三绝句。投笔起对簿，诗语皆惊人。吴名宗信，江南休宁人] \\n 鼎革初兵戈四起，人皆裹粮避山谷间。徐竹逸与弟竹虚独守敝庐，昼则力田，夜不废读，俨如太平之世。其避兵他处者率多受警归，竹逸语弟曰：吉凶悔吝生乎动，于今益信。 \\n 董苍水渡洞庭至鹿角山，风大作，波翻浪涌，上流覆舟，蔽湖而下。僮仆震慑无人色，董怛然危坐，赋二诗投湖中，竟得无恙。数时辄行三百余里，见者疑有神助[董名俞，一称樗亭，江南华亭人，邃初少宰孙也。童时喜读古人诗，略上口即能为声偶之言。父师见而叱之，乃吟咏自如不少夺。庚子举孝廉，与兄进士阆石并以才名显。后坐公事摧挫，不得用于世，卜筑南村方塘小榭，竹翠花深，灌园锄菜，歌啸自得，虽突烟常冷，意豁如也] \\n 徐羽仪读书灵鹫山，夜陟北峰望月，有虎怒啸，山谷震动。或劝之避，徐笑曰：虎虽猛兽，焉能啮人。人惟畏虎，虎故啮之。意气自若。 \\n 明末兵乱，有大猾招集散亡寇浙东西，素与沈康臣有却，悬赏购沈急。沈毅然儒衣冠往见曰：某来矣，杀一书生，何购为。猾奇之，大笑纵饮而释[沈名胤范，一称肯斋，浙江山阴人。丁未进士，官比部，好学善读书，尤以诗闻] \\n 徐野君性坦易，不与人忤。每遇能文章者与言文章，晓音律者与言音律，善琴奕丹青诸艺者与言琴奕丹青诸艺。常独行村落山颠水涯，值村翁溪叟樵牧童竖亦与谈说，周旋终日无倦色。 \\n 吴锡孺闾失火，时夜阑，延烧将入宅。吴起视，从容还内，取朝衣冠带整束而出，光焰烛天中，鞠躬四顿首，火随熄[吴名晋剡，江南宜兴人，壬辰进士，官司李] \\n 朱子殷瓶无宿舂，歌呼笑傲，不改其乐。宋既庭称为积学辩才，今日之楼君卿也[朱名辂，浙江嘉善人] \\n 王丹麓意思深远，常有以自下，与人言未尝先一语。名士宴集，故未尝不在，竟日冲然，若不知其在座者。 \\n 吴六益负郭而居堂曰：梅花书屋，清溪乔木，映带前后，每当横潦载涂，阶下水深至骭，车马到门罕得见。吴读书其中，意泊如也[吴名懋谦，江南华亭人] \\n 邹程邨为晋陵甲族，会有蜚语中之者，一日散万金立尽，邹四顾壁立，举酒自慰曰：田园无存，幸吾宾客尚在耳。 \\n 诸骏男尝同姜真源过金山，飓风大作，舟直触郭璞墓石。时真源在别舟，意诸必大惶怖，诸方吟啸自若，作过金山诗[诸名九鼎，一名昙，字铁闇，浙江钱塘人。才钜而学赡，贯穿经史百家之言，为人英伟倜傥，有不可一世之概。姜名图南，字汇思，浙江仁和人，官御史] \\n 吴郡叶林屋以选诗游四方，其弟尚从行。每同宿共一布被。客云居山，夏月无帐，窗外聚蚊薨薨至旦，卒无一飞入室中。其友朱若始过宿尝之信，乃赋能弟诗赠焉[叶名闇，江南苏州人，寓居金陵，工诗文，好游尚，字岂僧，以画名] \\n 李郑生游学白鹿洞，数年不归，独居攻苦，夜半孤灯。忽见绯衣满室，不之动，吟诵自如[李名梦兰，□□修湖人。家贫喜读书，弱冠举孝廉公车不第，策蹇南归。务益砥砺读书。农时率一仆躬耕自给，间入城，秃衫椎结行于市，人不知其为名孝廉也。善奕能诗，工书法，人多求之，日不暇给。所见绯衣，或疑濂溪晦庵诸公降鉴云] \\n 黄大宗游楚，尝月夜破浪江行，为戍卒所追，扣舷吟啸，神思自若[黄名之翰，江南山阳人，是兵部兰岩子。多才好游，跌宕自喜，性尚然诺，笃气谊，与贫士交，解衣推食无倦容] \\n 识鉴 \\n 丁药园知中州贡举，闱中搜采玮异，得一卷奇之，同考以波澜简质，度其人已老，请置于乙，丁曰：才与胆峙岂老生所办，必年少知名，终为大器。榜发，乃庐阳李湘北天馥也。同考出语人曰：吾以世目衡文，几失此佳士。李果方弱冠，名振西清，以文章道谊服天下[李号容斋，河南永城人，戊戌进士，历官侍郎。著述自豪，读书不辍，好贤下士，海内仰为人宗] \\n 王匡庐家居教诸子弟，绝不以时义程督之。诗歌古文，各徇其意。亲串中或讽曰：诸郎君幸蚤露头角，何不令锐力场屋，顾为尔耶。王怡然曰：君勿言，彼伏猎侍郎，讵是宁馨物。 \\n 周栎园被谗诣诏狱几死，狱且成时，父赤之家金陵客为之忧，赤之曰：吾今固甚念之，然吾生平无一念足死吾子，吾子又类我，于理不死，行当雪耳。且义命有在，吾即日夜忧之，岂能遂脱吾子。卒与客饮酒自若，已而事果得雪，竟如其言[赤之名文炜，素行屹立，人称为如山先生。周曰：吾如山哉，吾乃坦然者耳。因以自号。少以文自豪，尤喜宾客，尝数致千金，为人缓急立尽。初官诸暨簿，寻忤令左迁王府官属。会母丧过哀，竟以病弃官，教子成名进士。于所居为昔有园，与向时宾客觞咏其中，谓之秦淮钓侣。又豫置一棺，当风日晴好，被酒入卧，命诸孙群绕呼之，或掷梨枣出，使竞相奔拾以为笑乐，更自撰为墓志铭] \\n 邵薪传言：向子平未是达人，既知富不如贫，贵不如贱，便应知死贤于生[邵名灯，江南常熟人，壬辰进士，官刑部] \\n 赵洞门为御史大夫，车马辐辏望尘者接踵于道。及罢归，出国门送者才三数人。寻召还，前去者复来如初。时吴园次独落落然，不以欣戚改观。赵每目送之，顾谓子友沂曰：他日吾百年后，终当赖此人力。未几友沂早世，赵亦以痛子殁于客邸，两孙孤立，园次哀而振之，抚其幼者如子，字以爱女，一时咸叹赵为知人[吴名绮，江南歙县人，官湖州守，为治简静放衙散帙，萧然洛诵，绳床棐几，灯火青荧，吏人从屏户窥之，不辨其为二千石也。喜与宾客游，四方名士过从无虚日，卒以是罢官。友沂名而忭，长于诗赋，官中书舍人] \\n 吴汉槎少时简傲不拘礼法，在塾中见人所脱巾冠，辄窃取溺之。其师计青鳞大加捶楚，后见吴所作胆赋，乃嗟赏曰：此子异时必有盛名，然当不免于祸。至丁酉科场事起，众谓计知言[计名名，江南吴江人] \\n 林视公自为生藏，每佳日命仆夫荷壶携一卷诗，日造饮其所。人过问之，林笑答曰：卜吾真宅，爱此寂居，游云翩翩，古今无期。闻者谓有刘参军陶彭泽之风[林名岳隆，浙江鄞县人，侍御祖述子。有文名，兄弟四人，兄名栋隆，官少宰。弟曰万叶，能诗工乐府] \\n 有客荐相者陈生于毛稚黄，谓其术比许负。毛曰：贫贱吾所自有，富贵本非所望。夭寿不贰，修身俟之。仆自相审矣。政无烦此公饶舌。 \\n 赏誉 \\n 宋荔裳标格意气风流文采，并足推倒一世。尤悔庵目为东海伟人[尤名侗，字展成，江南长洲人。文辞超轶，经术醇深，弱冠名播天下，所交皆人伦英杰。初仕永平司李，后以博学宏词科特授翰林，朝野荣之] \\n 汪钝翁目王阮亭风姿玉举，逸藻云飞。王阮亭和漱玉词，有郎似桐花妾似桐花凤语，长安以此遂有玉桐花之目[王词又有：春水平颿绿，梦里江南绿，新妇矶头烟水绿。邹程邨叹曰：昔应子和名三红秀才，今更不当称三绿耶] \\n 吴默岩谓读王阮亭七题名，如乘骐骥，处处制以衔勒，而逸气自在[吴名国对，江南全椒人，戊戌进士，官翰林] \\n 李坦园目毛会侯文精炼有法度，不为枝叶之词[李名霨，直隶高阳人。丙戌进士，官大学士，德器渊粹，退食后手不释卷，诗文为海内所宗] \\n 卢西宁少有异秉，断乳后不食他物，昼夜饮酒三五升，一吸辄尽。家人谓之酒仙[卢名琦，字景韩，浙江仁和人。生三岁未尝闻啼声，迨五岁能语，遂与兄同就外傅读书，往往不肯让其兄。东方甫曙，每伺兄未起，辄先至塾中复所肄书。年十二应省试，人多有物色之者。中丁未进士，历官侍讲学士] \\n 孙怍庭称唐济武诗刻炼之工，山颦水笑[孙名光祀，山东济南人，乙未进士，历官侍郎。唐名梦赉，山东淄川人，生时父梦神人授为傅说，故命是名，少负异姿，比长卓有匡济之略。己丑成进士，官翰林，言论丰采，雄视一世，举朝咸以公辅目之] \\n 张禹木守会稽，言论谠直，顾且庵目为暑月怀冰，凛凛有霜气[张名三异，湖广汉阳人。己丑进士，为政多奇绩，有古良吏之风] \\n 周栎园称金冶王抗厉希古，不可一世[金名鼎，江南镇江人。治制举业，不屑屑进取，好为古文辞。人有购之者面授之，如宿构，性不妄交。其在白门，惟周栎园吴众香盛此公相往来，他客值之，瞪目直视，卒不交一语。强与语，辄遭诟厉，世以此怪之] \\n 许有介称周栎园秋月澹面，春风扇人[许名友，福建侯官人] \\n 储同人称周立五：其德足以敦天下之鄙，其学足以正天下之诐，其文章足以起天下之衰[储名欣，江南宜兴人。周名启隽，江南宜兴人，弱冠时颧未高，两颐逼而秃，面有槁色，乡人窃笑者曰：此黄冠相耳。周闻之若弗闻也，年三十二犹困童子试，偕其父荆南旅宿南城外仓桥侧，梦中见一雉冠绛衣人，右手操刀，左手提一人头，须髯如戟，至榻前易头去，以手所提头函其颈。周大惊，持父足疾呼，及举手摩之，头如故。凛凛者累日。未几颧渐高，两颐骨渐，丰须鬑鬑然日益长。越年余，又梦一白须老者，冠缁冠执长尾麈，随一金甲人语曰：吾来易而腹。语讫，金甲人抽所佩刀，启周腹，出涤其脏腑而复纳之，既纳以方竹笠覆腹上，复取钉椎钉四角。周梦中闻响声丁丁，而怪其无痛也。钉毕，白须老者挥麈拂而祝曰：清虚似镜，原本无尘，忽钉与笠，溪然有声。周寤，自是文学日进，历试两闱，皆获售。历官侍讲学士] \\n 朱长孺见徐电发，叹其天才骏发，语顾茂伦曰：此今之郭功甫也。世有王荆公，定当激赏其才。邀致为上客耳[朱名鹤龄，江南吴江人，贯穿六籍，折衷百氏，著书满家，群推学海。徐名釚，江南吴江人，英姿玉立，倜傥有大志，好古博学，通经济，弱冠才名蔚起，摇笔数千言倚待立就。应荐博学宏词，考授翰林] \\n 毛大可称顾茂伦人伦之雅鉴，品目之善裁。毛稚黄道吾家大可，生负异才，挺然埃嚣之表，其俯视乡之人，犹雕鹗之絷，而就鸡群也。 \\n 朱近修称丁药园风义高举，雄视艺林，天为加绚，地为加藻。 \\n 张祖望目陈其年其行敦笃而立诚，其材灏瀚而精英，其气盘礴而淑灵[陈名维崧，江南宜兴人，美髭髯，气冲而盛，神睟以和，才情志意如江河之浩浩，莫可砥竭。己未召试，官翰林] \\n 王丹麓称张祖望赋，卢楠以上张衡以下，潘岳郭璞之俦。 \\n 吴锦雯称萧尺木亮节高致，博雅之宗[萧名云从，江南芜湖人] \\n 吴锦雯目朱人远渥洼龙种，丹穴凤雏[朱名尔迈，浙江海宁人] \\n 梁仲木至武林，一见孙宇台，便披衿契，谓人曰：若孙子者，所谓云中白鹤，邴根矩刘士光之俦也[梁名以楠，直隶宛平人，任侠仗义，博览洽闻，与弟以樟并有高名。江淮人士皆宗之] \\n 有人问孙宇台曰：朱朗诣仗气绝俗，挥斥一切，何以不罹祸患？曰：朗诣不矫矫立崖异，故能居磨涅之中，而无淄磷之损。蝉蜕尘垢，非凡识所及[朱名士稚，浙江山阴人，金庭相国之孙。为人慷慨，不负然诺，贯穿掌故，有良史之才] \\n 西陵诸名士，风雅都长。虎臣稚黄去矜尤精韵学。虎臣作古韵通，去矜作东江词韵，稚黄作南曲正韵。丽京叹曰：恨孙勉周德清曾无先觉。陆丽京度曲四剧薄游，武塘钱仲芳大集宾客，即令吴伶演唱新声，艳发丝竹，转清四座之间，魂摇意深。 \\n 宗定九称张子羽丰度标举，屐齿皆韵[张名翀，一字图南，江南江都人。流寓白门，以画名于时。性澹简有尘外趣，客过访，茶瓜间进，辄留连竟日] \\n 龚半千称屈翁山龙章凤姿，辉映南海[龚名贤，一称柴丈，江南江宁人。屈名大均，广东南海人] \\n 诸骏男幼有文藻，警敏不凡。其舅祖尝赏之曰：子居马市，故自龙驹。诸骏男道：我家阿虎，洵是虎痴。 \\n 诸骏男云：王丹麓精鉴朗识，如冰壶映物，无不澄澈。 \\n 王丹麓为陆荩思妹婿，两人刻意耽述作，时人为之语曰：王丹麓寤寐千秋，陆荩思神明万古。徐武令云：读丹麓片言只字，如啖梅腊，可以香口。 \\n 李杲堂尝言：说经无双，名擅八龙，昔有慈明，今见充宗[李名邺嗣，浙江鄞县人，风骨不凡，年十二三能诗，即有秀句。父棡官仪部，及殉难，丧从省至，放声一哭，遂绝意人世。穿窜草石，充宗姓。万名斯大，浙江鄞县人] \\n 世目许九曰：天才隽拔，风格雄峭[许名旭，江南太仓人] \\n 孙介夫称严修人：其澹如菊，其温如玉，其静如止水，其虚下如谷[孙名金砺，浙江慈溪人。严名允肇，浙江归安人。七岁受经，十岁能文，十一游庠序，十五六百家诸子淹贯略尽。二十三举孝廉，二十四成进士。既生长华胄，又早得名，好学不倦，著述益工。官邑令] \\n 吴门之有永叔兄弟，犹建安之有二丁，平原之有二陆，时人号称双珠[永叔姓卫名泳，一称懒仙，江南苏州人。落落穆穆，端介自守，群推笃行之士] \\n 宋去损云：方叔归述雪舫盛事，如自旃檀林来，举体皆香[方叔，周姓婴名，福建莆田人] \\n 许彝千少便歧嶷，总角风气更进。尝诣从祖原孝，原孝索冠见之，左右曰：孙见祖，何复著此？原孝曰：此子是许氏南来之秀。 \\n 张岵思美才称尚，马图求比之参军谢宝，逸少王珍[张名新杼。马名骏。并江南山阳人，同举己酉孝廉] \\n 钟百里称陈蝶庵才酒俱壮，殊足念[钟名震阳，江南宣城人。陈名周政，字子鹃，四川营山人] \\n 陈吴兴尝言：浙东之有吴赐如，犹西华有青柯坪，黄河有碣石，蜀江有滟滪堆也。盖有削夷为阻之功，真文苑之御侮[吴名之器，浙江义乌人。壬午孝廉] \\n  \\n 　"}
{"章节": "卷五", "正文": "　 \\n 卷五 \\n 　 \\n  \\n 品藻 \\n 宋既庭与宗弟畴三俱以孝廉知名，时称大宋小宋。或问汪钝翁：大宋何如人？汪言：阮思旷都不及，真长逸少，而能撮有诸人之胜[畴三名德宏，江南长洲人，辛卯孝廉] \\n 或问计甫草：侯二宋三可方古何人？计戏为题目曰：研德如张子布，畴三如鲁子敬[侯名元泓，江南嘉定人] \\n 陈其年与汪钝翁论六朝之文，词雄旨洽，钩入深微，多出诸贤寻赏之外。时冒朴庵在坐倾听不置，陈遽掀髯谓汪曰：与子纳交十年，今夕始称知己[冒名襄，一称辟疆，江南如皋人。孝友易直，能文章，善结纳，知名天下] \\n 胡旅堂与龚总宪书云：研德畴三，吴门之两玉树。门下见之，定把臂入林。半千自是我辈人，气不谐俗，非时贤所识。过芜城时试留盘礴，知其萧远耳[胡名介，字彦远，浙江杭州人。少有高志，立名节，寡杂交，遨游公卿间，名誉甚盛] \\n 毛大可目史讷斋雝睦居家，事父怡愉，不间嘻嗃，有似陈季方。把臂堪托以妻孥，似朱生。见利思义，不因人炎热，似梁伯鸾。嗜酒疏脱，每一饮必陶然尽醉而诸务不失简，则有似张黄门。训诸经百氏钩深致远，可使担囊负笈执经问字者不绝门舍，虽倾筐倒箧随叩随应，犹然鼠壤有余物，似马季长[史名廷柏，浙江萧山人。弱年蜚声文林，豪荡驱遣，领袖东南。凡人士宴会有所谱记，不得史名不就] \\n 王西樵尝称林铁崖异人者三：须眉奇古，略如李伯时所画罗汉相，则异在容貌。下笔落落能为峍屼俶诡之词，出入于孙樵刘蜕之间，则异在文笔。每当宴会竹肉间作，或值徜徉山水之际，时而意得忘言，如释迦拈花达摩面壁，时快论斗发，又如春雷奋蛰，奇鬼搏人，则异在性情言语。 \\n 曹子顾子间兄弟，人目为云礽王谢，风貌阮何[子间名尔坊，意思萧散，不与外物相关。尤悔庵尝以外朗内润目之。三十六岁早卒，其子彝士，英姿好学，词翰并优，中己未进士，官翰林] \\n 曹顾庵目王丹麓遂生集为鹫苑，杠梁文津，为艺林餦脯。 \\n 万履安有子八人，长孙贞一并称令器。李杲堂尝论之曰：粹然有得造次儒者，吾不如公择。事古而信笃志不分吾，不如充宗。足以文章名世居然大家，吾不如贞一。至若学通古今无所不辨，则吾不如季野[姚江黄太冲每言：浙东门风之盛，莫过万氏。履安名泰，一称悔庵，生有异禀，美风仪，进止不失尺寸。举丙子孝廉。乱后遂隐居不仕，文行为天下模楷。李杲堂论其风格，比之东汉郭有道黄征君云。公择名斯选，颜色充豫，内腴外丰，被服雍容，出言款款有序。悔庵书法最斐亹，诸子中惟允诚得其传。允诚名斯备，欲言理学则就公择，欲论经学则就充宗，欲从衡今古则就季野。季野名斯同，贞一名言，生而不凡，乃祖尝言是儿魁梧，当不负吾门。比长性嗜学，好为古文家言，每下笔独出冠时。黄太冲数称其文为有戴剡源归震川风味] \\n 明州有鉴湖社，仿场屋之例糊名易书，以杲堂为主考，甲乙楼上少长毕集，楼下候之。一联被赏，门士胪传。其人拊掌大喜，如加十赉。世称庄澹庵所至，如墨濡素练，便出云烟[庄名回生，江南武进人。丁亥兄弟回举礼闱，时年最少，入直史馆，称双璧人。澹庵能自倾下，所至无问识与不识，折节论交，诗文书画脱手淋漓，士林争宝惜之] \\n 黄俞邰目周栎园吏事精能，抚戢残暴则如张乖崖。其屡更槃错乃别利器则如虞升卿。其文章名世领袖后进则如欧阳永叔。其博学多闻穷搜远览则如张茂先。其风流宏长座客恒满则如孔北海。其心妤异书性乐酒德则如陶渊明。其敦笃友朋信心不欺则如朱文季。其孺慕终身友爱无间则如荀景倩李孟元。至其登朝未久试用不尽则如范希文。而遭谗被谤坎壈挫折又如苏长公[黄名虞稷，福建晋江人] \\n 王丹麓蚤年高隐，甚负才望。赵千门亟称之，比为天地私蓄[赵名钥，山东莱阳人。戊戌进士，官司李] \\n 黎愧曾文章雄视海内，徐巨源尝曰：汉阳李文孙，长汀黎愧曾[黎名士宏，福建长汀人。徐名世溥，江西新建人。李名昌祚，字来园，湖广汉阳人。壬辰进士，官廷尉] \\n 董文友尝言：予与訏士，非惟文章道同，觉性情俱与我近。 \\n 陆丽京目徐世臣励志箕山，斐然述作，方之西园伟长非特不愧。 \\n 陆丽京年德转升，往往领袖群彦，然虚怀冲挹不自满假。或问卿自比稚黄志伊如何？陆曰：志伊学海，稚黄雅宗，故当不及。 \\n 陆丽京与陈际叔孙宇台齐名友善，一日联袂出北郊，道傍观者窃叹曰：此三人定尔殊常，何乃神理都肖。 \\n 陆丽京云：西陵俪语，家有灵蛇，若儇胡秀如春采，仲昭绚若朝霞，故当并推[仲昭姓王名嗣槐，浙江钱塘人。慷慨善谈论，于书无所不窥。文词瑰丽，尤工为赋。己未召试，特授内阁中书] \\n 毛稚黄尝言：西陵有三绝，林玉逵文搏捖神光，云行雨步。陆儇胡骈体，行控送于绝丽，能使妙义回环而来。张祖望诗苍漭顿挫，如大漠风莽莽无极。 \\n 陆拒石年十五作春郊赋，词藻流美，笔不停缀。丽京云：王筠芍药逊其敏，正平鹦鹉让其工。 \\n 恽正叔过毛稚黄饮，谓毛曰：曩未识骏男，然得阿虎，令人有雄举之思，虎固当胜耶。毛曰：骏神锋豪上，虎亦俊快，正如蒲梢駃騠，并驱康庄，未知谁先后耳。 \\n 毛稚黄过夹城陆氏，出语人曰：吾始交荩思，倜傥英澈，器为国宝。发其堂，仲季出揖，高仲骨削，神蔼睟然。升璜鸾耸骥逸，卓卓欲度诸兄已。茂林公扶杖出，肃然穆然，使人瞻之不见所届[茂林名之遇，字际明，浙江钱塘人。抱材不偶，学使者辟为越州教授，非其志也。山颠水涯，晚而自放，所与游者惟处士徐野君雪厂道人余体崖道士，余人罕睹其面。烟波上下，群屐萧间，望见者以为古狂狷者流。高仲名售，善书。升璜名隽，能诗工篆刻] \\n 罗随园尝言：老而好学，有德有言，吾敬张君祖望。博B闻W强Q记，不妄许可，吾敬毛君稚黄。雕龙绣虎，与物无竞，吾敬丁君素涵。闭户著书，朗有卓识，吾敬李君东琪。汪洋千顷，能以度胜，吾敬沈君开先。情辞斐亹，波澜老成，吾敬孙君宇台[罗名贤，字倍千，陕西华州人。七世官郎署，代有闻人，为关中贵族之冠。七岁侍客饮，客属对曰：山头玉井莲。即应声曰：天上金盘露。客异之。比长益好吟咏，尝至京师，名重公卿。参军臬幕无事，日与西陵耆旧放情诗酒，久不得调，益歌啸自如。有子名甡，年十四嗜文章，有父风。丁名溁，沈名峻曾，浙江仁和人。李名式玉，钱塘人] \\n 规箴 \\n 王阮亭性和易宽简，好奖引气类。然人以诗文投谒者，必与尽言其失，得不稍宽假。 \\n 汪舟次兄弟好古力学，名沸大江南北，户外屦常满。父意歉之，诫曰：吾不愿尔曹为名士，名如翦彩镂棘，实不存也。尔曹与人交以其文，无宁以其行。郭泰之异茅容，庾衮之敬褚德，岂为名高哉？尔曹慎之[汪父名汝蕃，字生伯。自言生平无异人，惟不欺二字，反复无愧耳。尝筑友善庵，出米数百石赈饥，身与妻子粗粝自如。乱后家中落，乃整饬余绪，每得金即赎屯营妇女归其家，又埋胔掩骼，二十年内椟槥千余] \\n 蕲州顾赤方出其诗与施愚山相仇校，尝握手笑曰：吾侪本相好，攻瑕索垢，当猛鸷如寇仇，毋留纤尘，为后人口实。时叹为名言[顾名景星，湖广蕲州人] \\n 文与也作画颇得待诏家法，然多率尔之笔。汪钝翁规之曰：此事定须霞思云想，刻意经营。奈何颓唐落墨，便布人间[文名点，江南吴县人] \\n 邹子先赵砥之并居吴江之西郊，乱后邑人多谢去子衿。俄学使者来传相告言，不出且遣戍。赵颇心动，邹正色曰：我辈但当论是非，不当计利害。于是遂止。赵每为人言：微邹君几丧吾守[邹名甲芳，赵名瀚，并江南吴江人。时论邹之刚决不挠，赵之服义推美，君子两贤之] \\n 捷悟 \\n 乔文衣夜半过午门前，万籁俱寂，猛思日中百亿生灵今归何处，人世升沈，如此而已[乔名钵，直隶内邱人。官司城] \\n 安西估魏丙贸卉布上海市，中夜就旅宿醉卧，风雨大作，失橐金三百两。时上海令为任待庵，素善谳。至是狱不能定，因诣城隍庙祷于神，请以实告，乃留捕随往者，使待命于神寝宫捕，梦寝宫有幼妇出右手抱细女，左手挈衣与之。及接视则裙襕也。归以告令，令俯首再三，仰而曰：夫赐衣而得裙襕，则非衣也。非衣者，裴也。岂有裴姓其人者耶？捕叩头曰：似也。闾左有裴爱，无赖不事家人产，其人僦旅舍傍，而得出入于其舍。即欲得裴姓，此当是。令曰：然。然则其抱细女者，抑可知矣。夫细女，爱女耳，吾闻纳音之数，阳姓从左，今左非衣而右爱女，其为裴爱无可疑者。遂收裴拷之得实[任名辰旦，字千之，浙江萧山人。丁未进士] \\n 计甫草雪后攀铁索造日观峰，不见日出，于峰之傍见丰碑矻立，大书礼为人子不登高不临深数言。计再拜稽首其下，即杖策下山，不复登。 \\n 陆丽京诵读明敏，善思误书。尝阅韩非子至一从而咸危，曰：是一徙而成邑也。后令他人覆射，无一合者，惟弟左墄中之[左墄名焰，神骨轩朗，词令宏通] \\n 胡循蜚官湘东司李时，定南王驻师于衡。一日召胡至帐下曰：军中有马数千，需枥五百，具命若三日为期。过期斩。胡出已暮，至江壖，适有人跣足立星露中，顾谓非司李胡公耶，何为至此？胡告之故。曰：小人家于江，有渔艇百余，破其一可得枥五六。具请后二日以报。五百具鳞次江上，胡进之王，王大悦[胡名贞开，一称瑟庵，浙江杭州人。生数岁，祖襟寰中丞见其超迈不群，授以书，数行并下。性喜任侠，旁通艺流诸术。每雄谈四座为辟易。己卯举于乡，时流寇猖獗，诏下大司马，乡贡中式后别试骑射，一日有司集坛下较射，多鞠躬谢不敏。胡独出，一跃上马，弯劲弓抽矢三发皆中的，遂擢异等。及遭鼎革，自甘放废。开府张公物色之，辟至军门备参谋，寻授湘东司李，有惠政。未几告归。畜声伎，与人言杂诙谐调笑，自称耳空居士。工书爱画石，为文绝类苏长公。才大用小，有志不就，时论惜之] \\n 夙慧 \\n 徐电发蚤岁韶令，天姿英敏，年十二和无题诗，有残月无情入小楼之句，长老咸嗟异之。 \\n 魏昭士生甫二十余月，母口授归去来辞及九歌一二章，久之辄能背诵。诸父尝抱持诱以果饼使歌之，声悠扬可听，相诧为英物[魏名世效，江西宁都人，是和公子。性狷急，勇于事。仲父冰叔尝称其为文，锋锐所至，往往有没羽之力] \\n 沈汉仪总角时，尝从父公趾游苑中。公趾曰：名卉不乏，何以渊明爱菊？对曰：淡而能久也。父叹曰：此儿出语可人[汉仪名家恒，一字巨山，浙江建德人] \\n 沈孚先十岁著大臣论，稍长尚风节，尝读汉书党锢传，至度辽将军皇甫规目以西州豪杰不得与党人上书自讼，沈足笔填其下。时萧山沈功宗以童子同将军上书，其慷慨如此[沈名功宗，浙江萧山人。工诗善书法，遇缣素必移易书满。好谈，每夜分，列广毡置蜡槃其中箕坐，与客谈达曙不寐] \\n 许彝千是许勉无子，勉无读书竟夜不辍，许每卧听父读书，旦辄默诵。父叹曰：儿卧时乃过我醒时。 \\n 卓有枚七岁出就塾师，使读论语。有枚尝置一本掩所读书下，时窃观。塾师发视，则司马公通鉴也。师以此奇之[有枚，工部去病少子也。浙江仁和人，生有异禀，父比诸枚少孺，因名曰人皋，负经世才，著有古文集行世] \\n 虞景铭十岁即善属文，尝薄柳州乞巧，更作辞巧文，识者知其远到[虞名黄昊，浙江石门人，丙午孝廉] \\n 吴威卿七岁尝侍客坐，客论诗无孤独连文者，吴应声答曰：孤云独去间，非佳耶？一坐惊叹[吴名廌，锦雯子] \\n 章言在幼从塾师学，师出有友访之，比归群儿告以故，而忘其姓氏，师怒呵群儿。章曰：毋怒也，我犹能约略记之。因以笔状其颧额须眉，栩栩然也。师见而笑曰：是得非某乎。已而叩之果然[章名谷，一称古愚，居北郭圣堂桥，其地古名散花滩，因又称散花主人。少时曈神如秋水，肤色如玉，人多比之为卫洗马。尝抵豫章买舟归浙，有美姬附舟尾，见章貌而悦之，数以足挑章，章起默自念曰：我违父母膝下久，今此江有神，倘一涉污邪致于神谴，葬于鱼腹，即何日得复见父母乎？不觉泣下，遂整衣冠危坐达旦。善八分隶体，画尤工绝，为时所称] \\n 赵禹功九岁，父游学归，大雪不能举火，出古画一幅，命禹功诣友所易米，不得，家人怅然。禹功闭户乃吟诗曰：吾家有古画，其价重连城。不易街头米，归来雪满罂。父闻之笑曰：有子如此，饥亦何憾[赵名甸，浙江山阴人。母性严，小不豫跽请备至，尝出妻，数月感悟，始返。里中称赵孝子] \\n 宗定九子举儿年五岁，曾同诸儿戏于庭。一儿指月中言曰：月中那得有桂树。举儿曰：汝谓月中桂树为奇，彼天地间之有树，当亦奇耶[举儿名学诗，貌甚清贵，善言辞，喜读书，性和雅，能体父母意。父定九谓其识见动作俱不似幼子所为，六岁即殇，父甚哀之] \\n 王丹麓座客常满，有客谓孔子无须，众诘其说，客曰：本孔丛子，子思告齐君曰：先君生无须眉，天下王侯不以此损其敬。故知今像多须误也。时丹麓子鼎六岁，在侧应声曰：然则孔子亦无眉耶？客语塞[鼎字用和，器度端重，聪慧性成，喜读书，讲习便能了了。行文亦时露新颖。八岁学吟诗有无情风雨过花落不成春之句，客有谈及红颜薄命者，则举大学集注中夭夭少好貌一语为证，以为夭字读作上声，即夭义也。十二岁即殇，识者谓其谶云] \\n 王丹麓病起畏寒，每当雪夕闭户谨风。时幼子小能五岁，坐著膝上曰：大人寒故畏风，抑知风亦畏寒。王问故，答曰：风不畏寒，何由喜扑人怀[小能是丹麓第五子，资性聪敏，容貌端妍，孝事父母，迥异凡儿。四五岁时苍头负经市上，见者莫不啧啧称羡，甚欲连手萦之] \\n  \\n 　"}
{"章节": "卷六", "正文": "　 \\n 卷六 \\n 　 \\n  \\n 豪爽 \\n 世祖章皇帝尝猎过滹沱河，宋牧仲从行，时天大寒河冰阔二丈余，宋扬鞭大呼，一跃而渡，上壮之[宋名荦，河南商邱人，年未二十，博学能文章诗歌，笔翰动天下望而即之温其如玉出。判黄州，虚己向学，与四方贤士大夫相交结，日肆游江湖山谷之间] \\n 王阮亭为同考至白门，夜鼓柁行大江中，漏下将尽，始抵燕子矶。王兴发欲登，会天雨新霁，林木萧飒，江涛喷涌，与山谷相应答。从者顾视色动，王径呼束苣以往，题数诗于石壁，从容屣步而还。冀日诗传白下和者凡数十家。 \\n 施愚山倡学湖西，问道者车接毂。萧孟昉为之供扉屦饰厨传，胜流歙集，宾至如归。 \\n 吴六益访汪钝翁邸舍，每被酒自诵其所作游五岳诗，音响琅琅若出金石，觉尔时意致遒上，不可复及。 \\n 汪然明教其子成名，即放浪湖山，青帘白舫，选伎征歌，日与二三知己倾尊赋诗以为笑乐，望见者谓前则子瞻，后惟廉夫，差堪仿彿其概[汪名泣谦，江南歙县人。居武林虞山。钱宗伯尝称其量博而智渊，几沈而才老，热肠侠骨，囊橐一世之志气，如洑流濆泉触地涌出。子玉立，举明经。继昌，己丑进士，官观察] \\n 周栎园性嗜饮喜客，客日满坐，坐必设酒，谈谐辨难，上下今古，旁及山川草木方名小物，娓娓不倦，觞政拇阵叠出新意，务极客欢而去。 \\n 熊雪堂令汝阴时，庐州被围，邻郡侦探至城下，熊从埤堄间磨盾鼻作答，一手双挟朱墨二笔，运腕如飞，一往勃勃，真觉骨嶷气涌[熊名文举，字公远，江西南昌人。辛未进士，历官侍郎] \\n 吴庆百应藨入京，止竹林寺。毛季莲尝偕叔大可过吴寓，辄据柳床，自吟所为宴集及登临诸作，大声撼四壁。吴顾大可：君家阿咸，正复不减，将不使卿单行。 \\n 义兴大饥，当事集绅士议赈。绅士曰：赈饥是极难事，毋轻议也。徐竹逸曰：天下难事我辈不为，谁为之者。条陈数则，活数万人。 \\n 李如縠官武昌郡守，荆州曹叔方以所编乐府投之，会李坐黄堂上，立取梁州序亲自度曲，以扇代拍，时隶役百十辈皆屏息而听，寂若无人，歌罢即出千金赠曹[曹名国矩，湖广江陵人] \\n 申凫盟偕杨犹龙殷伯岩行藂薄中，林叶飒然，疑有虎。杨据片石负杖叱咤，万壑雷鸣，同行为之神王[杨名思圣，直隶钜鹿人，丙戌进土，历官侍读。天才隽妙，风神卓绝，工诗擅书法，性慎许可，间秤量人物。时有贵显以坛墠自命者，辄不肯屈。一指闻者恚之。殷名岳，直隶鸡泽人，官睢宁令] \\n 侯朝宗豪迈多大略，少本有济世志，尝与吴次尾更彝仲醉登金山，指评当世人物，临江悲歌。二子以侯比周瑜王猛[侯名方域，河南商邱人。幼博学，随父司徒官京师，习知中朝事。尝叹曰：天下且乱，所见卿大夫殊无足以佐中兴者，其殆不救乎。去，游金陵，为一时所引重。论者谓其诗追少陵，古文出入韩欧] \\n 吴园次萧散自得，陶然于酒，所至偕故交文士名娼高衲，放浪于山颠水涯，每醉辄歌吟笑乐诙调终夜，酒痕淋漓，头伏几案。与之游者至忘寝食。 \\n 宋俗上元夜张灯饮酒，睢阳司氏巨族也，张银瓢容酒数斗，约能胜饮者持瓢去。群少皆醉卧窘甚，时漏下三鼓，会贾静子服尨衣驾鹿车，自百里外至，忽叱咤登阶，举满一饮，即掷瓢付奴持之，不通姓名。坐宾骇散。云间田彿渊董苍水两孝廉，素称好客，四方士大夫接踵而至。一日集圃如草堂赴者五十余人，两孝廉相继迎入，未与谈即呼常从具衍箧出纸笔分题阄韵而赋之，有顷赋已会食，命厨割腥酒炙交至，酒中各唱所业，尽欢而罢。 \\n 计甫草自海陵归渡江舟，大风雨雪，舟不得发。同行者皆垂首叹惋，计坐舵楼下，手王阮亭诗读之，至论郑少谷绝句，哭失声，既乃大喜，拭涕起，坐雪中观江涛澎湃，吟啸自乐。 \\n 李砺园性好游。每兴发，虽爱子牵衣割裾，不暇顾。他事益漫不訾省，踪迹几遍天下，所至名胜，辄为文以记之[李名淦，字季子，江南兴化人。博学好古，少负才名，丰标落落然，与之言纵横古今，悬河注泻，秀杰之气见于须眉。性僻山水，每游必穷巅崖隈澳，凡豺虎所嗥，蛇豕所窟，渔樵不能至者，必身历之而后快] \\n 淮海杜湘草过武林，冒雪游西湖，乐甚。次日适王丹麓，使至，遂以相闻。据案作书，忽传方伯监司联车到门，并谢不见。士论高之[杜名首昌，江南山阳人，书法文词卓绝一时] \\n 吴锦雯游寓兰陵，酒徒剑容及弄阮咸拨箜篌者满座上，日解缊袍贳酒，酒酣对客挥毫，烟云满纸[锦麦生具异表，身长七尺余，目青睛，鬓髯甚紫，怒则戟张。胸有毫数茎，长三寸。为人少言不泄，及遇事不平，辄侃侃不畏强御，至推座骂起，与人交舒鬲要，负气好侠，急友患难，盖强直敢任，其天性也] \\n 孙介夫遇王惟夏于邗关，执手道故。王固善饮，与入酒舍，洗盏而酌。浮满数十尽。初坐客哄甚，闻两人声夺耳，皆瞪眸迎视，气为不吐[王名昊，江南太仓人，善诗歌古文词乐府，吴梅村叹其才为天下无双] \\n 陈兴霸喜谈兵论剑，抵掌天下事。酒后耳热，辄骂古伪豪杰不中一文钱[陈名孝灭，江西临川人，大士仲子] \\n 毛稚黄言：丈夫既有此六尺身，何可不令千古。 \\n 丁野鹤官椒邱广文，忽念京师旧游，策长耳驴冒风雪，日驰三四百里，至华岩寺陆舫中，召诸贵游，山人琴师剑客杂坐酣饮，笑谑怒骂，笔墨淋漓，兴尽策驴而返[丁名耀亢，山东诸城人。襟期旷朗，读书好奇节，高谭惊坐，目无古人] \\n 吴舒凫托懹豪逸，情与兴俱[吴名仪一，浙江钱塘人。髫年入太学，名满都下。二十为人师，经史子集一览成诵，古文去欧阳永叔王荆公，诗宗杜子美。性善饮，饮醉直市井子辄谩骂之。姜定庵京兆重其才，延之幕中，历边塞，诗文益工] \\n 谢昼也好施，数千金都缘手尽，复假贷以费。京师谓之穷孟尝[谢名晟，浙江山阴人，尝登大观台观钱塘江潮，忽思年五十无成，大恸。见者皆怪笑之] \\n 杨序玉园居，器具精良非世所恒有。客至命酒，珍错叠陈，少醉即欲赋诗，或召冶童歌，自吹箫以和之[杨名方荣，一字东起，江南武进人。父以进士起家，累官中丞。家多伎乐率善歌舞，治园圃亭池之属，为里中冠。杨生既习知歌舞处，凡吹箫击鼓鸣笔度曲俱幼眇自喜。又美姿容，时比之潘卫，以望见为幸。每一出游，至倾市观顾。好为文章，能学歌诗猎传记，虽善谈笑不为嫚戏。后赴省试罢归，愈发愤力学，凡昔日所往还者率谢绝不为通。曰：使吾读书三载，即不如古人，何至若妄庸人，徒逐若辈以为豪耶。未几以病卒，年止二十有七，诸从游者无不流涕] \\n 王水云常与茅子鸿偕渡，大江风涛汹涌，王掀髯称快，曰：吾胸中郁勃之气，对此稍舒。茅亦为之放胆[王名舟瑶，字白虹，浙江余杭人。杭爽负气，不习软媚。贫时得钱不甚惜，多与贤豪结欢，壬午举孝廉，既久不得志，始摧抑为令，除授兴安，又为信之瘠邑，城中才数百家，为之期月坐啸无所事，乞免官，不许。尝抱膝嗔目曰：作吏顾如此乎。发为诗，多幽忧峭激，类侘傺失志之人。楚黄曹石霞尝言：每读水云集，风雨欲来，声泪交下。茅名兆儒，一字雪鸿，浙江钱塘人。孤介自持，情深一往诗词书画，涉笔辄工] \\n 容止 \\n 梁苍岩襟期潇洒，意度廓落，大类坡仙。彭禹峰长身修髯，声若洪钟，一饮能举数升，一食能尽一彘肩。汪钝翁目为拨乱之异才[彭名而述，字子篯，河南邓州人。奇伟卓荦，气盖一世，庚辰进士，历官参政] \\n 张敉庵姿容瑰伟，饮啖日可三升。兴至蒲博争道，独酌引满，呼小僮挝鼓奏伎，奋褏激昂，大噱不止[张名王治，字无近，江南太仓人。涉猎强记，雅擅绝才。中丁亥进士，官黄门。初敉庵兄西铭以经术负盛名，其负笈从游，巷舍为满。挥洗辍餐，倒屣莫及。敉庵倾身容接，人人各尽其意。时论四铭之有敉庵，犹士衡之有云孟阳之有协也] \\n 黄大宗状貌奇伟，王昊庐见之叹曰：风神超逸，卓有父风[王名泽宏，字涓来，湖广黄冈人。少负异姿，才十余岁，下笔娓娓千言。乙未成进士，官少詹。李文孙称其温然为君子] \\n 周芮公冲怀贞淡，与之晤对，如揖广成，如瞻水镜[周名廷鑨，字元立，福建晋江人。戊辰进士，僻耽吟咏，尤好与骚人衲客相醉唱] \\n 丁文博眉目明秀，如碧梧翠竹[丁名彦，浙江嘉善人。己丑进士，官水部] \\n 吴六益目钱础曰：神姿崖异，有壁立万仞之概。闵伯宗性简默，意致萧远，殊不大快人意。久与居处，觉欣然如饮醇醪[闵名派鲁，一称曹夕，河南祥符人。官溧水令，善诗，雅旷绝伦，为后来之秀] \\n 嵇叔子目王丹麓神致萧散，超然物外。程穆倩眉宇深古，视下而念沉，处治不媒进，处乱不程方[程名邃，江南歙县人。能诗善书画，尤工篆刻，萧森老苍，迢然有异] \\n 李戒庵美风仪，尝于上元夜著绛衣，与郡中名士集贺监祠，乘月上湖桥长啸，十洲人遥望，俱谓神仙[李名文纯，字姬伯，浙江鄞县人。父榯官西川提举知合州，戒庵少善读书，老而不衰。诗古文词各臻其妙。与人言古今成败，烂若披掌，听者忘倦。至所读书，无不经手钞。平居静守一几，流汗黏席，寒风裂窗，笔墨未尝少间] \\n 丁大声躯材拔起，意识豪略，咳如挺钟，言同奔河[丁名克振，浙江萧山人。用经术艺文著于乡邑，其因人缓急，又多概节，有鲁连之风] \\n 柏嶷山过涉园，魏青城称其高风秀骨，英采惠姿，照映泉石[柏名立本，江南华亭人。年未及冠，画理精妙已入宋元之室。魏名学渠，字子存，浙江嘉善人，戊子孝廉，官少参] \\n 韦六象神朗貌臞，衣布不肉食。长夜拥絮被危坐不寐，读书至旦为常。高简淡泊，仿佛如枯岩禅客，与人言肺腑倾尽，不事表襮尘，俗人望之，颓然自远[韦名人凤，浙江武康人。与兄剑威并能文章，尚气节] \\n 吴锦雯张祖望并有修髯，夏日尝促膝吟咏，意思萧旷。毛稚黄戏以诗云：吴公美髯不易得，张也于思亦自奇。长日吟诗相对坐，南风吹动万茎丝。相与大笑。 \\n 沈去矜形弱不胜衣，而骨性刚挺。平时与人语气才属，及发辩议则电闪霆激，摧屈一坐。徐武令为人朴讷，辞艰于口，平居辄好书写，不知棋局。每自比方葛洪介公，风仪肃散，寡言笑，体羸若不胜，而神鉴渊然。每与一时诸名士接，但以目会，四坐尽通。退相品题，不失分寸[介公名元灯，字明介，天童寺西堂] \\n 企羡 \\n 徐立斋扈跸南海，世祖亲控玉虬。一日顾问尤悔庵者三，每览西堂杂组，称为才子。时有以读离骚乐府献者，上益读而善之，令梨园子弟播之管弦，为宫中雅乐，比之清平调云[徐名元文，字公肃，江南昆山人。已亥状元及第，官总宪] \\n 徐健庵负俊才，好交乐善，于士类尤极推奖。宇内之人群归之，如百川之赴巨海[徐名干学，字原一，庚戌探花及第，官赞善。与弟果亭立斋，并以文章显名，当世时号三徐。学博才雄，与之游恂恂谦谨，言论所及，为艺林所宗] \\n 新城王西樵阮享每过邮亭野店，辄题诗壁上，诗既惊人，使笔斗大，龙拏虎攫。尤悔庵道经燕齐见之，解鞍造食坐对，移晷不能去。 \\n 彭羡门惊才绝艳，词家推为独步。王阮亭称其吹气如兰，每当十郎，辄自愧伧父[彭名孙遹，字骏孙，浙江海盐人。已亥进士，御试博学宏词第一，官翰林] \\n 王阮亭宦广陵，一夕雪甚，漏且三十下，风籁杳窱，街鼓寂然，灯下简箧中故书，得吴宾贤诗，且读且叹，遂泚笔为序。明日走急足驰二百里寄之。吴感其意，为刺舟来郡城，相见欢甚。 \\n 汪钝翁初未游西山，逢人辄相咨询。或曰：西山虽复崇深，意谓不如东南诸郡，清潭镜澄，层峰屏峙，一花一石相对，饶有胜情。 \\n 广平申和孟不欲轻通贵交，惟致书汪钝翁，微讯王吏部近状。汪报之曰：吏部萧疏简远，不失故武，诚吾党第一流也。 \\n 申凫盟道未晤栎园，未睹沧海，自是生平两阙。 \\n 周栎园以少司农出为督粮使，使江淮间，四方之士慕之者争愿见司农。舟车辐辏道路为隘。周栎园贻胡元润诗卷，辅以朋尊。胡展帙长哦，启罂浮白，不知秋风吹堕白日[胡名玉昆，江南江宁人] \\n 李方山客南昌，有传宋荔裳已死者，持为诗吊之。与宋初未识也。后至武林，闻宋尚无恙，李喜甚，借友人马疾驰相视，且出诗读之。两人因与泣下沾襟，已命酒，狂饮极欢，策马而去[李名日景，山东淄川人] \\n 王丹麓居穷巷，门除肃然。顾且庵过，每促席移晷，尝语人曰：见丹麓如把秋英，清芬袭人；如循古涧，仰峭壁骤难梯接。 \\n 计甫草过顺德，日晡方就旅宿，忽念归震川昔佐此郡，有厅记二篇，遂徒步入城求遗址，不可得。乃入署傍废圃中，西向设瓣香，流涕再拜而去。 \\n 盛此公尝愿此生得一少年，如张绪卫玠王子晋，能饮一斗不醉。得一老缁老黄，能痛饮酒记天宝遗事。得一迟暮佳人，能歌离骚舞三尺剑，醉读南华秋水篇[盛名于斯，一名篯，字铿侯。江南南陵人] \\n 王山史与李天生初未相识，一日邂逅长安茶肆，隔席遥接，各以意拟名姓，及询之皆不谬，遂与定交[王名宏撰，字无异，陕西华阴人，学粹天人性命，克绍濂雒关闽之绪] \\n 陆丽京酷推陈际叔文，典册类相如。陆撰沈献廷祝文，稚黄不觉谓为陈作，陆有欣色[沈名士逸，浙江仁和人] \\n 陆丽京梯霞晜弟聚处，尝空瓦屋三间。张效青步青就居于陆。诸骏男过张曰：昔张陆同居雒下，今复有醴泉交让之叹[梯霞名阶，高文异采，与兄丽京鲲庭竞爽，一时时号三陆。效青名埈，浙江仁和人。步青名坛，效青弟也。庚子孝廉] \\n 胡彦远高自栖托，神理隽迈，尝隐河渚，近止城北，芳树池塘环接户外。诸骏男每过，谈弥日。归语人曰：尝谓永兴南穴，汲郡北山缅邈。不谓近在咫尺。 \\n 闽中邱则飞以卖靛为业，游于山水之间，喜吟咏，集成，求云间张洮侯作序，过虔州关，以诗谒榷使者。见张序云：诗能张洮侯作序，岂寻常商贾耶。辄免其税[张名彦之，一名悫，为王屋孙，江南华亭人。卓荦知大节，深沈好书诗歌，与董黄齐名。尤喜自负，使酒善侵人，然实无他肠。人以是原之] \\n 伤逝 \\n 曹顾庵侍从说诗，数受世祖恩眷，攀髯余痛，常结胸臆。每听猿啸鹃啼，便欲怆然霣涕。 \\n 汪梅坡早年子女不育，哭之甚哀。每一念至，辄疑身是眼泪结成[汪名鹤孙，字雯远，浙江钱塘人。神悄飞动，识解过人。钱虞山目为闲钟之才，癸丑进士，官翰林] \\n 林铁崖持节驻珠崖，其地故多飓风，风起拔山飞树。林尝袒立中庭，仰天祝曰：好将某吹送到泉郡开元寺内，挂东西千丈二石塔上，然后呼僧絙引而下，得见吾父母，拊棺一恸，幸甚。 \\n 王异公赋十二哀诗，追数旧游，目规口叹，流漓挥洒，各竭思尽致，能令读者摧恻[王名撰，江南太仓人，古怀落落，生平不妄交。交必终身以之] \\n 缪于野谓：钟广汉若不夭，则神怀散朗，学义淹长，在后进中吾未见其匹也[缪名永谋，浙江嘉善人] \\n 陈纬云：云邹董相继零落，兰陵旧游酒旗歌板故地，阑风长雨，不可复寻。言之凄然，不待过黄公酒罏而始恸矣[陈名维岳，其年弟也。江南宜兴人] \\n 陆丽京与沈骏明素无深好，闻沈负才蚤世，乘醉达其家，哭之失声。从子儇胡不轻与人定交者，亦一哀出涕[沈名炳，浙江钱塘人] \\n 赵山子既殁，有人议其短长。吴闻玮掷杯谩骂曰：斯人不死，鼠子敢尔[赵名澐，江南吴江人。癸卯孝廉。吴名锵，一字玉川，吴江人。好游喜为诗，遇名流胜集，言论娓娓可听。娶庞氏，字惠纕，亦工词翰，流传艺林。嫁时奁具颇厚，以吴不问生产，倾奁佐之。情安澹泊，晨昏或不给，倡和自如] \\n 诸骏男过广陵，叹曰：小有之风流，顿尽于一之宿草久衰，柴丈遁迹于白门，梅岑栖踪于远郭。故人云驰雨散，念此能不伤怀[小有姓李名盘，一名长科，江南兴化人] \\n 计甫草有才子准早夭，哭之哀，为作思子亭[准字念祖，幼慧能文章，独好儒先之学。甫草为聘宋既庭女，女名景昭，年十三，闻夫死守贞，居小楼十年不下。微闻亲戚有欲夺其志者，辄不食凡二十日，呕血至尽死] \\n 王丹麓有三子，幼子小能最钟爱。六岁蚤殇，王大哀恸。或为太过，王曰：佳者不存，存者又不能佳，吾目未丧，方自愧不及情，君乃为太过耶。言罢复益欷歔。 \\n  \\n 　"}
{"章节": "卷七", "正文": "　 \\n 卷七 \\n 　 \\n  \\n 栖逸 \\n 孙钟元居苏门夏峰村，清泉嘉树，映带茅衡，一觞一咏，翛然物外。李工部以为先生本非隐者，其少时豪侠之气尚自棱棱爽露[李名震生，号慎庵，江西安福人。乙未进士] \\n 徐伯调处梅市，扁舟箬笠，弋钓自娱。落落与世俗鲜有所谐。会宋荔裳分守绍兴，宣城施愚山寓书于宋曰：山阴有徐，缄者渭之亚也。宋遣人招之，久不至。比宋罢官客湖上，徐乃时时来相与盱衡抵掌，抗言今昔，意所不合，虽尊贵甚有气势，口期期不服。 \\n 宋射陵奉母不乐仕宦，退隐射阳之滨，自号耕海潜夫，名其圃曰蔬枰[宋名曹，字邠臣，江南盐城人。工为诗，尤精书法。海昌朱近修称其古道照人，足以师表海内] \\n 宗定九性不喜烦，与人对终日即病饮酌，数夕亦然，或值势利毁誉之场，便如溽暑置身赤日下，移家乡僻闲居，未尝至柴门外。或客至或入郡始一到门，不则数月兀坐草堂而巳[定九处东原草堂，秋日燕去巢空，巢泥时时落污几席，乃命童子探巢汲水洗之，复征洗燕泥诗。酷嗜梅花，堂有古梅一株，时人谓之宗郎梅] \\n 王酉山解井陉之绶，高卧海曲，清流映带，乔木郁盘，乃纶竿箬笠，酿黍种树，间与田夫野畯较阴晴，课蟹稻以为乐[王名章，山东莱阳人。丁亥进士，官邑令] \\n 魏善伯晓闻鸟语，知是天晴，起来独立，自谓至乐。魏和公登华山绝顶，日月从两耳升，降视黄河如袜带委地下，燕赵秦豫隐隐见黑子俯仰天地，悲从中来，有入山披发，长往不返之意[和公素持高义，重然诺，好俶傥画策，林确斋以为有太史慈之风] \\n 龚柴丈隐居清凉山曲，有园半亩，种名花异卉，水周堂下，鸟弄林端。日长无事，读书写山水之余，高枕而已。 \\n 郭去问隐居绵亭山中，三十年织帘读书，不求仕进。时比晋刘驎之[郭名鼎京，福建福清人，书法最工，兼擅绘事。宋去损尝云：每展郭画，便思放杖投足] \\n 邱维正隐武原秦驻山，舍茅篱槿，身率妻子力作以食，恒业樵间钓弋小贩，暇说诗书教二子孝弟，不见衣冠客。田夫牧竖相尔汝欢甚，素与朱近修善，朱乘闲访之，邱方负薪，熟视曰：何惫也。出饭一盂菜杯对食，喋喋竟日不离樵事。朱曰：能出山信宿草堂中乎？不答，抱稚孙以嬉久之，曰：十年欲游洞庭山，无一贯钱而止。朱遂去[邱名上仪，江南武进人，少攻举子业，好奇计。后去而应武试，遂成进士，累官参将。每之官，肩幞被一囊，去来不名俸外一钱。莅嘉湖濒海贼蜂起慑其威，浙以西咸帖服，守土吏毒民，邱峻节风之，士民守参府门百人贺之，不内。树丰碑，署天下第一清官。过其下辄拜而去] \\n 沈去矜家临平东乡，尝谓张祖望曰：居山食贫，亦能不改其乐，恨无黔娄之妇，颖士之奴。 \\n 罗瑕公云：楼居受用天气，看春夏过接处，光景绝微[罗名孚尹，江南上元卫人] \\n 申自然居无定所，野店僧寮，匡床布被之外更无长物。间走荒台木末，哭其所知，谓人曰：终当以哀死，化为杜宇，扰人魂梦耳。[申名浦，江南华亭人，以画名于时。黄太冲尝言：自然好哭似皋羽，无家似思肖] \\n 贤媛 \\n 李孝贞事父，终身不嫁。闾巷闻而化之，诸妇女有争言，诟谇相恐吓，戒毋令孝贞知。时复为之语曰：生女慎勿嗔，养父不嫁有孝贞[孝贞字凤，秀州李梦康女也。梦康士而贫，夕不再炊，女织纴以佐饔。尸父疾，祷于天，有鸟衔果蓏堕药拌中，尝而进之，脱然愈。里中世族争欲聘孝贞，孝贞益不自安。一日请于父，曰：女孰贤？佯曰：善事舅姑耳。女曰：休矣焉，有舍我父事他人亲以为贤乎！竟不可夺] \\n 汪魏美乱后隐居不出，其内姻欲强之试礼部，出千金视汪妻曰：能劝夫子驾，则畀汝。对曰：夫子不可劝，吾亦不爱此金。其人惭而止[汪名沨，浙江钱塘人，年二十二举孝廉，甘贫不仕。尝独身提药裹，往来山谷间。宿食无定处，与人落落。性不好声华，时人号曰汪冷。当事或割俸金为寿，不得却，坎而埋之。里贵人请墓铭百金，拒弗许。妻钱氏，字瑟瑟，南昌守武山女。初成婚，汪谓曰：吾本寒儒，得连姻贵室，所望知礼义孝，事姑嫜，和妯娌，足矣。侈簪珥绮绣之饰，毋庸也。钱即尽去服饰，屏侍婢，以疏布，亲操作] \\n 杜于皇母性方严，生平不肯见画师。一日于皇遇善手曾鲸，喜以白母，且云：鲸老矣，写照其宜也。母作色曰：安有妇人呈头露面，与男子注目熟视，而不知羞者！先王制礼，男女有别，何尝云老者不在此例耶！ \\n 宗定九少时，奉母陈家居，值岁凶，啼饥号寒，初不向宗族借贷。母曰：饿死事小，遣十岁童子汗颜面以求人，使从此不知有廉耻，品行事大。于时以为名言[陈江都人，州守九室第三女也，归太学宗景岩。少娴家教，读五经周礼孝经女孝经诸书，兼通鉴二十一代史，有训子诗六章盛传于世] \\n 吴岩子吐辞温文，出入经史，与人相对，如士大夫[吴青山人，为卞楚玉配，以诗名。工书法，晚更好道，得奇疾，疾作则右手自运动，日夜作字不休。或濡笔书纸上，悉成元理。疾止不复记忆。凡二年，而愈白发朱颜，奕然有丹砂之色。长女元文，工诗辞。次女德基，善画并贤能，好读书，精笔札。先后事刘孝廉竣度，竣度以贤豪名广陵] \\n 丁季渊继妇张夫人亲丧，三年不脱衰。以亲染风疾，终身不言风。尝作讨李贼檄，顾和知以为孔璋让其英蕤，宾王失其峻烈[顾名若璞，浙江钱塘人。上林署丞顾友白女，学使黄寓庸长子文学东生妇。生具夙慧，尤好读史，上自班马，以迄列朝典故，能陈说，或论著其大旨。又以其余力自肆于诗古文，每夜分，执卷讽咏良苦。曰：使吾得壹意读书，即不能补班十志，或可咏雪谢庭。尝于食顷作七夕诗三十七首，一时叹其敏妙。文章节行，为武林闺秀之冠] \\n 术解 \\n 胡励斋博综群书，尤精天官家言，日月薄蚀星辰躔度，推测毫发无遗。在长安与监中西洋专家反覆辨论，群皆叹服[胡著有中星谱，周天现界图，步天歌行世] \\n 龙舒方直之工射覆，客匿黄钱一，命筮之，方曰：金体四文，既圆且方，流布天下，钱文为光。竟中钱。坐客莫不欢悦[方名其义，江南桐城人，天才横溢，不让其兄。力矫健能腾身屋上，履如平地。时推为兼才。兄密之优于天官易数，亦精射覆，人以公明曼倩不能远绝] \\n 吴志伊亦精乐律，曾于市上见编钟一枚，叩之曰：此大吕钟也。后涤视款识，云古大吕之钟。 \\n 陆丽京孙宇台并精京氏学，于甲申除夕各占元旦明晦，丽京决晴，宇台断雨。次早曈昽日出，晚即滂沱雨来。人咸异之。孙宇台既精易课，兼善潜虚，尝与陆丽京同在临平沈去矜座，陆举之字问孙云：今日当得几客？孙应声云：之文十一也。已而果验。 \\n 海昌范文园工相术，邑中有隙地或塑太岁，范以为威仪具足，应享巍峨。未几遂成巨刹，又指禾中千佛阁肖型惨戚，当厄于火。已而果灾[范名騋文，白弟也。浙江海宁人。事亲孝，与兄弟友恭，于朋友信，而又好推分施与拯济人之艰危。尝梦神人付以右髻，自称右髻道人，遂精相术。语多奇中，入京师，一日骤名动公卿] \\n 巧艺 \\n 毛大可善歌，沈康臣吹洞箫和之，能曲折倚其声[沈工书法，王柳颜欧，钩画摹脱尽变极神，旁通篆籀，偶刻石为印记，士林宝之] \\n 万年少自诗文画之外，琴棋剑器百工技艺细，而女红刺绣粗，而革工缝纫无不通晓。唐叔升叹谓：我辈十指虽具，乃如悬槌，若是何种慧性，一能至此[万名焘祺，江南淮安人。已卯孝廉。唐名堂，江南金溪人] \\n 顾樵水诗篇秀绝，画亦属能品。尝作秋林图赠吴梅村，吴叹曰：对此尺幅，使人幽思顿生[顾名樵，江南吴江人。吴名伟业，字骏公，江南太仓人，举辛未会试第一，历官司成] \\n 洞庭叶林屋少尝学翁家枪，每投石超距，以验其法。会有贼舰泊太湖，欲上山肆掠。叶倡率乡勇却之，一时称其绝伎。 \\n 王筠侣工绘事，不屑屑师古。所画山水楼观人物草木虫鱼，萧远闲旷，间出古人之上。人争贵之。性任诞不羁，非其所悦，虽权贵人迫之，不轻作[王名崇节，直隶宛平人，大宗伯敬哉母弟。生五岁而孤，多病习懒慢，不喜为章句学。学击剑走马，举武科为兴州卫千总，久之不乐弃去，放浪家居，益肆力为画。宗伯素友爱筠侣，未尝倚门地请谒，足不至公卿门。或乏食，不肯向其兄及从子辈索一钱，甘心贫约，以绘事自食其力。士大夫雅慕其人，求画者满户外，必先偿直后欣然命笔。梁大司农见之，称为绝艺，厚酬以绘帛，辞不受曰：崇节贫，安用帛为，更易金。如其常直强之，乃受其廉。于取又如此，朝廷闻其名，召见中和殿。筠侣伟丰仪，须长数尺，上命起立视良久，令供奉画苑。时年六十余，以足疾引退，从子司空为筑室娱老，遂不出。未几病卒。画益贵。生平不饮酒，喜妇人，得金即持往狭邪立尽。初私一妇，其夫觉挞之创甚，妇自经。一夕坐室中见妇忽至，似有所语。筠侣大惊愦，家人于帘间见妇裙影，随之入，遂不见。亦异事也] \\n 蔡子佩具绝人之姿，不恃攻苦，辄能为文章词赋歌咏论议，即下及书数绘画博塞，游娱之细，无不意志所至，手目毕达[蔡名瑢，浙江萧山人] \\n 毛稚黄小姬瘵，势渐欲肉骨，沈去矜以一刀圭愈之。毛大惊叹曰：曾闻敌二竖，过于五丁东，阳顾影腰带几何，竟具神力乃尔。沈文人，工绘事，兼善音律。间为小词，直窥稼轩之奥。其秾情逸韵，周勒山谓蕙草雪消，不足方也[沈名永令，江南吴江人。官龙门令] \\n 胡循蜚下第南还，至汶阳之西，遥望黄埃起处，一矢骤至。少顷贼披介胄奔耀日中，同行者尽蒲伏，胡跃怒马从众中出，拓弓大呼，连击数贼。贼披靡走，胡徐过市，下马解衣踞胡床，乘风绿槐树下。久之同行者始至，惊曰：神人也。 \\n 钱塘蓝田叔工写生，陈章侯请蓝法传染，已而轻蓝。蓝亦自以不逮陈，终其身不写生。曰：此天授也[陈名洪绶，好画莲，自称老莲。浙江会稽人，数岁见李公麟画孔门弟子勒本，能指其误处。十四岁悬其画市中，立致金钱。后游于酒，人所致金钱随手尽，尤喜为窭儒画。窭儒藉陈画给，富豪家索之千缗勿得也。尝为诸生，学使索之亦勿得。顾生平好妇人，非妇人在坐不饮，夕寝非妇人不得寐。有携妇人乞画辄应之。崇祯末命供奉，不拜，寻以兵罢。所写博古牌为新安黄子立摩刻，陈死后子立昼见陈至，因命妻子办衣敛曰：陈公画地狱变相成，呼我摩刻，遂死] \\n 张闲鹤性简旷嗜饮多，少进辄醉，醉辄喜画兰，勃勃有生气。陆子黄尝得所画，悬之素壁，忽发香满室中。陆异之，因额其处曰兰堂[张名道岸，字悬渡，浙江湖州人。苕南四隐，张其一也] \\n 祝培之年已七十，能于径寸牙牌上书桃源记，细发为行，微尘遮字，更留其下为作图。周栎园见之叹曰：使刘子骥遇此，定应畏其局促，攒眉而去，岂复生问津想[周又尝称，济南胡春以鹅管作萧笛，有穿云裂石声] \\n 宠礼 \\n 世祖御极之初，名公卿大臣子弟入卫，时商邱宋文康公长子牧仲，年甫十四，仪观俊伟，冠侍从冠。蟒衣裤褶带刀侍上左右。上爱重之，每赐食中和殿。一日牧仲对食逊避，私出带间斜幅，裹饼饵枣粟将怀之。上怪问，牧仲前跽谢曰：臣有祖母老，甚爱臣。臣怀以献，荣上之赐也。上喜，自是每赐食必尽，敕以归。 \\n 琉球中山王请封，上慎于择使，下部议须通经术善诏命者，廷臣会推翰林汪楫以充正使，汪才质端伟，专对具宜，入见上大悦，赐一品服玺，书金册临轩遣之。汪自国门驾八驺，天仗前导，龙旆飞扬，都亭张设，不绝于路。朝士赋诗送者数百人[康熙二十年，琉球国世子尚贞遣陪臣来请袭封，上嘉其恭谨守礼，许之，故有是名] \\n 金沙史远公精画事，镇国公延之阁中，属以缣素。时方初暑，史濡毫脱冠于案，公来纵观，戒令勿起。史遂忘冠，坐为应对。蒋驭鹿从旁笑曰：山野之士，疏放自然。若史某者，真所谓脱帽露顶王公前矣。公笑应曰：君不见挥毫落纸，如云烟耶[公精白纯，谨乐善小，心愿以汉东平自期。闲居雅好诗文，兼事翰墨，礼贤下士，气度渊宏，无有涯际。史名鉴宗，江南金坛人，颀而长，美髭髯，高颧浓眉，睛光射人。心灵敏，多艺能诗，善弈工字，学兼精丹碧。凡智巧事人不能解者，一见辄悟悉无疑。辛卯举孝廉，慷慨有大志，浮沉学舍为生徒师，郁郁不得志而死。蒋名鑨，一字玉渊，江南武进人。镇国公开府奉天礼聘天下名士，驭鹿首应其选。毛稚黄云：驭鹿无干而好游，忘名而喜友] \\n 任诞 \\n 金谷似诗歌颇有唐调，汪钝翁北游时，金来话别。值宾客盈坐，金都不叙语，竟出其所作送别长歌，朗吟一遍。腹捧谓汪曰：此诗何如高达夫？举坐默然，汪颔之而已[金名式祖，江南吴县人] \\n 刘公勇性旷达，尝置酒慈仁寺松下，遇游人至，不论识与不识，必牵挽使饮，有不能胜者必强灌之，至醉呕乃已[刘名体仁，江南颍川卫人。乙未进士，官吏部] \\n 姜学在尝幞被挟一童子附估人舟，往登洞庭东山。山中多富人，绝不与通刺。相羊僧寺中见一丐者题壁绝句，异而物色，得之延置上座，与之共饮食。丐者不知何许人，顾握姜手曰：若真知我者。姜遂大喜[姜名实节，山东莱阳人，为黄门贞毅先生仲子，少不事举子业，独习为五七言诗，善鉴别书画及周秦以来器物，遇其所欲得，虽卬价以售不吝也。侨寓吴门，所居位置洁清，日邀致诸名士赋诗饮酒，尽出其所蓄书画器物摩挲赏玩，移日抵掌不倦，绝无贵公子骄据态。虽吴中好事者亦相顾以为不如也。丐者与姜论诗稍久，辄乱以他语，僧或侮易之，丐者起批僧颊，竟去不顾。他日姜又访求丐者于途，人或诮姜交非其类，姜益大喜，录其数诗，归携以诧汪户部钝翁。汪读其诗，多恍惚物外语，因谓微独丐者异人，即公子亦异人也] \\n 梁公狄初与豫章王于一交，两人相论诗，每篇成不即示，草率相携至荒台古寺车马不经处，始出诗共读，狂呼惊拜，或至恸哭而后退[梁名以樟，一称鹪林，直隶宛平人，庚辰进士，官太康令。每在酒坐，主客献酬，独据席出袖中白板扇字，高声三读，不觉匹坐有人] \\n 陆丽京与徐孝先分虽甥舅，契若金兰。尝剧醉共被卧，徐咍噎中大吐，早起不觉，但见床下地污，乃曰：舅昨茗艼耶？陆亦不能辨[徐名介，浙江仁和人] \\n 陆丽京云：荀奉倩取妇，遗才存色，此是至言，非关兴到。假令左思张载可与同笔研，宁可共枕席耶？ \\n 柏斯民性僻山水，尝寓西湖，一日冒雨执伞独上北高峰顶，引领四望。衫履淋漓，见者咸笑为痴。柏意愈自得[柏名古一，字雪耘，江南华亭人。蓬蒿满径，箪瓢屡空，工古文诗词书法，旷然有千古之志] \\n 沈汉仪家贫好客，每遇良友辄慷慨沉饮，或劝以稍事生业，对曰：良朋樽酒，吾故藉以生者。 \\n 丁野鹤在椒邱，每晏起不冠，搦管倚树高哦，得佳句呼酒，秃发酣叫，傍若无人。间以示椒邱诸生，多不解。因抵地直上床，蒙被而睡。 \\n 王丹麓不好棋，每见客手谈，辄乱其局，或竟掳子纳奁中曰：日朗天清，奈何为此鬼阵。 \\n 王介人善故金吾张道浚，一日张会贵客，并邀王酒行举乐。客皆正襟坐，王直入，解发跣两足踞上席，客大惊，目视王。王言笑自若。 \\n 诸虎男常云：酒可千日不饮，不可一日不醉。 \\n 沈子均从朱近修游妙峰庵，遥望栖凤灾。栖凤故沈所居，人为沈吊，沈曰：可贺也。诘其故，曰：家所有惟身耳。我已携家妙峰来矣，庸何吊。竟不归[沈浙江奉化人，少时饶生产，任侠赠人，遂中落。又喜饮酒，醉或眠井中不肯起。善诙谐，娓娓见日不倦，亦工唱曲。偶从莼湖归，唱于途，有人蹑武至其家，怪问曰：客何来？应曰：欲走奉化，听公曲迷失路耳。沈以为知音，止宿设醴，成宾主礼而去] \\n  \\n 　"}
{"章节": "卷八", "正文": "　 \\n 卷八 \\n 　 \\n  \\n 简傲 \\n 汪钝翁性狷急不能容物，意所不可，虽百贲育不能掩其口。其所称于当世人物之众不能数人。汪钝翁颇自患懒放，兼以此规王西樵。王莞尔曰：长安车马喧阗，若无吾党一二孤寂者点缀其间，便成缺陷。 \\n 周栎园好客，然不耐俗士。有过从者周便率意与谈，尽，辄望其去。坐少久，辄露不快色。去又辄忘其姓字。 \\n 谢石臞判常州日，持一卷书坐厅事，有吏抱牍至，辄挥之。乡先达请燕见者，亦往往谢去。顾喜与诸生论古今以文章争胜负，人目之为傲吏。辄欣然有喜色[谢名良琦，字仲韩，一称献庵，广西全州人，壬午孝廉] \\n 陈散木性狷介，不为苟容。素健辨论，遇客或不合，抗首立拄之不少迁。随或憾焉。散木闻而曰：我之所嫉怒我固然，即尔见喜正复何益[陈名世祥，字善百，直隶通州人。才勇气锐，落落寡合，与同好坚则金石。意所不属望望然去之，性嗜饮，善治觞政。生平博览强记，每与座客会隶事肆应不竭，弱冠举于乡，久乃得官新安令，终以不肯折腰，解组归。益独行其意，托兴于诗词，雅好游名山水之所在，淹留至忘岁月。家人生产不问也] \\n 王山长尝让杜于皇傲慢不求友，杜云：某岂敢如此，只是一味好闲无用，但得一觉好睡，总有司马迁韩昌黎在隔舍，亦不及相访也[王名岱，湖广湘潭人。能诗文兼工书画，嵚崎磊落，以气节自命。发甫燥名满海内，已卯孝廉，官学博] \\n 燕人梁公狄瘠立嵚崎，远客万里初至，鄞客于梵舍，兀然坐一藜榻。有客造户谒入不延。里中荐绅闻梁至，置酒相迎，梁强一过，见席中客有非类，即命人取水洗两目，良久立上车去。 \\n 徐大文将游豫章，其友吴庆百林玉逵送之。时徐年少慷慨，涉江遥指笑曰：吾过洪都，惜子安已没，无可与言诗者。客或乞吾书，正恐麻姑碑板羞见吾耳[徐名林鸿，一字宝名，浙江海宁人。少时即名播江左，数好游，所至公卿大夫及贤豪长者争愿交欢] \\n 来成夫授书江园，与其徒同邑沈功宗山阴傅宗，夜秉烛藉广毡箕坐，纵谈古今兴丧得失，及汉魏以来理学艺文人物，彻三昼夜。及遇轩冕与不当意，端视缄嘿，虽终日不出一语。问之间亦不对。故相值者多卜来语嘿以示臧否。至为语云：言勿言，视来蕃。盖重之焉[来名蕃，浙江萧山人。负夙颖，十岁出试辄冠军，兼精六书，能作古文鱼籀大小篆殳隶八分，第不轻为人写。好立名节，每道东汉人物，人有以东汉人物相拟则喜。来本甲族，蕃独居贫，空敝衣搂裂所储图史外，惟瓶盎十余实，米盐纻絮于其中。每出行书衣笔帙手自持抱至，有挂两肘累累，蔽以博袖，俨五石匏者。尝大雪忽忆毛甡，远游覆笠，登香炉峰，四顾苍茫，吟所制八君咏诗，恸哭乃归] \\n 商邱徐恭士榜其门曰：问君何所长。客至必指此问之，有一艺者即与盘桓竟日，或都无可采，辄踞坐挥手曰：客休矣[徐名作肃，河南商邱人] \\n 董文友少时气勇神踔，视天下人无可交者。每朋聚翕热手挥而已。如不相识，及合坐捉笔为文，独写数千言不休。文成坐客不解一语，辄瞠目相视，人咸目摄之。 \\n 沈君善性不喜俗，尝持不语戒，手悬一牌上镌不语戒三字。有贵人访之曲致殷勤，君善瞠目直视出牌示之，不交一语。贵人去，适周安期顾茂伦及其弟留侯来，相与倾倒，雄辩四出。或讥其太过，君善指其口曰：天生我口，不解与伧语。见快人不与语，又安用我口耶[沈名自继，江南吴江人，副使珫之子，与弟自征自炳自駉自然自南自东，妹宛君俱有才名。诗文盛行于世。周名永年，吴江人，少负才名，制义诗文倚待立就。才器通敏，风流宏长，禅宫讲席西园北里，参承错互，诗酒淋漓，莫不分身肆应献酬曲中。海内咸以通人目之留侯。性简亢，尝谒大吏，雅闻沈名，以所作诗文示之，沈览毕盛称其居官大。吏曰：以诗文示子，子称某居官何也？沈曰：知公勤于政事，那有闲心检点及此。大吏甚衔之] \\n 排调 \\n 客问汪钝翁何意沉酣故籍中，汪徐应曰：身之好书，政如君侯之好博奕。 \\n 彭羡门在广陵见沈去矜董文友词，笑谓邹程邨曰：泥犁中皆若人，故无俗物。 \\n 刘公勇弃官入苏门，依孙钟元。尝筑堂孙所居侧，久之厌其萧寂，弃所携一琴于堂而去。因名留琴堂。王仪曹作留琴堂诗，其起句云：身是巢由未得闲。闻者便为绝倒。 \\n 叶元礼素病羸，然颇不耐杜门，客有忧之者，或笑曰：猿狙之性，动而弥寿。 \\n 有人语杜于皇：某一介不与，却未一介不取，可谓一边伊尹。杜应之曰：某无周公之才，使骄且吝，岂非半截周公？ \\n 宋禹域短而多髯，尝同沈汉仪宴集，沈曰：吾为监史，当以两官畀一人。因指宋曰：汝以参军兼主簿。众客皆笑[宋名嗣京，一称定山，浙江仁和人。丁未进士，官邑令] \\n 计甫草故贫士，尝置一妾，晨夕设食，惟粗爄而已。妻张夫人谑曰：古闻糟糠之妇，不闻糟糠之妾。如何旧有相国堂联，放开肚皮吃饭，立定脚跟做人。或议首句不佳，徐野君曰：彼小人常戚戚者，震雷常在匕箸间，那能放开肚皮吃饭。 \\n 陆丽京饮陈际叔家，半坐欲起，谓主人曰：陈家惟卜昼耳。际叔弟鲁季对曰：君不闻孟公投辖耶？陆更入座。 \\n 毛大可会侯同诣李湘北，李笑曰：不谓今日初见二毛。 \\n 徐世臣与陆丽京同舟下临平，诙笑百端，竟日相持。时潘新弹及陆弟左墄俱从壁上观，但觉入其元中，不能定其胜负[潘名沐，浙江仁和人。癸丑进士，官翰林] \\n 王丹麓年逾四十，益复困顿。妇戏语曰：同学少年皆不贱，奈何夫子独长贫。王曰：昊庐少詹有言，贫者上天所设，以待学者之清俸。金陵吴介兹亦言，天以贫德人令处俦类之中，天幸德我，特颁清俸，义难独享，愿以共卿。妇哂曰：君意良厚，但不知何日俸满耳[妇姓邹，文学公遴女，十六归王。布裙操作，客至供馔惟谨。一日王欲留客，适无钱，大为局蹐，入谋诸妇。妇故难之曰：身所有秪此发耳，惟君所裁。王曰：卿未尝倩笔画眉，顾乃假手截发耶。妇笑拔簪付之] \\n 轻诋 \\n 周栎园见士人日事奔竞，辄曰：是以日游神兼骑望火马者[宋嘉祐中，未有谒禁。士人多驰骛请托，有一人号为望火马，又一人号为日游神] \\n 蒋绚臣与周栎园论诗云：时选虽恶，然亦有足采者。臭泥中生莲花，但采莲花勿取臭泥可也。周云：但恐尽是臭泥，无莲花在[蒋名玢，一字用弢，福建闽县人] \\n 王阮亭目淮上还，青帘画舫乘风南下，与汪钝翁相值秦邮湖，遥语曰：有事欲附致家博士。及遣信至，乃寄舫中所有第二泉四罂而已。汪以道远稍难之，王攒眉曰：汪大乃成俗吏。 \\n 程周量尝抚慈仁寺松叹曰：长安诸贤，率皆未登庾岭，故使诸松浪得盛名[程名可则，一称石臞，广东南海人。举壬辰会试第一，官桂林守] \\n 大觉禅师云：吾心眼颇平等，然因指见箕尾甚喜，观水中荇藻亦喜，纵目空碧亦喜，独对清狂不慧人刀刁鱼鲁殊不耐[师名通琳，字玉林，江南江阴人。世祖拜为宏觉国师] \\n 陈士业尝论当世名流卓然足自表见者，屈指不过二十辈。其余率多樊英殷浩，闻其姓字或亦赫然，与之狎处往往使人自咎其倾注之过[陈名宏绪，江西新建人。清襄公道亨子。赋性警敏，少而好学，集书万卷，日与四方知名士讲习其中。家以是落，岸然不顾] \\n 吴人有为正钱录者，攻摘虞山不遗余力。计甫草戏语客曰：仆自山东来，曾游泰山登日观峰，神志方悚栗，忽欲小遗甚急，下山且四十里，不可忍，乃潜溺于峰之侧，恐得重罪，然竟无恙。何也？山至大且高，人溺焉者众，泰山不知也。客跃起大骂。吴梅村闻之颇是计言。 \\n 周雪客尝品白岳如五都之市，虽珍异错目一览辄尽[周名在浚，栎园长子] \\n 陆丽京长于引古，毛稚黄善于标新。毛读陆文，每曰：苦成语多。 \\n 张祖望弟祖静祖定俱能诗，祖静微逊孙宇台尝读其诗，尝之曰：人言张氏兄弟如腰鼓，夫岂其然[祖静名麒孙，祖定名振孙] \\n 地师沈六如过王丹麓，指庭前不宜种树。谓口字著木是困，形不佳。王曰：诚然，吾贤亦未宜立此口字，著人岂不成囚字乎？沈默然。 \\n 假谲 \\n 周釜山少以诗名海内，后与宋荔裳同为郎，遂相与往来，赋诗每一篇出，群逊谢勿及。周有子鹰垂方年少，间尝诳客，以其诗杂釜山集中，读者竟无以辨。既而知之，辄惊顾叹服，鹰垂由是知名[鹰垂名纶，田彿渊尝言釜山少工徐庾家言，鹰垂又复蜚声掞藻，后先掩映，真庾家之有子山，徐氏之有孝穆也] \\n 云间诸干一董苍水于重阳后作神山之会，即彭仙人栖神处也。时娄东吴梅村在坐，连遣觅女郎倩扶，必不得夜分沪上。张宏轩刺史来赴，投刺后吴命以己车迎入，使者传覆需两车，人颇讶之。及至，则挟一衣冠少年，光艳暗射若薄云笼月，人各却步，且不敢询姓氏。及移烛烛之，则倩扶也。一座哗然[诸名嗣郢，一称勿庵，江南青浦人，辛丑进士] \\n 侯辅之少遭家难，避居嘉兴。捕者突至，逮系登舟。侯默然手执周易，熟视之倦则依榜人卧。捕者以为痴，且以纨绔少年易制也。将抵会城，各简视行李或登陆，意益懈。侯睨视两岸桑翳然无际，突起窜身坐桑林中。捕者眙腭出不意，疾追不能得。夜燃炬大搜林中，侯望见火光所指，即疾避之。微行近白门，遇诘者，以周易示之曰：吾卜者也。遂脱于难[侯名忭，河南商邱人。太常卿执蒲季子，大司徒恂大司成恪皆同父兄也。两兄蚤贵，兄子方镇方夏方岳方岩方域皆以才名交满天下，家门赫奕，莫与比。辅之和雅修饬，检身若寒素，不为贵介骄蹇之态。阖户读书，孝友恭逊，两兄亦爱怜之。顺治间贡入京师，文日有名。人劝之仕，不应，深居简出，拥书自娱，凝然不苟言笑，得失哀乐不形于色。平生寡嗜好独，好饮酒，每饮必醉，醉亦不乱性。不喜广交，独于兄子方岳相爱，暨同里贾开宗徐作肃徐邻唐宋荦等数人为文酒之友，意泊如也] \\n 汰侈 \\n 翁逢春游临安，辇橐中金二千。于寓庑下一日被酒归，蹴金伤其趾，遽怒呼曰：吾明日用汝不尽，不复称侠。遂遍召故人游士及妖童艳唱之属，期诘旦集湖上，是日檥舫西泠桥合数十百人，置酒高会，所赠遗缠头无算。抵暮问守奴余金几何，则已告尽矣[翁世居洞庭之东山，官舍人] \\n 忿狷 \\n 刘伯宗下第，孙阿汇叹曰：九华奇秀，不入江上名山志。巢湖亦江淮巨浸，不入禹贡水经。山川有知，宁不感愤[孙名汧如，江南六合人] \\n 黄九烟落落高踪，时人恶其冷。邓孝威曰：今已无伯通之庑下，安所得杜陵之草堂耶。只须移家渡江向九龙峰依阿垣，最为长策[黄名周星，江南江宁人。庚辰进士，官户部。以文章名节自任，兼擅篆籀工图章。性肮脏难合，虽处困穷，不改其操，君子高之。邓名汉仪，江南泰州人] \\n 冯幼将与张栎园书云：沦落既久，耳目都惯，尘沙扑面，只似春风。毒雾侵人，亦如沆瀣[冯名肇杞，浙江会稽人] \\n 王仲昭性简脱，与俗忤。年过壮盛，郁抑不得行其志，日偕友人散发袒裸浮拍糟邱。意极兴酣，嘻笑怒骂不复知人间事。 \\n 夏乐只慷慨任侠，好与贫士。游客至，辄命酒，不给则解敝衣贳之。有障扇过门者，便欲塞户。偶有所感，乃首戴瓦盎，哭于西陵桥上，曰：新乎新乎[夏名基，江南徽州人。侨寓湖滨，能诗工书画，旷然有高世之志] \\n 尤悔 \\n 王西樵里居时，屡空见迫，卒岁鲜欢。尝雪后出，为人家送葬。从驴子背上作西樵山人传一篇，称心而言，自谓实录。一出心迹乖反，遂使此文不复可传。每为叹绝。 \\n 袁重其将出游，母为脱轻容衣浣，浣更纴以衣子袁衷之裼，以褒衣久之脆，时就客饮，有镊工为之按摩，误为所裂。初不觉，归寝解外服，露母前所改衣挼褷不可卸之，大惊，捧衣长号，悔痛终身不能释。 \\n 惑溺 \\n 张幼量行长白山中，见有巨黄石甚佳，以牛三百头拽至园亭。每语人曰：此石绝似大痴画中物。又尝爱一竹根石，大不盈寸，根节宛然，抚玩不去手[张名万斛，山东邹平人] \\n 新城二王好为香奁体，或以绮语为言西樵，云：不过使我于宣尼庑下，俎豆无分耳[陈其年尝作词怀二王，有云：名士终朝能妄语。阮亭读至此笑曰：家兄与下官不敢多让] \\n 朱锡鬯诗才隽逸，文尤跌荡可观。然性好饮酒，尝与高念祖入都，每日暮泊舟，辄失朱所在，及高往求之，朱已阑入酒肆中，醉卧垆下矣[朱名彝尊，浙江秀水人。荐举博学宏词，考授翰林。高名佑釲，浙江秀水人] \\n 周栎园官闽，每求江瑶柱，辄令蜑人取诸梅花厂石间，其甲上纹如瓦楞映日，视之与绿玉相类，彩色灿漫，晃人眸子。周语人曰：即此肤理，便足鞭挞海族。惜其生育遐陬不登玉食耳。 \\n 杨香山客扬州，有鬻鹤者，倾橐为易二双载归。嘲笑并至，杨曰：予门可罗雀，对之如得良友；老乏丁男，抚之如倚玉树。寂处无丝竹之娱，屡空有交谪之感。戛然一鸣，悦心盈耳，忧郁可捐。因赋诗十章为友诵之[杨名体元，直隶大兴人，官郡司马] \\n 邵僧弥性舒缓有洁癖，整拂巾屐，经营几砚，皆人世所不急，乃为之烦数纤悉。僮仆患苦，妻子窃骂，终其身不为改[邵名弥，江南长洲人。清羸颀秀，好学多才艺，于诗宗陶韦，于画仿宋元，于草书出入大小米，楷法逼虞褚，称绝工。半生挥洒小帧尺幅，人皆藏弆以为重，或购之累数十金，乃用以搜金石访蜼彝及图章玩好诸物。此外萧然无办，题所居曰頣堂，置一榻其中，以药炉茗具自娱。宾客到门謦欬，雅步移时始出。与人饮不半升，颓然就睡。虽坐有重客弗顾。中年得小消疾，览方书多禁忌和揉燥湿饮啖多寡，不能适其中，以此益困殆。其迀僻如此] \\n 王于一晚岁客湖上，狎一妓颇粗陋，或嘲之。王笑曰：近代美人尚肥。 \\n 徐野君性洒落，不与人事，独好观俳优戏，以为骚人逸士兴会所至，非此类不足称知己。 \\n 吴介兹食文官果，每一含咀不忍直下，尝语王隆吉曰：香甘雪嫩，令人辄有奴视杨梅鸡豆之想[王名廷栋，江南仪真人，壬子孝廉] \\n 李启美嗜古学，抱疴十月，犹聚书床头读之。将革，叹曰：吾死矣。独念茫茫泉路，能读书否？悠悠来生，解读书否？不胜於邑[李名潜，一名洵，字士美，江南兴化人] \\n 辛先民客居吟叹，闻有人招饮，直欲捐性命徇之。或谏其不节，辛笑曰：奈五脏神愿驰驱何[辛名民，一名霜翊，字严公。直隶宛平人。壬午孝廉，官司理] \\n 徐伯调好炼冲举，餐气啜液。尝自厌毛发不洁，作游仙诗以自喻。 \\n 洪润孙以博雅擅名，乃有洁癖。每靧面辄自旦达午不休。陆丽京儇胡共往看之，洪尔时神气傲迈，旁若无人[洪名景融，浙江钱塘人] \\n 查醉白继妇陆，陆故名家子，性敏又善诗，嬿婉酬唱，相得益欢。陆亡，查哀痛咯血升许，已复为悼亡诗百首，多酬陆韵。怅怅若有失，逾年竟死[查名继昌，浙江海宁人。七岁善吟诗，十三游庠序，美风仪，郡邑试士或里社高会诸少年咸集，查至词说慷慨，顾盼炜如，一坐惊叹，无不愿交查者。工临池，能辨古彝器及唐宋诸家翰墨图绘，又学射学奕，虽不工，亦自负] \\n 王丹麓喜方术，一日检书得同梦方，时念张广平处京师，特千里致书相期试梦。闻者笑之[张名元时，浙江杭州人。少时与弟辞奇同执经应嗣寅之门，应便深赏。尝作诗与广平云：子既张目无不识，弟亦下笔如有神。儿如亚子真可畏，元方季方安拟伦。后果以诗文声冠一时] \\n 王丹麓家既落，顾时喜刻书客至，质衣命酒。其诗曰：平生好宾客，资用苦不周。有怀莫可告，室人且见尤。施愚山诵之辄失笑曰：盖有类予者[全诗具载松溪漫兴] \\n  \\n 　"}
