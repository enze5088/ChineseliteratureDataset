{"章节": "●卷一", "正文": "　 \\n ●卷一 \\n 　 \\n 余旧撰《寿鑫斋丛记》四十卷，分门隶事，大致以征录文献及考证经史词章为主；此外随时纪载者，或谈近事，或溯旧闻，或述家风，或抒己见，兴之所至，信笔即书。虽雅俗兼陈，漫无体例，顾其间零星考订，稍有发明，且于生平身世所经，时亦志其雪泥鸿迹。凡所缀辑，似与渔洋山人诸笔记意趣略同，特素不工文，固远逊其名章俊语耳。爰命儿孙辈别录为卷，而以随笔名之。安乐康平者，为光绪丁未岁除日，蒙恩颁赐春条中语，谨奉以名室，因即取冠简端云。己卯秋日，彭寿自识，时年七十有一。 \\n 吾邑僻处海滨，壤地褊小，乃人文崛起，往往词坛角艺，有独出冠时者。康熙己未词科，彭羡门少宰（孙遹）则为一等一名。道光丙戌殿试，族父朵山给谏（昌颐）则为一甲一名；而道光甲申、咸丰己未，两次大考翰詹，则族祖虹舫阁学（方增）与颜雪庐学士（宗仪）亦均以一等一名，不次超擢。说者谓每科新进士三四百人，凡擢大魁者，或擅文名，或工书法，夺标之望，尚不难推测而知。若鸿博特征，词林大考，则高才硕学，盛集一堂，乃竟于名作如林中，辄荷九重鉴赏，褒然举首，众论翕然，不可谓非一乡之盛事矣。 \\n 先曾祖司勋公，乾隆己亥举人、辛丑进士，选授江西铅山县知县，历调彭泽、瑞昌，迁湖口督捕同知，内擢吏部稽勋司员外郎，掌验封司印。嘉庆十九年，卒于京邸。所著《松乔诗钞》，见郡邑志及家谱中。余尝访求是集，里中故老，无一见者。殆当时未经付梓，仅具原稿，遭咸丰庚辛间寇乱，遂付劫灰矣。偶读法梧门祭酒《存素堂诗集》，载有《嘉庆辛未岁题朱松乔同年饮酒图诗》（按公与祭酒为乾隆己亥乡试同年），乃知公寄情杯酌，饮量素豪，所绘之图，度当时题咏者必多名宿。惜原图久佚，无可物色，为之怅然。今录梧门先生诗于此，以存梗概。诗云：\"我生不饮酒，而好交酒人。饮酒苟近道，作诗能守真。久病笔墨废，末由卷轴亲。夷宕天地间，颓然鸥鸟伦。回忆三十年，未了平生因。东篱野色足，南亩农事新。君肯携美酒，访我河之滨。六月荷花开，柳阴坐垂纶。苇间伴老渔，不溷车马尘。\" \\n 本朝承明代旧制，凡授大学士者，必兼一某部尚书，然当时任尚书者，实别有其人，此特兼衔而已。至乾隆中叶，始有管理某部事务名目。迨嘉庆间，遂垂为定例，自觉名实相副，官职分明（自军机处设立后，大学士即不参预机务。内阁承办事件，以逐日票拟各部各省所进题本之批旨，及承发明谕、发钞奏折为大宗，然皆中书分任之，侍读管理之，大学士特受成而已。如无大典礼或大会议，大学士可终年不至内阁，故必兼一管部，方有趋公之地耳。其有兼差甚多者，则以位高望重，别予管领，于阁务无与也）。又国初大学士，分为三院（弘文、秘书、国史）。顺治十六年，改四殿（中和、保和、文华、武英）、二阁（文渊、东阁）。十八年，仍为三院。康熙十年复改四殿。三十八年，又改三殿（保和、文华、武英）、二阁（文渊、东阁）至乾隆十四年，始定为三殿（保和、文华、武英）、三阁，（文渊、东阁、体仁），设大学士四员（以前则自五六员至十一二员不等）。然自三十五年傅文忠恒卒后，保和殿不复置员，故今惟二殿、三阁。至授职名称，则自康熙以来，向无一定。是以某殿某阁，有时竟无其人；而一殿一阁中，转有同时数人并授此衔名者。嘉庆四年以后，始于每殿阁各设一员（第大学士止四缺，故或二殿、二阁，或一殿、三阁，均出自圣裁），其名位亦依次递推，至今遂相承弗替矣。 \\n 本朝满洲、蒙古、汉军诸人，皆分隶八旗，而旗籍亦分次序：首镶黄，次正黄，次正白（此为上三旗），次正红，次镶白，次镶红，次正蓝，次镶蓝（此为下五旗）。凡功臣贵戚，多有由下五旗抬入上三旗者。至入侍宫廷之领侍卫内大臣（为武职正一品），亦惟上三旗有之（每旗二员），他旗则无。 \\n 本朝未入关以前，凡官员世职，其名称多与今时不同：曰固山额真（即今之都统），曰梅勒额真（又名梅勒章京，即副都统），曰承政（即尚书）、曰参政（即侍郎），曰总兵官，曰昂邦章京，曰精奇尼哈番（即子爵），曰副将，曰梅勒章京，曰哈思哈尼哈番（即男爵），曰参将，曰游击，曰甲喇章京，曰阿达哈哈番（即轻车都尉），曰备御，曰牛录章京，曰拜他喇布勒哈番（即骑都尉），曰拖沙喇哈番（即云骑尉）。今多有不知其名者。 \\n 文字遇合，各有因缘。余昔从事举业时，窗下所作课艺，每篇无不为六比者。戊子乡试，题为《述而不作，信而好古》，余遵文公集注，以诗书、礼乐、易象春秋，劈分三比；乙未会试，题为《主忠信》，复以主忠、主信、主忠信，劈分三比，皆获中式。盖同中见异，阅者较易刮目耳，然实非正格。凡抡元之作，例不取偏锋也。 \\n 命之理微，故为圣人所罕言，然五行生克，似有定理。余命中八字五行缺木，每值考试，遇姓名有木旁者，辄蒙赏识。如癸未岁试时，学使为祁子禾夫子世长，禾字从木。戊子乡试时，房师为杨映村夫子毓俊，座师为钱星伯夫子桂森、吴勰丞夫子树梅。杨字、村字、桂字、森宇、树字、梅字，均从木。乙未会试时，房师为周少璞夫子树模，座师为徐荫轩夫子桐、启颖之夫子秀、李芍农夫子文田、唐春卿夫子景崇。树字、模字、桐字、颖字、秀字、李字，均从木，而春之盛德亦为木，亦奇事也。岂五行缺木者，必遇木以玉成之耶？度星学家必有一说矣。 \\n 文人为士大夫撰墓志传状，于生卒年岁最宜详考，稍不经意，即易传讹。犹忆光绪壬辰八月间，寿阳祁文恪师世长，卒于工部尚书任内，时年六十有九，实生于道光甲申。然旧时所刻乡会试朱卷，则皆作乙酉生，盖循俗例，应试时少填一岁耳（少填岁数，南宋《登科录》中即已如是）。迨接讣告，乃云生乙酉、卒壬辰，享寿六十有九。以生卒干支与年岁计之，殊不相应。余心知其误，然以无甚关系，故往吊时亦未与文恪后裔言及也。后读王益吾祭酒《虚受堂文集》，其所撰《文恪神道碑》，则云生乙酉、卒壬辰，年六十有八，殆仍据讣告所载，而以年岁推算不合，遂减去一岁，俾与生卒干支相符。然文恪实年，则竟遭改削矣。恐他人文集中似此者正复不少。且所叙生卒干支，与年岁不相应者，亦往往有之。偶阅疑年正续诸录，有因年岁不合，辄多方引证，加以说明者。爰举文恪事以破其疑，并为当代文人操觚率尔者勖（又按：吾盐徐忠愍用仪，生于道光丙戌，至光绪庚子七月，以拳匪事遇祸，时年七十有五。乃当时有撰挽诗者，其起句云：\"尚书授命时，年已七十六。\"使此诗刻集流传，后之阅者以为诗中用六字入韵，其见闻必确，鲜不据为典要矣。因记祁文恪事，附识其误于此）。 \\n 历代官撰诸书，今行于世者，以宋之《太平御览》、《册府元龟》、《太平广记》、《文苑英华》为最著，然亦不过数种而已（唐之《文馆词林》，明之《永乐大典》均遗佚久矣）。我朝稽古右文，特命儒臣时勤编纂，除平定各地方略专纪一时武功，又《天禄琳琅》、《石渠宝笈》、《西清古鉴》之类，专记内府储藏书籍、字画、金石诸品，兹不胪列外，其最称精要者，如于经义，则有《周易折中》二十二卷、《书经传说汇纂》二十四卷、《诗经传说汇纂》二十二卷、《春秋传说汇纂》三十八卷、《周官义疏》四十八卷、《仪礼义疏》四十八卷、《礼记义疏》八十二卷；于乐律，则有《律吕正义》五卷；（又后编一百二十卷）。于字书，则有《康熙字典》四十二卷、《西域同文志》二十四卷、《清文鉴》三十三卷；于音韵，则有《音韵阐微》十八卷；于正史，则有《明史》三百三十六卷；于编年，则有《御批通鉴辑览》一百十九卷；于史事提要，则有《历代纪事年表》一百卷；于历代通制，则有《续通典》一百四十四卷、《续通志》五百二十七卷、《续文献通考》二百五十二卷；于地理总志，则有《大清一统志》五百卷；于地理分志，则有各省通志（志名及卷数不备录）、《西域图志》五十二卷、《日下旧闻考》一百六十卷；于本朝制度，则有《皇朝通典》一百卷、《皇朝通志》二百卷、《皇朝文献通考》二百六十六卷、《大清会典图说事例》若干卷（按此书历经增修，以光绪中修成者为最备）、《大清通礼》五十四卷、《皇朝礼器图式》二十八卷；于经籍目录，则有《四库全书总目提要》二百卷；（又《四库简明目录》二十卷）。于名物谱录，则有《广群芳谱》一百卷；于理学，则有《性理精义》十二卷；于农政，则有《授时通考》七十八卷；于医学，则有《医宗金鉴》九十卷；于算学，则有《数理精蕴》五十三卷、《历象考成》四十二卷（又后编十卷）、《仪象考成》三十二卷；于术数，则有《协纪辨方书》三十六卷（按天时之说见于《孟子》，此书为择日而作，利于民用，故特著之）；于艺术，则有《佩文斋书画谱》一百卷；于类书，则有《渊鉴类函》四百五十卷、《分类字锦》六十四卷、《子史精华》一百六十卷、《佩文韵府》四百四十四卷（又拾遗一百十二卷）、《骈字类编》二百四十卷；于编辑总集，文则有《历代赋汇》一百八十四卷、《皇清文颖》一百二十四卷、《全唐文》一千卷；诗则有《全唐诗》九百卷、《全金诗》七十卷、《佩文斋咏物诗选》四百八十六卷、《题画诗类》一百二十卷；词则有《历代诗余》一百二十卷；于诗文选本，则有《古文渊鉴》六十四卷、御选《唐诗》三十五卷、《宋诗》七十八卷、《金诗》二十五卷、《元诗》八十一卷、《明诗》一百二十八卷、《唐宋文醇》五十八卷、《唐宋诗醇》四十七卷。皆经诸名手，上秉圣裁，精心撰述，不独嘉惠多士，且将昭示方来，钜制鸿篇，洵为前代所未有者矣（又四部外，尚别有《古今图书集成》一万卷）。 \\n 又按读书一事，古难今易。本朝诸先正，最好著为后人省心省力之书。如于经学家著作，则有朱彝尊《经义考》三百卷；于经学家师承，则有毕沅《传经表》一卷、《通经表》一卷（一作洪亮吉撰），江藩《国朝汉学师承记》八卷、《经师经义目录》一卷；于经部唐以前佚书，则有马国翰《玉函山房丛书》内所辑经编（按所辑较黄奭《汉学堂丛书》内经解、通纬二类为详）；于历代礼制，则有秦蕙田《五礼通考》二百六十二卷；于古书字义，则有阮元《经籍纂诂》一百六卷（又补遗）、王引之《经传释词》十卷；于小学家著作，则有谢启昆《小学考》五十卷；于检查《说文》诸字，则有黎永椿《说文通检》十四卷；于史部唐以前佚书，则有马国翰《玉函山房丛书》内所辑史编；于史事提要，则有齐召南《历代帝王年表》三卷（按此书不及官撰《历代纪事年表》之详，而简括便览）、阮福明《年表》一卷；于宋元明史事编年，则有毕沅《续资治通鉴》二百二十卷，夏燮《明通鉴》一百卷；于本朝大事编年，则有近人王先谦十朝《东华录》六百二十四卷；于本朝名人事迹，则有钱仪吉《碑传集》一百六十四卷、李元度《先正事略》六十卷、李桓《耆献类征》七百二十卷；于检查正史诸人姓名，则有汪辉祖《史姓韵编》六十四卷；于历代庙谥世次元号讳字，则有陆费墀《帝王庙谥年讳谱》一卷；于历代所讳诸字，则有黄本骥《避讳录》五卷；于历代统系，则有段承基《历代统纪表》十三卷；于历代纪元，则有叶维庚《纪元通考》十二卷；于历代年岁甲子，则有李兆洛《纪元编》三卷；于历代每月朔闰，则有汪曰桢《长术辑要》十卷；于古今人生卒年岁，则有钱大昕《疑年录》四卷、吴修《续疑年录》四卷、钱椒《补疑年录》四卷、陆心源《三续疑年录》十卷；于正史中补撰职官诸表，则有万斯同《历代史表》五十九卷；于正史中补撰各志，则有钱仪吉《晋兵志》一卷、郝懿行《宋书刑法志》一卷、《食货志》一卷、洪亮吉《三国疆域志》二卷、《东晋疆域志》四卷、《十六国疆域志》十六卷、洪齮孙《梁疆域志》四卷、钱大昕《元史氏族志》三卷、侯康《后汉艺文志》四卷、《三国艺文志》四卷、倪璠《辽金元三史艺文志》一卷、钱大昕《元史艺文志》四卷；于历代封爵谥法，则有沈炳震《廿一史四谱》内《封爵谱》二十四卷、《谥法谱》十六卷；于历代郡邑地名，则有陈芳绩《历代地理沿革表》四十七卷、李兆洛《历代地理志韵编今释》二十卷；于本朝府厅州县地名，则有李兆洛《皇朝舆地韵编》二卷；于本朝外藩部落，则有祁韵士《皇朝藩部要略》十八卷、表四卷；于本朝舆地全图，则有胡林翼《大清中外壹统舆图》三十二卷；于考订前人伪撰各书，则有姚际恒《古今伪书考》一卷；于金石文字，则有王昶《金石萃编》一百六十卷、陆耀遹《金石续编》二十二卷、陆心源《金石粹编续》三百卷；于碑刻目录，则有孙星衍《寰宇访碑录》十二卷、赵之谦《补寰宇访碑录》五卷；于金石学家姓名著作，则有李遇孙《金石学录》五卷、陆心源《金石学录补》四卷；于子部唐以前佚书，则有马国翰《玉函山房丛书》内所辑子编；于理学家宗派言行，则有全祖望《宋元学案》一百卷（王梓材增补）、黄宗羲《明儒学案》六十二卷、江藩《国朝宋学渊源记》二卷、唐鉴《国朝学案小识》十五卷；于算学家姓名著作，则有阮元《畴人传》四十六卷、罗士琳《续畴人传》六卷、诸可宝《畴人传三编》七卷；于编辑诗文总集，则有严可均《全上古秦汉三国六朝先唐文》七百四十六卷、陆心源《唐文拾遗》八十卷、《唐文续拾》十六卷（按二书皆补《全唐文》之遗）、李调元《全五代诗》一百卷、吴之振《宋诗钞》一百六卷、厉鹗《宋诗纪事》一百卷、曹廷栋《宋百家诗存》二十卷、陆心源《宋诗纪事补遗》一百卷、张金吾《金文最》六十卷、顾嗣立《元诗选》一百十一卷（原刻不分卷数，此从《四库提要》）、《癸集》十卷、黄宗羲《明文海》四百八十二卷、朱彝尊《明诗综》一百卷、王昶《湖海文传》七十五卷、姚椿《国朝文录》八十二卷、沈德潜《国朝诗别裁集》三十二卷、王昶《湖海诗传》四十六卷、张维屏《诗人征略》六十卷、二编六十四卷。以上各种，皆竭累年之精力，详稽博考而后成者。南皮张孝达年丈（之洞）谓：\"前人甚苦，后人甚乐；诸公作室，我辈居之；诸公制器，我辈用之，士生今日，真可不费无益之精神。\"（说见《輶轩语》卷中）信通论也。（按：此条记于光绪戊戌己亥间，嗣近时人所续出者，如本朝大事编年，尚有朱寿朋《光绪朝东华录》二百二十卷；本朝名人事迹，尚有缪荃孙《续碑传集》八十六卷；编辑诗文总集，尚有王仁俊《全上古秦汉三国六朝诗》若干卷、《五代文荟》若干卷、缪荃孙《辽文存》六卷、王仁俊《辽文萃》七卷、《西夏文缀》二卷。宣统辛亥冬日，补录于此。） \\n 本朝人所刻之书，以康熙间最为工整，至当时钦定诸籍，其雕本尤极精良，然大都出自臣工输赀承办。如《全唐诗》则为通政使曹寅所刻，《历代赋汇》则为詹事府詹事陈元龙所刻，《佩文斋咏物诗选》则为翰林院编修高舆所刻，《历代题画诗类》则为翰林院编修陈邦彦所刻，《历代诗馀》则为司经局洗马王奕清所刻，《佩文斋书画谱》则为候补主事王世绳等数人所刻，《御批通鉴纲目》则为吏部尚书宋荦所刻（《四库提要》作吏部侍郎，似误），《佩文斋广群芳谱》则为河南道监察御史刘灏所刻，《全金诗》则为内阁中书郭元钅于所刻（此书本元钅于原编，后奉敕增补，仍由元钅于刻行），《历代纪事年表》则为翰林院检讨马豫所刻，《康熙字典》则为翰林院侍读陈世倌所刻。盖其时士大夫中，皆以校刻天府秘笈、列名简末为荣，故多有竭诚报效者（即致仕福建巡抚宫梦仁所撰之《读书纪数略》亦于刻成后将原板缴进）。自乾隆以后，凡奉敕编纂书籍，始无不由内府刊行矣（后惟嘉庆中钦定《全唐文》为两淮盐政阿克当阿于淮商中集赀承刻）。 \\n 汪龙庄先生辉祖《史姓韵编》一书，为检阅史传人名而作，因姓觅卷，最为简便，于读史者获益良多，惜诸史中附见之人，或列或否，尚未赅备。倘得承学之士，于纪传表志中诸人，逐一补遗，凡有姓名者悉数标举，毫无漏佚，俾考古者皆可依姓寻求，知其出处，岂非尽善哉（史中附见之人，固有无足重轻者，每为人所忽略，然亦有资考证。若一经标列，则举其姓氏，便可于某卷中得之，实亦有裨史学）！ \\n 又按此书排纂经年，具见良工心苦，第卷帙既富，其中疏舛之处，自所不免。如《隋书》之吐万绪本属复姓，而《韵编》则列为吐姓；《明史·何孟春传》中所称慎元正，本为杨慎、王元正二人，而《韵编》以为元正姓慎，列入慎姓中；崔桐、叶桂章二人，一为姓崔名桐，一为姓叶名桂章（皆正德丁丑进士），而《韵编》则以崔桐叶为一人，桂章为一人（列入桂姓）。均属非是。又户部郎中栗登，实为粟登（四川人，正德辛未进士），今《明史》中误粟为栗，《韵编》因之，亦是失考（按《续通志·氏族略》以粟登列入粟姓，是矣。惟注作弘治进士，亦误）。 \\n 海宁陈乾斋相国元龙（谥文简），以顺治壬辰十月二十九日生，而其子翰林院编修邦直，则生于康熙某年十月二十九日。桐城张衡臣相国廷玉（谥文和），以康熙壬子九月初九日生；而其子内阁学士若霭，则生于康熙癸巳九月初九日。归安赵竺泉侍郎炳言，以乾隆庚子十二月二十一日生，而其子福建粮道景贤（谥忠节），则生于道光壬午十二月二十一日。悬弧称庆，父子同在一朝，洵佳话也（按：华亭范太学赞，以顺治辛卯正月初四日生；而其孙工科给事中或士，则生于康熙庚寅正月初四日。新建裘文达曰修，以康熙壬辰十月二十九日生，而其孙甘肃宁夏府知府元俊，则生于乾隆丁未十月二十九日，亦奇。至《寄园寄所寄》，载明代永乐甲申状元永丰曾，以元至正乙巳九月初七日亥时生，而其孙成化戊戌探花追，则生于洪熙乙巳九月初七日亥时。祖若孙年月日时，无一不同，尤古今所仅见者）。 \\n 京署各官，最重资格，其中若翰林、若御史，以及内阁中书、军机章京、吏部礼部司员，对于同僚之先进者，不论年齿，皆称为前辈。初谒时，必具红白柬三分，登堂拜见，执礼惟谨。至其他各署，则但以同辈相称矣（吏礼二部汉司员，除进士授主事、拔贡生授小京官者外，其由举贡生监捐纳入官者，吏部掣签时，例不得分此二部，故与户兵刑工四部不同）。 \\n 古人行文，每工于写景。如李陵答苏武书云：\"凉秋九月，塞外草衰，夜不能寐，侧耳远听，胡笳互动，牧马悲鸣，吟啸成群，边声四起。\"邱迟与陈伯之书云：\"暮春三月，江南草长，杂花生树，群莺乱飞。\"皆止寥寥数语，而塞北气象之惨，江南风物之美，使读之者便如身入境中，真写生妙手也。 \\n 宋《司马文正集》颜太初杂文序曰：\"观其后车诗，则不忘鉴戒矣。观其逸党诗，则礼义不坏矣。观其哭友人诗，则酷吏愧心矣。观其同州题名记，则守长知弊政矣。观其望仙驿记，则守长不事厨传矣。\"周行己《浮集》跋秦玺文曰：\"是尝去诗书以愚百姓者乎？是尝听赵高以立胡亥者乎？是尝杀公子扶苏与蒙恬者乎？是尝教其君严督责而安恣睢者乎？\"文中皆作排偶句，章法甚新。 \\n 汉枚乘创为《七发》，后之人仿其体者甚众，然自《文选》所载数篇外，其余唐以前人所作，率皆遗佚，故多有不知其篇名者。按后汉傅毅有《七激》（其全文载《艺文类聚》中），刘广世有《七兴》（《类聚》所载不全），崔傞有《七依》，李尤有《七款》，桓麟有《七说》，崔琦有《七蠲》（均同上）。张衡有《七辩》（其全文载《类聚》中）。刘梁有《七举》（《类聚》所载不全），马融有《七厉》（其篇名见傅玄《七谟》序中，而文无考），桓彬有《七设》（仅逸句散见《北堂书钞》中），王粲有《七释》（《类聚》所载不全），徐有《七喻》（同上），魏曹植有《七启》（其全文载《文选》及《类聚》中），杨氏有《七训》（其篇名见傅玄《七谟》序中，然杨氏不知其为何名，文亦无考），刘劭有《七华》（《类聚》所载不全），傅巽有《七诲》（仅逸句散见《书钞》及《初学记》、《太平御览》中），晋陆机有《七征》（一作《七微》，其全文载《类聚》中），又有《七羡》（仅逸句散见《书钞》、《初学记》、《御览》中），张协有《七命》（其全文载《文选》及《类聚》中），傅玄有《七谟》（其自序见《类聚》，而文不载，仅逸句散见《书钞》、《初学记》、《御览》中），又有《七林》（其篇名见《类聚》所引，而文无考），湛方生有《七欢》（其全文载《类聚》中），宋颜延之有《七绎》（《类聚》所载不全），齐萧子良有《宾僚七要》（同上），梁简文帝有《七励》（其全文载《文苑英华》中），昭明太子萧统有《七契》（同上），某氏有《七召》（同上。按《文苑》未著作者姓名，而明叶绍泰刻入《昭明太子集》，又张刻入《何水部集》，未知何据），萧子范有《七诱》（其全文载《类聚》中）。今汇记于此，以备读者便于检寻焉。 \\n 宋周密所编《绝妙好词》，于词选中最为精本。乾隆初，查为仁、厉鹗同为笺注，每遇词中警句，特引元人陆辅之（韶）所撰《词旨》一一标出，以示学者，用意甚善。第周氏所选，仅为南宋人词。兹于李唐五代以迄两宋，凡属词中警句，择其尤佳者，汇记于此，以资讽诵，犹诗家摘句图列也（其短调中有通首辞意双美、一气呵成者，即以全首录入）。 \\n 唐李白词：\"平林漠漠烟如织，寒山一带伤心碧。暝色入高楼，有入楼上愁。\"（菩萨蛮）\"乐游原上清秋节，咸阳古道音尘绝。音尘绝，西风残照，汉家陵阙。\"（忆秦娥）张志和词：\"西塞山前白鹭飞，桃花流水鳜鱼肥。青箬笠，绿蓑衣，斜风细雨不须归。\"（渔歌子）温庭筠词：\"月孤明，风又起，杏花稀。\"（酒泉子）\"八行书，千里梦，雁南飞。\"（同上）\"花落子规啼，绿窗残梦迷。\"（菩萨蛮）\"相忆梦难成，背窗灯半明。\"（同上）\"梧桐树，三更雨，不道离情正苦。一叶叶，一声声，空阶滴到明。\"（更漏子）皇甫松词：\"梦见秣陵惆怅事，桃花飞絮满江城，双髻坐吹笙。\"（梦江南）吕岩词：\"明月斜，秋风冷，今夜故人来不来？教人立尽梧桐影。\"（梧桐影） \\n 五代唐庄宗词：\"如梦如梦，残月落花烟重。\"（忆仙姿）南唐嗣主词：\"细雨梦回鸡塞远，小楼吹彻玉笙寒。\"（山花子）\"风里落花谁是主？思悠悠。\"（同上）南唐后主词：\"深院静，小庭空，断续寒砧断续风。无奈夜长人不寐，数声和月到帘栊。\"（捣练子）\"子规啼月小楼西。\"（临江仙）\"小楼昨夜又东风，故国不堪回首月明中。\"（虞美人）\"问君能有几多愁？恰似一江春水向东流。\"（同上）\"帘外雨潺潺，春意阑珊，罗衾不耐五更寒。梦里不知身是客，一晌贪欢。\"（浪淘沙）\"独自莫凭栏，无限江山，别时容易见时难。流水落花春去也，天上人间。\"（同上）\"一桁珠帘闲不卷，终日谁来？\"（同上）\"林花谢了春红，太匆匆，无奈朝来寒雨晚来风。\"（相见欢）\"无言独上西楼，月如钩，寂寞梧桐深院锁清秋。\"（同上）韦庄词：\"残月出门时，美人和泪辞。\"（菩萨蛮）\"劝我早归家，绿窗人似花。\"（同上）\"夜夜绿窗风雨，断肠君信否？\"（应天长）毛熙震词：\"正是销魂时节，东风满树花飞。\"（清平乐）李词：\"残日照平芜，双双飞鹧鸪。\"（菩萨蛮）冯延己词：\"风乍起，吹皱一池春水。\"（谒金门）\"六曲阑干偎碧树，杨柳风轻，展尽黄金缕。谁把钿筝移玉柱，穿帘燕子双飞去。\"（蝶恋花）\"满眼游丝兼落絮，红杏开时，一霎清明雨。浓睡觉来莺乱语，惊残好梦无寻处。\"（同上）\"砌下落花风起，罗衣特地春寒。\"（清平乐）\"惆怅墙东，一树樱桃带雨红。\"（罗敷艳歌）\"日暮疏钟，双燕归来画阁中。\"（同上）\"残灯和烬闭朱栊，人语隔屏风。\"（喜迁莺）\"石城花雨倚江楼，波上木兰舟。\"（同上） \\n 宋王禹词：\"水村渔市，一缕孤烟细。\"（点绛唇）寇准词：\"波渺渺，柳依依。孤村芳草远，斜日杏花飞。江南春尽离肠断，满汀洲人未归。\"（江南春）晏殊词：\"一场愁梦酒醒时，斜阳却照深深院。\"（踏莎行）\"夕阳西下几时回。\"（浣溪沙）\"无可奈何花落去，似曾相识燕归来。\"（同上）\"楼头残梦五更钟，花外离愁三月雨。\"（玉楼春）范仲淹词：\"年年今夜，月华如练，长是人千里。\"（御街行）\"碧云天，红叶地，秋色连波，波上含烟翠。山映斜阳天接水，芳草无情，更在斜阳外。\"（苏幕遮）宋祁词：\"红杏枝头春意闹。\"（玉楼春）欧阳修词：\"平芜尽处是春山，行人更在春山外。\"（踏莎行）\"庭院深深深几许，杨柳堆烟，帘幕无重数。玉勒雕鞍游冶处，楼高不见章台路。\"（蝶恋花）\"雨横风狂三月暮，门掩黄昏，无计留春住。泪眼问花花不语，乱红飞过秋千去。\"（同上）张先词：\"云破月来花弄影。\"（天仙子）\"风不定，人初静，明日落红应满径。\"（同上）\"中庭月色正清明，无数杨花过无影。\"（木兰花）\"那堪更被明月，隔墙送过秋千影。\"（青门引）柳永词：\"渐霜风凄紧，关河冷落，残照当楼。\"（八声甘州）\"今宵酒醒何处？杨柳岸，晓风残月。\"（雨霖铃）司马光词：\"笙歌散后酒初醒，深院月明人静。\"（西江月）王安石词：\"六朝旧事如流水，但寒烟衰草凝绿。\"（桂枝香）苏轼词：\"缺月挂疏桐，漏断人初静。时有幽人独往来，缥缈孤鸿影。\"（卜算子）\"惊起却回头，有恨无人省。拣尽寒枝不肯栖，寂寞沙洲冷。\"（同上）\"春色三分，二分尘土，一分流水。\"（水龙吟）\"我欲乘风归去，又恐琼楼玉宇，高处不胜寒。\"（水调歌头）王诜词：\"海棠开后，燕子来时，黄昏庭院。\"（忆故人）晏几道词：\"落花人独立，微雨燕双飞。\"（临江仙）秦观词：\"杜鹃声里斜阳暮。\"（踏莎行）\"斜阳外，寒鸦数点，流水绕孤村。\"（满庭芳）\"疏烟淡日，寂寞下芜城。\"（同上）\"飞絮落花时候一登楼。\"（江城子）\"萋萋芳草忆王孙，柳外楼高空断魂，杜宇声声不忍闻。欲黄昏，雨打梨花深闭门。\"（忆王孙）\"试问海棠花，昨夜开多少？\"（海棠春）\"自在飞花轻似梦，无边丝雨细如愁，宝帘间挂小银钩。\"（浣溪沙）\"回首回首，绕岸夕阳疏柳。\"（如梦令）\"无绪无绪，帘外五更风雨。\"（同上）\"依旧依旧，人与绿杨俱瘦。\"（同上）黄庭坚词：\"杏花零落燕泥香。\"（画堂春）贺铸词：\"一川烟草，满城风絮，梅子黄时雨。\"（青玉案）\"楼角红绡一缕霞，淡黄杨柳带栖鸦，玉人和月折梅花。\"（浣溪沙）赵令词：\"残杏枝头花几许，啼红止恨清明雨。\"（蝶恋花）张耒词：\"芳草有情，夕阳无语，雁横南浦，人倚西楼。\"（风流子）张舜民词：\"不是渭城西去客，休唱《阳关》。\"（卖花声）\"回首夕阳红尽处，应是长安。\"（同上）王词：\"海棠未雨，梨花先雪，一半春休。\"（眼儿媚）刘泾词：\"莫把珠帘垂下，妨他双燕归来。\"（清平乐）周邦彦词：\"雁背夕阳红欲暮。\"（玉楼春）\"兔葵燕麦，向斜阳影与人齐。\"（夜飞鹊）曹组词：\"人静人静，风弄一枝花影。\"（如梦令）徐伸词：\"雁足不来，马蹄难去，门掩一庭芳景。\"（二郎神）陈克词：\"蝴蝶上阶飞，风帘自在垂。\"（菩萨蛮）\"几处簸钱声，绿窗春梦醒。\"（同上）\"帘外落花飞不得，东风无气力。\"（谒金门）陈与义词：\"长沟流月去无声，杏花疏影里，吹笛到天明。\"（临江仙）赵长卿词：\"怀家寒食夜，中酒落花天。\"（临江仙）辛弃疾词：\"休去倚危栏，斜阳正在烟柳断肠处。\"（摸鱼儿）张孝祥词：\"寒光亭下水如天，飞起沙鸥一片。\"（西江月）范成大词：\"花影吹笙，满地淡黄月。\"（醉落魄）韩元吉词：\"东风著意，先上小桃枝。\"（六州歌头）刘过词：\"一枕新凉眠客舍，听梧桐疏雨秋风颤。\"（贺新郎）赵彦端词：\"波底夕阳红湿。\"（谒金门）杨炎词：\"门外马嘶人去后，乱红不管花消瘦。\"（蝶恋花）谢懋词：\"东风杨柳碧毵毵，燕子不归花有恨，小院春寒。\"（浪淘沙）\"归梦已随芳草绿，先到江南。\"（同上）洪咨夔词：\"海棠影下，子规声里，立尽黄昏。\"（眼儿媚）刘翰词：\"惊起半帘幽梦，小窗淡月啼鸦。\"（清平乐）姜夔词：\"千树压西湖寒碧。\"（暗香）\"二十四桥仍在，波心荡冷月无声。\"（扬州慢）\"日暮，望高城不见，只见乱山无数。\"（长亭怨慢）刘仙伦词：\"一般离思两销魂，马上黄昏，楼上黄昏。\"（一翦梅）孙惟信词：\"絮飞春尽，天远书沈，日长人瘦。\"（烛影摇红）史达祖词：\"临断岸新绿生时，是落红带愁流去。记当日门掩梨花，翦灯深夜语。\"（绮罗香）\"红楼归晚，看足柳昏花暝。\"（双双燕）王词：\"春在卖花声里。\"（夜行船）韩词：\"试花霏雨湿春晴。\"（浪淘沙）李石词：\"烟柳疏疏人悄悄，画楼风外吹笙，倚阑闻唤小红声。薰香临欲睡，玉漏已三更。\"（临江仙）\"坐待不来来又去，一方明月中庭，粉墙东畔小桥横。起来花影下，扇子扑流萤。\"（同上）罗椅词：\"何处销魂，初三夜月，第四桥春。\"（柳梢青）周晋词：\"一砚梨花雨。\"（点绛唇）\"薄幸东风，薄情游子，薄命佳人。\"（柳梢青）李肩吾词：\"叮咛记取儿家，碧云隐映红霞。直下小桥流水，门前一树桃花。\"（清平乐）黄升词：\"又是羊车过也，月明花落黄昏。\"（清平乐）吴文英词：\"帘半卷，带黄花人在小楼。\"（声声慢）\"玉奴最晚嫁东风，来结梨花幽梦。\"（西江月）赵闻礼词：\"珠帘卷上还重下，怕东风吹散歌声。\"（风入松）丁宥词：\"小楼一线斜阳影。\"（水龙吟）杨恢词：\"都将千里芳心，十年幽梦，分付与一声啼。\"（祝英台近）赵淇词：\"春在阑干咫尺。\"（谒金门）李彭老词：\"明年今夜，玉尊知醉何处？\"（壶中天）李莱老词：\"归醉夜堂歌舞月，拚却春眠。\"（浪淘沙）张炎词：\"写不成书，只寄得相思一点。\"（解连环）\"老柳官河，斜阳古道，风定波犹直。\"（壶中天）周密词：\"花深深处，柳阴阴处，一片笙歌。\"（少年游）王沂孙词：\"一掬春情，斜月杏花屋。\"（醉落魄）\"一室秋灯，一庭秋雨，更一声秋雁。\"（醉蓬莱）赵与仁词：\"昨宵风雨，凉到木樨屏。\"（琴调相思引）李清照词：\"知否知否？应是绿肥红瘦。\"（如梦令）\"帘卷西风，人似黄花瘦。\"（醉花阴）朱淑真词：\"满院落花帘不卷，断肠芳草远。\"（谒金门）郦文妻孙氏词：\"花深深，一钩罗袜行花阴。行花阴，闲将柳带，试结同心。\"（忆秦娥）\"日边消息空沈沈，画眉楼上愁登临。愁登临，海棠开后，望到如今。\"（同上） \\n  \\n 　 \\n  \\n   \\n  "}
{"章节": "●卷二", "正文": "　 \\n ●卷二 \\n 　 \\n 历代诗文选本，以乾隆三年及十五年御选《唐宋文醇》、《诗醇》最为精粹，而评点用诸色套印，尤为清朗豁目。《文醇》之例：圣祖御评，用黄色；高宗御评及圈点，用朱色；诸家品题及考证事迹，则用蓝色。《诗醇》之例：高宗御评及圈点，用朱色，诸家品题用蓝色，考证事迹用绿色（其区别较《文醇》尤详）。余所藏内府原刻本，均如是识别，惟读《四库总目·文醇提要》则云：前人评跋有所发明，及姓名事迹有资考证者，各以紫色、绿色，分系于末（《简明目录》亦如是云，并于《诗醇》中谓别色为识，略如《文醇》之例）。所称紫绿二色，于原印蓝色，及《诗醇》中凡例所举者，似觉两歧。岂修《四库》时别钞一部入录，特改用紫色、绿色，故与原书不符耶？疑不能明，安得瞻览阁本，一考其异同焉。 \\n 文人好为游戏，有特镌印章以自表异者。乾隆中，兴化郑板桥大令（燮）尝刻一印云：\"康熙秀才，雍正举人，乾隆进士。\"近时会稽李莼客侍御（慈铭）亦有一印云：\"道光庚戌茂才，咸丰庚申明经，同治庚午举人，光绪庚辰进士。\"临桂王幼霞给谏（鹏运）官内阁侍读时，亦有一印云：\"三品服，四品阶，五品秩，六品俸。\"皆奇巧可喜（余亦拟刻一印云：\"癸未入邑庠，戊子登乡榜，乙未贡春官，戊戌成进士。两未两戊，亦天然巧合也）。 \\n 光绪戊寅秋，先大夫权两淮刘庄场大使事。刘庄一名云溪，界兴化、东台两邑间，地僻民贫，一数千户之市镇而已。境有紫云山寺，颇为兴东名胜，刘地固无山，其寺盖于高阜处建筑，循石坡迤逦而上，故以山名，楼阁崇闳，结构精雅。每值岁首，香火极盛。余时甫十岁，随侍任所，暇辄与吾兄旭辰，偕署中诸幕客前往游览。住持名云峰者，六十许老僧也，瀹茗延宾，清谈娓娓，春秋佳日，或具素馔，招宴山厨，菰饭芹羹，别饶风味。迨辛巳春，先大夫御篆后，移居东台，遂无缘再至矣。越十余年，余成进士，而旭兄亦已登乡荐，先大夫因制扁额，托旧时绅士悬供佛殿以答神庥。辛丑秋，余为《云溪杂咏诗》十二首，其一云：\"紫云山寺倚晴空，小市人烟一望中。好是夕阳西下候，亭亭楼阁半山红。\"每一讽咏，觉旧游情景，如在目前（按：乾隆中，曲阜颜心斋明府崇{规木}知兴化县时，有《赋紫云山诗》云：\"鸣鸠声送片帆间，蟹簖渔村罨画间。一夜雨晴春水活，菜花黄遍紫云山。\"见《曲阜诗钞》。今附记于此）。 \\n 本朝自乾嘉以来，得鼎甲者，其出身以内阁中书及各部小京官居多，论者谓此二官于登第为最利，此不揣其本之说也。中书除进士授职及举贡捐纳者外，余则为举人考取，或召试特用人员（召用人员，惟乾嘉时有之）。各部小京官，系由各省拔贡朝考一等，始用此职（自乾隆丁酉科始）。膺是选者，大都工于书法，或当时知名之士，既登朝籍，遇事更得风气之先。而殿试读卷诸大臣，或为旧时座师，或为本署长官，或为同乡老辈，赏识有素，故此中遇合，亦非偶然。余官内阁凡十八年，自庚寅五月，由举人入为中书，至甲午，以襄校平定回苗各匪方略书成议叙，蒙恩以侍读遇缺即补，并赏加四品衔。迨乙未会试中式时，适已南旋省亲，遂于戊戌补行殿试后，呈请仍归侍读原班。然殿试甲第，则为二甲第十一名，故当时颇有以不获鼎甲为余惜者（凡补应殿试者，于卷面盖一补字红戳，例不入进呈之前十名卷内）。兹于历科鼎甲及传胪之曾官中书或小京官者（当登第时，小京官多有已转主事者，此从其初言之），汇记之以志盛事。 \\n 雍正癸丑科：榜眼田志勤（考取中书）。 \\n 乾隆丙辰科：状元金德瑛（考取中书）；丁巳科：榜眼林枝春（考取中书）；己未科：榜眼涂逢震（考取中书）；探花秦勇均（考取中书）；壬戌科：探花汤大绅（考取中书）；乙丑科：状元钱维城（考取中书）、探花王际华（考取中书）；戊辰科：状元梁国治（考取中书）；壬申科：探花卢文弨（考取中书）；甲戌科：状元庄培因（考取中书）、探花倪承宽（考取中书）；丁丑科：榜眼梅立本（中书）；庚辰科：状元毕沅（中书）、榜眼诸重光（考取中书）；辛巳科：榜眼胡高望（中书）、探花赵翼（中书）、传胪蒋雍植（召试中书）；癸未科：榜眼沈初（召试中书）、探花韦谦恒（召试中书）；丙戌科：传胪陆费墀（召试中书）；辛卯科：状元黄轩（中书）；壬辰科：状元金榜（召试中书）；乙未科：状元吴锡龄（中书）、榜眼汪镛（中书）、探花沈清藻（中书）；戊戌科：状元戴衢亨（召试中书）、探花孙希旦（中书）、传胪邵自昌（考取中书）；庚子科：传胪关槐（召试中书）；辛丑科：探花汪学金（中书）；丁未科：探花董教增（召试中书）。 \\n 嘉庆己未科：状元姚文田（召试中书）；乙丑科：探花何凌汉（拔贡小京官）；甲戌科：状元龙汝言（召试中书）、传胪裘元善（中书）；丁丑科：状元吴其浚（中书）；庚辰科：榜眼许乃普（拔贡小京官）。 \\n 道光壬午科：传胪陈嘉树（中书）；丙戌科：状元朱昌颐（拔贡小京官）；壬辰科：传胪赵德（中书）；辛丑科：状元龙启瑞（考取中书）；乙巳科：探花吴福年（考取中书）；丁未科：状元张之万（拔贡小京官）；榜眼袁续懋（考取中书）。 \\n 咸丰癸丑科：传胪黄钰（拔贡小京官）；丙辰科：状元翁同龢（拔贡小京官）；榜眼孙毓汶（考取中书）；己未科：榜眼孙念祖（考取中书）。 \\n 同治癸亥科：榜眼龚承钧（拔贡小京官）；乙丑科：榜眼于建章（拔贡小京官）；戊辰科：探花王文在（拔贡小京官）；甲戌科：探花黄贻楫（中书）。 \\n 光绪丙子科：状元曹鸿勋（拔贡小京官）、榜眼王赓荣（拔贡小京官）、传胪吴树梅（考取中书）；丁丑科：状元王仁堪（考取中书）、榜眼余联沅（中书）、探花朱赓飏（拔贡小京官）；庚辰科：状元黄思永（拔贡小京官）、传胪戴彬元（拔贡小京官）；庚寅科：状元吴鲁（拔贡小京官），榜眼文廷式（考取中书）；壬辰科：状元刘福姚（考取中书）、探花陈伯陶（考取中书）；甲午科：传胪吴筠孙（考取中书）；甲辰科：榜眼朱汝珍（拔贡小京官）、传胪张启后（拔贡小京官）。 \\n 文人造句，喜用骈字，而以风雨二字相对举者，则书中所见为最多。如：凄风苦雨（《左传·昭四年》：春无凄风，秋无苦雨）、焱风暴雨（《礼记·月令》：孟春行秋令，猋风暴雨总至）、时雨飘风（《管子·兵法篇》：众若时雨，寡若飘风）、飘风暴雨（又《小匡篇》：飘风暴雨数臻）、柔风甘雨（又《四时篇》：柔风甘雨乃至）、飘风骤雨（《老子二十三章》：飘风不终朝，骤雨不终日）、甚风疾雨（《庄子·天下篇》：沐甚风，栉疾雨）、飘风冻雨（《楚辞·屈平九歌》：令飘风兮先驱，使冻雨兮洒尘）、友风子雨（《荀子·赋篇》《云赋》：友风而子雨）、暴雨疾风（《韩非子·用人篇》：夫人主不塞隙穴而劳力于赭垩，暴雨疾风必坏）、风伯雨师（又《十过篇》：风伯进扫，雨师洒道）、疾风淋雨（《战国策赵四》土偶曰：使我逢疾风淋雨，坏阻乃复归土）、烈风澍雨（《尚书大传·周书》：久矣天之无烈风澍雨。按此四字《韩诗外传》卷五作迅风疾雨。又《文心雕龙·练字篇》则谓《大传》作别风淮雨。《帝王世纪》作列风淫雨）、迅风疾雨（见上注）、别风淮雨（同上）、列风淫雨（同上）、大风疾雨（《春秋繁露·灭国篇》：根本微者，不可遭大风疾雨）、扶风冻雨（《淮南子·览冥训》：阴阳交争，降扶风，杂冻雨）、春风夏雨（《说苑·贵德篇》：管仲曰，吾不能以春风风人，吾不能以夏雨雨人）、驰风骋雨（《楚辞·刘向〈九叹〉》：驰风聘雨，游无穷兮）、乘风驾雨（《易林》：乘风驾雨，与鸣鸟俱）、震风凌雨（扬子《法言·吾子篇》：震风凌雨，然后知夏屋之为屏幪也）、祥风时雨（《后汉书·鲁恭传》《谏击匈奴疏》曰：祥风时雨，覆被远方）、烈风迅雨（又《刘恺传》《陈忠疏》曰：考功举材，以序庶僚，遭烈风不迷，遇迅雨不惑）、风毛雨血（又《班固传》《西都赋》：风毛雨血，洒野蔽天）、祥风甘雨（又：习习祥风，祁祁甘雨）、时风嘉雨（《蔡中郎集·九疑山碑文》：时风嘉雨，浸润下民。自东汉以后，凡诗文中以风雨二字分隶两句者较多，今皆不录）、冲风沐雨（《晋书·凉武昭王李暠传》《述志赋》：冲风沐雨，载沈载浮）、条风祥雨（《广弘明集》卷十五《王僧孺忏悔礼佛文》：条风祥雨，膏润相属）、风嗥雨啸（《鲍参军集·芜城赋》：风嗥雨啸，昏见晨趋）、浴雨排风（又《登大雷岸与妹书》：浴雨排风，吹涝弄翮）、风除雨攘（《梁书·沈约传》：既从竖而横构，亦风除而雨攘）、候雨占风（《徐孝穆集·陈文帝哀策文》：候雨占风，荒中海外）、风惊雨骤（《王子安集·七夕赋》：风惊雨骤，烟回电烁）、时雨凉风（又《秋日饯别序》：来胜地则时雨凉风，助他乡之旅思）、炎风暑雨（《卢升之集·释疾文》：炎风暑雨兮相蒸）、征风召雨（《骆宾王集·姚州破逆贼露布》：征风召雨，蝟起蜂飞）、上雨旁风（《韩昌黎集·南海神庙碑》：上雨旁风，无所盖障）、盲风怪雨（又：盲风怪雨，发作无节）、怪风剧雨（又《徐偃王庙碑》：是岁，州无怪风剧雨）、狂风猛雨（《皮子文薮·桃花赋》：狂风猛雨，一阵红去）、风调雨顺（《旧唐书·礼仪志一》：既而克殷，风调雨顺）、息风收雨（又《礼仪志三》张说言：圣心诚恳，宿斋山上，昨夜则息风收雨，今朝则天清日暖）、飘风急雨（《王临川文集·祭欧阳文忠公文》：其清音幽韵，凄如飘风急雨之骤至）、骤雨狂风（《宣和书谱》卷十九：怀素自谓得草书三昧，其势若惊蛇走虺，骤雨狂风）、和风甘雨（《文公大全集·明道先生赞》：瑞日祥云，和风甘雨）、天风海雨（《渭南文集·跋东坡七夕词后》：歌之曲终，觉天风海雨逼人）、横风疾雨（《墨庄漫录》卷一：王荆公书清劲峭拔，世谓之横风疾雨）、教雨化风（《宋史·乐志十二·朝会乐章》：教雨化风，洽此四国），以及诗词中，沐雨栉风（魏文帝《黎阳诗》：载驰载驱，沐雨栉风）、阑风伏雨（杜甫《秋雨叹》诗：阑风伏雨秋纷纷）、因风托雨（皇甫冉《迎神》诗：因风托雨降琼筵）、斜风细雨（张志和《渔父歌》：斜风细雨不须归）、松雨蒲风（皇甫松《浪淘沙》词：松雨蒲风野艇秋）、凉风暮雨（白居易《秋雨中赠元九》诗：又是凉风暮雨天）、雨打风摧（又《微之宅残牡丹》诗：雨打风摧花不全）、狂风急雨（又《惜落花赠崔二十四》诗：狂风急雨两相和）、草风沙雨（又《建昌江》诗：草风沙雨渭河边）、风吹雨打（又《吴樱桃》诗：可惜风吹兼雨打）、仁风膏雨（又《送刘郎中赴任苏州》诗：仁风膏雨去随轮）、急雨寒风（殷尧藩《寄太仆田卿》诗：急雨寒风意万重）、啸雨吟风（秦韬玉《桧树》诗：啸雨吟风几百春）、雨桧风篁（郑谷《少华甘露寺》诗：雨桧风篁远近闻）、褭雨拖风（韩偓《咏柳》诗：褭雨拖风不自持）、细风斜雨（林逋《西湖》诗：细风斜雨不堪听）、雨横风狂（欧阳修《蝶恋花》词：雨横风狂三月暮）、风豪雨横（王安石《和王微之登高斋》诗：风豪雨横费调燮）、洗雨吹风（又《次韵酬宋巳》诗：洗雨吹风一月春）、小雨轻风（又《钟山晚步》诗：小雨轻风落楝花）、雨叶风花（苏轼《次韵吕梁仲》诗：雨叶风花日夜稀）、怪雨腥风（又《丁公默送蝤蛑》诗：怪雨腥风入座寒）、江风海雨（又《和蔡景繁海州石堂》诗：江风海雨入牙颊）、蛮风蜒雨（又《松风亭下梅花盛开》诗：蛮风蜒雨愁黄昏）、呼风唤雨（《孙觌罨画溪行》：呼风唤雨不能休）、恩风惠雨（赵师侠《水调歌头》词：九郡恩风惠雨）、雨疏风骤（李清照《如梦令》词：昨夜雨疏风骤）、雨剩风残（杨万里《答章汉直》诗：雨剩风残忽春暮）、收风拾雨（又《宿石潭步》诗：收风拾雨猝无策）、残风剩雨（又《风雨》诗：残风剩雨故欺人）、风知雨觉（又《三月三日上忠襄坟》诗：不遣风知雨觉休）、雨卧风餐（又《早炊董家店》诗：不辞雨卧风餐里）、冷雨凄风（吴儆《清明阴雨》诗：冷雨凄风连午夜）、十风五雨（陆游《村居初夏》诗：十风五雨岁丰穰）、雨剥风摧（又《和无咎兄郡斋燕集诗元韵》：雨剥风摧供送迎）、风驱雨压（又《和范舍人永康青城道中作》：风驱雨压无浮埃）、松风桧雨（罗大经《瀹茶》诗：松风桧雨到来初）、绿风毛雨（汪元量《湖州歌》：绿风毛雨共凄凉）、顿两颠风（范楟《风止闻鹊》诗：顿雨颠风戒敝袍）、雄风豪雨（杨维桢《送理问王叔明》诗：雄风豪雨将春去）、雨丝风片（王士镇《秦淮杂诗》：十日雨丝风片里。按此四字见《牡丹亭》曲，今以诗集为据）之类，虽错综变化，造句各有不同，而以两字相对举，固同一用法焉。 \\n 辽僧行均所撰《龙龛手鉴》多收佛书俗字，乾隆中修《四库书目》时，以辽人著作颇罕，故于小学类字书中特为著录。然其书殊鲜刻本，惟江都汪氏《正谊斋丛书》中有之，字体宽大，最为豁目（《书目答问》称张丹鸣刻本，即指此）。第卷四下有巾部，所载巾[1234]〈巾巾〉[1234][1234][1234]六字，实为[C030][A061][1234][1234][1234]之讹。盖巾字下垂，[C030]字上仰，字形相近，遂尔颠倒误刻。且巾部已见卷一下之平声，不应重出，此入入声，当为[C030]部无疑（[C030]字读若彻）。特汪氏书为陈明经逢衡督刻，明经素称博洽，何以当时竟未校正。浏览所及，因记此以订其误（又[B042]字应从二[C024]，见《说文·[C024]部》，谓草木[C024]盛也。今作二弓，载入弓部，则为行均原书之误）。 \\n 吾浙人擢大魁者，前明时共得二十人（洪武甲戌定海张信。永乐丙辰永嘉周旋。正统乙丑淳安商辂。成化乙未余姚谢迁、辛丑余姚王华、甲辰钱塘李旻。嘉靖癸未慈溪姚涞、乙未佘姚韩应龙、戊戌钱塘茅瓒、甲辰临海秦鸣雷、庚戊兰溪唐汝楫、丙辰山阴诸大绶、乙丑乌程范应期。隆庆戊辰会稽罗万化、辛未山阴张元忭。万历癸未秀水朱国祚、甲辰慈溪杨守勤、庚戌归安韩敬、丙辰嘉善钱士升。天启乙丑会稽余煌）。至我朝则以顺治乙未科鄞县史大成开其先，嗣历康熙（甲辰归安严我斯、庚戌德清蔡启僔、壬戌德清蔡升元、戊辰秀水沈廷文）、雍正（庚戌钱塘周{树}）、乾隆（丙辰仁和金德瑛、壬戌仁和金甡、戊辰会稽梁国治、辛未仁和吴鸿、丁丑嘉善蔡以台、庚子秀水汪如洋、甲辰会稽茹棻、丁未山阴史致光、乙卯归安王以衔）、嘉庆（己未归安姚文田）、道光（丙戌海盐朱昌颐、戊戌乌程钮福保），以及咸丰（壬子鄞县章、庚申仁和钟骏声），皆绵延弗绝（共二十人，适与明代人数相等）。自钟骏声后，同治一朝，无人继起。是以余幼时即闻有\"始于史，终于钟\"之谣。迨官京师，亲见乡人之及第者，尚有光绪壬辰科榜眼钱塘吴士鉴、乙未科榜眼黄岩喻长霖、戊戌科探花德清俞陛云。窃意后起多英，他日必有膺首选者。讵甲辰后科举停止，不复举行，而始终之说，竟成谶语矣（按：直隶省状元以雍正甲辰科陈德华始，而以光绪甲辰科刘春霖终，疑亦有定数也）。 \\n 我国自光绪甲午及庚子两遭外侮后，谋国者亟思练兵以图自强。二十九年癸卯十月十六日，内阁奉上谕：\"前因各直省军制操法器械，未能一律，迭经降旨饬下各督抚认真讲求训练，以期划一。乃历时既久，尚少成效，必须于京师特设总汇之处，随时考查督练，以期整齐而重戎政。著派庆亲王奕（按庆王时为军机大臣）总理练兵事务，袁世凯（按袁公时官直隶总督）近在北洋，著派充会办练兵大臣，并著铁良（按铁公时官户部右侍郎，会办京旗练兵事宜）襄同办理。该王大臣等受恩深重，务当任劳任怨，认真筹办，以副朝廷力图自强之至意。其应办事宜，著该王大臣等随时妥议具奏，等因。\"旋经简派徐世昌为练兵处提调（按：徐公本商部左丞，奉旨开缺，以内阁学士候补，并赏给副都统衔），直隶即补道刘永庆充军政司正使，直隶补用道段祺瑞充军令司正使，候选道王士珍充军学司正使（三使均亦加副都统衔），并以陆嘉为军政司副使，冯国璋为军令司副使，陆建章为军学司副使。乃觅得东安门外锡拉胡同房屋为练兵处公廨（其三司则分驻他处）。余时奉先大夫讳，居京养母，方佐铁公保定军幕，承办奏牍。是年九月，铁公衔命赴日本国，参观明治三十六年特别大演习（在日本明石姬路间），曾命余偕行，记录东游各事。至是因调余至处，派充文案委员（文案处共十余人，余为之首）。开办伊始，事务殷烦，余旧居宣武门外米市胡同，以往返较远，即下榻公廨中，昕夕从公，日不暇给。凡营制饷章，军规军礼，及冠服之区别，舆图之测绘，旗章之制造，服装之筹备，并各项学堂之设立，各国学生之派遣，与夫军人任职补官等各种章程规则，以次拟订，陆续奏准施行。先后在近畿编练六镇（每镇设统制官一，辖步队两协，马队、炮队各一标，工程队、辎重队各一营，军乐一队。每协设统领官一，辖步队两标。每标设统带官一，各辖三营。每营设管带官一。步队、马队、工程队、辎重队等营，各辖前左右后四队。炮队营各辖中左右三队。每队设队官一。步、炮、工程、辎重等队，各辖三排，每排三棚。马队各辖二排，每排二棚。统计每镇官佐及兵丁夫役，共一万二千五百十二人。凡遇军务，应兴大师者，则照章设一军之总统官，每军所辖，自两镇以至三四镇不等。时编练方始，镇数无多，故即以镇为主体），并令直省各设督练公所，按照奏定章制，于防营绿营外添练新军。每镇成后，先派大员前往校阅。复于每年秋间，择地举行大操一次。在各镇内，抽调步、马、炮、工各队，编合成军，分作南北两军攻守之势，藉以练习战略焉。乙巳五月，徐公由兵部侍郎入值枢府，遂与铁公同为会办练兵事宜（后同改会办练兵大臣）。提调一席，以同事寿勋充任（寿以分发直隶知府，到处为文案委员，后擢署齐齐哈尔副都统，旋授科布多参赞大臣，均未履任，时已调补京旗副都统矣），而三司正副使，亦先后均有迁调（刘永庆署江北提督，段祺瑞充某镇统制官，陆嘉补长芦盐运使，陆建章充某协统领官），因以王英楷署军政司正使，王士珍署军令司正使，冯国璋为军学司正使，姚锡光署军政司副使，哈汉章署军令司副使，良弼为军学司副使。迨丙午秋，京外官制，大加改革。九月二十日，奉谕：\"兵部著改为陆军部，以练兵处、太仆寺并入。应行设立之海军部，军谘府未设以前，均暂归陆军部办理，等因。\"以铁公为尚书（由户部尚书调补），寿勋为左侍郎，荫昌为右侍郎（时荫方为出使德国大臣，以王士珍署理。后王公又出为江北提督，以王英楷署理）。铁公乃命姚副使锡光及余，接办练兵处提调事宜，以资结束（姚为直隶候补道，与余戊子乡试同年），并令筹拟陆军部职掌，及设置员司各缺，一切详细章程。顾兵部承办之事，皆本则例及《中枢政考》等书，旧制昭垂，不容废止。太仆寺所司牧厂，于孳生均齐等事，亦具有成规，若练兵处则事皆创办，又军政等司分设各科监督，俱以出洋留学陆军之毕业生任之，其余各员，亦皆出自武备等学堂者。一切经画，大都参考东西各国兵制，于部寺事务两不相谋，合文武新旧各员荟萃一堂，颇难融洽，调和配置，煞费经营。至丁未夏，始将本部及附设之军谘处，海军处官制，与现行办法，会同军机处奏定。六月十二日，余蒙恩补授陆军部右丞，旋于七月间迁入铁狮子胡同新署办公。所有兵部、太仆寺、练兵处人员，皆按照所司新旧事宜，酌量任用，分别位置。宣统己酉春，余擢署左丞，逾年补实，每届东西洋留学陆军各生回国，在部举行毕业考试时，余辄为监试官。至庚戌十一月，陆军部又奏改官制（时荫昌为尚书），废去尚书侍郎名目，改为陆军大臣及副大臣各一员，并裁撤左右丞、左右参议各缺（辛亥四月，各部亦改设大臣及副大臣，而丞参之设如故），余奉命以三品京堂及交涉使、提学使、提法使候补，遂自此不与闻军事矣。综计练兵处之设，前后不足四年，然时虽不久，而当时新军制度，悉由处订定颁行，各省视之，均奉为金科玉律，即其后时有增损，顾根基所树，终未能出其范围。时事变迁，恐日久将有不知此项机关之建置者，因略记其本末，俾后之研究国故者庶有所考云。 \\n 宋欧阳文忠两娶薛简肃女，事见《合璧事类》，至三娶为同胞姊妹者，则固未之前闻。余元配金夫人，为鸳湖子羲先生次女，光绪乙酉来归，越十七年，辛丑病殁；乙巳春，娶公之四女（余字之曰季圆），逾年遽卒；丁未秋，复娶公之五女（余字之曰又圆），未及一年又卒。谓无缘耶，何相继作合；谓有缘耶，何不久分离？此诚事之不可解者。偶阅太仓钱伯瑜中丞宝琛《自订颐寿老人年谱》，知中丞始娶昆山陈君世和第三女，继配为第六女，再继为第八女，皆不数年俱卒。乃叹天下事无独有偶如此。 \\n 上海制造局之设，始于同治六年，厥后随时扩充，规模极为宏敞，惜所制军械，尚未尽善，而地居商埠，尤有慢藏诲盗之虞。光绪三十年，湖广总督张公（之洞）会同两江总督魏公（光焘）奏请移建新厂，朝廷以事体重大，特命铁宝臣侍郎（良）前往各地详细查勘，覆奏一摺，余实司之。第此等折件，向不发钞，故外间无由得见。辛亥春，忽于故纸堆中，发见当时手拟底稿，因录存以志爪痕（先是练兵处议覆张督原奏，亦余属稿者，惜已无存矣。余先后在练兵处、政务处、税务处承拟奏摺，皆未留稿，倘彼时随时钞存，当不下百余通也）。 \\n 奏为遵旨查明江南制造局厂应否移建各情形，据实覆陈，恭摺仰祈圣鉴事。窃奴才前在保定练兵营次，承准军机大臣字寄：光绪三十年六月初五日奉上谕：前据张之洞等奏江南制造局移建新厂一摺，制造局厂，关系紧要，究竟应否移建，地方是否合宜，枪炮诸制，若何尽利，著派铁良前往各该处，详细考求，通盘筹画，据实复奏，等因。钦此。仰见朝廷于扩张武备之中，寓郑重精洋之意，钦服莫名。奴才于上年七月间陛辞请训后，取道天津，乘轮赴沪，即连日率同随带各员，至江南制造总局及龙华镇分局，逐一履勘，详加考察。嗣奴才赴苏州调查款项，复留员在该处，将所制枪炮及造械各机器，分别检验。旋于十一、十二月间，先后赴安徽湾及江西萍乡地方，照原奏议设新厂之处，陟降原，亲历数过。谨将所查详细情形，敬为我皇太后、皇上陈之。查江南制造局自同治四年五月，在上海虹口地方购得洋人机器铁厂一座，修造轮船、枪炮，至六年夏，始于高昌庙地方购地，移设新厂。计先后造成机器厂、汽炉厂、木工厂、铸铜铁厂、熟铁厂、洋枪楼、库房，煤栈、工务厅，文案房、轮船厂、船坞等处厂屋。八年，添设汽锤厂，又另建枪厂，专造来福枪枝，并将城内广方言馆移入局中兼管。十三年，于局西十里外之龙华镇设黑药厂，制造黑色火药。光绪初年，因原设汽炉厂地不敷用，复设法扩充，改为锅炉厂；又于龙华镇设枪子厂，制造来福、林明敦、马梯尼、黎意、格林各项枪子。四年，改汽锤厂为炮厂，仿造英国阿姆斯脱郎后膛炮位。五年，设炮弹厂，雇用洋匠，仿造各种开花实心炮弹。七年，立炮队营，并创设水雷厂。十一年，停造轮船，专修南北洋兵轮。十六年，购办炼钢机炉，拓地建厂，试炼枪管炮胚及各种钢料。十七年，改造快利枪，并添造各种快炮。十九年，仿造栗色、无烟两种火药。二十四年，创设工艺学堂。二十七年，加造新式快炮，并停造快利枪，专造小口径新毛瑟枪。三十年，以黑药、栗药造存颇多，暂行停造，并因筹办铜元，将炮弹厂机器并入他厂，腾出厂房以备铸钱。此前后因革损益之大略情形也。综计该局开办，垂四十年，缔造扩充，规模甚大，惜该厂所有机器，新旧羼杂，大都不甚齐全，其中因年久而损坏者有之，因省费而缺少者有之。即如枪厂各机，本系昔年所造来福枪之件，嗣改造林明敦枪，又改造快利枪，现又改造小口径毛瑟枪，均就原机陆续凑配，从权改用。其大小有不合者，则兼以人工锉磨。所用工匠，又皆未经教练，不过仿照洋式，以意为之，以致所出之械，一经逐件拆卸，厚薄宽窄，互有参差，彼此不能调换。而局中自总办以至员司人等，亦无精通制造之学，于制就之枪炮弹药等项，其是否合用，并不详加验视，分别良苦，以定去留，但造成后即盛箱发用。奴才此次派员，将该厂所造之械，整件零件，逐细考察，疵累甚多。以如此钜厂，岁糜经费一百四十万金，而各械无一完善者，殊为可惜。至于员司之冗滥，工作之宕延，各物购价之浮开，各厂用料之虚耗，种种积弊，又复不一而足。而该处又为江海要冲，吴淞口内外，各国兵轮不时萃集。上年该督臣原奏，曾有慢藏之害、岌岌堪虞等语，绸缪未雨，具见深谋。夫旧机欠利，旧法未良，尚不难添购新机、整顿办法。至旧地弗善，而欲求深邃之所，臻稳固之方，则该厂之移建，自不容已。原奏又以旧厂诸器，搬运易损，糜费亦多，谓移旧厂不如设新厂，亦属不易之论。独是改建固属正办，而择地尤为要图。查安徽湾地方，由芜湖江口，入内河东南行七十里至该镇，距镇四里，至启发山，即原勘厂基地。其地广袤一千四十余亩，土脉尚称坚实，详考面积，亦尚敷建厂之用。惟该镇地势稍卑，每当夏令，山水冲发，直趋下流，市面积水约四五尺不等，其低洼之处，数月方退，此地势之不合者一。由芜至湾，河水盛涨时，约有八九尺，冬令水涸，仅及尺余，重载之船，不克驶入，此运道之不宜者二。机厂以煤铁为大宗，原议就宣城煤矿，而该矿迄未开采，此外泾县、南陵等处虽有煤矿，闻煤质欠佳，不合机器之用，此煤铁之不便者三。运船来往，临河须筑码头，码头前水宜深阔，以便停泊旋转，今该处河身既浅，且系沙底，纵或开挖，易就淤塞，此码头之不易建者四。厂中料件出入，须有马路或铁道载运，今距河四里内，非羊肠小径，即高下圩滩，倘一律垫平，工费太钜，此轨道之不易修者五。有此诸弊，似该地不如湘东之优。湘东在江西萍乡县境之西，自湖北武汉溯江而上，经岳州，入洞庭湖，复历湘阴、长沙，至湘潭县属之洙州镇，计水程九百八十里；由洙州陆行至醴陵，由醴陵循铁路抵湘东，共一百五十里。如由洙州舟行，经湘河泺口、醴陵以达湘东，则共一百八十五里。该镇原勘厂基，地名杨家场，嗣又添备二处，曰峡山口，曰朝天柱。峡山口地约一千三四百亩，濒河地势稍低，水大时恐致冲刷；朝天柱在峡山口之西，地约六百二十余亩，土质尚坚，惟较峡山口尤为洼下，均无足取。杨家场局面最广，约可得平地三千余亩，三面界山，一面傍水，以中心估计，距铁路约六七里。就该处全局而论，远隔大江，深居堂奥，地势高旷，土质坚凝，界内庐墓稀少，除建厂外，隔山余地，尚可扩充。东临大河，足供厂用。其西北隅之泉塘湾，流泉清洁，于造药及汽锅亦甚相宜。安源煤矿即在邻近，去安源四十里，闻尚有铁矿可开。而由武汉至洙州，江湖运道，四时可通，由洙入湘东河，虽河水涨落无定，不免节节盘剥，然装载一二百石之船只，亦尚可往来，且闻萍洙铁路本年四月间即可造齐，是陆运亦尚便。具此格局，自较湾为胜。惟其中尚待斟酌者，亦有数端：一、湘东虽两江辖境，而距江宁省城及沪局太远，稽察为难；二、该镇山阜甚多，层层拱峙，非得重兵驻守，防御难周。惟节节设防，恐饷项所需，为数必钜；三、铁矿尚未开办，是否可用，尚无把握；四、萍醴矿路如能接通粤汉干路，运道固较便捷，惟此项路权，其中有无葛，尚须详查；五、该省地势偏南，于东北诸省运用军火，稍觉不便。以上各节，均为原奏所未详，既于厂务有关，自不得不预先筹及。此查明江南局厂之应行移建，及移建地方有宜有不宜之实在情形也。窃维强国之举，首重练兵，练兵之要，必先利器。兵以精练为贵，即军械亦以自制为宜，以中国全势论之，断非一二厂所能敷用。当此时局艰危之际，尤应计出万全。奴才再四图维，谨就目前情形，酌拟办法二条，敬备圣明采择：一、统筹全局办法。各省军队，现方次第编练，所需新械，较前日多，非得南北中三厂源源制造，恐所出之械，难期因应而不穷。拟请就湘东现勘之地，设为南厂；再于直豫等省，择其与山西煤铁相近便者，另设一处作为北厂；而以鄂厂贯乎其中，以辅南北厂之所不及。应需款项，南厂于五年内，则取给于沪局节存之七十万两、江皖赣三省协济之三十万两，及铜元一半余利；北厂则于奴才上年奏请试办八省土膏统捐项下动支，得以各归各用。惟照原议购备全机等项计之，所需甚钜，恐该款尚有不敷，拟将两厂均按全局之规模布置，而办法则分别次第，先从枪厂、子弹厂、药厂入手。所造枪式，三厂均须一律，不得稍有参差。俟将来经费充足，再将炼钢造炮等厂，逐渐扩充。南鄂两厂，则专造过山快炮，北厂则专造陆路车炮，冀臻美备。此时并随厂各设学堂，招集生徒，延师教练，藉以储备厂才。此通盘筹画之正计也。一、变通办法。湘东厂基，大致可用，惟于东北诸省，相距稍远耳。如南北两厂一时难以并举，止能先务其急，而又以该地偏南，转输究多不便，则惟有将该处暂行缓办。另于江北一带地方，选择深固利便之区，取其与南北各省均属适中可以兼顾者，专设一厂，地段局面仍须具有全厂体格，而亦无从枪厂、子弹厂、药厂办起，庶需费较省，成功较速，制造较专而易精。其款项即照原奏内筹款一条，将拟建湘东新厂之五年经费六百五十万两，尽数拨归此项工需，当可敷用，一俟办有成效，再行添制炮钢等厂。似此择要办理，虽未必如两厂并建之美备，而亦不致有顾此失彼之虞，此求全不能，姑思其次之变计也。总之无论如何建置，似宜循序渐进，量力而行，较有把握。外洋各国，凡兴一大工，造一巨厂，无不由日积月累而成，其办法大率类是。至厂务责任綦重，自应以专员督理其事，并由练兵处随时派员考察，以昭慎重。其沪局除提存新厂经费外，每岁所余洋税等款，及铜元一半余利，亦尚有一百余万两之谱。应将不急之工作，闲冗之员司，核实删减，即尽此项银两，于现时应需各件，如各项子弹及炼钢、修船等项，精求造法，暂应急需。俟数年后新厂告成，届时如何归并，再行酌核办理。惟新厂之设，事体重大，究应如何定议，较为妥善之处，奴才未敢擅便，应请饬下政务处、练兵处会同妥议具奏。至枪炮诸制，原奏拟请仿照德国枪简少之机件，而用日本枪六密里五之口径；行营台船各炮，则分别大小口径，定为长身短身等四种，度其地势而用之，自系为力求利便起见。惟查枪枝口径既小，则子弹因之亦小，如不中要害，恐不能致敌人之命。闻各国枪枝口径，互有不同，除日本外，均较此项有大无小。且德枪曾改口径为七密里，旋又复其七密里九之旧式，其反覆改制，自非无因。又快炮为摧坚击远之具，其身长口径，斤重大小，关于武备者尤要，考订不厌求详。以上两项，拟请一并饬下练兵处详细考校，妥拟画一成式，奏请钦定施行。所有奴才遵旨查明江南制造局厂应否移建各情形，谨恭摺具陈，伏乞皇太后、皇上圣鉴训示。谨奏。 \\n 按此摺于光绪三十一年正月十八日具奏，十九日奉朱批：政务处、练兵处议奏（交议后，当轴诸公于原奏均极赞成，由同事许稚筠观察秉琦具稿议覆，卒以时事纷烦，款项支绌，新厂之设，竟不果行）。 \\n  \\n 　 \\n  \\n   \\n  "}
{"章节": "●卷三", "正文": "　 \\n ●卷三 \\n 　 \\n 礼部之设，肇端于虞廷之秩宗，至成周设为春官，职掌始备，厥后时有因革。自隋代定名为礼部后，千余年来，遂未之有改者。宣统三年，厉行新政，始将礼部裁撤，以旧时行政诸务，分隶内阁、民政部、学部、理藩部管理，别设典礼院，专司朝会祭祀诸典，而以太常、光禄、鸿胪等寺之事并入之。其官制，则为掌院大学士一人（降旨时仅称掌院学士）、副掌院学士一人、学士八人、直学士八人，下设总务一厅，礼制、祠祭、奉常、精膳四署。余寸以三品京堂候补，因蒙恩滥膺直学士之选，惟品级未定（时方议改品为等），故仍食前官陆军部左丞原俸。兹仿《居易录》例，备记是年六月二十五日同时授官诸人姓氏于此。掌院学士李殿林（字荫墀，山西大同人。同治辛未进士，以协办大学士裁缺吏部尚书任）、副掌院学士郭曾斤（字春榆，福建侯官人。光绪庚辰进士，以裁缺礼部左侍郎任）、学士宗室毓隆（字少岑，正蓝旗人。光绪甲午进士，以裁缺内阁学士任）、宗室溥善（字小峰，正蓝旗人。荫生，以裁缺内阁学士任）、杨佩璋（字小村，河南长葛人。光绪丁丑进士，以裁缺内阁学士任）、李联芳（字实斋，陕西平利人。同治辛未进士，以裁缺内阁学士任）、许泽新（字颖初，贵州贵阳人。光绪丁丑进士，以裁缺内阁学士任）、宗室英绵（字济臣，正蓝旗人。荫生，以裁缺礼部左丞任）、刘果（字少岩，河南太康人。光绪丙戌进士，以栽缺礼部右丞任）、易贞（字丞午，河南商城人。光绪己丑进士，以裁缺三品军机章京任）、直学士朱彭寿（以裁缺陆军部左丞任）、孙绍阳（字春圃，河南兰封人。光绪庚寅进士，以裁缺吏部右丞任）、渠本翘（字楚南，山西祁县人。光绪壬辰进士，以候补三四品京堂任）、朱恩绂（字菊尊，湖南长沙人。光绪戊子举人，以候补三四品京堂任）、曹广权（字东瀛，湖南长沙人。光绪癸巳举人，以裁缺礼部左参议任）、李擢英（字子香，河南商水人。光绪丁丑进士，以裁缺礼部右参议任）、延昌（字子光，蒙古镶白旗人。光绪癸卯进士，以裁缺内阁侍读学士任）、宗室毓善（字蔼如，镶蓝旗人。荫生，以裁缺吏部左参议任。授职数月后，直学士李擢英因吸烟夺官，以端绪补授。曹广权因病奏请开缺，以奎善补授。学士杨佩璋亦因吸烟夺官，以柯劭补授并记于此）。 \\n 按典礼院改设后，仍以礼部旧衙门为官署。国体既变，典礼遂废，其房屋因亦拆售，今已改建洋式市房矣。回首巢痕，渺难重认，经行旧地，辄不禁感慨系之。 \\n 自京师而外，各地方以省名者，始于元代。缘内有中书省总理国政，复于外间各设行省，以重臣分理地方之政故也。至明洪武九年，已改设承宣布政使司，而省之名，乃至今相沿弗替。考省为官署之名，非区域之名，今中枢既无中书省、尚书省之名，则外间行省二字，实无所附丽矣。又明以布政使司，参政、参议、按察使司、副使、佥事等官，分守某道，或分巡某道，国初因之，此道员一职所由起也。然自两司附属诸官裁罢后，则但以道字单独名官。夫道者路也，谓所守所巡之区域也。若径于道字上冠以郡名（如直隶大顺广道、浙江杭嘉湖道之属），而别无职守字样以提挈之，则官之名称不醒（若府州县之官，称为知府、知州、知县，于地名上著一知字，便成官名矣）。至管理粮储、盐法、河工、海关、巡警、劝业等员，亦皆于职守下加以道字，是直以道字作使字或司字用，似名义尤觉未协。比年以来，厘改京外官制，即府县重名，亦多更定，而于此二事尚未闻有议及者。因书所见，以备当轴之商订焉。 \\n 本朝殿廷考试，所有派出阅卷诸大臣，其取定各卷，同事中彼此不相互阅（惟殿试读卷，则须轮流遍阅，俗称转桌。盖每卷背后第一页，印有读卷官八人之姓，凡阅过者，各于姓下以墨笔分志○△、丨四项，以为标识。胪传后，尚特派察看标识之大臣覆核一过，其标识有全○全△全、全丨者，有或○或△者，有或△或、者，有或、或丨者，惟○不见、△不见丨，以高下间相去过远，似意见太觉纷歧，故同一卷而此○彼、此△彼丨者，即属不合，阅者须受处分耳）。辛亥八月下旬，考试各省孝廉方正之次日，余晨起方在盥栉间，忽闻奉命派充阅卷（阅卷官名单，例由军机处于先一日开呈请派，经朱笔圈定某某后，即封固仍交军机处，翌晨启封宣示），当驱车诣西苑门。既入，有苏拉（凡在内廷供驱使者，名为苏拉）导至万善殿南书房。于时阅卷者十二人，先后齐集（李殿林、唐景崇、绍昌、郭曾斤、宝熙、王序、朱益藩、赵廷珍、杨佩璋、朱彭寿、孙绍阳、周克宽）。少顷，内监一员，捧试卷数百本至，挨次分散，周而复始，诸人即就所分者各自校阅，选取一等者十卷，二等者十卷，余不列等。甲乙既定，即唤承值者，以缮就阅者姓名之黄色签（此黄签向为军机处供事承写，时已归内阁承宣厅办理矣），粘贴于卷面右角下，由首席李荫墀协揆将所取各卷，依阅者名次，轮流叠置（如分卷例），复交内监赍呈御览，恭候钦定。日将午，赐筵一席，肴馔凡十余簋，诸人围坐而食。饭罢，仍在室待命。迨未正时，内监复捧原卷发下，传谕即照此定等。然后拆阅卷后弥封，开列姓名全单，乃知某卷为某人所取矣。是阅卷时并非互相商榷。凡他项考试，均亦如是，因记此以志内廷衡文之故事焉。 \\n 鲁定公问臣事君如之何？孔子对曰以忠。忠也者，臣道之大本也。故后世人主，对于归附及近侍之人，特有命名忠字，以示勖励者。然如唐之杨钊，以妹为贵妃，玄宗赐名国忠，位至宰相，乃奢淫骄纵，酿成安史之祸。朱温先从黄巢作乱，既降，僖宗赐名全忠，洊封梁王，乃跋扈不臣，竟移唐祚。明之李进忠，初冒李姓入为太监，后复魏姓，赐名忠贤，天启中掌东厂事，乃权倾中外，罪恶滔天。本朝皖人李兆受，本为捻匪首领，咸丰八年，因投诚赐名世忠，官至江南提督，乃野性难驯，卒以恣肆凶残，身罹大辟。凡更名有忠字者，其结果适得其反，亦异事也（又康熙中袭靖南王耿精忠、广东潮州镇总兵刘进忠，亦皆以叛逆伏诛）。 \\n 古人制字，以水、火、金、木、土为偏旁者最繁。然一字而五行俱备者，亦不多觏。兹就各书所载，汇记之以资谈助（每字皆举初见者，凡生僻字均注明音义，惟见于诸经者不注）。丁字有汀（《楚辞》屈平《九歌》：搴汀洲兮杜若）。灯（《玉篇》：的庭切，火）。钉（《山海经·海内经》：有钉灵之国）。丁（《左传·成十八年》：孟献子会于虚丁）。丁（《玉篇》：他顶切，平也）。 \\n 勺字有氵勺（《周礼·秋官》：士师，一曰邦氵勺）。灼（《书·洛诰》：厥攸灼）。钓（《诗·召南·何彼秾矣篇》：其钓维何）。杓（《庄子·庚桑楚篇》：我其杓之人邪）。勺（《集韵》：职略切，土迹）。 \\n 也字有池（《书·泰誓上》：惟宫室台榭陂池侈服）。ㄠ（《说文》：烛[1234]也，徐野切）。钅也（《荀子·议兵篇》：宛钜铁钅也。注：与旋同）。也（《诗·小雅·小弁篇》：析薪也矣）。地（《易·乾卦》：本乎地者亲下）。 \\n 分字有汾（《诗·魏风·汾沮洳篇》：彼汾沮洳）。{分火}（《玉篇》：同焚）。钅分（《篇海》：音分，玉名。按《篇海》有《四声篇海》及《篇海类编》，此据《康熙字典》所引，不知所指何书。姑仍其旧，后引《篇海》者同）。枌（《诗·陈风·东门第》：东门之枌）。分（《说文》：尘也，房吻切）。坌（《史记·司马相如传》：坌入曾宫之嵯峨。注：步寸反）。 \\n 斤字有沂（《书·禹贡》：淮沂其乂）。斤（《汉书·扬雄传》：乘景炎之斤々）。钅斤（《庄子·在宥篇》：于是乎钅斤锯制焉。注：音斤）。析（《书·尧典》：厥民析）。圻（《书·酒诰》：圻父薄违）。 \\n 欠字有次（《玉篇》：涎亦作次）。炊（《左传·昭二十六年》：及齐师战于炊鼻）。钦（《书·尧典》：钦明文思安安）。杴（《玉篇》：许严切，锹属）。坎（《易》卦名）。 \\n 不字有氵不（《荀子·荣辱篇》：其氵不长矣。注：古流字）。不（《篇海》：音丕，火也）。钚（《字汇》：同钅丕）。杯（《礼·玉藻》：母没而杯圈不能饮焉）。坏（《礼·月令》：蛰虫坏户）。 \\n 可字有河（《易·系辞上传》：河出图）。可（《玉篇》：口我切）。钶（《玉篇》：于何切，小釜也）。柯（《诗·豳风·伐柯篇》：伐柯如何）。坷（《说文》：坎坷也）。 \\n 占字有沾（《礼·檀弓下》：我丧也斯沾）。占（《玉篇》：胡甘切，火上行貌）。钻（《说文》：铁〈〉也，敕淹切）。占（《说文》：木也，息廉切）。坫（《礼·明堂位》：反坫出尊）。 \\n 各字有洛（《易·系辞上传》：洛出书）。烙（《史记·殷本纪》：有炮烙之法）。铬（《说文》：{髟剔}也，卢谷切）。格（《书·尧典》：格于上下）。各（《说文》：水干也，胡格切）。 \\n 同字有洞（《礼·礼器》：洞洞乎其敬也）。同（《广雅·释诂》：爇也）。铜（《左传·成九年》：执诸铜鞮）。桐（《书·禹贡》：峄阳孤桐）。垌（《玉篇》：他孔切，缶垌也）。 \\n 夋字有浚（《书·大禹谟》：夙夜浚明有家）。焌（《周礼·春官·氏》：遂焌其焌契以授卜师）。埈（《玉篇》：七桓切，鋑刀也）。梭（《说文》：木也，私闰切。又稣禾切，《晋书·陶侃传》：网得一梭）。埈（《玉篇》：与鋑同）。 \\n 良字有浪（《书·禹贡》：又东为沧浪之水）。良（《集韵》：里党切，党良，火貌）。锒（《说文》：锒铛锁也，鲁当切）。桹（《说文》：高木也，鲁当切）。良（《庄子·应帝王篇》：以处圹良之野。注：音浪）。字有氵（《集韵》：氵逢，或作氵）。 \\n 烽（《史记·司马相如传》：烽，举燧燔）。锋（《书·费誓》：砺乃锋刃）。（《广雅·释诂》：末也）。（《字汇》：同奉，尘起貌）。 \\n 每字有海（《书·舜典》：四海遏密八音）。每（《集韵》：许亥切，燥也）。钅每（《诗·齐风·卢令篇》：卢重钅每）。梅（《书·说命下》：尔惟盐梅）。每（《玉篇》：同坶。按即牧野之牧）。 \\n 延字有涎（贾谊《新书》卷四：垂涎而相告）。烻（《文选》王延寿《鲁灵光殿赋》：丹柱歙赩而电烻，注：弋战切）。铤（《淮南子·修务训》：苗山之鋋）。延（《诗·商颂·殷武篇》：松桷有延）。埏（《史记·司马相如传》：下溯八埏）。 \\n 字有涪（《说文》：水出广汉刚邑道徼外）。焙（《集韵》：背或作焙）。锫（《集韵》：蒲侯切，锫钅区，钉名）。（《公羊传·成二年》：踊于而窥客）。培（《礼·中庸》：故裁者培之）。 \\n 炎字有淡（《礼·中庸》：淡而不厌）。炎（《篇海》：音谈，烬也）。锬（《方言》卷九：锬谓之铍。注：音聃）。炎（《尔雅·释木》：炎速其）。隹（《集韵》：吐滥切，监炎，地平而长）。 \\n 隹字有淮（《书·禹贡》：海岱及淮惟徐州）。隹（《集韵》：爝或作隹）。焦（《诗·小雅·六月篇》：整居焦获）。锥（《左传·昭六年》：锥刀之末）。椎（《庄子·在宥篇》：椎凿决焉）。堆（《楚辞》屈平《天问》：鲮鱼何所，〈鬼斤〉堆焉处）。 \\n 享字有淳（《周礼·考工记·钟氏》：淳而渍之）。焞（《诗·小雅·采芑篇》：燀燀焞焞）。錞（《周礼·地官·鼓人》：以金錞和鼓）。椁（《礼·檀弓上》：殷入棺椁）。享（《说文》：射臬也，读若准。按享字篆文，焞焞錞錞均作[1234]，惟椁作[1234]）。 \\n 者字有渚（《诗·召南·江有泛篇》：江有渚）。煮（《周礼·天官·亨人》：职外内饔之爨亨煮）。锗（《广韵》：丁果切，车锏）。楮（《山海经·西山经》：鸟危之山，其阴多檀楮）。堵（《诗·小雅·鸿雁篇》：百堵皆作）。 \\n 甚字有湛（《诗·小雅·湛露篇》：湛湛露斯）。甚（《诗·小雅·白华篇》：烘于甚）。钅甚（《文选》王褒《洞箫赋》：行钅甚钅任而和啰。注：汤锦切）。椹（《周礼·夏官·司弓矢》：王弓弧弓，以授射甲革椹质者）。堪（《书·多方》：克堪用德）。 \\n 重字有氵重（《穆天子传》：因具牛马之氵重，以洗天子之足。注：音冻）。重（《玉篇》：之陇切）。锺（《周礼·考工记》：锺氏染羽）。重（《集韵》：昌用切，木充也）。重（《集韵》：竹用切，池塘塍埂也）。 \\n 军字有浑（《左传·文十八年》：谓之浑敦）。煇（《礼·玉藻》：揖私朝，煇如也）。钅军（《字汇》：音军，梵语，钅军钅持即军持也）。军（《礼·内则》不敢县于夫之军旋）。{士军}（《说文》：洛阳有大{士军}里，户昆切）。军（《玉篇》：同{士军}）。 \\n 字有汤（《易·革卦》：汤武革命）。炀（《春秋·定元年》经文：立炀宫）。锡（《诗·大雅·韩奕篇》：钩膺镂锡）。杨（《易·大过卦》：枯杨生稊）。场（《诗·豳风·七月篇》：九月筑场圃）。 \\n 唐字有溏（《阮步兵集·东平赋》：流潢余溏，洋溢靡之）。唐（《广韵》：徒郎切，唐，煨火）。钅唐（《说文》：锑锑，火齐，徒郎切）。唐（《荀子·正论篇》：故鲁人以唐）。塘（《说文》：堤也）。 \\n 高字有滈（《史记·司马相如传》：{羽高}乎滈々。注：音昊）。熇（《诗·大雅·板篇》：多将熇熇）。镐（《诗·小雅·鱼藻篇》：王在在镐）。槁（《易·说卦》传：为科上槁）。高（《说文》：坚不可拔也，苦角切）。 \\n [1234]字有荥（《书·禹贡》：荥波既猪）。荧（《左传·宣十二年》：及荧泽，见六麋）。蓥（《说文》：器也，乌定切）。荣（《书·秦誓》：邦之荣怀）。茔（《说文》：墓也）。 \\n 鹿字有漉（《礼·月令》：毋漉陂池）。鹿（《集韵》：卢谷切，炼也）。僉（《诗·郑风·清人篇》：驷介僉僠）。钅鹿（《广韵》：钜钅鹿，郡名）。鏖（《汉书·霍去病传》：合短兵鏖皋兰下）。鹿（《庾子山集·和张侍中述怀诗》：道险卧鹿栌）。鹿（《集韵》：卢谷切，梁有鹿口城）。{鹿土}（《诗·小雅·无将大车篇》：祗自{鹿土}兮）。 \\n 斩字有渐（《易》卦名）。斩（《篇海》：音尖，火炽也）。钅斩（《太玄经·上卦》：挫厥钅斩鹿。注：音谗）。錾（《说文》：小凿也，藏滥切）。椠（《法言·渊骞篇》：叔孙通椠人也）。堑（《左传·昭十七年》：环而堑之）。 \\n 番字有潘（《礼·内则》：面垢覃潘请）。燔（《诗·小雅·楚茨篇》：或燔或炙）。钅番（《后汉书·杜笃传》：钅番株林。注：甫袁反）。番（《说文》：木也，读若樊）。番（《孟子·离娄下》：卒之东郭番间之祭者）。 \\n 黄字有潢（《左传·隐三年》：潢污行潦之水）。黄（《战国策》：炫黄于道）。钅黄（《文选》马融《长笛赋》：铮钅黄[b13g]高，注：与同）。横（《礼·乐记》：号以立横）。黄（《集韵》：皇或作黄）。 \\n 覃字有潭（《史记·司马相如传》：浸潭促节）。覃（《礼·内则》：五日则覃汤请浴）。镡（《庄子·说剑篇》：周宋为镡。注：音淫）。覃（《楚辞》严忌《哀时命》：揽瑶木之覃枝兮）。覃（《玉篇》：徒含切）。 \\n 登字有澄（《礼·礼运》：澄酒在下）。灯（《玉篇》：灯火也）。镫（《仪礼·公食大夫礼》：实于镫）。橙（《史记·司马相如传》：黄甘橙楱）。登（《文选》张衡《西京赋》：登道逦倚以正东。注：都互切）。 \\n 尧字有浇（《左传·襄四年》：浞因羿室，生浇及）。烧（《礼·月令》：毋烧灰）。铙（《周礼·地官·鼓人》：以金铙止鼓）。桡（《易·大过卦》：大过栋桡）。硗（《管子·立政篇》：相高下，视肥硗）。 \\n 字有泽（《易·履卦》：上天下泽）。贞彡（《文选》王延寿《鲁灵光殿赋》：赫々而烛坤）。铎（《书·胤征》：遒人以木铎徇于路）。[1234]（《仪礼·士丧礼》：决用正王棘若棘）。（《广雅·释宫》：道也）。 \\n 寿字有涛（《左传·僖四年》：齐人执陈辕涛涂）。寿（《说文》：溥，覆照也）。焘（《公羊传·文十三年》：鲁公焘）。铸（《左传·宣三年》：铸鼎象物）。（《左传·文十八年》：谓之杌）。寿（《说文》：保也，高土也，都皓切）。 \\n 监字有滥（《诗·商颂·殷武篇》：不僭不滥）。监（《淮南子·览冥训》：火监焱而不灭）。鉴（《周礼·天官·凌人》：春始治鉴）。鉴（《书·泰誓中》：厥鉴惟不远）。槛（《诗·王风·大车篇》：大车槛槛）。[1234]（《管子·地员篇》：纟卢土之次曰五监）。 \\n 卢字有泸（《三国志·诸葛亮传》：五月渡泸）。炉（《玉篇》：火炉也）。钅卢（《左传·定三年》：废于栌炭）。栌（《吕氏春秋·本味篇》：\"箕山之东，青鸟之所，有甘栌焉）。垆（《书·禹贡》：下土坟垆）。 \\n 龙字有泷（《方言》卷七：泷涿谓之沾渍。）龙（《玉篇》：鲁红切）。栊（《玉篇》：卢冬切，器也）。栊（《说文》：槛也）。{龙木}（《说文》：房屋之疏也）。垅（《说文》：丘垅也）。垄（《礼·曲礼上》：适墓不登垄）。 \\n 襄字有（《诗·小雅·蓼萧篇》：零露）。襄（《玉篇》：如养切，火）。镶（《管子·国畜篇》：耒耜械器，锺镶粮食，毕取赡于君）。襄（《文选》左思《吴都赋》：文襄桢。注：音襄）。壤（《书·禹贡》：厥土惟黄壤）。 \\n 字有灌（《诗·周南·葛覃篇》：集于灌木）。（《周礼·夏官·司》：以行火之政令）。钅（《广韵》：汲水器也）。（《易·系辞下》传：巽以行）。（《玉篇》：古文熏）。 \\n 以姓入字，古无此例。惟宋末文信国天祥，以文山为字，其他殊无所闻。至我朝则有海宁查编修慎行曰查田，查编修嗣栗曰查浦，查侍郎嗣庭曰查溪，桐城方观察正瑗曰方斋，平湖陆检讨奎勋曰陆堂，仁和金太守文淳曰金门，仁和成同知城曰成山，仁和沈郎中世炜曰沈楼，馀杭沈鸿胪钧曰沈楼，甘泉蒋直牧照曰蒋村，善化萧训导明善曰萧斋，湘潭罗忠节泽南曰罗山，皋兰吴侍御可读曰吴樵，山阴平观察步青曰平子，甘泉顾编修奎曰顾山，近人恩施樊方伯增祥曰樊山，似皆取则于信国也。 \\n 世人命名之始，彼此各不相谋，乃运会所趋，往往有同时显达者。近岁溥玉岑、铁宝臣两尚书、锡清弼制军、瑞鼎臣中丞，皆名曰良，一时均官八座，而丁京兆乃扬、王方伯乃徵、劳提学乃宣、蔡观察乃煌、徐观察乃昌，名中有乃字者，亦皆于庚戌一岁中同膺简擢。世相国续、徐相国世昌，于辛亥冬并授太保，时内阁总理为袁氏世凯，阁丞为华氏世奎，名中俱有世字，何其巧也。尝阅《进士题名碑录》，见顺治一朝登甲科者，如一字则有毛一豸、王一骥、田一伦、郭一、佘一元、陈一道、郭一鹗、郭一元、张一震、周一熊、雷一龙、赵一心、陈一大、沈一澄、韦一鹤、孙一致、张一鹗、项一经、胡一蛟、鲍一复（此外以数目字为名者，尚有虞二球、郑二成、王三接、杨三知、史三荣、刘三章、王三畏、张三异、胡三顺、王三荐、许三礼、张四教、瞿四达、于四裳、郭四维、郑四端、田六善、杨六德、张六部、侯七乘、田七善、张九徵、张九嶷、谢九官、尚九迁、龚九震、安九埏、常九经、毛九瑞、王九鼎，亦皆于顺治中先后成进士）。天字则有王天眷、袁天秩、王天鉴、李天伦、任天祚、朱天宁、张天植、葛天骅、吴天麒、牛天宿、陈天清、阎天、钱天心、程天旋、慕天颜、毛天麒、张天授、李天馥、张天翼、卢天枢、崔天宠。弘字则有苏弘祖、张弘俊、贾弘祚、刘弘誉、史弘谟、孙弘诰、张弘祚、谭弘宪、吴弘安、李弘敏、申弘祚、耿弘启、蒋弘道、蔡弘璧、赵弘化、申弘谟（其弘字在下者，尚有崔胤弘、赵士弘、郑蕴弘、王泽弘、李弘、邹弘、姚自弘、黄道弘）。国字则有张国宪、陈国经、朱国俊、侯国泰、田国足、宋国彦、余国柱、袁国梓、刘国钦、王国玮、费国、王国桢、张国杞、吴国缙、宋国荣、董国栋、宁国珍、杨国相、陈国桢、吴国对、钟国义、康国祥、金国用、王国相、吴国用、师国桢。胤字则有李胤岩、孙胤裕、崔胤弘、王胤祚、马胤昌、赵胤振、薛胤隆、刘胤德、蒋胤修、赵胤翰、洪胤嵩、孙胤骥、刘胤桂、孙胤光、史胤庚、杨胤麟、卫胤嘉、严胤肇、陈胤甲、吴胤蕃（其胤字在下者，尚有王鼎胤、李光胤、杨荣胤、李嘉胤、李长胤、邵光胤、邵伯胤、韩雄胤、邵嘉胤、轩辕胤、连佳胤、赵锡胤）。光字则有李光胤、马光裕、张光祁、高光国，高光夔、李光座、张光祖、罗光众、邵光胤、陆光旭、孙光祀、马光远、梅光鼎、熊光裕、宁光玺、许光震、雷光业、马光启、欧阳光缙、张光烈、马光祚、金光房、贾光烈、赵光耀、胡光瑗、孙光旭。大字则有李大升、王大礻乃、杨大功、董大翮、罗大猷、袁大受、王大章、孙大儒、顾大申、刘大谟、常大忠、史大成、丛大为、胡大定、张大奇、向大观、马大士、杨大鲲、王大作、张大垣、柴大伸、边大乂、莫大勋、傅大业、朱大乾、胡大成、周大训。文字则有张文炳、苏文枢、滑文蔚、刘文秀、张文明、任文烨、周文烨、周文华、董文骥、韩文锋、聂文逵、宋文运、李文煜、祝文震、李文熙、张文韬、林文煇、杨文正、罗文瑜、银文灿、祁文友、梁文焕、徐文、高文鉴、姚文燮、张文旦、赵文炳、姚文燕、王文龙、王文煌、李文缃、宋文镜。世字则有李世镐、李世铎、刘世祯、杨世学、王世噩、钱世锦、李世洽、李世耀、刘世永、萧世裔、王世裔、周世昌、夏世安、傅世舟、陈世第、郭世纯、沈世奕、潘世晋、邵世茂、谢世则、翁世庸、王世显、宁世延、王世英、瞿世琪、司世教、熊世谟、高世豪、马世俊、朱世熙、宁世璇、唐世徵、李世锡、周世泽。元字则有艾元徵、薛元瑞、和元化、解元才、张元镇、张元庆、陆元龙、张元枢、刘元运、黄元衡、刘元琬、杨元勋、王元曦、蔡元禧、王元衡、徐元吉、王元士、廖元发、李元全、徐元珙、徐元粲、刘元徽、何元英、王元晋、杨元蕃、谷元亨、卢元培、钱元修、谢元瀛、刘元勋、董元俊、刘元慧、侯元、朱元裕、方元启。廷字则有阎廷谟、王廷谏、王廷猷、宫廷珍、朱廷位、王廷杰、刘廷训、堵廷、王廷机、陈廷楹、朱廷瑞、李廷枢、贾廷奭、瞿廷谐、朱廷、王廷议、范廷元、陈廷枢、马廷赞、杨廷谏、王廷璧、刘廷献、郎廷弼、龚廷历、李廷榘、杨廷锦、陈廷福、贾廷兰、刘廷桂、赵廷、蒋廷魁、范廷华、陈廷敬、房廷桢、王廷瑞、傅廷俊、俞廷瑞。士字则有王士骥、邵士标、武士豪、褚士升、吕士秀、刘士兰、赵士俊、赵士弘、朱士冲、史士亻巽、张士甄、潘士璜、华士眉、何士锦、董士昌、宋士俊、许士璜、窦士范、杨士式、刘士龙、宋士显、邢士标、李士模、韩士望、洪士铭、虞士烨、华士瞻、郭士、翁士伟、王士禄、姚士升、王士祯、徐士吉、彭士俊、罗士毅、严士琦、黄士贵、魏士兰、宋士、李士、卢士登、朱士达、汪士奇、吴士恒、邵士梅、熊士伟、汪士鹏、刘士泓、赵士璠、邓士杰、张士傞、王士麟、杨士元、聂士贞、张士任、徐士杰、李士璞。之字则有朱之锡、朱之弼、宁之凤、刘之琦、朱之玉、曹之锦、胡之骏、宋之屏、刘之屏、周之鼎、高之彦、秦之铉、蒋之绂、郑之璞、李之芳、王之□、朱之翰、吴之纪、郁之章、卫之琼、马之臾、郭之培、张之璧、刘之浴、沈之琏、于之挺、吴之镆、宋之儒、朱之、刘之骥、崔之瑛、陆之涞、荆之茂、吴之珍、刘之宗、许之渐、程之明、周之旦、祖之麟、俞之琰、徐之凯、莫之┉、詹之瑛、彭之凤、石之玖、周之麟、洪之杰、霍之、赵之符、朱之佐、姬之簋、陈之蕴、高之、武之亨、潘之彪、莫之伟、李之栋、陈之佐、唐之宾、郑之谌、赵之珩、徐之璧诸人。岂命名与世运有关，何以八科之中，以上诸字层见叠出。时会所凑，盖有莫之为而为者矣（余以光绪戊戌，补应殿试，是科河南人赵东阶、牛东藩、林东郊，均得馆选，名中俱有东字，亦奇）。 \\n 历科榜运，其盛衰各不相同，故谚有响榜哑榜之说。顺治三年丙戌，为本朝第一次举行甲科，其间位跻卿相者甚夥。阮亭《居易录》内，曾历举其姓氏，以为美谈。近有客问道光以来，何科最盛？余以壬辰、乙未、丁未三科答之，而问者欲知其详。因自道光初迄光绪末，凡甲乙科中官至一二品者，备记之以觇榜运（凡降调及由文职改武职者，仍依前官书之）。 \\n 道光辛巳恩科举人，大学士一（英桂），布政使一（瑞元。凡已成进士者，皆入甲榜，此专记由举人出身者，各科同）。壬午恩科进士（进士以甲第名次为序），大学士二（翁心存、文庆），尚书三（李菡、李棠阶、恩桂），侍郎二（罗文俊、温葆深），总督一（陆建瀛）河督一（杨以增），巡抚三（曾望颜、李亻惠、邹鸣鹤），布政使五（陈嘉树、岳镇南、王庭兰、王藻、郭熊飞）。壬午科举人，侍郎一（关圣保）。癸未科进士，协办大学士一（杜受田），尚书二（王广荫、孙瑞珍），侍郎三（黄爵滋、和色本、雷以希诟笱恳唬ɡ钇·芳），镇边大臣三（海朴、赫特贺、吉明。凡镇守边疆，如办事帮办参赞诸大臣，皆入此类），总督二（刘源灏、王懿德），巡抚五（管遹群、常大淳、史致蕃、梁宝常、冯德馨），布政使七（周开麒、卞士云、王成璐、郭梦龄、刘裕钅、万贡珍、周起滨）。乙酉科举人，尚书一（何汝霖），布政使一（张光第。又是科拔贡中，尚书一，陈孚恩。侍郎一，吴廷栋。巡抚一，胡兴仁。布政使一，王宪）。丙戌科进士，大学士二（贾桢、柏），协办大学士一（麟魁），侍郎二（德诚、黄琮），巡抚三（黄恩彤、徐继畲、陈士枚），布政使二（王笃、武棠），戊子科举人，尚书一（齐承彦），将军一（固庆）。己丑科进士，大学士二（全庆、倭仁），尚书一（王庆云），侍郎一（孙葆元），内阁学士一（朱兰），总督三（罗绕典、杨霈、易棠），巡抚二（李嘉端、徐有壬），布政使六（汪本铨、张集馨、司徒照、林扬祖、何俊、朱）。辛卯恩科举人，尚书一（爱仁）。壬辰恩科进士，大学士三（朱凤标、单懋谦、瑞常）。协办大学士一（骆秉章），尚书二（花沙纳、桑春荣），侍郎五（吴钟骏、戴熙、阿彦达、善焘、王茂荫），总督六（季芝昌、潘铎、庆祺、舒兴阿、劳崇光、李星沅），漕督二（邵灿、李湘），巡抚三（郭柏荫、陆应、赵长龄），布政使三（严良训、贾臻、崔侗）。壬辰科举人，大学士一（左宗棠），内阁学士一（载庆。又副榜中，布政使一，翟诰）。癸巳科进士，尚书一（谭廷襄），左都御史一（汪元方），侍郎二（车克慎、博迪苏），内阁学士二（叶觐仪、海龄），都统一（法福礼），总督一（福济），巡抚四（杨文定、邓尔恒、黄赞汤、毓科），布政使四，（宋延春、杨培、韩椿、温予巽）。甲午科举人，总督一（张亮基），布政使一（吴春焕）。乙未科进士，大学士二（叶名琛、彭蕴章），尚书二（郑敦谨、罗衍），侍郎三（吕贤基、杜〈乔羽〉、孙铭恩），内阁学士二（何裕承、吴式芬），守陵总兵一（景霖），总督二（黄忠汉、何桂清），河督二（苏廷魁、乔松年），漕督一（袁甲三），巡抚七（张芾、陶恩培、陈庆偕、许乃钊、赵德辙、蒋{尉}远、罗遵殿），布政使三（张云藻、马秀儒、钱斤和）。乙未恩科举人，总督一（吴棠），巡抚一（韩超）。丙申恩科进士，尚书一（沈兆霖），侍郎六（张锡庚、王发桂、李道生、彭久余、李清凤、梁瀚），镇边大臣一（毓检），总督一（慧成），巡抚五（林鸿年、何冠英、胡林翼、吕孙、徐之铭），布政使二（杨能格、李本仁）。丁酉科举人，总督一（耆龄），漕督一（苏凤文），巡抚一（江忠源。又是科拔贡中，侍郎一，胡肇智）。戊戌科进士，大学士三（灵桂、宝、曾国藩），左都御史一（童华），侍郎二（吴存义、石赞清），总督二（熙麟、毛鸿宾），巡抚四（恽光宸、晏端书、曹澍钟、陈阡），布政使六（江国霖、段大章、胡大任、王德固、恩麟、祁宿藻）。己亥科举人（按是科无由举人官至二品者）。庚子科进士，尚书二（董恂、万青藜），侍郎六（廉兆纶、卓€、匡源、黄倬、和润、殷兆镛），内阁学士一（王祖培），巡抚二（翁同书、贾洪诏）。布政使三（庄受祺、椿寿、范梁）。庚子恩科举人，侍郎一（胜保），巡抚二（唐训方、严澍森），布政使一（陈景亮），辛丑恩科进士，大学士一（载龄），尚书二（贺寿慈、毕道远），左都御史一（胡家玉），侍郎六（潘曾莹、杨式谷、文瑞、宝、锡龄、苏勒布），内阁学士一（俞长赞），都统一（麒庆），镇边大臣一（联捷），巡抚五（刘昆、陈启迈、青麟、杨重雅、郑元善），布政使五（龙启瑞、卢定勋、刘齐衔、吴鼎昌、姚锡华）。癸卯科举人，尚书一（曹毓瑛），布政使四（姚觐元、厉云官、王大经、李元度）。甲辰科进士，侍郎六（何彤云、龚自阂、富呢雅杭阿、宋晋、杜翰、煜纶），内阁学士二（王之翰、周玉麒），巡抚三（冯誉骥、文格、李福泰），布政使五（边浴礼、萧浚兰、邓廷楠、李宗焘、崇保）。甲辰恩科举人，侍郎一（薛焕），总督一（涂宗瀛），河督一（勒方），布政使一（蒯德标）。乙巳恩科进士，大学士二（阎敬铭、文祥），尚书二（皂保、毛昶熙），侍郎四（胡瑞澜、宜振、何廷谦、奎章），内阁学士一（周寿昌），总督二（张凯嵩、李鹤年），巡抚四（蒋志章、恽世临、吴昌寿、张兆栋），布政使二（贡璜、林寿图）。丙午科举人，巡抚一（钱鼎铭），布政使一（长赓）。丁未科进士，大学士二（张之万、李鸿章），协办大学士一（沈桂芬），尚书二（庞钟璐、徐树铭），侍郎三（郭嵩焘、刘有铭、广凤），内阁学士三（许彭寿、袁希祖、伍忠阿），总督四（李宗羲、沈荷桢、何、马新贻），巡抚一（鲍源深），布政使五（孙观、黄彭年、林之望、李孟群、刘郇膏）。己酉科举人，左都御史一（崇厚），总督一（英翰），巡抚二（潘鼎新、唐偀），布政使一（李元华。又是科拔贡中，尚书一，钱应溥。总督二，李瀚章、刘长佑。巡抚二，任道、陈士杰。布政使一，袁开第）。庚戌科进士，大学士一（徐桐），尚书一（崇实），侍郎八（钱宝廉、袁保恒、邵亨豫、成琦、杜联、常恩、载肃、清安），内阁学士一（钱桂森），总督一（许应癸），巡抚三（王凯泰、曾璧光、高崇基），布政使三（孙衣言、杨庆麟、张瀛）。 \\n 咸丰辛亥恩科举人，侍郎一（朱智），内阁学士一（庆麟），总督一（卞宝第），巡抚二（陈宝箴、邓华熙），布政使二（张梦元、游智开）。壬子恩科进士，大学士二（王文韶、额勒和布），协办大学士一（李鸿藻），尚书四（潘祖荫、景廉、魁龄、志和），侍郎五（绵宜、衍秀、张卿、兴恩、桂清），内阁学士一（景其浚），将军一（继格），镇边大臣一（豫师），河督一（梅启照），漕督二（周恒麒、文彬），巡抚五（倪文蔚、李庆翱、卫荣光、杜瑞聊、李文敏），布政使三（庞际云、孙翼谋、李榕）。壬子科举人，侍郎一（兴廉），布政使一（张岳年）。癸丑科进士，大学士一（麟书），尚书一（瑞联），侍郎四（黄钰、夏家镐、恩棠、讷仁），内阁学士二（孙如仅、马恩溥），镇边大臣一（李慎），总督一（丁宝桢），漕督一（卢士杰），巡抚一（张煦），布政使四（许应钅荣、梁肇煌、王思沂、李廷箫）。乙卯科举人，都统一（安定。按都统属八旗者，入京秩，其在外者，则列于将军之次，副都统同），侍郎一（成林），总督一（崧蕃），巡抚一（彭祖贤），布政使二（方汝翼、增寿）。丙辰科进士，协办大学士一（翁同），尚书五（孙毓汶、延煦、绍祺、薛允升、乌拉喜崇阿），侍郎一（夏同善），内阁学士三（霍穆欢、爱廉、全顺），将军一（铭安），镇边大臣一（锡缜），总督一（谭钟麟），巡抚一（沈秉成），布政使五（傅庆贻、员凤林、何枢、程豫、孙长绂）。戊午科举人，内阁学士一（铨林），巡抚一（崧骏），布政使二（沈葆靖、易佩绅。又副榜中，布政使一，龙锡庆）。己未科进士，大学士二（孙家鼐、福锟），尚书一（广寿），侍郎一（李文田），巡抚一（于荫霖）。己未恩科举人，尚书一（徐用仪）。庚申恩科进士，尚书三（阿克丹、祁世长、松氵桂），侍郎五（惠泉、沈源深、徐致祥、宝森、孙诒经），总督一（刘秉璋），巡抚四（黎培敬、徐延旭、谭继洵、吴元炳），布政使一（李希莲）。辛酉科举人，巡抚一（邵友濂。又是科拔贡中，侍郎一，徐承煜。布政使一，陈）。 \\n 同治壬戌科进士，大学士二（昆冈、鹿传霖），协办大学士一（徐甫阝），尚书二（许庚身、陈学），侍郎五（游百川、张家骧、龙湛霖、周德润、耀年），守陵总兵一（桂昂），巡抚五（陈彝、刘瑞祺、黄槐森、谭钧培、马丕瑶），布政使一（孙凤翔）。壬戌恩科举人，镇边大臣一（文海），巡抚二（饶应祺、吴重）。癸亥恩科进士，大学士一（张之洞），尚书三（廖寿恒、奎润、李端），左都御史一（吴廷芬），侍郎六（黄体芳、白桓、铁祺、李端遇、景善、文澄），内阁学士一（冯尔昌），将军一（延茂），守陵总兵一（景瑞），总督一（边宝泉），巡抚二（许振、王毓藻），布政使一（李嘉乐）。甲子科举人，巡抚二（恽祖翼、夏[B081]）。乙丑科进士，尚书三（崇绮、松森、启秀），都御史一（张英麟），都统一（崇勋），侍郎四（汪鸣銮、刘恩溥、杨颐、文治），内阁学士一（温绍棠），巡抚一（胡聘之），布政使五（唐景崧、黄毓恩、张端卿、吴承潞、李用清）。丁卯科举人，尚书二（溥、吕海寰），侍郎一（杨儒），将军一（岫），布政使二（英瑞、萧韶）。戊辰科进士，尚书三（锡珍、徐会澧、嵩申），侍郎五（洪钧、宝廷、梁仲衡、许景澄、李培元），副都统一（陈宝琛），内阁学士一（联元），总督二（张人骏、陶模），巡抚二（吴大澄、陈启泰），布政使四（邵积诚、高万鹏，刘春霖、沈经）。庚午科举人，布政使一（瞿廷韶）。辛未科进士，协办大学士二（李殿林、瞿鸿礻几），尚书二（唐景崇、贵恒），侍郎五（恽彦彬、王文锦、李绂藻、英煦、良弼），内阁学士二（李联芳、陈秉和），总督一（丁振铎），巡抚二（廖寿丰、张曾扬），布政使四（李岷琛、王廉、季邦桢、文光）。癸酉科举人，巡抚二（恩铭、胡建枢），布政使二（荣铨、松浴Ｓ质强瓢喂敝校颊苟嶂佑薄⒗钣悬＜仔?科进士，大学士一（陆润庠），尚书二（张伯熙、赵舒翘），侍郎七（华金寿、林绍年、凤呜、宝昌、乌拉布、胡、李昭炜），内阁学士一（黄卓元），都统一（祥麟），镇边大臣一（尚贤），总督二（赵尔巽、锡良），巡抚三（陆元鼎、恩寿、胡廷干），布政使二（张廷燎、张绍华）。 \\n 光绪乙亥恩科举人，大学士一（世续），提督一（秦炳直）。丙子恩科进士，大学士一（裕德），协办大学士一（戴鸿慈），尚书一（廷杰），都御史一（陆宝忠），侍郎四（吴树梅、张仁黼、陈邦瑞、会章），副都统一（顾璜），内阁学士一（冯文蔚），将军一（裕祥），镇边大臣一（庆恕），巡抚一（曹鸿勋），布政使二（李绍芬、许涵度）。丙子科举人，侍郎一（顾肇新），副都统一（文哲珲）。丁丑科进士，尚书一（陈璧），侍郎三（吴郁生、刘永亨、长萃），内阁学士二（杨佩璋、许泽新），镇边大臣一（讷钦），布政使七（余联沅、濮子潼、何福、樊增祥、胡湘林、继昌、陈灿），己卯科举人，将军一（台布），巡抚一（杨文鼎），布政使一（吴引孙）。庚辰科进士，尚书一（溥良），侍郎四（郭曾斤、于式枚、萨廉、长麟），内阁学士三（崇宽、福、徐琪），将军一（志锐），副都统一（钟灵），巡抚一（庞鸿书），布政使二（陈夔麟、崔永安）。壬午科举人，侍郎二（李经方、杨士琦），总督二（升允、端方），布政使一（郑孝胥。又副榜中，将军一，恒寿）。癸未科进士，尚书三（寿耆、葛宝华、清锐），部务大臣二（严修、沈家本。按各部大臣，即尚书之改称，惟未为尚书而径授此职者，兹分别书之，副大臣同），侍郎五（朱祖谋、秦绶章、绵文、张亨嘉、恩顺），正卿一（定成），副都统一（志钧），守陵总兵一（准良），巡抚二（柯逢时、冯汝癸）。乙酉科举人，大学士一（那桐），将军一（凤山），总督一（岑春煊），巡抚一（沈瑜庆），布政使一（王芝祥。又副榜中，侍郎一，寿勋。又是科拔贡中，副大臣一，曾鉴。布政使一，周儒臣）。丙戌科进士，大学士一（徐世昌），协办大学士一（荣庆），尚书一（邹嘉来），侍郎一（景厚），副都统一（伊克坦），镇边大臣二（阔普通武、瑞洵），总督二（杨士骧、陈夔龙），巡抚一（冯煦），布政使三（吴品珩、王树楠、王人文），民政使一（张元奇）。戊子科举人，侍郎二（胡惟德、姚锡光）。己丑科进士，尚书一（绍昌），侍郎二（熙瑛、王序），正卿一（刘若曾），内阁学士一（文海），守陵总兵一（希廉），巡抚四（周树模、陆钟琦、丁宝铨、余诚格），布政使二（李盛铎、毛庆蕃）。己丑恩科举人，侍郎一（汪大燮），副大臣一（梁启超。又副榜中，巡抚一，何彦升）。庚寅恩科进士，内阁学士一（载昌），副都统一（儒林），布政使二（王庆平、王乃徵），民政使一（赵渊）。辛卯科举人（按是科尚无有由举人官至二品者）。壬辰科进士，侍郎三（宝熙、唐文治、熙彦），副大臣一（张元济），将军一（贻），巡抚一（朱家宝），布政使二（连甲、尚其亨）。癸巳恩科举人（与辛卯同）。甲午恩科进士，部务大臣二（张謇、达寿），侍郎二（李家驹、沈云沛），副大臣一（刘廷琛），内阁学士一（毓隆），巡抚一（陈昭常）。甲午科举人，将军一（朴寿），总督一（张鸣岐），布政使一（高凌{尉}），总兵一（徐绍桢。又副榜中，副大臣一，周自齐）。乙未科进士，巡抚一（齐耀琳），布政使一（凌福彭）。丁酉科举人（与辛卯同）。戊戌科进士，布政使一（钱能训）。此后如壬寅恩科举人、癸卯恩科进士、癸卯科举人、甲辰科进士，均尚无有官至二品者。 \\n 本朝一二品大员，除临敌阵亡，城陷殉节，及身罹国法（罹法诸人，余所撰《旧典备征》第五卷内，已具详之），或畏罪自尽（如靖南王耿仲明、江宁巡抚土国宝、云贵总督刘藻、两广总督吉庆、黑龙江将军禄成、山西大同镇总兵鞠殿华、广西提督黄桂兰，皆是）。诸人外，其不获令终者，尚有一等伯巴什泰（顺治九年三月，于大内被刺伤亡）、闽浙总督陈锦（九年七月，于漳州灌口被刺伤亡）、降调直隶山东河南总督张玄锡（十五年七月，于京师圣安寺自缢）、解任福建布政使李赓芸（嘉庆二十二年正月，以被属员诬控，忿激自缢）、浙江布政使椿寿（咸丰二年十一月，于藩署自尽）、云贵总督恒春（七年六月，于督署自尽）、调补陕西巡抚邓尔恒（十一年三月，以自黔赴任，于€南曲靖府署被戕）、署陕甘总督户部尚书沈兆霖（同治元年七月，于甘肃平番县道中，被山水冲殁）、两江总督马新贻（八年七月，于督署被刺伤亡）、镶白旗汉军副都统庆恒（光绪二十六年六月，于京寓为拳匪所戕）、安徽巡抚恩铭（三十三年五月，于巡警学堂被枪击伤亡）、督办江西铁路事宜前任江宁布政使李有（三十三年八月，于南康舟覆，溺于江中）、兼署广州将军广州满洲副都统孚琦（宣统三年三月，於省城途中，被枪击伤亡）、广州将军凤山（三年九月，以入省履任，于途中被埋藏炸药轰毙）、署四川总督端方（三年十月，以入川赴任，予资州被戕）、镶白旗汉军副都统兼军谘使良弼（三年十二月，于京寓被炸伤亡）。《洪范》言五福，首曰寿，而以考终命终之，乃知寿考维棋，固难能而可贵也。 \\n 历代状元以死殉国者，宋得三人：何栗、文天祥、陈文龙。元得三人：李黼、泰不华、李齐。明得五人：黄观、刘鼐、余煌、刘理顺、刘文升（见《明诗综》刘理顺小传注）。本朝一人：崇绮。浩气英名，允足为龙头增色。乃近有某状元〔上三字刘改为：通州张謇〕者，当国家多难之秋，命为〔刘补：江苏〕本省宣慰使，其辞电中竟以何德可宣、何情可慰等语，反唇相稽。若此伧者，真名教之罪人，词林之败类矣。 \\n  \\n 　 \\n  \\n   \\n  "}
{"章节": "●卷四", "正文": "　 \\n ●卷四 \\n 　 \\n 郭汾阳富贵寿考，后世多艳称之，自宋迄明，曾不数觏。我朝重熙累洽，二百余年来，凡官居极品、寿至八旬者甚多。兹于汉大臣中，记其尤著者若而人，用征人瑞（此篇所举，或出身鼎甲，或蕊榜重逢，或秩晋三公，或图形内府，或负文坛重望，或为海内世家，皆耆英中具有全福者，馀不备录）。山东益都冯溥（由翰林院编修，官至文华殿大学士，以老致仕，加太子太傅。卒年八十有三，谥文毅）、江苏华亭王顼龄（由进士举鸿博，授编修，官至武英殿大学士，与其弟左都御史九龄、户部尚书鸿绪，同时官一品。雍正癸卯，重宴鹿鸣，加太子太傅。卒于位，年八十有四，赠太傅，谥文恭）。浙江海宁陈元龙（由一甲二名进士授编修，官至文渊阁大学士，以老致仕，加太子太傅。卒年八十有五，谥文简）。安徽桐城张廷玉（大学士文端公英子，由翰林院检讨，官至保和殿大学士，封三等勤宣伯，加太保，以老致仕。卒年八十有四，谥文和，配享太庙）。江苏溧阳史贻直（詹事府詹事夔子，由翰林院检讨，官至文渊阁大学士，加太子太傅。乾隆庚辰，重宴恩荣。卒于位，年八十有二，赠太保，谥文靖）。浙江嘉兴钱陈群（由翰林院编修，官至刑部侍郎，以病致仕。累加刑部尚书衔太子太傅，两与香山九老会，图形禁中。卒年八十有九，赠太傅，谥文端。按：江苏长洲沈文悫德潜，其遭际与钱公相等，且享年尤高，以身后曾膺严谴，故不录入）。直隶安州陈德华（由一甲一名进士授修撰，官至礼部尚书，以老致仕。与香山九老会，图形禁中。卒年八十有三）。江苏长洲彭启丰（由会元成一甲一名进士，授修撰，与其祖翰林院侍讲定求科第相同。官至兵部尚书，左迁侍郎，复以京察休致。与香山九老会，图形禁中，后复赏尚书衔。卒年八十有四）。福建漳浦蔡新（由二甲一名进士授编修，官至文华殿大学士，以老致仕，加太子太师。乾隆壬子，重宴鹿鸣。卒年九十有三，赠太傅，谥文恭）。江苏无锡嵇璜（大学士文敏公曾筠子，由翰林院编修，官至文渊阁大学士。乾隆庚戌，重宴恩荣。卒于位，年八十有四，赠太子太师，谥文恭）。山东诸城刘墉（大学士文正公统勋子，由翰林院编修，官至体仁阁大学士。卒于位，年八十有五，谥文清）。直隶献县纪昀（由解元成进士，授编修，官至礼部尚书协办大学士，加太子少保。卒于位，年八十有二，谥文达）。陕西韩城王杰（由一甲一名进士授修撰，官至东阁大学士、军机大臣。两次图形紫光阁，以老致仕，加太子太傅，赏食全俸。晚年夫妇八十齐眉，卒年八十有一，赠太子太师，谥文端）。安徽当涂黄钺（由进士授户部主事，后特改詹事府赞善，官至户部尚书、军机大臣，加太子少保，与玉澜堂十五老臣宴，图形禁中，以老致仕，赏食半俸。卒年九十有二，赠太子太保，谥勤敏）。安徽歙县曹振镛（户部尚书文敏公文埴子，由翰林院编修，官至武英殿大学士、军机大臣，图形紫光阁，加太傅。卒于位，年八十有一，谥文正）。江苏仪征阮元（由翰林院编修，官至体仁阁大学士，加太子太保，以老致仕。道光丙午，重宴鹿鸣，晋太傅，赏食全俸。卒年八十有六，谥文达）。山东滨县杜裕ㄓ珊2林院编修，官至礼部侍郎，以老致仕。道光己酉，重宴鹿鸣，加太子太保。亲见其子受田由会元传胪官至协办大学士，其孙翰、翮，均由翰林官至侍郎。累加礼部尚书衔，晋太傅。卒年九十有五，赠大学士，谥文端）。江苏吴县潘世恩（由一甲一名进士授修撰，官至武英殿大学士、军机大臣，加太傅，以老致仕，赏食全俸。咸丰癸丑，重宴恩荣，复亲见其孙祖荫探花及第。卒年八十有六，谥文恭）。浙江钱塘许乃普（由一甲二名进士授编修，官至吏部尚书，加太子太保，以老致仕。兄弟七人，皆登科甲，复亲见其子彭寿由会元传胪官至内阁学士。卒年八十，谥文恪）。直隶南皮张之万（由一甲一名进士授修撰，官至东阁大学士、军机大臣，加太子太保，以老致仕，赏食全俸。卒年八十有七，赠太保，谥文达）。安徽寿州孙家鼐（由一甲一名进士授修撰，官至武英殿大学士，光绪戊申，以辛亥年乡举重逢，加太子太傅。卒于位，年八十有三，赠太傅，谥文正）。 \\n 壬子秋，客有招饮于都门某酒肆者。入其室，见中悬一额甚旧，题\"推潭仆远\"四字，在座诸人，群相猜测，莫解所渭。后历询他友，亦迄无知者。偶遇某翁，谈及此事，则曰：闻老辈曾言之，似四字出《汉书》中，然是否足据，固未之深考云。余素好事，因取《汉书》检阅数过，卒未见其语，复推而及于《后汉书》，始得之于《西南夷都夷传》《乐德歌》内，为甘美酒食注文。（源出《东观汉记》）。乃知此本夷人语，盖据当时所闻自异域者译成此句，故无意义可言，若但就文字求之，虽百思亦不得其解矣。今记于此，以免后之见此额者，又徒劳研索焉。 \\n 大侄芷青，名联沅，为先大夫长孙，最所钟爱。幼居扬州，延师教读，即欣然向学。每以所习字课，寄余评阅，余为逐字批示，详论结构之法，颇知隅反。稍长，从事举业，于时文理法，不烦言而自悟。己亥岁，举家北来，与先大夫同居一室。既从名师课艺，暇复启余斋中藏书数十箧，晨夕泛览，学识大进，视彼规规于帖括中觅生活者，其根柢固不侔矣。辛丑回里应童子试，以第四名入邑庠，一赴秋闱，荐而未售。会科举停罢，因先后入五城学堂及京师大学堂肄业，埋首数载，所造日深，作为诗文，率清矫不俗。毕业后，奖给举人，以小京官用，分学部普通司行走，供职惟谨。沧桑既变，乃改充法制局编纂员，兼任师范学堂教习。时大局未靖，余方奉母吴太夫人侨寓天津，侄于休暇日往省重闱，辄缕述见闻，博吾亲欢笑焉。讵仲宣体弱，而平子愁多，先是以其长女祥麟幼殇，居恒郁郁不乐。至壬子岁，余嫂孙恭人复于东台病殁（先嫂以癫痫疾寄居母家，已十余年矣），侄星奔数千里，为之经纪丧事。还京后，以痛母思女，益复无聊。癸丑三月，在校中偶抱微疴，延医往诊，第视为感受风寒而已；病未经旬，遽形沈重，迨舁归寓所，余候于门外，已昏不知人，睡中或呓语喃喃，则犹是在讲堂中与诸生所谈论者。百计医治，卒难挽救，得年仅二十有九耳。当返寓时，家人赴校检收杂物，于卧褥下得遗柬数纸，皆与家中人及师友诀别语。盖卧病数日，即已自知不起，殊异事也。吾母闻孙疾，辄不时垂问，余兄弟竟不敢以状闻，而其妇率其两女，先于辛亥之乱归宁在籍，尚不知其病情，尤可痛已。因忆乙酉六月，侄生之初，余曾口占一绝志喜云：\"含饴顿慰高堂望，玉树庭前第一株；却笑生期何太急，早侬一日庆悬弧。\"（余生辰为二十二日，侄则二十一日，故云）。又侄十岁时，余取寿山石章一事，并媵以银币三元，为生日之赐，署红签于封面曰：\"寿同金石，名继钱陈（谓钱棨、陈继昌，皆曾举三元者），千里家驹，相期远到。\"抚今思昔，不觉涕泪之交颐也（侄所著《芷庼诗文遗稿》为同学诸友携去，谋将付梓，闻之慰甚）。 \\n 湖南长沙关监督公廨，为长宝盐法道旧署。署之西南隅，有小园数亩，昔某观察曾以补园名之。虽年久失修，而月榭风亭，足供宴坐。甲寅岁，余入湘司榷（时丧乱余生，本无宦志，以见忮于夫己氏〔上三字刘改为：梁燕孙〕，谪我长沙，孑身远行，良非得已），春秋佳日，每集朋僚觞咏园中，公余辄独自抚松盘桓，颇觉地偏心远，因戏拟为八景，并各赋五言绝句一首，以志鸿雪因缘（八景者：一、画阁飞觞，二、蕉轩话雨，三、西亭望岳，四、东观读书，五、碧嶂烟萝，六、雕栏红药，七、梧垣古碣，八、石径幽篁）。 \\n 湘西常德，夙称八省通衢，光绪中曾拟辟为商埠。乙卯春，中央复有人提议此事，檄余偕部员前往履勘。其城面临沅江，沿城堤岸，宽仅三四丈，江水盛涨时，城不没者三板，绅民恒深患之。城南十许里，有善德山，地势颇广，然中多陇亩，坎坷不平，建筑商场，尤非易易。因就见闻所及，据实详复，后亦未知部议如何也。顾善德山风景殊佳，时值花朝，气清天朗，余登山循视一周后，归舟即景成句云：\"仙源何用问渔翁（地距桃源洞约百里），到此风光便不同；江柳色经新雨绿，野桃花似晚霞红。云封古寺门深掩（山有乾明寺，甚幽寂），水绕春畦路暗通。最爱茅亭临眺处（亭曰楚望，在寺后丛木中），乱帆如叶度长空。\"诗中第四句，读者大为激赏，辄援崔黄叶、戴夕阳例，目余为朱晚霞。 \\n 蒲留仙《聊斋志异》一书，脍炙人口久矣。其文笔固极典雅，至叙事则皆凭空结撰，即人名地名，亦多有不足据者。乙卯冬，余自长沙调任宜昌，偶忆是书中《陈云栖》一则，言真生为鄂之彝陵人，其父曾举孝廉，云栖所生子，后亦举孝廉云云。因购得《宜昌府志》检之，则科第表内，自明及清初，并无一真氏。然恐真生或系托名，复遍检他姓，亦无祖孙举孝廉者，乃知此条全属虚构。一事如此，其他可类推矣。独怪此老当日下笔时，不知何以弄此狡狯，无端指一地名，致二百余年后，犹令好事如余者，刻舟求剑，甘受其绐。每与同人言及，辄为哑然。 \\n 宜昌关监督向无公署，近始以旧时学政试院改建。余至时，工程甫毕，文场号舍，片瓦无存，入门后，惟新式高楼一座而已。楼之上层西北隅，复别建一小阁，凭栏俯视，全城在目。楼下则为空院，宽广约数亩，余为杂莳花草，并植柳十余行，冀数年后使绿荫夹道焉。楼之前檐，制额悬之，颜曰\"气象万千\"，旁为联语云：\"自长沙郡移节而来，职掌三关（兼管沙市关及荆州常关）；问何由利振梯航，欢敦坛坫（监督兼宜昌、沙市两地交涉员）；与揽胜楼望衡相峙（揽胜楼在城外东山寺，开窗东望，适与相对），图披八景（宜昌旧有八景之目），且领取荆门山色，巴蜀江声。\"又于楼中另悬一联云：\"其西南诸峰，林壑尤美，蔚然深秀；吾监抚之暇，琴樽间作，颇用娱情。\"上联用《醉翁亭记》语，下联用《陈书·陆瑜传》中语也（余在宜仅六七月，即乞病回京。后闻其地为驻兵要道，军事迭起，竟不知此署情状如何矣）。 \\n 西陵山在宜昌西门外，距城约十余里，其地遍栽李树，故花时游人甚多。丙辰二月二十七日，余应李姚琴同年（稷勋）之招，晨餐后，与同地诸官绅联镳出郭。春寒乍敛，日淡云轻，至则高下数百树花放正繁，素卉缤纷，漫山如雪，洵大观也。乃入夜忽风雨大作，次日晓楼梦醒，尚闻窗外作潇潇声，想一抹琼林，摧残殆尽，设迟日玩赏，祗余满地落英矣。余因戏赋一绝寄姚琴云：\"雪蕊霜葩千万枝，西陵山下赏春时；昨朝倘失诗人约，辜负名花总不知。\" \\n 庚子拳匪之乱，吾邑徐小云大司马用仪，以忤亲贵意，竟致杀身。余目击情形，复为料理身后之事。今时隔十余年矣，回首前尘，都如梦境，江楼夜坐，偶忆旧事，因缕述之如左： \\n 公与余谊属中表（公之太夫人，与先大夫为同曾祖姊弟，余之再从姑母也），由举人官刑部主事，考取军机章京，洊擢今职，加太子少保衔。居官四十余年，奉职恪恭，惟以清慎勤三字自励，性和而介，门无杂宾。先是任总理各国事务大臣时，与外人交涉，遇有事理不平者，必反覆辩论无少屈，甚或拍案相争（公尝与余历述数事，深致愤慨，乃知局外者动谓译署之人，一昧逊顺，真耳食之谈也）。戊戌后，复以尚书兼充是职，驾轻就熟，因应裕如。庚子春夏间，有近畿不肖之徒，练习拳法，自称有神术足避枪炮。王大臣中之昏聩刚愎者，对于外人素所仇视，闻之大喜，竟欲凭其势力以御外侮，遂召入京内，优加待遇，奖之曰义和团。自五月中旬在大栅栏一带纵火，延烧市肆数百家，不闻朝旨加以惩办，益目无官长，号召党徒，挟刃通衢，横行罔忌。未几，遂有焚毁教堂、围攻使馆之举。公以彼众我寡，衅端不可轻开，至团民中半属匪徒，所谓能避枪炮之说，尤不足信，屡于召对时剀切陈说，大拂当事者之意，衔之刺骨。由是乘机构陷，谓译署各长官中，平时与外人交通者甚多，此辈皆为汉奸，必尽杀之而后快。七月初三日，吾乡许竹垞少宰（景澄）、袁爽秋太常（昶），先以直言弃市。翌日，公致书先大夫，述及其两媳及诸孙现已命三郎送回原籍，问我家行止如何，函后另一行云：昨日之事，令人惊心动魄，可谓千古奇冤。先大夫阅毕，恐语涉激烈，当将末行割下焚之。嗣内城皆闭，消息隔绝。时我家寓上斜街，即在宣武门侧，至七月十七日午后，城门忽启，路人传言今日又出大差（都人以刑人为差使）。是日微雨初霁，天色阴惨，申酉之交，有拳匪及步军蜂拥囚车数辆而出。余立道旁观看，亦不知车中为何许人，因亟命仆人至菜市探访之。迨日晡归报，则公与立尚书山、联阁学元，同时授首矣（时邸抄已停发，此日上谕中列何罪状，竟无知者）。向来受刑者，必有家属随往，即时棺殓，闻立、联二家均已有人收尸而去。公被逮之顷，其邸第即为拳匪抢掠一空，家人星散，无一从者。而大僚收殓时，先须将首级缝上，刽手例乞赏资，辄视其人之身家以定数目，是日问价，竟索四百金。彼时公家既无人过问，而自前门外街市被焚后，炉房银号，尽皆歇业，仓猝间亦何从借贷？不得已，姑命仆人购大冰数块，分置尸侧以防腐烂，并属刽手在旁看守，谓公家得信后，必有人携资前来料理（时有江西人某姓，谓是公之戚谊，亦来场探视，因即乞其帮同照看）。时津沽早失，联军已进逼近畿，而提督董福祥之兵，复以需索车辆为名，辄闯入人家肆扰，居民薄暮即相率闭户，路少行人。是晚，余家中人绕室彷徨，寝食俱废，盖以公尸方在暴露中，而环顾时势，殆哉岌岌，指日联军压境，正不知情状如何耳。次日天甫晓，即与吾兄旭辰走访钱干臣比部（能训），邀其同至贾家胡同周镜渔驾部（儒臣）家中，唤之使起（镜渔为公之婿）。值公之内侄查慕周大令（维桢）亦至，因相与商榷，由慕周向其友某军官处，假得朱提四百两（系新领饷银，为五十两大宝八枚），一面分头购置棺木衣衾，一面复与刽手磋商再四。日已近午，始允为百金（时有公家旧婢，与其夫闻信而至，其夫亦拳匪装束，谓此事由渠经手，必可让价。当以事已就绪婉谢之，讵其夫遽怒目相向，诘问此事何人管理，旋经旁人劝解，始悻悻而去。噫！尔时情形甚险，盖稍拂其意，便可横加蜚语，拘入庄王府矣），因亟装裹入木，旋送至吾浙广谊园停放，仅市纸钱数陌，沿途焚化而去。呜呼惨矣（归寓后，适公家司阍老仆王某，奉查夫人命，携公平时所御翎顶数事，送至余家，以备殓时应用，然已不及矣）！迨李文忠入都，询及徐许袁三公后事，时徐次舟观察（赓陛）在文忠幕，备陈颠末。因奉命交余三百金，葺治三公棺椁（因讹传许公柩有罅漏处，其实非也）当拨款分致毓臣（公之次子士钟）、雪梅（许公子燮钧）、仲默（袁公子允肃）等，各于灵柩更番加漆（徐公之柩，先已属江西某君随时往视，施漆多次矣）。次年三月间，谨于妙光阁设位，邀集全浙同乡及三公知交，前往祭奠（用账一册，今尚存余处）。后毓臣等扶柩回籍，乃以鼓乐仪仗，送至通州，改由船只运津南返。当出殡日，复在虎坊桥东设棚路祭，各国公使咸来吊唁，文忠特派荫午楼副都统（昌）在棚招待。于时观者塞途，余尚闻人丛中有人聚语曰：\"照此情形观之，岂非真正二毛子乎！\"（都人以与洋人接近，或入其教者，为二毛子）。嗟乎！是非不明，至于此极，可恨亦复可笑。事后，余将用款所剩数十金，交由徐观察缴还文忠，遂告结束。呜呼！公赴难时，年已七十有五，一生谨慎，遭此奇冤，天道尚可问哉？然徙薪曲突，早烛几先，耿耿忠忱，不久即蒙昭雪；易名之典，媲美沈（青霞）杨（椒山），浩气英风，允足同垂千古矣。 \\n 又按是时人心惶惶，各曹司中乞假出京者甚众。一日相国徐荫轩师忽命驾到阁，于署中人员逐一点名毕，声言此后如再有请假者，所有以前旧资，尽行扣除，词色甚厉。公于兵部人员，则任其来去，毫不苛求，谓时势如斯，断无强迫留京置之危地之理（六月间，公来寓省视先大夫，余侍坐在侧，实亲闻此言）。彼此相较，其心地之明昧，度量之广狭，相去为何如耶！ \\n 钱塘梁应来《两般秋雨庵随笔》曾言酒令一则，系举一古人姓名，而其字须《四书》中止一见者，如范蠡、曹植之类云云。按此等字，临时猝难记忆。余尝于《四书》中细检一过，其一见者，凡六百字，兹备记于此。 \\n 讠是盘铭畿缗缉熙澳傋竹栗谦肺肝胖忄硕偾忒只﹃舅个啻冒俾迸（以上《大学》）。 \\n 睹忌扌遁鸢耽帑矧栽培缵绪酬蒲卢禀合祯妖蓍撮泄勺鼋鼍蛟凝哲建帱睿霜队纶纟暗的淡潜漏钺（以上《中庸》）。 \\n 泛︼︷佾倩盼绚绘灌奥灶鄹朔饩咎铎缧绁瑚琏漆桴朽朽欲藻醯裁醯犁傕汶澹殿奔梦据悱鞭肱枕钓纲弋互诔祗坦葸偷笾寄侗焕菲黻洫诱卓韫〈匚卖〉巽袍忮雕棣偏摈阈逞觌绀纟取红表袂佩帷饣壹饪饪酱脯撤姜傩阼腥拖殡迅雷翔雌嗅柴彦馑甫铿撰沂迂襁证斗筲占即荡裨谌骈卞渎亻巽骥晨浅揭总胫俎辂借列兕柙椟析萧陪躁探迷弦莞刀扰牟磷涅匏荏悲燧窒讦奴耦辍植亚缭鼗突随泥谤扫区坠咨历牡赉（以上《论语》）。 \\n 雁刃欢填曳ㄜ检俑油牵厨忖构采莅赴忄昏荛兔獯整祜宠曷雪亻舞琅孥鳏哿刘饣侯橐囊戢妃浒姜聿宇斫璞霓苏拯系累倪哄统衾蹴艴洽基吠憔悴邮倒悬挠挫惴耘遁辜阿麒麟凰垤潦萃湿迨绸怠乍怵惕扩渔溪丑戟羸嬴忄交惭留几卧濡滞〈闲见〉瞑瘳饣千宵索藉粒贷稚睦捆辛甑爨铁烦畅茂繁逼蹄迹敷瀹漯汝排泗穑契向丝絮狸蝇蚋嘬{艹累}里范诡衍霄缫皿媒妁羡瓦墁仇绍咻段垣迫蒸胁畦巢窟警余菹阻奄犀恣翟李螬咽擘纟卢频〈戚页〉哇娄输准鉴丽裸京圹獭丛毛豺全郢符溱洧杠涉浍涸杌逄抽扣妄支狠寓番恝怼捐浚绩氐栖床郁忸怩兜殛鲧落妣普孑祗丙壬禅莘幡遭璧虢奇亥甥迭讠敦淹计茁旅ъ蛊斓淄募ざ謇弹3/4麦硗豢蘖缴蹴痛把梧贾贰粱绣杯荑稗揣岑钩曹雏绵驹睹燔芜掊贬葵歃初彰粜滑厘亮盐筋骨夭桎韩孩提英根畴盎畴澜摩顶轫垫徙范拘锐缌糜烂杵糗茹乾奋厄殄陨蹊蠡棠逐撄肢辉{艹立}殍躯旋藐榱题骋阉莠（以上《孟子》）。 \\n 海宁蒋生沐先生光煦，居邑之硖石镇，性好藏书，道咸间曾辑刻《别下斋丛书》二十八种、《涉闻梓旧》二十五种，颇为艺林称重。惟斋名别下，莫得其解。尝以询之先生后裔，亦无人能举其出处者。偶读王伯厚《困学纪闻》，见卷首有深宁叟自题韵语凡八句，内云：困而学之，庶自别于下民。乃悟别下二字，其义如是，蒋氏盖本此语以名斋耳。 \\n 按先辈堂室之名，往往有用典极晦者，兹复略举所知数事，志其出处，以免遗忘（凡两字相联属，有韵书可检者，不录）。如汪晋贤郎中森之裘杼楼（按杼当作于），见《韩诗外传》（卷九：君子之居也，绥如安裘，晏如覆于）；陈恪勤鹏年之道荣堂，见《管子》（《戒篇》：公亦固情谨声以严尊生，此谓道之荣）；金雨叔侍郎之静廉斋，见《阴符经》（至乐性余，至静性廉。按金公有诗云：\"静廉摹拓本，朱子留手迹。\"是二字但取文公石刻耳，然文公书此，必有所本，姑志此以待考定）；姚姜坞编修范之援鹑堂，见扬子《法言》（《寡见篇》：春木之{艹屯}兮，援我手之鹑兮）；徐位山检讨文靖之志宁堂，见《尚书》（《旅獒篇》：志以道宁，言以道接）；翁覃溪阁学方纲之复初斋，见《庄子》（《缮性篇》：缮性于俗学，以求复其初）；钱竹汀少詹大昕之潜研堂，见《后汉书·班固传》（固以父彪所续前史未详，乃潜精研思，欲就其业）；姚姬传郎中鼐之惜抱轩，见《陶渊明集》（《饮酒诗》：若不委穷达，素抱深可惜）；蒋砺堂相国攸之绳斋，见《荀子》（《非相篇》：故君子之度已则以绳，接人则用。杨亻京注曰：曳当为，，楫也。韩侍郎云：者檠也，正弓弩之器也）；顾千里文学广圻之思适斋，见《北齐书·邢邵传》（且误书思之，更是一适）。张叔未解元廷济之清仪阁，见《周易注》（《渐上九》：鸿渐于逵，其羽可用为仪吉。王弼注曰：进处高，不累于位，峨峨清远，仪可贵也）；刘帘访观察衡之六九轩，见《周礼》（《地官·保氏》：养国子以道，教以六艺，五曰六书，六曰九数）；李申耆大令兆洛之养一斋，见《庄子》（《徐无鬼篇》：天地之养也一）；姚石甫廉访莹之中复堂，见《周易》（《复六四》：中行独复，以承道也）；陆费春帆中丞泉之真息斋，见《庄子》（《大宗师篇》：其息深深，真人之息以踵）；徐辛庵侍郎士芬之漱芳阁，见《陆士衡集》（《文赋》：倾群言之沥液，漱六艺之芳润）；魏默深刺史源之古微堂，见陆龟蒙《笠泽丛书》（《复友人论文书》：子近于经，经语古而微，史近书，书语直而浅）；陈珊士员外寿祺之纂喜堂，见《隋书·经籍志》（《小学类》三苍注：李斯作《苍颉篇》，扬雄作《训纂篇》，贾鲂作《滂喜篇》故曰\"三苍\"）；孙子授侍郎诒经之〈戚页〉欹堂，见扬子《法言》（《重黎篇》：或问持满，曰〈戚页〉。李轨注曰：〈戚页〉，欹器）；王壬秋检讨运之湘绮楼，见唐刘沧诗（《怀友人诗》：湘岸风来吹绿绮）。 \\n 此外若徐健庵尚书乾学之传是楼，则以楼中藏书甚富，尝指书诏其子曰：\"吾何以传汝曹战？所传者惟是矣。\"蔡文勤世远之二希堂，则谓学问未敢望朱文公，庶几其真希元乎？事业未敢望诸葛武侯，庶几其范希文乎？王述庵侍郎昶之春融堂，则以乞休时方值岁寒，高宗有来岁春融回籍之谕。沈文恪初之兰韵堂，则谓三岁识字，即辨四声，稍长，知五七言句法。外祖喜曰：\"花之品，兰为贵，兰以韵胜，汝当以兰韵名其堂。\"季文敏芝昌之丹魁堂，则以翰林散馆，名列第一，宣宗特御丹毫，书魁字于卷面。俞荫甫编修樾之春在堂，则以馆选时，诗中有\"花落春仍在\"句，为阅卷大臣曾公国藩所激赏。是皆因事立名，非援引古义者也。今并志之。 \\n 北人无入音，故于入声诸字，读之均在平去之间，然分析较精。如菊觉角、谷阁郭、卜剥北，绿录落、欲乐役、室率色、日实入、百不钵、脚戛甲等字，南人读之无甚区别者，北音则显然不同（即平声中知之、真遵、敦登、猫毛诸字，音亦互异）。颐亦有南音异读，而北音转陟混同者，则怡宜、鱼虞，盐严、中仲、带代、叶业之类是也。至上去声中颇有数字，则无论南北，往往读时易于混淆，如奴婢之婢，视听之视，年纪之纪，技艺之技，鄙夫之鄙，似续之似，俟命之俟，堂陛之陛，危殆之殆，南汇之汇，恽姓之恽，诞降之诞，纂辑之纂，篆隶之篆，践履之践，亿兆之兆，境界之境，驰骋之骋，夫妇之妇，休咎之咎，尘垢之垢，朽腐之朽，良莠之莠，本皆上声，今多作去声读。统系之统，嫁娶之娶，忤逆之忤，屡省之屡，辅佐之佐，采访之访，歌咏之咏，本皆去声，今多作上声读。又如重吐怒递在近忿饭算但栈遣选饯祷燥扫坐夏养两醒走守右后扣寿饮甚等字，均有上去两声，而其中若重字（上轻重，去郑重）、近字（上远近，去昵近）、遣字（上发遣，去遣车）、坐字（上坐立，去缘坐）、夏字（上华夏，去春夏）、养字（上养气，去供养）、两字（上两三，去车两）、守字（上操守，去太守）、右字（上左右，去同佑）。音义亦复不同，然今人于重近忿栈选祷扫坐养两醒走守后饮诸字，则止读上声，吐怒递在饭算但遣饯燥夏右扣寿甚诸字，则止读去声矣（《佩文韵府》于旱韵但字注云：又翰韵，于皓韵。燥字注云：又号韵。然翰号二韵中，并无但字、燥字）。 \\n 本朝得谥诸臣，经礼部奏请，奉旨允准后，行知内阁拟谥，其事向由汉侍读司之。同治中，鲍子年先生（康）因辑为《皇朝谥法考》一书，嗣承事者相继增修，绵延弗绝，第刊补不易，故有改为编年者。至光绪戊戌、己亥间，杨珍林前辈（树）以原书体例，前后未能画一，乃仿史表之例，以朝代为经，谥号为纬，重加排比，成《皇朝谥法表》十卷，曾属余为之校订（以成书颇速，其中有未及校正处）。编写甫竟，出守蒲州，幸得刘晓山前辈（振镛）集赀刻行，始免散佚，惟所载仅至光绪二十八年春夏间止。后闻顾瓣香前辈（芳）曾为修补，然未知已刻入原表否？兹自光绪二十八年以迄宣统三年季冬，所有得谥之人，就所知者汇记于此，用备一代之掌故焉。 \\n 光绪朝（谥字仍依原表次第，惟原表所无者补之）：亲郡王中谥慎者，袭定郡王溥煦。文臣中谥文忠者，文华殿大学士赠一等男荣禄。谥文恪者，文渊阁大学士崇礼、体仁阁大学士宗室敬信。谥文慎者，东阁大学士裕德，都察院都御史陆宝忠。谥文勤者，两广总督谭钟麟、武英殿大学士王文韶。谥文达者，邮传部尚书张百熙、文渊阁大学士宗室昆冈。谥忠诚者，两江总督赠一等男刘坤一。谥忠愍者，安徽巡抚恩铭。谥惠肃者，署贵州巡抚前云贵总督张亮基（追谥）谥勤恪者，署两江总督江西巡抚李兴锐。谥勤肃者，两广总督陶模。武臣中谥忠武者，直隶提督马玉昆。谥忠靖者，吉林将军长顺。谥武勤者，成都将军绰哈布。谥勇毅者，贵州提督冯子材，谥壮武者，€南提督夏辛酉。谥壮勤者，贵州提督蒋宗汉。谥威介者，江宁将军丰绅（按丰绅原谥靖果，因事追削，已见原表，后仍蒙予谥，乃改谥威介，此为旧例所未见者）。谥义烈者，镶白旗汉军副都统庆恒（追谥）谥勤勇者，喀什噶尔提督余虎恩。 \\n 宣统朝：亲郡王中谥顺者，袭克勤郡王崧杰。文臣中谥文正者，武英殿大学士孙家鼐。谥文诚者，协办大学士尚书戴鸿慈。谥文烈者，山西巡抚陆钟琦。谥文敬者，直隶总督杨士骧。谥文庄者，四川总督刘秉璋（追谥）谥文端者，东阁大学士鹿传霖。谥文肃者，吏部左侍郎许景澄（追谥）。谥文节者，翰林院侍讲赠三品京堂陆光熙。谥文直者，内阁学士兼礼部侍郎衔联元（追谥）谥文襄者，体仁阁大学士张之洞。谥文敏者，广东巡抚许振（追谥）谥忠惠者，河南候补知府端锦。谥忠节者，太常寺卿袁昶（追谥）、闽浙总督松寿。谥忠贞者，户部尚书立山（追谥）。谥忠敏者，署四川总督端方。谥忠愍者，兵部尚书徐用仪（追谥）、调补甘肃布政使€南布政使赠巡抚世增、江西巡抚冯汝癸。谥恭勤者，工部尚书钱应溥（追谥）谥勤恪者，礼部尚书葛宝华。武臣中谥文肃者，吉林将军铭安。谥文贞者，伊犁将军志锐。谥忠壮者，陆军第十九镇统制官赠副都统钟麟同、广东潮州镇总兵赵国贤。谥忠肃者，福州将军朴寿。谥勇恪者，湖北提督夏毓秀。谥壮节者，荆州左翼副都统恒龄。谥果肃者，四川提督马维骐、广东水师提督曹克忠（追谥）。谥恪愍者，署广州将军广州满洲副都统孚琦。谥勤节者，广州将军凤山〔刘补：谥壮勤者长江提督程文炳〕。 \\n 按宣统辛亥以后，凡得谥及追谥者，颇不乏人，以闻见未详，未敢率载，容俟搜访，补入斯编。 \\n 本朝易名之典，凡非翰林授职者，除大学士外，概不谥文（间有予谥者，悉出特旨，凡官大学士者，入阁时，并须至翰林院到任，故皆得谥文），按诸谥皆论其德性才猷，而此独以出身为限者，盖文之取义甚广，士大夫皆得用之，故定厥范围，使司谥者无可赡徇耳。考文为美谥，古时即重视之，如子贡问孔文子何以谓文，子曰：\"敏而好学，不耻下问，是以谓文。\"又公叔文子与其家臣亻巽同升诸公，子曰：\"可以为文矣。\"圣门师弟，特于当时得谥之人，加以评论，其为重视可知。 \\n 余生平专嗜旧籍古钱，于书画不甚留意，惟遇有册页卷子，经名手多人题跋者，亦不惜以重价收之，以一卷中备有众长，非零缣片楮比也，然所得殊少。兹于旧藏数图，各考其画者、书者、题者姓氏仕籍，汇记于此，以存大略（略以题图时年月先后为次）。 \\n 一、《松风管弦图》。图为十六世族祖笠亭公所藏（公名琰，字桐川，自号樊桐山人，乾隆丙戌进士，官直隶阜平县知县），画者沈宗骞（字芥舟，浙江归安人，诸生），乾隆戊子冬，沈君为公写小像，至乙未六月，公自为补景，立于万松深处。引云东逸史诗句，以松风管弦名图，引首隶书五大字，书者徐坚（字孝先，江苏吴县人）。题者：陈焯（字[C043]轩，号映之，浙江乌程人，廪贡生，官镇海县训导。集《兰亭序》四言八韵）、沈初（字云椒，浙江平湖人，乾隆癸未榜眼，由编修官至户部尚书，谥文恪。七绝五首）、宋葆淳（字芝山，山西安邑人，乾隆癸卯举人，官解州学正。七古一首）、徐天柱（字擎士，号西湾，浙江德清人，乾隆己丑榜眼，官编修。七律四首）、张书勋（字酉峰，江苏吴县人，乾隆丙戌状元，由修撰官至中允。七古一首）、王学氵亭（字莘园，浙江钱塘人，乾隆丙戌进士，官四川大邑县知县。水龙吟词一首）、潘庭筠（字德园，浙江钱塘人，乾隆戊戌进士，由编修官至陕西道监察御史。五古一首）、汪永锡（字晓园，浙江钱塘人，乾隆甲戌传胪，由编修官至内阁学士。七古一首）、陆费墀（字丹叔，浙江桐乡人，乾隆丙戌传胪，由编修官至礼部侍郎。七古一首）、陈樽（字古衡，号酌翁，浙江海盐人，乾隆丙戌进士，官四川新津县知县。五古一首）、董襄（字济泉，号苕庵，浙江乌程人，嘉庆丁卯举人。五律二首）、公卒后（按公卒于阜平县署，在乾隆四十五年，时年六十有八），其子青逵族祖（按青逵公名春暹，国子监生）。于嘉庆中，以遗像乞人补题，题者钱大昕（号晓征，号竹汀，江苏嘉定人，乾隆甲戌进士，由编修官至少詹事。五律一首）、徐大榕（字惕庵，江苏武进人，乾隆壬辰进士，由户部主事官至山东济南府知府。七古一首）、唐仲冕（字六枳，号陶山，湖南善化人，乾隆癸丑进士，由江苏知县官至陕西布政使。七古一首）、王循（字北谷，湖北石首人，仕履未详。七古一首）。 \\n 一、《小桐溪山馆图》。图为吴免床先生所藏（兔床名骞，字槎客，浙江海宁人，贡生，居邑之新仓里，为余母吴太夫人之曾叔祖也）。画者宋葆淳（见《松风管弦图》。按宋君为乾隆癸卯举人，作图时尚未登乡荐，故《拜经楼集》中赋诗纪事，称为明经），乾隆庚子七月，宋君游桐溪，访先生干山馆，为写此图。引首隶书五大字，书者陆绍曾（字贯夫，号白斋，江苏人）。题者：秦瀛（字凌沧，号小岘，江苏无锡人，乾隆甲午举人，由内阁中书官至刑部侍郎。五律一首）、万之蘅（字为，号香南，江苏荆溪人，诸生，著有《小兰山房集》。凡未仕者，及未登科第者，则记其著作以资考证，后仿此。五律二首）、朱方蔼（字吉人，浙江桐乡人，贡生，著有《春桥草堂诗集》。七绝四首）、范廷甫（字听谟，号鉴湖，浙江钱塘人，诸生。七绝四首）、朱文藻（字映偧，号朗斋，浙江仁和人，诸生，著有《碧溪草堂诗集》。五古一首）、方薰（字兰坻，浙江石门人，著有《山静居诗稿》。七律一首）、金德舆（字鄂岩，浙江桐乡人，官刑部主事。七律一首）、陈焯（见《松风管弦图》。五律二首）、程瑶田（字易畴，安徽歙县人，乾隆庚寅举人，官江苏嘉定县教谕，嘉庆元年举孝廉方正。七律一首）、吴东发（字侃叔，浙江海盐人，岁贡生，著有《群经字考》。四言八句三章）、吴翌凤（字枚庵，江苏吴县人，诸生，著有《梅村诗集笺注》。七绝四首）、陈若莲（字问渠，浙江海宁人，诸生，著有《研云文集》《香楞居诗草》。七古一首，又五绝六首）、唐仲冕（见《松风管弦图》。五古二首）、杨复吉（字列欧，号慧楼，江苏吴江人，乾隆壬辰进士，归班候选知县。七律一首）、陈（字简庄，号仲鱼，浙江海宁人，嘉庆元年举孝廉方正，戊午举人。五律一首）、梁同书（字山舟，浙江钱塘人，乾隆壬申进士，由编修官至侍讲，嘉庆丁卯重宴鹿鸣，加侍讲学士衔。七绝二首）、查揆（字梅史，浙江海宁人，嘉庆甲子举人，由直隶知县官至顺天蓟州知州。七绝四首）、邵志纯（字右庵，浙江仁和人，嘉庆元年举孝廉方正。五律一首）、吴震金（字东白，□□□□人。七绝四首）、张衢（字霁青，江苏荆溪人，贡生，著有《里氵堂集》。七绝二首）、黄中理（字奕清，号梧崖，江苏荆溪人，诸生。七古一首）、陈经（字景辰，号春浦，江苏荆溪人，诸生。五古一首）、潘允（字迂云，江苏宜兴人。浣溪沙词一首）、任安上（字澧堂，江苏宜兴人，诸生。六言绝二首）、陶源（字□□，江苏荆溪人。七律一首）、周迪（字藕塘，江苏宜兴人。玉梅令词一首）、汪淮（字小海，浙江桐乡人，贡生，著有《小海自定诗》。七古一首）、俞思谦（字潜山，浙江海宁人，著有《姑射山人诗钞》。七绝四首）、储成章（字静斋，江苏宜兴人。七绝二首）陈广宁（字静侯，浙江山阴人，由云骑尉世职官至€南腾越镇总兵。五古一首）、朱麟徵（字蔚斋，江苏宜兴人，官浙江石门县知县。七古一首）、申泽溥（字蕉庵，江苏宜兴人。忆馀杭词一首）、吴蘅章（字菊畦，江苏宜兴人，仅书观款）、陈均（字受笙，浙江海宁人，嘉庆庚午举人。七律一首）。 \\n 一、《红豆山斋藏书图》。图为刘春禧先生所藏（春禧名康，字子寿，湖南宁乡人，诸生），原作册页式，为遍征题咏计，分绘两图。余得时，楮页已多霉烂，因择其完善者，合装之成一长卷。按第一图作于道光丁酉，画者邵梅臣（字香伯，浙江乌程人，著有《画耕偶录》）。引首行书七大字，书者何绍基（字子贞，湖南道州人，道光丙申进士，官编修）。题者刘亮（字海伯，湖南宁乡人。四六序一首）、宋翔凤（字于庭、江苏长洲人，嘉庆庚申举人，官湖南新宁县知县，咸丰己未重宴鹿鸣，加知府衔。五古一首）、何绍基（仕履见上。七古一首。按叶太史昌炽所著《藏书纪事诗》第六卷中咏刘君事，即引此诗）、郭世阊（字砥澜，江西湖口人，道光癸未进士，官湖南攸县知县。七古一首）、沈道宽（字栗仲，顺天大兴人，嘉庆庚辰进士，官湖南桃源县知县。洞仙歌词一首）、刘基定（字子复，湖南宁乡人，贡生，著有《晚翠阁文集》、《复园诗集》。五古一首）、徐受（字海宗，湖南湘阴人，诸生，著有《黄叶草堂诗集》。七古一首）、谭溥（字荔仙，湖南湘潭人，著有《四照堂诗集》。七古一首）、杨季鸾（字紫卿，湖南宁乡人，咸丰元年举孝廉方正，著有《春星阁诗钞》。七绝四首）、张培仁（字少伯，广西贺县人，道光丁未进士，官湖南湘乡县知县。五律四首）、陈三立（字伯严，江西义宁人，光绪壬辰进士，官吏部主事。五律二首）、王运（字壬秋，湖南湘潭人，咸丰丁巳补行壬子乙卯举人，光绪戊申特授翰林院检讨。七古一首）。第二图作于道光癸卯，画者陈大椿（字茹华，顺天大兴人，画有两图）。引首行书七大字，书者万贡珍（字荔门，江苏宜兴人，道光癸未进士，由庶吉士改户部主事，官至湖南布政使，内调大理寺卿）。题者罗绕典（字苏溪，湖南安化人，道光己丑进士，由编修官至云贵总督，谥文僖。七律二首）、李星沅（字石梧，湖南湘阴人，道光壬辰进士，由编修官至两江总督，谥文恭。七律一首）、邓庭楠（字云乔，湖南益阳人，道光甲午解元，官桂阳州学正。七古一首）、熊少牧（字雨胪，湖南长沙人，道光乙未举人，官蓝山县训导。〔上五字刘改为：候选内阁中书〕五古一首）、刘代英（字励卿，湖南宁乡人，道光己酉举人，官贵州普安县知县。七古一首）、郭昆焘（字意城，湖南湘阴人，道光甲辰举人，候补四品京堂。七绝三首）、李星渔（字观香，湖南湘阴人，诸生，著有《观香室诗集》。七古一首）、□瀑（字界青，其姓未书，仕履无考。七绝三首）、杨恩寿（字蓬海，湖南长沙人，同治庚午举人，官湖北候补道。七古一首）、张邵□（名之下一字不晰，字寄农，仕履无考。七古一首）。 \\n  \\n 　 \\n  \\n   \\n  "}
{"章节": "●卷五", "正文": "　 \\n ●卷五 \\n 　 \\n 编纂前人书籍目录或人物列传，以及选辑诗文总集，其排比之先后，除科目中人，例以科分为序外，余若生监布衣之属，操觚家每不屑详加研究，往往任意位置，乱杂无章，虽略以时代相分，而依稀恍惚，殊无确定标准（如国初诸人，或入明末，或入顺治、康熙中，颇不一致），致先后间颠倒者多矣。余于此事深用龂龂，至为注意，凡所排纂，必考其人所生之岁，而以年在三旬时，为编次之标准。盖出身科甲者，虽早达晚遇，各有不同，然大致以三旬左右最居多数，且亦最为适中（孔子言三十而立，《礼》云三十曰壮，知成名立业，正在斯时）。故余人亦当以此时年度，与科目中人较量排列（如生于甲子岁者，则列于甲午科之前）；准是以定，则行辈之后先，必不致大相出入，而于各人生平之经历，凡知交酬答，时事见闻，更有可以互相印证者。古称尚友，要以知人论世为先，爰本夙昔所主张者，聊志于此，用贡一得之愚。世之究心文献、实事求是者，或亦不遽伧我也（按生年每有无可考者，然既有著作传世，或名列人物传中，则其生平事迹，他人书中必多称述，旁参博考，当可因缘而得其年龄之大略也。又按以科分为序，亦时多窒碍，盖有子弟先于父兄者，然究属少数。此则编次时宜酌量变通矣）。 \\n 古人注书，往往有彼此不同者。如《论语》作者七人，包咸注，则为长沮、桀溺、丈人、石门、荷蒉、仪封人、楚狂接舆；王弼注，则为伯夷、叔齐、虞仲、夷逸、朱张、柳下惠、少连。班固《西都赋》：七相五公。其五公姓名，《文选》李善注，则为御史大夫张汤、杜周、前将军萧望之、右将军冯奉世、大将军史丹；《后汉书》李贤注，则为太尉田、大司马张安世、大司空朱博、大司徒平晏、大司马韦贤是也（按韦贤已见李注七相之中，似不应重出）。至以一人所注而前后互异者，如先文公于《论语》\"夫子之墙数仞\"，注云：七尺曰仞；于《孟子》\"掘井九轫\"，则注云：八尺曰轫，曾为毛奇龄所讥（按七尺曰仞，据包咸注；八尺曰轫，据赵岐注。实各有所本也）。然如高诱于《吕氏春秋·似顺论·分职篇》\"武王之佐五人\"，注云：周公旦、召公奭、太公望、毕公高、苏公忿生；而于《淮南子·道应训》\"武王之佐五人\"，则注云：周公、召公、太公、毕公、毛公；又《吕氏春秋·恃君览·知分篇》\"有两蛟夹绕其船\"，注云：鱼满二千斤为蛟；而于《淮南子·道应训》\"两蛟夹绕其船\"，则注云：蛟，龙属也，鱼满二千五百斤（按两书中高注不同者，尚不止此，姑举二条以概其余）。即《淮南子》一书中，高氏于《俶真训》\"镂之以剞屈刂\"，注云：剞，巧工钩刀也；屈刂者，规度刺画墨边笺也。而于《本经训》\"无所错其剞屈刂削锯\"，则注云：剞，巧刺画尽头黑边笺也；屈刂，锯尺削两刃句刀也。是一人所注，前后两歧，汉儒即有先例，乃奇龄独视若无睹，何耶？ \\n 《淮南子》一书，素鲜佳刻。自乾隆戊申，武进庄伯鸿（逵吉）取道藏本，经钱献之（坫）所校订者，覆加参考，刊于其父咸宁署中，由是此书遂称完善矣。顾原书本集众手而成，与《吕氏春秋》体例最近，其中议论，多采辑周秦诸子之语，惜高诱注解，仅笺释意义故实，而于引用前人旧说，俱未证明。窃意欲治此书，应仿李善注《选》之例，凡古事古语，引自某书者，为之分别段落，一一标注所出，庶全书二十训内（其末卷要略，实总序也），何者为新纂，何者为旧闻，俾读者得以开卷然，不致目迷五色。其裨益后学，似较之高氏所注，庄氏所校者，当尤为有功云（孙颐谷侍御志祖著有《家语疏证》，于今本《孔子家语》为王肃所伪撰者，其袭用经子诸书，皆竟委穷原，一一证明所出，其法最善）。 \\n 吾浙西湖，名胜甲于天下。余昔应乡试时，三场既毕，每承戚友相约，同乘画舫，作竟日之游。自戊子秋捷以还，遂不复至。癸亥二月，重来湖上，则涌金门一带城垣，已成平地，即濒湖诸建筑，亦非复旧观矣（其中颇多西式）。然节届清明，较秋色尤形佳丽，因于淡云微雨中，或日斜风定后，偕同行刘子（刘字子安，以善书名），棹一舟小叶，容与中流，宜雨宜晴，如入画境。复逐日搜岩寻壑，任意所之，安步当车，兴颇不浅。惜行期所迫，尚有九溪十八涧者，卒未得抽暇一往，为怅然耳！归途追忆游踪，历历在目，爰口占四绝以记之云：\"几番献艺逐秋闱，曾向湖心泛月归。三十六年弹指过，重来城郭已全非。杰阁崇祠早就荒（文澜阁及左、刘诸公祠皆已作废），谁家高冢独轩昂（谓某女士墓）。此行为爱湖山美，莫更逢人话海桑。水光山色尚依然，况值清明二月天。最是六桥风景丽，桃花如火柳如烟。镇日寻幽洞壑间，层峦占磴任跻攀。南屏钟动游人散，又向苏堤踏月还。\" \\n 官撰诸书，以集合众手而成，故其中多有彼此不相应者，兹偶举数事如左：太子太保、内大臣、一等男、追赠一等承恩公哈什屯，谥恪僖，见国史本传（按各书有作哈世屯或哈实屯者，实即一人），而《皇朝通志》卷五十一《谥略》，于一品衔诸臣谥内，作谥恪僖（注云：康熙三年三月），又于民公谥内，则作谥恪敏（注云：乾隆三十五年五月）。一人两见，而谥法互歧，似误。陕西提督、三等男陈福，于康熙十四年殉难，赠三等公，谥忠愍，其子世琳袭三等子，见国史本传。而《皇朝文献通考》卷二百五十四《封建考》内，则云赠三等子，是与史传不合，且与《皇朝通志·谥略》内，陈福列入民公谥，亦属不符。盖纂辑《封建考》者，但知其子袭三等子，遂疑本人所赠亦然，不知赠袭之爵，父子多有不同。如乾隆中傅清、拉布敦、和隆武，均以殉节赠一等伯，而其子则皆袭一等子也。国史贝和诺传之后，附载其子马喇全传（按马喇即玛拉，音同字异耳），而玛拉复别有列传，传首不言贝和诺子，其叙述官阶事迹，详略互异，而雍正九年同为工部尚书，则固确属一人。不知史臣撰传者，何未加参考，竟致重复，殆以马喇、玛拉，字迹各异，遂疑为二人耳。旗人名哲尔肯者有二：一为满洲正白，姓鄂济氏，由中书官至兵部尚书，康熙二十一年卒（官学士时，批本最速）；一为汉军镶红，姓周氏，由佐领官至广西提督，康熙二十二年卒。而《八旗通志》卷二百九十九《汉军名臣传》内，则于汉军之哲尔肯，兼载其学士、左都御史等官，且叙及批本事。是以文武二职合为一人，似误。《四库全书总目》四书类《学庸切己录》，作明谢文洊撰，而别集类《程山文集》，则作国朝谢文洊撰。又别集内《西昆发微》作吴乔撰，下云乔太仓人，而诗文评类《围炉诗话》亦作吴乔撰，下云乔一名殳，昆山人。时代籍贯，前后不一，亦是失检处。 \\n 余自幼即嗜古钱，搜访历五十余年，箧衍所存，颇多精品。顾年来古钱日少，价亦奇贵，尝见豪商显宦，竟有以银币数百元或数千元购一枚者，风气所趋，寒士几无著手处矣。因忆前人钱话中，每遇佳品，或纪钱直，或志藏人，或借拓本传摹，或举家珍互易，遗闻逸事，具见先辈风流，爰荟萃记之，为泉苑中资谈助焉（佘旧撰《寿鑫斋钱话》内有《历代希见诸钱考》一则，与此篇大致略同，然彼乃胪列钱名，附加考证，此则专主记事。凡无故实者，即不泛举其钱，宗旨既殊，而引书之繁简亦异，因别录存之）。 \\n 周宝化（戴醇士熙《古泉丛话》云：余见之吴我鸥铨部珩家。鲍子年康《观古阁泉说》云：宝化极少，陈寿卿曾贻一枚。彭按：此钱余有二品，微分大小）。济阴（《丛话》云：惟燕庭有一枚。刘燕庭喜海云：此泉制作，与垣共同，二字释为济阴，甚确。按刘氏说，系见于翁氏《古泉汇考》校注中。此后所引，均但称燕庭云。鲍子年《观古阁续稿·题颜氏泉拓册》云：昔刘青园丈，曾以唐人写经卷子，易张叔未之济阴，张旋悔之，致书曰：愿仍各有其宝。按此钱余有之）。东周（《丛话》云：初颐园先生有东周钱。刘青园师陆云：东周钱，方铁珊同年持赠，未审即初丈家所藏否。按刘氏说，系见于《丛话》识语中。以后所引，均但称青园云。鲍子年《观古阁丛稿·自嘲诗》注云：客有携示东周泉者，篆文精美，色泽尤妙，爱莫能置，而索直昂甚，无物可付质库，适何玉民外舅见寄卒岁资，遂以八金购之。李竹朋佐贤《续泉说》云：东周泉，泉汇所收两枚，乃刘鲍两家物，壬申秋，余偕吴仲饴重熹为劳山之游，路出东武，得东周泉一，合前谱所见，只此三品。按此钱未见真者）。明彡。（鲍子年《观古阁三稿》云：明彡甚少，胡石查近获一枚。按此钱未见）。 \\n 秦第一重四两（《泉说》云：马爱林有古泉三，大逾当十，篆文曰：第一重四两，第五重四两，第九重四两，精妙古朴，藏泉家所未见也。第一第九两品，燕庭得之，近闻归继幼云矣。按此钱未见）。第五重四两（青园云：嘉庆间，胡安之游西安，见杭州马君所得秦钱三品，乞其第五重四两，后遇师陆于京师，因转赠焉。《泉说》云，今在余处。按此钱未见）。第九重四两（说见第一重四两。按此钱未见）。第十六（《丛话》云：余曾见姜怡亭拓本。按此钱未见）。第十九（孟逸冈麟《泉布统志》云：余见于吴郡胡氏，而失其图。按此钱余有之）。半（《泉说》云：苏亿年近寄余一泉，系出生坑，大如八铢半两，圆孔背平，石查释为半。按，此钱未见）。 \\n 汉武帝三铢（张丽瀛崇懿《钱志新编》云：三铢钱传世独少。《丛话》云：癸巳夏，余在高小楼前辈枚处阅古钱，赠我三铢一枚，为画扇润笔。按此钱余有之）。 \\n 伪新王莽幺泉一十（燕庭云：道光丁酉三月十五日，路过武林，徐问渠为余作缘，购得幺泉一枚。《续泉说》云：忆初得幺泉时，市贾居奇，索价八千，余踌躇未决。适吕尧仙至，嘱余曰：如不愿留，不可璧还原主，望为我留之。去后，旋遣纪持钱券如数送来，即欲持泉去。余转计曰：尧仙与我宦况同苦，彼何慷慨，我何鄙吝？遂决意留之。使非尧仙争购，留不留尚未可知，斯则良朋之助我也）。幼泉二十（燕庭云：道光丙戌九月望日，喜海得幼泉二枚于燕市；壬辰夏日，以其一分赠戴庶常醇士。《丛话》云：山东张先生棘，有幼泉二，燕庭以齐法货刀二百柄易之。余一见分其一，赠以孝建四铢、和同开珍等十余枚）。中泉三十（燕庭云：丙午春日，长安苏兆年以中泉见寄，甚精。《丛话》云：中泉所知止一枚，向在吾杭周尔昌家，后归方铁珊。周恒心恋之，颜其斋曰\"中泉小筑\"，盖寓意此钱也。今在吴门孙古云家。《泉说》云：余侨居长安，亲朋知余癖，有所得，必付余。一日，戚家一仆偶数钱，见二枚有异，持以相示，余适他往，翌日复至，适遇薛重泉于门，即以示薛，薛立付十钱收之，为馆童所见，走白伯兄。伯兄即呼薛索视。薛不得已呈出，乃中泉三十也。复询其人，则云：昨持来时，尚有一泉，某不识，今日以之易饼矣）。壮泉四十（《丛话》云：六舟上人达受，自吴门携来，家大人以旧钢印十八事易之。《观古阁丛稿·诗序》云：庚子夏，伯兄子远，于长安以十钱为购一中泉；又十三年，仲兄子周，复于长安以万五千钱为购一壮泉，六泉备矣，洵大快事。口占短句志之。按以上四泉，余皆有之）。大泉五十（泉字在左，五字在下，俱向左横书。王戟门锡棨《泉货汇考》云：未见旧谱，咸丰辛酉三月获是品，以为独得之奇。按此钱余有之）。小布一百（翁宜泉树培《古泉汇考》云：潘毅堂所收。张叔未廷济《清仪阁金石题识》云：嘉庆丙辰，余从嘉善曹友安之购古泉布一匣，莽布有五，此其一也。按张氏所购者为小布、幺布、第布、次布、大布，今并记于此，馀不另详。《丛话》云：燕庭有小布。燕庭云：壬辰九月九日，得此布于燕市）。幺布二百（翁氏《汇考》云：潘毅堂所收；又云：姜怡亭云，仁和周尔昌有幺布。《丛话》云：夏松如明经之盛，有幺布。燕庭云：松如此布，壬辰十一月二十日余曾见之，或即周氏物也。越五年丁酉季春，余伴送琉球贡使旋闽，武林旧雨招饮于湖上舟中，松如即以此布见赠。志此以记良友之惠）。幼布三百（翁氏《汇考》云：用幔亭所藏。张叔未云：同里故友葛杖陂茂才雄图旧藏，道光丁亥冬日，其于向之茂才，以古泉尽归于余，此其一也。按张氏所购者尚有差布，今记于此，后不另详。燕庭云：丁酉三月，得此布于武林；已亥嘉平十日，又得一品于长安，好上与前品异，竟成双璧）。序布四百（张叔未云：钱塘老友何梦华元锡所贻拓本。燕庭云：胡素亭、刘青园皆藏有此布。嘉庆甲戌，曾拓得墨本；庚子春日，余得序布于长安）。差布五百（翁氏《汇考》云：乾隆己亥，泾县胡海渔元交，购于亳州，为江于九恂所得。燕庭云：己亥八月十四日，得此布于长安）。中布六百（翁氏《汇考》云：潘毅堂所收。张叔未云：金砚耘中翰旧藏，余昔年拓得者）。壮布七百（翁氏《汇考》云：姜怡亭云吴逸庵藏。《丛话》云：逸庵从剃发人腰带间得一壮布，世无不知者。燕庭云：逸庵所藏，不知何时何人携售于都门吴云海，壬辰九月十五日，为余所得。《续泉说》云：余收十布，向缺三布，前寿卿赠以次第两品，仍缺壮布。昔年李宝台以质券求售，内有壮布，质价廿金，余力不能致，置之，后竟不复遏）。第布八百（倪迂存模《古今钱略》云：系徐嵩摹本。燕庭云：莱阳赵北岚藏有此布。又云：己亥八月廿八日，喜海得是布于长安永和斋苏姓。《泉说》云：燕庭宦秦得第布，而十布乃全，余亦缺第布）。次布九百（燕庭云：喜海藏有此布。嘉庆戊寅，毗陵方彦闻所赠，亦得诸关中者。《丛话》云：龚定庵宗政巩祚，有次布。按以上诸布，有中柱抵外郭及抵好下者二种，合大布黄千共二十品，余皆有之）。 \\n 三国时定平一百（燕庭云：定平一百，今世颇罕觏，余有二品：一为甲戌春日，韩桐上所赠；一为壬辰秋日，得于都门，乃吴逸庵故物。按此钱余有之）。 \\n 后赵石勒丰货（《丛话》云：张叔未先生来阅金石，赠以汉封泥一枚，文曰严道橘园，翌日以丰货见答。《泉说》云：竹朋门人吴霖宇，见余丰货泉，酷喜之，余遂解赠。按此钱有二种，余皆有之）。 \\n 汉李寿汉兴（《丛话》云：汉兴钱分书，实上下文，吴逸庵曾得一枚，后展转售于燕庭。余见此钱，索赠不与，然是岁家大人竟获一枚于南中。燕庭云：逸庵此钱，壬辰九月为余所得，丁酉三月，醇士以一枚见视，与余所藏者正同。按此钱未真见者）。 \\n 前凉张轨凉造新泉（青园云：嘉庆乙丑六月，师陆在凉州得之。燕庭云：壬辰冬月，路出武林，六舟上人持此钱见饷，如获拱璧，按此钱未见真者）。 \\n 宋武帝孝建四铢（《丛话》云：孝建四铢，北人以为奇货，索直二三万钱，小莲周先生售我一枚，语我云：予入膻肆，见人持百钱市膻，中有此钱，肆人小之，索易勿与，且相诟。予以百大钱代偿直，而乞其小钱，两人不解，面觑久之，谢解纷去。若辈痴我，我痴若辈。今君又数百倍钱易我此钱，不更痴于我哉？按此钱余有之）。孝建（燕庭云：此钱较孝建四铢更艰觏，金师藏有此品，杭州夏松如亦有之。《丛话》云：松如有之，余家所无。《泉说》云：闻一友得孝建泉，因拂尘误堕地，为馆童检拾，虑其薄小不堪用，搀入他钱中用之，友大恚。士伸于知己而诎于不知己，信乎！按此钱余有之）。废帝景和（蔡铁耕云《癖谈》云：景和钱，右景左和，为吾友陶茂才惟馨物，后归于余。赵明府曾闻而索观，强以一银钱易去，至今惜之。《泉说》云：竹朋游济南市上，遇持竿售零物者，偶悬有一泉，取视之，景和也，亟购归。余曾借拓数日，互相珍赏。按此钱未见真者）。 \\n 六朝以前诸异钱：长安（李竹朋《古泉汇》云：吕尧仙所得。《泉说》云：石查见示尧仙所得长安泉拓，长字列右，安字列下，篆文颇异。《观古阁续稿》云：继幼云以所得见示，与尧仙藏者相似。按此钱未见）。义通（燕庭云：道光癸卯秋日，得于青门，确是汉魏六朝之物。《泉说》云：燕庭宦秦时，得义通泉，字在穿左右，遍体苍绿可爱。比余入都后询之，则已碎而为二。按此钱未见）。国宝金匮（燕庭云：道光戊申冬日，鲍子年自青门寄一拓本云，陕西近时出土者。逾年己酉，余归京师，适苏兆年自秦中寄售陈寿卿，寿卿即以赠余，因记之，按此钱未见）。驺虞峙钱（青园云：在兰州日，狄道赵霁园刺史宜暄所赠，洵绝品也。燕庭云：嘉庆己卯春日，曾假得此品，拓墨本藏之。《泉说》云：青园之驺虞峙钱，为谱家所未有。青园逝后，家人取以为殉。按此钱未见），铢铢（初渭园尚龄《吉金所见录》云：双铢钱，谱录及收藏家从未言及，己卯三月初四日，获于京师小市，真希世之宝也。燕庭云：戊申夏日，得此品于浙杭。又云：吴门顾湘舟藏有五五铢铢二品，均极精美。按此钱未见，余有左右颠倒文者）。 \\n 唐代宗大历元宝（《钱略》云：此钱甚少，余壬子得自都中花儿市东刘姓，翁宜泉惊为希物，闻宜泉续亦得之。燕庭云：道光壬午二月三日，陈南叔于齐化门小市，得古泉百余，系近畿出土者，中有大历八枚、建中一枚。《丛话》云：余见南叔，分一大历，而建中则不能得。按此钱余有之）。德宗建中通宝（《钱略》云：拓自李申耆。《泉说》云：唐泉惟建中最少，亦独小，余得二枚，燕庭选取其一，以大历为报。按此钱余有二品，微分大小）。 \\n 伪燕史思明得壹元宝（大钱。《丛话》云：顺天易得，得壹难求。余见一燕人质得壹钱于晋人，晋人与钱三万曰：我故厚其直，使不能赎。燕人曰：我故薄其直，为赎计也。此可谓二痴。然是钱之难求，概可想见。按此钱余有之。又有背上仰月者）。同上（平钱，背上仰月。燕庭云：壬辰十一月，道出金阊，顾湘舟以此钱相赠，小于恒见者，洵不易觏之品也。《泉汇》云：小平钱，旧谱未见，燕庭有之。按此钱未见真者）。 \\n 伪齐黄巢大齐通宝（《丛话》云：一酒人贻家大人古泉百许，中有异钱二，一破大齐，一铁宝庆。吴逸庵知之，出汉印数事索易，割宝庆与之，大齐弗舍也。燕庭云：壬辰道出武林，假得此钱手拓数纸。按此钱未见）。 \\n 后唐明宗天成元宝（《统志》云：此钱世所罕有，余以重价得之。《丛话》云：天成钱，向藏周养浩家，今佚。按此钱未见真者）。 \\n 前蜀王建永平元宝（《丛话》云：洪志，前蜀钱以永平元宝冠，今此钱绝无。《泉说》云：流传甚少，余仅获一枚。按此钱余有之）。 \\n 后蜀孟知祥大蜀通宝（燕庭云：瓯山金研云先生《古泉考》有大蜀通宝，近顾湘舟有之，壬辰仲冬，见于金阊，匆匆不及手拓。甲年秋，湘舟以墨本见寄。戊申得一品于武林，颇精好。按此钱未见）。孟昶广政通宝。（《丛话》云：此钱罕有，乾嘉时惟童佛庵有一枚，孙古云一枚破碎，马爱林一枚近伪，余得此钱自绍兴张先生，视马则真，视孙则完，视童则精。燕庭云：余得一品，绿翠斑斓，洵足宝玩。王氏《汇考》云：此品近世颇难觏。按此钱余有之）。 \\n 南汉刘魄嗤ūΓㄑ嗤ピ疲何庖葩钟星嗤ūΓ翊嫦埠４Α０创饲醇￡乾亨重宝（《钱略》云：嘉庆己未，购自河间马姓，八年四月初四日失之，为之数日不能释云。按此钱余有之）。 \\n 南唐李永通泉货（燕庭云：此泉余藏有二枚，皆得于嘉庆己卯春日，一径寸七分，边稍阔，获于燕市；一径寸六分，边稍狭，为仪征阮小云所赠。按此钱未见真者）。 \\n 楚马殷天策府宝（《丛话》云：天策大钱绝少，徐问渠丈有之，余人弗得也。丙申冬日，汤先生来归此钱，家大人方患瘫，呻S吟Y枕次，得钱，手自玩弄，不觉加一饭也。张叔未云：余家有永隆通宝，而此钱殊不可得。桉此钱未见真者）。乾封泉宝（背上天字。《丛话》云：徐问渠丈有之。按此钱未见）。 \\n 闽王延政天德重宝（背上殷字。《钱略》云：前在都中，见溧阳狄燧有此钱。按此钱未见）。 \\n 宋仁宗康定元宝（《丛话》云：康定钱绝少，仅在燕庭处，见铁钱一枚。《续泉汇》云：康定钱，前谱载一铁者，此铜质，千百中不一见也。按此钱未见）。皇元宝。（一篆书，一真书。《丛话》云：皇钱，概未之见，徐问翁云，汪子坚有二枚，但闻其语而已。余家此篆书钱，亦伪铸，登此虎贲，留为马式。按此二钱皆未见真者）。至和重宝（和字在右，背上虢字。燕庭云：喜海有至和重宝幕虢钱，戊申九月，鲍子年自青门邮寄。《泉说》云：余得之秦中，为燕庭索去。按此钱未见）。同上（和字在下，背上虢字。《泉汇》云：吴子所藏。按此钱未见）。徽宗崇宁通宝（真书大钱，面背同文。《泉说》云：余寓秦，所僦屋甚小，地仅数弓，杂莳花木，偶得崇宁通宝两面同文者，惜为人佩久，色泽都尽，因置之花下，冀稍作土绣；数日矣，忽燕庭过访，并携所藏华山碑来观，纵谈良久，比送之登舆，见崇宁泉已失所在，盖为其舆夫拾去。异日笑语燕庭曰：此非丈之舆夫不能。按此品颇鲜，仅见于《钱略》、《泉汇》二书。余子祖英，忽于川中得之，其钱光明纯熟，或即鲍氏所失去者。时阅百年，由秦中流入蜀地，未可知也）。重和通宝（一篆书，一隶书。《吉金录》云：重和仅一年，故此二品不多见。《丛话》云：王检叔，一隶书者极精，今不知流落何所。余家篆隶二钱，以无意得之，一微裂，一不精，均未经人物色，所谓以不才终其天年者也。按此二钱余皆有之）。宣和元宝（一篆书，一隶书。《吉金录》云：以上两种颇少。燕庭云：丁酉三月，余得宣和元宝篆隶二种，皆杭友陈松乔所赠。盛子履大士《泉史》，记篆书钱云：宣和多通宝，此元宝殊不易得。《丛话》记隶书钱云：宣和钱，通宝多而元宝少，物以罕而见珍，拓之。按此二钱余皆有之）。钦宗靖康元宝（篆书平钱。《钱略》云：拓自李申耆。按此钱未见）。同上（篆书折二钱。《丛话》云：曩得篆钱时，适有以白金九十六铢润余画笔者，遂易之，按此钱余有之）。同上（隶书折二钱。《吉金录》云：靖康仅一年，故钱不多见，此品，戊寅六月获于海昌俞氏。按此钱余有之）。靖康通宝（篆书平钱。《钱略》云：拓自李申耆。按此钱未见）。靖康重宝（《新编》云：靖康钱，传世甚少，大者重宝，更不易得。按此钱未见）。 \\n 南宋高宗建炎通宝（背上川字。燕庭云：杭友陈松乔有此品，持以示余，惜未及手拓，后已赠戴醇士。又云：鲍子年亦有此泉，己酉夏日，自青门寄赠。《泉说》云：南宋钱背文百出，余所藏，有建炎背川字、乾道背正字、淳熙背泉字。王氏《汇考》云：此钱铸于蜀中，较诸品少有。按此钱余有之）。建炎通{宀贝}（《丛话》云：宝字省笔，世以为可贵，乃拓。按此钱余有之）。建炎重宝（《钱略》云：嘉庆己未，于都中吴榷堂寓见所藏古钱，偶检其中有建炎重宝，为之狂喜，因以大泉当千易之，翁宜泉当亦拓去。燕庭云：癸卯春日，鲍子年以此品持赠于青门旅舍。按此钱余有之）。宁宗庆元通宝（背上敕字，下五十料，右庆元元年夏，左改铸此号钱。《泉说》云：辛亥冬，苏兆年得此泉于甘肃，仲兄子周，拓以寄余。壬子春，兆年弟亿年来京师，出以相畀，厚重逾五两，制作精整，色泽亦佳，以示同人，无不啧啧羡。按此钱，今厂肆仿铸甚多，无一真者）。嘉泰之宝（《钱略》云：吴逸庵云，赵晋斋有此钱，余近得拓本。按此钱未见）。嘉定元宝（背上折下十。《吉金录》云：己卯春，见于刘青园家。《新编》云：此钱传世绝少，不可悉得。《丛话》云：此钱，徐问翁、张叔翁皆有之，与此而三。按此钱余有之）。理宗大宋通宝（背上当下拾。《钱略》云：拓自严铁桥。《丛话》云：瞿木夫得大宋通宝于吴门之黄土塔桥，未闻其偶。《泉汇》云：尧仙所得，宋钱之罕见者。《观古阁三稿》云：大宋当拾泉，吴我鸥所藏，吴冠英曾贻拓本，虽嘉荫{移}亦无之，石查竟于厂肆得一枚，剧佳。按此钱未见真者）。端平重宝（《统志》云：道光二年纯乾月二日，余入城，友人包光效持斯钱以赠，不胜欣甚。《丛话》云：此钱数见诸金石家拓本，以为异品，乃今在余家。燕庭云：丁酉三月，得于武林，友人陈松乔所赠。按此钱未见真者）。淳通宝（背上庆字，右当二，左十文。翁氏《汇考》云：此钱培所藏。《钱略》云：翁宜泉摹本。燕庭云：此钱于宜泉故后，嘉庆丁丑春日，为喜海所得，真绝无仅有之品也。《丛话》云：燕庭有此钱，甚奇。《泉说》云：燕庭之淳通宝，最为藏泉家所艳称。按此钱未见）。恭宗德元宝（《吉金录》云：吴柳门所藏，《钱略》云：此钱今罕见。燕庭云：喜海有此钱，为金茜师寄赠。按此钱未见）。端宗景炎通宝（《吉金录》云：吴柳门所藏。《泉汇》云：此钱更少，曾于友人处见之。按此钱未见）。附刘光世招纳信宝（翁氏《汇考》云：何梦华有之，张叔未所藏，乃葛见岩所赠者。庚午春，文义堂路，以此钱赠培，背上使字，下为押，与《永乐大典》所图恰合。按此钱未见真者）。 \\n 辽太祖天赞通宝（《钱略》云：拓自李申耆。《丛话》云：惟陈秋堂有之。王氏《汇考》云：右钱为辽钱中至罕者。按此钱未见）。穆宗应历重宝（《丛话》云：惟周养浩有之。按此钱未见）。圣宗统和元宝（燕庭云：戊戌冬日，余得此品于吴中，元字左挑，如开元，甚精好。按此钱未见）。开泰元宝（翁氏《汇考》云：乔东里有此钱，云厚而精。《丛话》云：辽钱半可得，半不可得，开泰则都未之见，故不知有此钱。数年前，赵先生以归余曰，此辽钱也。余考之良是。燕庭云：醇士此钱，壬辰冬日，曾手拓其文于西泠寓斋。又云：金和师有此钱，戊戌冬日，归于余。制作精妙，文字美好，真不易得之品也。《泉说》云：开泰极少，燕庭有之。按此钱未见真者）。太平元宝。（《丛话》云：仅马爱林有拓本。王氏《汇考》云：此钱今世绝少。按此钱未见）。兴宗重熙通宝（王氏《汇考》云：辽钱自清宁以上，几无觅处，右泉乃获于胶西者。按此钱余有之）。感天后感天元宝（《丛话》云：惟周养浩有之。按此钱未见）。 \\n 西夏崇宗元德通宝（《丛话》云：惟吴逸庵有之。按此钱未见）。仁宗乾元宝（《吉金录》云：乾多铁钱，铜钱今不多见。燕庭云：余所藏铜乾元宝，吴逸庵故物也，壬辰得于都门。按此钱未见真者）。 \\n 伪齐刘豫阜昌元宝（篆书。《丛话》云：童佛庵有之。按此钱未见真者）。同上（真书。《钱略》云：得自东昌。按此钱未见真者）。阜昌通宝（篆书。《钱略》云：得自河间马姓。《丛话》云：徐问翁有通宝，篆书。按此钱余有之）。阜昌重宝（篆书。《钱略》云：乾隆癸丑，购自德州；嘉庆癸亥四月，为人窃去。按此钱未见）。同上（真书。翁氏《汇考》云：江秋史云，童二树去所居数十里，居民掘得大钱数千，二树往视之，皆北宋折二钱耳，逐枚检阅，得二阜昌钱，一篆一楷，其楷者为阜昌重宝。培于甲辰八月，在潘毅堂处见之。《钱略》云：此钱山东亡友靳文钟所赠，嘉庆癸亥四月，为人窃去。按此钱余有之）。 \\n 金世宗大定通宝（缘阔。《丛话》云：正隆及大定各种，皆狭缘，此独阔缘，金钱之可贵者。《续泉说》云：昔在济宁，曾遇数十枚，仅选其一，数十年来竟不复遇，方知其难得也。按此钱余有之）。 \\n 元成宗大德通宝（《钱略》云：拓自李申耆。王氏《汇考》入西夏钱云：今世所传极少。按此钱余有之）。武宗至大元宝（《丛话》云：童佛庵有之。按此钱未见）。仁宗皇庆元宝（《泉说》云：石查于厂肆得一枚，确为元代物，足为《泉汇》补遗。按石查此钱，余曾于某肆见之，议购不果）。延通宝（燕庭云：嘉庆壬申夏月，得于京都市中张姓。按此钱未见）。延三年（背大昊天寺。燕庭云：道光乙未春日，胡秋堂以墨本寄来云，冯晋鱼比部启蓁，近得于京门者。按此钱未见）。泰定帝致和元宝（《泉说》云：青园有致和元宝，今归竹朋。按此钱未见）。文宗至顺元宝（《丛话》云：姜怡亭有之。按此钱未见）。至顺壬申（背上护下圣。燕庭云：余所藏乃吴我鸥所赠。按此钱未见）。顺帝至元戊寅（燕庭云：家子敬兄所藏。按此钱余有之）。同上（背上香下殿。翁氏《汇考》云：黄耦宾世发所赠。燕庭云：喜海藏有三枚，其一即宜泉旧物。《丛话》云：谢和甫有之。按此钱未见）。至元通宝（蒙古文折二钱。《钱略》云：瞿中溶摹本。王氏《汇考》云：此品甚少。按此钱余有之）。附定天之宝（《泉说》云：元泉，石查酷嗜之，近复得定天之宝一品，极小而厚重，酷似元泉，或当时诸寺供养所铸。按此钱未见）。 \\n 伪宋韩林儿龙凤通宝（当二钱。《丛话》云：龙凤钱，妇竖皆收之，故较少，当二尤少。按此钱未见，余有平钱及当三者）。 \\n 伪周张士诚天通宝（背上一。《钱略》云：得自吴逸庵。王氏《汇考》云：一贰两种，尤为难得，今尚缺如。按此钱余有之）。同上（背上贰。《钱略》云：得自吴逸庵。按此钱未见）。同上（背上叁。《钱略》云：得自都中。按此钱余有之）。同上（背上五。《钱略》云：拓自江宁友人。按此钱余有之）。 \\n 伪天完徐寿辉天启通宝（当三钱。《丛话》云：余在都，闻有晋贾以重价购钱，而此钱乃为所弃，不知是徐铸也，余因而收之。又云：马爱林与姜怡亭遏于涂，彼此问所得，姜出一唐镜，甚精，马出一天启钱，不甚惜者。姜请易，马欣然从之，既而知为徐贞一物，乃大悔曰：怡亭绐我。后马又得一枚当二者。按此钱未见）。 \\n 伪汉陈友谅大义通宝（平钱。《钱略》云：通州程大{尉}所赠。按此钱余有之）。同上（当三钱。《钱略》云：吴逸庵所赠。按此钱余有之，并有当二者）。 \\n 明太祖洪武通宝（背上二下福。燕庭云：喜海藏有此钱。按此钱余有之）。同上（背上三下福。《统志》咏洪武钱云：\"中间还缺三山玉\"。按孟氏此诗，盖于福字五等钱，独未得三字者也。王氏《汇考》云：是钱近世甚稀。按此钱余有之）。世宗嘉靖通宝（背右三钱。《丛话》云：明钱多而恶，少可玩者。此钱以罕见存之。按此钱余有之）。同上（背上十右一两。王氏《汇考》云：此钱传世极少。按此钱未见）。熹宗天启通宝（背上十，右一两，左密。《丛话》云：天启钱极夥，十一两尤甚，然有密字者，千百中不得一二也。按此钱未见真者）。 \\n 日本国和同开珍（《钱略》云：翁宜泉摹本。《泉说》云：日本之和同开珍、神功开珍、神功开宝、万年通宝诸品，制作精好，殊为罕觏。燕庭守汀州时，尝伴送琉球使臣赴阙，使臣亦好古，颇有所收，遂悉数贻赠，以为得未曾有。一日，有友登舟索观，为臧获辈误堕舱中，不及知，比入都，方悟已失，至今谈及，尚惘惘然。按此钱余有之）。神功开珍（《钱略》云：翁宜泉摹本。《泉说》，见上。按此钱未见）。神功开宝（《泉说》，见上。按此钱余有之）。万年通宝（《泉说》，见上。按此钱余有之）。 \\n 华屋山邱，昔人所慨。余旅京四十余年，所见诸大僚邸第，除改售他姓尚存旧观者不计外，若寿阳祁文恪师世长（居下斜街四眼井）。汉军徐荫轩师桐（居东交民巷）、吾乡钱恭勤应溥（居前门内东城根）、徐忠愍用仪（居东安门内北河沿）。诸宅，皆昔时屡登其堂者，今则犁为平地，或改工厂，或作兵房，或建学舍矣。欲寻遗址，门径全非，读唐人\"汾阳旧宅今为寺\"一诗，为之三叹。 \\n 《绅录》一书在刊行时，第为翻检当代中外官员人名而设，一经更调，便如明日黄花矣。然阅数十年或数百年，旧时人物，凋谢无遗，后之人浏览遗编，每足为征文考献之助。故得之者辄加以题识考证，往往视如古籍，什袭珍藏焉。余于厂肆各书铺，曾搜集咸丰以前刻本多部，惟乾隆十八年癸酉、嘉庆七年壬戌、道光六年乙酉三种，皆百年以外物，卷帙完整，纸墨如新。其中名臣循吏，及驰声儒林文苑者，实指不胜屈。而乾隆本则先高祖东铭公时官湖北广济县武穴镇巡检，嘉庆本则先曾祖司勋公方为江西铅山县知县（又族祖岐亭公鸣凤方为湖北来凤县知县，族祖阁学公方增方为翰林院编修），道光本则先祖宁国公方为江苏丰县知县（又族曾叔祖荫山公瑞榕官江山县训导，大伯祖东昌公锦琮方为安徽宣城县知县，四伯祖蓟州公希贤方为直隶盐山县知县，族祖虹舫公方增官内阁学士，族父给谏公昌颐未擢大魁，方为户部主事）。每一展阅，得瞻睹先人姓氏，欣幸殊深，食德诵芬，益资自励。以视普通诸本，于收藏家绝无关系者，固尤足珍重矣。 \\n 修名不立，老境侵寻。每忆幼岁读书家塾，及角艺文场时，恍如隔世。爰仿汪龙庄《庸训》中述师例，备记先师诸人姓氏，以志当日从游之乐与知遇之感，示不忘焉。 \\n ◎受业师 \\n 外从伯祖吴墨卿夫子，讳之儘，浙江海宁人，明经兔床先生骞长孙，国学生。同治壬申，彭年四岁，随母居外家，从师识字，并读千字文凡数月（时先大夫需次两淮，适供差三江营，是岁即随母同赴扬州差次）。 \\n 李友峰夫子，讳敦权，浙江海宁人，国学生。同冶甲戌冬，彭自扬州归，复居外家，从师授读，至光绪丙子岁暮，凡两年余。 \\n 祝子让夫子，讳祖安，浙江海宁人，诸生。光绪丁丑正月，彭从师授读，凡四月。 \\n 母舅吴君益夫子，讳彦升，浙江海宁人，廪生。丁丑四月，彭自外家随母再至扬州，由师送往，即在扬寓授读，是年八月，遭外祖母徐宜人丧，师遂归， \\n 徐藤庄夫子，讳士骧，浙江德清人，诸生。戊寅春，延师至扬授读，凡十月。 \\n 张彩卿夫子，讳云莱，江苏仪征人，诸生。戊寅秋，先大夫署刘庄场大使事，于署中延师授读，旋课试帖及小题文。至癸未夏，彭幸入学，是年冬师辞馆去，凡从游五年余。 \\n 外祖吴暗庄太夫子，讳敦，浙江海宁人，咸丰辛亥举人，由遂安县教谕官至宁波府教授，光绪丁亥，重游泮水，二十年八月，卒子任，年八十三。彭自初作起讲，以至成篇，皆另缮一通，寄请诲政（入学及乡荐后，凡经他师所阅课艺，时亦选录数首，寄请覆校）。 \\n 徐蕖生夫子，讳士骈，浙江德清人，补行咸丰卒酉并同治壬戌举人，由松阳县教谕官至金华府教授。癸未秋，彭初为大题文，以所作寄德清，请师评阅。 \\n 钱星槎夫子，讳明训，浙江嘉善人，光绪丁酉举人，以同知随使朝鲜，官至直隶津海关道，宣统二年六月，卒于任。癸未、甲申间，彭学为律赋，以所作寄淮城，请师评阅。 \\n 罗尔颜夫子，讳崇鼎，福建侯官人，光绪丙戌进士，官山东即墨知县，甲申、乙酉间，方就两淮运使署幕，彭因从师课制艺，凡一年余（以上自李师以至罗师，皆与吾兄旭辰同时受业者）。 \\n 郑子衡夫子，讳德璇，浙江鄞县人，补行咸丰辛酉并同治壬戌举人，官两淮候补运判。彭自乙酉六月至戊子秋，从师课制艺，凡三年余（每旬三六九日，即课一艺，故此数年中所作为最多。戊子春夏间，师复招集同门六七人，至师邸面课一文一诗，限时交卷，当时即援笔批改，评定甲乙，获益良深。是年彭即秋捷，而同学中，如甫世兄一揆及平湖徐福诠、会稽周和鼐，亦于辛卯、甲午先后登科焉）。 \\n 戴鳌峰夫子，讳咸弼，浙江嘉善人，道光癸卯举人，由瑞安县训导官至温州府教授，以老辞职，就养扬州，光绪十五年卒，年七十五，丙戌、丁亥间，彭以所作律赋及近体诗，清师评阅。 \\n 张子虞夫子，讳预，浙江钱塘人，光绪癸未进士，由编修官至江苏徐州府知府，遭忧去职，服阕，以道员候补，宣统二年卒，年七十一。丙戌冬，师于留馆后，来游扬州，彭因执贽门下，旋以制艺寄请评阅。己丑公车入都，更得随时面承提命，至辛卯秋，师督学湖南止，前后凡五年（师期许既厚，爱护尤殷，彭庚寅再入都，以长安习尚浮华，特招寓书斋，备蒙饮食教诲，肴馔精洁，皆师母吴夫人手自料理，自春徂秋。旋挈眷北来，两家过从甚密，情谊之笃，殆如骨肉至亲焉。师于文字外，凡居家用人接物，及应官交友诸务，靡不详加指示。别后每赐手谕，辄洋洋数百言，语意谆挚。近于旧时书箧中，已检得遗札二十余纸，装潢成册，以资永宝）。 \\n 陈聘臣夫子，讳名珍，江苏江阴人，光绪癸未进士，官编修、记名道府，二十年十一月卒。彭自辛卯冬至甲午秋，从师课制艺，凡三年（师为制艺名家，门生满都下，时入清秘堂承办院事。从公鲜暇，凡请业者悉谢绝矣，彭以子虞师再四介绍，始破例许可。迨阅所作，即赏识有加。每遇有官学课卷，复命彭代为评阅焉。甲午秋，中东事起，师鉴于庚申之役，身经患难，中心如焚，忧能伤人，浸成痼疾。彭每往视，有增无减，后再往，则昏沈不省者已数日矣。爰为觅得水安息香焚之，冀开心窍，乃口鼻间似觉欲动，旋亦罔效，伤哉！） \\n ◎受知师 \\n 司春崖夫子，讳开光，河南长葛人，咸丰戊午举人，官浙江海盐县知县。光绪癸未县试，彭自首场至终覆，凡五试，均蒙取第三名。后师以亏短公款罢官。 \\n 龚幼安夫子，讳嘉俊，€南太和人，咸丰丙辰进士，由工部主事官至浙江杭州府知府，调署嘉兴。癸未府试，彭自首场至终覆，凡四试，蒙三取第一名。试毕，师即回原任，后开缺以道员候补，卒于杭寓。 \\n 祁子禾夫子，讳世长，山西寿阳人，大学士文端公{宀隽}藻子，咸丰庚申进士，由编修历迁吏部侍郎。光绪八年，督学浙江，癸未五月，嘉郡岁试，彭蒙取入县学第三名（应试日，彭坐堂号，值师下堂巡视，睹卷面姓名，即知为府首，取阅起讲，深蒙赞赏，嗣垂询家世学业，一日中临视多次，奖励有加。发落时，彭随班参谒毕，复特命趋前，温言训勉焉）。师后官至工部尚书，十八年八月，卒于位，年六十九，谥文恪（师正色立朝，端方清介，而爱才若渴，饮人以和。彭入京后，每谒师门，无不赐见，学行交勖，深以远到相期。尝求书折扇楹联，不数日即蒙洒翰；复为先大父撰有家传，已刻入辛卯岁所修家谱中矣）。 \\n 瞿子玖夫子，讳鸿礻几，湖南善化人，同治辛未进士，由编修历迁侍讲学士。光绪十一年，督学浙江，彭乙酉录遗，蒙取列第一名，戊子录遗，蒙取列第二名。师后官至外务部尚书，协办大学士，充军机大臣，兼办理政务处大臣（丙午夏秋间，彭为政务处总办，凡交议覆奏摺件，诸大臣皆命彭属稿，师阅后，悉蒙许可，不改窜一字焉）。丁未春，以事解职。宣统戊午卒，年六十九，谥文慎（师卒后葬于吾乡西湖，彭尝为孙慕韩先生代撰墓门联语云：\"耿耿矢孤忠，继曾文正、左恪靖入相中朝，别有精诚贯金石；葱葱郁佳气，与林处士、岳鄂王结邻异地，长留名迹壮湖山。\"） \\n 杨映村夫子，讳毓俊，山西凤台人，同治癸酉举人，以大挑知县分发浙江。光绪戊子乡试，分校第十三房，彭卷蒙呈荐，得以中式。师后官孝丰县知县。 \\n 吴勰丞夫子，讳树梅，山东历城人，光绪丙子传胪，以编修直南书房。戊子为浙江副考官，彭卷蒙取中三十六名举人（首场评云：禀经制式，酌雅富言，笔炼思清，迥殊涂附，次堂皇典丽，三切实发挥，尤妙在扫去陈言，通卷皆自为熔铸，是谓无懈可击，诗亦工稳）。师后官至户部左侍郎。戊戌秋，督学湖南，任满，即奉母回籍乞养。宣统□年卒，年七十□（彭生辰与师同日，且自己丑以至戊戌，为吾浙诸同年中在京依侍最久者，故沆瀣一气，垂爱尤深。每进谒，必延入书室，瀹茗长谈，有时纡尊枉临，辄下车赐教。师回籍后，尚书札频通，以蒿目时艰，无心出岫。沧桑既变，竟不知灵光鲁殿，陨于何年，为可痛也！） \\n 钱星伯夫子，讳桂森，江苏泰州人，道光庚戌进士，由编修官至内阁学士兼礼部侍郎衔。戊子为浙江正考官，旋督学安徽，任满，乞病回籍，二十八年十一月卒，年七十六（师著有《一松轩诗》二卷，为成同间手写原稿。戊戌春，彭于都门地摊得之，近为东海府主刊以行世。盖东海亦师之门下士也）。 \\n 王保之夫子，讳培佑，山东平度人，光绪癸未进士。己丑会试，以编修分校第三房，彭卷蒙呈荐，挑取誊录。师后官至宗人府府丞。 \\n 周少璞夫子，讳树模，湖北天门人，光绪己丑进士。乙未会试，以编修分校第十四房，彭卷蒙呈荐，得以中式（首场评云：首艺劈分三比，词纯局正，气足神完，次三一律到底不懈，诗稳。二场评云：按辔文雅，杼柚清英。三场评云：第一问，评断诸书，一准提要，不妄加掎摭，最为明通。二问，考证偗昆水、真珠河所在，并胪举元时宫殿建置，精核之至。三问，援引故训，如数家珍，非熟读注疏者不能。四五问，亦甄综条贯，望而知为绩学之士）。师后官至黑龙江巡抚，民国中，为平政院院长。丙寅年卒，年六十六。 \\n 唐春卿夫子，讳景崇，广西灌阳人，同治辛未进士，由编修历迁内阁学士兼礼部侍郎衔。乙未为会试副考官，后官至学务大臣，以病辞职。宣统癸丑卒，谥文简。 \\n 李若农夫子，讳文田，广东顺德人，咸丰己未探花，由编修官至礼部右侍郎。乙未为会试副考官，是年十月，卒于位，年六十二。宣统中追谥文诚。 \\n 启颖之夫子，讳秀，满洲正白旗人，同治乙丑进士，由庶吉士改刑部主事，历迁理藩院尚书。乙未为会试副考官，彭卷蒙取中一百七十六名贡士。师后调补礼部尚书，充军机大臣。二十七年正月，以拳匪事获罪，罹于法。 \\n 徐荫轩夫子，讳桐，汉军正蓝旗人，礼部尚书恭勤公泽醇子，道光庚戌进士，由编修历迁吏部尚书、协办大学士。乙未为会试正考宫，后晋体仁阁大学士。二十六年七月，以联军陷京师，殉难，年八十二。 \\n  \\n 　 \\n  \\n   \\n  "}
{"章节": "●卷六", "正文": "　 \\n ●卷六 \\n 　 \\n 我家朱氏，系出婺源茶院公之后。元成宗元贞间，迁祖勉轩公（自茶院公起，至公凡十三世）。官嘉兴路主簿，既卒，即卜葬于澉浦之陈湾山。子若孙遂占籍海盐，居邑之尚胥里，数传而后，支分派列，生齿日繁，今世次已衍至二十五六代矣（余行辈为二十一世）。自明及清，科第相属，其驰声艺苑者，代不乏人。余少壮时颇蓄奢愿，窃冀生计粗裕，当举合族人之所著述未经刊布者，仿丛睦汪氏、会稽董氏例，悉数付梓，汇为一编。京国浮沈，遭时多难，年华迟暮，夙愿难偿，殊滋愧也。然诸家稿本，屡经兵燹，强半无存，每向族人中访问遗书，竟罔有应者（即咸丰以前已刻板本者，今皆亡矣）。兹参考县志、宗谱及《文会堂诗钞》所载，与后来续出各书名目，具录于此，用备物色；且愿后之子孙，或族人中有同志者，终成此举，以期不负初心，所深望焉（凡已有刻本，及未刻之稿确知为现存某处者，即于书名下分别注明。生存人著述，兹不录入）。 \\n 六世祖：阅耕公（讳琼，字钦礼。朱崇荫填讳），著有《尚胥里朱氏支谱》（按吾族之辑有宗谱，自公始。又按修谱虽非著作，然此事实于全族关系至重，故篇中于历次修谱，特详记之）。 \\n 八世祖：南野公（讳汉，字天章，官江西布政使司都事。朱崇荫填讳），著有《南野集》。 \\n 九世族祖：南谷公（讳松，字乔年），著有《乔年诗存》。西洲公（讳栻，字良器），著有《幽兰集》。 \\n 十世族祖：可六公（南谷公子，讳常，字朝玉，附生），著有《清溪吟集》（按吾族分支，始于十世祖之兄弟行，其相传至今者，共十一支：曰东溪，曰北溪，曰后山，曰可六，曰可三，曰三峰，曰廷瑞，曰龙沙，曰鹤溪，曰龙溪，曰廷珍。谨记于此）。 \\n 十一世族祖：海涯公（可六公子，讳帘，字期辨，附生），著有《海上闲散叟集》。梅泉公（南谷公孙，三峰公子，讳簠），著有《性理旨要》。 \\n 十二世族祖：逊斋公（北溪公支，讳士迁，字季长，监生，官武英殿中书舍人），著有《闽游集》六卷（有明刻本）、《全城志》、《重游草》。励南公（可六公支，海涯公子，讳学经，字子正），著有《小隐吟草》四卷，官宇公（三峰公支，讳正学，字中甫，明万历丁巳岁贡生），著有《礼经蠡测》、《礼记小见》。思梅公（三峰公支，梅泉公子，讳正谊，字仁仲，明天启壬戌拔贡生，官太平县教谕），著有《历代塘志》。元之公（三峰公支，讳学淳，字文寰，明万历丙子副贡生），著有《元之诗稿》。稚弢公（廷瑞公支，讳学章，附生），著有《读书堂集》、《中心醉词》。鹿岩公（龙沙公支，讳{常心}，字常伯，廪生），著有《鹿岩老人集》。乾如公（鹿岩公弟，讳学聚，附生），著有《花事董狐》、《游屐诗草》。 \\n 十三世族祖：循默公（可六公支，励南公子，讳茂明，字伯远，廪生），著有《四书心解》、《尚书微》、《修身要言》、《存心录》、《自怡悦诗草》五卷、《怒翼草》。白岳公（三峰公支，官宇公子，讳泰祯，字道子，明万历丙辰进士，由福建龙岩县知县，官至福建道监察御史，巡按云南，终兵部主事），著有《礼记意评》四卷（天启乙丑刻本）、《公谷合编》、《拄笏斋经疑》、《爱君勤政历》、《雄文汇辨》、《济世选要良方》、《巡滇纪行集》、《远人楼集》、《亻玄对轩集》、《皆山阁集》、《舆讴录》、《赓歌录》。令回公（三峰公支，讳祖昌，附生）所选辑者，有《盐邑艺文编》、《槜李诗系》，著有《玉蝶庵稿》。迦陵公（廷瑞公支，讳宗文，顺治戊子举人，官余杭县教谕）著有《草圣汇辩》、附《草诀百韵》（顺治壬辰刻本）。秋岚公（廷瑞公支，稚弢公子，讳观宾，字道庵，顺治己丑纂修贡生）著有《及阙编》、《客星龛集》、《长思草》、《秋蛩音集》、《和陶集》、《竹隐集》、《疏放亭集》、《泽畔吟》、《蓬庐集》、《泪声残集》、《江淮纪游集》、《江山幻梦集》。 \\n 十四世族祖：大彰公（可六公支，厉南公孙，讳廷珪，字孟彝，廪生）著有《正气集》、《梅痴集》、《檗亭集》。长白公（可六公支，循默公子，讳廷璋，字如日，明崇祯丙子举人）著有《长白闲吟草》五卷。子长公（三峰公支，白岳公子，讳尔邺，增贡生）著有《曲台约旨》、《笔读斋初问》、《重纶阁集》。子于公（白岳公次子，讳景肃，字竹声，附贡生，官常山县教谕），重修《朱氏宗谱》（按此为康熙庚申刻本），著有《子于诗文集》。 \\n 十五世族祖：佩芳公（东溪公支，讳舜，附生）著有《传心录》四卷。树庵公（北溪公支，讳挟钅候，字四如，顺治己丑进士，官湖广临湘县知县）著有《礼经诠解》、《蓬壶轩稿》。剑光公（可六公支，长白公子，讳龙锷，附生）著有《纪瑞略编》、《守拙诗草》三卷。佩湘公（三峰公支，子长公子，讳与兰，附贡生，考授州同）著有《笔读斋诗草》。素安公（三峰公支，子于公子，讳毓甡，附生）著有《石笋山房集》。鳞庵公（子于公次子，讳攀龙，附贡生，考授州同）著有《鳞庵诗文集》。汪千公（三峰公支，讳士容，字惕庵，康熙丙辰岁贡生，由鄞县训导官至安吉州学正）著有《汪千诗集》。 \\n 十六世族祖：怡丰公（东溪公支，佩芳公子，讳鼎年，监生）著有《传心录续编》。兹迈公（北溪公支，讳德培，附生）著有《西园刻竹吟》。公似公（北溪公支，讳浒彦，字东明）著有《闲吟集》。澹庵公（可六公支，讳沄，字价维，廪生）著有《性理管见》、《小学便蒙》。存斋公（可六公支，讳世标，字勉庵，附生）著有《勉存诗草》一卷。松州公（可六公支，讳永嘉，字元眉，康熙丁卯举人，官河南新乡县知县）著有《朱亚魁文稿》。人英公（三峰公支，讳世际，监生）重修《朱氏宗谱》（按此为乾隆己未刻本）。笠亭公（廷瑞公支，讳琰，字桐川，乾隆丙戌进士，官直隶阜平县知县）所选辑者，有《明人诗钞》正集十四卷、续集十四卷（乾隆庚辰刻本）、《金华诗录》六十卷、《外集》六卷、《别集》四卷（乾隆癸巳刻本）、《学诗津逮》□□卷、《唐诗律笺》□□卷（均乾隆中刻本）、《古文清英》、《全唐诗钞》，著有《陶说》六卷（乾隆甲午刻本）、《笠亭诗钞》十二卷（乾隆□□刻本）、《毛诗说》、《说文翼》、《韵谱叙录》、《笠亭文集》。 \\n 十七世族祖：琢庵公（北溪公支，讳宏棫，康熙丙子岁贡生，候选训导）著有《史辨》三十卷、《藕塘诗存》八卷、《夜雨对床集》二卷。枚臣公（北溪公支，讳宸枚，廪贡生，官嵊县教谕）著有《历试草》一卷、《北游草》一卷、《诗馀》一卷。水臣公（北溪公支，兹迈公子，讳廷锡，附生）著有《景山楼诗集》。子端公（可六公支，存斋公子，讳楷）著有《草木鸟兽典要》、《昆虫鳞介典要》、《杂物摘要》、《附草》四卷。可与公（三峰公支，讳权，字仲谋，监生）著有《可与诗选》一卷（乾隆庚辰刻本）。省庵公（廷瑞公支，讳鸿绪，字学闽，乾隆乙未进士，官台州府教授）著有《小沧州诗集》一卷（今逖先族孙希祖处藏有钞本）、《金台集》、《鸳湖集》、《章安集》。省如公（龙沙公支，讳以发，字学颜，乾隆庚寅岁贡生，候选训导）著有《四书补讲》、《集秀轩文稿》。诤可公（龙沙公支，讳思谏，字槐英，附生）重修《朱氏宗谱》（按此为乾隆庚子刻本）。 \\n 十八世族祖：江峰公（东溪公支，讳崧，字膏春，廪生）著有《江峰诗文集》。洒亭公（北溪公支，水臣公子，讳谟烈，字丕光，雍正癸卯举人）著有《洒亭诗选》一卷（乾隆庚辰刻本）、《季子小品》、《翰沙诗钞》。怀白公（三峰公支，讳世{戺火}，字士可）著有《怀白诗草》。小山公（廷瑞公支，讳桂生，原名清藻，字文翰，又号芗林，附生）著有《小山诗钞》。春山公（廷瑞公支，省庵公子，讳瑞椿，字春伯，乾隆癸丑进士，官福建永安县知县，以养亲乞归，服阕，改就严州府教授）著有《春山诗存》四卷、《外编》一卷（嘉庆庚辰刻本）、《春山古文钞》。荫山公（省庵公三子，讳瑞榕，字容叔，乾隆乙卯举人，大挑知县，改就江山县训导）著有《倚云轩诗草》一卷。眉洲公（廷瑞公支，讳维鱼，字牧人，附监生）著有《河汾旅话》一卷（嘉庆中刻本）、《诗绪辑雅》六卷（原稿今藏逖先处）、《易水村集》一卷（同上）、《驴背集》、《嵕南集》、《鼓缶集》、《眉州诗钞》。怡谷公（龙沙公支，省如公子，讳佩兰，字曲台，监生）著有《怡谷诗钞》。晴岚公（龙沙公支，讳光暄，字蓉湖，乾隆甲辰岁贡生，官於潜县训导）著有《健初诗钞》四卷、《文钞》一卷（光绪丙申刻本）、《真珠船》四卷、《复惠堂稿》二卷。醉庐公（龙沙公支，讳承修，字文趾，监生）著有《小窗闲笔》一卷。升岩公（龙沙公支，讳春僺，字华初，监生）著有《韵玉轩诗稿》一卷（原稿今藏逖先处）。莪亭公（龙沙公支，讳锡嘏，字敬斋，监生）著有《莪亭小草》十六卷，《忘忧草》一卷。玉溪公（廷珍公支，讳兰枝，字以三，附生）著有《玉溪文集》一卷、《诗集》一卷。先曾祖松乔公（玉溪公弟，讳兰馨，字芬若，乾隆辛丑进士，由江西铅山县知县，官至吏部稽勋司员外郎。朱崇荫填讳）著有《松乔诗钞》。秦溪公（廷珍公支，讳兰珍，字聘贤，廪生）著有《经训》、《秦溪山人诗稿》。 \\n 十九世族祖：春树公（东溪公支，讳恒，字得天，附贡生，候选主簿）著有《武原竹枝词》一卷（嘉庆中刻本）、《答闲吟稿》、《集唐诗》、《春树诗存》。燕庭公（东溪公支，讳光昭，字丕承，监生，官四川广安州吏目）著有《蛩吟小草》二卷（道光戊戌刻本）。玉堂公（北溪公支，讳履中，字在青，嘉庆丙辰恩贡生，历署福建平和、屏南等县知县）所选辑者有《应制元音》十六卷（乾隆中刻本）、《拣金录》四卷（乾隆壬子刻本），著有《叶韵考正》十六卷（嘉庆甲子刻本）、《淡巴菰百咏》二卷（嘉庆中刻本）、《玉堂诗钞》八卷（同上）、《玉堂存草》诗十六卷、文八卷（原稿今藏逖先处）。标谢公（北溪公支，琢庵公孙，讳丕基，字受之，乾隆丁卯举人）著有《标榭诗选》一卷（乾隆庚辰刻本）。鹤墅公（北溪公支，讳绍堂，字济之，监生）著有《海上竹枝词》。秋岳公（北溪公支，讳泰，字声韶，附生）著有《达客人随感录》、《医腋》、《秋岳诗钞》。镇澜公（北溪公支，讳鲲，字静之）著有《台江诗钞》一卷、《东宁竹枝词》。桂岩公（北溪公支，洒亭公子，讳圣基，字恒斯，附生）著有《桂岩诗卷》。梅{移}公（洒亭公三子，讳邦垣，字树屏，附生）著有《梅{移}诗稿》。乐山公（可六公支，子端公孙，讳谦受，字光尊，附生）所选辑者，有《朱氏艺文钞》、《朱氏科名录》、《纪朱诗存》，著有《乐山诗集》。沁园公（可六公支，讳宗城，字翼君，嘉庆辛酉举人）著有《沁园诗草》。素珩公（三峰公支，谱名振，讳汉翀，字乐真，为栖真观道士）著有《水月轩吟稿》。芝冈公（廷瑞公支，眉洲公子，讳芳衡，字祖香，监生）著有《过眼录》五卷。丹香公（龙沙公支，讳程奎，字匡六，监生）著有《吟香馆诗钞》一卷。迟农公（丹香公弟，讳文佩，字婴玉，又号小珊，嘉庆戊午举人，官余杭县教谕）著有《春华秋实之斋集》诗五卷、词一卷（原稿今藏逖先处）。椒雨公（龙沙公支，升岩公子，讳埏之，字彝上，附生），所选辑者有《瀛海探骊集》八卷（嘉庆甲戌刻本），著有《鄂怡山馆诗文集》。虹舫公（升岩公次子，讳方增，字寿川，嘉庆辛酉进士，由翰林院编修官至内阁学士兼礼部侍郎衔）重修《朱氏宗谱》（按此为嘉庆丁卯刻本），著有《从政观法录》三十卷（道光庚寅刻本）、《求闻过斋文集》四卷（光绪甲午刻本）、《求闻过斋诗集》六卷（光绪癸巳刻本）、《识大录》、《识小录》。花墅公（廷珍公支，玉溪公子，讳凤冈，字寿堂，增生）著有诗文集三十余卷。未梅公（玉溪公次子，讳葵之，字乐甫，又号粟珊，嘉庆癸酉拔贡生，戊寅副贡生，官景宁县教谕）著有《妙吉祥室诗钞》十三卷、《诗余》一卷、《杂文》一卷（光绪甲申刻本）、《寿闲斋吟草》八卷（同上）。大伯祖尚斋公（廷珍公支，松乔公子，讳锦琮，字瑞方，监生，由安徽庐江县知县，官至山东东昌府知府）著有《信疑随笔》十二卷（道光戊戌刻本）、《治经堂集》诗十四卷、文六卷、外集四卷（同上）、《日次诗》二卷（同上）。 \\n 二十世族父：春士公（东溪公支，讳深，字绠修，道光壬寅岁贡生）著有《稽古日钞》、《春士小草》。吟泉公（春士公弟，讳治，字声洪，附生）著有《镜湖珠宿山房骈体文稿》。筠巢公（北溪公支，秋岳公子，讳昌运，字荣怀，监生）著有《小隐轩诗存》。蓉台公（北溪公支，讳锡钧）著有《稻香轩吟稿》。晴岚公（北溪公支，镇澜公子，讳陈钟）著有《留云阁诗存》。池庵公（北溪公支，梅{移}公子，讳竹，字筠庐，附生）著有《纳凉草》三卷。爱庐公（可六公支，讳敦元，字善长，监生，由甘肃镇源县典史，官至吐鲁番巡检）著有《仕甘纪略》。朵山公（龙沙公支，丹香公子，讳昌颐，字吉求，道光丙戌一甲一名进士，由翰林院修撰，官至吏科给事中）著有《鹤天鲸海焚余稿》六卷（同治乙丑刻本）。念珊公（龙沙公支，迟农公次子，讳美鏐,字具甫,廪贡生,由永嘉县训导，官至福建漳浦县知县）所选辑者有《胥溪文会堂诗钞》八卷（咸丰辛亥刻本）、《朱氏书画录》，著有《文字辨正汇钞》四卷（道光乙酉刻本）、《雪泥鸿爪录》、《念珊诗钞》、《念珊词钞》。屏山公（迟农公三子，讳美銮，字扆云，监生，官江西抚州府经历）著有《屏山诗钞》一卷（原稿今藏逖先处）。崇山公（迟农公四子，讳钟贵，字元衡，附生）著有《长乐长生居稿》一卷。余山公（迟农公五子，讳钟庆，字誉章，监生）著有《存心斋稿》一卷。秀珊公（龙沙公支，椒雨公子，讳承钅式，字保甫，咸丰乙卯优贡生，官遂昌县训导）所选辑者有《文会堂诗钞补遗》二卷、《文会堂诗续钞》二卷（此二书原稿，光绪中余托友人于松江郡城觅得之），著有《听秋馆呤稿》六卷（光绪庚寅刻本）、《虞初续新志》二卷（原稿今藏逖先处）、《佩韦斋外集》一卷（今逖先处藏有钞本）、《山居杂志》、《小幽兰室诗话》、《佩韦斋吟稿》、《怀璞斋词稿》。 \\n 二十一世族兄：小泉公（东溪公支，吟泉公子，讳炳清，字晓潜，附贡生）著有《碧琅玕馆诗钞》三卷（光绪庚寅刻本）、《晚翠楼诗钞》四卷（同上）。紫仙公（龙沙公支，虹舫公孙，讳冠瀛，字成蘧，附生）著有《养疴随笔》一卷、《德馨堂古文》一卷、《指马楼诗钞》三卷、《有琴楼诗钞》二卷、《苏台杂咏》一卷、《指马楼绮语删剩》一卷、《咏物诗》一卷、《指马楼词钞》一卷、《袭芳楼词》一卷（以上各原稿，今均藏逖先处）。子安公（龙沙公支，秀珊公子，讳澜，字景韩，附贡生，官两淮候补盐巡检）著有《小于舟诗存》一卷（光绪庚寅刻本）。镜香公（龙沙公支，讳泰修，字亦华，道光丁酉拔贡生，甲辰举人，署江苏宝应县知县）著有《竹南精舍骈俪文稿》一卷（光绪□□刻本）、《竹南精舍诗钞》四卷（光绪丙戌刻本）、《桂之树轩杂录》一卷（原稿今藏逖先处。按镜香兄刻有朱大令七种，除骈文诗钞外，余皆时文试帖，兹不入录）。少虞公（廷珍公支，未梅公孙，讳丙寿，字笙鹿，同治乙丑进士，由户部主事，官至广东潮州府知府、候选道）重修《朱氏宗谱》二十卷（按此为光绪辛卯刻本），著有《梦鹿庵文稿》一卷、《榆荫山房吟草》四卷（均近年排印本）。 \\n 二十二世族子：卿侄（廷珍公支，少虞公子，讳笏廷，附生）著有《瓦鸣集》。芷青侄（廷珍公支，松乔公玄孙，余兄旭辰公子，讳联沅，附生，京师大学堂毕业，奏奖举人，官学部小京官）著有《芷庼诗文遗稿》。 \\n 又按吾族闺媛中之有著述者（凡止遗诗数首，刻入他人选本者，不录）：十八世族祖启咸公（北溪公支，讳奏，附生）原配吴孺人（同邑贡生化龙女，讳元善，字体仁）著有《玉轩吟稿》。元章公（可六公支，讳文煌，监生，沁园公之父）原配张孺人（同邑候选州同宏基女，讳贞，字慕洁）著有《漱香集》四卷。十九世族祖迟农公（见前）原配潘安人（钱塘人，监察御史庭筠女，讳佩芳）著有《画兰室遗稿》一卷（原稿今藏逖先处）。椒雨公（见前）原配李恭人（同邑贡生三才女，讳壬，字佩青）著有诗集；侧室楼孺人（讳秋畹，字佩馨）著有《兰韫楼诗稿》；侧室胡孺人（讳绣珍，字宠仙）著有《寒香室存稿》一卷。二十世：族父念珊公（见前）原配周宜人（同邑监生世英女，讳润，字漱芸）著有《胥溪朱氏阃范录》四卷。屏山公（见前）原配乔孺人（徐沟人，江西浮梁县知县某女，讳味兰，字晋亭）著有诗稿一卷、词稿一卷。蕊生族姑（族祖迟农公女，讳美英，适钱塘两淮候补监大使蒋施勤）著有《倚云楼遗草》一卷（道光戊戌刻本）。葆瑛族姑（族祖虹舫公女，讳，适曲阜内阁侍读孔宪彝）著有《小莲花室诗词》二卷（道光中刻本）。二十一世彭寿原配金夫人（嘉兴人，候选知府、两淮通州分司运判兆女，讳慧珠，字珏卿）选有《韵红轩诗钞》十六卷。今并记于此。 \\n 湘潭叶奂彬，名德辉，先世本吴人，后入湖南籍。光绪壬辰成进士，以主事签分吏部，不久假归。才气纵横，学问渊博，性嗜典籍，收藏颇多，尝仿章逢之（宗源）例，取古人遗佚诸书，手自纂辑，其他著述亦富。所刻《观古堂丛书》及《丽楼丛书》三十余种，风行一时。顾里居日，以乡绅资望，随时出入抚辕及当地各官署，不免稍失检点，致乡评颇多微词。鼎革以还，屡濒危境，因剃须市隐，绝迹官场中。甲寅秋，余至长沙，独以文字之交，时相过从。尝设盛馔招余往饮，出示善本书籍、名人字画及所藏古钱，玩赏竟日。然在座者惟余同去之吴如九（天保）表弟、金敬渊（问源）侄婿，及主人与其侄，五人而已。一日索题《丽楼藏书图卷》，余为赋六绝句归之。其所编《观古堂藏书目录》原稿，曾亦举以相质，余为订正数处，时尚未付梓也。别后十余年，迄未通问，乃闻丁卯岁忽为仇家所讦，竟致杀身，所遗书亦散失殆尽。文人末路如奂彬者，可谓惨矣。兹将昔时题图诗录存于此（原图想亦同付劫灰），以志今昔之感。\"名高南宋《石林集》，望重东吴傋竹堂；千载宗风谁继起，人间艳说选曹郎。卧雪楼中书久亡，更无旧馆说琳琅（湘人藏书，以袁氏卧雪楼、方氏碧琳琅馆为最富，今皆亡矣）；君家独占江山胜，高阁巍然枕碧湘。千元百宋及时收，插架森森比邺侯；几晶帘开卷处，艺林清福几生修。十约文成绝妙辞（君著有《藏书十约》），此中甘苦少人知；藏书故实重编次，应入华宗纪事诗（君家菊裳太史有《藏书记事诗》。按张氏《书目答问》于生存人不录，然李善兰以天算绝学，特破格载之，则先例自可援引也）。海王村里日停车，我亦耽书等嗜痂；忧患余生豪气尽，百城坐拥让君夸。秋老江乡木叶摧，谪居愁听远鸿哀；客中一事聊堪慰，曾人琅福地来。\" \\n 泰州西门内有小香岩者，中供先贤管子塑像，为淮鹾官商燕集之所。拓地约十余亩，亭馆池榭，位置井然。光绪戊子三月间，余妻妹金氏丽珊，于归桐乡陆费颂陔（垓），外舅姑亲送之泰，命余夫妇及内弟振甫辈随往，即下榻其中。时芍药盛开，红白灿烂，而院中前后竹数百竿，皆高出檐际，绿阴蔽窗，新笋方生，遍地皆是，因与振甫手自掘取，即烹而淡食之。出门数十步，浅水平田，一望无际，声声布谷，时飞鸣田野间。岩之左则为某某禅林，古寺疏钟，频闻清响。园居旬日，尘念都消。庚子春，余自都寄振甫诗云：\"筠绕屋绿于染，芍药当阶红欲然；一种旧游忘不得，小香岩畔暮春天。\"盖犹忆及前事也。今距丽珊之卒，将四十年，即僚婿颂陔（后以道员需次安徽），及其续娶之内表姊李氏，亦已先后物故。至当时在堂诸戚友（时陆春江中丞元鼎，方权泰州牧），其存者惟余与振甫二人，然皆皤然老矣。偶遇泰州人谈近时盐业，感触陈迹，思之黯然。 \\n 唐以前人所撰各书，今遗佚者十之八九，幸赖裴松之《三国志注》、刘孝标《世说新语注》、郦道元《水经注》、李善《文选注》及宋初《太平御览》、《太平广记》引用较多，始得存其梗概。然各书名目，记忆为难，除《御览》、《广记》二书均于卷首标列外，复得考古诸家，如汪韩门太史师韩（所著《文选理学权舆》内，有《文选注引书目》）、赵瓯北观察翼（所著《廿二史札记》内，有《三国志注引书目》）、近人汪振民明经之昌（所著《青学斋集》内，有《世说新语注引书目》）悉心探讨，汇录成篇，于后学良多裨益。惟《水经注》所引古籍，尚无有辑为一书者，余昔时尝拟为之，而人事牵率，卒卒未果，世有同志，盍亦从事于斯。 \\n 夫妇偕老，诗人播为美谈，其有结缡至六十年者，尤为古今所罕见。乾嘉年间，南海冯潜斋吏部成修、钱塘梁山舟学士同书、韩城王伟人相国杰；近岁仁和高白叔中书云麟、嘉兴钱新甫侍读骏祥、钱塘程紫缙观察良驭，俱以白首齐眉，重行花烛之礼。家庭盛事，较重宴鹿鸣琼林者，更为难得已（按仁和金雨叔侍郎甡《静廉斋集》内，有乾隆戊戌三月《重逢花烛诗》，则距雍正己酉与继配胡夫人结缡时，适五十年也）。 \\n 市肆字号，除意主典雅（此类惟文玩、书籍、服饰、药材及酒楼、茗寮之属为然）或别有取义者（如以肆主别号为记之类）不计外，若普通命名，则无论通都僻壤，彼此无不相同。余尝戏为一律以括之云：\"顺裕兴隆瑞永昌，元亨万利复丰祥；泰和茂盛同乾德，谦吉公仁协鼎光。聚益中通全信义，久恒大美庆安康；新春正合生成广，润发洪源厚福长。\"诗固漫无意义，而吉利字面，大抵尽此五十六字中，舍此而别立佳名，亦寥寥无几字矣。 \\n 挽联之作，须语意亲切，情文相生，若专以词藻典故为工，似失吊者本意。故余于寻常酬酢，向不为谀墓空言，惟遇有至戚旧交，情不能默者，始偶一为之，以志盛悼，辞之雅俗，非所计也。兹记数联于此。己未□月，挽世丈沈旭初观察玉麒云：\"偕先子为总角交，忍忆吴门谈旧谊。与令兄皆公辅器，又惊鲁殿陨灵光。\"（公之兄子梅观察能虎，亦以贤能名，时已先卒）□月，挽母舅吴君益先生彦升云：\"有子共晨昏，是名士襟期，迥超凡辈，只愧一官匏系，推毂徒劳，橐笔困长才，空对九原呼负负（表弟如九，下榻敝庐，余为代谋位置，后复偕余历游外省。公来书每以汲引为属，故云）。别公几寒暑，闻高年丰采，不减当时，方期七秩筵开，奉觞晋祝，骑箕惊噩耗，那禁双泪落涔涔。\"七月，挽金氏外姑胡夫人云：\"翼卵荷深恩，久托，方幸一生蒙福，讵惊闻驾返云霄，恨频年人海羁身，竟无复开樽围坐，翦烛清谈，常侍慈闱色笑；齐眉伤旧侣，琴瑟频分，可怜三赋悼亡，空望断魂归月夜，想此后仙山聚首，请寄言夫婿平安，儿孙长大，聊纾异地悲思。\"□月，挽族兄桂卿学士福诜云：\"词曹推夙望，于理学儒林文苑，举足为海内楷模，青史定垂名，固应与会稽侍御（谓李莼客慈铭）、台州太常（谓王弢夫彦威），并世胜流成合传；京国忆同居，有鸿妻骥子龙孙，曾乐数堂前晨夕，黄垆频感逝，试重经接叶荒亭（亭在烂缦胡同旧居）、斜街旧屋，卅年陈事忍重论？\"壬戌五月，挽内姊归冯氏金恭人云：\"别离经廿稔，忆昨岁桂坊称祝，方幸一堂话旧，乐数晨昏，何期遽谢尘缘，竟转教八秩衰翁，顿增感恸（辛酉腊月，以外舅子羲先生八十正庆，同诣沪寓公祝）；友爱笃连枝，痛当年荆室云亡，每闻千里伤怀，悲深手足，此后同归仙界，应仍侍九霄阿母，长共团圆。\"甲子五月，挽钱臣亲家能训云：\"经世负奇才，在我公特为余绪，惟忠以报主，孝以事亲，仁以爱物，斯足见立身大节，有儒者之风，青史定垂名，一代传人应不朽；订交方弱冠，至今日各已成翁，念览揆同庚，入官同岁，登第同年，每相与回首前尘，惜时乎不再，黄垆空叹逝，卅年往事讵堪论？\"丙寅六月，挽徐博泉参议宗溥云：\"于法律学信有专长，记曾戎署趋公，推毂特延名士驾；为乡国事力谋群益，讵意明湖养望，骑箕遽陨老人星。\"七月，挽襟兄冯延云司马汝禧云：\"气概迈群伦，综计生平驰骤文坛，翱翔仕路，经营商业，振导农功，大才，洵豪杰士也讵自弦中断，抑郁寡欢，二竖遽为灾，惊闻一夕骑箕，长辞斯世；知交逾卅载，每念畴昔金陵联句，石渚飞觞，京国看花，申江话雨，旧游历历，直旦暮间耳，方思鹿苑重寻，居停得所，千秋成永诀，为问同堂连袂，更有何人？\"十月，挽子妇钱宜人云：\"四德兼全，方冀偕吾儿翼燕诒谋，教诸孙成立；三旬晋一，何乃与先室骖鸾远去，竟同岁云亡。\"丁卯正月，挽外舅金子羲先生云：\"恩承卅载，缘证三生，只惭青眼徒垂，竟事业蹉跎，老去已无千里志；海上月圆（时值上元节），天南星陨，忍忆白头相聚（前岁见于沪上，公已八十有四矣）；尚精神矍铄，临行曾约再来期。\"戊辰六月，挽翁氏外伯姑恽太夫人云：\"秉怀清高节，备历艰辛，余年家政亲操，争钦礼法交修，懿行允辉彤管史；怜道韫早孤，深蒙鞠育，三千里邮书遽断，忍忆晨昏团聚，旧游同侍彩衣堂。\"（内子归宁时，余曾偕至虞山，小住旬日）庚午四月，挽袁年伯母薛太夫人云：\"相夫成千古忠名（忠节公以庚子拳匪之乱遇祸），卅载分离，天界灵旗今接引；生子皆一时奇杰，三英继起，冈阡新表永流传。\"六月，挽王聘卿总理士珍云：\"为贤豪领袖，入政垣而不党，入军界而不争，方晚岁优游，胡遽丧七旬元老；具忠孝性情，事节母则尽欢，事旧君则尽礼，树群伦师表，信无惭一代完人。\"九月，挽金亲母耿淑人云：\"大家才行早称传，方偕老林泉，争羡三多备嘉福；故国亲姻日零散，正重阳风雪（。重九夜都门大雪），那堪千里听悲音。\"十二月，挽孙慕韩总理宝琦云：\"卅年勋望，弁冕时贤，始也绾疆符，继也管部政，终也秉国钧，恨遭逢屡涉艰危，至竟未酬公辅志；一代典型，渊源家学（公为文悫公子），貌严而性慈，与惠而取廉，外和而内介，为遐迩同深信仰，那堪遽丧老成人。\"辛未八月，挽王书衡同年式通云：\"凤池联步，雁塔齐名，痛频年同辈凋零，又弱一个；法律传家，文章鸣世，为当代万流宗仰，信足千秋。\"十一月，挽翁修之内弟之循云：\"四十曰强仕，方期壮志鹏搏，胡长吉修文，远道竟成千古别；再索而得男，喜听清声凤哕（君殁后月余，得遗腹子），有小同绳武，夜台应慰百年心。\"丁丑十一月，挽曹理斋参议秉章云：\"病骨久销磨（君患风侄嗄辏龉氏绶榛鹁模紊剖莺螅屡浼凹沂簦D未知下落），早忧此日；衰龄同落拓，方累岁文坛聚首（每一旬中，必诣君家聚谈至暮），忍别今朝。\" \\n 辛未岁，余应东海府主之聘，分纂《清儒学案》，每遇星期五日，群集曹君理斋寓中，讨论其事。时理斋处有生日会之举，除学社诸友外，并约故都同志，共合人数为十二，得以逐月举行（有离会者，另邀他人补入）。凡值庆辰，醵赀公宴，理斋于食谱夙所深究，又时出新意，故肴馔既丰且精，樽酒联欢，极盍簪之乐事。至丁丑秋时局不靖，称觞之约，乃展转延期，未几地主云亡，此举遂废。然余自入会后，叨陪雅集，瞬阅七年，处此风云万变之秋，亦可谓历时较久矣。今记诸人生日如左，援《清尊集》例也。江阴夏闰枝孙桐，咸丰丁巳四月二十二日。金匮杨荫北寿枢，同治癸亥七月初六日。山阴王书衡式通，甲子十月二十四日（辛未秋卒）。嘉善曹理斋秉章，甲子十二月初六日（丁丑冬卒）。长洲章式之钰，乙丑五月二十一日（丁丑夏卒）。吉林徐敬一鼐霖，乙丑九月二十二日。长沙郑叔进沅，丙寅七月十五日。武进赵剑秋椿年，戊辰二月初五日。秀水金孙兆蕃，戊辰八月二十四日。海盐朱小汀彭寿，己巳六月二十二日。吴县汪伯云惟韶，辛未十一月初八日（丁丑春卒）。长沙章曼仙华，壬申七月二十二日（庚午秋卒）。江都闵葆之尔昌，壬申八月初三日。江安傅沅叔增湘，壬申九月初八日。赣县陈仲骞任中，甲戌九月二十六日。武进陶心如洙，光绪乙亥三月二十二日。云阳涂子厚凤书，乙亥八月二十二日。江夏傅治芗岳，丁丑九月初九日。嘉善曹君儒葆宸，壬午十二月初三日。贵阳邢冕之端，癸未七月初四日。吴江沈羹梅兆奎，乙酉十一月二十六日。 \\n 按《学案》一书，至戊寅春纂辑粗毕（共为二百八卷），时社友皆散，终其事者仅余一人。书首序例目录，经东海命余修改数四而后定。余以全书所纂正附各案，当诸友属草时，分任撰述，彼此各不相谋，恐体例未必尽同，且或有重复及抵牾之处。复请于东海，拟俟写工缮就清稿后，暂缓付梓，先由余通检一过，以期前后贯彻，遇有上述诸点，即可随笔修正，免贻疏舛之虞。虽稍废时间，而于全书不无小补（时已刻者约十之三四，余亦拟为之覆校，盖愚意所注重者，不在衍文脱字，而在全体之画一整齐也）。东海颇韪余说，卒以年高多病，急于观成，承刻者但求早日毕工，迄未将稿本送余覆阅，嗣编纂处亦裁撤，余于社事遂不复与闻矣。今全书已于东海谢世后匆匆刻竟，流布坊间，而余先时竟未获逐卷校雠，致读者对于此书内容，不免有所指摘，此则私衷所深为负疚者耳（余偶阅卷首，如序末某月，空格未填，又全书凡遇庙讳皆缺笔，而序中玄字竟未改写，此二端其最显者。知刊板时草草从事，校理无人，已可概见。他日拟为校勘记以弥缺憾，第未知能有余力否耳）。 \\n 余昔居宣南，宅凡数徙，厥后迁入内城总布胡同，则历时为最久。溯自光绪辛卯五月，偕元配金夫人入都，始寓烂面胡同。甲午冬，移居上斜街（此为湖州会馆公产）。乙未三月，南旋省亲。丁酉秋再至，寓兵马司后街。己亥冬，移居上斜街（此为全浙会馆公产）。庚子冬，借寓嘉兴会馆。壬寅秋，移居米市胡同。至丙午冬，铁宝臣尚书适置有西总布胡同一宅，以余方从事练兵处，特招余往居。国变后，尚书全家移津，余亦无田可归，乃集资购得之。其宅分东西两院，轩窗明爽，因于院中遍植红杏、碧桃、海棠、丁香、榆叶梅诸树，花时绚烂可爱；及丁巳春，复添建楼屋五间，益形宽敞矣。自居此宅后，计所生儿孙男女辈约十七八人，生齿颇盛，而穷通聚散之感，亦于此中阅历为最多。越三十有四年，己卯夏，以生计日艰，遂出售他姓。乌衣门巷，燕去巢空，临别依依，弥增感慨，爰口占二绝以志别云：\"卜居地占凤城东，曾见承平旧日风。家国兴衰无限感，茫茫三十四年中。书拥百城忙位置，花栽三径费滋培。云烟眼底匆匆过，又见他人入室来。\" \\n 人生七十古来稀，唐人即有此语，至八十则更少矣。余生平所见耆老，年届八十者，尚不乏人，今汇记之以志盛遇（举曾接丰采言论者，其仅闻名者不与）。封翰林院检讨、海宁吴仁斋外伯祖应麟，八十□（嘉庆□□生，光绪□□卒）。户部尚书、甘泉董鹎涮蜃逾耸吻於∶庑魅沙阶洌┒蟠ó学士、南皮张文达之万，八十七（嘉庆辛未生，光绪丁酉卒）。浙江宁波府教授、海宁吴僂庄外祖敦，八十三（嘉庆壬申生，光绪甲午卒）。体仁阁大学士、汉军徐荫轩夫子桐，八十二（嘉庆己卯生，光绪庚子殉难）。刑部尚书、长安薛云阶先生允升，八十二（嘉庆庚辰生，光绪辛丑卒）。两广总督、茶陵谭文勤钟麟，八十四（道光壬午生，光绪乙巳卒）。四川总督、庐江刘文庄秉璋，八十（道光丙戌生，光绪乙巳卒）。武英殿大学士、寿州孙文正家鼐，八十三（道光丁亥生，宣统己酉卒）。吉林将军、满洲铭文肃安，八十四（道光戊子生，宣统辛亥卒）。江西玉山县知县、嘉兴张公束先生鸣珂，八十（道光己丑生，光绪戊申卒）。翰林院检讨，湘潭王壬秋先生运，八十五（道光壬辰生，丙辰年卒）。两广总督、建德周玉山〔刘补：悫慎〕年丈馥，八十五（道光丁酉生，辛酉年卒）。弼德院院长、和硕庆〔刘补：密〕亲王奕，八十（道光戊戌生，丁巳年卒）。河南巡抚、海丰吴仲怡年丈重熹，八十一（道光戊戌生，戊午年卒）。两淮候补盐知事、平湖朱梅轩族兄之桢，八十三（道光戊戌生，庚申年卒）。都察院都御史、历城张振卿先生英麟，八十八（道光戊戌生，乙丑年卒）。江苏候补道、海宁沈旭初世丈玉麒，八十□（道光□□生，己未年卒）。外务部尚书、大兴〔刘改：掖县〕吕镜宇先生海寰，八十五（道光壬寅生，丙寅年卒）。江苏候补道、道州何诗孙前辈维朴，八十一（道光壬寅生，壬戌年卒）。候选知府、原任两淮通州盐运分司运判、嘉兴金子羲外舅兆，八十六（道光壬寅生，丁卯年卒）。安徽巡抚、金坛冯梦花先生煦，八十五（道光癸卯生，丁卯年卒）。东三省总督、汉军赵次珊先生尔巽，八十四（道光甲辰生，丁卯年卒）。内阁中书、钱塘高白叔先生云麟，八十二（道光丙午生，丁卯年卒）。江宁布政使、恩施樊云门先生增祥，八十六（道光丙午生，辛未年卒）。山西〔上二字刘改：江苏〕候补道、秀水盛苹旨姻丈沅，八十九（道光丙午生，甲戌年卒）。广东南韶连道、应山左笏卿先生绍佐，八十二（道光丁未生，戊辰年卒）。都察院副都御史，江阴陈梦陶世叔名侃，八十二（道光戊申生，己巳年卒）。安徽望江县知县、海宁查子春先生光华，八十一（道光戊申生，戊辰年卒）。翰林院侍读、嘉兴钱新甫先生骏祥，八十三（道光戊申生，庚午年卒）。弼德院顾问大臣、〔刘补：太傅〕闽县陈伯潜〔刘补：文忠〕先生宝琛，八十八（道光戊申生，乙亥年卒）。典礼院学士、胶州柯凤荪先生劭，八十四（道光庚戌生，癸酉年卒）。候选布政司理问、南海张富石先生锦，九十（道光庚戌生，己卯年卒）。湖南大挑〔上四字刘改：广西富川县〕知县、嘉兴王步云姻兄甲荣，八十一（咸丰辛亥生，辛未年卒）。新疆布政使、新城王晋卿先生树楠，八十六（咸丰辛亥生，丙子年卒）。四川龙安府教授、井研廖季平先生平，八十（咸丰壬子生，辛未年卒）。四川龙安府知府、长沙蒋□□先生德钧，八十□（咸丰壬子生，□□年卒）。浙江余姚县训导、平湖沈雪渔先生颂清，八十六（咸丰壬子生，丁丑年卒）。吏部主事、义宁陈伯严先生三立，八十五（咸丰癸丑生，丁丑年卒）。奉天奉天府知府、沪州高蔚然先生树，八十二（咸丰甲寅生，乙亥年卒）。江苏太仓直隶州知州、乌程姚本泉同年炳熊，八十四（咸丰乙卯生，戊寅年卒）。民国〔上二字刘改：体仁阁〕大总统〔上二字刘改：学士〕、天津徐菊人先生世昌，八十五（咸丰乙卯生，己卯年卒）。学部主事、侯官陈石遗先生衍，八十二（咸丰丙辰生，丁丑年卒）。安徽候补道、阳湖恽季申姻丈毓龄，八十（咸丰戊午生，丁丑年卒）。 \\n 此外现时生存诸人（其年龄系以今岁己卯计之），则有直隶候补道、嘉兴周少逸先生冕，现年九十四（道光丙午生）。邮传部侍郎、元和吴蔚若〔刘补：文安〕先生郁生，现年八十六〔刘补：庚辰九月故〕（咸丰甲寅生）。江苏候补知府、平湖沈逋梅先生翊清，现年八十五（咸丰乙卯生）。湖北〔上二字刘改：江西〕提学使、元和王胜之先生同愈，现年八十五〔刘补：辛巳三月故〕（同上）。直隶总督，开州陈小石先生夔龙，现年八十三（咸丰丁巳生）。候选道原任浙江湖州府知府、江阴夏闰枝先生孙桐，现年八十三〔刘补：辛巳十二月故〕（同上）。翰林院编修、黄严喻志韶同年长霖，现年八十三〔刘补：庚辰八月故〕（同上）。山西提学使、长沙汪仲楞同年诒书，现年八十二〔刘补：庚辰□月故〕（咸丰戊午生）。四川候补道，丹徒吴养臣先生兆元，现年八十二（同上）。江苏上海县知县、上虞田春庭先生宝荣，现年八十一（咸丰己未生）。学部员外郎、元和胡绥之先生玉缙，现年八十一〔刘补：庚辰　月故〕（同上）。直隶按察使、崇明王丹揆同年清穆，现年八十〔刘补：辛巳五月故〕（咸丰庚申生）。候选知府、奉节张伯翔先生朝墉，现年八十（同上。按平政院评事、保山吴子和同年煦，翰林院检讨、宁海章一山先生┪，迪威将军、旌德江宇澄先生朝宗，均咸丰辛酉生，开岁庚辰，年皆八十。今附记于此）。〔刘补：浙江宁波府知府、无锡杨小荔太守志濂，现年八十八（咸丰壬子生）。江西大挑知县、归安蔡原青大令蒙，现年八十五（乙卯生）。江苏阳湖县知县、宁化伊峻斋大令立勋，现年八十四（丙辰生）。江西候补道、侯官沈鲁青观察庆；江苏松江府知府、山阴戚升淮太守杨，现均八十三（丁巳生）。安徽候补道、东莞张豫泉观察其淦，现年八十一（己未生）。按此书于己卯年撰成，上年庚辰之冬排印成书，故上列诸公年龄皆以己卯年为准，庶与本书吻合也。辛巳花朝承谨识〕。 \\n 都门为人物荟萃之地，官僚筵宴，五日无之。然酒肆如林，尘嚣殊甚，故士大夫中性耽风雅者，往往假精庐古刹，流连觞咏，畅叙终朝。余自己丑入京后，每遇文人雅集，大都在南下洼之陶然亭、龙树寺，炸子桥之嵩云草堂、松筠庵，下斜街之云山别墅、畿辅先哲祠，白纸坊之崇效寺，积水潭之高庙，广安门外之南河泊等处（亦有假各省向为公会，并无住客之省会诸馆者）。凡作主人者，均须于旬日前预定座位，方可折柬延宾。世变风移，别趋时尚，凡旧称名胜诸地，当时之应接不暇、冠盖如云者，今皆阒寂荒凉、车马绝迹矣。岂地气果有衰旺，亦随人事为转移耶！ \\n 余自弱冠通籍后，浮沈人海，殆无日不与书籍相亲，涉猎既久，遂随时皆有辑述。今年逾七十，笔砚已荒，然料检陈编，皆数十年来耗思殚神，未忍弃置，爰仿梁偉林中丞《归田琐记》例，姑录存其目，付后人知之，俾无散失云。《旧典备徵》五卷、《丹铅巢录》十卷、《经籍属辞纂例》六卷、《诗学骈枝》九卷、《常谈讨原》五卷、《广四八目》五卷（以上诸书，原名《寿鑫斋丛记》，今分为六种）、《国朝人物考略》三十二卷、《国朝宰辅小传》二卷、《国朝百将图传》二卷、《皇清纪年五表》三十二卷、附《通检》二十四卷、《三国人生卒年月表》二卷、《三国志氏族表》四卷、《三国志校勘记》四卷、《历代朔闰甲子考》四卷、《古今人生日考》十二卷、《古今人书室诸名考》四卷、《古今钱范》八卷、《寿鑫斋钱话》五卷、《钱目》四卷、《寿鑫斋纪事稿》二卷、《述诗草》六卷。 \\n  \\n 　 \\n  \\n   \\n  "}
