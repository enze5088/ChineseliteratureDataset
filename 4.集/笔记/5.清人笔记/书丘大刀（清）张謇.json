{"章节": "书丘大刀（清）张謇", "正文": "　 \\n 　 \\n 　 \\n 书丘大刀 \\n 　 \\n 清·张謇 \\n 邱尊谦，徐州丰人也。本名某，后从军积功，列荐牍时，人为易此名，而字之曰益亭，遂弃本名不自道。大刀，其所用武器，重八十余斤，自尊谦为盗，至从军立功，皆用之。著名燕、齐、晋、豫、皖、苏六省之交，故人呼之为邱大刀，遇而呼，辄应，不必名字也。身长几营造尺六尺余，广膊、修臂、浓眉、大眼、圆颧、哆口，足长一尺。自十四岁时，即能骑怒是，杀人为盗。丰与山东菏泽邻，县人常争界田，相聚众砺械斗杀，其大姓富家下至贫民，皆世仇。大刀之伯父，尝以争田，恶死于菏泽某姓之斗。大刀年已十六，思报之而无计，闻蒙古亲王僧格林沁奉朝命剿东匪，前锋已入东省界，大刀则与其徒数十人，突夤夜北走，无一人知。大刀怨家，故菏泽某庄圩董，圩近孔道，一曰得僧王檄，令亟备糗长刍豆，候大军过。诘朝，委员乘新蓝舆，从数百骑，飚忽驰至，圩董出迎道左，名版甫递，舆帘揭，大刀超跃出，手提仇人刃之，率众疾驱破圩，屠其人殆尽，旋逸四散。比僧王前锋至，大刀已不可踪迹矣。怨家戚讼之官，大刀知所犯重，捕急，益远扬，狎盗，盗奉为魁。是时捻匪纵横，肆扰六省之交，小阎王任柱，尤剽悍不易制，僧王且剿且抚，阴求能制柱者，大刀领众投王部某帅，请战柱自效。某岁之役，大军合围柱，大刀、柱交锋剧战，柱妾骁武，能马上使矛戟，驰至助柱，柱转战他将，大刀乃生擒柱妾，俘戮王军前，由是大小百战，大刀靡不与，功积叙保。大刀不识字，不知交欢幕僚，故守备都司职，皆一再复。东匪肃清，荐擢总兵提督，空扎而已；所得俸，挥霍随尽，不赢一钱。 \\n 庐江吴武壮公统所部驻防宿迁时，招致大刀为先锋官，轸其落，时厚恤之，大刀亦倾心相依，謇客武壮，见大刀于浦口军次。是时，大刀年已四十许，酒酣气作，犹能舞刀；强之舞，广场大庭，解衣卓刀，立左右上下，撇掠刺斫，起落盘旋，声霍霍有风；或触砖、砖碎、足顿，则旁案上杯碟辰跳戛戛作响；舞止，微汗不喘，置刀太息曰：“吾负此刀，未使成大名于世。”问刀所从得？曰：“得之山东某所，本重百斤，吾自度力用之或不利战，去环与柢，得今数，吾愧刀旧主人也。”泰兴朱曼君时狎侮之，谓若何能者？时十月衣棉，语已，大刀忽出曼君背，撩其两臂，当腰而横举之，举过顶，曼君狂叫谢过，乃缩手徐下之，曰：“朱先生重不足百斤。” \\n 江宁候补某，亦与有仇杀怨，大刀至浦口，犹欲报之。某寓承恩寺楼，尝以黑夜逾墙上，缘壁摸索门窗不得，再往如故，疑某不当死，违天不祥，乃止；事过，昌言告人，不稍讳。 \\n 大刀亦好色，顾不耐妇人纤侧作态。少时醉后，尝裂清江浦妓踝，又尝扌舀妓阴膣。又自言：“生平为盗时，不人妇女，战阵擒得者，虽横挟马上不动心，非畏神鬼，畏人言劣种非汉子。”大刀有美妾，生子女，少者白晰而温顺若处女，大刀亦爱之，谓儿子胜老子识字，亦时教之技击；惜二子继大刀后不久皆卒，今不知其犹有后否也。 \\n 己卯，謇贡成均。明年，须入都应朝试，与友商道所从，大刀适在坐，曰：“若陆行，设遇响马，可为语‘风筝儿上朋友，我从浦口邱大刀处来’。以此二语，行尽中原六省，无恐也。“风筝儿上朋友”，盖盗夥隐语，令盗术与世移变，此语恐亦如广陵散，不传于人间矣。大刀殁，不知大刀复落何处？世岂复有人能用之者乎？ \\n  \\n 　 \\n  \\n  \\n 　"}
