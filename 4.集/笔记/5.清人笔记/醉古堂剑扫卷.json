{"章节": "醉古堂剑扫卷", "正文": "　 \\n 醉古堂剑扫卷 \\n 　 \\n  \\n 醉古堂剑扫卷一　集醒 \\n 食中山之酒，一醉千日。今世之昏昏逐逐，无一日不醉，无一人不醉，趋名者醉于朝，趋利者醉于野，豪者醉于声色车马，而天下竟为昏迷不醒之天下矣，安得一服清凉散，人人解酲，集醒第一。 \\n 倚才高而玩世，背后须防射影之虫；饰厚貌以欺人，面前恐有照胆之镜。 \\n 怪小人之颠倒豪杰，不知惯颠倒方为小人；惜吾辈之受世折磨，不知惟折磨乃见吾辈。 \\n 花繁柳密处，拨得开，才是手段；风狂雨急时，立得定，方见脚根。 \\n 澹泊之守，须从秾艳场中试来；镇定之操，还向纷纭境上勘过。 \\n 市恩不如报德之为厚，要誉不如逃名之为适，矫情不如直节之为真。 \\n 使人有面前之誉，不若使人无背后之毁；使人有乍交之欢，不若使人无久处之厌。 \\n 攻人之恶毋太严，要思其堪受；教人以善莫过高，当原其可从。 \\n 不近人情，举世皆畏途；不察物情，一生俱梦境。 \\n 遇嘿嘿不语之士，切莫输心；见悻悻自好之徒，应须防口。 \\n 结缨整冠之态，勿以施之焦头烂额之时；绳趋尺步之规，勿以用之救死扶伤之日。 \\n 议事者身在事外，宜悉利害之情；任事者身居事中，当忘利害之虑。 \\n 俭，美德也，过则为悭吝，为鄙啬，反伤雅道；让，懿行也，过则为足恭，为曲谨，多出机心。 \\n 藏巧于拙，用晦而明，寓清于浊，以屈为伸。 \\n 彼无望德，此无示恩，穷交所以能长；望不胜奢，欲不胜餍，利交所以必忤。 \\n 怨因德彰，故使人德我，不若德怨之两忘；仇因恩立，故使人知恩，不若恩仇之俱泯。 \\n 天薄我福，吾厚吾德以迓之；天劳我形，吾逸吾心以补之；天阨我遇，吾亨吾道以通之。 \\n 澹泊之士，必为秾艳者所疑；检饰之人，必为放肆者所忌。 \\n 事穷势蹙之人，当原其初心；功成行满之士，要观其末路。 \\n 好丑心太明，则物不契；贤愚心太明，则人不亲。须是内精明，而外浑厚，使好丑两得其平，贤愚共受其益，才是生成的德量。 \\n 好辩以招尤，不若讱默以怡性；广交以延誉，不若索居以自全；厚费以多营，不若省事以守俭；逞能以受妒，不若韬精以示拙。 \\n 费千金而结纳贤豪，孰若倾半瓢之粟以济饥饿；构千楹而招徕宾客，孰若葺数椽之茅以庇孤寒。 \\n 恩不论多寡，当厄的壶浆，得死力之酬；怨不在浅深，伤心的杯羹，召亡国之祸。 \\n 仕途虽赫奕，常思林下的风味，则权势之念自轻；世途虽纷华，常思泉下的光景，则利欲之心自淡。 \\n 居盈满者，如水之将溢未溢，切忌再加一滴；处危急者，如木之将折未折，切忌再加一搦。 \\n 了心自了事，犹根拔而草不生；逃世不逃名，似膻存而蚋还集。 \\n 情最难久，故多情人必至寡情；性自有常，故任性人终不失性。 \\n 才子安心草舍者，足登玉堂；佳人适意蓬门者，堪贮金屋。 \\n 喜传语者，不可与语。好议事者，不可图事。 \\n 甘人之语，多不论其是非；激人之语，多不顾其利害。 \\n 真廉无廉名，立名者，正所以为贪；大巧无巧术，用术者，乃所以为拙。 \\n 为恶而畏人知，恶中犹有善念；为善而急人知，善处即是恶根。 \\n 谈山林之乐者，未必真得山林之趣；厌名利之谈者，未必尽忘名利之情。 \\n 从冷视热，然后知热处之奔驰无益；从冗入闲，然后觉闲中之滋味最长。 \\n 贫士肯济人，才是性天中惠泽；闹场能笃学，方为心地上工夫。 \\n 伏久者，飞必高；开先者，谢独早。 \\n 贪得者，身富而心贫；知足者，身贫而心富；居高者，形逸而神劳；处下者，形劳而神逸。 \\n 局量宽大，即住三家村里，光景不拘；智识卑微，纵居五都市中，神情亦促。 \\n 惜寸阴者，乃有凌铄千古之志；怜微才者，乃有驰驱豪杰之心。 \\n 天欲祸人，必先以微福骄之，要看他会受；天欲福人，必先以微祸儆之，要看他会救。 \\n 书画受俗子品题，三生浩劫；鼎彝与市人赏鉴，千古异冤。 \\n 脱颖之才，处囊而后见；绝尘之足，历块以方知。 \\n 结想奢华，则所见转多冷淡；实心清素，则所涉都厌尘氛。 \\n 多情者，不可与定妍媸；多谊者，不可与定取与。多气者，不可与定雌雄；多兴者，不可与定去住。 \\n 世人破绽处，多从周旋处见；指摘处，多从爱护处见；艰难处，多从贪恋处见。 \\n 凡情留不尽之意，则味深；凡兴留不尽之意，则趣多。 \\n 待富贵人，不难有礼，而难有体；待贫贱人，不难有恩，而难有礼。 \\n 山栖是胜事，稍一萦恋，则亦市朝；书画赏鉴是雅事，稍一贪痴，则亦商贾；诗酒是乐事，少一徇人，则亦地狱；好客是豁达事，一为俗子所挠，则亦苦海。 \\n 多读两句书，少说一句话，读得两行书，说得几句话。 \\n 看中人，在大处不走作，看豪杰，在小处不渗漏。 \\n 留七分正经，以度生；留三分痴呆，以防死。 \\n 轻财足以聚人，律己足以服人，量宽足以得人，身先足以率人。 \\n 从极迷处识迷，则到处醒；将难放怀一放，则万境宽。 \\n 大事难事，看担当；逆境顺境，看襟度；临喜临怒，看涵养，群行群止，看识见。 \\n 安详是处事第一法，谦退是保身第一法，涵容是处人第一法，洒脱是养心第一法。 \\n 处事最当熟思缓处。熟思则得其情，缓处则得其当。必能忍人不能忍之触忤，斯能为人不能为之事功。 \\n 轻与必滥取，易信必易疑。 \\n 积丘山之善，尚未为君子；贪丝毫之利，便陷于小人。 \\n 智者不与命斗，不与法斗，不与理斗，不与势斗。 \\n 良心在夜气清明之候，真情在簟食豆羹之间。故以我索人，不如使人自反；以我攻人，不如使人自露。 \\n 侠之一字，昔以之加意气，今以之加挥霍，只在气魄气骨之分。 \\n 不耕而食，不织而衣，摇唇鼓舌，妄生是非，故知无事之人好为生事。 \\n 才人经世，能人取世，晓人逢世，名人垂世，高人出世，达人玩世。 \\n 宁为随世之庸愚，无为欺世之豪杰。 \\n 沾泥带水之累，病根在一恋字；随方逐圆之妙，便宜在一耐字。 \\n 天下无不好谀之人，故谄之术不穷；世间尽是善毁之辈，故谗之路难塞。 \\n 进善言，受善言，如两来船，则相接耳。 \\n 清福上帝所吝，而习忙可以销福；清名上帝所忌，而得谤可以销名。 \\n 造谤者甚忙，受谤者甚闲。 \\n 蒲柳之姿，望秋而零；松柏之质，经霜弥茂。 \\n 人之嗜名节，嗜文章，嗜游侠，如好酒然。易动客气，当以德性消之。 \\n 好谈闺阃，及好讥讽者，必为鬼神所怒，非有奇祸，则必有奇穷。 \\n 神人之言微，圣人之言简，贤人之言明，众人之言多，小人之言妄。 \\n 士君子不能陶镕人，毕竟学问中工力未透。 \\n 有一言而伤天地之和，一事而折终身之福者，切须捡点。 \\n 能受善言，如市人求利，寸积铢累，自成富翁。 \\n 金帛多，只是博得垂死时子孙眼泪少，不知其他，知有争而已；金帛少，只是博得垂死时子孙眼泪多，亦不知其他，知有哀而已。 \\n 景不和，无以破昏蒙之气；地不和，无以壮光华之会。 \\n 一念之善，吉神随之；一念之恶，厉鬼随之。知此可以役使鬼神。 \\n 出一个丧元气进士，不若出一个积阴德平民。 \\n 眉睫才交，梦里便不能张主；眼光落地，泉下又安得分明。 \\n 佛只是个了，仙也是个了，圣人了了不知了。不知了了是了了，若知了了，便不了。 \\n 万事不如杯在手，一年几见月当空。 \\n 忧疑杯底弓蛇，双眉且展；得失梦中蕉鹿，两脚空忙。 \\n 名茶美酒，自有真味。好事者投香物佐之，反以为佳，此与高人韵士误堕尘网中何异。 \\n 花棚石磴，小坐微醺。歌欲独，尤欲细；茗欲频，尤欲苦。 \\n 善默即是能语，用晦即是处明，混俗即是藏身，安心即是适境。 \\n 虽无泉石膏肓，烟霞痼疾，要识山中宰相，天际真人。 \\n 气收自觉怒平，神敛自觉言简，容人自觉味和，守静自觉天宁。 \\n 处事不可不斩截，存心不可不宽舒，待己不可不严明，与人不可不和气。 \\n 居不必无恶邻，会不必无损友，惟在自持者两得之。 \\n 要知自家是君子小人，只于五更头检点，思想的是什么便见得。 \\n 以理听言，则中有主；以道窒欲，则心自清。 \\n 先淡后浓，先疏后亲，先远后近，交友道也。 \\n 苦恼世上，意气须温；嗜欲场中，肝肠欲冷。 \\n 形骸非亲，何况形骸外之长物；大地亦幻，何况大地内之微尘。 \\n 人当溷扰，则心中之境界何堪；人遇清宁，则眼前之气象自别。 \\n 寂而常惺，寂寂之境不扰；惺而常寂，惺惺之念不驰。 \\n 童子智少，愈少而愈完；成人智多，愈多而愈散。 \\n 无事便思有闲杂念头否，有事便思有粗浮意气否；得意便思有骄矜辞色否，失意便思有怨望情怀否。时时检点得到，从多入少。从有入无，才是学问的真消息。 \\n 笔之用以月计，墨之用以岁计，砚之用以世计。笔最锐，墨次之，砚钝者也。岂非钝者寿，而锐者夭耶？笔最动，墨次之，砚静者也。岂非静者寿而动者夭乎？于是得养生焉。以钝为体，以静为用，唯其然是以能永年。 \\n 贫贱之人，一无所有，及临命终时，脱一厌字；富贵之人，无所不有，及临命终时，带一恋字。脱一厌字，如释重负；带一恋字，如担枷锁。 \\n 透得名利关，方是小休歇；透得生死关，方是大休歇。 \\n 人欲求道，须于功名上闹一闹方心死，此是真实语。 \\n 病至，然后知无病之快；事来，然后知无事之乐。故御病不如却病，完事不如省事。 \\n 讳贫者，死于贫，胜心使之也；讳病者，死于病，畏心蔽之也；讳愚者，死于愚，痴心覆之也。 \\n 古之人，如陈玉石于市肆，瑕瑜不掩；今之人，如货古玩于时贾，真伪难知。 \\n 士大夫损德处，多由立名心太急。 \\n 多躁者，必无沉潜之识；多畏者，必无卓越之见；多欲者，必无慷慨之节；多言者，必无笃实之心；多勇者，必无文学之雅。 \\n 剖去胸中荆棘以以便人我往来，是天下第一快活世界。 \\n 古来大圣大贤，寸针相对；世上闲语，一笔勾销。 \\n 挥洒以怡情，与其应酬，何如兀坐；书礼以达情，与其工巧，何若直陈；棋局以适情，与其竞胜，何若促膝；笑谈以怡情，与其谑浪，何若狂歌。 \\n 拙之一字，免了无千罪过；闲之一字，讨了无万便宜。 \\n 斑竹半帘，惟我道心清似水；黄梁一梦，任他世事冷如冰。欲住世出世，须知机息机。 \\n 书画为柔翰，故开卷张册，贵于从容；文酒为欢场，故对酒论文，忌于寂寞。 \\n 荣利造化，特以戏人，一毫着，意便属桎梏。 \\n 士人不当以世事分读书，当以读书通世事。 \\n 天下之事，利害常相半；有全利，而无小害者，惟书。 \\n 意在笔先，向庖羲细参易画，慧生牙后，恍颜氏冷坐书斋。 \\n 明识红楼为无冢之邱垄，迷来认作舍生岩；真知舞衣为暗动之兵戈，快去暂同试剑石。 \\n 调性之法，须当似养花天；居才之法，切莫如妒花雨。 \\n 事忌脱空，人怕落套。 \\n 烟云堆里，浪荡子逐日称仙；歌舞丛中，淫欲身几时得度。 \\n 山穷鸟道，纵藏花谷少流莺，路曲羊肠，虽覆柳荫难放马。 \\n 能于热地思冷，则一世不受凄凉；能于淡处求浓，则终身不落枯槁。 \\n 会心之语，当以不解解之；无稽之言，是在不听听耳。 \\n 佳思忽来，书能下酒；侠情一往，云可赠人。 \\n 蔼然可亲，乃自溢之冲和，妆不出温柔软款；翘然难下，乃生成之倨傲，假不得逊顺从容。 \\n 风流得意，则才鬼独胜顽仙；孽债为烦，则芳魂毒于虐崇。 \\n 极难处是书生落魄，最可怜是浪子白头。 \\n 世路如冥，青天障蚩尤之雾；人情如梦，白日蔽巫女之云。 \\n 密交，定有夙缘，非以鸡犬盟也；中断，知其缘尽，宁关萋菲间之。 \\n 堤防不筑，尚难支移壑之虞；操存不严，岂能塞横流之性。 \\n 发端无绪，归结还自支离；入门一差，进步终成恍惚。 \\n 打浑随时之妙法，休嫌终日昏昏；精明当事之祸机，却恨一生了了。 \\n 藏不得是拙，露不得是丑。 \\n 形同隽石，致胜冷云，决非凡士；语学娇莺，态摹媚柳，定是弄臣。 \\n 开口辄生雌黄月旦之言，吾恐微言将绝，捉笔便惊缤纷绮丽之饰，当是妙处不传。 \\n 风波肆险，以虚舟震撼，浪静风恬；矛盾相残，以柔指解分，兵销戈倒。 \\n 豪杰向简淡中求，神仙从忠孝上起。 \\n 人不得道，生死老病四字关，谁能透过；独美人名将，老病之状，尤为可怜。 \\n 日月如惊丸，可谓浮生矣，惟静卧是小延年；人事如飞尘，可谓劳攘矣，惟静坐是小自在。 \\n 平生不作皱眉事，天下应无切齿人。 \\n 闇室之一灯，苦海之三老；截疑网之宝剑，抉盲眼之金针。 \\n 攻取之情化，鱼鸟亦来相亲；悖戾之气销，世途不见可畏。 \\n 吉人安祥，即梦寐神魂，无非和气；凶人狠戾，即声音笑语，浑是杀机。 \\n 天下无难处之事，只要两个如之何；天下无难处之人，只要三个必自反。 \\n 能脱俗便是奇，不合污便是清 \\n 处巧若拙，处明若晦，处动若静。 \\n 参玄借以见性，谈道借以修真。 \\n 世人皆醒时作浊事，安得睡时有清身；若欲睡时得清身，须于醒时有清意。 \\n 好读书非求身后之名，但异见异闻，心之所愿。是以孜孜搜讨，欲罢不能，岂为声名劳七尺也。 \\n 一间屋，六尺地，虽没庄严，却也精致；蒲作团，衣作被，日里可坐，夜间可睡；灯一盏，香一炷，石磬数声，木鱼几击；龛常关，门常闭，好人放来，恶人回避；发不除，荤不忌，道人心肠，儒者服制；不贪名，不图利，了清静缘，作解脱计；无挂碍，无拘系，闲便入来，忙便出去；省闲非，省闲气，也不游方，也不避世；在家出家，在世出世，佛何人，佛何处？此即上乘，此即三昧。日复日，岁复岁，毕我这生，任他后裔。 \\n 草色花香，游人赏其真趣；桃开梅谢，达士悟其无常。 \\n 招客留宾，为欢可喜，未断尘世之扳援；浇花种树，嗜好虽清，亦是道人之魔障。 \\n 人常想病时，则尘心便减；人常想死时，则道念自生。 \\n 入道场而随喜，则修行之念勃兴；登邱墓而徘徊，则名利之心顿尽。 \\n 铄金玷玉，从来不乏乎谗人；洗垢索瘢，尤好求多于佳士。止作秋风过耳，何妨尺雾障天。 \\n 真放肆不在饮酒高歌，假矜持偏于大庭卖弄；看明世事透，自然不重功名；认得当下真，是以常寻乐地。 \\n 富贵功名、荣枯得丧，人间惊见白头；风花雪月、诗酒琴书，世外喜逢青眼。 \\n 欲不除，似蛾扑灯，焚身乃止；贪无了，如猩嗜酒，鞭血方休。 \\n 涉江湖者，然后知波涛之汹涌；登山岳者，然后知蹊径之崎岖。 \\n 人生待足，何时足；未老得闲，始是闲。 \\n 谈空反被空迷，耽静多为静缚。 \\n 旧无陶令酒巾，新撇张颠书草；何妨与世昏昏，只问君心了了。 \\n 以书史为园林，以歌咏为鼓吹，以理义为膏梁，以著述为文绣，以诵读为灾畲，以记问为居积，以前言往行为师友，以忠信笃敬为修持，以作善降祥为因果，以乐天知命为西方。 \\n 云烟影里见真身，始悟形骸为桎梏；禽鸟声中闻自性，方知情识是戈矛。 \\n 事理因人言而悟者，有悟还有迷，总不如自悟之了了；意兴从外境而得者，有得还有失，总不如自得之休休。 \\n 白日欺人，难逃清夜之愧赧；红颜失志，空遗皓首之悲伤。 \\n 定云止水中，有鸢飞鱼跃的景象；风狂雨骤处，有波恬浪静的风光。 \\n 平地坦途，车岂无蹶；巨浪洪涛，舟亦可渡；料无事必有事，恐有事必无事。 \\n 富贵之家，常有穷亲戚来往，便是忠厚。 \\n 朝市山林俱有事，今人忙处古人闲。 \\n 人生有书可读，有暇得读，有资能读，又涵养之，如不识字人，是谓善读书者。享世间清福，未有过于此也。 \\n 世上人事无穷，越干越见不了，我辈光阴有限，越闲越见清高。 \\n 两刃相迎俱伤，两强相敌俱败。 \\n 我不害人，人不我害；人之害我，由我害人。 \\n 商贾不可与言义，彼溺于利；农工不可与言学，彼偏于业；俗儒不可与言道，彼谬于词。 \\n 博览广识见，寡交少是非。 \\n 明霞可爱，瞬眼而辄空；流水堪听，过耳而不恋。人能以明霞视美色，则业障自轻；人能以流水听弦歌，则性灵何害。 \\n 休怨我不如人，不如我者常众；休夸我能胜人，胜如我者更多。 \\n 人心好胜，我以胜应必败；人情好谦，我以谦处反胜。 \\n 人言天不禁人富贵，而禁人清闲，人自不闲耳。若能随遇而安，不图将来，不追既往，不蔽目前，何不清闲之有。 \\n 暗室贞邪谁见，忽而万口喧传；自心善恶炯然，凛于四王考校。 \\n 寒山诗云：“有人来骂我，分明了了知，虽然不应对，却是得便宜。”此言宜深玩味。 \\n 恩爱吾之仇也，富贵身之累也。 \\n 冯欢之铗弹老无鱼；荆轲之筑击来有泪。 \\n 以患难心居安乐，以贫贱心居富贵，则无往不泰矣；以渊谷视康庄，以疾病视强健，则无往不安矣。 \\n 有誉于前，不若无毁于后；有乐于身，不若无忧于心。 \\n 富时不俭贫时悔，潜时不学用时悔，醉后狂言醒时悔，安不将息病时悔。 \\n 寒灰内，半星之活火；浊流中，一线之清泉。 \\n 攻玉于石，石尽而玉出；淘金于沙，沙尽而金露。 \\n 乍交不可倾倒，倾倒则交不终；久与不可隐匿，隐匿则心必险。 \\n 丹之所藏者赤，墨之所藏者黑。 \\n 懒可卧，不可风；静可坐，不可思；闷可对，不可独；劳可酒，不可食；醉可睡，不可淫。 \\n 书生薄命原同妾，丞相怜才不论官。 \\n 少年灵慧，知抱夙根；今生冥顽，可卜来世。 \\n 拨开世上尘气，胸中自无火炎冰兢；消却心中鄙吝，眼前时有月到风来。 \\n 尘缘割断，烦恼从何处安身；世虑潜消，清虚向此中立脚。 \\n 市争利，朝争名，盖棺日何物可殉篙里；春赏花，秋赏月，荷锸时此身常醉蓬莱。 \\n 驷马难追，吾欲三缄其口；隙驹易过，人当寸惜乎阴。 \\n 万分廉洁，止是小善；一点贪污，便为大恶。 \\n 炫奇之疾，医以平易；英发之疾，医以深沉；阔大之疾，医以充实。 \\n 才舒放即当收敛，才言语便思简默。 \\n 贫不足羞，可羞是贫而无志；贱不足恶，可恶是贱而无能；老不足叹，可叹是老而虚生；死不足悲，可悲是死而无补。 \\n 身要严重，意要闲定；色要温雅，气要和平；语要简徐，心要光明；量要阔大，志要果毅；机要缜密，事要妥当。 \\n 富贵家宜学宽，聪明人宜学厚。 \\n 休委罪于气化，一切责之人事；休过望于世间，一切求之我身。 \\n 世人白昼寐语，苟能寐中作白昼语，可谓常惺惺矣。 \\n 观世态之极幻，则浮云转有常情；咀世味之皆空，则流水翻多浓旨。 \\n 大凡聪明之人，极是误事。何以故，惟聪明生意见，意见一生，便不忍舍割。往往溺于爱河欲海者，皆极聪明之人。 \\n 是非不到钓鱼处，荣辱常随骑马人。 \\n 名心未化，对妻孥亦自矜庄；隐衷释然，即梦寐皆成清楚。 \\n 观苏季子以贫穷得志，则负郭二顷田，误人实多；观苏季子以功名杀身，则武安六国印，害人亦不浅。 \\n 名利场中，难容伶俐；生死路上，正要糊涂。 \\n 一杯酒留万世名，不如生前一杯酒，自身行乐耳，遑恤其他；百年人做千年调，至今谁是百年人，一棺戢身，万事都已。 \\n 郊野非葬人之处，楼台是为邱墓；边塞非杀人之场，歌舞是为刀兵。试观罗绮纷纷，何异旌旗密密；听管弦冗冗，何异松柏萧萧。葬王侯之骨，能消几处楼台；落壮士之头，经得几番歌舞。达者统为一观，愚人指为两地。 \\n 节义傲青云，文章高白雪。若不以德性陶镕之，终为血气之私，技能之末。 \\n 我有功于人，不可念，而过则不可不念；人有恩于我，不可忘，而怨则不可不忘。 \\n 径路窄处，留一步与人行；滋味浓的，减三分让人嗜。此是涉世一极安乐法。 \\n 己情不可纵，当用逆之法制之，其道在一忍字；人情不可拂，当用顺之法调之，其道在一恕字。 \\n 昨日之非不可留，留之则根烬复萌，而尘情终累乎理趣；今日之是不可执，执之则渣滓未化，而理趣反转为欲根。 \\n 文章不疗山水癖，身心每被野云羁。 \\n 醉古堂剑扫卷二　集情 \\n 语云，当为情死，不当为情怨。明乎情者，原可死而不可怨者也。虽然，既云情矣，此身已为情有，又何忍死耶？然不死终不透彻耳。韩翃之柳，崔护之花，汉宫之流叶，蜀女之飘梧，令后世有情之人咨嗟想慕，讬之语言，寄之歌咏；而奴无昆仑，客无黄衫，知己无押衙，同志无虞侯，则虽盟在海棠，终是陌路萧郎耳。集情第二。 \\n 几条杨柳，沾来多少啼痕；三叠阳关，唱彻古今离恨。 \\n 世无花月美人，不愿生此世界。 \\n 荀令君至人家，坐处常三日香。 \\n 罄南山之竹，写意无穷；决东海之波，流情不尽；愁如云而长聚，泪若水以难干。 \\n 弄绿绮之琴，焉得文君之听；濡彩毫之笔，难描京兆之眉；瞻云望月，无非凄怆之声；弄柳拈花，尽是销魂之处。 \\n 悲火常烧心曲，愁云频压眉尖。 \\n 五更三四点，点点生愁；一日十二时，时时寄恨。 \\n 燕约莺期，变作鸾悲凤泣；蜂媒蝶使，翻成绿惨红愁。 \\n 花柳深藏淑女居，何殊弱水三千；雨云不入襄王梦，空忆十二巫山。 \\n 枕边梦去心亦去，醒后梦还心不还。 \\n 万里关河，鸿雁来时悲信断；满腔愁绪，子规啼处忆人归。 \\n 千叠云山千叠愁，一天明月一天恨。 \\n 豆蔻不消心上恨，丁香空结雨中愁。 \\n 月色悬空，皎皎明明，偏自照人孤另；蛩声泣露，啾啾唧唧，都来助我愁思。 \\n 慈悲筏，济人出相思海；恩爱梯，接人下离恨天。 \\n 费长房，缩不尽相思地；女娲氏，补不完离恨天。 \\n 孤灯夜雨，空把青年误，楼外青山无数，隔不断新愁来路。 \\n 黄叶无风自落，秋云不雨长阴。天若有情天亦老，摇摇幽恨难禁，惆怅旧欢如梦，觉来无处追寻。 \\n 蛾眉未赎，谩劳桐叶寄相思；潮信难通，空向桃花寻往迹。 \\n 野花艳目，不必牡丹，村酒酣人，何须绿蚁。 \\n 琴罢辄举酒，酒罢辄吟诗，三友递相引，循环无已时。 \\n 阮籍邻家少妇有美色，当垆沽酒，籍尝诣饮，醉便卧其侧。 \\n 隔帘闻堕钗声，而不动念者，此人不痴则慧，我幸在不痴不慧中。 \\n 桃叶题情，柳丝牵恨。 \\n 胡天胡帝，登徒于焉怡目；为云为雨，宋玉因而荡心。 \\n 轻泉刀若土壤，居然翠袖之朱家，重然诺如邱山，不添红籹之季布。 \\n 蝴蝶长悬孤枕梦，凤凰不上断弦鸣。 \\n 吴妖小玉飞作烟，越艳西施化为土。 \\n 妙唱非关古，多情岂在腰。 \\n 孤鸣翱翔以不去，浮云黯＿而荏苒。 \\n 楚王宫里，无不推其细腰；魏国佳人，俱言讶其纤手。 \\n 传鼓瑟于杨家，得吹萧于秦女。 \\n 春草碧色，春水绿波，送君南浦，伤如之何。 \\n 玉树以珊瑚作枝，珠帘以玳瑁为押。 \\n 东邻巧笑，来侍寝于更衣；西子微颦，将横陈于甲帐。 \\n 骋纤腰于结风，奏新声于度曲，妆鸣蝉之薄鬓，照堕马之垂鬟。金星与婺女争华，麝月共嫦娥竞爽。惊鸾冶袖，时飘韩椽之香；飞燕长裾，宜结陈王之佩。轻身无力，怯南阳之捣衣；生长深宫，笑扶风之织锦。 \\n 青牛帐里，余曲既终，朱鸟窗前，新妆已竟。 \\n 山河绵邈，粉黛若新。椒华承彩，竟虚待月之帘；癸骨埋香，谁作双鸾之雾。 \\n 蜀纸麝煤添笔媚，越瓯犀液发茶香，风飘乱点更筹转，拍送繁弦曲破长。 \\n 教移兰烬频羞影，自拭香汤更怕深，初似染花难抑按，终忧沃雪不胜任，岂知侍女帘帏外，剩取君玉数饼金。 \\n 静中楼阁深春雨，远处帘拢半夜灯。 \\n 绿屏无睡秋分簟，红叶伤时月午楼。 \\n 但觉夜深花有露，不知人静月当楼，何郎烛暗谁能咏，韩寿香薰亦任偷。 \\n 阆苑有书多附鹤，女墻无树不栖鸾，星沉海底当窗见，雨过河源隔座看。 \\n 风阶拾叶，山人茶灶劳薪；月迳聚花，素士吟坛绮席。 \\n 当场笑语，尽如形骸外之好人；背地风波，谁是意气中之烈士。 \\n 山翠扑帘，卷不起青葱一片，树阴流径，扫不开芳影几重。 \\n 珠帘蔽月，翻窥窈窕之花；绮幔藏云，恐碍扶疏之柳。 \\n 幽堂昼深，清风忽来好伴，虚窗夜朗，明月不减故人。 \\n 多恨赋花风瓣乱侵笔墨，含情问柳雨丝牵惹衣裾。 \\n 亭前杨柳，送尽到处游人；山下蘼芜，知是何时归路。 \\n 天涯浩缈，风飘四海之魂；尘士流离，灰染半生之劫。 \\n 蝶憩香风，尚多芳梦；鸟沾红雨，不任娇啼。 \\n 幽情化而石立，怨风结而冢青，千古空闺之感，顿令薄幸惊魂。 \\n 一片秋山，能疗病容，半声春鸟，偏唤愁人。 \\n 李太白酒圣，蔡文姬书仙，置之一时，绝妙佳偶。 \\n 华堂今日绮筵开，谁唤分司御史来，忽发狂言惊满座，两行红粉一时回。 \\n 缘之所寄，一往而深。故人恩重，来燕子于雕梁；逸士情深，托凫雏于春水。好梦难通，吹散巫山云气；仙缘未合，空探游女珠光。 \\n 桃花水泛，晓妆宫里腻胭脂；杨柳风多，堕马结中摇翡翠。 \\n 对妆则色殊，比兰则香越，泛明彩于宵波，飞澄华于晓月。 \\n 纷弱叶而凝照，竞新藻而抽英。 \\n 手巾还欲燥，愁眉即使开，逆想行人至，迎前含笑来。 \\n 逶迤洞房，半入宵梦，窈窕闲馆，方增客愁。 \\n 悬媚子于搔头，拭钗梁于粉絮。 \\n 临风弄笛，栏杆上桂影一轮；扫雪烹茶，篱落边梅花数点。 \\n 银烛轻弹，红妆笑倚，人堪惜情更堪惜；困雨花心，垂阴柳耳，客堪怜春亦堪怜。 \\n 肝胆谁怜，形影自为管鲍；唇齿相济，天涯孰是穷交。兴言及此，辄欲再广绝交之论，重作署门之句。 \\n 燕市之醉泣，楚帐之悲歌，岐路之涕零，穷途之恸哭。每一退念及此，虽在千载以后，亦感慨而兴嗟。 \\n 陌上繁华，两岸春风轻柳絮；闺中寂寞，一窗夜雨瘦梨花。 \\n 芳草归迟，青骢别易，多情成恋，薄命何嗟；要亦人各有心，非关女德善怨。 \\n 山水花月之际，看美人更觉多韵。非美人借韵于山水花月也，山水花月直借美人生韵耳。 \\n 深花枝，浅花枝，深浅花枝相间时，花枝难似伊；巫山高，巫山低，暮雨潇潇郎不归，空房独守时。 \\n 青娥皓齿别吴倡，梅粉妆成半额黄；罗屏绣幔围寒玉，帐里吹笙学凤凰。 \\n 初弹如珠后如缕，一声两声落花雨，诉尽平生云水心，尽是春花秋月语。 \\n 春娇满眼睡红绡，掠削云鬟旋妆束，飞上九天歌一声，二十五郎吹管逐。 \\n 琵琶新曲，无待石崇；箜篌杂引，非因曹植。 \\n 休文腰瘦，羞惊罗带之频宽；贾女容销，懒照蛾眉之常锁。 \\n 琉璃砚匣，终日随身；翡翠笔床，无时离手。 \\n 清文满箧，非惟芍药之花；新制连篇，宁止葡萄之树。 \\n 西蜀豪家，讬情穷于鲁殿；东台甲馆，流咏止于洞萧。 \\n 醉把杯酒，可以吞江南吴越之清风；拂剑长啸，可以吸燕赵秦陇之劲气。 \\n 林花翻洒，乍飘飏于兰皋；山禽啭响，时弄声于乔木。 \\n 长将姊妹丛中避，多爱湖山僻处行。 \\n 未知枕上曾逢女，可认眉尖与画郎。 \\n 苹风未冷催鸳别，沉檀合子留双结；千缕愁丝只数围，一片香痕才半节。 \\n 那忍重看娃鬓绿，终期一遇客衫黄。 \\n 金钱赐侍儿，暗嘱教休话。 \\n 薄雾几层推月出，好山无数渡江来；轮将秋动虫先觉，换得更深鸟越催。 \\n 花飞帘外凭笺讯，雨到窗前滴梦寒。 \\n 樯标远汉，昔时鲁氏之戈；帆影寒沙，此夜姜家之被。 \\n 填愁不满吴娃井，剪纸空题蜀女祠。 \\n 良缘易合，红叶亦可为媒；知己难投，白璧未能获主。 \\n 填平湘岸都栽竹，截住巫山不放云。 \\n 鸭为怜香死，鸳因泥睡痴。 \\n 红印山痕春色微，珊瑚枕上见花飞，烟鬟潦乱香云湿，疑向襄王梦里归。 \\n 零乱如珠为点妆，素辉乘月湿衣裳，只愁天酒倾如斗，醉却环姿傍玉床。 \\n 有魂落红叶，无骨锁青鬟。 \\n 书题蜀纸愁难浣，雨歇巴山话亦陈。 \\n 盈盈相隔愁追随，谁为解语来香帷。 \\n 斜看两鬟垂，俨似行云嫁。 \\n 欲与梅花斗宝籹，先开娇艳逼寒香，只愁冰骨藏珠屋，不似红衣待玉郎。 \\n 从教弄酒春衫涴，别有风流上眼波。 \\n 听风声以兴思，闻鹤唳以动怀，企庄生之逍遥，慕尚子之清旷。 \\n 灯结细花成穗落，泪题愁字带痕红。 \\n 无端饮却相思水，不信相思想杀人。 \\n 渔舟唱晚，响穷彭蠡之滨；雁阵惊寒，声断衡阳之浦。 \\n 爽籁发而清风生，纤歌凝而白云遏。 \\n 杏子轻纱初脱暖，梨花深院自多风。 \\n 醉古堂剑扫卷三　集峭 \\n 今天下皆妇人矣，封疆缩其地，而中庭之歌舞犹喧；战血枯其人，而满座之貂貚自若。我辈书生，既无诛贼讨乱之柄，而一片报国之忱，惟于寸楮尺只字间见之；使天下之须眉而妇人者，亦耸然有起色。集峭第三。 \\n 忠孝吾家之宝，经史吾家之田。 \\n 闲到白头真是拙，醉逢青眼不知狂。 \\n 兴之所到，不妨呕出惊人心，故不然，也须随场作戏。 \\n 放得俗人心下，方可为丈夫。放得丈夫心下，方名为仙佛。放得仙佛心下，方名为得道。 \\n 吟诗劣于讲学，骂座恶于足恭。两而揆之，宁为薄行狂夫，不作厚颜君子。 \\n 观人题壁，便识文章。 \\n 宁为真士夫，不为假道学。 \\n 宁为兰摧玉折，不作萧敷艾荣。 \\n 随口利牙，不顾天荒地老；翻肠倒肚，那管鬼哭神愁。 \\n 身世浮名，余以梦蝶视之，断不受肉眼相看。 \\n 达人撒手悬崖，俗子沉身苦海。 \\n 销骨口中，生出莲花九品，铄金舌上，容他鹦鹉千言。 \\n 少言语以当贵，多著述以当富，载清名以当车，咀英华以当肉。 \\n 竹外窥莺，树外窥水，峰外窥云，难道我有意无意；鸟来窥人，月来窥酒，雪来窥书，却看他有情无情。 \\n 体裁如何，出月隐山；情景如何，落日映屿；气魄如何，收露敛色；议论如何，回飙拂渚。 \\n 有大通必有大塞，无奇遇必无奇穷。 \\n 雾满杨溪，玄豹山间偕日月；云飞翰苑，紫龙天外借风雷。 \\n 西山霁雪，东岳含烟；驾凤桥以高飞，登雁塔而远眺。 \\n 一失脚为千古恨，再回头是百年人。 \\n 居轩冕之中，不可无山林的气味；处林泉之下，须常怀廊庙的经纶。 \\n 学者要有兢业的心思，又要有潇洒的趣味。 \\n 平民种德施惠，是无位之卿相；仕夫贪食财好货，乃有爵的乞人。 \\n 烦恼场空，身住清凉世界；营求念绝，心归自在乾坤。 \\n 觑破兴衰究竟，人我得失冰消；阅尽寂寞繁华，豪杰心肠灰冷。 \\n 名衲谈禅，必执经升座，便减三分禅理。 \\n 穷通之境未遭，主持之局已定；老病之势未催，生死之关先破。求之今世，谁堪语此？ \\n 一纸八行，不遇寒温之句；鱼腹雁足，空有往来之烦。是以嵇康不作，严光口传，豫章掷之水中，陈秦挂之壁上。 \\n 枝头秋叶，将落犹然恋树；檐前野鸟，除死方得离笼。人之处世，可怜如此。 \\n 士人有百折不回之真心，才有万变不穷之妙用。 \\n 立业建功，事事要从实地着脚；若少慕声闻，便成伪果。讲道修德，念念要从虚处立基；若稍计功效，便落尘情。 \\n 执拗者福轻，而圆融之人其禄必厚；操切者寿夭，而宽厚之士其年必长；故君子不言命，养性即所以立命；亦不言天，尽人自可以回天。 \\n 才智英敏者，宜以学问摄其躁；气节激昂者，当以德性融其偏。 \\n 苍蝇附骥，捷则捷矣，难辞处后之羞；茑萝依松，高则高矣，未免仰攀之耻。所以君子宁以风霜自挟，毋为鱼鸟亲人。 \\n 伺察以为明者，常因明而生暗，故君子以恬养智；奋迅以求速者，多因速而致迟，故君子以动持轻。 \\n 有面前之誉易，无背后之毁难；有乍交之欢易，无久处之厌难。 \\n 宇宙内事，要力担当，又要善摆脱。不担当，则无经世之事业，不摆脱，则无出世之襟期。 \\n 待人而留有余不尽之恩，可以维系无厌之人心；御事而留有余不尽之智，可以堤防不测之事变。 \\n 无事如有事时堤防，可以弭意外之变；有事如无事时镇定，可以销局中之危。 \\n 爱是万缘之根，当知割舍；识是众欲之本，要力扫除。 \\n 舌存，常见齿亡，刚强终不胜柔弱；户朽，未闻枢蠹，偏执岂及圆融。 \\n 荣宠旁边辱等待，不必扬扬；困穷背后福跟随，何须戚戚。 \\n 看破有尽身躯，万境之尘缘自息；悟入无怀境界，一轮之心月独明。 \\n 霜天闻鹤唳，雪夜听鸡鸣，得乾坤清绝之气；晴空看鸟飞，活水观鱼戏，识宇宙活泼之机。 \\n 斜阳树下，闲随老衲清谈；深雪堂中，戏与骚人白战。 \\n 山月江烟，铁笛数声，便成清赏；天风海涛，扁舟一叶，大是奇观。 \\n 秋风闭户，夜雨挑灯，卧读离骚泪下；霁日寻芳，春宵载酒，闲歌乐府神怡。 \\n 云水中载酒，松篁里煎茶，岂必銮坡侍宴；山林下著书，花鸟间得句，何须凤沼挥毫。 \\n 人生不好古，象鼎牺樽，变为瓦缶；世道不怜才，凤毛麟角，化作灰尘。 \\n 要做男子，须负刚肠，欲学古人，当坚苦志。 \\n 风尘善病，伏枕处一片青山；岁月长吟，操觚时千篇白雪。 \\n 亲兄弟折箸，壁合翻作瓜分；士大夫爱钱，书香化为铜臭。 \\n 心为形役，尘世马牛；身被名牵，樊笼鸡骛。 \\n 懒见俗人，权辞托病；怕逢尘事，诡迹逃禅。 \\n 人不通古今，襟裾马牛；士不晓廉耻，衣冠狗彘。 \\n 道院吹笙，松风袅袅；空门洗钵，花雨纷纷。 \\n 囊无阿堵物，岂便求人；盘有水晶盐，犹堪留客。 \\n 种两倾负郭田，量晴校雨；寻几个知心友，弄月嘲风。 \\n 着屐登山，翠微中独逢老衲；乘桴浮海，雪浪里群傍闲鸥。 \\n 才士不妨泛驾，辕下驹吾弗愿也；诤臣岂合摸棱，殿上虎君无尤焉。 \\n 荷钱榆荚，飞来都作青蚨；柔玉温香，观想可成白骨。 \\n 旅馆题蕉，一路留来魂梦谱；客途惊雁，半天寄落别离书。 \\n 歌儿带烟霞之致，舞女具邱壑之资；生成世外风姿，不惯尘中物色。 \\n 今古文章，只在苏东坡鼻端定优劣；一时人品，却从阮嗣宗眼内别雌黄。 \\n 魑魅满前，笑着阮家无鬼论；炎嚣阅世，愁披刘氏北风图。 \\n 气夺山川，色结烟霞。 \\n 诗思在灞凌桥上，微吟处，林岫便已浩然；野趣在镜湖曲边，独往时，山川自相映发。 \\n 至音不合众听，故伯牙绝弦；至宝不同众好，故卞和泣玉。 \\n 看文字，须如猛将用兵，直是鏖战一阵；亦如酷吏治狱，直是推勘到底，决不恕他。 \\n 名山乏侣，不解壁上芒鞋；好景无诗，虚携囊中锦字。 \\n 辽水无极，雁山参云，闺中风暖，陌上草薰。 \\n 秋露如珠，秋月如珪；明月白露，光阴往来；与子之别，思心徘徊。 \\n 声应气求之夫，决不在于寻行数墨之士；风行水上之文，决不在于一字一句之奇。 \\n 借他人之酒杯，浇自己之礧磈。 \\n 春至不知湘水深，日暮忘却巴陵道。 \\n 奇曲雅乐，所以禁淫也；锦绣黼黻，所以御暴也。缛则太过，是以檀卿刺郑声，周人伤北里。 \\n 静若清夜之列宿，动若流彗之互奔。 \\n 振骏气以摆雷，飞雄光以倒电。 \\n 停之如栖鹄，挥之如惊鸿，飘缨蕤于轩幌，发晖曜于群龙。 \\n 始缘甍而冒栋，终开帘而入隙；初便娟于墀庑，未萦盈于帷席。 \\n 云气荫于丛蓍，金精养于秋菊；落叶半床，狂花满屋。 \\n 雨送添砚之水，竹供扫榻之风。 \\n 血三年而藏碧，魂一变而成红。 \\n 举黄花而乘月艳，笼黛叶而卷云翘。 \\n 垂纶帘外，疑钩势之重悬；透影窗中，若镜光之开照。 \\n 叠轻蕊而矜暖，布重泥而讶湿；迹似连珠，形如聚粒。 \\n 霄光分晓，出虚窦以双飞；微阴合瞑，舞低檐而并入。 \\n 任他极有见识，看得假认不得真；随你极有聪明，卖得巧藏不得拙。 \\n 伤心之事，即懦夫亦动怒发；快心之举，虽愁人亦开笑颜。 \\n 论官府不如论帝王，以佐史臣之不逮；谈闺阃不如谈艳丽，以补风人之见遗。 \\n 是技皆可成名天下，唯无技之人最苦；片技即足自立天下，唯多技之人最劳。 \\n 傲骨、侠骨、媚骨，即枯骨可致千金；冷语、隽语、韵语，即片语亦重九鼎。 \\n 议生草莽无轻重，论到家庭无是非。 \\n 圣贤不白之衷，托之日月；天地不平之气，托之风雷。 \\n 风流易荡，佯狂近颠。 \\n 书载茂先三十乘，便可移家；囊无子美一文钱，尽堪结客。 \\n 有作用者，器宇定是不凡；有受用者，才情决然不露。夫人有短，所以见长。 \\n 松枝自是幽人笔，竹叶常浮野客杯。且与少年饮美酒，往来射猎西山头。 \\n 好山当户天呈画，古寺为邻僧报钟。 \\n 瑶草与芳兰而并茂，苍松齐古柏以增龄。 \\n 群鸿戏海，野鹤游天。 \\n 醉古堂剑扫卷四　集灵 \\n 天下有一言之微，而千古如新，一字之义，而百世如见者，安可泯灭之？故风雷雨露，天之灵，山川名物，地之灵，语言文字，人之灵；毕三才之用，无非一灵以神其间，而又何可泯灭之？集灵第四。 \\n 投刺空劳，原非生计；曳裾自屈，岂是交游。 \\n 事遇快意处当转，言遇快意处当住。 \\n 俭为贤德，不可着意求贤；贫是美称，只是难居其美。 \\n 志要高华，趣要淡泊。 \\n 眼里无点灰尘，方可读书千卷；胸中没些渣滓，才能处世一番。 \\n 眉上几分愁，且去观棋酌酒；心中多少乐，只来种竹浇花。 \\n 茅屋竹窗，贫中之趣，何须脚到李侯门；草帖画谱，闲里所需，直凭心游杨子宅。 \\n 好香用以熏德，好纸用以垂世，好笔用以生花，好墨用以焕彩，好茶用以涤烦，好酒用以消忧。 \\n 声色娱情，何若净几明窗，一坐息顷；利荣驰念，何若名山胜景，一登临时。 \\n 竹篱茅舍，石屋花轩，松柏群吟，藤萝翳景；流水绕户，飞泉挂檐；烟霞欲栖，林壑将瞑。中处野叟山翁四五，予以闲身，作此中主人。坐沉红烛，看遍青山，消我情肠，任他冷眼。 \\n 问妇索酿，瓮有新刍；呼童煮茶，门临好客。 \\n 花前解佩，湖上停桡，弄月放歌，采莲高醉；晴云微袅，渔笛沧浪，华句一垂，江山共峙。 \\n 胸中有灵丹一粒，方能点化俗情，摆脱世故。 \\n 独坐丹房，潇然无事，烹茶一壶，烧香一炷，看达摩面壁图。垂帘少顷，不觉心净神清，气柔息定，濛濛然如混沌境界，意者揖达摩与之乘槎而见麻姑也。 \\n 无端妖冶，终成泉下骷髅；有分功名，自是梦中蝴蝶。 \\n 累月独处，一室萧条；取云霞为伴侣，引青松为心知。或稚子老翁，闲中来过，浊酒一壶，蹲鸱一盂，相共开笑口，所谈浮生闲话，绝不及市朝。客去关门，了无报谢，如是毕余生足矣。 \\n 半坞白云耕不尽，一潭明月钓无痕。 \\n 茅檐外，忽闻犬吠鸡鸣，恍似云中世界；竹窗下，唯有蝉吟鹊噪，方知静里乾坤。 \\n 如今休去便休去，若觅了时无了时。若能行乐，即今便好快活。身上无病，心上无事，春鸟是笙歌，春花是粉黛。闲得一刻，即为一刻之乐，何必情Q欲Y乃为乐耶？ \\n 开眼便觉天地阔，挝鼓非狂；林卧不知寒暑，上床空算。 \\n 惟俭可以助廉，惟恕可以成德。 \\n 山泽未必有异士，异士未必在山泽。 \\n 业净六根成慧眼，身无一物到茅庵。 \\n 人生莫如闲，太闲反生恶业；人生莫如清，太清反类俗情。 \\n 不是一番寒彻骨，怎得梅花扑鼻香。念头稍缓时，便宜庄诵一遍。 \\n 梦以昨日为前身，可以今夕为来世。 \\n 读史要耐讹字，正如登山耐仄路，蹈雪耐危桥，闲居耐俗汉，看花耐恶酒，此方得力。 \\n 世外交情，惟山而已。须有大观眼，济胜具，久住缘，方许与之莫逆。 \\n 九山散樵迹，俗间徜徉自肆，遇佳山水处，盘礴箕踞，四顾无人，则划然长啸，声振林木；有客造榻与语，对曰：“余方游华胥，接羲皇，未暇理君语。”客之去留，萧然不以为意。 \\n 择池纳凉，不若先除热恼；执鞭求富，何如急遣穷愁。 \\n 万壑疏风清，两耳闻世语，急须敲玉磬三声；九天凉月净，初心诵其经，胜似撞金钟百下。 \\n 无事而忧，对景不乐，即自家亦不知是何缘故，这便是一座活地狱，更说甚么铜床铁柱，剑树刀山也。 \\n 烦恼之场，何种不有，以法眼照之，奚啻蝎蹈空花。 \\n 上高山，入深林，穷回溪，幽泉怪石，无远不到；到则拂草而坐，倾壶而醉，醉则更相枕藉以卧，意亦甚适，梦亦同趣。 \\n 闭门阅佛书，开门接佳客，出门寻山水，此人生三乐。 \\n 客散门扃，风微日落，碧月皎皎当空，花阴徐徐满地；近檐鸟宿，远寺钟鸣，荼铛初熟，酒瓮乍开；不成八韵新诗，毕竟一个俗气。 \\n 不作风波于世上，自无冰炭到胸中。 \\n 秋月当天，纤云都净，露坐空阔去处，清光冷浸，此身如在水晶宫里，令人心胆澄澈。 \\n 遗子黄金满箧，不如教子一经。 \\n 凡醉各有所宜。醉花宜昼，袭其光也；醉雪宜夜，清其思也；醉得意宜唱，宣其和也；醉将离宜击钵，壮其神也；醉文人宜谨节奏，畏其侮也；醉俊人宜益觥盂加旗帜，助其怒也；醉楼宜暑，资其清也；醉水宜秋，泛其爽也。此皆审其宜，考其景，反此则失饮矣。 \\n 竹风一阵，飘飏茶灶疏烟；梅月半湾，掩映书窗残雪。 \\n 厨冷分山翠，楼空入水烟。 \\n 闲疏滞叶通邻水；拟典荒居作小山。 \\n 聪明而修洁，上帝固录清虚；文墨而贪残，冥官不受词赋。 \\n 破除烦恼，二更山寺木鱼声；见彻性灵，一点云堂优钵影。 \\n 兴来醉倒落花前，天地即为衾枕；机息坐忘磐石上，古今尽属蜉蝣。 \\n 老树着花，更觉生机郁勃；秋禽弄舌，转令幽兴潇疏。 \\n 完得心上之本来，方可言了心；尽得世间之常道，才堪论出世。 \\n 雪后寻梅，霜前访菊，雨际护兰，风外听竹；固野客之闲情，实文人之深趣。 \\n 结一草堂，南洞庭月，北蛾眉雪，东泰岱松，西潇湘竹；中具晋高僧支法，八尺沉香床。浴罢温泉，投床鼾睡，以此避暑，讵不乐也？ \\n 人有一字不识，而多诗意；一偈不参，而多禅意；一勺不濡，而多酒意；一石不晓，而多画意；淡宕故也。 \\n 以看世人青白眼，转而看书，则圣贤之真见识；以议论人雌黄口，转而论史，则左狐之真是非。 \\n 事到全美处，怨我者不能开指摘之端；行到至污处，爱我者不能施掩护之法。 \\n 必出世者，方能入世，不则世缘易堕；必入世者，方能出世，不则空趣难持。 \\n 调性之法，急则佩韦，缓则佩弦；谐情之法，水则从舟，陆则从车。 \\n 才人之行多放，当以正敛之；正人之行多板，当以趣通之。 \\n 人有不及，可以情恕；非义相干，可以理遣。佩此两言，足以游世。 \\n 冬起欲迟，夏起欲早；春睡欲足，午睡欲少。 \\n 无事当学白乐天之嗒然，有客宜仿李建勋之击磬。 \\n 郊居，诛茅结屋，云霞栖梁栋之间，竹树在汀洲之外；与二三之同调，望衡对宇，联接巷陌；风天雪夜，买酒相呼；此时觉曲生气味，十倍市饮。 \\n 万事皆易满足，惟读书终身无尽；人何不以不知足一念加之书。又云：读书如服药，药多力自行。 \\n 醉后辄作草书十数行，便觉酒气拂拂，从十指出也。 \\n 书引藤为架，人将薜作衣。 \\n 从江干溪畔，箕踞石上，听水声浩浩潺潺，粼粼冷冷，恰似一部天然之乐韵，疑有湘灵在水中鼓瑟也。 \\n 鸿中叠石，常论高下，但有木阴水气，便自超绝。 \\n 段由夫携瑟，就松风涧响之间曰，三者皆自然之声，正合类聚。 \\n 高卧闲窗，绿阴清昼，天地何其寥廓也。 \\n 少学琴书，偶爱清净，开卷有得，便欣然忘食；见树木交映，时鸟变声，亦复欢然有喜。常言五六月，卧北窗下，遇凉风暂至，自谓羲皇上人。 \\n 空山听雨，是人生如意事。听雨必于空山破寺中，寒雨围炉，可以烧败叶，烹鲜笋。 \\n 鸟啼花落，欣然有会于心。遣小奴，挈瘿樽，酤白酒，釂一梨花瓷盏；急取诗卷，快读一过以咽之，萧然不知其在尘埃间也。 \\n 闭门即是深山，读书随处净土。 \\n 千岩竞秀，万壑争流，草木蒙笼其上，若云兴霞蔚。 \\n 从山阴道上行，山川自相映发，使人应接不暇；若秋冬之际，犹难为怀。 \\n 欲见圣人气象，须于自己胸中洁净时观之。 \\n 执笔惟凭于手熟，为文每事于口占。 \\n 箕踞于班竹林中，徙倚于青矶石上；所有道笈梵书，或校雠四五字，或参讽一两章。茶不甚精，壶亦不燥，香不甚良，灰亦不死；短琴无曲而有弦，长讴无腔而有音。激气发于林樾，好风逆之水涯，若非羲皇以上，定亦稽阮之间。 \\n 闻人善则疑之，闻人恶则信之，此满腔杀机也。 \\n 士君子尽心利济，使海内少他不得，则天亦自然少他不得，即此便是立命。 \\n 读书不独变气质，且能养精神，盖理义收缉故也。 \\n 周旋人事后，当诵一部清静经；吊丧问疾后，当念一通扯淡歌。 \\n 卧石不嫌于斜，立石不嫌于细，倚石不嫌于薄，盆石不嫌于巧，山石不嫌于拙。 \\n 雨过生凉境闲情，适邻家笛韵，与晴云断雨逐听之，声声入肺肠。 \\n 不惜费，必至于空乏而求人；不受享，无怪乎守财而遗诮。 \\n 园亭若无一段山林景况，只以壮丽相炫，便觉俗气扑人。 \\n 餐霞吸露，聊驻红颜；弄月嘲风，闲销白日。 \\n 清之品有五：睹标致，发厌俗之心，见精洁，动出尘之想，名曰清兴；知蓄书史，能亲笔砚，布景物有趣，种花木有方，名曰清致；纸裹中窥钱，瓦瓶中藏粟，困顿于荒野，摈弃乎血属，名曰清苦；指幽僻之耽，夸以为高，好言动之异，标以为放，名曰清狂；博极今古，适情泉石，文韵带烟霞，行事绝尘俗，名曰清奇。 \\n 对棋不若观棋，观棋不若弹瑟，弹瑟不若听琴。古云：“但识琴中趣，何劳弦上音。”斯言信然。 \\n 奕秋往矣，伯牙往矣，千百世之下，止存遗谱，似不能尽有益于人。唯诗文字画，足为传世之珍，垂名不朽。总之身后名，不若生前酒耳。 \\n 君子虽不过信人，君子断不过疑人。 \\n 人只把不如我者较量，则自知足。 \\n 折胶铄石，虽累变于岁时；热恼清凉，原只在于心境。所以佛国都无寒暑，仙都长似三春。 \\n 鸟栖高枝，弹射难加；鱼潜深渊，网钓不及；士隐岩穴，祸患焉至。 \\n 于射而得楫让，于碁而得征诛；于忙而得伊周，于闲而得巢许；于醉而得瞿昙，于病而得老庄，于饮食衣服、出作入息，而得孔子。 \\n 前人云：“昼短苦夜长，何不秉烛游？”不当草草看过。 \\n 优人代古人语，代古人笑，代古人愤，今文人为文似之。优人登台肖古人，下台还优人，今文人为文又似之。假令古人见今文人，当何如愤，何如笑，何如语？ \\n 看书只要理路通透，不可拘泥旧说，更不可附会新说。 \\n 简傲不可谓高，谄谀不可谓谦，刻薄不可谓严明，阘茸不可谓宽大。 \\n 作诗能把眼前光景，胸中情趣，一笔写出，便是作者，不必说唐说宋。 \\n 少年休笑老年颠，及到老时颠一般，只怕不到颠时老，老年何暇笑少年。 \\n 饥寒困苦福将至已，饱饫宴游祸将生焉。 \\n 打透生死关，生来也罢，死来也罢；参破名利场，得了也好，失了也好。 \\n 混迹尘中，高视物外；陶情杯酒，寄兴篇咏；藏名一时，尚友千古。 \\n 痴矣狂客，酷好宾朋；贤哉细君，无违夫子。醉人盈座，簪裾半尽；酒家食客满堂，瓶瓮不离米肆。灯烛荧荧，且耽夜酌；爨烟寂寂，安问晨炊。生来不解攒眉，老去弥堪鼓腹。 \\n 皮囊速坏，神识常存，杀万命以养皮囊，罪卒归于神识。佛性无边，经书有限，穷万卷以求佛性，得不属于经书。 \\n 人胜我无害，彼无蓄怨之心；我胜人非福，恐有不测之祸。 \\n 书屋前，列曲槛栽花，凿方池浸月，引活水养鱼；小窗下，焚清香读书，设净几鼓琴，卷疏帘看鹤，登高楼饮酒。 \\n 人人爱睡，知其味者甚鲜；睡则双眼一合，百事俱忘，肢体皆适，尘劳尽消，即黄梁南柯，特余事已耳。静修诗云：“书外论交睡最贤。”旨哉言也。 \\n 过份求福，适以速祸；安分远祸，将自得福。 \\n 倚势而凌人者，势败而人凌；恃财而侮人者，财散而人侮。此循环之道。 \\n 我争者，人必争，虽极力争之，未必得；我让者，人必让，虽极力让之，未必失。 \\n 贫不能享客，而好结客；老不能徇世，而好维世；穷不能买书，而好读奇书。 \\n 沧海日，赤城霞；蛾眉雪，巫峡云；洞庭月，潇湘雨；彭蠡烟，广凌涛；庐山瀑布，合宇宙奇观，绘吾斋壁。少陵诗，摩诘画；左传文，马迁史；薛涛笺，右军帖；南华经，相如赋；屈子离骚，收古今绝艺，置我山窗。 \\n 偶饭淮阴，定万古英雄之眼；醉题便殿，生千秋风雅之光。 \\n 清闲无事，坐卧随心，虽粗衣淡食，自有一段真趣；纷扰不宁，忧患缠身，虽锦衣厚味，只觉万状愁苦。 \\n 我如为善，虽一介寒士，有人服其德；我如为恶，虽位极人臣，有人议其过。 \\n 读理义书，学法帖字；澄心静坐，益友清谈；小酌半醺，浇花种竹；听琴玩鹤，焚香煮茶；泛舟观山，寓意奕棋。虽有他乐，吾不易矣。 \\n 成名每在穷苦日，败事多因得志时。 \\n 宠辱不惊，肝木自宁；动静以敬，心火自定；饮食有节，脾土不泄；调息寡言，肺金自全；怡神寡欲，肾水自足。 \\n 让利精于取利，逃名巧于邀名。 \\n 彩笔描空，笔不落色，而空亦不受染；利刀割水，刀不损锷，而水亦不留痕。 \\n 唾面自干，娄师德不失为雅量；睚眦必报，郭象玄未免为祸胎。 \\n 天下可爱的人，都是可怜人；天下可恶的人，都是可惜人。 \\n 事业文章，随身销毁，而精神万古如新；功名富贵，逐世转移，而气节千载一日。 \\n 读书到快目处，起一切沉沦之色；说话到洞心处，破一切暧昧之私。 \\n 谐臣媚子，极天下聪颖之人；秉正嫉邪，作世间忠直之气。 \\n 隐逸林中无荣辱，道义路上无炎凉。 \\n 闻谤而怒者，谗之囮；见誉而喜者，佞之媒。 \\n 滩浊作画，正如隔帘看月，隔水看花，意在远近之间，亦文章法也。 \\n 藏锦于心，藏绣于口；藏珠玉于咳唾，藏珍奇于笔墨；得时则藏于册府，不得则藏于名山。 \\n 读一篇轩快之书，宛见山青水白；听几句伶俐之语，如看岳立川行。 \\n 读书如竹外溪流，洒然而往；咏诗如苹末风起，勃焉而扬。 \\n 子弟排场，有举止而谢飞扬，难博缠头之锦；主宾御席，务廉隅而少蕴藉，终成泥塑之人。 \\n 取凉于箑，不若清风之徐来；激水于槔，不若甘雨之时降。 \\n 有快捷之才，而无所建用，势必乘愤激之处，一逞雄风；有纵横之论，而无所发明，势必乘簧鼓之场，一恣余力。 \\n 月榭凭栏，飞凌缥缈；云房启户，坐看氤氲。 \\n 发端无绪，归结还自支离；入门一差，进步终成恍惚。 \\n 李纳性辨急，酷尚奕棋，每下子，安详极于宽缓。有时躁怒，家人辈则密以棋具陈于前，纳睹便欣然改容，取子布算，都忘其恚。 \\n 竹里登楼，远窥韵士，聆其谈名理于坐上，而人我之相可忘；花间扫石，时候棋师，观其应危劫于枰间，而胜负之机早决。 \\n 六经为庖厨，百家为异馔；三坟为瑚琏，诸子为鼓吹；自奉得无大奢，请客未必能享。 \\n 说得一句好言，此怀庶几才好．揽了一分闲事，此身永不得闲。 \\n 古人特爱松风，庭院皆植松，每闻其响，欣然往其下，曰：“此可浣尽十年尘胃。” \\n 凡名易居，只有清名难居；凡福易享，只有清福难享。 \\n 贺兰山外虚兮怨，无定河边破镜愁。 \\n 有书癖而无剪裁，徒号书厨；惟名饮而少酝藉，终非名饮。 \\n 飞泉数点雨非雨，空翠几重山又山。 \\n 夜者日之余，雨者月之余，冬者岁之余。当此三余，人事稍疏，正可一意问学。 \\n 树影横床，诗思平凌枕外；云华满纸，字意隐跃行间。 \\n 耳目宽则天地窄，争务短则日月长。 \\n 秋老洞庭，霜清彭泽。 \\n 听静夜之钟声，唤醒梦中之梦；观澄潭之月影，窥见身外之身。 \\n 事有急之不白者，宽之或自明，毋躁急以速其忿；人有操之不从者，纵之或自化，毋操切以益其顽。 \\n 士君子贫不能济物者，遇人痴迷处，出一言提醒之；遇人急难处，出一言解救之，亦是无量功德。 \\n 处父兄骨肉之变，宜从容，不宜激烈；遇朋友交游之失，宜剀切，不宜优游。 \\n 问祖宗之德泽，吾身所享者，是当念其积累之难；问子孙之福祉，吾身所贻者，是要思其倾覆之易。 \\n 韶光去矣，叹眼前岁月无多，可惜年华如疾马；长啸归与，知身外功名是假，好将姓字任呼牛。 \\n 意慕古，先存古，未敢反古；心持世，外厌世，未能离世。 \\n 苦恼世上，度不尽许多痴迷汉，人对之肠热，我对之心冷；嗜欲场中，唤不醒许多伶俐人，人对之心冷，我对之肠热。 \\n 自古及今，山之胜多妙于天成，每坏于人造。 \\n 画家之妙，皆在运笔之先，运思之际；一经点染便减机神。 \\n 长于笔者，文章即如言语；长于舌者，言语即成文章。昔人谓“丹青乃无言之诗，诗句乃有言之画”；余则欲丹青似诗，诗句无言，方许各臻妙境。 \\n 舞蝶游蜂，忙中之闲，闲中之忙；落花飞絮，景中之情，情中之景。 \\n 五夜鸡鸣，唤起窗前明月；一觉睡起，看破梦里当年。 \\n 想到非非想，茫然天际白云；明至无无明，浑矣台中明月。 \\n 逃暑深林，南风逗树；脱帽露顶，沉李浮瓜；火宅炎宫，莲花忽迸；较之陶潜卧北窗下，自称羲皇上人，此乐过半矣。 \\n 霜飞空而漫雾，雁照月而猜弦。 \\n 既景华而凋彩，亦密照而疏明；若春阳之扬蘤，似秋汉之含星。 \\n 景澄则岩岫开镜，风生则芳树流芬。 \\n 类君子之有道，入暗室而不欺；同至人之无迹，怀明义以应时。 \\n 一翻一覆兮如掌，一死一生兮如轮。 \\n 醉古堂剑扫卷五　集素 \\n 袁石公云：“长安风雪夜，古庙冷铺中，乞儿丐僧，齁齁如雷吼，而白髭老贵人，拥锦下帷，求一合眼不得。呜呼！松间明月，槛外青山，未常拒人，而人人自拒者何哉？”集素第五。 \\n 田园有真乐，不潇洒终为忙人；诵读有真趣，不玩味终为鄙夫；山水有真赏，不领会终为漫游；吟咏有真得，不解脱终为套语。 \\n 居处寄吾生，但得其地，不在高广；衣服被吾体，但顺其时，不在纨绮；饮食充吾腹，但适其可，不在膏粱；宴乐修吾好，但致其诚，不在浮靡。 \\n 披卷有余闲，留客坐残良夜月；褰帷无别务，呼童耕破远山云。 \\n 琴觞自对，鹿豕为群；任彼世态之炎凉，从他人情之反覆。 \\n 家居苦事物之扰，惟田舍园亭，别是一番活计；焚香煮茗，把酒吟诗，不许胸中生冰炭。 \\n 客寓多风雨之怀，独禅林道院，转添几种生机；染翰挥毫，翻经问偈，肯教眼底逐风尘。 \\n 茅齐独坐茶频煮，七碗后，气爽神清；竹榻斜眠书漫抛，一枕余，心闲梦稳。 \\n 带雨有时种竹，关门无事锄花；拈笔闲删旧句，汲泉几试新茶。 \\n 余尝净一室，置一几，陈几种快意书，放一本旧法帖；古鼎焚香，素麈挥尘，意思小倦，暂休竹榻。饷时而起，则啜苦茗，信手写汉书几行，随意观古画数幅。心目间，觉洒洒灵空，面上俗尘，当亦扑去三寸。 \\n 但看花开落，不言人是非。 \\n 莫恋浮名，梦幻泡影有限；且寻乐事，风花雪月无穷。 \\n 白云在天，明月在地；焚香煮茗，阅偈翻经；俗念都捐，尘心顿尽。 \\n 暑中尝默坐，澄心闭目，作水观久之，觉肌发洒洒，几阁间似有爽气。 \\n 胸中只摆脱一恋字，便十分爽净，十分自在；人生最苦处，只是此心；沾泥带水，明是知得，不能割断耳。 \\n 无事以当贵，早寝以当富，安步以当车，晚食以当肉；此巧于处贫矣。 \\n 三月茶笋初肥，梅风未困；九月莼鲈正美，秫酒新香；胜友晴窗，出古人法书名画，焚香评赏，无过此时。 \\n 高枕邱中，逃名世外，耕稼以输王税，采樵以奉亲颜；新谷既升，田家大洽，肥羜烹以享神，枯鱼燔而召友；蓑笠在户，桔槔空悬，浊酒相命，击缶长歌，野人之乐足矣。 \\n 为市井草莽之臣，早输国课；作泉石烟霞之主，日远俗情。 \\n 覆雨翻云何险也，论人情，只合杜门；吟风弄月忽颓然，全天真，且须对酒。 \\n 春初玉树参差，冰花错落，琼台奇望，恍坐玄圃，罗浮若非；黄昏月下，携琴吟赏，杯酒留连，则暗香浮动，疏影横斜之趣，何能真实际。 \\n 性不堪虚，天渊亦受鸢鱼之扰；心能会境，风尘还结烟霞之娱。 \\n 身外有身，捉麈尾矢口闲谈，真如画饼；窍中有窍，向蒲团回心究竟，方是力田。 \\n 山中有三乐。薜荔可衣，不羡绣裳；蕨薇可食，不贪粱肉；箕踞散发，可以逍遥。 \\n 终南当户，鸡峰如碧笋左簇，退食时秀色纷纷堕盘，山泉绕窗入厨，孤枕梦回，惊闻雨声也。 \\n 世上有一种痴人，所食闲茶冷饭，何名高致。 \\n 桑林麦陇，高下竞秀；风摇碧浪层层，雨过绿云绕绕。雉雊春阳，鸠呼朝雨，竹篱茅舍，闲以红桃白李，燕紫莺黄，寓目色相，自多村家闲逸之想，令人便忘艳俗。 \\n 云生满谷，月照长空，洗足收衣，正是宴安时节。 \\n 眉公居山中，有客问山中何景最奇，曰：“雨后露前，花朝雪夜。”又问何事最奇，曰：“钓因鹤守，果遣猿收。” \\n 古今我爱陶元亮，乡里人称马少游。 \\n 嗜酒好睡，往往闭门；俯仰进趋，随意所在。 \\n 霜水澄定，凡悬崖峭壁；古木垂萝，与片云纤月；一山映在波中，策杖临之，心境俱清绝。 \\n 亲不抬饭，虽大宾不宰牲；匪直戒奢，侈而可久，亦将免烦劳以安身。 \\n 饥生阳火炼阴精，食饱伤神气不升。 \\n 心苟无事，则息自调；念苟无欲，则中自守。 \\n 文章之妙：语快令人舞，语悲令人泣，语幽令人冷，语怜令人惜，语险令人危，语慎令人密；语怒令人按剑，语激令人投笔，语高令人入云，语低令人下石。 \\n 溪响松声，清听自远；竹冠兰佩，物色俱闲。 \\n 鄙吝一销，白云亦可赠客；渣滓尽化，明月自来照人。 \\n 存心有意无意之间，微云淡河汉；应世不即不离之法，疏雨滴梧桐。 \\n 肝胆相照，欲与天下共分秋月；意气相许，欲与天下共坐春风。 \\n 堂中设木榻四，素屏二，古琴一张，儒道佛书各数卷。乐天既来为主，仰观山，俯听水，傍睨竹树云石，自辰及酉，应接不暇。俄而物诱气和，外适内舒，一宿体宁，再宿心恬，三宿后，颓然嗒然，不知其然而然。 \\n 偶坐蒲团，纸窗上月光渐满，树影参差，所见非空非色；此时虽名衲敲门，山童且勿报也。 \\n 会心处不必在远；翳然林水，便自有濠濮闲想，不觉鸟兽禽鱼，自来亲人。 \\n 茶欲白，墨欲黑；茶欲重，墨欲轻；茶欲新，墨欲陈。 \\n 馥喷五木之香，色冷冰蚕之锦。 \\n 筑风台以思避，构仙阁而入圆。 \\n 客过草堂问：“何感慨而甘栖遯？”余倦于对，但拈古句答曰：“得闲多事外，知足少年中。”问：“是何功课？”曰：“种花春扫雪，看箓夜焚香。”问：“是何利养？”曰：“砚田无恶岁，酒国有长春。”问：“是何还往？”曰：“有客来相访，通名是伏羲。” \\n 山居胜于城市，盖有八德：不责苛礼，不见生客，不混酒肉，不竞田产，不闻炎凉，不闹曲直，不微文逋，不谈士籍。 \\n 采茶欲精，藏茶欲燥，烹茶欲洁。 \\n 茶见日而味夺，墨见日而色灰。 \\n 磨墨如病儿，把笔如壮夫。 \\n 园中不能辨奇花异石，惟一片树阴，半庭藓迹，差可会心忘形。友来或促膝剧论，或鼓掌欢笑，或彼谈我听，或彼默我喧，而宾主两忘。 \\n 尘缘割断，烦恼从何处安身；世虑潜消，清虚向此中立脚。 \\n 檐前绿蕉黄葵，老少叶，鸡冠花，布满阶砌。移榻对之，或枕石高眠，或捉尘清话。门外车马之尘滚滚，了不相关。 \\n 夜寒坐小室中，拥炉闲话。渴则敲冰煮茗；饥则拨火煨芋。 \\n 阿衡五就，那如莘野躬耕；诸葛七擒，争似南阳抱膝。 \\n 饭后黑甜，日中薄醉，别是洞天；茶铛酒臼，轻案绳床，寻常福地。 \\n 翠竹碧梧，高僧对奕；苍苔红叶，童子煎茶。 \\n 久坐神疲，焚香仰卧；偶得佳句，即令毛颖君就枕掌记，不则展转失去。 \\n 和雪嚼梅花，羡道人之铁脚；烧丹染香履，称先生之醉吟。 \\n 灯下玩花，帘内看月，雨后观景，醉里题诗，梦中闻书声，皆有别趣。 \\n 王思远扫客坐留，不若杜门；孙仲益浮白俗谈，足当洗耳。 \\n 铁笛吹残，长啸数声，空山答响；胡麻饭罢，高眠一觉，茂树屯阴。 \\n 编茅为屋，叠石为阶，何处风尘可到；据梧而吟，烹茶而语，此中幽兴偏长。 \\n 皂囊白简，被人描尽半生；黄帽青鞋，任我逍遥一世。 \\n 清闲之人不可惰其四肢，又须以闲人做闲事：临古人帖，温昔年书；拂几微尘，洗砚宿墨；灌园中花，扫林中叶。觉体少倦，放身匡床上，暂息半晌可也。 \\n 待客当洁不当侈，无论不能继，亦非所以惜福。 \\n 葆真莫如少思，寡过莫如省事；善应莫如收心，解谬莫如澹志。 \\n 世味浓，不求忙而忙自至；世味淡，不偷闲而闲自来。 \\n 盘餐一菜，永绝腥膻，饭僧宴客，何烦六甲行厨；茆屋三楹，仅蔽风雨，扫地焚香，安用数童缚帚。 \\n 以俭胜贫，贫忘；以施代侈，侈化；以省去累，累消；以逆炼心，心定。 \\n 净几明窗，一轴画，一囊琴，一只鹤，一瓯茶，一炉香，一部法帖；小园幽径，几丛花，几群鸟，几区亭，几拳石，几池水，几片闲云。 \\n 花前无烛，松叶堪燃；石畔欲眠，琴囊可枕。 \\n 流年不复记，但见花开为春，花落为秋；终岁无所营，惟知日出而作，日入而息。 \\n 脱巾露项，斑文竹箨之冠；倚枕焚香，半臂华山之服。 \\n 谷雨前后，为和凝汤社，双井白茅，湖州紫笋，扫臼涤铛，征泉选火。以王濛为品司，卢仝为执权，李赞皇为博士，陆鸿渐为都统。聊消渴吻，敢讳水淫，差取婴汤，以供茗战。 \\n 窗前落月，户外垂萝；石畔草根，桥头树影；可立可卧，可坐可吟。 \\n 亵狎易契，日流于放荡；庄厉难亲，日进于规矩。 \\n 甜苦备尝，好丢手，世味浑如嚼蜡；生死事大，急回头，年光疾于跳丸。 \\n 若富贵，由我力取，则造物无权；若毁誉，随人脚根，则谗夫得志。 \\n 清事不可着迹。若衣冠必求奇古，器用必求精良，饮食必求异巧，此乃清中之浊，吾以为清事之一蠹。 \\n 吾之一身，常有少不同壮，壮不同老；吾之身后，焉有子能肖父，孙能肖祖？如此期，必属妄想，所可尽者，惟留好样与儿孙而已。 \\n 若想钱，而钱来，何故不想；若愁米，而米至，人固当愁。晓起依旧贫穷，夜来徒多烦恼。 \\n 半窗一几，远兴闲思，天地何其寥阔也；清晨端起，亭午高眠，胸襟何其洗涤也。 \\n 行合道义，不卜自吉；行悖道义，纵卜亦凶。人当自卜，不必问卜。 \\n 奔走于权幸之门，自视不胜其荣，人窃以为辱；经营于利名之场，操心不胜其苦，己反以为乐。 \\n 宇宙以来有治世法，有傲世法，有维世法，有出世法，有垂世法。唐虞垂衣，商周秉钺，是谓治世；巢父洗耳，褒公瞠目，是谓傲世；首阳轻周，桐江重汉，是谓维世；青牛度关，白鹤翔云，是谓出世；若乃鲁儒一人，邹传七篇，始谓垂世。 \\n 书室中修行法：心闲手懒，则观法帖，以其可逐字放置也；手闲心懒，则治迂事，以其可作可止也；心手俱闲，则写字作诗文，以其可以兼济也；心手俱懒，则坐睡，以其不强役于神也；心不甚定，宜看诗及杂短故事，以其易于见意不滞于久也；心闲无事，宜看长篇文字，或经注，或史传，或古人文集，此又甚宜于风雨之际及寒夜也。又曰：“手冗心闲则思，心冗手闲则卧，心手俱闲，则著作书字，心手俱冗，则思早毕其事，以宁吾神。” \\n 片时清畅，即享片时；半景幽雅，即娱半景；不必更起姑待之心。 \\n 一室经行，贤于九衢奔走；六时礼佛，清于五夜朝天。 \\n 会意不求多，数幅晴光摩诘画；知心能有几，百篇野趣少陵诗。 \\n 醇醪百斛，不如一味太和之汤；良药千包，不如一服清凉之散。 \\n 闲暇时，取古人快意文章，朗朗读之，则心神超逸，须眉开张。 \\n 修净土者，自净其心，方寸居然莲界；学禅坐者，达禅之理，大地尽作蒲团。 \\n 衡门之下，有琴有书，载弹载咏，爰得我娱；岂无他好，乐是幽居。朝为灌园，夕偃蓬庐。 \\n 因葺旧庐，疏渠引泉，周以花木，日哦其间；故人过逢，瀹茗奕棋，杯酒淋浪，殆非尘中物也。 \\n 逢人不说人间事，便是人间无事人。 \\n 闲居之趣，快活有五。不与交接，免拜送之礼，一也；终日可观书鼓琴，二也；睡起随意，无有拘碍，三也；不闻炎凉嚣杂，四也；能课子耕读，五也。 \\n 虽无丝竹管弦之盛，一觞一咏，亦足以畅叙幽情。 \\n 独卧林泉，旷然自适，无利无营，少思寡欲，修身出世法也。 \\n 茅屋三间，木榻一枕，烧高香，啜苦茗，读数行书，懒倦便高卧松梧之下，或科头行吟。日常以苦茗代肉食，以松石代珍奇，以琴书代益友，以著述代功业，此亦乐事。 \\n 挟怀朴素，不乐权荣；栖迟僻陋，忽略利名；葆守恬淡，希时安宁；晏然闲居，时抚瑶琴。 \\n 人生自古七十少，前除幼年后除老。中间光景不多时，又有阴晴与烦恼。到了中秋月倍明，到了清明花更好。花前月下得高歌，急须漫把金樽倒。世上财多赚不尽，朝里官多做不了。官大钱多身转劳，落得自家头白早。请君细看眼前人，年年一分埋青草。草里多多少少坟，一年一半无人扫。 \\n 饥乃加餐，菜食美于珍味；倦然后睡，草蓐胜似重裀。 \\n 流水相忘游鱼，游鱼相忘流水，即此便是天机；太空不碍浮云，浮云不碍太空，何处别有佛性？ \\n 颇怀古人之风，愧无素屏之赐，则青山白云，何在非我枕屏。 \\n 江山风月，本无常主，闲者便是主人。 \\n 入室许清风，对饮惟明月。 \\n 山房置一钟，每于清晨良宵之下，用以节歌，令人朝夕清心，动念和平。李秃谓：“有杂想，一击遂忘；有愁思，一撞遂扫。”知音哉！ \\n 潭涧之间，清流注泻，千岩竞秀，万壑争流，却自胸无宿物，漱清流，令人濯濯清虚，日来非惟使人情开涤，可谓一往有深情。 \\n 林泉之浒，风飘万点，清露晨流，新桐初引，萧然无事，闲扫落花，足散人怀。 \\n 浮云出岫，绝壁天悬，日月清朗，不无微云点缀。看云飞轩轩霞举，踞胡床与友人咏谑，不复滓秽太清。 \\n 山房之磬，虽非绿玉，沉明轻清之韵，尽可节清歌洗俗耳。山居之乐，颇惬冷趣，煨落叶为红炉，况负暄于岩户。土鼓催梅，荻灰暖地，虽潜凛以萧索，见素柯之凌岁。同云不流，舞雪如醉，野因旷而冷舒，山以静而不晦。枯鱼在悬，浊酒已注，朋徒我从，寒盟可固，不惊岁暮于天涯，即是挟纩于孤屿。 \\n 步障锦千层，氍毹紫万叠，何似编叶成帏，聚茵为褥？绿阴流影清入神，香气氤氲彻人骨，坐来天地一时宽，闲放风流晓清福。 \\n 送春而血泪满腮，悲秋而红颜惨目。 \\n 翠羽欲流，碧云为飏。 \\n 郊中野坐，固可班荆；径里闲谈，最宜拂石。侵云烟而独冷，移开清啸胡床，藉草木以成幽，撤去庄严莲界。况乃枕琴夜奏，逸韵更扬；置局午敲，清声甚远；洵幽栖之胜事，野客之虚位也。 \\n 饮酒不可认真，认真则大醉，大醉则神魂昏乱。在书为沉湎，在诗为童羖，在礼为豢豕，在史为狂药。何如但取半酣，与风月为侣？ \\n 家鸳鸯湖滨，饶兼葭凫鹥，水月澹荡之观。客啸渔歌，风帆烟艇，虚无出没，半落几上，呼野衲而泛斜阳，无过此矣！ \\n 雨后卷帘看霁色，却疑苔影上花来。 \\n 月夜焚香，古桐三弄，便觉万虑都忘，妄想尽绝。试看香是何味，烟是何色，穿窗之白是何影，指下之余是何音，恬然乐之而悠然忘之者，是何趣，不可思量处，是何境？ \\n 贝叶之歌无碍，莲花之心不染。 \\n 河边共指星为客，花里空瞻月是卿。 \\n 人之交友，不出趣味两字，有以趣胜者，有以味胜者。然宁饶于味，而无饶于趣。 \\n 守恬淡以养道，处卑下以养德，去嗔怒以养性，薄滋味以养气。 \\n 吾本薄福人，宜行惜福事；吾本薄德人，宜行厚德事。 \\n 知天地皆逆旅，不必更求顺境；视众生皆眷属，所以转成冤家。 \\n 只宜于着意处写意，不可向真景处点景。 \\n 只愁名字有人知，涧边幽草；若问清盟谁可托，沙上闲鸥。山童率草木之性，与鹤同眠；奚奴领歌咏之情，检韵而至。闭户读书，绝胜入山修道；逢人说法，全输兀坐扪心。 \\n 砚田登大有，虽千仓珠粟，不输两税之征，文锦运机杼，纵万轴龙文，不犯九重之禁。 \\n 步明月于天衢，览锦云于江阁。 \\n 幽人清课，讵但啜茗焚香；雅士高盟，不在题诗挥翰。 \\n 以养花之情自养，则风情日闲；以调鹤之性自调，则真性自美。 \\n 热汤如沸，茶不胜酒；幽韵如云，酒不胜茶。茶类隐，酒类侠。酒固道广，茶亦德素。 \\n 老去自觉万缘都尽，那管人是人非；春来倘有一事关心，只在花开花谢。 \\n 是非场里，出人逍遥；顺逆境中，纵横自在。竹密何妨水过，山高不碍云飞。 \\n 口中不设雌黄，眉端不挂烦恼，可称烟火神仙；随意而栽花柳，适性以养禽鱼，此是山林经济。 \\n 午睡醒来，颓然自废，身世庶几浑忘；晚炊既收，寂然无营，烟火听其更举。 \\n 花开花落春不管，拂意事休对人言；水暖水寒鱼自知，会心处还期独赏。 \\n 心地上无风涛，随在皆青山绿水；性天中有化育，触处见鱼跃鸢飞。 \\n 宠辱不惊，闲看庭前花开花落；去留无意，漫随天外云卷云舒。斗室中万虑都捐，说甚画栋飞云，珠帘卷雨；三杯后一真自得，谁知素弦横月，短笛吟风。 \\n 得趣不在多，盆池拳石间，烟霞具足；会景不在远，蓬窗竹屋下，风月自赊。 \\n 会得个中趣，五湖之烟月尽入寸衷：破得眼前机，千古之英雄都归掌握。 \\n 细雨闲开卷，微风独弄琴。 \\n 水流任意景常静，花落虽频心自闲。 \\n 残醺供白醉，傲他附热之蛾；一枕余黑甜，输却分香之蝶。闲为水竹云山主，静得风花雪月权。 \\n 半幅花笺入手，剪裁就腊雪春冰；一条竹杖随身，收拾尽燕云楚水。 \\n 心与竹俱空，问是非何处安觉；貌偕松共瘦，知忧喜无由上眉。 \\n 芳菲林圃看蜂忙，觑破几多尘情世态；寂寞衡茆观燕寝，发起一种冷趣幽思。 \\n 何地非真境？何物非真机？芳园半亩，便是旧金谷；流水一湾，便是小桃源。林中野鸟数声，便是一部清鼓吹；溪上闲云几片，便是一幅真画图。 \\n 人在病中，百念灰冷，虽有富贵，欲享不可，反羡贫贱而健者。是故人能于无事时常作病想。一切名利之心，自然扫去。 \\n 竹影入帘，蕉阴荫槛，故蒲团一卧，不知身在冰壶鲛室。 \\n 霜降木落时，入疏林深处，坐树根上，飘飘叶点衣袖，而野鸟从梢飞来窥人。荒凉之地，殊有清旷之致。 \\n 明窗之下，罗列图史琴尊以自娱。有兴则泛小舟，吟啸览古于江山之间。渚茶野酿，足以消忧；莼鲈稻蟹，足以适口。又多高僧隐士，佛庙绝胜。家有园林，珍花奇石，曲沼高台，鱼鸟流连，不觉日暮。 \\n 山中莳花种草，足以自娱，而地朴人荒，泉石都无，丝竹绝响，奇士雅客亦不复过，未免寂寞度日。然泉石以水竹代，丝竹以莺舌蛙吹代，奇士雅客以蠹简代，亦略相当。 \\n 闲中觅伴书为上，身外无求睡最安。 \\n 栽花种竹，未必果出闲人；对酒当歌，难道便称侠士？ \\n 虚堂留烛，抄书尚存老眼；有客到门，挥麈但说青山。 \\n 帝子之望巫阳，远山过雨；王孙之别南浦，芳草连天。 \\n 室距桃源，晨夕恒滋兰菃；门开杜径，往来惟有羊裘。 \\n 枕长林而披史，松子为餐；入丰草以投闲，蒲根可服。 \\n 一泓溪水柳分开，尽道清虚搅破；三月林光花带去，莫言香分消残。 \\n 荆扉昼掩，闲庭宴然，行云流水襟怀；隐不违亲，贞不绝俗，太山乔岳气象。 \\n 窗前独榻频移，为亲夜月；壁上一琴常挂，时拂天风。 \\n 萧斋香炉书史，酒器俱捐；北窗石枕松风，茶铛将沸。 \\n 明月可人，清风披坐，班荆问水，天涯韵士高人；下箸佐觞，品外涧毛溪蔌，主之荣也。高轩寒户，肥马嘶门，命酒呼茶，声势惊神震鬼；叠筵累几，珍奇罄地穷天，客之辱也。 \\n 贺函伯坐径山竹里，须眉皆碧；王长公龛杜鹃楼下，云母都红。 \\n 坐茂树以终日，濯清流以自洁。采于山，美可茹；钓于水，鲜可食。 \\n 年年落第，春风徒泣于迁莺；处处羁游，夜雨空悲于断雁。金壶霏润，瑶管舂容。 \\n 菜甲初长，过于酥酪。寒雨之夕，呼童摘取，佐酒夜谈，嗅其清馥之气，可涤胸中柴荆，何必纯灰三斛！ \\n 暖风春座酒，细雨夜窗棋。 \\n 秋冬之交，夜静独坐，每闻风雨潇潇，既凄然可愁，亦复悠然可喜。至酒醒灯昏之际，尤难为怀。 \\n 长亭烟柳，白发犹劳，奔走可怜名利客：野店溪云，红尘不到，逍遥时有牧樵人。天之赋命实同，人之自取则异。 \\n 富贵大是能俗人之物，使吾辈当之，自可不俗；然有此不俗胸襟，自可不富贵矣。 \\n 风起思莼，张季鹰之胸怀落落；春回到柳，陶渊明之兴致翩翩。然此二人，薄宦投簪，吾犹嗟其太晚。 \\n 黄花红树，春不如秋；白雪青松，冬亦胜夏。春夏园林，秋冬山谷，一心无累，四季良辰。 \\n 听牧唱樵歌，洗尽五年尘土肠胃；奏繁弦急管，何如一派山水清音。 \\n 孑然一身，萧然四壁，有识者当此，虽未免以冷淡成愁，断不以寂寞生悔。 \\n 从五更枕席上参看心体，心未动，情未萌，才见本来面日；向三时饮食中谙练世味，浓不欣，淡不厌，方为切实功夫。 \\n 瓦枕石榻，得趣处下界有仙，木食草衣，随缘时西方无佛。 \\n 当乐境而不能享者，毕竟是薄福之人；当苦境而反觉甘者，方才是真修之士。 \\n 半轮新月数竿竹，千卷藏书一盏茶。 \\n 偶向水村江郭，放不系之舟，还从沙岸草桥，吹无孔之笛。 \\n 物情以常无事为欢颜，世态以善托故为巧术。 \\n 善救时，若和风之消酷暑，能脱俗，似淡月之映轻云。 \\n 廉所以惩贪，我果不贪，何必标一廉名，以来贪夫之侧目；让所以息争，我果不争，又何必立一让名，以致暴客之弯弓？ \\n 曲高每生寡和之嫌，歌唱需求同调；眉修多取入宫之妒，梳洗切莫倾城。 \\n 随缘便是遣缘，似舞蝶与飞花共适；顺事自然无事，若满月偕盆水同圆。 \\n 耳根似飙谷投响，过而不留，则是非俱谢；心境如月池浸色，空而不着，则物我两忘。 \\n 心事无不可对人语，则梦寐俱清；行事无不可使人见，则饮食俱健。 \\n  \\n 　 \\n  \\n  \\n 　"}
