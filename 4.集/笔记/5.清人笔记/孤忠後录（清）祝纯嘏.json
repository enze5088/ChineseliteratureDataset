{"章节": "孤忠後录（清）祝纯嘏", "正文": "　 \\n 　 \\n 　 \\n 孤忠後录 \\n 　 \\n （清）祝纯嘏 \\n 顺治二年乙酉，贡生黄毓祺，谋复故明。 \\n 毓祺，字介之，号大愚，天启元年恩贡，家住江阴东城内。守城之役，与友人参将张宿，上舍程壁等，歃血同盟，协力拒守。至八月城破，毓祺潜渡海，谋请兵于镇南伯。有僧浪仙，泄其事于武弁王珑。珑以邑人杀其家口，衔恨刺骨，嗾官兵火搜。毓祺赖先出，得免。因传檄四方，阴合同志；文云：“即如江上孤城，首倡人间大义。斩馘万计，固守八旬。□□棘荆，俯视敌人如草芥；弹丸□□，至今马骨如山邱。亦可见我非脆骨柔肠，必不可扶之弱植；彼非四目两口，必不可胜之雄师。特击乎顺逆之人心，与盛衰之士气。”时旧臣遗老，所在不靖。 \\n 檄至，往往响应。三年丙戌十月，广西永明王，改元永历。十一月广东唐王改元绍武。生员徐趋，袭江阴城，兵备道徐服远却走之。 \\n 毓祺晋归营葬，约众于八月十五夜，杀入兵备者衙门，然后再守江阴。薛纯知之，私以谋反首。中表徐趋拂衣起曰：“发不发，等死耳！宁制人，毋为人制！” \\n 侦知城中无备，遂不告毓祺，独以千余人袭之。时届黄昏，放炮太早。兵使徐服远赏月未卧，纠兵杀出，乃败；辟城远遁。明早毓祺闻变，心知趋所为，挺剑蹈海而去。其党又株杀二百余人，全家抄掠。四年丁亥，楚世子监国于夔州。黄毓祺起兵海上，谋复常州。 \\n 正月，毓祺纠合师徒，自舟山进发。常熟钱谦益，命其妻艳妓柳如是至海上犒师，适飓风大作，海艘多飘没。毓棋溺于海，赖勇士石负之，始得登岸。赋诗云：“可怜上帝□□□，自叹愚民与石顽。纵使逆天成底事，倒行日暮不知还。” \\n 约常郡五县，同日起兵恢复，聚众数万，屯武进白土地方，五鼓薄郡北城，放火烧门。知府夏一鹗、同知黄谋驰至。门将破矣，鹗领家丁数十骑，开门杀出，冲过吊桥，众皆散走。黄系投诚参将，改文阶，开门时，黄揽舆止之。鹗曰：“彼众盛，天明则势成矣！此时辨我多寡，不可也。鹗辽人，生长边方，故用兵如此。 \\n 此时城门洞开。徐趋固文士，不知兵。纶巾羽扇，驱兵至府署。署中出骑兵数人，挺刀逐之，众惊逸。自相蹂践，趋乃被执。趋被执，祺遁江北。吏执其子大湛、大淳、大洪，兄弟争死勿怯。 \\n 初，趋以小册注祺门下数千人。湛被执，对簿。吏根株羽党，遣役械湛归，搜名籍。湛检得，亟嚼而咽之，一无波及。 \\n 毓祺事既不就，而志不少衰，逃名潜窜，冀得将□□□。或名“张睢，”或名“赵渔，”或名“王梦白，”或号“太白行者；”甚至衣穿履决，乞食于市。 \\n 至淮，索居僧舍。一日，僧应薛从周家礼忏，周闻知祺，延而馆之。周好道术，有神降于家，言祸福，颇应验。祺问之，神判云：“郁仪结磷，丽天在兹。重光重轮，赖君扶持。”周有子，颇好事，心喜其说。祺有部曲张纯一、张士俊二人，向所亲信。二人从武弁战（灵皋按：此字恐系误刊）名儒（灵皋按：本句疑仍有误刊，词意终不可通。姑识之，待考）转输实无所措。谋于名儒，将以祺为奇货。 \\n 名儒故与薛有隙，得此为一网打尽计。于是首者首，捕者捕，祸起仓卒矣。 \\n 顺治五年戊子，下黄毓祺于海陵狱。 \\n 是年春，执毓祺见廉使夏一鹗，四月，下海陵狱。一鹗为常州府时，治徐趋之狱，尝垂涎于祺而欲未遂，后心艳武进杨廷鉴之富，欲借此为株连，祺不应。 \\n 索笔供云：“身犹旧国孤臣，彼实新朝佐命。各为一事，马牛其风。”一鹗大怒，酷肆拷掠，诘以“若欲何为？”曰：“求一死耳！”七日，遂囚于广陵狱。 \\n 六年己丑，黄毓祺死于金陵狱。 \\n 祺豪于文，在狱中，慷慨如平时；题咏不少辍。落笔洒然，痛所志不遂，郁伊骚屑之情，溢于辞色。三月，移金陵狱，将刑，门人告之期，祺作绝命诗，被衤丙衣，趺坐而逝。 \\n 野史氏曰：“按殉节录，则云戮尸；而相传则有人代死，毓祺后寿终。” \\n 方狱之亟也，当事者欲以闻，江民恐再罹难，诸生汤林、徐时化、韩、方、沈五姓，泣跪县庭。竟日，令不能决。绅士曹玑委曲白诸上台，得邀宽宥，不复穷治；独大湛入旗为奴。野史氏曰：“此事学使苏公铨之力居多，故邑人感激，建梅花书院以尸祝之。” \\n 七年庚寅，烈妇黄周氏死难。 \\n 先是毓祺蹈海，长子大湛挈其妻周氏，避难于浙西严禹航家。湛间归，为捕卒所得，自问必死，乃书一诗与氏。该氏得书，惊恸；引带自缢。为婢妾所觉，不得死，遂束装谋归，曰：“夫子性命不可知，我妇人，奈何泊数百里外求活哉？” \\n 严氏涕泣挽留，不能止。时浙东新破，闽粤拒命，清兵往来，纵横络绎。路无行人，督仆觅一鱼艇，昼伏夜行，水浆不入者数日，始达江上。家破无所归，依其祖母姨沈氏，日挑野菜，杂糠比以充饥。而竭十指之力，以供夫之狱食者，未尝不精腆。盖十阅月而解去。 \\n 戊子四月。毓祺事败，氏知破巢毁卵之祸，将不旋踵。依栖亲党，必致累人。 \\n 乃蹴居村舍，佃田数亩，与夫俱归；端居绝粒以待尽。饿七日，不死，遂复食。 \\n 竭力操家政，一切编篱堇户锄瓜刈黍之事，靡不身先，不特亲操井臼而已。 \\n 己丑三月，毓祺死于狱，律当谪家属旗下。 \\n 庚辰四月，湛与其弟赴金陵，氏与夫生诀。自誓必死，复不食。第恐死于家，为里党累。不得已乃投老姑董氏家；人定后，径投宅后池中。漏二下，始觉而觅之，尸已浮水面。董氏多方救之，呕水数斗而活。天未明，捕卒驱迫，氏遽求死不得，闻人言，服金屑能杀人，喜曰：“早知有此，何不悟哉！费我一夜熟筹！” \\n 乃扣质库，收董氏金钏归，屑三钱，服之，盘旋肠胃，痛不可忍，竟不死。抵暮，投湛故人杨廷玉家。廷玉闻之，甚悲。询氏求死不得状曰：“金不赤，不得杀人，” \\n 乃脱内人指约双环，屑之以进，亦不验。然氏已阴置利刃于怀，以备万一之变矣。 \\n 明早，太守坐堂皇，按册呼名，氏直立不应，举右袂障面，左手引刃自刎，刃入喉者二寸，流血冲涌而死。太守怛然失色，满堂大惊，是日也，日正午，如夜，众星灿然，阴风起于堂中，众以为精诚所感，好事者争醵金治木，将为发丧。明日，有持香烛来拜烈妇者；乃夜半，喉中气转，复生矣。太守笃钦义烈，许召领放归，具文申救。而廉使夏一鹗衔旧恨，移反严切，刻日趋上道。湛曰：“吾固知吾妻必死，不意其能从容乃尔！”湛乃就狱。 \\n 野史氏曰：“父子盖忠孝人，予读所为先府行略，未尝不哀其志。顾语多触讳，文亦不能大传，而遗志行（此字恐系误刊）尽，渐无有能举其姓氏者。 \\n 悲夫！予传黄烈妇，乃牵连书之，欲令后世知有毓祺、湛名。” \\n 氏之归江上也，负创，合户不求医药。或进鸭血，可解金屑毒。氏曰：“祸深孽重，何以生为！”卒却之。无何，颈创复合，金屑竟不为害。越日，捕卒扣门，声息甚恶。氏闻之，徐步堂中。捕卒见之，不觉屈膝曰：“今日之事，不惟关我辈（躯）（原本作“驱，”今依文意改正）命，郡县官抑且得罪！”氏直答曰：“无恐，我决不累人。因觅舆返村舍，周历阡陌，谓老仆曰：“比年地已垦熟，可少力矣！”检一衣授老仆曰：“主人辞家；乏单衣更换。有北行者，即寄去。”遂召里胥捕卒。谓之曰：“若辈少待！我死，可取结状以行！”言讫，从容合户，投环而死。沈次山曰：“毓祺一老儒，周氏一弱女子耳！卒慷慨从容，愈折愈厉，虽忠烈之性，天直使然，亦其所以养之者素也。考申酉之变，抱石者出于穷丐，进毒者见于贱娼，岂特老儒女子哉！” \\n 野史氏曰：“乙酉拒命，已属螳臂，然有说焉：严命驱迫，铤而走险，且联络苏州、常熟蜂起之师，蔽遮绍兴，福州新造之国，使中兴可望，安知不睢阳再见也？至丙戌之事，何为者哉？拒守之艰辛，屠戮之惨酷，皆所亲历。贼□已亡，顽民犹起。官商士庶，谁为同仇？器械城池，一无藉手，欲聚四方乌合之余烬，以成一时白手之奇功，事更难于前矣。”然有不敢妄议者：观题阎公死守孤城状后云：“自古奇男子，抱刚肠可生可没；此心不二。事到尽头难措手；犹是竭忠尽志。岂不知天时人事：四顾茫茫，无可共矢孤忠？吾尽吾心耳。成与败总非计！”此亦可知其心矣！ \\n 说者谓毓祺才略盖世，忠义性成，家当半江城，知交遍海内。当时阎公、陈公徒以死守，无所展布，其意必不谓然也。所以城破不即死者，一点雄心，半腔热血，未尝发，不甘瞑目。迨至舟山战舰，适遇石尤；白土雄师，又成画饼。 \\n 哀鸣铤鹿，势孤力竭，至此乃拚一死耳。此真知毓祺者矣。其词又云：“聊凭一腔义愤，壮乾坤气；况是有生必有死？君恩原未报，问臣心，如是差无愧！”其言如是，不可谓之忠乎？ \\n  \\n 　 \\n  \\n  \\n 　"}
