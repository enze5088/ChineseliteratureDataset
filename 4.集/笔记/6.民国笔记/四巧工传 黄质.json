{"章节": "四巧工传 黄质", "正文": "　四巧工传黄质 \\n  \\n 四巧工传 \\n 民国·黄质　 \\n 江东诸县，数百年来，人文荟萃，甲于他省。新安僻处山郡，土地隘瘠，生殖繁庶，而士大夫起家盐箧，尤操嬴余。华盛之族，席履丰厚，器物材用，务求粹美，以故艺能曰进。片长薄技，新巧相尚，争自揣摩，蕲于尽善，志乘所载，实繁有徒。四巧工者，最为后起，著声当世，艺有端长，代远年湮，不有表彰，耆老旧闻，无所称述，余因慨焉！ \\n 有蟹钳者，初不详其姓氏，尝往来于黄山白岳之间。性善制铜，右手仅存食将两指，以指钳物，伸屈自如，若蟹螯然，以故得名。夫骈拇枝指，彼余于数者，蒙庄之寓言也；至曾子宣、魏道辅，家世男女，皆少指之一节，而又不必以艺名，名以指传，指以艺著；枝山而后，仅有其偶。其为技也，熔液镂采，各擅精妙，逾于他工。尝仿汉制，有雁足镫，作烛座，鹤形足，高数尺许，独立不仆。歙多墨工，造墨之法，取范为印。其最著者，如程君房之墨谱，图画精细，多出自丁南羽手笔。或镌以铜，山水花鸟，细入豪芒。昔赵恒夫称工绝技者，谓有能于筋头刻十八渡海罗汉，须眉毕现，鬼斧神工，诧未曾有！而墨范精绝，近之良工，必推蟹钳，以方古人，无多让也。 \\n 歙工制墨，尤多砚材。汪氏复庆，号善琢砚。自南唐李氏，于歙州置砚务官，歙守以荐工人李少微，由是而龙尾之名大著。宋僧令休琢风砚，东坡称之，则砚形益紧，而制者益伙。拙工牟利，曰即侈窳，复庆一本古法，尤善度材，砉然奏刀，迹浑象脱，能就石块，而得模形，异样天成，素质弥焕，不假周琢，而边幅整严，可谓善矣。砚之佳品，必贮以椟，文房器用，{髟木}漆最雅。歙故产漆，漆工之妙，尤有足称者已。 \\n 善制漆者，为程以藩。器之精品，有银胎嵌甸，红黑退光诸目。寻常器具，亦必竹木为骨，络以丝，五色绚烂，周镂井井，采泽鲜研，腠理坚韧，器无钜细，至能载人其上，而不摧裂，缀补旧物，无迹可寻。先是歙之开黄里有谢氏者，在明中叶，能以本衣裔处，褪出绒纱，一经一纬，织而补之，了乏线迹。后效之者，不绝如缕，以藩之技，可与媲美，而今不传。其仅见者，漆匣周刻，雅多精技，而张立夫昆季为尤著云。 \\n 立夫家于歙之虬村，村之人以剞劂为业者甚多。立夫角逐其间，无与俦匹！上而籀篆钟鼎之古，下逮花、鸟、鱼、虫之细，书画摹刻，不爽豪发。新安巨室，建筑宗庙，享堂两楹，必撰联语，名人书法，涂金镂炭，穷极华丽，劫灰零落。时或一见，盖多立夫昆季手工也。立夫不惟精刻，而又兼通书法，故其字画波磔，神采飞动，无不如志。出其余暇，间镌竹杖笔格诸铭，人釉讳之。子振之，世其业，艺事精能，不坠家学。洪杨之乱，曾佐湘乡曾公于戎幕中，传刻露布，尝以其技山入寮佐。贤士大夫为谈艺事，恒与分庭抗礼，苟非其人，位虽显赫，多金弗顾。傲岸自喜，人欣其艺，尤高其行。四方向风来从学者，亦不乏人。今言手民，犹推张氏矣。 \\n 论曰：予来新安，意其山水清绝，必多奇桀异能之士。及与游乡邑之间，而睹人民之凋敝，器物之船窳，又未尝不慨夫人事迁移，何古今不相及也！故时值其盛，不特名臣硕彦，功业非常，耀当世，即一技一能，具有偏长者，莫不争为第一流人。虽经造物之摧折，支体缺陷，而卒成其巧。若蟹钳者，可谓难矣！汪程诸人，各以其艺，著名于时，往役于公卿之间，而不肯稍贬其节，以终老于牖下。其视世之亻心々亻见々，无所短长，躬庳讠舀而心富贵者，其贤不肖为何如耶？今之视富贵者愈重，其视工艺也愈轻，余惧其轶事之不传，无以为新安述也，因连类而书之，以俟后之有采择焉。"}
