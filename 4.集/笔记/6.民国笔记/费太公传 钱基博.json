{"章节": "费太公传 钱基博", "正文": "　费太公传钱基博 \\n  \\n 费太公传 \\n 民国·钱基博 \\n 费太公，讳允嘉，字大猷，南通县人也，兄弟五六人，皆拳勇有气力，而公次居，长壮，竟魁于诸弟，拄两臂，能举重八百斤。以贩海蜇赴吴门，单舸棹扬子江，中流遇盗舟数十，猝傍公舟，跃入各为隐语，如俗所传古水盗，叱喝曰：“汝啖过刀面，抑落汤馄饨耶？”过刀面者，杀之之词；落汤馄饨者，溺之之词也。于斯时也，凡稔公者皆不意公之能力败诸盗也矣；而公则大呼曰：“吾鱼盐贩也，安所得金宝累累，为诸君寿？愿悉所有海蜇，献以买吾生。”海蜇厥形如钟，肉柔美可食，欧儒所谓腔肠动物海味也，俗称之曰“海月”。滨海渔人捕之，渍盐盛木桶，致远地贸十一利，公实资之以为生焉。诸盗闻公言，不理，攒公手足，骈缚置舱，争舁其桶。桶巨于牛腰，高四五尺，度可重五六百斤，即尽数盗力而不能胜。公以面贴舱板，仰首言曰：“诸君释我，请为举之，幸无以劳诸君。”言未已，辄潜气鼓运，并力撑拿，缚绳寸寸截。起，从容举桶，移盗舟如移几案，盗相顾愕，叩问公姓氏居所，公乃曰：“吾江北费大猷也。”盗则连顿首抵地，乞贳死，公笑移桶，还己舟，麾之曰：“去去！毋溷我！”诸盗莫不惮公之勇，而感其仁而惠也，伺公归来，谒谢里中。纟儿相率诬公为窝盗，公曰：“是不过涎吾赀耳，全吾赀于盗，而失诸里子弟，何害焉！”厚赂遗之，乃已。盖公视里子弟亦犹之其视盗，不欲以力胜而以度胜焉耳。呜呼！公亦可谓人杰矣哉！ \\n 无锡钱博基曰，如公兄弟，所谓雄武魁杰人也。然吾闻公兄弟服义自持，恂恂友于生小，家贫，不能具好服，每置一袭，弟兄递互易著，融融怡怡，退然如恐相伤也。呜呼！是可以愧世之士大夫读书谈道而反至于阋墙者，其好勇斗狠者又勿论也。 \\n 钱基博又曰：公生距今，百馀年矣。乙卯之冬，公玄孙师洪持状来乞传，计当胜清乾嘉间人也。师洪，通州张謇弟子，亦恂恂孝友人也。父殁，能遍致鸿儒硕学，为撰传志，以垂美于无极。且抚教稚弟，极有恩礼，为之介，请业于余，是可以觇师洪之为人也。呜呼！公之遗泽远矣哉！"}
