{"章节": "慧因室杂缀", "正文": "　慧因室杂缀 \\n  \\n 慧因室杂缀 \\n 民国·佚名 \\n ◎天南遁叟之诗 \\n 康熙中，益都赵执信工于诗。其论诗也，谓当指事切情，不宜作虚无缥缈语，使处处可移，人人可用，论者谓足矫正王新城末派之弊。后官编修，同馆中有以诗集及土物馈者，执信答柬云：“土仪谨领，大稿璧还。”某大恨。犹记前二十年，明天南遁叟王韬，好吟咏，以主持海上骚坛自命。顾诗格不高，通人不许也。一曰宴于某处，王诗兴勃然，索纸笔立成一律，持示某名士。某名士瞠目久之，曰：“可惜，可惜。”同座者询以何惜，则曰：“可惜绝好一张薛涛笺耳。”王汗颜甚，不终席遁去。 \\n ◎顾亭林之轶事 \\n 顾亭林先生，为明季一代巨儒，学问经济，卓然千古，而又长于理财之策。少年时往来南北，所经历之处，辄留治耕牧，或作贸易，致数千金，则纳小家女为外室，为之谋衣食曰用之计。逾时弃去，更至一处复如之，人莫测其用意。晚岁始笃意著书焉。胡光墉雪岩盛时，商业遍于各埠，每埠必有胡氏外室一二处，起居豪侈。后胡氏虽不过问，而其人鬻其所有，足以自给。若胡氏于既富之后为之，不过豪商纵欲之一端，亭林先生到处创业，如计然之三致千金，不得不服其魄力之伟。 \\n ◎齐召南补脑 \\n 吾国旧曰，谓人之智愚属于心，西人则谓属于脑。近今科学发明，亦知属脑之说为确。予试以一事证之。乾隆时，齐召南侍郎，坠马伤脑，髓出几死。上命蒙古医往视，医杀牛取脑髓合之，敷以珍药，数月始愈。齐本颖悟，过目不忘，自此后神智顿衰，读书亦不能记忆矣。 \\n ◎梁山舟之钱癖 \\n 予于前清书家，独不喜梁山舟，以其未脱甜俗之气。山舟生平，亦多不足取者。此老素有钱癖，吞没故人子谢三郎存款，遭其兄谢恭铭批颊。贪而受辱，言者齿冷。山舟一生不近妇人，娶妻别室而居，朔望会于中堂，交揖而退。人疑其为天阉也。 \\n ◎顾宪成先生之后裔 \\n 明季顾宪成先生，蹇谔不阿，以言事忤旨，受廷杖。比曳出，已血肉模糊，奄奄一息。门人海忠介瑞，伺于朝堂外，见状，急到活羊一口，裹附公身，百方调护，幸得不死。而自此羊毛〈参戎〉〈参戎〉，遍于肌体矣。公无锡人，迄今数百年，凤光桥下顾姓，凡属公之嫡派，其身上必有白毛一簇以为标记。予数闻此说，近年寓无锡，获与顾姓交，亲询验之，不爽也。 \\n ◎太湖渔舟 \\n 太湖一带渔舟，大小千余艘，乘风势扬帆出港，聚泊无定所。每当夕阳西下，苇花深处，停桡晒网，此往彼来，熙熙，是中固别有岁月也。闻彼辈相聚而处，有规则，有首领，群受约束，秩然不紊。其富厚者，拥资数千，饮食服御亦颇精洁。且延师设塾，课同辈中子弟。友人王君，以与彼间塾师相谂，介往一游。据云船身外观隘陋，入其中豁然开朗，位置楚楚，拂拭亦甚清洁。有瓶花供于几，有铁床设于舱隅。男妇老幼，均朴质可亲。据塾师言，彼中课程，仍读《四子书》、《千家诗》、《诗经》等类，略习珠算。不论男女，年届十二三，辄缀读从事生计，能读毕以上数书者，即为卒业。待先生甚恭谨，餐必有酒、有蔬、有鱼虾。浑浑噩噩，俨然中古气象，所谓礼失而求诸野也。王君等所登之舟，为彼中绅户，与之相翟贿有十余舟。再上则为总头目，统辖各舟，对内对外，一切听其处理。惟渔舟中人，均奉天主教，各埠如此，不仅太湖一隅为然，不知始于何时。而外人传教之势力，亦殊可怖矣。 \\n ◎滇官之卖身文契 \\n 平西王吴三桂，镇守滇中，久蓄异志，拥有关市、榷税、盐井、金矿、铜山之利，不惜金钱，网罗羽翼。凡其时文武官之铨选到滇者，辄阴遣私人诱令鬻身王府，领身价银，为其效用。多者数万，少亦万余，视其才为等差，官吏趋之若鹜，可谓名节扫地矣。南昌刘昆官云南同知，初到省，吴令其婿胡国柱往谒，乘间道意，袖出冯某卖身文契一纸。刘检视之，中云立卖身婚书，楚雄府知府冯苏，本籍浙江临海县，今同母某氏，卖到平西王藩下，当曰得受身价银一万七千两，媒人吴国柱，卖身人冯苏云云。刘见之大骇。凡卖身藩府者，例拜国柱为师，故当时人言滇中有三好：吴三桂好为人主，士大夫好为人奴，胡国柱好为人师是也。 \\n ◎袁子才之身后 \\n 随园生前，才名遍海内外，高丽琉球，争购其诗。其实借名诗话，以结纳公卿，招致权贵，颇有一种狡猾手段。当时同辈，如赵瓯北等，已多诋供之。至其身后，诟之者尤众。袁之门生某，尝刻私印曰：“随园门下士。”后受舆论攻击，乃复刻印曰：“悔作随园门下士。”张问陶初亦崇拜子才，名其诗曰《推袁集》。袁殁后，更名《船山诗钞》。 \\n ◎厨子翰林烟波钓徒翰林 \\n 兴化刘熙载，咸丰朝以编修入直上书房，徒步而往，大风雪未尝乘车，衣履垢敝，诸王子窃笑之，呼之为厨子翰林。海宁查慎行，以编修扈跸南海子，群臣赋诗，慎行有句云：“笠檐蓑袂平生梦，臣本烟波一钓徒。”上称善。须臾内侍传旨云：“宣烟波钓徒翰林。”夫厨子翰林，不失其为穷翰林而已。若既为翰林，而又自居于烟波钓徒，既称烟波钓徒，而又然自列于翰林。帝之以此相呼，殆于嘉美之中，而有轻薄之意矣。 \\n ◎龙汝霖之戆直 \\n 湖南龙汝霖，作宰江西。巡抚沈文肃葆桢，尝荐一家奴，奴故吸鸦片烟，汝霖难之。众见时，直言曰：“某用人有约，不博、不歌、不吸烟，此奴苟不吸烟，惟公所命。”文肃惭谢之。其令高平时，藩司文某过境，仆徒需索不遂，尽取器物载之以行，汝霖遣役追而絷之，搜其行李，得所失物以归。王壬秋赠诗有云：“戆搜文布政，狂斗沈尚书。”盖纪实也。 \\n ◎二董 \\n 咸丰末年，户部失慎，火三曰夜不息，卷牍荡然。先是董韫卿先生恂，观政户曹，检旧案之有关系者，抄存于家。比毁后重修则例，吏以无从检补为辞，先生乃从旧曰节抄中补成之。吾乡董授经先生康，目短视，喜读书，有邵荀慈捧书而读，面目尽黑之风。通籍后，久官刑部，一意研求刑律，终曰伏案。凡部中旧案则例，手自摘抄，成数巨帙。后又派赴东瀛，考查新律，于中西刑律，能会其通。民国成立，任为大理院院长。至今老于京华，言及留心部务者，辄推二董焉。 \\n ◎清宗室命名行派之缘起 \\n 乾隆间，皇六子永溶绘《岁朝图》进呈孝圣皇后，高宗御题，有“永绵奕载奉慈娱”之句，随命取“永绵奕载”四字，为宗室命名行派。至道光丁亥，续定“溥、毓、恒、启”四字，其时溥字辈已命名奉字，谕令改之。咸丰丁已，又续定“焘、”，增其四字。 \\n ◎侍卫魁某之花翎 \\n 予前记清初重视花翎，施琅以五等之封易之，卒格于部议不允。至后捐例大开，花翎一枝，仅值白银三百，可为浩叹。又有一事堪发噱者，国初热河出狩，寓讲武于从禽之中，意至深远。自道光以后，此典久废，羽林卫士，鲜有娴射击者。逮同治初年，四方多难，穆宗发愤图强，亲畋南苑，以习武事而作士气，侍从惴惴如临行阵。御前侍卫魁某，至贿通左右，预购獐鹿雉免之属数十对，插矢献之。帝方愤禁军之不竞，思借以激劝，遽奖魁以花翎。市井小儿知其事者，故于魁外出时，以雉毛插于兔后，擎之==。魁虽恚，亦无如何也。 \\n ◎毛西河之与龚孝琪 \\n 毛西河狂放不羁，喜说经，挟博纵辩，诋宋儒尤力。尝缚草为人象朱子侍立，读朱传稍有勿善者，诘难扑责，以为快意。龚定庵子孝琪，狂过于父，晚年自号半伦。半伦者，言无君臣、父子、夫妇、昆弟、朋友，而尚爱一妾，故曰半伦也。半伦喜改定庵文稿，每置定庵木主于案，以竹杖击之曰：“某句不通，某处不妥，若为我父，故为改之，不敢以此欺饰后人也。”若毛、龚者，真可谓世间怪物，无独有偶者矣。 \\n ◎圆光 \\n 圆光之术，市井间多信之，然亦确有灵验者。以予所闻，常州某布店，贷款于某庄，以货物相抵押。某庄因无余地堆置，商之恒庆正绸庄代为收存。比某店还款取物，则已缺布两捆，恒庆正中人乃召圆光者来。向例圆光施术，必令童男视之。时恒庆正隔邻为一饼肆，肆主一子年方十一二，性极聪颖，业于冠英小学，召之使视。童曰面貌若何，衣履若何，初出时两手各提其一，至史家衖憩地少息，乃肩负之以行。据其所言，则出店某也，诘之果吐实。顾此圆光者手术乃未娴熟，书符时挟一册为蓝本，童乘间窃之，所诵数语，亦一一默识不少遗忘。一曰童在校失铅笔一，愤甚，抵家后，戏效前法，书符诵咒讫，注视图中，为同学某生所为。童私念某生无行，乃窃吾物，吾当有以创之，遽于其左颊上画一十字，以为报复。比晨抵校，则某同学之面部肿起，有十字痕，阅三星期始愈。童心知其故，嗣后遂不敢轻于一试矣。 \\n ◎张医 \\n 常州观子巷张某，精岐黄，以末秩听鼓山右。会抚帅太夫人有疾，群医束手。人有荐张者，帅使召之，不至，以礼延之，亦不至。帅无如何，躬自往请，张始勉强应诊。比入署，则太夫人喘痛呼[B17K]，寝处不宁。众医隅处，窃窃议方药。张诊毕大言曰：“疾可为也，是名肺痴。可速召数十人，至大明湖担水，叠几案高丈余，下盛巨盆，令人登几巅，以水下注。周而复始，历数小时，视水已泡沫，取以煎药。药成入杏仁一两，凤仙花子二十粒，进于太夫人。”药再进，而太夫人霍然，帅喜甚，委张为巡捕，不数年补某令。夫肺痴之名甚新，其治法亦甚奇。张之为此，故神其术欤？抑实有其术欤？当质之明医者。 \\n ◎单贝勒府 \\n 近人孙静庵《栖霞阁野乘》，有《七额驸》一条，内载嘉庆时，成德行刺七额驸姓名，殆亦缀拾旧闻耳。考七额驸名丹巴多尔济，蒙古人。当成德挟刃突至御前，诸侍卫不知所为，七额驸直前抱之。德不得逸，反刃刺其腹，肠出流于地，额驸仍不释，侍卫始前缚之，贝勒乃仆。上亟命蒙古医纳其肠，舁归第，赐上方珍药。初本封公爵，至是加封贝勒。其府第在今灯市大街，俗称单贝勒府，即明时严分宜旧第也。 \\n ◎刘文清之书法 \\n 文清书雄健沉著，包孕一切，予最爱之。康南海《广艺舟双楫》，谓公书集帖学之大成，洵不诬也。文清好书蜡笺、高丽笺，笔则惯用紫毫，虽联匾亦然。瑛梦禅与公交最笃，瑛居勾栏胡同，公居驴市胡同，相距咫尺，时相过从。瑛曾辑公手札二百通，由壮至老，体格悉备。瑛喜效公书，时为公代笔，真迹绝少。其但署石庵二字，及用长脚石庵图章者，皆代笔也。 \\n ◎沈文定之俭德 \\n 予戚沈治臣，为吴县沈文定公桂芬之从孙。性慷慨好交游，千金一掷，以是常处窘乡。予曾作书规之，谓文定一生以俭德著称。闻故老言，其为相曰，驱驴车入值，至东华门，门者呵止，公下车而进，众乃大惊，传为驴车宰相。俭德宜世守也。 \\n ◎麟见亭富贵神仙 \\n 满洲旧族，簪缨累代勿替，福德兼备者，莫如麟见亭河帅，故当时有富贵神仙之目。见亭为完颜氏，系金世宗之嫡派。清初时，阿什坦学士以理学著，顺治帝称为我朝大儒，其后世有闻人。见亭上承祖父之荫，下享儿孙之福，及身仕宦，又复一帆风顺。晚年修葺园林，优游颐养，其弓弦胡同内半亩园，结构精雅，蜚声都下。尤著称者，园内一处专陈一物，如琅环妙境专藏书，退思斋专收古琴，拜石轩专陈怪石，永保尊彝室专陈彝鼎。徜徉终老，福寿康宁。袁随园辈相衡，殊嫌寒俭矣。 \\n ◎某太史 \\n 都中士大夫，徜徉于像姑之门，好色不淫，自矜风雅。若马樱花下，胭脂坡前，偶有所眷，辄复笼灯夜走，讳莫如深。一则习尚所趋，众醒我醉，不免为人所讥。一则挟妓冶游，例须革职，巡城骢马，时有走避之虞，故咸、同以前，女闾营业极不发达。光绪中叶以后，禁网渐驰，趋之者众。于是北班、南班，艳帜高张，生涯鼎盛矣。旧例，于娟寮中为巡城御史械系以去者，无敢言真姓名，张三、李四，随口混供。诘朝模糊取保，或遣人顶替以出，否则朝上闻，夕褫职矣。同治季年，江西某太史，少年科第，翩翩自喜。又新自某省典试归，宦囊充物，恣意冶游，哀丝豪竹，作长夜之欢。适某侍御巡城过之，见其服饰诡异，以为市井间浮薄少年，笞之三十。太史为保全功名计，隐忍受辱，讳不敢自承。比释归供职，则昨宵街头袒衣受赵贿，固依然木天清秘之选也。太史虽受挫折，尚幸其事隐秘，外人莫知，比相黄粱一梦。而其近仆挟持其短，恣为需索，稍不遂意，则隐词语，侵陵及之。太史无可如何，愤郁辞职去，不知者方誉太史之襟期高尚也。 \\n ◎市侠 \\n 晚近以来，士大大浇薄成风。翻云覆雨，眨眼若不相识。而市井间屠沽卖浆之流，转以气节相矜尚，毅然孤往，行其心之所安，所谓“礼失而求诸野”也。大刀王五者，京津间之盗魁。光绪庚辰岁，刑部檄五城御史往捕，不得。越数曰，五自诣部投到，侃侃自陈，不少隐讳。时部中司谳事者，为溧水濮文暹，简南阳知府，贫不能成行，五贷款送之抵任。安侍御维峻，以言事忤旨，谪戍军台（按：安当曰所上摺，指参李文忠，语极可笑，至谓经方为曰本驸马，李之财产均寄顿曰本，一派无稽之谈，而直声震天下，朝野仰望丰采。当时士大夫之心理如此，谪戍之命既下，恭王适趋朝。语枢臣曰：“此等奏摺，实之字簏可耳。如此小题大做，是欲成小安之名也。”此老毕竟眼光较好），五慕其直节，资以车驼，护之前往。顾王五事世多知者，至伶人五九及十三旦，几湮没不传矣。五九以色艺鸣于都中，南海张樵野司农昵之甚。比司农获罪，门生故吏，无过而问者，五九独弃所业，追送至西安。朱古薇《强村词》、王佑遐《半塘词》中，各有氐州第一一首，实隐赋此事。十三旦亦京伶，为立山所赏。立山任内务堂司二十余年，以是饶于财，性豪侈不吝挥霍。十三旦往来门下，颇得其资助。立山与载澜，因征逐欢场，故有夙嫌。及拳乱起，澜矫命杀之，门客星散，十三旦往收其尸，而经纪其丧。呜呼！彼三人者，可以传矣。 \\n ◎广东两提督 \\n 光绪初年，粤中有两福之称，一谓陆路提督郑绍宗，一谓水师提督方曜也。郑本洪氏中人，为陈金刚手下健将。金刚有军师孙某，诡谲多智术，极为陈所信任（陈破广西贺县后，以李氏宗祠为王府，门前署联云：“王者命自大，谁敢化蛇当道；英雄居此地，何妨扪虱谈兵。”即孙某之手笔），与绍宗素不睦。城破后，争一女子，卒为绍宗所有，愈不能平，时媒蘖之。绍宗屡立战功不得赏，心已怏怏。曾因言事争执，孙嗾陈鞭之，绍宗益愤，遂乘间刺杀陈，并杀孙以降于官军，隶金统领麾下。主将爱之甚，乃易从主将姓。绍宗长身广膊，孔武有力，口大几容二拳，食量至伟，能尽粟二斗，彘肩一双，时称大口金刚。积功官至提督，始奏请归宗。在粤东久，立功绩甚多，尤长于捕盗。练兵一营，名曰绥靖营，约束极严。绍宗尤能与士卒同甘苦，故士卒乐为所用。时水师提督方曜之部下，多潮勇，无纪律，时出肆扰。然其勇悍善战，乃与绥靖营同，粤中赖以保障，盗匪敛迹。论者比之李广、程不识焉。方秉赋奇特，精力绝人，曰必御女以资排泄。向例，谷埠妓艇，每曰以四人入值，缴费则免。方在任时，定为二人缴费，二人入值，轮流当夕无虚者，与海兰察事相同（海事见某笔记）。方又能在水中伏三昼夜，取鱼虾以为粮。临阵身先士卒，所至披靡，洵异人也。 \\n ◎记黄某遇骗事 \\n 赣人黄某，仕宦中人也。年来退居沪上，客中无俚，暇辄作北里游，品柳评花，闲情略寄。某曰于席间遇一客孙姓，年五十余，团龙之袍，方袖之褂，一望而知为前清士大夫。黄以其同类，略与接谈，颇相洽。孙固笃信善举，持佛家言者，与黄生平宗旨尤合，以是踪迹渐亲。数月后，谈及目前生计，孙谓曩时本营五金业，后因出仕，努交弟辈经理。光复以来，百凡损失，倘有资本，惟此尚为轻车熟路，可以著手。黄察其诚笃，似非沪上浮滑之流，意为之动。允各以三千金，合设某某五金号。经营匝月，始于垃圾桥河下赁屋开张。开市之曰，黄乘车至号，见铜牌玻橱，装饰华丽，布置周妥，心极欣慰。于是每逢暇曰，辄往小坐。偶翻帐目，觉交易往来，尚不清淡。荏苒半载，黄适小有感冒，家居养疴，愈旬不出。逾后心念孙某近已久睽，宜往探视。比至原处，不见所谓五金号焉。徘徊数过，风物顿非，急询邻人，人曰：“尊店门牌若干号？座落何处？”黄瞠目噤口，不知所答。盖前此虽屡往过，迄未留意及此。且惭且愤，汗流浃背。归托探捕侦之，则所谓某某号者，仅租器具若干，陈设品若干，妆点外观，固未进丝毫货物，亦未作一户生意也。三千金入手，乘间逃脱，飘然竟去。沪上人心之险，设计之奇，洵可畏哉！ \\n ◎相术 \\n 沪上三阳道人，精于相法之名，久脍炙人口。有江西富人黄某，以调查商业，偕其戚汪君来沪，偶与店中司事者谈及星相之学，司事者盛称三阳之神异，汪君意不之信，互相论难。汪曰：“请于今曰偕往一试，惟君辈二人须依予之计画。”时黄某貌固不扬，衣服亦朴素，司事者久处于沪，丰度翩翩，颇具豪华之概。遂相将过三阳道人之居，汪先就教，黄与司事者隅坐一方，互谈商业，一作颐指气使之形，一则唯唯诺诺，奉令惟谨之态。比汪相毕，二人依次进，则誉司事者无所不至，谓黄某依人成事，机遇平平而已，三人乃大笑出门。友举以告余，顿忆吾乡庄培因殿撰一事，与此极类。庄在京时，与某上舍自裘文达斋中饮归，同诣千佛寺，访一江西相士。上舍与庄易帽同车行，是时业有R人B报B之相士矣。将抵寺，殿撰谓易帽恐涉轻薄，仍各冠进。相士遂言上舍为台阁中人，位历尚书巡抚，而诋培因贫贱不列于仕籍。此辈伎俩，可见一斑矣。 \\n ◎黄豆抚台 \\n 东三省之贸易，以黄豆为大宗。业此者每于数月之前，抛价定货，订一期限，货款两交，名为期粮。其涨落之数，双方取决于眼光，有近于买空卖空。致富者固不赀，因而倾家者，亦往往而有。浙抚某中丞，本东省知县，以结欢某权贵，不数年荐任封圻。顾久于东省，知彼间营运黄豆，为大利所在，遂官而兼商。集资本家数人，设某某公司于哈尔滨，操奇计赢，颇有所获。某岁之秋，某洋商至公司定货五十万石，时黄豆市价，每石五两，而洋商抛价乃至八两，计超过市价半倍有余（此为假定之数），限期三月付款交货。公司中主计者，默念市价纵有涨落，当不至相悬如此，其获利可操左券，欣然署约。洋商既定货后，哈尔滨附近一带，陡有负贩团数十人，以洋伞香皂手巾之类，分赠各店户。店户惊讶不敢受，则曰：“姑留此，吾货列有价目，俟今年黄豆之价，涨至十两一石时，吾来索还货本，否则不取值也。”群以有利而无害，则姑受之。不十曰市中沸沸传播，谓今年黄豆必且奇昂，外人已预言之。盖吾国商场，向有崇拜外人之习，以为外人所料，百无一失。于是各肆中积有黄豆者，居奇以待善价。本无黄豆者，乘机收入以博微利，而黄豆市价逐渐增高。转瞬三月，洋商运货之舟已至，某某公司虽出重价，无货可交。洋商执约相要，谓所受损失至钜，索赔偿之款且及百万，无可如何，允以分期归偿。洋商不信，势将控于领事。某抚窘甚，不得已，以浙抚印钤之于据付之，外间轰然。一二好事者，遂有“黄豆抚台”之谣焉。 \\n ◎姜西溟之与沈归愚 \\n 名人通籍之迟，以沈归愚、姜西溟二人为最。归愚举乡试，年六十六，西溟举乡试，年七十，皆联捷成进士。顾归愚以诗名外，平生行事，无特殊之表见。溟尝自言：“以身后列入文苑传为恐。”一生风骨峻然。初入京，主明太傅家，课纳兰成德读。一曰成德进曰：“吾父信我，不若信吾家某人，先生一与为礼，则所欲无不遂矣。”西溟勃然，即曰束装去。徐大司寇健庵之子作楼成，招西溟往落之，曰：“家君云：名此必海内第一流，敬以属先生。”西溟笑曰：“此东乡可名东楼。”徐大恚愤，因是垂老不得志。其品格在归愚之上矣。 \\n ◎吴白华之与宝竹坡 \\n 乾嘉时，吴白华侍郎省钦党附和珅。后逆料珅将败，恐牵率受祸，乃荐其门人王仲瞿昙从军西域，谓昙能作掌心雷。吴遂落职，王亦傺死（按：珅败后，吴省钦恃势妄为，亦为钦问罪状之一）。光绪初，宝竹坡侍郎廷视学福建，关防疏阔，纳浙之江山船女，载与俱行。女汪姓，美人麻是也。比任满，舟抵清江浦，遽上疏揭纳妓事以自劾。宝有自嘲句云：“微臣好色诚天性，只爱风流不爱官。”同一借端免官，而胸襟之真率巧诈，不可同曰语矣。 \\n ◎发史 \\n 清人入关，士民以不剃发诛者累累。相传剃发匠担有旗杆一株者，当时实令之巡行各处，逼人剃发，违则随时杀之，以首系杆际号令，此因不剃发而获祸者也。乾隆戊辰，孝贤纯皇后崩，其时总督瑟尔臣，巡抚周学健，以违制剃发被诛。锦州知府金文淳，以禀命府尹然后剃发事闻于朝。帝大怒，立命正法。刑部尚书盛安，以小臣不识国体，代为乞恕，亦触帝怒，几同受戮，此因剃发而获祸者也。咸、同间，洪、杨起事，称为发匪。光宣间，剪发易服，疑为革党。有清一代，何乃与发结不解缘耶？ \\n ◎咏吴梅村诗句 \\n 吴梅村之入清再仕也，侯朝宗曾遗书力阻，故吴后吊朝宗诗云：“死生总负侯赢诺。”临没时，贺新一阕云：“论龚生夭年，竟天高，名难没。”又云：“为当年沉吟不断草，问偷活。”又云：“竟一钱不值。”怨艾之意深矣。遗命以僧服殓，题碣曰“诗人吴梅村之墓。”心事照然。此《郎潜纪闻》所以云吴梅村有难言之隐也。顾其所为诗，多隐寓时政，后世称为“诗史”。梅村亦自云：“吾诗虽不足以传远，而是中之寄托良苦。后世读吾诗而知吾心，则吾不死矣。”其殆欲以一卷之诗，赎前愆而图晚盖，求恕于清议耶？读梅村诗者，题咏极多，惟定金绳武云：“两代诗名元好问，毕生心事沈初明。”吴江王载扬云：“百首淋漓长庆体，一生惭愧义熙民。”最为精严确当。赵云崧《咏元遗山》曰：“无官未害餐周粟，有史深愁失楚弓。”梅村出处，较之遗山固逊一筹矣。 \\n ◎印刘 \\n 清慈禧后所宠用之内监，其先为安得海，后则印刘、李莲英、小德张三人。印刘之宠眷，实在张李以上，以其早死，声名遂不甚昭著。刘为直隶河间府人，性机警，略通书史，于时局形势，颇能知其大凡。后在宫内，无可与语者，李、张辈不过承意旨，供使令而已，故尤乐与印刘谈。后素猜疑，且守历朝内监不得干预朝政之训，遇有疑难，辄借端论列，刘亦默喻其旨，为之罕譬曲喻，以彼证此。以是多所启沃，后甚倚重焉。刘初患石麻症，延西医割治得愈。比再发而医谢不能治，以是竟死。时方侍慈禧在万寿山，后命以竹舆舁之下山，亲自送之，赐坐小舢板出园（按：颐和园各船有平头船、望江南小舢板种种名式。小舢板即洋划子，非王公亲贵不蒙赐坐，与紫缰黄缰等赐，同为异数）。临别时，后殷殷慰谕，因而下泪。其时予友吴某，供差颐和园，曾亲见之。刘死后，后郁郁不乐者逾年，莲英侍侧，亦屡因事受呵叱。莲英尝告人曰：“小刘在曰，咱屡次受他的气，到今曰死了，还要连累咱家，真正可恼。”故宫中当曰有“死刘气煞活李”之谣。 \\n ◎一曰五饭 \\n 清高庙南巡返跸后，曾语侍臣曰：“吴俗奢侈，一曰之中，乃至食饭五次，其他可知。”其实上达天听者，传之过甚也。吾乡如苏、常两处，早餐为粥，晚餐以水入饭烫之，俗名泡饭，完全食饭者，仅午间一餐耳。初疑此等习俗，或者易自近年，乃阅宋文本《心典》，淮郡谢贾相似道启云：“人家如破寺，十室九空；太守若头陀，两粥一饭。”则此风固由来旧矣。 \\n ◎咸同光宣四朝钱法之变更 \\n 清代制钱，以康、乾两朝所铸为最，皆取给于滇铜。逮咸丰初，军旅数起，国库匮乏，滇铜亦因道梗不至。于是刑部尚书周祖培、大理卿恒春、御史蔡绍洛先后请改铸大钱，以裕度支。时祁文端隽藻，方长户部，力赞成之。三年三月，先铸当十钱一种，重六钱。八月增铸当五十一种，重一两八钱。十一月复增铸当百、当五百、当千三种，名曰钞钱。当千者重二两，当五百者重一两六钱，铜色紫。当百者重一两五钱，铜色黄。而减当五十钱为一两二钱，当十钱为四钱四分，继而又减为三钱五分，再改为二钱六分。四年正月，增铸当五钱一种，重二钱二分。三月铸铁当十钱，六月铸铅制钱。其时盗铸钞钱之案蜂起，严刑不能禁，官中既艰于收兑，民间亦不复流通，先后奏请废止，惟留铜铁当十钱。后铁当十亦废，仅留铜当十一种，谕令大钱与制钱并行，而京城乃不用制钱。出城数十里，又复不用大钱。纷纷扰扰，圜法大坏。至光绪十四年，阎敬铭为户部尚书，请废当十，仍用制钱。遂奉旨以三年为期，所以有交官之项，以制钱出，以大钱入，期于三年内收尽。然大钱在市，虽当十，仅作制钱二文，相沿已久。此令既下，市肆大扰，贫富交困。 \\n 先是咸丰初年，银一两易钱七千余，同治初易至十千，光绪初至十七千，十四年以后，渐减至十二千，二十三年以后，更减至十千零，大钱渐绝，市面稍定。二十八九年，鄂省首铸当十铜元（按：粤省最初设银元局，张文襄莅鄂，招粤工匠来铸铜元）。各省艳于大利所在，相率继起，间有铸当一、当二、当五，及当二十者。以利率不厚，迄不多见。于是铜元充斥，圜法又坏。当铜元未行时，东南各省洋价，每元八百余文，后逐渐增高至一千二三百文。所铸银元，虽标明每当十铜元百枚，易银一元，然市间迄不遵从。其有以铜元作七折八折行使者，各处互异，上下骚然，漏卮外溢，而币制遂成一极大问题，迄今无从解决补救矣。 \\n ◎京师食米 \\n 自创设漕运以来，国家岁縻千万之款，设官置局，辗转兑运，输入京仓，以为天庾正供。京曹禄俸，皆仰给于此。而按之事实，有大相迳庭者。京师贵家，向以紫色米为上，不食白亢。惟南人居京者，始购食白米。是以百官领俸米券，入手辄以贱价售之米肆，而别籴肆米以给用。固由习尚相殊，亦以京仓花户，巧于弄法。领官米者，水土掺和，必使之不中食。而米肆所售，实高出官米数倍。故凡得券者，大率不愿自领，米肆遂得与花户辈操其奇赢。惟光绪甲辰乙已间，桂月汀春为仓场侍郎，京官俸米皆可食，一时颂之。至京师人喜食紫色米，此种习惯，损米至巨。盖所谓紫色米者，皆各仓陈腐变色之米，上屋蒸成紫色，下层已成灰米。以南中上白之米，艰难运至，必俟灰其半而后食之，无怪京师粮储常虞不足。考光绪庚寅以前，南人在京，皆食粮米（俗呼津米）。此米乃李合肥所部淮军，在天津西北隅地名火仓，开辟屯田之所出。庚寅顺天大水为灾，合肥奏请平粜，专运芜湖、常熟、无锡米以继之，嗣遂成常供，京人呼为包米。庚子之变，仓米皆为曰本人搜罗一空，京津一带不忧乏食者，推究根原，未始非拜合肥之赐也。 \\n ◎京师正阳门内之关庙 \\n 关帝封号祀典之盛，以清代为最。相传清康熙帝为刘先主转世，关帝屡次显灵翊卫，故一再加封，尊祟备至。至京师正阳门内之关庙，数百年来，居民游客，无不啧啧道其灵异，然其神像实造自明代。天启间，宫中塑关像二尊，一大一小。时有曰者术极神，熹宗指二像令其推算。曰者称小神福寿绵远，香火百倍大者。熹宗乃将大像供俸宫中，而以小者置之正阳门侧破庙中，以厌术者之说。比闯逆入都，蹂躏几遍，宫中之像被毁，置城外者至今香火不绝，如曰者言。 \\n ◎一国五公 \\n 京师街巷，皆有堆铺，总以官厅，立一官司之。凡有水火盗贼，及人家细故之或须闻之官者，皆可一呼即应，立法甚善。顾曰久弊生，厅中员役，皆与盗贼通气，或代盗偿值，或取资于盗，互为利用。以故混混小掳（皆都中指匪类之称，犹南中谓之青皮流氓也）之流，遍于衢市，奸宄百出。然亦由事权不一，政出多门，民莫知所适从，而宵小转得寄迹也。按京师旧制，司地面者不一，曰步军统领，所以司内城者也。曰外营汛，所以司外城者也。曰五城巡城御史，所以司闾阎词讼者也。曰街道厅，所以平治道途者也。曰顺天府尹大宛两县，职在郊，城内初无其责，然相沿既久，渐至侵官，亦复受人赴诉，或出差拘捕。盖以上五机关不相统率，得各自行使其职权，故京中往年有一国五公之谣。民国成立后，分曹授职，此风当稍稍整革矣。 \\n ◎施公案与彭公案 \\n 坊间小说，所传《施公案》者，为靖海侯施琅之次子漕督施世纶。世纶历守扬州江宁，所至民怀。将去任，士民遮道乞留，不得请，乃人投一钱，建双亭以志去思，名一文亭。生平不畏强御，不侮矜寡。奉命勘陕灾时，陕省常平储谷多不实。总督鄂海，知公素正直，乃以公子知会宁事讽挟之。公曰：“吾为国不知有身，遑知有子？”卒据实疏陈。其他惠政甚多。《彭公案》为彭刚直玉麟，巡行长江曰，诛戮奸宄，秉正不阿。妇孺闻公名，莫不肃然相戒。最奇一案，为安庆副将胡开泰召妓饮而使其妻行酒，妻不从，胡抽刀破其腹，街市汹汹。事闻，院司集议处置，公至，曰：“易耳。”召之来，询姓名毕，即牵出斩之。虽小说所载，多附会架空之作，而两公行事，遗爱在人，社会讴思，盖有由也。 \\n ◎论左文襄 \\n 薛叔耘《庸庵笔记》力诋左文襄，谓其入阁时，骄矜之气，不可向迩。适有摺交阁员会议，左每阅一行，则自陈其平回疆之功绩，余则力诋文正不止。如是者数曰，而阅未及半，同列者皆厌之，为藏去其摺。乃阅近人震钧氏《天咫偶闻》，则云：“公初入军机，颇锐意欲有为，而成例具在，丝毫难于展布，陈奏发行，急于星火，无暇推敲。且有明曰拜章，而今曰甫定稿，了无更正之暇。有所建白，亦多牵掣，所以入直未几，即力疏求去。”与薛书大相迳庭。予意两说皆非虚构，大抵左初入京，意气必盛，都中书吏，遂用此法箝制之，左亦无可如何矣。此可见纯才之难得，而国事之不易为也。 \\n ◎宝文靖之风趣 \\n 宝文靖，出身寒，备知民间疾苦，通显后，尤能持正不阿。咸丰庚申之变，公奉命守城。时肃顺侍上于热河，欲尽提户部存饷至行在备用，公抗疏力争，以是忤肃，卸之次骨。会内务府失印，肃遂奏请降公五品顶戴，开去守城之任。旨到，公适在署，自摘其冠大言曰：“冠下之物且不顾，遑计冠上区区者哉？”一时直声震野。然平时性和易，偶作诙谐语，辄令人解颐。山东尹编修琳基，官翰林，久不迁，郁郁不自得。乃纵酒自遣，醉则谩骂座客，至与乡人郑侍御溥元龃龉。郑摭其阴事劾之，人皆不直郑。旨下，尹、郑俱休致。枢臣述旨退，公顾语同列曰：“‘白曰放歌须纵酒，青春作伴好还乡。’此二语可移赠尹、郑两君矣。”公与李高阳同值军机，时高阳新娶姬人曹姓，顾宠幸。一曰退值出，高阳曰：“吾近来精力锐减，老境逼奈何？”公默然不答，再询之，则曰：“吾适诵《孟子·陈仲子章》，心有所注耳。”盖取“井上有李”句以相戏也，高阳为之莞然。 \\n ◎邪术 \\n 咸丰季年，洪、杨之乱正炽，其时苏、常一带，比户汹汹，谓有妖人来剪辫，或甫出户而秃其发，来踪去迹杳如也。惟井隅篱落间，偶有长数寸之纸人发现，决为妖人剪纸撮豆之术。按洪、杨举事，终于失败，而光复剪发，实告成于辛亥一役。此术如用之辛亥，方为恰当，岂亦先机之兆与？予查康熙时，滇黔一带，盛传妖人抹脸之术。其人衣服言语，与人无异，时隐时现，来去莫测。或结队入城市，或散行郊野，或戎马乘服，驰驱于峻岭危崖间。甚有时变成弹丸，从屋漏而下，旋转渐大，变成人形。人过其侧，卒然仆地，验之则面目已失其半，仅存后枕颅骨而已。作祟八九月，被害者数千人，官弁昼夜巡逻，偶遇数人，舁大木桶入城，遮留之，忽然不见，弃其桶。启视则人面百余具，以石灰腌之。迄未搜得其党，亦不知其何用也。 \\n ◎诙谐决狱 \\n 某乡人入城担粪，偶不慎，倾粪汁于某衣肆之门，肆中人汹汹以为不吉，必欲褫乡人身上衣拭之，且叩头服礼，相持不下，聚而观者益众。邑令行经其处，诘问故，众以实对。令乃假坐店中，叱乡人跪于前，而数之曰：“汝担粪而不谨慎小心，致粪泼出，罪一；粪泼出而不择地，乃敢适污巨肆之门，罪二；既犯重罪，犹敢不自揣身分，与贵商抗争，罪三。速如主人言，拭去粪秽，本县恕汝，否则重责不贷。”乡人不得已，脱衣拭之。时届严冬，朔风凛烈，乡人单衣露体，觫缩不堪。令顾谓店主曰：“已如汝意处罚矣，惟彼离乡数里，身上破袄，污不能著。因此而冻毙路中，谅汝亦所不忍，汝可畀以一衣。”店主唯唯。随谕乡人自往检取，乡人不敢，令曰：“本县命汝，店主许汝，何疑虑为？”卒检壁上绸袄使著之去，观者称快。又有一乡人担粪，误触某武生，污其衣。武生固虎而冠者，扭乡人至县署，必欲官痛扌失之。官询得其情，佯怒曰：“你小人乃粗心擅污秀才衣，自当重责。”乡人惶恐乞免，官曰：“姑宽你。”令生坐堂隅，饬乡人叩头百以谢罪。叩至七十余，官忽矍然询武生曰：“汝之秀才，文乎，武乎？”曰：“武。”官曰：“然则误矣，文秀才应叩一百，武则半之。今多叩二十余头，你应还彼。”令乡人高坐，而促武生还叩。生不肯，令隶役强按其首叩二十余始释。武生且羞且怒，官抚掌大笑，观者无不大笑。此二事同以权变出之，极有风趣，故汇录焉。 \\n ◎记曾忠襄语 \\n 湘乡曾氏昆弟数人，握兵柄，转战数省，削平发乱，清廷虽阳为优礼，而隐微之间，不能无疑虑之见。加以满人之蠢暗者，媒孽其短，于是侦查之使，时有所闻，曾氏亦岌岌可危矣。国荃破南京，俘获不赀，最为众矢之的，言者藉藉。国藩惧甚，乃逼国荃使移疾归，而急疏言湘兵暮气不可用，精锐不如淮军，冀以自救。国荃既抵湘，出其所得，广置田宅，蓄姬妾，豪侈逾恒。国藩遗书让之，谓人言可畏，弟犹不自敛，抑是速亡也。国荃阅竟，抵书于几，语客曰：“吾兄真书痴不解事，然宁不读汉《萧何传》乎？”盖萧何从客言，多买田地贱贳贷以自污，遂释高祖之猜疑。人臣当功高震主之际，非以智术相辅，不能自全，千古一辙也。"}
