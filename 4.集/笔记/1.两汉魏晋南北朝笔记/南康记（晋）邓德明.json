{"章节": "南康记（晋）邓德明", "正文": "　 \\n 　 \\n 　 \\n 南康记 \\n 　 \\n 晋·邓德明　 \\n ●神阙 \\n 南康县归义山，去县七百里，下有石城，高数丈，远望嵯峨，灵阙腾空。故老谓之神阙。 \\n ●金鸡 \\n 于都县有金鸡石，傍有穴。宋永初中，见金鸡栖翔此穴，颇时飞鸣。又云覆笥山。平湖有石雁，浮在水，每至炎气代序，则飞翔若知感候。 \\n ●梓树 \\n 梓潭昔有梓树巨围，叶广丈馀，垂柯数亩。吴王伐树作船，使童男女挽之。船自飞下，男女皆溺死。至今潭中时有歌唱之音。 \\n ●石桃 \\n 南康五山有石桃，故老云：“古有寒桃，生於巅颠隐沦之上。将大取其实，因变成石焉。” \\n ●鸀鸟 \\n 归美山有石室，色如黄金，号为金室。有鸀鸟，形色鲜洁，自爱羽毛。其只者，或鉴水向影，悲鸣自绝。方知孤鸳对镜，为不虚矣。 \\n ●玉台 \\n 于都君山上有玉台，方广数丈。周回尽是白石柱，自然石覆，如屋形也。四面多松杉，遥眺峨峨，响像羽人之馆。风雨之后，景气明净。颇闻山上有鼓吹之声。山都木客，为舞唱之节。 \\n ●青竹杖 \\n 南野县有汉监匠陈邻，其人通灵。夜尝乘龙还家，其妇怀身。母疑与外人通，密看乃知是邻乘龙。龙至家辄化青竹杖，邻内致户前，母不知，因将杖去。须臾，光彩满堂，俄尔飞失。怜失杖，乃御双鹄还。 \\n ●浔阳四隐 \\n 晋翟庄，字祖休，汤之子，以孝友著名，守父操。州致礼命，并不就。庄子矫，亦高节，家居无事，好种竹。辟命屡至，叹曰：“吾焉能易吾种竹之心，以从事於笼鸟盆鱼之间哉！”竟不就。矫子法，赐节概尤佳。武帝以散骑郎召容，勉之就聘。乃正色曰：“吾家不仕四世矣！使白璧点污可乎？”亦不从之。祖父子孙皆有行义，世称浔阳四隐。 \\n  \\n 　 \\n  \\n  \\n 　"}
