{"章节": "广志（晋）郭义恭", "正文": "　 \\n 　 \\n 　 \\n 广志 \\n 　 \\n 晋·郭义恭 \\n 木实曰槟榔，树无枝，略如桂。其颠，生隧而秀，生棘针，重叠其下。彼方珍之，以为口实。亦出交趾。 \\n 龙眼树，叶似荔枝，蔓延，缘木生。子六如酸枣，色异，纯甜无酸。 \\n 荔枝，青华朱实，核黄黑，似熟莲子，实白如肪，甘而多汁，似石榴。 \\n 薇芜，香草，魏武帝以藏衣中。蕙草，绿叶，紫花，魏武帝以为香，烧之。安息雀，举头高八九尺，张翅丈馀，食大麦，卯如瓮。 \\n 白玉，美者可以照面，出交州。青玉，出倭国。赤玉，出夫馀。瑜玉、玄玉、水苍玉、皆佩用。 \\n 莫难珠，其色黄，生东海。又有明珠，又有夜光大珠，皆径寸，或围二寸已上，出黄支，形至圆，置之平地，终曰不停。 \\n 临邛有粉井，得水汰粉，则益光。 \\n 独木之桥曰榷，亦曰彴。 \\n 珠崖人皆巢居。《珠崖传》曰：男女皆推紒，或被髮徒跣。有黄甘，一核。有成都平蒂甘，大如升，色苍黄。犍为南安县，出黄甘。 \\n 蜀名梅为■〈艹〈木尞〉〉，大如雁子。海■〈艹〈木尞〉〉皆可以为油，黄梅以熟■〈艹〈木尞〉〉作之。 \\n 黍有（此句文字似有脱漏）燕颔之民，又有驴皮黍，又曰牛黍。南尾秀成赤黍，马华大黑黍，或云柜黍。有温屯黄黍。 \\n 宛鹑，大於北鹑，以供御。 \\n 有雉鹰，有菟鹰。一岁为黄鹰，二岁抚鹰，三岁青鹰。□鹰获麈。 \\n 鸡有美髯五指、金骹反翅之种。大者蜀，小者荆。白鸡金骹者美，并州所献。吴中送长鸣鸡，长倍於常鸡。永昌郡无鸡。 \\n 林檎，似赤奈子，亦名黑禽，亦名来禽。言味甘，熟则来禽也。 \\n 荣阳有白杏，邺中有赤杏、有奈杏。 \\n 陈仓胡桃，薄皮多肌。阴平胡桃，大而皮脆，急捉碎。 \\n 蜀汉既繁芋，民以为资。凡十四芋。有君子芋，大如斗魁。有百果芋，魁大，子繁多，亩牧百斛，种一百亩，叶以养彘。 \\n 瓜之所出，以辽东、庐江、敦煌之种为美。有乌瓜、鱼瓜、貍头瓜、蜜筩瓜、女臂瓜、龙蹄瓜、羊髓瓜、缣瓜。瓜州大瓜，如斛御瓜也。有青登瓜，大如三斗魁。有桂枝瓜，长二尺馀。蜀地温，良瓜冬熟。有春曰瓜，细小，小瓣宜藏，正月种，三月熟。有秋泉瓜，秋种，十月熟，形如羊角，色苍黑。 \\n 永昌有汉竹，围三尺馀，大者一节受一斛，小者数升，为绖■〈木畀〉榼。 \\n 洛阳北邙张公夏梨，海内唯有一树。常山真定梨、山阳钜野梨、梁国睢阳梨、齐郡临淄梨。广都梨，又云钜鹿豪梨，重六斤，数人分食之。上党亭梨，小而加甘。新丰箭谷梨。关以西弘农、京兆、右扶风界诸谷中梨多供御。阳城秋梨、夏梨。 \\n 河东安邑枣，东郡谷城紫枣，长二寸。西王母枣，大如李核，三月熟，在众果之先。洛阳宫后园、河内汲郡枣，一名墟枣，一名安益枣。东海蒸枣。洛阳夏后枣。安平信都大枣。单父枣。梁国夫人枣。大白枣，一名曰蹙咨，小核多肌。三星枣，骈白枣，灌枣，此四者，官园所种。枣有狗牙、鸡心、牛头、羊矢、猕猴、细腰之名，又有玄枣、大枣、崎廉枣、桂枣、夕枣之名。 \\n  \\n 　 \\n  \\n  \\n 　"}
