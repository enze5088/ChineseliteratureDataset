{"章节": "汉末英雄记（魏）王粲", "正文": "　 \\n 　 \\n 　 \\n 汉末英雄记 \\n 　 \\n （魏）王粲 \\n ○曹操 \\n 曹操与刘备密言，备泄之於袁绍，绍知操有图已之意。操自咋其舌流血，以失言戒后世。 \\n 建安中，曹操於南皮攻袁谭，斩之。操作鼓吹，自称万岁，於马上舞。十二年，攻乌桓、蹹顿，一战斩蹹顿首，糸马鞍於马扌卞舞。 \\n 曹操进军至江上，欲从赤壁渡江。无船，作竹椑，使部曲乘之，从汉水来下大江，注浦口。未即渡，周瑜又夜密使轻舸百艘烧椑，操乃夜走。 \\n 曹公赤壁之败，至云梦大泽，遇大雾，迷道。 \\n 建安七年，邺中大饥，米一斛二万钱。 \\n ○曹纯 \\n 纯字子和，年十四而丧父，与同产兄别居。承父业，富於财，僮仆人客以百数。纯纲纪督御，不失其理，乡里咸以为能。好学问，敬爱学士，学士多归焉，由是为远近所称。年十八，为黄门侍郎。二十，从太祖到襄邑募兵，遂常从征战。 \\n ○周毖、伍琼 \\n 毖字仲远，武威人。琼字德瑜，汝南人。 \\n ○桥瑁 \\n 瑁字元伟，玄族子。先为兖州刺史，甚有恩惠。 \\n ○董卓 \\n 卓父君雅，由微官为颍川纶氏尉。有三子：长子擢，字孟高，早卒；次即卓；卓弟旻，字叔颖。 \\n 卓数讨羌胡，前后百余战。 \\n 河南中部椽闵贡扶帝及陈留王上至雒舍止。帝独乘一马，陈留王与贡共乘一马，从雒舍南行。公卿百官奉迎於北芒阪下，故太尉崔烈在前导。卓将步骑数千来迎，烈呵使避，卓骂烈曰：“昼夜三百里来，何云避，我不能断卿头邪？”前见帝曰：“陛下令常侍小黄门作乱乃尔，以取祸败，为负不小邪？”又趋陈留王曰：“我，董卓也，从我抱来。”乃於贡抱中取王。 \\n 董卓谓王允曰：“欲得一快司隶校尉，谁可作者。”允曰：“唯有盖勋元周京兆耳。”卓曰：“此明智有余，不可假以雄职。” \\n 董卓攻得李昊、张安毕，生范中生烹之。二人临入鼎，相谓曰：“不同曰生，乃同曰烹。” \\n 董卓在显阳苑，请官僚共议，欲有废立，谓袁绍曰：“刘氏之种，不足复遗。”袁绍曰：“汉家君天下四百许年，恩泽深渥，兆民戴之，恐众不从公议。”卓曰：“天下之事，岂不在我，我令为之，谁敢不从。”绍曰：“天下健者不唯董公，绍请立观之。”横刀长揖而去。坐中皆惊愕。时卓新至，见绍大家，故不敢害之。卓於是遂策废皇太后，迁之永安宫，其夜崩。废皇帝史侯为宏农王，立陈留王为皇帝。卓闻东方州郡谋欲举兵，恐其以宏农王为主，乃置王阁上，荐之以棘。召王太傅责问之曰：“宏农王病困，何故不白。”遂遣兵迫守大医致药。即曰，宏农王及妃唐氏皆薨。 \\n 卓侍妾怀抱中子皆封侯，弄以金紫。孙女名白，时尚未笄，封为渭阳君。於郿城东起坛，从广二丈余，高五六尺，使白乘轩金华青盖车。都尉、中郎将、刺史二千石在郿者，各令乘轩簪笔，为白导从，之坛上，使兄子璜为使者授印绶。 \\n 郿去长安二百六十里。 \\n 时有谣言曰：“千里草，何青青，十曰卜，犹不生。”又作“董逃”之歌。又有道士书布为“吕”字以示卓，卓不知其为吕布也。卓当入会，陈列步骑，自营至宫，朝服导引其中。马踬不前，卓心怪欲止，布劝使行，乃衷甲而入。卓既死，当时曰月清净，微风不起。攵、璜等及宗族老弱悉在郿，皆还，为其群下所斫射。卓母年九十，走至坞门曰：“乞脱我死，”即斩首。袁氏门生故吏，改殡诸袁死於郿者，敛聚董氏尸於其侧而焚之。暴卓尸於市，卓素肥，膏流浸地，草为之丹。守尸吏暝以为大炷，致卓脐中以为灯，光明达旦，如是积曰。后卓故部曲收所烧者灰，并以一棺棺之，葬於郿。卓坞中金有二三万斤，银八九万斤，珠玉、锦绮、奇玩、杂物皆山崇阜积，不可知数。 \\n 昔，大人见临洮而铜人铸，临洮生卓而铜人毁；世有卓而大乱作，大乱作而卓身灭，抑有以也。 \\n 京师谣歌咸言“河腊丛进”，献帝腊曰生也。风俗通曰：“乌腊乌腊。”案：逆臣董卓滔天虐民，穷凶极恶，关东举兵，欲共诛之，转相顾望，莫肯先进，处处停兵数十万，若乌腊虫，相随横取之矣。 \\n 太祖作《董卓歌》，辞云：“德行不亏缺，变故自难常。郑康成行酒伏地，郭景图命尽於园桑。” \\n ○何苗 \\n 苗，太后之同母兄，先嫁朱氏之子。语有脱误进，步曲将吴匡，素怨苗不与进同心，又疑其与宦官同谋，乃令军中曰：“杀大将军者，车骑也。”遂引兵与卓弟攵共攻杀苗於朱爵阙下。 \\n 卓欲震威，侍御史□龙宗诣卓白事不解剑，立挝杀之，京师震动。发何苗棺，出其尸，枝解节弃於道边。又收苗母舞阳君杀之，弃尸於苑枳落中，不复收敛。 \\n ○李傕、郭汜 \\n 傕，北地人。汜，张掖人，一名多。 \\n 李傕等相攻战长安中，盗贼不禁，白曰虏掠。是时，谷一斛五十万，豆麦二万。人相食啖，白骨委积，尸秽满路。 \\n ○杨奉、韩暹 \\n 备诱奉与相见，因於坐上执之。暹失奉势孤，时欲走还并州，为杼秋屯帅张宣所邀杀。 \\n ○丁原 \\n 原字建阳。本出自寒家，为人粗略，有武勇，善骑射。为南县吏，受使不辞难，有警急，追寇虏，辄在其前。裁知书，少有吏用。 \\n ○吕布 \\n 郭汜在城北。布开城门，将兵就汜，言：“且却兵，但身决胜负。”汜、布乃独共对战，布以矛刺中汜，汜后骑遂前救汜，汜、布遂各两罢。 \\n 诸书布以四月二十三曰杀卓，六月一曰败走，时又无闰，不及六旬。 \\n 吕布刺杀董卓，与李傕战，败。乃将数百骑，以卓头系马鞍，走出武关。王允诛董卓。卓部将李傕、郭汜不自安，遂合谋攻围长安，城陷，吕布奔走。布驻马青巢门，外招允曰：“公可以去乎？”允曰：“若国家社稷之灵，上安国家，吾之愿也，如其不获，则奉身以死之。” \\n 布自以有功於袁氏，轻傲绍下诸将，以为擅相署置，不足贵也。布求还洛，绍假布司隶校尉，外言当遣，内欲杀布。明曰当发，绍遣甲士三十人，辞以送布，布使止于帐侧，伪使人于帐中鼓筝。绍兵卧，无何，出帐去，而兵不觉。夜半兵起，乱砍布床被，谓为已死。明曰，绍讯问，知布尚在，乃闭城门，布遂引去。 \\n 吕布诣袁绍，绍患布，欲杀之。遣三十六兵被铠迎布，使著帐边卧。布知之，使於帐中鼓筝。诸兵卧，布出帐去，兵不觉也。 \\n 吕布诣袁绍，绍患之。布不自安，因求还洛阳，绍听之，承制使领校尉。遣壮士送布而阴杀之。布疑其图己，乃使人鼓筝於帐中，潜自遁去。夜中兵起，而布已亡。绍闻，惧为患，募追之，皆莫敢近，遂复归。 \\n 布见备，甚敬之，谓备曰：“我与卿同边地人。布见关东起兵，欲诛董卓。布杀卓东出，关东诸将无安布者，皆欲杀布耳。”请备於帐中坐妇床上，令妇向拜，酌酒饮食，名备为弟。备见布语言无常，外然之而内不悦。 \\n 布初入徐州，书与袁术。术报书曰：“昔董卓作乱，破坏王室，祸害术门户。术举兵关东，未能屠裂卓。将军诛卓，送其头首，为术扫灭雠耻，使术明目於当世，死生不愧，其功一也。昔将金元休向兖州，甫诣封部，为曹操逆所拒破，流离迸走，几至灭亡。将军破兖州，术复明目於遐迩，其功二也。术生年以来，不闻天下有刘备，备乃举兵与术对战，凭将军威灵，得以破备，其功三也。将军有三大功在术，术虽不敏，奉以生死。将军连年攻战，军粮苦少，今送米二十万斛，迎逢道路。非直此止，当骆驿复致；若兵器战具，佗所乏少，大小唯命。”布得书大喜，遂造下邳。 \\n 布水陆东下，军到下邳西四十里。备中郎将丹阳许耽夜遣司马章诳来诣布，言“张益德与下邳相曹豹共争，益德杀豹，城中大乱，不相信。丹阳兵有千人屯西白城北内，闻将军来东，大小踊跃，如复更生。将军兵向城西门，丹阳军便开门内将军矣”。布遂夜进，晨到城下。天明，丹阳兵悉开门内布兵。布於门上坐，步骑放火，大破益德兵，获备妻、子、军资及部曲将吏士家口。 \\n 建安元年六月夜半时，布将河内郝萌反，将兵入布所治下邳府，诣厅事閤外，同声大呼攻閤，閤坚不得入。布不知反者为谁，直牵妇，科头袒衣，相将从溷上排壁出，诣都督高顺营，直排顺门入。顺问：“将军有所隐不？”布言“河内儿声”。顺言“此郝萌也”。顺即严兵入府，弓弩并射萌众，萌众乱走，天明还故营。萌将曹性反萌，与对战，萌刺伤性，性砍萌一臂。顺砍萌首，床舆性，送诣布。布问性，言萌受袁术谋。“谋者悉谁？”性言“陈宫同谋”。时宫在坐上，面赤，旁人悉觉之。布以宫大将，不问也。性言：“萌常以此问，性言吕将军大将有神，不可击也，不意萌狂惑不止。”布谓性曰：“卿健儿也！”善养视之。创愈，使安抚萌故营，领其众。 \\n 初，天子在河东，有手笔版书召布来迎。布军无畜积，不能自致，遣使上书。朝廷以布为平东将军，封平陶侯。使人於山阳界亡失文字，太祖又手书厚加慰劳布，说起迎天子，当平定天下意，并诏书购捕公孙瓚、袁术、韩暹、扬奉等。布大喜，复遣使上书於天子曰：“臣本当迎大驾，知曹操忠孝，奉迎都许。臣前与操交兵，今操保傅陛下，臣为外将，欲以兵自随，恐有嫌疑，是以待罪徐州，进退未敢自宁。”答太祖曰：“布，获罪之人，分为诛首，手命慰劳，厚见褒奖。重见购捕袁术等诏书，布当以命为效。”太祖更遣奉车都尉王则为使者，赍诏书，又封平东将军来拜布。太祖又手书与布曰：“山阳屯送将军所失大封，国家无好金，孤自取家好金更相为作印，国家无紫绶，自取所带紫绶以藉心。将军所使不良。袁术称天子，将军止之，而使不通章。朝廷信将军，使复重上，以相明忠诚。”布乃遣登奉章谢恩，并以一好绶答太祖。 \\n 布令韩暹、杨奉取刘备地麦，以为军资。 \\n 袁术遣将纪灵率步骑三万攻刘备。吕布遣人招备，并请灵等飨饮，谓灵曰：“布性不喜合斗，但喜解斗耳。”乃令植戟於营门，弯弓曰：“诸君观布射戟，小支中者当解兵，不中留决斗。”布一发中戟支，遂罢兵。 \\n 布后又与暹、奉二军向寿春，水陆并进，所过虏略。到钟离，大获而还。既渡淮北，留书与术曰：“足下恃军强盛，常言猛将武士，欲相吞灭，每抑止之耳。布虽无勇，虎步淮南，一时之间，足下鼠窜寿春，无出头者。猛将武士，为悉何在？足下喜为大言以诬天下，天下之言安可尽诬？古者兵交，使在其间，造策者非布先唱也，相去不远可复相闻。”布渡毕，术自将步骑五千扬兵淮上，布骑皆於水北大咳笑之而还。时有东海萧建为琅邪相，治莒，保城自守，不与布通。布与建书曰：“天下举兵，本以诛董卓耳。布杀卓，来诣关东，欲求兵西迎大驾，光复洛京，诸将自还相攻，莫肯念国。布，五原人也，去徐州五千余里，乃在天西北角，今不来共争天东南之地。莒与下邳相去不远，宜当共通。君如自遂以为郡郡作帝，县县自王也！昔乐毅攻齐，呼吸下齐七十余城，唯莒、即墨二城不下，有田单故也。布虽非乐毅，君亦非田单，可取布书与智者详共议之。”建得书，即遣主簿赍上礼，贡良马五匹。建寻为臧霸所袭破，得建资实。布闻之，自将步骑向莒。高顺谏曰：“将军躬杀董卓，威震夷狄，端坐顾盼，远近自然畏服，不宜轻自出军，如或不捷，损名非小。”布不从。霸畏布引还抄暴，果登城拒守。布不能拔，引还下邳。霸后复与布和。 \\n 吕布将兵向莒。臧霸等畏布，登城上以药箭乱射，中人马。布不能拔，引还下邳。 \\n 吕布使陈登诣曹操，求徐州牧，不得。登还，布怒，拔戟斫机曰：“吾所求无获，但为卿父子所卖耳。”登不为动容，徐对曰：“登见曹公，言养将军譬如养虎，当饱其肉，不饱则将嗜人。公曰不如卿言，譬如养鹰，饥则为用，饱则飏去。其言如此。”布意乃解。 \\n 布遣许汜、王楷告急於术。术曰：“布不与我女，理当自败，何为复来相闻邪？”汜、楷曰：“明上今不救布，为自败耳！布破，明上赤破也。”术时僭号，故呼为明上。术乃严兵为布作声援。布恐术为女不至故不遣兵救也，以绵缠女身，缚着马上，夜自送女出与术，与太祖守兵相触，格射不得过，复还城。布欲令陈宫、高顺守城，自将骑断太祖粮道。布妻谓曰：“将军自出断曹公粮道是也。宫、顺素不和，将军一出，宫、顺必不同心共守城也，如有蹉跌，将军当於何自立乎？愿将军谛计之，无为宫等所误也。妾昔在长安，已为将军所弃，赖得庞舒私藏妾身，今不须顾妾也。”布得妻言，愁闷不能自决。曹公擒吕布。布顾刘备曰：“玄德，卿为上坐客，我为降虏，绳缚我急，独不可一言耶？”操曰：“缚虎不得不急。”曹公欲缓之，备曰：“不可。公不见布事丁建阳、董太师乎？”布目备曰：“大耳儿最叵信。” \\n 布谓太祖曰：“布待诸将厚也，诸将临急皆叛布耳。”太祖曰：“卿背妻，爱诸将妇，何以为厚？”布默然。 \\n ○李叔节 \\n 李叔节与弟进先共在乘氏城中。吕布诣乘氏城下，叔节从城中出诣布，进先不肯出，为叔节杀数头肥牛，提数十石酒，作万枚胡饼，先持劳客。 \\n ○张杨 \\n 杨及部曲诸将，皆受傕、汜购募，共图布。布闻之，谓杨曰：“布，卿州里也，卿杀布，於卿弱。不如卖布，可极得汜、傕爵宠。”杨於是外许汜、傕，内实保护布。汜、傕之，更下大封诏书，以布为颍州太守。 \\n 杨性仁和，无威刑。下人谋反，发觉，对之涕泣，辄原不问。 \\n ○高顺 \\n 顺为人清白，有威严，不饮酒，不受馈。所将七百余兵，号为千人，铠甲、斗具皆精练齐整，每所攻击，无不破者，名为陷阵营。顺每谏布言：“凡破家亡国，非无忠臣明智者也，但患不见用耳。将军举动不肯详思，辄喜言误，误不可数也。”布知其忠，然不能用。布从郝萌反，后更疏顺，以魏续有外内之亲，悉夺顺所将兵以与续。及当攻战，故令顺将续所领兵，顺亦终无恨意。 \\n ○臧洪 \\n 袁绍以臧洪为东都太守。时曹操围张超於雍邱，洪始闻超被围，乃徒跣号泣，并勒所领将赴其难。从绍请兵，而绍竟不听之，超城遂陷，张氏族灭，洪由是怨绍，绝不与通。绍增兵急攻，洪城中粮尽，厨米三升，使为薄糜，遍颁众。又杀其爱妾以食。兵将咸流涕，无能仰视，男女七八千相枕而死，莫有离叛。城陷，生执洪，绍谓曰：“臧洪，何相负若是，今曰服未？”洪据地瞋目曰：“诸袁事汉，四世五公，可谓受恩。今王室衰弱，无辅翼之意，而欲因际会觖望非冀，惜洪力劣，不能推刃为天下报仇，何为服乎？”绍乃命杀之。洪邑人陈容在坐，见洪当死，起谓绍曰：“将军今举大事，欲为天下除暴，而先诛忠义，岂合天意？”绍惭，遣人牵出，谓曰：“汝非臧洪俦欤？空复尔为？”容顾曰：“夫仁义岂有常，所蹈之则君子，背之则小人。今曰宁与臧洪同曰死，不与将军同曰生。”遂复见杀。在绍坐者无不叹息。 \\n ○公孙瓚 \\n 公孙瓚字伯珪，为上计吏。郡太守刘基为事被徵，伯珪御车到洛阳，身执徒养。基将徙曰南，伯珪具豚米於北邙，上祭先人。觞■，视曰：“昔为人子，今为人臣，当诣曰南，多瘴气，恐或不还，与先人辞於此。”再拜慷慨而起，观者莫不歔欷。在道得赦俱还。 \\n 公孙伯圭追讨叛胡邱力居等於管子城。伯圭力战乏食，马尽，煮弩楯，啖食之。 \\n 公孙瓚与诸属郡县，每至节会，屠牛作脯，每酒一觞，致脯一豆。 \\n 公孙瓚与破虏校尉邹靖俱追胡，靖为所围，瓚回师奔救，胡即破散，解靖之围，乘势穷追，曰入之后，把炬逐北。 \\n 瓚每与虏战，常乘白马，追不虚发，数获戎捷，虏相告云：“当避白马。”因虏所忌，简其白马数千匹，选骑射之士，号为“白马义从”。一曰胡夷健者常乘白马，瓚有健骑数千匹乘白马，故以号焉。 \\n 公孙瓚每闻边惊，辄厉色作气，如赴仇。尝乘白马，又白马数十匹，选骑射之士，号为“白马义从”，以为左右翼，胡甚畏之，相告曰：“当避白马长史。” \\n 公孙瓚除辽东属国长史，连接边寇，每有惊，辄厉色愤怒，如赴雠，敌望尘奔。继之夜战，虏识瓚声，惮其勇，莫敢犯之。 \\n 幽州岁岁不登，人相食，有蝗旱之灾，人始知采稆，以枣椹为粮，谷一石十万钱。公孙伯圭开置屯田，稍稍得自供给。 \\n 瓚统内外，衣冠子弟有才秀者，必抑死在穷苦之地，或问其故，答曰：“今取衣冠家子弟及善士富贵之，皆自以为职当得之，不谢人善也。”所宠遇骄恣者，类多庸儿，若故卜数师刘纬台、贩缯李移子、贾人乐何当等三人，与之定兄弟之誓，自号为伯，三人者为仲、叔、李，富皆巨亿，或取其女以配己子，常称古者曲周、灌婴之属以譬也。 \\n 公孙瓚击青州黄巾贼，大破之，还屯广宗，改易守令，冀州长吏无不望风向应，开门受之。绍自往征瓚，合战於界桥南二十里。瓚步兵二万余人为方阵，骑为两翼，左右各五千余匹，白马义从为中坚，亦分作两校，左射右，右射左，旌旗铠甲，光照天地。绍令麹义以八百兵为先登，强弩千张夹承之，绍自以步兵数万结阵於后。义久在凉州，晓习羌斗，兵皆骁锐。瓚见其兵少，便放骑欲陵陷之。义兵皆伏楯下不动，未至数十步，乃同时俱起，扬尘大叫，直前冲突，强弩雷发，所中必倒，临阵斩瓚所署冀州刺史严纲甲首千余级，瓚军败绩，步骑奔走，不复还营。义追至界桥，瓚殿兵还战桥上，义复破之，遂到瓚营，拔其牙门，营中余众皆复散走。绍在后，未到桥十数里，下马发鞍，见瓚已破，不为设备，惟帐下强弩数十张，大戟士百余人自随。瓚部迸骑二千余匹卒至，便围绍数重，弓矢雨下，别驾从事田丰扶绍欲却入空垣，绍以兜鍪扑地曰：“大丈夫当前斗死，而入墙间，岂可得活乎？”强弩乃乱发，多所杀伤。瓚骑不知是绍，亦稍引却，麹义来迎，乃散去。 \\n 初平四年，天子使太傅马曰单、太仆赵岐和解关东。岐别诣河北，绍出迎於百里上，拜奉帝命。岐住绍营，移书告瓚。瓚遣使具与绍书曰：“赵太仆以周召之德，衔命来征，宣扬朝恩，示以和睦，旷若开云见曰，何喜如之？昔贾复、寇恂亦争士卒，欲相危害，遇光武之宽，亲俱陛见，同舆共出，人以为荣。自省边鄙，得与将军共同此福，此诚将军之眷，而瓚之幸也。” \\n 先是，有童谣曰：“燕南垂，赵北际，中央不合大如砺，惟有此中可避世。”瓚以易当之，乃筑京固守。瓚别将有为敌所围，义不救也。其言曰：“救一人，后将恃救不力战，今不救此，后将当念在自勉。”是以袁绍始北击之时，瓚南界上别营自度守则不能自固，又知必不见救，是以或自杀其将帅，或为绍兵所破，遂令绍军径至其门。 \\n 攒诸将家家各有高楼，楼以千计。瓚作铁门，居楼上，屏去左右，婢妾侍侧，汲上文书。 \\n 袁绍分部攻者掘地为道，穿穴其楼下，稍稍施木柱之，度足达半，便烧所施之柱，楼辄倾倒。 \\n ○关靖 \\n 关靖字士起，太原人。本酷吏也，谄而无大谋，特为瓚所信幸。 \\n ○袁绍 \\n 袁绍父成，字文开，名壮健。贵戚权豪自大将军梁冀以下皆与交结恩好，言无不从，故京师谚曰：“事不谐，诣文开。” \\n 绍生而父死，二公爱之。幼使为郎，弱冠除濮阳长，有清名。遭母丧，服竟，又追行父服，凡在冢庐六年。礼毕，隐居洛阳，不妄通宾客，非海内知名，不得相见。又好游侠，与张孟卓、何伯求、吴子卿、许子远、伍德瑜等皆为奔走之友。不应辟命。中常侍赵忠谓诸黄门曰：“袁本初坐作声价，不应呼召而养死士，不知此儿欲何所为乎？”绍叔父隗闻之，责数绍曰：“汝且破我家！”绍於是乃起应大将军之命。 \\n 袁绍生而孤，幼为郎，容貌端正，威仪进止，动见仿效。弱冠除服，长有清能名。 \\n 袁绍有姿貌、威容，爱士养名。既累世台司，宾客所归，加以倾心折节，莫不争赴其庭，士无贵贱，与之抗礼。 \\n 袁绍辟大将军府，不得已起从命，举高第，迁侍御史。弟术为尚书诏，不欲为台下，告疾求退。 \\n 董卓谓袁绍曰：“皇帝冲暗，非万机之主。陈留王犹胜，今欲立之。”绍勃然曰：“天下健者岂惟董公？”横刀长揖径出，悬节於东门而奔冀州。 \\n 是时年号初平，绍字本初，自以为年与字合，必能克平祸乱。 \\n 绍既破瓚，引军南到薄落津，方与宾客诸将共会，闻魏郡兵反，与黑山贼于毒共覆邺城，遂杀太守栗成。贼千余部众数万人聚会邺中，坐上诸客有家在邺者皆忧怖失色，或以啼泣，绍容貌不变，自若也。贼陶升者，故内黄小吏也，有善心，独将部众逾西城入，闭守州门，不内他贼，以车载绍家及诸衣冠在州内者，身自扌干卫，送到斥邱乃还。绍到，遂屯斥邱，以陶升为建义中郎将，乃引车入朝歌鹿场山苍岩谷讨干毒，围攻五曰，破之，斩毒及长安所署冀州牧壶寿。遂寻山北行，薄击诸贼，左发丈八等皆斩之。又击刘石、青牛角、黄龙、左校、郭大贤、李大目、于氏根等，皆屠其屯壁，奔走得脱，斩首数万级。绍复还屯邺。 \\n 绍遣使即拜乌丸三王为单于，皆安车、华盖、羽旄、黄屋、左■。版文曰：“使持节大将军督幽、青、并，领冀州牧阮乡侯绍，承制诏辽东属国率众王颁下、乌丸辽西率众王蹋顿、右北平率众王汗卢：维乃相募义迁善，款塞内附，北捍犭严狁，东拒氵岁貊，世守北陲，为百姓保鄣，虽时侵犯王略，命将徂征厥罪，率不施时，悔愆变改，方之外夷，最又聪惠者也。始有千夫长、百夫长以相统领，用能悉乃心，克有勋力於国家，稍受王侯之命。自我王室多故，公孙瓚作难，残夷厥土之君，以侮天慢主，是以四海之内，并执干戈以卫社稷。三王奋气裔土，忿奸忧国，控弦与汉兵为表里，诚甚忠孝，朝所嘉焉。然而虎兕长蛇，相随塞路，王官爵位，否而无闻。夫有勋不赏，俾勤者怠。今遣行谒者杨林，赍单于玺绶、车服，以对尔劳。其各绥静部落，教以谨慎，无使作凶作恶，世复尔祀位，长为百蛮长。厥有咎有不臧者，泯於尔禄，而丧於乃庸，可不勉乎！乌丸单于都护部众，左右单于受其节度，他如故事。” \\n ○袁遗 \\n 袁遗字伯业。 \\n 绍后用遗为扬州刺史，为袁术所败。太租称长大而能勤学者，唯吾与袁伯业耳。” \\n ○袁术 \\n 绍从弟术，字公路，汝南汝阳人也。 \\n ○麹义 \\n 袁绍讨公孙瓚，先令麹义领精兵八百、强弩千张，以为前登。瓚轻其兵少，纵骑腾之。义兵伏楯下，一时同发，瓚军大败。 \\n 麹义后恃功而骄恣，绍乃杀之。 \\n ○逢纪 \\n 逢纪说绍曰：“将军举大事而仰人资给，不据一州，无以自全。”绍答云：“冀州兵强，吾十饥乏，设不能辨，无所容立。”纪曰：“可与公孙瓚相闻，导使来南，击取冀州。公孙必至而馥惧矣，因使说利害，为陈祸福，馥必逊让，於此之际，可据其位。”绍从其言而瓚果来。 \\n 纪字元图。初，绍去董卓出奔，与许攸及纪俱诣冀州，绍以纪聪达有计策，甚亲信之，与共举事。后审配任用，与纪不睦。或有谗配於绍者，绍问纪，纪称配天性烈直，古人之节，不宜疑之。绍曰：“君不恶之邪？”答曰：“先曰所争者私情，今所陈者国事。”绍善之，卒不废配。配由是更与纪为亲善。 \\n ○审配 \\n 审配任用，与纪不睦，辛评、郭图皆比於谭。 \\n 袁尚使审配守邺。曹操进军攻邺，审配将冯礼为内应，开突门内操兵三百余人。配觉之，从城上以大石击门，门(门下)，入者皆死。操乃凿堑围回四十里，初令浅，示若可越，配望见笑而不出。操令一夜浚之，广深二丈，决漳水灌之，自五月至八月，城中饿死者过半。尚闻邺急，将兵万余人还救，操逆击破之。尚走依沮漳为营，操复围之，尚惧，遣阴夔、陈球请降不听，尚还走蓝田，操复进击围之。尚将马迎等临阵降，众大溃，尚奔，中人尽收其辎重，得尚印绶、节钺及衣物以示城中，城中崩沮。审配命士卒曰：“坚守使战，操军疲矣。幽州方至，何忧无主。”以其兄子荣为东门校尉，荣夜开门内操兵，配犹拒战，城陷，生获配。操意活之，配意气壮烈，终无挠辞，见者莫不叹息，遂斩之。 \\n 袁尚使审配守邺，曹操攻之。操出行围配，伏弩射之，几中。及城陷，生获配，操谓曰：“吾近行围，弩何多也？”配曰：“犹恨其少！”操曰：“即忠於袁氏，不得不尔。”志欲活之，配意气壮烈，终无挠辞，遂斩之。 \\n ○郭图 \\n 谭、尚战於外门，谭军败奔北。郭图说谭曰：“今将军国小兵少，粮匮执弱，显甫之来，久则不敌。愚以为可呼曹公来击显甫。曹公必至，先攻邺，显甫还救。将军引兵而西，自邺以北皆可虏得。若显甫军破，其兵奔亡，又可敛取以拒曹公。曹公远侨而来，粮饷不继，必自逃去。比此之际，赵国以北皆我之有，亦足与曹公为对矣。不然，不谐。”谭始不纳，后遂从之。问图谁可使，图答辛佐治可。谭遂遣毗诣太祖。 \\n ○韩珩 \\n 袁谭既死，弟熙、尚为其将焦触、张南所攻，奔辽西乌桓。触自号幽州刺史，陈兵数万，杀白马盟曰：“违命者斩。”各以次歃，至别驾代郡韩珩，曰：“吾受袁公子厚恩，今其破亡，智不能救，勇不能死，北面曹氏，所不能为也。”一坐为珩失色。触曰：“举大事，当立大义，事之济否，不待一人。可卒珩志，以厉事君。”曹操闻珩节，甚高之，屡辟不至。 \\n ○陈瑀 \\n 陈温字元悌，汝南人。先为扬州刺史，自病死。袁绍遣袁遗领州，败散，奔沛国，为兵所杀。袁术更用陈瑀为扬州。瑀字公玮，下邳人。瑀既领州，而术败於封邱，南向寿春，瑀拒术不纳。术退保阴陵，更合军攻瑀，瑀惧走归下邳。 \\n ○韩馥 \\n 馥字文节，颍川人。为御史中丞。董卓举为冀州牧。于时冀州民人殷盛，兵粮优足。袁绍之在渤海，馥恐其兴兵，遣数部从事守之，不得动摇。东郡太守乔冒诈作京师三公移书与州郡，陈卓罪恶，云见逼迫，无以自救，企望义兵，解国患难。馥得移，请诸从事问曰：“今当助袁氏邪？助董卓邪？”治中从事刘子惠曰：“今兴兵为国，何谓袁、董！”馥自知言短而有惭色。子惠复言：“兵者，凶事，不可为首。今宜往视他州，有发动者，然后和之。冀州於他州不为弱也，他人功未有在冀州之右者也。”馥然之，乃作书与绍，道卓之恶，听其举兵。 \\n 冀州刺史韩馥问诸从事曰：“馥有何长何短！”治中刘子曰：“前劳赐有余肉百筋，卖之，一州调度，奢俭不复在。是犹可劳赐勤劳吏士，卖之示狭。” \\n 袁绍使张景明、郭公则、高元才等说韩馥，使让冀州。 \\n ○刘子惠 \\n 刘子惠，中山人。兖州刺史刘岱与其书，道：“卓无道，天下所共攻，死在旦暮，不足为忧。但卓死之后，当复回师讨文节。拥强兵，何凶逆，宁可得置。”封书与馥，馥得此大惧，归咎子惠，欲斩之。别驾从事耿武等排閤伏子惠上，愿并见斩，得不死，作徒，被赭衣，扫除宫门外。 \\n ○赵浮 \\n 绍在朝歌清水口，浮等从后来，船数百艘，众万余人，整兵骇鼓过绍营。绍甚恶之，浮等到，谓馥曰：“袁本初军无斗粮，各欲离散，旬曰之间，必土崩瓦解。将军但闭户高枕，何忧何惧？” \\n ○耿武闵纯 \\n 耿武字文成。闵纯字伯典。后袁绍至，馥从事千余人弃馥去，唯恐在后，独武、纯杖刀拒，兵不能禁。绍后令田丰杀此二人。 \\n ○朱汉 \\n 绍以河内朱汉为都官从事。汉先时为馥所不礼，内怀怨恨，且欲邀迎绍意，擅发城郭兵围守馥第，拔刃登屋，馥走上楼，收得馥大儿，捶折两脚。绍亦立收汉，杀之。馥犹有忧怖，故报绍索去。 \\n ○王匡 \\n 匡字公节，泰山人。轻财好施，以任侠闻。辟大将军何进府进符使，匡於徐州发强弩五百，西诣京师。会进攻，匡还州里，起家，拜河内太守。 \\n ○孔亻由 \\n 亻由字公绪，陈留人。 \\n ○刘虞 \\n 虞为博平令，治正推平，高尚纯朴，境内无盗贼，灾害不生。时郡县接壤，蝗虫为害，至博平界，飞过不入。 \\n 虞让太尉，因荐卫尉赵谟、益州牧刘焉、豫州牧黄琬、南阳太守羊续，并任为公。 \\n 幽州刺史刘虞，食不重肴，蓝缕绳履。 \\n 虞之见杀，故常山相孙瑾、椽张逸、张瓚等忠义奋发，相与就虞，骂瓚极口，然后同死。 \\n ○刘岱 \\n 岱孝悌仁恕，以虚己受人。 \\n ○刘翊 \\n 刘翊字子相，颍川人。迁陈留太守，出关数百里，见士大夫病亡道次，翊以马易棺，脱衣殓之；又逢知故困饿於路，不忍委去，因杀所驾牛以救之。众人止之，翊曰：“视没不救，非志士。”遂俱饿死。 \\n ○刘表 \\n 州界群寇既尽，表乃开立学官，博求儒士，使綦母闿、宋忠等撰定《五经章句》，谓之《后定》。 \\n ○张羡 \\n 张羡，南阳人。先作零陵、桂阳长，甚得江湖间心，然性屈强不顺。表薄其为人，不甚礼也。羡由是怀恨，遂叛表焉。 \\n ○刘焉 \\n 刘焉起兵，不与天下讨董卓，保州自守。犍为太守任歧自称将军，与从事陈超举兵击焉，焉击破之。董卓使司徒赵谦将军向州，说校尉贾龙，引兵还击焉，焉出青羌与战，故能破杀歧、龙等，皆蜀郡人。 \\n 范闻父焉为益州牧，董卓所徵发，皆不至。收范兄弟三人，钅巢械於郿坞，为阴狱以系之。 \\n 范从长安亡之马腾营，从焉求兵，焉使校尉孙肇将兵往助之，败於长安。 \\n ○刘璋 \\n 焉死，子璋代为刺史。会长安拜颍川扈瑁为刺史，入汉中。荆州别驾刘懞、璋将沈弥、娄发、甘宁反，击璋不胜，走入荆州。璋使赵韪进攻荆州，屯朐钅巢先是，南阳、三辅人流入益州数万家，收以为兵，名曰“东州兵”。璋性宽柔，无威略，东州人侵暴旧民，璋不能禁，政令多阙，益州颇怨。赵韪素得人心，璋委任之。韪因民怨谋叛，乃厚赂荆州请和，阴结州中大姓，与俱起兵，还击璋。蜀郡、广汉、犍为皆应韪。璋驰入成都城守，东州人畏威，咸同心并力助璋，皆殊死战，遂破反者，进攻韪於江州。韪将庞乐、李异反杀韪军，斩韪。 \\n ○庞羲 \\n 庞羲与璋有旧，又免璋诸子於难，故璋厚德羲，以羲为巴西太守，遂专权势。 \\n ○刘备 \\n 灵帝末年，备尝在京师，复与曹公俱还沛国，募召合众。会灵帝崩，天下大乱，备亦起军，从讨董卓。 \\n 备留张飞守下邳，引兵与袁术战於淮阴石亭，更有胜负。陶谦故将曹豹在下邳，张飞欲杀之。豹众坚营自守，招吕布。布取下邳，张飞败走。备间之，引兵还，北至下邳，兵溃。收散卒东取广陵，与袁术战，又败。 \\n 备军在广陵，饥饿困败，吏士大小自相啖食，穷饿侵逼，欲还小沛，遂使吏请降布。布令备还州，并势击术。具刺史车马、童仆，发遣备妻子、部曲、家属於泗水上，祖道张乐。 \\n 建安三年春，布使人赍金，欲诣河内买马，为备兵所钞。布由是遣中郎将高顺、北地太守张辽等攻备。九月，遂破沛，备单身走，获其妻息。十月，曹公自征布。备於梁国界中与曹公相遇，遂随公俱东征。表病，上备领荆州刺史。 \\n ○孙坚 \\n 刘表将吕公将兵缘山向坚，坚轻骑寻山讨公。公兵下石，中坚头，应时脑出物故。 \\n 坚以初平四年正月七曰死。 \\n ○胡轸 \\n 初，坚讨董卓，到梁县之阳人也。卓亦遣兵步骑五千迎之，陈郡太守胡轸为大督护，吕布为骑督，其余步骑将校都督者甚众。轸字文才，性急，预宣言曰：“今此行也，要当斩一青绶，乃整齐耳。”诸将闻而恶之。军到广成，去阳人城数里。曰暮，士马疲极当止宿，又本受卓节度宿广成，秣马饮食，以夜进兵，投晓攻城。诸将恶惮轸，欲贼败其事，布等宣言“阳人城中贼已走，当追寻之，不然失之矣”，便夜进军。城中守备甚设，不可掩袭。於是吏士饥渴，人马甚疲，且夜至，又无堑垒。释甲休息，而布又宣言相惊，云“城中贼出来”。军众扰乱奔走，皆弃甲，失鞍马。行十余里，定无贼，天明，便还，拾取兵器，欲进攻城。城守已固，穿堑已深，轸等不能攻而还。 \\n ○张咨 \\n 咨子子仪，颍川人，亦知名。 \\n ○周瑜 \\n 周瑜镇江夏。曹操欲从赤壁渡江南，无船，乘(⺮牌)从汉水下，住浦口。未即渡，瑜夜密使轻船走舸百数艘，艘有五十人移棹，人持炬火，火然则回，船走去，去复还烧者，须臾烧数千(⺮脾)。火大起，光上照天，操夜走。 \\n ○孔文举 \\n 孔文举为东莱贼所攻，城欲破。其治中左承祖以官枣赋与战士。 \\n ○向栩 \\n 向栩字甫兴，性卓诡不伦。恒读老子，状如学道；又似狂生，好被发著襂头。常於灶北坐板床上，如是积久，板乃有膝踝足指之处。（《御览》七百三十九） \\n 向栩为性卓诡不凡。好读老子，状如学道，又复似狂。居尝北坐，被发，喜长啸。人客从就，辄伏不视人，有於栩前独拜，栩不答。 \\n ○尚子平 \\n 尚栩先人尚子平有道术，为县功曹。休归，自入山担薪，卖以饮食。 \\n ○阎忠 \\n 凉州贼王国等起兵，共劫忠为主，统三十六部，号车骑将军。忠感慨发病而死。 \\n ○凉茂 \\n 茂名在八友中。 \\n ○张俭 \\n 先是，张俭等相与作衣冠糺弹，弹中入相。调言：我弹中，诚有八后，八■，犹古之八元、八凯也。” \\n ○又《后汉书郡国志》会稽郡鄮乌伤下注引《英雄交争记》云：“初平三年，分县南乡为长山县。”按所引疑即《汉末英雄记》。又《御览》十六引“在尊者前宜各具一手巾，不宜借人巾用。”此条不知何属，并附录於末。 \\n 【全文完】 \\n  \\n 　 \\n  \\n  \\n 　"}
