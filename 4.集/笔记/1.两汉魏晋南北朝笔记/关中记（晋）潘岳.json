{"章节": "关中记（晋）潘岳", "正文": "　 \\n 　 \\n 　 \\n 关中记 \\n 　 \\n 晋·潘岳　 \\n 长安地皆黑壤，城今赤如火，坚如石。父老所传，盖凿龙首山土为城。又诸台关亦尔。终南山一名中南，言在天中，居都之南，故曰中南山。 \\n 昆明池曰神池、灵沼。尧治水讫，停船此池，盖尧已有池。汉代因而深广之。 \\n 泾与渭、洛，为关中三川。与渭、灞、浐、涝、潏、沣、滈，为关中八水。 \\n 未央宫，周旋三十三里，街道十七里。有台三十二，池十二，土山四，宫殿门八十一，掖门十四。宫殿及台，皆疏龙首山土以作之。殿基出长安城上，非筑也。 \\n 未央宫东有鸳鸯殿。 \\n 宣帝少依许氏，长於杜县，乐之。后葬於南原，立庙於曲池之北亭，曰乐游原。 \\n 龙首山，首枕渭之南崖，尾达樊川，首高尾下，在长安城南。 \\n 汉筑长安城及营宫殿，咸以堙平。至今坊市，北据高原，南望爽垲，视终南如指掌。 \\n  \\n 　 \\n  \\n  \\n 　"}
