{"章节": "南雍州记（晋）王韶", "正文": "　 \\n 　 \\n 　 \\n 南雍州记 \\n 　 \\n 晋·王韶 \\n ●太和山 \\n 武当山，山高巄峻，若博山香炉，苕亭峻极，干霄出雾。学道者常百数，相继不绝。若有於此山学者，心有隆替，辄为兽所逐。 \\n ●粉水 \\n 萧何夫人渍粉处也。 \\n ●酒泉 \\n 福禄城，谢艾所筑。下有金泉，味如酒。有人饮此泉水，见有金色从山中照水，往取得金。故名。 \\n ●辛居士家 \\n 辛居士名宣仲，家贫。春月，鬻笋充肠。酌，截竹为罂，用充盛置。人问其故，宣仲曰：“我惟爱竹好酒，欲令二物常相并耳。” \\n ●诸葛故宅 \\n 隆中诸葛亮故宅，有旧井一，今涸无水。盛弘之记云：井深五丈，广五尺，堂前有三间屋地，基址极高。云是孔明避暑台。宅西山临水，孔明常登之鼓琴，以为梁父吟。因名此为乐山。先有人家居此宅，衰殄灭亡。后人不敢复憩焉。齐建武中，有人修井，得一石枕，高一尺二寸，长九寸。献晋安王，习凿齿又为宅铭。 \\n ●乐善台 \\n 高齐之后有堂，堂西有射堂五间。射堂南有大池，池上有台，名曰乐善台。 \\n  \\n 　 \\n  \\n  \\n 　"}
