{"章节": "广州记（晋）顾微", "正文": "　 \\n 　 \\n 　 \\n 广州记 \\n 　 \\n 晋·顾微　 \\n 广州厅事梁上，画五羊像，又作五谷囊，随像悬之。云昔高固为楚相，五羊衔谷萃於楚庭，故图其像为瑞。六国时广州属楚。 \\n 桂父常食桂叶，见知其神，尊事之。一旦与乡曲别，飘然入云。 \\n 郁林郡山东南有一池，池边有一石牛，人祀之。若旱，百姓杀牛祈雨，以牛血和泥，泥石牛背。礼毕，则天雨太注，洗牛背，泥尽即晴。 \\n 百管溪，周回丈馀，水极沸涌，如猛火煎油声。 \\n 海中有文魮鸟，头尾鸣，似磬而生玉。又曰，海中多朱鳖，状如肺，有四眼六脚，而吐珠。 \\n 平定县东巨海有■〈马孛〉马，似马牛尾，一角。又云平定县巨海有水犀，似牛，其出入有光，水为之开。 \\n 熙安县东南有固冈，高数十丈，冈西面为羊肠道。说者云，尉陀登此望汉。 \\n 海中有大珠、明月珠、水精珠。 \\n 怀化郡掘堑，得石墨甚多，精好写书。今山中多出朱石，亦可以入朱砚中使。 \\n 益智，叶如蘘荷，茎如竹箭。子从心中出，一枝有十子，内白滑，四破去之，取外皮蜜煮为粽子，味辛。 \\n 熙安县有孤古度树生，其号曰古度。俗人无子，於祠炙其乳，则生男，以金帛报之。 \\n 五子树，实如梨，里有五核，因名五子。治霍乱、金疮。 \\n 熙安县东北有菖蒲涧，盘石上，水从上过，味甘冷，异于常流。 \\n 蛮俚不蚕，采木绵为絮。 \\n 藤类有十许种。续断，草藤也，一曰诺藤，一曰水藤。山行渴，则断取汁饮之。治人体，有损绝。沭则长发。去地一丈断之，辄便生根至地，永不死。 \\n 鬼目，益知直尔。不可啖，可为浆也。 \\n 鬼目树，似棠梨。叶如楮，皮白，树高。大，如木瓜；而小耶倾，不周正。味酢。九月熟。又有草昧子，亦如之，如可为糁用。其草似鬼目。 \\n 雍菜，生水中，可以为菹也。 \\n 山有凤鸾栖宿，食其实。出东有溪曰罗阳，永泰中，暑雨涨，有一竹叶，若芭蕉叶大，随水出。 \\n  \\n 　 \\n  \\n  \\n 　"}
