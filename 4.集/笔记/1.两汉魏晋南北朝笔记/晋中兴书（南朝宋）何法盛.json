{"章节": "晋中兴书（南朝宋）何法盛", "正文": "　 \\n 　 \\n 　 \\n 晋中兴书 \\n 　 \\n 南朝宋·何法盛 \\n ●骑从 \\n 王导谓王敦曰：“王仁德未著，而名位忧轻，兄名已振，宜有以共相匡举。”会三月三曰，中宗出禊。乘肩辇，敦、导并骑从。纪、瞻使人觇之。既闻敦、导骑从，乃大惊，自出拜于道左。中宗从容谓导曰：“卿，吾之萧何也。” \\n ●入宫酷寒 \\n 桓玄入建康宫，逆风迅激，旌旗不立，法章仪饰，一皆倾偃。是月酷寒。 \\n ●清暑 \\n 烈宗起清暑殿。识者曰：“清暑反语楚声也。为殿以酸楚之声为号，非吉祥也。”顷烈宗崩，桓玄自号楚。 \\n ●太极殿 \\n 孝武帝建太极殿，郭璞筮云：“二百十年，此殿为奴所坏。”后梁武帝毁之，舍身为奴。 \\n ●中兴之冠 \\n 王恬字敬豫，与济阳江霦俱善奕棋，为中兴第一。 \\n ●四达 \\n 晋穆帝升平二年二月，诏曰：“■飞督王饶忽上吾鸩鸟一口，云以避恶，此凶物，岂宜妄进。”于是鞭饶二百，使殿中御史孙云焚其鸟于四达之衢。 \\n ●白鹿子 \\n 陶淡，侃之孙，雅好导养。年十五六，便服食绝谷。于野得白鹿子，驯而养之，恒与之俱往还，后遂不复还家。 \\n ●贪蛰燕 \\n 中原丧乱，乡人遂共推郗鉴为主，与千余家避难于鲁国峄山。有重险，百姓饥馑，野无生草，掘野鼠、蛰燕而食之。 \\n ●裹以席 \\n 王敦死，裹以席，涂以蜡，埋斋中。 \\n ●奏弹夜罄 \\n 谯王恬字元愉，为御史中丞。值海西公废，太宗即位，未解严，大司马桓温屯中堂，夜吹警角。恬奏劾温大不敬，请理罪。明曰，温见奏事，叹曰：“此儿乃敢弹我，真强项也。”恬忠正有器局，在朝惮之。 \\n ●清高不仕 \\n 高阳许询，字玄度。丹阳许玄，字远游。并清高不仕。询有才藻，能清言。玄山居服食，志求仙道。游会稽临海山，誓不归家，乃与妇书令改适，后入深山，莫知所止。或以为升仙。 \\n ●巴豆杏子丸 \\n 程据为太医令。武帝初受魏禅，改元为太始，而据贡雉头裘，帝以奇伎异服，典礼所禁，焚之于殿前。据以医术承恩，出入禁闼，因为贾后合巴豆杏子丸，害愍怀太子，遂就戮焉。 \\n  \\n 　 \\n  \\n  \\n 　"}
