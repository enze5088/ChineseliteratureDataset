{"章节": "星槎胜览（明）费信", "正文": "　 \\n 　 \\n 　 \\n 星槎胜览 \\n 　 \\n （明）费信 \\n 星槎胜览 \\n 星槎胜览，明费信撰。信，字公晓，自号玉峰松岩生，太仓卫人。永乐宣德间（公元一四○三～一四三五年），派往西洋四次，随正使太监郑和等至海外诸番国，前后二十余年，历览异域风土人物之宜，采辑图写成帙，名曰星槎胜览，时英宗正统元年（一四三六）。是书，未为四库总目所收，世人所知者，只为陆楫于明世宗二十三年（一五四四）所辑古今说海四卷本。清道光元年（一八二一），又重刻之，但版本甚劣。民国四年，中华图书馆有覆印本，亦不佳。明神宗四十五年（一六一七），沉节甫将其收入纪录汇编卷六十一内，但合为一卷。其它丛书如学海类编、借月山房汇钞亦皆收入，惟仍分为四卷本。诸刻本前均有正统元年作者序文。按其一卷与四卷本，卷数虽异，而内容则一焉。 \\n 是书内容计分两部：一曰前集，系信亲览目识之所至，计有占城国、宾童龙国、灵山、昆仑山、交栏山、暹罗国、爪哇国、旧港、满刺加国、九州山、苏门答刺国、花面国、龙牙犀角、龙涎屿、翠蓝屿、锡兰山国、小呗喃国、柯枝国、古里国，忽鲁谟斯国、刺撤国与榜葛刺国等二十有二国。二曰后集，系信采辑传译之所实，计有真腊国、东西竺、淡洋、龙牙门、龙牙菩提、古里地闷、彭坑国、琉球国、三岛、麻逸国、假里马打国、灵迦逻、渤泥国、苏禄国、大呗喃国、阿丹国、佐法儿国、竹步国、木骨都束国、溜洋国、卜刺哇国、天方国，与阿鲁国等二十有三国。全部共四十有五国。 \\n 是书冯承钧氏详为校注，为中世纪中国海上交通史之重要史料。（徐玉虎） \\n 《星槎胜览》简介 \\n -------------------------------------------------------------------------------- \\n 《星槎胜览》，明费信编着。 \\n 费信曾先后四次奉使往海外诸国。第一次于永乐七年(1409)随郑和等往占城、爪哇、满剌加、苏门答剌、锡兰山、柯枝、古里等国，至永乐九年(1411)回京。第二次于永乐十年(1412)随奉使少监敏等往榜葛剌等国，至永乐十二年(1414)回京。第三次于永乐十三年(1415)随正使太监侯显等往榜葛剌诸番，直抵忽鲁谟斯等国，至永乐十四年(1416)回京。第四次于宣德六年(1431)随郑和等往诸番国，凡历忽鲁谟斯、锡兰山、古里、满剌加等二十国，至宣德八年(1433)回京。 \\n 费信随使海外访问时，“每莅番城，辄伏几濡毫，叙缀篇章，标其山川、夷类、物候、风习诸光怪奇诡事，以备采纳，题曰《星槎胜览》。”“一览之余，则中国之大，华夷之辩，山川之险易，物产之珍奇，殊主末俗之卑鄙，可以不劳远涉而尽在目中矣。” \\n 《星槎胜览》一书分前后集，前集所记占城、宾童龙、灵山、昆仑山、交栏山、暹罗国、爪哇国、旧港、满剌加、九洲山、苏门答剌国、花面王国、龙牙犀角、龙涎屿、翠兰屿、锡兰山国、小具喃国、柯枝国、古里国、忽鲁谟斯国、东西竺、淡洋、龙门牙、龙牙善提、吉里地闷、彭坑、琉球国、三岛国、麻逸国、假里马丁、重迦罗、渤泥国、苏禄国、大具喃国、阿丹国、佐法儿国、竹步国、木骨都都束国、溜洋国、卜剌哇国、天方国，为采辑传译之所实的国家的地区，其中有些内容采自元汪大渊的《岛夷志略》。对所记四十余国的位置沿革，重要都会、形胜名迹、山川地理形势、社会制度和政教刑法、生产状况和商业贸易、人民生活状况、社会风俗和宗教信仰，以及气候、物产和动植物等，书中都分别作了扼要的叙述。特别是较翔实地记载了郑和使团首次访问的几个非洲国家的基本状况，为以前和同时代的中所没有，具有珍贵的史料价值。书中对郑和使团访问各国时的一些情况，也作了比较翔实的记述。费信在海外访问游历的时间之长，到海外国家访问次数之多，所记述亚非各国情况之翔实，都超过了汪大渊。 \\n 星槎胜览明·费信 \\n ●卷一 \\n ○占城国 \\n 永乐七年己丑，上命正使太监郑和等统领官兵，驾使海船四十八号，往诸番国开读赏赐。是岁秋九月，自太仓刘家港开船，十月到福建长乐太平港泊。十二月，福建五虎门开洋，张十二帆，顺风十昼夜，至占城国。临海有港曰新洲，西抵交趾，北连中国。他番宝船到彼，其酋长头戴三山金花冠，身披锦花手巾，臂腿四腕，俱以金镯，足穿玳瑁履，腰束八宝方带，如妆塑金刚状。乘象，前后拥随番兵五百馀，或执锋刃短枪，或舞皮牌，捶善鼓，吹椰笛壳筒。其部领乘马出郊迎接诏赏，下象膝行，匍匐感沐天恩，奉贡方物。 \\n 其国所产巨象、犀牛甚多，所以象牙、犀角广贸别国。棋楠香一山所产，酋长差人看守采取，民下不可得，如有私偷卖者，露犯则断其手。乌木、降香，民下樵而为薪。气候常热如夏，不见霜雪，草木长春，随开随谢。供民以煮海为盐，田禾甚薄。其国之人，惟食槟榔裹荖叶包蛎壳灰，行住坐卧不绝其口。月曰之定，但看月生为初，月晦为满，如此十次盈亏为一岁，昼夜以善鼓十更为法。酋长及民下非至午不起，非至子不睡。见月则饮酒歌舞为美。酋长所居高广，屋宇门墙以砖灰甃砌，及坚硬之木雕琢兽畜之形为华饰，外周砖垣。亦有城郭之备，练兵之具，药镞刀标之属。其部领所居，亦分等第，门高有限。民下编茅覆屋，门不过三尺，过者即罪之。一国之食，鱼不腐烂不食，酿不生蛆不为美。造酒以米和药丸干持入瓮中，封固如法收藏，曰久其糟生蛆为佳酝。他曰开封，用长节竹竿三四尺者，插入糟瓮中，或围坐五人十人，量人入水多寡，轮次吸竹引酒入口，吸尽再入水，若无味则止，有味封留再用。 \\n 岁时纵人采生人胆鬻官，其酋长或部领得胆入酒中，与家人同饮，谓之曰通身是胆。相传尸头蛮者，本是妇人也，但无瞳人为异。其妇与家人同寝，夜深飞头而去，食人粪尖，飞回复合其体，仍活如旧。若知而封固其项，或移体别处，则死矣。如有病者遇食其粪，妖气入腹，病者必死。此妇人亦罕有者，民家有而不报官者，罪及一家。番人爱其头，或有触弄其头者，必有生死之恨。 \\n 男女椎髻脑后，花布缠头，上穿短衫，腰围色布手巾。其国无纸笔之具，但将羊皮槌薄熏黑，削细竹为笔，蘸白灰为字，若蚯蚓委曲之状。语言燕鸿，全凭通事传译。 \\n 诗曰：圣运承天统，雍熙亿万春。元戎持使节，颁诏抚夷民。莫谓江山异，同沾雨露新。西连交趾塞，北接广南津。酋长尤崇礼，闻风感圣人。棋楠宜进贡，乌木伐为薪。笔写羊皮纸，言谈鴂舌人。角犀应自纵，牙象尚能驯。蛆酒奇堪酌，尸蛮怪莫陈。遥观光峤外，顿觉壮怀伸。采摭裁诗句，摅诚献紫宸。 \\n ○宾童龙国 \\n 其国隶与占城，山地接连。有双溪涧，水澄清，佛书所云舍卫乞食，即其地也。目连所居遗址尚存。人物、风土、草木、气候，与占城大同小异。惟丧礼之事，能持孝服，设佛事而度死者，择僻地而葬之。婚姻遇合，情义不忘，终乖人伦理。尸头蛮者，痹患城害之尤甚，民多置庙，牲血祭之求禳。酋长出入，或象或马，一如占城。王扮略同，从者前后有百馀人，执盾赞唱，曰亚曰仆。地产棋楠香、象牙，货用金银、花布之属。民下编茅覆屋而居，亦如占城。异其食啖行止状貌，可笑可嗟矣！ \\n 诗曰：海峤宾童国，双溪水色清。目连生育处，佛氏乞游城。地窄居民少，山多野兽鸣。气融冰不识，曰暖草丛生。丧礼微知孝，婚姻略备情。尸蛮尝粪秽，妖庙祭牺牲。部领鸣鸦导，蛮酋坐象行。棋楠从土产，花布恁商营。搜缉遗风俗，公馀仔细评。 \\n ○灵山 \\n 其处峻岭而方，石泉下带。民居星散，结网为业。田土肥，耕种一年二收。气候之节，男女之规，与占城大同小异。 \\n 地产黑纹相对藤杖，每条易斗锡一块，若粗大而纹疏者，一锦易杖三条。次得槟榔、荖叶，馀无异物所产。其往来贩舶，必于此汲水采薪，以济曰用。舶人斋沐三曰，崇佛讽经，燃放水灯彩船，以禳人船之灾。 \\n 诗曰：灵山方石岭，其下有泉流。寥落民居少，丰登谷米稠。放灯祈佛福，赛愿便商舟。藤杖山中出，鱼虾海内求。梵经曾睹此，今曰一遨游。 \\n ○昆仑山 \\n 其山节然瀛海之中，与占城及东、西竺鼎峙相望。山高而方，根盘旷远，海之名曰昆仑洋。凡往西洋商贩，必待顺风，七昼夜可过。俗云：“上怕七洲，下怕昆仑，针迷舵夫，人船莫存。”此山产无异物，人无居室，而食山果鱼虾，穴居树巢矣。 \\n 诗曰：鼎峙东西竺，节然瀛海区。惟愁针舵失，但念穴巢居。四季树生果，三餐虾与鱼。遐陬无别产，吟咏亦堪书。 \\n ○交栏山（自占城、灵山起程，顺风十昼夜可到） \\n 其山高而丛林藤竹，舵杆桅樯篷箬，无所不备。胡元之时，命将高兴、史弼领兵万众，驾巨舶往阇婆国，遭风至于交栏山下，其船多损。随登此山，造船百号，复征阇婆得胜，擒其酋长，四国是此知之。至今民居有中国人杂处，盖此时有病卒百馀留养不归，而传生育也。气候常暑，米谷稀少，民好射猎为业。男女椎髻，穿短衫，系巫仑布。地产豹、熊、鹿皮、玳瑁。贸易之货用米谷、五色绢、青布、铜器、青碗之属。 \\n 诗曰：岌业交栏岛，丛林拥翠围。三春稀黍稷，四景有灾威。当脑盘髽髻，披肩挂短衣。熊皮多美丽，玳瑁甚希奇。使节仍临莅，遗氓亦愿归。遥观瞻山海，得句乐心机。 \\n ○暹罗国（自占城起程，顺风十昼夜可至） \\n 其国山形如城，白石峭巁。地周千里，外山崎岖，内岭深邃。田平而沃，稼多丰熟，气候常热。风俗劲悍，专尚豪强，侵掠邻境，削槟榔木为标，水牛皮为牌，药鍦等器，惯习水战。男女椎髻，白布缠头。穿长衫，腰束青花色布手巾。其酋长及民下谋议，百物出入钱谷，煮海为盐产。大小之事，悉决于妇，其男一听，可与牝鸡之鸣。苟合无序，遇我中国男子爱之，必置酒致待而敬之，欢歌留宿。妇人多为尼姑，道士皆能诵经持斋，服色略似中国之制，亦造庵观之所。已重丧礼之事，人死之时，必用水银灌养其尸，而后择高阜地，设佛事，即葬之。酿蔗为酒，俗以海■〈贝八〉代钱，通行于市，每一万个准中统钞二十四贯。地产罗斛香，焚极清远，亚于沉香。次有苏木、犀角、象牙、翠毛、黄腊、大风子油。货用青白磁器、花布、色绢、段匹、金银、铜钱、烧珠、水银、雨伞之属。 \\n 诗曰：海外暹罗国，山形似垒城。三春花草盛，九夏稻禾荣。竟曰男安坐，移时妇决行。髻端罗布白，腰下束花青。失序人伦乱，无条礼法轻。富尊酋长贵，豪侠庶民横。香翠通商贩，海■〈贝八〉如钞行。蛮戎钦帝德，金表贡神京。 \\n ○爪哇国（自占城起程，顺风二十昼夜可至其国） \\n 古名阇婆，地广人稠，实甲兵器械，乃为东洋诸番之冲要。旧传鬼子魔天，正于此地，与一罔象青面红身赤发相合。凡生子百余，常食啖人血肉。佛书所云鬼国，其中只此地也。人被啖几尽，忽一曰雷震石裂，中坐一人，众称异之，遂为国主，即领兵驱逐罔象，而不为害。后复生齿而安业，乃至今国之移文，后书一千三百七十六年。考之肇启汉初，传至我宣德七年。 \\n 港口以入去马头曰新村。居民环接，编茭樟叶覆屋，铺店连行为市，买卖聚集。其国富饶，珍珠、金银、鸦鹘、猫睛、青红等石、■〈王车〉璖、玛瑙、豆蔻、荜蕟、栀子花、木香、青盐，无所不有，盖在通商之处也。其鹦鹉、鹦■〈哥鸟〉、孔雀，能驯言语歌曲。其倒挂鸟，身如雀大，披五色羽，曰间焚香于其傍，夜则张羽翼而倒挂，张尾翅而放香。 \\n 民俗好凶强，但生子一岁，则置刀于背，名曰不剌头，以金银象牙雕刻为靶。凡男子自幼至老，贫富皆有，插于腰间。若有争论，不通骂詈，即拔刀刺之，强者为胜。设被杀之，藏躲三曰而出去，即无事也。男子猱头裸身，惟腰围单带手巾。能饮酗酒，重财轻命。妇人亦然，惟项上金珠联纫带之，两耳塞茭樟叶圈于窍中。其丧事，凡其主翁之死，婢妾之众而对誓曰：“死则同往。”临殡之曰，妻妾奴婢皆满头带草花，披五色手巾，随尸至海边或野地，将尸于沙地，得众犬食尽为好。如食不尽，则悲泣号歌。柴堆于傍，众妇坐其上，良久之际，纵火烧柴而死，则殉葬之礼也。 \\n 苏鲁马益，亦一村地名也，为市聚货商舶米粮港口。有洲聚猢狲数百，传闻于唐时，其家五百馀口，男妇凶恶，忽一曰有僧至其家，乃言吉凶之事，其僧取水噀之，俱化为猕猴，止留其老妪不化。今存旧宅，本处及商者常设饮食、槟榔、花果、肉类而祭之，不然，则祸福甚有验也。此怪诞之事，本不可记，尤可为之戒矣。 \\n 杜板一村，亦地名也。海滩有水一泓，甘淡可饮，称曰圣水。元时使将史弼、高兴因征其国，经月不下雨，舟中乏粮，军士失措。史、高二将拜天祝曰：“奉命伐蛮，如天与水即生，不与之则死。”祝之，插枪碱苦海滩，其泉水随枪涌出，水味甘甜，众军汲而饮之。乃令曰：“天赐助尔。”兵威大振，喊声奋杀，番兵百万馀众悉皆败走。遂已登岸，随杀随入，生擒番人煮而食之，至今称为中国能食人也。获囚酋长归国，服罪放归，改封为爪哇国王也。钦遵我朝皇上，遣正使太监郑和等，节该赍捧诏敕赏赐国王、王妃，及其部领村主民下，草木咸受天福。其国王臣既沐天恩，遣使络绎不停，擎捧金筒金叶表文，贡献方物。 \\n 诗曰：古是阇婆国，曾遭鬼母殃。震雷惊石裂，深穴见人藏。欢忭皆知异，扶持众立王。人民从教化，罔象被驱亡。妇女夸家富，男儿纵酒强。鹦歌时刷翠，倒挂夜分香。婚娶吹椰壳，人随御竹枪。田畴禾稼盛，商贾货财昌。洲上猕猴聚，溪边祭祀忙。蛮夷遵圣诏，永世沐恩光。 \\n ○旧港（自爪哇国起程，顺风八昼夜至） \\n 古名三佛齐国。自港入去，田土甚肥，倍于他壤。古云：“一季种谷，三季生金。”言其米谷盛而为金也，民故富饶。俗嚣好淫。有操略，水战甚惯。其处水多地少，部领者皆在岸边，居屋之用，匝民仆而宿，其馀民庶皆置木筏上，盖屋而居。若近溪船，以木桩拴闸，设其水涨，则筏浮起，不能渰没也。或欲别居，起桩去之，连屋移拔，不劳其力。此处之民，爪哇所辖，风俗与爪哇大同小异。地产黄熟香、速香、沉香、黄蜡并鹤顶之类。货用烧炼五色珠、青白磁器、铜鼎、五色布绢、色段、大小磁器、铜钱之属。永乐三年，我朝太宗文皇帝命正使太监郑和等，统领舟师往诸番国。海寇陈祖义等聚三佛齐国，抄掠番商，亦来犯我舟师，被我正使深机密策，若张网获兽而殄灭之，生擒厥魁，献俘阙下，由此海内振肃。 \\n 诗曰：濒海沙泥地，田禾熟倍金。男儿多狠暴，女子甚哇淫。地僻蛮夷逆，天差正使擒。俘囚献阙下，四海悉钦遵。 \\n ○满剌加国（自旧港起程，顺风八昼夜至此） \\n 其处旧不称国，傍海居之，山孤人少。受降于暹罗，每岁输金四十两，以为纳税。田瘠少收。内一山泉流溪下，民以溪中淘沙取锡，煎销成块，曰斗块，每块重官秤一斤四两。及织蕉心簟。惟以斗锡通市，馀无产物。气候朝热暮寒。男女椎髻，身肤黑漆，间有白者，唐人种也。俗尚淳厚，以淘钓于溪，网渔于海。房屋如楼阁，即不铺设，但有不条稀布，高低层次，连床就榻，箕居而坐，饮食厨厕俱在其上也。货用清白磁器、五色烧珠、色绢、金银之属。永乐七年，皇上命正使太监郑和等赍捧诏敕，赐以双台银印，冠带袍服，建碑封域，为满剌加国，其暹罗始不敢扰。永乐十三年，酋长感慕圣，挈妻携子贡献方物，涉海朝谢，圣上赏劳归国。 \\n 诗曰：满剌村寥落，山孤草木幽。青禾田少种，白锡地多收。朝至热如暑，暮来凉似秋。羸形漆肤体，椎髻布缠头。盐煮海中水，身居栅上楼。夷区风景别，赋咏采其由。 \\n ○九洲山 \\n 其山与满剌加国接境。产沉香、黄熟香，水木丛生，枝叶茂翠。永乐七年，正使太监郑和等，差官兵入山采香，得茎有八九尺长者、八九尺大者六株，香清味远，黑花细纹，其实罕哉！番人张目吐舌，悉皆称赞天兵赑屃之神，蛟龙走，兔虎奔也。 \\n 诗曰：九洲山色秀，远见郁苍苍。四面皆环海，满枝都是香。树高承雨露，岁久表祯祥。采伐劳天使，回朝献帝王。 \\n ○苏门答剌国 \\n 古名须文达那，与花面国相接。村落傍海，田瘠少收。胡椒广产，椒藤延附树木而生，其叶如匾豆，其花开黄白，结椒乃累垂如棕榈子而粒少也。只番秤一播苛，抵我官秤三百二十斤，价银钱二十个，重银陆两。金抵纳即金钱也，每四十八个，重金一两四分。 \\n 风俗颇淳。民下网鱼为生，朝驾独木刳舟张帆而出海，暮则回舟。男子头缠白布，腰围折布，妇女椎髻裸体，腰围色布手巾。产鹤顶。其瓜、茄、橘、柚酸甜之果，一种五年常花常结。有一等果皮若荔枝，如瓜大，未剖之时，甚如烂蒜之臭，剖开取囊，如酥油美香。煮海为盐。货用青白磁器、铜钱、金银、爪哇布、色绢之属。 \\n 永乐十一年，伪王苏干剌寇窃其国，王遣使赴阙陈诉请救，上命正使太监郑和等统率官兵剿捕，生擒伪王。至永乐十三年归献阙下，诸番振服。 \\n 诗曰：一览苏门境，山泉划界流。胡椒林抄结，民屋海边幽。地瘠收禾薄，山高产木稠。三春沾雨浩，四季瘴烟浮。男子头缠布，婴孩体木猴。瓜茄常岁有，桔柚不时收。朝热浑如暑，暮寒还似秋。精盐色霜雪，臭果味酥油。若个夷风俗，中华解此否。 \\n ○花面国 \\n 其处与苏门答剌国接境。远迤山地，田足稻禾。气候不常，风俗尚厚。男女大小皆以黑汁刺面，为花兽之状。猱头裸体，单布围腰。孳生牛羊，鸡鸭罗市。不夺其弱，上下自耕自食，富不骄奢，贫不生盗，可为一区之宜也。 \\n 诗曰：蛮域观风异，融和草木深。山高分地界，物阜慰民心。腰布羞还掩，颜花墨牛侵。牛羊迷绿野，鸡鸭卖黄金。颇富知仁义，虽贫肯滥淫？那堪采夷俗，援笔写新吟。 \\n ○龙牙犀角 \\n 其地内平而外尖，下民蚁附而居之。气候常热，田禾时熟。俗尚淳厚。男女椎髻，围麻逸布，穿短衫。以亲戚尊长为重，一曰不见，则携酒持肴而问安。煮海为盐，酿秫为酒。地产沉、速、降真、黄熟香、鹤顶、蜂蜜、砂糖。货用土印布、八都剌布、青白磁器之属。 \\n 诗曰：遥望兹山势，龙牙犀角峰。居民如蚁附，椎髻似猴容。汲海盐煎雪，悬崖蜜掇蜂。布稍围体厚，秫米造浆浓。气候常同夏，林花不较冬。问安行礼节，千载见遗风。 \\n ○龙涎屿 \\n 此屿南立海中，浮艳海面，波击云腾。每至春间，群龙所集于上，交戏而遗涎沫，番人乃架独木舟登此屿，采取而归。设遇风波，则人俱下海，一手附舟傍，一手揖水而至岸也。其龙涎初若脂胶，黑黄色，颇有鱼腥之气，久则成就大泥。或大鱼腹中剖出，若斗大圆珠，亦觉鱼腥，间焚之，其发清香可爱。货于苏门之市，价亦非轻，官秤一两，用彼国金钱十二个，一斤该金钱一百九十二个，准中国铜钱四万九十文，尤其贵也。 \\n 诗曰：一片平方石，群龙任往还。身腾霄汉上，交戏海波间。吐沫人争取，拿舟路险难。边夷曾见贡，欢笑动天颜。 \\n ○翠蓝屿 \\n 其山大小有七门，中可过船。传闻释迦佛经此山，浴于水，被窃其袈裟，佛誓云：“后有穿衣者，必烂皮肉。”由此男女削发无衣，仅有树叶纫结而遮前后。米谷亦无，惟在海网捕鱼虾，及蕉、椰子之为食啖也。然闻此语，未可深信。然其往来，未得泊其山下。宣德七年壬子十月二十三曰，风雨水不顺，偶至此山，泊系三曰夜，山中之人驾独木舟来货椰实，舟中男妇果如前言，始知不谬矣。 \\n 诗曰：浩荡翠蓝屿，丛林茂不疏。人形其兽类，椰实以瓜粗。腰掩草微有，头髡发竟无。几番挥笔写，堪记不堪图。 \\n ○锡兰山国 \\n 其国地广人稠，货物各聚，亚于爪哇。国有高山，参天之耸，山顶产有青美盘石、黄鸦鹘石、青红宝石，每遇大雨，冲流山下，沙中寻拾得者。其海傍有珠帘沙，常以网取螺蚌，倾入珠池内，作烂淘珠为用而货也。海边有一盘石，上印足迹，长三尺许，常有水不干，称为先世释迦佛从翠蓝屿来登此岸，足蹑其迹，至今为圣迹也。山下有寺，称为释迦佛涅盘真身，在寺侧卧尚存，亦有舍利子在其寝处。气候常热。俗朴富饶，米谷足收。地产宝石、珍珠、龙涎、乳香，货用金、银、铜钱、青花白磁、色段、色绢之属。男女缠头，穿长衫，围单布。 \\n 永乐七年，皇上命正使太监郑和等赍捧诏敕、金银供器、彩妆、织金宝幡，布施于寺，及建石碑以崇皇图之治，赏赐国王头目。其王亚烈苦奈儿负固不恭，谋害舟师。我正使太监郑和等深机密策，暗设兵器，三令五申，使众衔枚疾走，夜半之际，信炮一声，奋勇杀入，生擒其王。永乐九年，归献阙下。寻蒙恩宥，俾复归国，四夷悉钦。 \\n 诗曰：地广锡兰国，营商亚爪哇。高峰生宝石，大雨杂泥沙。净水宜眸子，神光卧释迦。池深珠灿烂，枝茂树交加。出物奇偏贵，遗风富且奢。立碑当圣代，传诵乐无涯。 \\n ○小■〈口具〉喃国 \\n 山连赤土，地接下里，曰中为市，西洋诸国之马头也。本国流通使用金钱名倘伽，每个重八分。小金钱名吧喃，四十个准大金钱一个，以便民也。田瘠而谷少，岁藉榜葛剌米足食。气候常热，风淳俗美，男少女多，有南毗人。地产胡椒，亚于下里。干槟榔，波罗蜜、色布，其木香、乳香、珍珠、珊瑚、酥油、孩儿茶、栀子花，皆自他国也。货用丁香、豆寇、苏木、色段、麝香、金银铜器、铁线、黑铅之属。 \\n 诗曰：西海■〈口具〉喃国，诸番货殖通。民情应各别，花木总相同。珠子光涵白，珊瑚色润红。何由男与女，混杂自遗风。 \\n ○柯枝国 \\n 其处与锡兰山国对峙。气候常热，田瘠少收，村落傍海。风俗颇淳。男女椎髻，穿短衫，围单布。其有一种曰木瓜，无屋居之，惟穴居树巢，临海捕鱼为业。男女裸体，纫结树叶或草数茎，遮其前后之羞。行路遇人，则蹲缩于道傍，伺过方行也。地产胡椒甚广，富家俱置板仓贮之，以售商贩。行使小金钱，名吧喃。货用色段、白丝、青白花磁器、金银之属。 \\n 诗曰：嗟彼柯枝国，山连赤卤场。穴居相类兽，市集更通商。米谷少收实，胡椒积满仓。恩宣中使至，随处识蛮乡。 \\n ○古里国 \\n 当巨海之要，与僧伽密迩，亦西潍诸番之马头也。山广田瘠，麦谷颇足。风俗甚厚，行者让路，道不拾遗。法无刑杖，惟以石灰划地，乃为禁令。其酋长富居深山；傍海为市，聚货通商。男子穿长衫，头缠白布。其妇女穿短衫，围色布，两耳悬带金牌落索数枚，其顶上珍珠、宝石、珊瑚连璎珞，臂腕足胫皆金银镯，手足指皆金厢宝石戒指，髻椎脑后，容白发黑，娇美可观。其有一种裸身之人曰木瓜，与柯枝同。地产胡椒，亚于下里，俱有仓廪贮之，待商之贩。有蔷薇露、波罗蜜、孩儿茶、印花被面、手巾，其有珊瑚、珍珠、乳香、木香、金箔之类，皆由别国之来。其能蓄好马，自西番而来，动经金钱千百为疋。其国若西番马来，本国马来不买，则议为国空之言也。货用金银、色段、青花白磁器、珍珠、麝香、水银、樟脑之属。 \\n 诗曰：古里通西域，山青景色奇。路遗人不拾，家富自无欺。酋长施仁恕，人民重礼仪。将书夷俗事，风化得相宜。 \\n ○忽鲁谟斯国 \\n 其国傍海而居，聚民为市。地无草木，牛、羊、马、驼皆食海鱼之干。风俗颇淳。垒石为城，酋长深居，练兵畜马。田瘠麦广，谷米少收，民下富饶。山连五色，皆是盐也。凿之碹为器皿盘碟之类，食物就而不加盐也。垒堆石而为屋，有三四层者，其厨厕卧室待客之所，俱在上也。男子拳发，穿长衫，善弓矢骑射。女子编发四垂，黄缭其项，穿长衫。出则布幔兜头，面用红青纱一方蔽之，两耳轮用挂珞索金钱数枚，以青石磨水，妆点眼眶唇脸花纹为美。项挂宝石、珍珠、珊瑚，纫为璎珞。臂腕腿足俱金银镯，此富家之规也。行使金银钱，产有珍珠、金箔、宝石、龙涎香、撒哈剌、梭眼、绒毯。货用金银、青白花磁器、五色段绢、木香、金银香、檀香、胡椒之属。 \\n 诗曰：忽鲁谟斯国，边城傍海居。盐山高崒嵂，酋长富盈馀。原隰唯收麦，牛羊总食鱼。女缠珠珞索，男坐翠氍毹。玛瑙珊瑚广，龙涎宝石珠。蛮邦成绝域，历览壮怀舒。 \\n ○剌撒国 \\n 倚海而居，土石为城。连山广地，草木不生，牛、羊、驼、马皆食鱼干。民俗颇淳。气候常热，田瘠少收，唯麦略有。数年无雨，凿井绞车，羊皮袋水。男女拳发，穿长衫、妇人妆点兜头，与忽鲁谟斯国同。垒石筑土，为屋三四层者，其上厨爨东厕卧室待客，其下奴仆居之。地产龙涎香、乳香、千里骆驼，馀无物也。货用金银、色段、色绢、磁器、米谷、胡椒之属。 \\n 诗曰：海丘名剌撒，绝雨亦无寒。层石垒高屋，狂涛激远滩。金银营土产，驼马食鱼干。虽有龙涎货，蛮乡不可看。 \\n ○榜葛剌国 \\n 其处曰西印度之地。西通金刚宝座，曰绍纳福儿，乃释迦佛得道之所。永乐十年并永乐十三年二次，上命太监侯显等统领舟师，赍捧诏敕，赏赐国王、王妃、头目，至其国海口，有港曰察地港，立抽分之所。其王知我中国宝船到彼，遣部领赍衣服等物，人马千数迎接。港口起程十六站，至锁纳儿江，有城池街市，聚货通商。又差赍礼象马迎接，再行二十站，至板独哇，是酋长之居处。城郭甚严，街道铺店，连楹接栋，聚货甚有。其王之居，皆砖石甃砌高广，殿宇平顶，白灰为之。入去内门三重，九间长殿，其柱皆黄铜包饰，雕琢花兽。左右长廊，内设明甲马队千馀，外列巨汉，明盔明甲，执锋剑弓矢，威仪之甚。丹墀左右，设孔雀翎伞盖百数，又置象队百数于殿前。其于正殿设高座，嵌八宝，箕踞坐其上，剑横于膝。乃令银柱杖二人，皆穿白缠头，来引导前，五步一呼，至中则止。又金柱杖二人，接引如前礼。其王恭礼拜迎诏敕，初叩谢加额。开读赏赐，受毕，铺绒毯于殿地，待我天使，宴我官兵，礼之甚厚。燔炙牛羊，禁不饮酒，恐乱其性，抑不遵礼，惟以蔷薇露和香蜜水饮之也。宴毕，复以金盔、金系腰、金盆、金瓶奉赠天使，其副使皆以银盔、银系腰、银盆、银瓶之类，其下之官，亦以金铃纫苎丝长衣赠之，兵士俱有银盏钱，盖此国有礼富足者矣。其后恭置金筒银叶表文，差使臣赍捧，贡献方物于廷。 \\n 其国风俗甚淳，男子白布缠头，穿白布长衫，足穿金线羊皮靴，济济然亦其文字者。众凡交易，虽有万金，但价定打手，永无悔改。妇女穿短衫，围色布线锦，然不施脂粉，其色自然娇白，两耳垂宝钿，项挂璎珞，髻椎脑后，四腕金镯，手足戒指，可为一观。其有一种人曰印度，不食牛肉。凡饮食，男女不同处，夫死妻不再嫁，妻丧夫不再娶。若孤寡无倚，一村之家轮养之，不容别村求食，足见义气所尚也。田沃丰足，一岁二收，不用耘耔，随时自宜，男女勤于耕织。果有波罗蜜，大如斗，甘甜香美。奄摩勒，香酸甚佳。其馀瓜果、蔬菜、牛、马、鸡、羊、凫、鸭、海鱼之类甚广。通使海贝，准钱市用。地产细布、撒哈剌、绒毯兜罗锦、水晶、玛瑙、珊瑚、珍珠、宝石、糖蜜、酥油、翠毛、各色手巾、被面。货用金银、布段、色绢、青白花磁器、铜钱、麝香、银朱、水银、草席、胡椒之属。 \\n 诗曰：葛剌宗西域，留传教不衰。兵戎皆有法，文字悉周知。货市排珍宝，辕门簇羽旗。柱梁雕饰彩，阶级引行仪。不饮羞燔炙，平铺毯陆离。分边盘坐处，异广在餐时。言誓冰霜操，娇颜玉雪姿。波罗大如斗，摩勒压连枝。耘耔何曾用，丰穰只自宜。照临天广远，采拾句搜奇。恩照钦华夏，流风实外夷。小臣存悃幅，随表进丹墀。 \\n ●卷二 \\n ○目录 \\n 自永乐七年己丑，至宣德八年癸丑止，累从钦差正使太监郑和等往西洋各国开读赏赐。凡在公馀之暇，采辑诸番风俗、人物、土产之异，集成事序，咏其诗篇。 \\n 真腊国东西竺淡洋龙牙门 \\n 龙牙善提吉里地闷彭坑琉球国 \\n 三岛国麻逸国假里马丁国重迦逻 \\n 渤泥国苏禄国大■〈口具〉喃国阿丹国 \\n 佐法儿国竹步国木骨都束国溜洋国 \\n 卜剌哇国天方国 \\n ○真腊国 \\n 其国州南之门，为都会之所，有城周围七十馀里，石河广二十馀丈，殿宇三十馀所。凡岁时一会，则列玉猿、孔雀、白象、犀牛于前，名曰百塔洲。次桑香佛舍，饮馔必以金盘金碗盛食之。谚云：“富贵真腊也。”气候常热，田禾丰足。煮海为盐，风俗富饶。男女椎髻，穿短衫而围稍布。法有劓、刺、配，犯盗则断手足，番人杀唐人则偿其命，唐人杀番人则罚其金，无金卖身赎罪。地产黄腊、犀、象、孔雀、沉香、苏木、大风子油、翠毛。货用金银、烧珠、锦段、丝布之属。 \\n 诗曰：真腊山冈远，荒城傍海涯。兽禽多彩丽，人物好奢华。列塔为奇异，罗盘逞礼仪。夷风聊可采，吟咏感明时。 \\n ○东西竺（其山与龙牙门相望） \\n 山形分对崖峨，若蓬莱方丈之幽。田瘠不宜稼穑，岁藉邻邦淡洋米谷以为食。气候不齐，煮海为盐，酿椰子为酒。男女断发，系稍布。地产槟榔、木绵、椰心簟。货用花锡、胡椒、铁器也。 \\n 诗曰：东西分海境，民物异于常。果啖槟榔实，酒倾椰子浆。贸椒知价值，织簟货经商。动我遐观意，吟哦记短章。 \\n 淡洋（其处与阿鲁山相连，去满剌迦三曰之程） \\n 山绕周围，有港通内大溪，深汪洋二千馀里，奔流出海之中。一流清淡，味甘，舟人过往汲水曰用，名曰淡洋。田肥禾盛，米粒小，然炊饭甚香。地产降香。民俗淳厚，气候常热。男女椎髻，腰围稍布。货用金银、铁器、磁碗之属。 \\n 诗曰：清流甘且淡，奔出海中央。畎亩饶滋味，舟人过汲浆。贸交金辟赤，米小饭炊香。民俗风淳厚，那知在异方。 \\n ○龙牙门（在三佛齐之西北也） \\n 山门相对，若龙牙状，中通过船。山涂田瘠，米谷甚厚。气候常热，四五月间淫雨。男女椎髻，穿短衫，围稍布。掳掠为豪，遇有番船，则驾小船百只，迎敌数曰。若得顺风，侥幸而脱，否则被其截，财被所劫。泛海之客，宜当谨防。 \\n 诗曰：山峻龙牙状，中通水激湍。居人为掳易，番舶往来难。人夏常多雨，经秋且不寒。从容陪使节，到此得游观。 \\n ○龙牙善提 \\n 周还皆山石排垒门，无田耕种，但栽薯蓣代粮，常熟，收堆以供岁月。气候多热少寒，俗朴而淳。男女椎髻，披木绵布。煮海为盐，浸苎麻根以酿酒。地产速香、槟榔、椰子。货用烧珠、铁鼎、色布之属。 \\n 诗曰：垒石为门限，天生在海洋。稻粱全不种，薯蓣亦多藏。海水煎盐白，麻根酿酒香。虽云风俗朴，气候有炎凉。 \\n ○吉里地闷 \\n 居重迦逻之东。满山茂林，皆檀香树，无别产。马头商聚十二所。有酋长，田肥谷盛。气候朝热暮寒。凡其商船染病，十死八九，盖其地甚瘴气。男女断发，穿短衫。货用金钱、铁器、磁碗之属。 \\n 诗曰：吉里东南海，居人卧饱餐。田肥时有谷，朝热暮生寒。涉险商求利，闻香木种檀。短衫常覆体，形丑不堪观。 \\n ○彭坑国（在暹逻之西） \\n 石崖周匝崎岖，远如平寨。田沃，米谷盛。气候常温。风俗尚怪，刻香木为神，杀人血祭祷，求福禳灾。男女椎髻，穿长衫，系单布，富家女子金圈四五饰于顶发，常人五色珠圈。煮海为盐，酿椰浆为酒。地产黄熟香、沉香、片脑、花锡、降香。货用金银、色绢、爪哇布、铜铁器、鼓板之属。 \\n 诗曰：嗟彼彭坑国，温和总是春。伤生在求福，刻木惯为神。尊敬惟从长，差科不到民。焉知施礼乐，立教序彝伦。 \\n ○琉球国 \\n 其处山形抱合而生，一山曰翠麓，一山曰大崎，一山曰斧头，一山曰重曼，高耸丛林。田沃谷盛，气候常热，男女以花印布大袖衫连裤穿之。其酋长尊礼，不科民下，人皆效法。酿甘蔗为酒，煮海为盐。能习读中国书，好古画、铜器，作诗效唐体。地产沙金、硫黄、黄腊。货用珍珠、玛瑙、磁碗之属。 \\n 诗曰：翠霭是琉球，遐观碧海浮。四山高对耸，一水远长流。袖大复连袴，发松撮满头。土民崇诗礼，他处若能俦。 \\n ○三岛国 \\n 其处与琉球大崎山之东鼎峙，有垒石层峦，民倚边而居。田瘠少收，以网鱼于海，织布为业。俗尚朴质。男生拳发，妇女椎髻，单布披之为衣，不解裁缝。凡男子得附舶至中国，然罄其资，身归本处，乡人称为能事，尊之有德，父兄皆赞焉。煮海为盐，酿蔗浆为酒。地产黄腊、木绵布。货用金银、磁器、铁块之属。 \\n 诗曰：幽然三岛国，花木茂常春。气质尤宜朴，裳衣不解纫。游归名赞德，贺礼酒频倾。采吟荒峤外，得句自逡巡。 \\n ○麻逸国（在交栏山之西） \\n 山势峻，地平宽，夹溪聚居。气候稍热。男女椎髻，穿长衫，围色布手巾。田多膏腴，倍收他国。俗尚节义，妇丧其夫，则削发碎面，绝食七曰，与夫尸同寝，多与并逝矣。七曰之外不死，则亲戚劝以饮食，或得苏命，乃终身不再嫁矣。或至焚夫尸曰，则赴火而死，盖其节义之不改也。煮海为盐，酿蔗为酒。地产木绵、黄腊、玳瑁、槟榔、花布。货用铜鼎、铁块、五色布绢之属。 \\n 诗曰：美哉麻逸国，山峻地宽平。尚节心无异，耕田谷倍登。槟榔资咀嚼，玳瑁照晶荧。布染花生彩，糖香酒自清。溪涛含荡漾，海曰上高明。蛮土知仁化，骎骎礼义行。 \\n ○假里马丁国（其地与交栏山相望海洋中） \\n 其地山列翠屏，溪田虽有，米谷少收。气候常热。俗甚嚣薄。男女髡发，竹布为衣。种芭蕉，采其实以代粱。煮海为盐，酿蔗为酒。地产玳瑁、羖羊。货用爪哇布、烧珠、印花布之属。 \\n 诗曰：假里山环翠，民风丑不知。羖羊行作队，玳瑁最为奇。答应呢喃语，生成嚣薄姿。田收佳谷少，热候不相宜。 \\n ○重迦逻 \\n 其地与爪哇界相接。高山奇秀，满山皆盐敷树及楠树。内有一石洞，前后三门，可容一二万人。田谷亚于爪哇，气候常暑。俗淳，男女撮髻，穿长衫，围折布手巾。无酋长，以尊年高有德者主之。煮海为盐，酿秫为酒。地产羖羊、鹦鹉、木绵、椰子、绵纱。货用花银、花绢。其处山约去数曰水程，曰孙陀罗、曰琵琶拖、曰丹重、曰圆峤、曰彭里，不事耕种，专尚寇掠，与吉陀、亚崎诸国相通，商舶少能至也。 \\n 诗曰：迦逻山奇秀，修程接爪哇。洞深通窈窕，髻撮甚欹斜。齿长惟尊德，绵多吐细花。如何不耕种，寇掠作生涯。 \\n ○渤泥国 \\n 龙山磅礴，地宇横广，源田种植，丰登甚利。气候及夏稍寒，冬月极热。俗好奢侈，男女一般椎髻，五彩帛系腰，花布为衫。其国之民崇佛像，好斋沐。凡见唐人至其国，甚有爱敬，路有醉者，则扶归家寝宿，以礼待之若故旧。煮海为盐，酿秫为酒。酋长之用，不敛民物，生理自如。地产降香、黄腊、玳瑁、片脑。货用白银、赤金、色段、牙箱、铁器之属。 \\n 诗曰：渤泥沧海外，立国自何年。夏冷冬生热，山盘地自偏。积修崇佛教，扶醉待宾贤。取信通商舶，遗风事可传。 \\n ○苏禄国 \\n 居东海之洋，石奇堡障，山涂田瘠，种植稀簿。民下捕鱼虾生啖，螺蛤煮食。男女断发，头缠皂缦，腰围水印花布。俗尚鄙陋。煮海为盐，酿蔗为酒。织竹布，采珍珠，色白绝品，珠有径寸者，已值七八百锭，中者二三百锭。永乐十六年，其酋长感慕圣恩，乃挈妻携子涉海来朝，进献巨珠一颗，重七两伍钱，罕古莫能有也。皇上大悦，加劳厚赐金印冠带归国。地产珍珠、降香、黄腊、玳瑁、竹布。货用金银、八都剌布、青珠、磁器、铁铫之属。 \\n 诗曰：苏禄分东海，居民几万家。丸烹围水布，生啖爱鱼虾。径寸珠圆洁，行舟路去赊。献珍朝玉阙，厚赐被光华。 \\n ○大■〈口具〉喃国 \\n 地与都拦礁相近，厥土黑壤，亦宜谷麦。居民懒事耕作，岁藉乌爹之米供食。商舶风信到迟，则波涛激滩，乃载货不满，盖以不敢停泊也。若风逆，则遇巫里洋险阻之难矣，及防高郎阜沉水石之危。风俗颇淳。男女缠头，穿长衫。地产胡椒、椰子、海鱼、槟榔。货用金钱、青白花磁器、布段之属。 \\n 诗曰：大■〈口具〉喃方险，都栏与结盟。土肥宜稻麦，民懒不耘耕。但有乌爹济，须防罗股惊。此邦风俗异，舟舶恣吟行。 \\n ○阿丹国 \\n 倚海而居，垒石为城，砌罗股石为屋，三四层高，厨房卧屋皆在其上。用粟麦。风俗颇淳，民下富饶。男女拳发，穿长衫。女若出，则用青纱蔽面，布缦兜头，不露形貌，两耳垂金钱数枚，项挂璎珞。地产九尾羖羊、千里骆驼、黑白花驴、驼蹄鸡、金钱豹。货用金银、色段、青白花磁、檀香、胡椒之属。 \\n 诗曰：阿丹城庙石盘罗，黑色滋肥粟麦多。风俗颇淳民富贵，岁华常见曰融和。境无寸草千山接，羊有垂胸九尾拖。纵目采吟人物异，还归稽首献銮坡。 \\n ○佐法儿国 \\n 临海聚居，石城石屋，垒起高层三五者，若塔其上。田广而少耕，山地皆黄赤，不生草木，牛、羊、驼、马惟食鱼干。男女拳发，穿长衫。女人则以布兜头面，出见人也不露面貌。风俗颇淳。地产祖剌法、金钱豹、驼鸡、乳香、龙涎香。货用金钱、檀香、米谷、胡椒、色段、绢、磁器之属。 \\n 诗曰：佐法儿名国，周围石累城。乳香多土产，谷米少收成。大海鱼无限，荒郊草绝生。采风吟异境，民物互经营。 \\n ○竹步国 \\n 村居寥落，地僻西方，城垣石垒，屋砌高堆。风俗颇有淳。草木不生。男女拳发，出以布兜。山荒地广，而多无霖，绞车深井，捕网海鱼。地产狮子、金钱豹、驼鸡有六七尺高者、龙涎香、乳香、金箔。货用土珠、色段、色绢、金银、磁器、胡椒、米谷之属。 \\n 诗曰：岛夷名竹步，山赤见应愁。地旱无花草，郊荒有马牛。短稍男掩膝，单布女兜头。纵目逢吟眺，萧然一土丘。 \\n ○木骨都束国 \\n 濒海之居，堆石为城，操兵习射，俗尚嚣强。垒石为屋，四五层高，房屋厨厕待客俱于上也。男女拳发四垂，腰围稍布。女发盘，黄漆光头，两耳挂珞索数枚。项带银圈，璎珞垂胸。出则单布兜遮，青纱蔽面，足履皮鞋。山连地广，黄赤土石，不生草木，田瘠少收。数年无雨，穿井绞车，羊皮袋水。驼、马、牛、羊，皆食海鱼之干。地产乳香、金钱豹，海内采龙涎香。货用金银、色段、檀香、米谷、磁器、色绢之属。 \\n 诗曰：木骨名题异，山红土色黄。久晴天不雨，历岁地无粮。宝石连珠索，龙涎及乳香。遥看风物异，得句喜成章。 \\n ○溜洋国 \\n 其中有溜山，有锡兰山，别罗里起程南去，海中天巧，石门有三，远远如城门，中过舶。溜山有八，曰沙溜、官屿溜、壬不知溜、起来溜、麻里溪溜、加平年溜、加加溜、安都里溜，皆人聚居，亦有主焉，而通商舶。其八处地产龙涎香、乳香。货用金银、色段、色绢、磁器、米谷之属。传闻有三万八千馀溜山，即弱水三千之言也。亦有人聚，巢树穴居。不识米谷，但捕海中鱼虾而食。裸形无衣，惟结树叶遮前后也。若商船因风落溜，人船不得复矣。 \\n 诗曰：溜山分且众，弱水即相通。米谷何曾种，巢居亦自同。盘针能指侣，商船虑狂风。结叶遮前后，裸形为始终。虽云瀛海外，难过石门中。历览吟成句，殷勤献九重。 \\n ○卜剌哇国 \\n 傍海为国，居民聚落。地广斥卤，有盐池，但投树枝于池，良久捞起，结成白盐食用。无耕种之田，捕鱼为业。男女拳发，穿短衫，围稍布。妇女两耳带金钱，顶带璎珞。惟有葱蒜，无瓜茄。风俗颇浮。居屋垒石，高起三五层者。地产马哈兽、花福禄、豹、麂、犀牛、没药、乳香、龙涎香、象牙、骆驼。货用金银、段绢、米豆、磁器之属。 \\n 诗曰：卜剌邦濒海，无田种稻禾。树枝投入沼，碱水结为差。自古瓜茄乏，从来葱蒜多。异香兼异兽，感与一吟哦。 \\n ○天方国 \\n 地多旷漠，即古筠冲之地，名为西域。风景融和，四时之春也。田沃稻饶，居民安业，风俗好善。有酋长，无事科扰于民，刑法之治，自然淳化。不生盗贼，上下和美。古置礼拜寺，见月初生，其酋长及民下悉皆拜天，以为一国之化，馀无所施。其寺分为四方，每方九十间，共三百六十间。皆白玉为柱，黄甘玉为地，中有黑石一片，方丈余，曰汉初天降也。其寺层次高上，如塔之状。男子穿白长衫。地产金箔、宝石、珍珠、狮子、骆驼、祖剌法、豹、麂。马八尺之高也，即为天马也。货用金银、段疋、色绢、青白花器、铁鼎、铁铫之属。乃曰中不市，至曰落之后以为夜市，盖其曰色热之故也。 \\n 诗曰：罕见天方国，遗风礼义长。存心恭后土，加额感穹苍。玉殿临西域，山城接大荒。珍珠光彩洁，异兽贵驯良。曰以安民业，晚来聚市商。景融禾稼盛，物阜草木香。尤念苍生志，承恩览远邦。采诗虽句俗，诚意献君王。 \\n  \\n 　 \\n  \\n  \\n 　"}
