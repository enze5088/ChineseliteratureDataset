{"章节": "国初事迹（明）刘辰", "正文": "　 \\n 　 \\n 　 \\n 国初事迹 \\n 　 \\n 明刘辰 \\n 《国初事迹》，一卷，明刘辰撰。原题《国朝事迹》，本卷卷首有“臣刘辰今将太祖高皇帝《国初事迹》开写”一行，故改今名。辰，字伯静，浙江金华人。曾从太祖下婺州，累官至北京刑部侍郎。永乐初，预修《太祖实录》。《明史·卷一五０》有传。 \\n 北京刑部左侍郎臣刘辰，今将太祖高皇帝《国初事迹》开写进呈。 \\n 太祖自和州渡江，至采石，太平儒士陶安首先来见。太祖问曰：“有何道教之？”安曰：“即今群雄并起，不过子女玉帛。将军若能反群雄之志，不杀人，不掳掠，不烧房屋，首取金陵以图王业，愿以身许之。”太祖曰：“诺。”克太平，授安太平兴国翼元帅府令史，升都事。后太祖得建康等处，全有江南，遂成帝业，安赞佐功多。官至翰林学士、江西行省参知政事。 \\n 太祖在和州与李国胜、赵普胜同盟渡江。既至采石，国胜起意，就船上设宴，邀请太祖饮酒，欲图之。国胜部下人阴以其情达于太祖，推疾不赴。后数曰，却设筵宴请。国胜不防，到船上未久，太祖令壮士缚之投于水。部下廖永安、俞通海以军马船只降。 \\n 太祖驻师和阳，兵有纪律，恩威曰著。而名将常遇春等领众数十人弃聚来归。未至，困卧田间，梦神人披金甲拥盾呼曰：“起、起，主君来！”忽寤，见上骑从至，即与其徒乞归附。上喜其勇壮，用以为前锋。 \\n 按：常遇春而下至诸将来归者又数十人，悉皆名将也。惟吴复、仇成二人为庐、和人，余皆濠产也。昔人云：汉祖功臣多起丰、沛，光武诸将半出南阳。盖帝王起迹之地，天必储精聚灵，使英雄谋略之士生乎其间，以备其驱策而为之股肱羽翼。稽古验今，其揆一也。 \\n 蛮子海牙水寨，自上江退下峪溪河口，与采石相对。太祖既得采石，以兵破之。蛮子海牙遁走，长官康某等降，获其船只。 \\n 陈也先围太平，太祖杀败之。也先被擒，太祖不加诛戮，杀牛马，与同誓告天地，共攻台城。也先怀二心，阴通城中守将，虽围而不攻，被台城擒去郭元帅、张元帅，军败而回。及句容，乡兵杀陈也先。太祖曰：“陈也先背盟负恩，天杀之也。”其子陈兆先屯守方山，太祖招之就降。 \\n 太祖既得建康，为军少，集太平、建康、镇江、宣州、广德五府民户为军，谓之“民兵”。太祖即位，曰：“亏了五府供给，永远饶了他秋粮，止当均功夫役。” \\n 扬州长枪、一片瓦、青军等军马相争战，无粮食久。太祖差人往招之，长枪等过江，拨与李文忠等管领，守严州。 \\n 太祖差人往扬州，招到青军元帅单居仁、马某等军马过江，令守常州。居仁男单大舍纠同吕城“黄包头”元帅陈保二，执头目叛降张士诚。李文忠哨杭州，获陈保二。太祖问保二曰：“你守常州，头目反去张家，有得还我否？”保二不答，杀之。后单大舍领军把宜兴，太祖令单居仁招其子，曰：“上位待我甚厚，你妻子皆在，你可过来。”其子答曰：“我已投人，不复顾父母妻子，忠孝不两全。”拜辞而去。克苏州，生擒之。太祖召居仁曰：“你子已就擒，与你自处之。”居仁曰：“不忠不孝，当碎其肉。”缚于市曹，凌迟处死。太祖仍以乡里旧人待居仁，致仕还乡。 \\n 太祖渡江，先克太平，立太平兴国翼元帅府。克建康，立江南等处行中书省、江南等处行枢密院、帐前亲兵都指挥使司、五翼元帅府、五部都先锋、秦淮翼元帅府，设百户、千户、万户、总管、统军元帅；参议府、左右司、省都镇抚司、理问所、断事厅、兵马指挥司、按察司、营田司、经历司、博士厅、照磨所、管勾所。克镇江，立镇江翼。克宣州，立宁国翼。克广德，立广德翼。克常州，立常春翼。克徽州，立雄峰翼。克严州，立德兴翼。克婺州，立金华翼。克处州，立安南翼。克衢州，立金斗翼。克信州，立龙虎翼。克诸暨，立诸暨翼。 \\n 太祖命徐达攻常州，于甘露下营。张土诚弟士德来战，达调元帅王玉等杀败士德。士德策马走，王玉令男虎子追之。士德过坎坠马，虎子擒之。太祖大喜，曰：“张士诚谋主士德，其人有智勇，被我擒之。张氏之事成败可知矣。”遣人往平江和好。士德母痛之，议令士诚岁贡粮十万石，布一万疋，永为盟信。就以廖同佥易士德，太祖不从。士德以为失身，事无所成，阴寄书与兄士诚，可降元朝以为之助，遂不食而死。 \\n 太祖尝曰：“与我取城子的总兵官，妻子俱要在京住，不许搬取出外。” \\n 太祖立义子保儿、周舍、道舍、柴舍、马儿、金刚奴、也先、买驴、真童、泼儿。后令归宗。 \\n 戊戌年四月，太祖批示：帐前亲兵都指挥使司首领官郭彦仁，令充本司都事职役，自龙凤三年调汝专掌行兵文案，今来将及一载，多受勤劳。更兼军中调和士卒，其间中正甚厚。吾托汝于军中正使，昼夜无忧，家眷不多虑，时遣人赍送粮薪。虽今将士英勇，实赖贤豪谋佐，勇者必胜，大事速成。彼事一节，正为保指挥我之亲男，胡大海我之心腹。前者曾闻二人不和，且保指挥即我亲身也，胡大海即我心腹也，身包其心，心得其安，心若定，身自然而定。汝必于我男处丁宁说知，将胡院判以直心待之，节制以守之，使我所图之易成，只此。 \\n 按：英雄豪杰欲大有为于天下，其成败有几也。推诚结纳者无不成焉，怀疑猜忌者无不败焉。使汉高疑陈平、韩信而不用，汉业何由成？使项羽不疑亚父、钟离昧，楚未由遽亡也。光武岸帻而待马援，唐太宗赐金以怀尉迟，识此几也，故不旋踵而混一天下。我太祖用将，以保指挥为亲男，以胡大海为心腹，一心付托，毫无疑二。闻将不和，命郭彦仁曲为调和，冰释前愆，真心契合，谁不思致死力，以图大事哉？陈友谅有赵普胜，疑而杀之，卒致群小离心，尚欲与我太祖角胜，难矣！其驱逐胡元，肇造函夏，讵不易易哉？ \\n 太祖亲征太平、建康、宣州、婺州，书押大榜，招安乡村百姓，岁纳粮草供给，谓之“寨粮”。后常遇春奏害民，太祖即禁止。 \\n 太祖亲征婺洲，有侄男子进女子一人，约二十岁，能作诗。太祖曰：“我取天下，岂以女色为心，诛之于市，以绝进献。” \\n 太祖自建康冒冰雪至婺州，感寒气，腹病不已。医士严景明以药调治即愈，就书“良医景明”四大字赐之。 \\n 绍兴儒士王原章，能作梅诗，来金华见太祖，甚待之，曰：“我克绍兴，着你做知府。”赐衣服遣回。 \\n 太祖克婺州，遣使往处州招参政石抹宜孙，不从。后命佥院胡大海克其城。 \\n 太祖闻刘基、章溢、叶琛皆国士也，特遣宣使樊观赍币礼征聘。基等到京，授基中丞、溢中丞，授琛洪都知府。刘基知天文。基自少颖敏，于书无所不读，凡天文、地理、阴阳、卜筮、诸子百家之言，莫不涉猎。元末登第，为高安县佐。太祖尝以“国师”、“先生”称之，后封诚意伯。 \\n 按：刘基为高安县佐，耆老有知天文术数之学者，其书甚备。基与之语，其人曰：“公聪明绝人而器识宏远，当为一代伟人。吾书尽相付。”基遂得究观其说而领其要。呜呼，留侯受书于圮桥之老而兴汉，伯温受书于高安之老而兴我皇明，孰谓天果无意乎？ \\n 太祖克婺州，遣儒士陈显道招方国珍。国珍以次子亚关为质，令郎中张本仁赍降书，献温、台、庆三郡。太祖发其子回，授国珍江南行省平章、福建行省右丞，国瑛福建行省参政，国珉江南行枢密院佥院，降以银印。遣博士夏煜赍往庆元开衙门。止是国珉用行枢密院印，其余印留而不用，心持两端，觇伺成败。太祖姑容之。后国珍使检校燕敬进金鞍玉辔，太祖正克江西，李善长遣其使就往进献。太祖谓其使燕敬曰：“我取天下用的是马，奚用此物！” \\n 次年，国珍又进大西马四疋。太祖曰：“此马可踏街道。”赐将官。克苏州，太祖命御史大夫汤和取庆元。国珍惧十年不改正朔，下海避之。继又请降，惟侄方明善拒敌，后亦降。太祖以国珍既降，不念旧恶，授国珍广西行省参政。起造千步廊一百间报功，以次子亚关献三郡海船水手数万。及建言沿海筑城防倭寇。 \\n 太祖克婺州，遣掾史周德远往衢州招廉访使宋伯颜不花，不从。后命常遇春领兵围城，九月克之，执宋伯颜不花到京。太祖数之，曰：“尔既守城，城破不死，非人臣也。且百姓何辜，使遭锋镝。”以鞭决讫三十。后用为提刑按察司，问邓福被排陷事，反以本人不合告按察司官坏了衙门，坐罪。太祖访察之，数伯颜不花曰：“你本俘虏，我宥而用之。元朝因护党往往屈人坏了天下，今尔复袭旧弊。”杖杀之。 \\n 长枪参政谢国玺与邢、何二同佥等军马，自淮西，经宣州，至杭州、严州。因院判刘九九杀死元帅赵小九，攻破其城，九九走衢州。国玺纳九九之妻，追至衢州城下，宋伯颜不花闭门不纳。国玺等复经金华、东阳驻扎。太祖特遣掾史王子礼往招之，邢、何二同佥遣万户龚敬赍书请降。惟谢国玺不从，走杭州。李文忠克城，国玺自以守宣州时杀长枪汤元帅，闻其子在文忠部下，欲报父仇，惧而缢死。 \\n 太祖克婺州，佥院胡大海领兵围绍兴，其子胡三舍、王勇等三人犯酒禁，太祖命诛之。都事王恺谏曰：“胡大海见总兵攻绍兴，可以本官之故饶他。”太祖怒曰：“宁可胡大海反了，不可坏了我号令。”自抽刀杀之。 \\n 赵德胜巡城至东门，敌发蹶张弩，中其腰膂，深入六寸，重伤而死。 \\n 按：德胜性刚直沉鸷，驭下严肃，一号令之加，旗帜为之改色。每从大将征伐，恪守军令，不违尺寸。平生未常读书，而随机应变，料敌如神，动与古名将合。临阵不惧，奋不顾身，遂及于难。上痛念不已云。 \\n 濠州胡家有女守寡，太祖欲纳之，其母不从。后闻随军在淮安，不曾适人，太祖遣人以书达平章赵君用，请求之。君用以胡氏同其母送至，太祖纳之，立为胡妃。 \\n 青军马元帅过房得常州孙府判女为女，太祖纳之，有宠，为妃。后访得妃兄孙伯英在卫州，差贵赤老张起取到京。太祖大悦，赐以金银段疋，令龙湾关把关。不久除断事官，升河南行省参政，任太仆寺卿。妃卒，令守妃坟，以事累死之。 \\n 苗军左丞杨完者，有军十万，自上江顺流而下，入杭城守之，调省部镇抚李才领兵围徽州。太祖命院判邓愈、胡大海拒战，杀死李才，苗众遁走。完者后胁江浙丞相塔失帖木儿主婚，强娶平章庆童之女为妻。张士诚降元胡，塔失帖木儿阴通士诚，发兵至湖州，布营围之。完者出兵不及，自缢死，兵散。部将员同佥领元帅蒋英等二万人来降。太祖率英等攻克婺城，就随胡大海镇守。 \\n 壬寅二月初七曰，英等刺杀大海，叛降张士诚。太祖痛悼不已，于聚宝门迎丧，复令金华城中建祠塑像，遣使祭之。后李文忠克杭州，擒英等至京。太祖命取大海画像于市曹悬挂，刺蒋英等血祭之，凌迟处死。 \\n 枢密院判谢再兴，乃都督朱文正岳父，跟随太祖克婺州。与胡大海打绍兴回，太祖以亲命守诸暨。离城数十里，张士诚令吕同佥仓于溪上筑一坝，每年水发必是渰城，再兴不时偷掘其坝，力战功多。再兴心腹左总管、糜万户，尝以违禁物私往扬州易卖，太祖恐泄国事，拘拿左、糜二人杀之，以首悬于再兴厅上。太祖自主婚，以再兴次女嫁与右丞徐达，复取再兴回京听宣谕。另遣参军李梦庚往诸暨节制军马，却令再兴回还听调。再兴既到诸暨，愧无权势，出怨言曰：“女嫁不教我知，有同给配。又着我听人节制。”与知府栾凤就执参军李梦庚，元帅王玉、陈刚，以诸暨全城军马赴绍兴投降。惟总管吴德明弃妻子只身先回，太祖以其忠义，赐以小于元帅妻。后再兴弟谢三、谢五守余杭，李文忠围之，谕其以降。谢五于城上拜而言曰：“保得我性命便出降。”文忠指天誓曰：“我是总兵官，不得杀你。”谢五以城降。太祖即取赴京，文忠奏恐失信于人，后无肯降者。太祖曰：“谢再兴是我亲家，反背我降张士诚，情不可恕。仍将谢五凌迟了。” \\n 元帅葛俊等守广信，不服李文忠调。俊为羽林卫指挥，随太祖龙江点军，不散。太祖召而问之，俊对曰：“葛俊。”太祖怒曰：“不散，主何意？广信不服调是你！”命诛之，发其子云南充军，永不用。 \\n 太祖遣千户王时等，赍银三千两，往方国珍附搭海船到大都，体探元朝及察罕帖木儿、李思齐等军马事情。国珍差吴都事同去。既回，带马五十匹。 \\n 太祖闻李察罕帖木儿下山东，江南震动，遣使通好。时陈友谅据上江，震扼安庆；张士诚据苏州，故有北方之好。元朝遣户部尚书张昶、郎中马合谋、奏差张琏赍龙衣、御酒、八宝顶帽，荣禄大夫、江西行中书省平章政专宣命诰书。昶等航海至方国珍处，及一年，国珍二次差人以其事达于太祖，不答。国珍以为若不置于他处，祸将及我。遂令昶等往福建，平章燕欠不花差人往建昌，王溥平章达其情。溥忻然遣儒士饶某等到京，奏昶等在铅山界首等候。太祖命符玺郎刘宗启于广信迎之。昶等果至，宗启伴至衢州，械昶等到京外，裸其体入城。至省前，太祖赐各人衣冠。入见不拜，太祖怒曰：“元朝不达世变，尚敢遣人扇惑我民！”将出杀之，昶无一言，惟马合谋抗对，口出不逊之言。太祖令壮士缚之。至暮，留昶一人，以死囚代之，与马合谋、张琏出聚宝门外诛之，以三人首发福建界首示众，监刑官韩留亦诛之。数曰后，太祖谓刘基、宋濂曰：“元朝送一大贤人与我，尔等可与之议论。”及出，乃张昶也。除行中书省都事，不久升参政。自知政，多合太祖，赏赐甚多，权豪震动。李文忠克杭州，执平章长寿、丑的管等官到京，太祖曰：“此等皆元朝大臣，给以脚力路粮，送至境上，任其还乡。”昶心怀旧主，以国事通。获其书，太祖令冯国胜、杨宪鞫之，处以极刑。太祖谓丞相李善长曰：“被他侮弄我这几年，碎其骨，投于水。” \\n 太祖选宫人，访知熊宣使有妹年少，欲进之。员外郎张来硕谏曰：“熊氏已许参议杨希圣，若明取之，于理不妥。”太祖曰：“谏君不当如此！”令壮士以刀碎其齿。后参议李饮冰与希圣弄权不法，丞相李善长奏之。太祖将二人黥面，云：“奸诈百端，谲诡万状，宜此刑。”割饮冰之乳，即死；劓希圣之鼻，淮安安置。后希圣兄杨宪任江西参政，来朝，太祖谓宪曰：“尔弟弄权，我已黜之，仍给熊氏与他。”宪叩头曰：“臣弟犯法，当万死，焉敢纳之。”太祖曰：“与之熊氏随住。” \\n 张士诚围安丰，刘福通请兵救之。太祖亲援。兵初发时，大使刘基谏曰：“不宜轻出，假使救出来，当发付何处？”太祖不听。经庐州，平章左君弼不出迎。及安丰解兵，回攻庐州，三月不克。时伪汉王陈友谅亲率高稍子战船，兵号六十万围江西南昌，用云梯等攻具百道进击。攻虽急，而都督朱文正城上发炮石、擂木、火箭，无不破之。仅及一月，守具将尽，援兵不至。事急，文正遣舍命王诣友谅，诈言约曰出降，友谅缓其攻。至期，城上旗帜一新，至暮不出。友谅缚舍命王于城下游营，杀之攻城。文正坚城以待援至。声息到庐洲，太祖才知之。谓徐达等曰：“为一庐州而失江西大郡，岂兵家之法。”遂解围，亲率战船蔽江，至鄱阳湖。友谅闻援至，解南昌围，退出康廊山，与太祖大战。太祖颇惧，问刘基曰：“气色如何？”曰：“我兵必胜之气，当力战。”友谅果中流矢死，兵船尽降。太祖谓刘基曰：“我不当有安丰之行。使陈友谅乘我之出，京师空虚，顺流而下，捣我建康，我进无所成，退无所归。友谅不攻建康而围南昌，此计之下者，不亡何待！”乃知天命有所归也，遂班师。 \\n 太祖克江州，伪汉陈友谅下伪丞相胡廷瑞、平章祝宗闻知，遣人赍书以南昌来降。太祖既到南昌，命宗与同佥康泰跟随徐达攻武昌。宗等中途叛回南昌，据城参政邓愈遁走。宗执知府叶琛等官杀之。闻大军来，复弃城走。江西平陵后，太祖曰：“得江西是去陈氏之一臂，况其地乃楚之重镇，为吴西南之藩屏，人好讼难制，山寨来降者多，非骨肉老成莫能治之。”是命亲侄文正为大都督府左都督，节制中外诸军事，往镇江西。太祖特命儒士郭子章、刘仲服为辅佐参谋。 \\n 文正到镇，招谕山寨来降，头目尽皆归顺，好讼者诛之，号令严肃，远近震慑。岂期荒淫，惟用掾史卫达可等小人为心腹，专求民间闺女，用则数十曰，不用即投之于井，为数甚多。凡遇太祖差人到彼公干，多以银、段钳之，受者蔽而不言其恶。按察佥事凌说到任，察其实劾奏之。太祖即取回文正问罪，其郭子章、刘仲服、卫达可、王三元帅不谏阻，皆诛之。及部下随从、头目五十余人，尽皆断其脚筋。太祖既问文正，明曰欲治之。皇后谏曰：“文正虽骄纵，自渡江以来，克太平，破陈也先，营取建康，多有战功。坚守江西，陈氏强兵不能克，皆其智勇也。况乃骨肉亲侄，纵有罪．亦当宥之。”太祖曰：“后言是也，且释之。”未久，太祖命文正整点荆州城，回京未用，复出不逊之言。太祖意其怀不轨，欲废之。皇后极谏：“文正止是性刚，恐无此心。文正母见存，当念其母子之情，用曲赦之，且见亲亲之义。”太祖从后言宥之。后复遣文正往濠州祭祀，暮夜与从人议，有异志，从人备告，太祖废之。及分封时，命其子守谦为靖江王，以奉其祖祀。 \\n 都督朱文正守江西，以各府山寨头目或降或叛，发解到京。太祖以此等人持两端之心，尽投于水。 \\n 文忠守严州，取娼妇韩氏在家留宿。太祖知之，差人将韩氏诛之，召文忠问罪。皇后劝谏，复令还严州。既至，儒士赵伯宗、宋汝章乘机说文忠，曰：“此去得回，若再取不得回也。当早图之。”文忠于是使伯宗等潜往杭州张肆平章处通好。伯宗既回，文忠与郎中侯原善、掾史闻遵道议降书。闻太祖差刻期赍亲笔家书，复召文忠。文忠得书甚喜。比到京，太祖又抚之甚切，赐以好马银两，令文忠速还严州，用心镇守。文忠既还，与侯原善等曰：“我几乎着你等误了，此事当如何区处？若事泄，何面目见上位。”原善曰：“大人饶我等性命，当有个处置。止厚饵此二人无言语为上计。”文忠悟之，乃以书付伯宗等，以筵宴饯之。使其醉，令宣使俞也先管送至船，比到大浪滩下，文忠己令泼舍候于滩岸，呼船近岸曰：“官人再有分付言语。”泼舍上船，将伯宗、汝章等缚投于水。 \\n 太祖尝曰：“濠州乃吾家乡，张士诚据之。我虽有国而无家。”是以遣龚希曾潜往濠州说萧把都。后把都以濠州降，太祖曰：“今曰有国有家，遂我志也。”于是经理濠州城，修治皇陵等事。 \\n 太祖尝曰：“浙西寺院田粮多，寺僧惟务酒肉女色，不思焚修。”尽起集京城工役，死者甚多。皇后谏曰：“度僧本为佛教，为僧犯戒，自有果报。今使工役死亡，有所不忍。”太祖从后言，尽释之。 \\n 太祖命冯国胜围高邮。伪佥院俞某开门诈降，国胜轻信，辄令指挥康泰等数百人先入城，俞某于城楼上忽放下闸板，关其门，尽杀之。太祖知不利，即召国胜回，决以大杖十，罚其步走高邮。国胜怒，四门齐上，一鼓而破之，俞某就擒。 \\n 太祖以陈宁为浙东按察使，无正行。皂隶小毛赴京讼之。太祖提取自问，伏罪。太祖曰：“这禽兽之行，岂是你读书人所为！”下应天府狱。一年岁尽，押至聚宝山听决。太祖坐于山上，令百官地坐，数其罪而宥之，除太仓市舶提举。太祖曰：“若盗我舶货，那时处死。”后至御史大夫，与胡惟庸为党，死于极刑。 \\n 太祖克建康，获元帅者林，宥其死而复其职。不久逃至杭州。太祖曰：“林思旧主，既去，勿追。”后任广西省平章。廖永忠克广西，林来降。到京，太祖集百官数之曰：“尔元朝臣子，既失城池不死，我宥尔罪复尔职，背我而逃，且为其主也。今又失广西，分当一死，不死来降，不忠之人，岂可留之！”杀于市。 \\n 元至元间，杨琏真珈发宋庙诸陵，以理宗首骨截为饮器。太祖既得燕都，命守臣吴勉寻访到京，太祖命埋之于城角寺。及览浙江所进地图，有宋诸陵，命瘗于旧穴。 \\n 太祖以许元为祭酒，还家祭租，受太祖及皇太子厚赐。浙江按察佥事程孔昭劾元不当用象牙床及杭州娶妾，太祖以元安置南雄，后遇赦恩回家。王蕟（音发，草名）子祭胡大海回京，奏元安置人数，不在赦例，赦罪人，不赦安置。提元到京，下狱病死。 \\n 太祖早晚于西楼上决事，皇后潜听之。如闻上怒，候上回宫，询问“今曰处何事？怒何人？”不以轻重直言谏曰：“上位已有五子，正好积德，不可纵怒杀人，致死活人性命，乃子孙之福，国祚亦久。”太祖从后言，决事一从律。 \\n 宋濂孙宋子卫坐党逆，籍家械濂。太祖怒曰：“宋濂犯党逆。”命诛之。皇后谏曰：“田家请一先生，尚有终始，不忘待师之礼。宋濂亲教太子、诸王，岂可无师生之义？况濂致仕在家，必不知情，可赦其死。”太祖从后言，以濂发茂州安置。 \\n 太祖既得燕都，专设大河等卫，打造二百料匾浅船，每一船载米二百石。经由黄河，入济宁闸河至临清河，下会通河，以达北京。 \\n 太祖克建康，都之。以六朝所历年数不久，注意迁都。后得汴梁，亲往视之，曰：“四面受敌之地。”亦有建言迁长安者，太祖曰：“漕运艰难，且已之。” \\n 太祖克婺州，宣谕百姓曰：“我兵足而食不足，欲加倍借粮，候克浙江，乃依旧科征。”后擒张士诚，以加倍粮免之，惟僧、道不免。 \\n 太祖渡江，或亲征，或遣将克取城池，令曰：“凡入敌境，听从稍粮。若攻城而彼抗拒，任从将士检刮，听为己物。若降，即令安民，一无所取。”如此，则人人奋力向前，攻无不取，战无不胜。 \\n 太祖克建康，御史大夫福寿死之。太祖命于城中立祠，每岁祀之。后访得秦原之、周良卿、立某三人素有德行，以礼延纳，询以政事，号曰“三老”，敬之甚厚。 \\n 太祖于国初造车器，以铜为箭翎。将士攻城时，系拖地绵裙，或红或青绿，以其虚胖，箭不能入。头戴阔檐红皮壮帽，插“猛烈”二字小旗。后地广，易用铁甲等器。 \\n 太祖于国初地狭粮少，除守城军士四十曰支粮一次，准作一月口粮，出征军士不支。总兵官给榜，听于敌境远近乡村、山寨召安百姓送纳粮草供给。 \\n 太祖于国初以所克城池专用义子作心腹，与将官同守。如得镇江，用周舍；得宣州，用道舍；得徽州，用王驸马；得严州，用保儿；得婺州，用马儿；得处州，用柴舍、真童；得衢州，用金刚奴、也先；得广信，用周舍，即沐英也。 \\n 按：创业之初，得将为急。我太祖举义濠梁，得徐达、常遇春及廖、康、汤、耿等，举称名将已，足以辅翊圣君，攻克城池，勘定祸乱，而况兼用心腹之义子，与将同事，一时云集，分疆固守，反顾无虞，而一统规模可以预卜矣。 \\n 太祖于国初所克城池，令将官守之，勿令儒者在左右论议古今。止设一吏管办文书，有差失罪独坐吏。将官正妻留于京城居住，听于外处娶妾。 \\n 太祖所克城池，得元朝官吏及儒士尽用之，如有逃者处死，不许将官擅用。 \\n 太祖尝曰：“河南李察罕帖木儿兵威甚狠。”先遣杨宪往彼通好。凡察罕帖木儿下山东，又遣汪河往彼结援，不意田丰、王士诚刺杀察罕帖木儿。太祖以孤兵独守，别无趋向，成败当听其自然。在后灭陈擒张，信知天命之有归，即位后，遂图中原。 \\n 太祖于国初编律，颁行各衙门遵守。岂忆犯法者多，太祖曰：“本欲除贪赃官吏，奈何朝杀而夕犯！今后犯赃者不分轻重皆诛之。”后再编律，今枉法不枉法轻重罪之，着为令。 \\n 太祖立富乐院于乾道桥。男子令戴绿巾，腰系红搭膊，足穿带毛猪皮靴，不容街中走，止于道傍左右行，或令作匠穿甲。妓妇戴皂冠，身穿皂■〈扌皆〉子，出入不许穿华丽衣服。专令礼房吏王迪管领。此人熟知音律，能作乐府。禁文武官及舍人不许入院，止容商贾出入院内。夜半，忽遗漏火，延烧脱欢大夫衙，系寄收一应脏物在内。太祖大怒，将库官及院内男子、妇人处以重罪。复移武定桥等处。太祖又为各处将官妓饮生事，尽起赴京，入院居住。 \\n 太祖以火德王色尚赤，将士战袄、战裙、壮帽、旗帜皆用红色。头目马用大黑颔答罕、大黑纛头，以壮军容。 \\n 太祖克建康，谓武官曰：“听从开垦荒田，以为已业。”文职拨与职田，召佃耕种，送纳子粒，以代俸禄。和州有李善长职田，参军郭景祥核出步田不实。太祖曰：“此盖佃人作弊，于面刺“田”字，以警其余。” \\n 太祖于国初今各府织造，月办段疋，打造铁甲，按月起解。过期不解，官府处死。 \\n 太祖亲征城池，给民户由，俱自花押，后追之。又以上吏害民，令各府县避贯对佥，地里生疏，不知民之贫富，自然无弊。后不用市民，于乡村取识字的人来用。 \\n 太祖以递送使客人轿不胜害民，曰：“人虽有贵贱，其口体则一。今后使客有符验，止是夫二名。按察司官及出使外国者，给夫四名，俱以田粮内出钱雇工，不许擅役良民，劳其筋骨，妨夺农务。情愿受雇者，听从其便。” \\n 太祖国初以来，朝政有失，无人肯言，立执法议理司，以汪广洋、李胜瑞为执法官。置白牌，于上书“执法议理”，如有失处，许持牌直言极谏。太祖从之。 \\n 同佥廖永安于太湖被张士诚执去，卒死于苏州。弟廖永忠袭职。永忠随太祖鄱阳湖与陈友谅战，有功，后升平章，克两广，封德庆侯。太祖以永忠僭用龙凤不法等事，处以死罪。 \\n 按：廖永忠以豪雄茂爽之才，虎视鹰扬之勇，济之以渊深宏远之略，而成乎光大奇伟之勋。观其战鄱阳而歼友谅，靖两广而缚明升，降王破国于指顾之间，斩将搴旗于谈笑之顷，收声定价，岂值开国之元勋？虽古之名将不是过也。永忠论功当封公。太祖谓：“其所善儒生，窥朕意向，以邀封爵，止封为侯。”而终复获谴以殁，岂其所以居功者未尽善与？ \\n 杨宪、凌说、高见贤、夏煜尝言：“李善长无宰相才。”太祖曰：“善长虽无宰相才，与我同里，我自起兵，事我涉历艰难，勤劳簿书，功亦多矣。我既为家主，善长当相我，盖用勋旧也，今后勿言。” \\n 太祖亲征宣州，长枪元帅朱亮祖出城拒战，太祖躬亲擐甲，督兵交战，亮祖败走，继以所部军马降，元帅谢国玺等弃城遁去。 \\n 太祖选精壮军于帐前守御，名曰“金陵横舟铁甲交枪皇五等把都儿”，帐前亲兵都指挥使司领之。 \\n 太祖察知应天府民间乡司专与乡村书算田粮，增减诡寄，躲避差役，坏法害民，漆黥其面以示众。 \\n 胡大海克兰溪，获僧人孟月庭，搜得天文、地理书，留在帐下。太祖亲征婺州，过兰溪，大海以月庭见。太祖得其天文书甚喜，问月庭原师何人？月庭曰：“龙游米得明。”得明精于天文。太祖克婺州，立观星楼于省东，夜与月庭登楼，仰观天象，至更深得其指授。就令月庭长发娶妻，待之甚厚，跟随太祖回京。后得处州刘基、江西铁冠，亦能天文，月庭与之议论不合，尝有犯上之言，太祖不加罪，发和州住坐。参军郭景祥奏月庭毁谤，太祖差校尉杖杀之。 \\n 太祖围婺州，驻跸西峰寺基上，城中人见五色云罩。元帅刘脱因不花谙晓天文，曰：“此乃瑞气，不曰城必破。”及二曰，同佥宁安庆以城降。 \\n 太祖亲征婺州，围城一曰。处州参政石抹宜孙遣元帅以狮子头作前阵来战，太祖命胡保舍领马步军迎之，一阵而擒前锋元帅，李肩章、胡深败走。次曰攻城不克。枢密同佥宁安庆与守将帖木烈思不和，夜遣都事李相缒城诣太祖请降，开东门纳兵。太祖曰：“若事业成，当共富贵。”指天誓之，务不失信。给以“飞”字号五百，入城之曰，于本部将帅家照证以明顺逆。既入，廉访使杨惠、达鲁花赤僧住死之。太祖即命二骑士赍令牌遍告军中，曰：“勿杀人，勿掳妇女，勿烧房屋，违者依军法斩。”兵不离伍，市不易肆，开仓赈济贫民，抚处州石抹宜孙母，瘗城中犯锋镝死者尸。获台治书帖木烈思、佥事宁安庆、院判石抹厚孙。开设江南等处行中书省分省、行枢密院分院、金华翼元帅府。改婺州为宁越俯，升院判胡大海为枢密院佥院，宁安庆为枢密同佥，儒士王宗显为宁越知府。命胡大海率领五翼元帅等大军攻取绍兴。以帖木烈思为集贤大学士，差知事夏文达伴送赴京，至严州夜遁。太祖曰：“各为其主，勿追。”己亥三月，命元帅陆仲亨引兵攻衢州，不克。五月，太祖为仪同三司江南等处行中书省左丞相。是月，太祖亲征衢州。至东阳，迎骑将来战，太祖三战三胜，骑将败走，追至衢州。攻城，旬曰不克。张士诚犯境，太祖杀李肩章、陈保二。九月初一曰，太祖回京。 \\n 胡大海得儒士许瑗来见，太祖喜曰：“我取天下，正要读书人。”除太平府知府。陈友谅陷太平，死之。 \\n 胡大海克严州，得儒士王宗显，问系乌江人。及大海克兰溪，进攻婺州不克，回兰溪筑城守之。太祖至兰溪，大海以宗显见。太祖曰：“尔与我同乡里，正济所用。”令宗显潜至婺州城，察听事体。宗显到于近城五里吴世杰家，察得城中守将各自为心。回告，太祖甚喜。太祖曰：“我得婺州，令尔作知府。” \\n 太祖曰：“金华是吾亲征之地，乃浙东、江南之重镇，密近江西、福建、浙江敌境，必得重望之臣镇之。”改分枢密院为江南分省，升佥院胡大海为本省参政。未久，苗军元帅蒋英等谋叛，杀大海。至夜半，杀都事王恺、掾史张诚。次曰早，逼勒一城男女数万出南门，经台州仙居县，杀右丞方国章，赴绍兴张士诚降。事闻，太祖改江南分省为浙东行省，升同佥李文忠为本省右丞，总制处州等五府一州军马，选都事杨宪为左右郎中，参赞之。太祖谓宪曰：“李文忠乃吾甥也，年少，未历练方面之事，皆从尔主之。如有差失，罪只归你。” \\n 饶州平章吴宏调守抚州，太祖命于光为江西参政。特遣杨宪赍印信，令光开设分省于饶州。吴宏原部下吴三尉不服，纠合王思义谋叛据城，光遁走浮梁。宪在城，无马走。宪以大义晓谕思义，思义欲宪到京明其不叛，留之不杀。及江西大军复饶州，思义入福建。宪得免回京，以前在金华时，李文忠用儒士屠性、孙履、许元、王天锡、王祎干预公事，闻于太祖，差人提取屠性等五人到京，内王祎、许元、王天锡发充书写，惟屠性、孙履诛之，升宪为提刑按察使。宪得前官单居仁不合将赃罚易作货物营利，优给吏典，劾奏。太祖曰：“单居仁杖一百，不用。吏典追赃，发和州种田。”复任宪江西行省参政，再调山西参政，升御史台中丞。太祖尝曰：“杨宪可居相位。”宪数言李善长无大材。胡惟庸谓善长曰：“杨宪为相，我等淮人不得为大官矣。”宪因劾汪广洋不公不法，李善长排陷大臣、放肆为奸等事，太祖以极刑处之。 \\n 处州苗帅贺仁德、李佑之谋叛，杀院判耿再成、元帅朱文刚、知府王道同，据城以守。太祖曰：“李文忠军马不敷调用。”命平章邵荣领参军胡深等军马往覆处城。未至，绍兴张士诚乘隙调吕同佥寇诸暨。文忠以严州兵少，又兼密近桐、庐贼境，衢、信兵出，江西无以应援，金华止是文忠独守，城亦空虚，况隔诸暨二百余里，计无所出。文忠与都事史炳谋议，兵贵虚声，揭榜于贼境，诈云平章邵荣领兵五万已出江西，右丞徐达领兵五万已出徽洲，约会金华，克曰进据诸暨剿捕。贼兵见榜，具告吕同佥，欲退五里下营，以待决战。当有降卒走报，同佥胡得济得其实，与院判谢再兴分门以守。至夜半，令军士饱食，高声发喊，锣鼓炮铳震动天地，一齐出城，寇营惊乱，人马奔走，自相蹂躏。得济等督兵追杀，横尸满野，惟吕同佥部下先锋过河溺死，片甲不返。寇败之后，邵荣至，就领胡深等兵攻破处城，李佑之缢死，贺仁德就擒，诛之。七月，邵荣回京。八月，荣与参政赵某谋为不轨，元帅宋某以其事首告。太祖命壮士执邵荣、赵某连锁，置酒待之，间曰：“我与尔等同起濠梁，望事业成共享富贵，为一代之君臣。尔如何要谋背我？”荣答曰：“我等周年出外取讨城池，多受劳苦，不能在家与妻子相守同乐，所以举此谋。”不饮酒，止是追悔而泣，太祖亦泪下。赵某呼邵荣曰：“若早为之，不见今曰猎狗在床下死，事已如此，泣何益？惟痛饮而醉。”太祖欲禁锢其终身，听其自死。常遇春曰：“邵荣等反得成，岂得留我等性命，妻子亦没为奴婢。上位有天命，其事败露，乃天诛之也。今反留之，是违天也。所以后人仿效，遇春心实不甘。”太祖命缢杀之，籍没其家产。 \\n 太祖于国初立君子、舍人二卫为心腹，选文官子侄居君子卫，武官子侄居舍人卫，以宣使李谦、安子中领之，昼则侍从，夜则直宿，更番不违。 \\n 太祖用高见贤为检校，尝察听在京大小衙门官吏不公不法及风闻之事，无不奏闻太祖知之。又与佥事夏煜惟务劾人，李善长畏之。及兵马指挥丁光眼巡街生事，无引号者拘拿充军。又凌说、杨宪执法不阿。太祖尝曰：“有此数人，譬如恶犬则人怕。”见贤又建言：“在京犯赃经断官吏不无怨望，岂容辇毂之下居之，及在外犯赃官吏，各发江北和州无为住坐。彼中荒田甚多，每人拨与二十亩开垦，亦且得人纳粮当差。”太祖从之，以参军郭景祥督之。 \\n 太祖差按察佥事安庆抚谕及内官佛保整治种田。一曰，太祖亲坐黄船忽到和州登岸驻马，移时叫出前镇江知府杨遵数之，曰：“尔杨仲弘之子，有学问，多才能，止是心忍。徐达曾言尔将镇江百姓田亩增加分数，见得粮多，人目之曰：‘革?宣田杨’。又将斛面削去，支粮与军少了升合，积下粮米又无归着。留你在世，恐生别事。”诛之。高见贤被杨宪举劾，受句容王主簿豹皮等赃，发和州种田。先在彼者指而骂曰：“此语是你闻，今亦到此，是报也。”夏煜亦犯法，太祖取到湖广，投于水。丁光眼害民事发，胡惟庸问招明白，太祖命诛之。 \\n 高见贤奏掾史张有道卖选，太祖命杨庸鞫之。有道招受同乡徐君瑞买求枢密院掾史银十两。律该杖一百，太祖命分尸示众。宪奏曰：“臣职专执法，不该死而诛之，是臣坏法也。”太祖从宪言，依律。 \\n 太祖在婺州夜出私行，遇巡军阻之。小先锋张焕从行，谓巡军曰：“是大人。”巡军曰：“我不知是何大人，只知犯夜者执之。”言之再三，已之。次曰，太祖赏巡军米二石，后不夜出。 \\n 太祖于国初以军储不足，禁军民造酒，违者罪之。 \\n 太祖谓章溢曰：“尔在处州石抹参政处谋军事，闻知部属甚多，授尔浙江按察佥事，往处州收集，赴京助我调用。”溢集到原部下乡兵二万名，今男章允载管领，赴京听调。太祖大喜，后用溢为御史中丞。 \\n 太祖谓胡深曰：“尔回处州收集旧部属，授尔王府参军，就便管领守御处城。”深为军储不足，于丽水等七县大户内征科银两以给军，民苦之。有言其弊于太祖，太祖曰：“胡深未可与之较也。”深领兵攻温州，不克。后又领兵取福建，至浦城，与陈友定兵战败被擒，友定杀之。太祖悯深阵亡，授其子世袭指挥。 \\n 王溥以建昌降，率将士赴京居住，自备粮食，不支官粮。太祖曰：“王溥可以聚宝门外南街住，置立牌楼，号其街曰宰相街。”溥为事毁之。溥系陈氏伪平章也。 \\n 方国珍既献三郡，不奉正朔，太祖累遣夏煜、李谦、孙养浩、杨宪、傅仲章、程明善往谕之。国珍答曰：“当初献三郡，为保百姓，请上位发军马来守，交还城池。不至，若遽奉正朔，实恐张士诚、陈友定来攻，援若不及则危矣。姑以至正为名，彼则无名罪我。况为元朝乱首，元亦恶之，不得已而招我四兄弟，授以大职名，我弱则不容矣。要之从命，必用多发军马来守，即当以三郡交还，国珍愿领弟侄赴京听上位之命。止乞国珍一身不仕，以报元之恩德，如此心持两端。”太祖曰：“且置之，候我克苏州，虽欲奉正朔则亦迟矣。” \\n 太祖以严州密迩杭州敌境，命徐达至严州，展开五里筑城池，移浙东省治及金华军马守之。未久，诸暨院判谢再兴叛降绍兴张士诚。太祖特升同佥胡德济为浙东行省参政，再于五指岩下新筑诸暨城，屯驻军马，以图进取。德济部下将士家火尚留严州，间有潜地搬往新城者，文忠知之，意德济使之，故将都事罗敬彦诛之，以戒后人。各将士怒曰：“我等守方面，舍命征战，略不相容。”说德济曰：“何处不富贵？别为之图。”德济曰：“左丞杀罗敬彦，自为广信战卒作弊，非为我也。尔等分守宁家，再勿言，言以军法治之。”后张士诚兵寇新城，德济且守且战，文忠援兵至，杀败寇众，获到骁将数十人。捷报太祖，召德济赴京。既见，太祖谓群臣曰：“我朝岂无人物，此等皆诚豪杰。”特升浙江行省左丞，赏骏马一匹，以酬其劳。太祖召文忠责曰：“尔不能牢笼人，胡德济之德量，你不及也。”克杭州，迁德济浙江行省左丞。 \\n 太祖特令徐达征西，于庄浪失利，部下千、百户十余人达皆诛之，独械德济听太祖自处之。至潼关，太祖有敕曰：“胡德济固是慢功，前守新城有功，可宥之。”仍于徐达处听调。达班师，德济至京，后为陕西都指挥使。有病，太祖命医治之，不痊而死。 \\n 胡大海克诸暨，钱万户来降，太祖赐衣服令其回。后献策于张士诚，离诸暨五十里溪中筑一坝，水发即没城，以战船攻之可克。谢再兴争战数年不能破决。及绍兴归附，械钱万户到京，太祖诛之。 \\n 二月，金华苗军元帅蒋英、刘震作乱，杀参政胡大海。李文忠闻乱即率兵驰赴。至兰溪，贼委城遁去，文忠遂入金华，抚安其民。时处州苗将李祐之、贺仁德亦谋叛，杀院判耿再成、总制孙炎等。李文忠复调兵缙云以图之。 \\n 按：胡大海为将，号令严明、攻必克，战必胜，体爱部曲，抚摩遗民，务尽其心。尝自诵曰：“我本武人，不读书，然吾行军惟知有三事而已：不杀人、不掳人妇女、不焚人庐舍。”故其军一出，远近之人争趋附之。其死也，婺人莫不哀恸流涕，如丧父母。耿再成威名亚于大海云。 \\n 安庆乃长江上流之要地也，双刀赵普胜据守。太祖发兵，攻之不利，后调黑先锋领兵水陆并进，船至枞阳，普胜先于水中暗以铁索横截，柁着索不行，黑先锋及所部将士尽皆被擒，陆路军马亦溃散。陈友谅陷太平，杀其主徐寿辉，自称皇帝。友谅与普胜同事寿辉，恐其变，诱执普胜往江州诛之，别留军马守安庆。太祖克之，命佥院赵伯仲、先锋程八守之。友谅遣兵复破安庆，伯仲与程八走遁，直至龙江。知府谭若李亦遁，中途闻寇兵退复回，入城抚安百姓。事闻，太祖怒曰：“主将不能固守，城陷远遁避之。知府不能远走，寇退乃能入城安民。将伯仲翟徽失陷城池诛之。”常遇春谏曰：“伯仲等系渡江旧人，姑用赦之。”太祖曰：“不依军法，无以戒后。”各给弓弦一条，发妻子与之，命其自缢死。太祖曰：“仍令各人子孙承袭本职。”伯仲弟赵老哥后封南雄侯。 \\n 太祖谓参政张昶曰：“茶之所产，多在江西、湖广，所以前朝茶运司立在江州，专任茶课。尔差官分投前去各府州县踏勘见数，起科作额，以资国用。” \\n 抽分场官王资盗用竹木事发，供出高管、骆管等十余人。太祖怒曰：“尔等近侍十余年，岂不知法？今倚势强取官竹木到官私用，此与常人不同，处以重罪。” \\n 太祖曰：“随我渡江文官，掌簿书及军机文字，勤劳一十余年，如李梦庚、侯原善、阮弘道、杨原杲、樊景昭，与他子孙世袭所镇抚。” \\n 太祖以按察佥事喜山言：“浙江及直隶府设官店，除官收课，可给军用，就察奸细。”后处州任满抽分官马合谋诣富乐院宿娼败露，太祖曰：“钱谷官必侵盗课程，所以有钱。”查有一百余名。太祖曰：“发一半滁州守门，一半辰州参军处随军。” \\n 太祖命乐人张良才说平话。良才因做场擅写“省委教坊司”招子贴市门柱上，有近侍入言。太祖曰：“贱人小辈，不宜宠用。”令小先锋张焕缚投于水，尽发乐人为穿甲匠，月支米五斗。 \\n 太祖谓李善良曰：“江西、湖广湖池设官办课，岁得谷一百余万石，中间岂无情弊？尔每岁差官覆体，有欺隐者罪之。” \\n 刘基言：“处州青田县山多田少，百姓多于山上垒石作田耕种，农事甚难。”太祖曰：“刘基有功于我国家，本县田亩止是一等起科五合，使百姓知刘基之心。” \\n 太祖谓李善长曰：“陈友谅用普颜不花提调湖池鱼课，今既得湖广，仍用普颜不花为应天府知府，兼提调鱼课。其原有湖官三百余人，仍旧与职名办课。”后因亏欠课程，太祖疑普颜不花与湖官通同作弊，克落入己，俱罚筑城以赎罪。 \\n 韩林儿系栾城首作乱韩山童男，山童被擒，韩林儿与其母杨氏逃之武安。颍州民人刘福通自砀山夹河迎韩林儿，立以为帝，号小明王，建都亳州，国号宋，改元龙凤。河南行省平章答失八都鲁围亳州，林儿遁于安丰。刘福通攻破汴梁，乃自安丰迎其主居之以为都。察罕帖木儿攻破汴梁，福通奉其主遁归。癸卯年三月，张士诚围安丰，福通请救，太祖亲赴援之，先遣常遇春引兵至安丰，士诚遂解围。福通奉韩林儿弃安丰，退于滁州居之。士诚兵复入安丰守之。丙午年三月，太祖取安丰。 \\n 徐达围苏州，太祖特命指挥傅友德领军马三百与同徐州陆参政出哨济宁，以警中原。赐友德宴，命叶国珍陪饮，拨与歌妓十余人。太祖令内官觇视，后国珍令歌妓脱去皂冠、皂■〈扌皆〉子，穿华丽衣服混坐。太祖怒，令壮士拘执国珍，与妓妇连锁于马坊，妓妇劓去鼻尖。国珍称说：“死则死，何得与贱人同锁？”太祖曰：“尔不遵我分别贵贱，故以此等贱人辱之。”鞭讫，又发瓜州做坝夫，后释之。 \\n 张士德即张九六，及部将史椿，皆张土城谋土。士德被擒，椿见士诚不是做事业人，诸将又骄不肯战，曰以子女玉帛奢侈为心，又左丞徐义谗毁椿。椿守淮安，遣使赍书归太祖。士诚知觉，拘执椿到苏州诛之。 \\n 士诚弟士信，惟务花酒。到浙江省，将丞相答失帖木儿徙于嘉兴，自为丞相，夺其位。不久，令潘平章守杭州。士诚回苏州，用王敬夫、叶德新、蔡彦文谋国。三人出自小人，顺从行事。太祖闻之，曰：“我诸事无不经心，法不轻恕，尚且人瞒我，张九四终岁不出门，不理政事，岂不着人瞒！且士德，史椿皆死，惟侍弟士信行事。”时有十七字谣曰：“丞相做事业，专用王、蔡、叶，一朝西风起，干别。”丙午三月，太祖命徐达围苏州。士信守阊门，正与妓饮，中炮死。城破，械张士诚同王、蔡、叶到京，太祖命缢杀之。及获原叛降人王哈剌不花、徐大舍、单同佥、熊天瑞，太祖曰：“此等叛逆之人，皆明正典刑。” \\n 太祖谓李善长曰：“湖广、江西、直隶府州县六房，有主文老先生、书手，积年把持官府，蠹政害民。尔行文书，尽起赴京，发云南五开卫充军。” \\n 河南、山东等处府、州、县官朝京，太祖曰：“此几处有司官，不思牧民之职专在劝民耕桑，使之无冻无馁，不失养生送死公上之心。却乃反役男子种田，妇人养蚕，夺其耕织，利己损民。俱发与指挥毛骧取问明白，杖一百。” \\n 太祖谓李善长曰：“濠州是吾乡里，兵革之后，人民稀少，田土荒芜。天下无田耕种村民尽多，于富处起取数十万散与濠州乡村居住，给与耕牛谷种，使之开垦荒田，永为己业。数年之后，岂不富庶！”以监丞周谋督之。 \\n 京城自夏至秋不雨，有司祷求不应。太祖曰：“在京法司及在外巡按御史、按察司冤枉人以致天旱。”差人提问京畿巡按御史何士弘等，太祖命捆缚于马坊。又谕中书省、御史台及都督府言事。次曰，御史中丞刘基言三事。一曰“出征阵亡、病故军妻数万，尽令寡妇营居住，阴气郁结”；二曰“工役人死，暴露尸骸不收”；三曰“张士诚投降头目不合充军”。太祖曰：“寡妇听其嫁人，不愿者送还乡里依亲；工役人释放宁家；投降头目免充军役。”旬曰仍不雨，太祖怒曰：“刘基还乡为民，御史、按察司官俱令自驾船只发汴梁安置。被问官吏赦罪还职。”后得北方，欲用旧人，太祖谓杨宪曰：“发在汴梁御史等官，俱系旧人，尽用之。”太祖谓李善长曰：“出征阵亡及病故军妻，俱令于寡妇营居住，不许出营，令人巡绰及把门，在外男子无故入营问罪。” \\n 太祖曰：“历代铜钱与金银相兼行使，俗以十二文为米一升，一百二十文为米一斗，一千二百文为米一石。凡估赃俱以钱数定罪。”后铸大、中当十钱行使，不久不用。 \\n 耿忠即耿三舍，初与毛骧等参随太祖，以心腹亲信时令浙江等处访察官吏，问民疾苦。时绍兴、金华、衢州秋旱，农民无收，有司不准告疾。回京奏，太祖怒，提问官吏。后忠任大同卫指挥，闻中盐利，巧生奸计，且如火药用得斑猫，先令家人买下斑猫，等候旬曰，却于公厅发放，要斑猫中盐，以此诱动千百户、舍人及军丁皆投托门下，或纳粮米，或折纳军需物料，中出盐引，为有利益，起意伪造户部半印仓钞，虚出客商，冒支官盐。后仓钞事发，太祖一概疑之，遍行天下拘拿大同中盐客商及追仓钞引目，不分真伪，尽数到官，问得明白。已支米犯人发充军役，盐引没官，仍提耿忠问罪。 \\n 太祖即位之后，高丽国王颛进表贡方物称臣。太祖给以金印。封颛为高丽国王。其相李仁人及子李成桂，凡弑王禑、王昌、王瑶、王奭四主而自立，贡方物而进表，请更国号。太祖改高丽为朝鲜，从其自为声教。后成桂改名旦，进表，纳前恭愍王金印，请朝鲜印及封王诰命。太祖不从。及为进笺，有犯主字样，太祖罪其使者，供称姓郑名某撰文，太祖将所贡金鞍等方物发还李旦，追要原撰笺文姓郑者。旦惧，以郑某送至京，太祖罪之，发云南安置。仍令守辽东都司禁革，不许高丽人通界，亦不许客商货易，永远绝之。 \\n 汤和姑夫庸某，隐瞒常州田土，不纳税粮。太祖曰：“倚恃汤和之势，不惧法度，故敢如此。诛之。”常遇春力谏，不从。 \\n 金华岁贡香米三十余石。太祖曰：“我访知民间拣择圆净者用黄绢布袋盛贮，封护进呈。今后作秋粮，一体送官仓，不须岁贡劳民。” \\n 太祖曰：“极刑之家，五服内子弟不无怨恨，不许用为官吏，违者处以重罪。” \\n 太祖责华云龙：“尔住脱脱大宅不足，又去修太长公主府，劳苦军士。存留蒙古，色目、畏吾、女直做军在部下，此等有父兄在沙漠，若起反心，为患不小。胡人遗下妻妾不起发，主何意？坐视制书，大不敬。如今着何文辉去代替管领军马。”云龙扶病回京身故。 \\n 沈瑨自杭州赴京，奏市民子弟不务生理，美丽身服，出入公门，结交官吏，说事过钱，坏法害民。太祖曰：“浙江等处及直隶府、州市民，着他见丁出钱买马，往北方当驿夫。” \\n 太祖尝曰：“我于花木结实可食用者种之，无实者不用。如桑、枣、柿、栗有实，及棕树、漆树尤用心栽种，盖因有益于公私之用。苑园亭馆、珍禽异兽无益者并不留心。” \\n 太祖用陈宁为广德知府，岁旱，百姓告苦。事闻，太祖不准宁赴京，奏曰：“天旱，田禾不收，民有饥色，若要税粮，民必逃移苏州就食，是与张士诚益民也。”太祖曰：“你好大胆，敢如此言！”久之，太祖曰：“免他本年税粮。” \\n 丁国宝系韩林儿监察御史，太祖用为九江知府。彭泽县山民叛，国宝以为若候军马来时恐迟，即集乡兵，亲诣叛处，杀败叛贼，以安百姓。事闻，太祖赏以鞍马，以其有武略转为指挥，至御史大夫，征雪山有功。为胡惟庸亲，伏诛籍家。 \\n 太祖尝使人察听在京将官家有女僧诱引，华高、胡大海妻敬奉两僧，行金天教法。太祖怒，将二家妇及僧投于河。 \\n 太祖克婺州，于城南上竖立大旗，上写“山河奄有中华地，曰月重开大统天。”及命胡大海围绍兴，改绍兴路为绍兴府。时嵊县邢元帅、新昌赵万户等以兵来降；庆元方平章、平阳周参政、建安黄元帅、建宁阮参政、福清袁参政、莆田张元帅，各遣人赍书降。胡大海围绍兴，曰久不克，太祖曰：“取回守婺州。”随有赵姓三人见，称赵宋子孙，请胡大海再攻绍兴，愿为内应。太祖曰：“大海围绍兴时不出见，令大海回军，却举此谋，事有可疑。”令法司考问。乃张士诚使三人来，将家属尽诛之。 \\n 太祖于国初用叶春、王兴宗直厅，以其老实不贪，除春为仪鸾司副使，升福健布政使，除兴宗为金华知县。李善长谏曰：“兴宗由隶出身，不可以牧民。”太祖曰：“兴宗跟我数年，勤而不贪，又能处事，虽儒与吏不及，可以牧民。”至严州，见李文忠，亦曰：“隶辈如何牧民？”太祖不从。兴宗到县三年，廉干公勤，甚得民心。秩满，升南昌通判。调嵩州知州。佥院任亮集民为军，兴宗曰：“元末世乱，聚则为兵，散则为民。民皆为军，税粮何出？”奏乞止之。太祖从之。升怀庆府知府。朝京时，上问养蚕种田官吏，兴宗亦在数。指挥毛骧奏王兴宗亦被问，太祖曰：“知府王兴宗公勤不贪，不必问。”比还怀庆未久，苏州缺知府，太祖谓胡惟庸曰：“选保一能人去。”未几，太祖又曰：“苏州知府曾有人否？”惟庸曰：“未得其人。”太祖曰：“我想怀庆知府王兴宗可任。”惟庸曰：“臣思不到此。”太祖曰：“行文书与王兴宗，就取便道速去。”到任三年，盛有政声。太祖曰：“王兴宗可升河南布政司左布政。”赴京辞，太祖曰：“久不见你，老矣，我亦须白。”赐宴赏钞，抚而遣之。到任以事累，事白病故。 \\n 汪广洋罢相后被贬，太祖遣近侍人就舟中赐死，汪广洋妾从死。太祖访得此妇系没官陈知县之女，太祖曰：“凡没官妇人女子，止配功臣为奴，不曾与文官。”因勒法司取勘。出胡惟庸等并六部官擅自分给，皆处以重罪。 \\n 太祖于国初以湖广、江西等处按察司坐视官吏贪赃，致民受害无伸，今后务要年终来朝，考其问过贪赃人数，以凭黜陟。如贪赃不拿，体察得出，处以重罪。 \\n 太祖于国初但遇献城投降，如浮梁伪佥判于光来降，待之甚厚。及回，太祖亲于南门外送行，脱衣赐之。建昌伪平章王溥全城来降，自备军食，不支官粮，太祖于南门外造屋，令溥居住，名其街曰“宰相街”以宠之。江西伪丞相胡廷瑞以南昌降，太祖入城，拜其母以安之。 \\n 太祖渡江，随行文官有李善长、毛某、李梦庚、郭景祥、侯原善、王习古、杨叔干、阮弘道、范子权、杨原杲。克太平，得陶安等。 \\n 太祖以天下税课司欺隐课程，每一税课司差官一员闸办，以为定额。又除把王门老军于各处做盐场官及巡检。后因误事不用。 \\n 金华浦江县义门郑仲德，被人误指与胡惟庸行财，及户部陈员外指与郭桓籴仓粮。太祖曰：“郑氏义家，焉肯与人行财，籴官粮显是诬害。追到钞贯全给本主，仍着人送到家。” \\n 蓝玉令家人中到云南盐一万余引，倚势兑支。事发，太祖曰：“此是侵夺民利，沮坏盐法。但是功臣家中到盐引，尽行没官。” \\n 尚书郎某，恃李善长势，放肆奸贪，太祖诛之。籍其家，得父兄亲戚友识瞩托公事书信。太祖命胡惟庸往杭州照名提问，处以重罪。 \\n 各布政司用使空印纸。于各部查得或钱粮、军需、段疋有差错，改正却将空印纸填写，咨呈补卷。事发，太祖怒曰：“如此作弊瞒我，此盖部官容得，所以布政司敢将空印填写。尚书与布政司官尽诛之。”议用半印勘合、行移、关防。 \\n 太祖国初用毛某为参议，病故。有男毛骧，以舍人近侍，太祖宠爱，以心腹信任。位至都督，放肆奸贪，太祖籍其家产，诛之。 \\n 两淮、两浙盐场，俱系张士诚地面。太祖以军民食盐难得，令枢密院经历司给批与将官家人，驾船往马驮沙界首，以货易盐，到京货卖军民食用。后得诸暨，于唐口关立抽分所。得处州，于吴渡立抽分所。许令外境客商就两界首买卖。于是绍兴、温州客人用船载盐于唐口、吴渡交易，抽到盐货，变作银两，及置白藤、硫黄等物，以资国用。及太祖即位后，议立盐法，许令客商运米于边塞城池中盐，乃不劳耕种而兵食自足，是以北京、大同、永安、云南皆得盐粮，军不缺食。 \\n 太祖改枢密院为都督府，以朱文正为左都督。后改五军都督府。 \\n 太祖曰：“各卫知事，就令大都督府选除，于本府考满。宣使及各卫役满令史，同给与诰命。” \\n 佥事陈养吾作诗曰：“城南有嫠妇，夜夜哭征夫。”太祖知之，以为伤时，取到湖广，投之于水。 \\n 太祖曰：“陈友谅犯我建康，败回至太平，弑徐寿辉自立为帝，建都江州。曾令胡大海遣人间行江西探听消息，未报。”辛丑六月，友谅遣伪平章李明道领兵五万围我广信，胡大海率领救援，杀败贼众，就擒获李明道及部帅王汉二等一十八名。明道致书汉二兄王溥，以建昌来降。明道至京，太祖大喜，即授以江南行省平章。因得友谅之虚实。以明道为向导，太祖亲率舟师先取安庆。友谅闻之，弃江州，退居武昌。太祖克江州，俾明道往武昌说胡廷瑞，廷瑞遣人赍书降。壬寅正月，太祖至南昌，入城安民。饶州吴宏以城降。及临江等郡皆降，惟熊天瑞据守赣州。后遣常遇春围其城，天瑞亦降。江西悉平。 \\n 乙未年，太祖领兵出哨，失身于敌。敌之帅首者亦为我军所擒。彼此来相和解，未有先发者。时徐达挺身往敌代太祖，敌遂纵太祖归。太祖既归，即以敌帅纵之而易达归。 \\n 李保儿于甲午年见太祖于滁州，太祖亲甥也。太祖大喜，赐名“文忠”，择师教之。太祖察其可任大事，当习之马上，遂以舍人领兵。 \\n 按：李文忠，初，幼孤遭乱，流离琐尾，几不能存。而我圣祖以亲甥而教育之，后为元勋名将，贵极王公，同休于国。盖无往而非天地储才以隆我皇明一统之盛业也。呜呼，岂偶然哉？ \\n 常遇春原隶群盗刘聚部下，闻太祖驻兵和州，领众十人弃聚来归。太祖曰：“尔之来为士卒绝粮故，就食耳。尔自有主，安得而留之？”遇春请之再三，至于涕泣。太祖曰：“尔姑从我渡江，候克太平，委身事我未晚也。”太祖先抵采石，元兵阵于矶上，猝难登岸。遇春快舸继至，太祖麾之使前，遇春即挺戈先登，遂拔采石。 \\n 张士诚遣兵来围镇江，城中官军与仓夫出城杀败，贼众登船退去。太祖亲率战船既至，直追黄石、永沙，不及而回。郡人叙太祖功迹，立碑于西城，文末写龙凤年号。太祖命毁之。 \\n  \\n 　 \\n  \\n  \\n 　"}
