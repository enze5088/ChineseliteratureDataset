{"章节": "北征录（明）金幼孜", "正文": "　 \\n 　 \\n 　 \\n 北征录 \\n 　 \\n 明·金幼孜 \\n 永乐八年二月初十日，上亲征北虏。是日，驾出德胜门，幼孜与光大胡公由安定门出。兵甲车马旌旗之盛，耀于川陆。风清日和，埃尘不兴，饶鼓之声，訇震山谷。晚次清河。 \\n 十一日早，发清河。途间雪融泥深，马行甚滑。晚次沙河，勉仁始至。 \\n 十二日，早寒，发沙河。午次龙虎台。 \\n 十三日早，发龙虎台，度居庸关。关下人马辏集，仅容驾过。如是者凡数处。晚次永安甸，大风，未几阴晦，须臾大雪。少顷，雪霁，天宇澄净，云霞五彩，烂然照耀山谷。西南诸山无云，岩壑积雪如银台、玉阙；东北诸山云掩其半，露出峰顶，四顾皆奇观。上立帐殿前，面东北诸山，命某等西立观山。上曰：“雪后看山，止此景最佳。虽有善画者，莫能图其仿佛也。” \\n 十四日早，发永安甸，大风甚寒，且行且猎。幼孜观骑逐兔，不觉上马过前，上笑呼幼孜三人，曰：“到此看山，又是一种奇特也。”盖诸山雪霁，千岩万睿，耸列霄汉，琼瑶璀璨，光辉夺目，真奇观也。午后，次怀来。 \\n 十五日早，发怀来，午次镇安驿。 \\n 十六日早，发镇安驿，行数里，道边有土垣宛如一小城。问人，曰：“此元时官酒务，每岁驾幸上都，于此取酒。”午次鸡鸣山。相传起于唐太宗征高丽至此，登山鸡鸣，由是得名。上指示幼孜三人曰：“此即鸡鸣山。昔顺帝北遁，其山忽崩有声如雷。其崩处汝等明日过时见之。” \\n 十七日，发鸡鸣山。山甚峭，上有斥堠，下有故永宁寺基，有欧阳玄所撰碑尚存。其西北崩处，土石犹新。其下即浑河，流出卢沟桥，有石柱数十根陷于泥间，其半出地上。俗传以为鲁班造桥未成而废，但无纪载可考，窃以为辽金时所造者。行里余，路甚窄，仅可容两马。人马辏集，危迫殊甚。又行三四里，度桥，山下有土垣，乃元时花园，有旧柳数株尚存。更行二十余里，过坳儿山，路险如鸡鸣。山石巉然下压，下临河水，路陡绝，旁有积雪，凝附于岸。雪上亦可行，但坼裂可畏。车行马骤，毛发栗然。过此山渐平。上勒马登高冈，召幼孜等，指诸山曰：“此天之所以限南北也。”且行且语。上下马少坐于山冈之上，赐酒肴。午次泥河。 \\n 十八日发泥河，午次宣府。上阅武营内。夜雨。 \\n 十九日，微雨。驻跸宣府，阅武营内。 \\n 二十日驻跸宣府。 \\n 二十一日，发宣府，晚至宣平。召幼孜等谓曰：“今灭此残虏，惟守开平、兴和、宁夏、甘肃、大宁、辽东，则边境可永无事矣。” \\n 二十四日早，发宣平。行数里，渡一河，水迅疾及马腹。近岸，冰未解。水从下流，人马从冰上渡。间有缺处，下见水流，而薄处仅盈寸，渡此甚战栗。更行数里，入山峡中。行又数里，上登山而行。过山，下平陆，次万全。大风寒，下微雪。 \\n 二十五日，大风寒，发万全。行数里，至城下。上谓幼孜三人曰：“此城朕所筑。”过城北，见城西诸山积雪。上曰：“此亦西山晴雪也。”过城北，入德胜口。上指关口曰：“如此险，人马安能渡？”山皆碎石，若堆粟然。入关，两峡石壁崎峭如削。时车马辏集，拆关垣以度。过关，由山峡中行，地冻冰滑，马蹄时踣。间度涧，积雪未消，从冰梁上行。大风甚寒，下马便旋，靴底沾雪，凝冻滑甚。上马尤难，两手攀鞍，皆冻不能屈伸。行二十余里，上野狐岭，上指东南诸峰曰：“至此看山，则尽在下矣。”时风沙眯目，小石击面，面为风所吹皆紫黑。下山顶，度关，关门为车所塞。从土堤而下，地滑，马多仆者。午后至兴和城北下营。既而上召独光大往，上曰：“足寒时不要即附火，只频行足自暖。”又曰：“金幼孜何在？恐冻伤其足。”光大曰：“适同至，仆者未到，在彼控马。” \\n 二十六日，驻跸兴和。上祭所过名山大川。上驻马于营前，召幼孜等谓曰：“汝观地势，远见似高阜，至即又平也，此即阴山脊，故寒，过此又暖。尔等昨日过关，始见山险，若因山为堑，因壑为池，守此谁能轻度？”幼孜等顿首曰：“诚如圣谕。” \\n 二十七日，驻跸兴和，上阅武营外。时天晴，大风。上曰：“尔等今日始知朔方风气。”忽天阴，上曰：“雪且至。”命亟回，至营门，雪下，已而大风，复晴。 \\n 二十八日，风寒。驻跸兴和，上阅武营外。 \\n 二十九日，猎者得黄羊至，上召幼孜等三人观之，遂立语于帐殿前，至二鼓乃退。 \\n 三月初一日晚，上召至帐殿，语至二鼓。上曰：“夜已深，汝等且休息，庶明日有精神。”归帐房已三鼓矣。自是每宵或漏下、或二更始出。 \\n 初二日，驻跸兴和。赐食黄羊。 \\n 初七日早，发兴和。行数里，过封王陀，今名凤凰山。山西南有故城名沙城，西北有海子，鴽、鹅、鸿、雁之类满其中，远望如人，立者、坐者、行者、声欬者；白者如雪，黑者如墨，或驰骑逐之即飞起，人去旋下，翩跹回翔于水次。过此海子，又度数山冈。午次鸣銮戍。上指云山谓幼孜三人曰：“此大伯颜山，其西北有小伯颜山。”指其东北曰：“由此去开平。”复曰：“汝等观此，方知塞外风景。读书者但纸上见，未若尔等今日亲见之。”上又曰：“适所过沙城，即元之中都，此处最宜牧马。”语久始退。少顷，上复谓曰：“汝等观此，四望空阔，又与每日所见者异。汝若倦时，少睡半晌即起，四面观望，以畅悦胸次。”幼孜等叩头退。 \\n 初八日，驻跸鸣銮戍。夜，上坐帐殿前望北斗，召幼孜等观，北辰正值头上，语至二鼓乃出。 \\n 初九日，驻跸鸣銮戍。上大阅武誓师，六军列阵，东西绵亘数十里。师徒甚盛，旗帜鲜明，戈戟森列，铁骑腾踔，钲鼓震动。上曰：“此阵孰敢婴锋！尔等未经大阵，见此似觉甚多，见惯者自是未觉。”先是东风，及鼓作，徐转南风。上悦，大饮将士。午回营。夜召幼孜三人至帐殿前，语至二鼓始出。 \\n 初十日早，发鸣銮戍。上登山麓渐行，径山谷，山平旷不甚高。见鹿蜕角于地，长数尺许，槎牙如树枝。行数里，平山渐尽，东北有山颇高如诸山。上曰：“此即大伯颜山。”西北有山甚长，隐隐如云雾间，如海波层叠。上曰：“此即小伯颜山。”望之若高，少焉至其下，则又卑矣。由是地平旷，沙中多穴。上指示曰：“此鼢鼠穴也。马行其上，为所陷。”渐近一山下，见诸军于此掘井，所出沙有纯黄者，其色如金；白者，其色如玉雪；又有青黑者。上令中使下马取观，复以示幼孜三人观之。适中官射一野马来进，上召幼孜与光大、勉仁及尚书方宾前观。上曰：“野马如马，此野骡非野马，汝辈详观之。”北来每物见之，足广闻见。又行数里，远望如水，近则如积雪，乃是碱地。又行十余里，过凌霄峰，即小伯颜山也。上登山顶，多石，山下荒草无际，北望数十里外，又有平山甚长。上曰：“人未经此者，每言塞北事，但想像耳，安能得其真也。”观望良久乃下。见草间有两途如驿道，上曰：“此黄羊、野马所行路也。”驻营凌霄峰。此时少水，军士多不食者。夜雪，平地尺余。次日，人马得雪，炊饭皆足。 \\n 十一日，驻跸凌霄峰北。上召幼孜三人曰：“虽下雪不寒，夜来无水，人马俱足矣。”食后天晴。 \\n 十三日，午复下雪。夜漏下，上召至帐殿，语至二鼓。雪霁月明，寒风洒淅，毛发栗然，久乃出。 \\n 十六日五鼓，驾发由东路，幼孜三人向西路，行三十里，天明，随驾不及。幼孜与光大由哨马路迷入橐駞山谷中，山重叠，顶皆石，山下有泉水一沟甚清，饮马其上。泉旁多丰草，间无一人。但见鹿蜕角满地，间见人家居址坟茔，渐见有数卒驱驴过，问大营所在，皆不知。前行数十里，山转深邃，登高冈望川之西北，萧条无人，始勒骑回至泉上。有数十骑驻泉北，问之皆不能知，遂下马略休息。忽有军帅过，见予三人，亦下马同坐草间，问驻跸处亦不知。军帅往东南山谷中寻大营，幼孜三人由东北而往，车马来者渐多，皆寻不得。行十余里，遇去者渐回，乃由东北山峡中行，峡之南山皆土，而北山尽石壁，巉岩峭削。有小石戴大石，层叠高低宛如人所为者。自兴和至此，地无寸木，但荒草而已。惟此石壁之半，生柏树一株，甚青翠可爱，如江南人家花圃所植者。幼孜呼光大曰：“此亦塞外一奇观。”峡中行十余里，途穷复回。穿过数山，忽遇宁阳侯曰：“我已五处发马寻大营，待回报，相与同往。”饭毕，久俟报马不至。日已暮，上遣中官二人来。问之曰：“大营在五云关，去此八十里。”宁阳侯领二千骑与幼孜三人偕行。行数十里入山谷中，下一山甚险。时昏黑，下马徐行，过此又上山，相与盘旋于山顶，上不知路所向。更过两山，下山，麓东南有间道可行。时月色昏暗，野烧漫山，悲风萧瑟。行十数里，度大川，望东北行，径山麓，有泉潺潺而流。行数十里，遇深涧，马不可度，乃复回泉上，下马休息荒草间。 \\n 十七日早，由山间望东南行逾数十里，雪益大，隐隐闻铜角声隔山谷间。又过一山，见队伍前进，即按马行五六里，往问之，曰：“左掖军马。”言驾起往前五十里驻营，遂同行。午至锦水碛，见上，上喜曰：“汝等何来迟？”三人答以迷道。上问迷道之故，遂备言之。上大笑曰：“尔等皆疲倦，且休息。”出遇方尚书，曰：“昨日上在途屡召不见，谓必迷道，凡遣传令者三十辈来相寻，今早又遣十余人，适又问尔三人来未。”幼孜自惟以一介书生，荷蒙圣上眷顾，顷刻不忘，天地之德，将何以为报。 \\n 十八日，驻跸锦水碛。上念幼孜无马鞍，命中官传旨与清远侯，讨马鞍一副送至帐房下，遂诣上前叩头谢。 \\n 十九日早，发锦水碛。行十余里，道边有古城。上指示曰：“此答鲁城也，朕尝猎于此。”又行十余里，上登山射黄羊，令幼孜随观。午次环琼圃。自此皆沙陀，出塞至此，渐见有榆林、鸟鸢。 \\n 二十日，次压虏川。水多咸，炊饭色皆变黄，作气息，食不下咽。日暮，上召幼孜三人至帐殿前，指示塞北山川。上曰：“古交河在今哈剌火州。因两河相交，故名。水啮沙出。碑曰唐之交河郡，故知交河在彼。” \\n 二十一日，驻跸压虏川。 \\n 二十二日，次金刚阜。日暮，上坐帐殿前，令幼孜远望。极目可千里，旷然无际。地生沙葱，皮赤气辛臭；有沙芦菔，根白色，大者经寸，长二尺许，下支生小者如筋，气味辛辣微苦，食之亦作芦菔气。 \\n 二十四日，夜甚寒，上召草敕，砚水成冰。 \\n 二十五日早，发金刚阜，午次小甘泉。有海子颇宽，水甚清，咸不可饮，中多水鸟。胡骑云：“此名鸳鸯海子。”疑即鸳鸯泺也。《地志》云：“鸳鸯泺在宣府。”此去宣府盖远，未敢必其然否。夜召，语至三鼓乃出。 \\n 二十六日，发小甘泉。上召语虏中山川，上曰：“女直有山，其巅有冰，色白，草木皆白，产虎豹亦白，所谓长白山也。天下山川多有奇异，但人迹不至，不能知耳。此地去辽东可千余里，朕尝问女直人，故知之。”行十余里，上召令马上草敕，幼孜三人按辔徐行，执笔书草成，上己行三里余。飞至上前，视草观毕，令誊真。下马坐地，于膝上书之。午次大甘泉。 \\n 二十七日，上令卫士掘沙穴中跳兔，与幼孜三人观。大如鼠，其头、目、毛、色皆兔，爪、足则鼠，尾长，其端有毛，或黑或白，前足短，后足长，行则跳跃，性狡如兔，犬不能获之，疑即《诗》所谓“跃跃毚兔”者也。有盐海子出盐，色白，莹洁如水晶，疑即所谓水晶盐也。 \\n 二十八日，移营于大甘泉北十里屯驻。二十九日，午次清水源。有盐池，盐色或青或白，军士皆采食。三十日，驻跸清水源。去营六七里，地忽出泉，予与光大往观，至则泉溢数亩，人马钦之俱足。 \\n 四月初三日，进《神应泉铭》。初五日午，发清水源。过此沙陀渐少。时大风寒，予戴帽上马时被风吹斜侧，常以手执帽笼。上顾而笑曰：“今日秀才酸矣！”晚至屯云谷。此处少水，由清水源载水至此晨炊。 \\n 初六日早，发屯云谷，霜气甚寒，皆衣皮裘，戴狐帽。行十余里，上召曰：“云《豳风》‘一之日觱发，二之日栗烈’，今已莠葽之时，而气尚栗烈，人皆衣狐裘，未经此者，与之言自是不信。”光大对曰：“诚所谓‘井蛙不可以语海，夏虫不可以语冰’，臣若不涉此，亦不深信。”上笑曰：“尔等诚南士也。”午次五雪冈，见上于帐殿。上见光大衣狐裘暖帽，笑曰：“今为冷学士矣。” \\n 初七日，发玉雪冈。行十余里，过一大坡陀，甚平旷远。见一山甚长，一峰独高，秀拔如拱揖。上指示曰：“此赛罕山，华言好山也。”又曰：“阿卜者，华言高山也。”其中人迹少至，至则风雷交作；故胡骑少登此，若可常登，一览数百里，已为其所窥矣。午次玄石坡，见山桃花数藂盛开草莽中，忽睹此，亦甚奇特。上登山顶，制铭，书岁月纪行，刻于石。命光大书之，并书“玄石坡立马峰”六大字，刻于石。时无大笔，用小羊毫笔钩上，石勒成，甚壮伟可观。晚，有泉跃出于地，如神应泉，足饮人马，名曰“天锡泉”。上命幼孜三人及尚书方宾、侍郎金纯往观，至见人马填满泉水上，溢出泉复壅塞。 \\n 初八日，次鸣毂镇。 \\n 初九日早，发鸣毂镇，是程若远，然地甚平旷。午至一山谷中，有二旧井，水可饮，新掘井皆盐苦。午后忽微雨，风作，天气清爽，人马不渴。若暄热，人皆乏矣。过数里，两旁皆山，西山皆黑石，礌砢层叠；东南诸山皆土。晚至归化甸，上与诸骑将前行眺望，有泉出于地，遂名曰“灵秀泉”。适中官以玄石坡字来进，观毕，命司礼监藏于箧。 \\n 十二日早，发归化甸，由山谷中行。地多鼠穴，马行其上辄踣。行二十余里，地多美石，有如琥珀、玳瑁、冯瑙、碧玉者，其光莹然。同行好事者下马拾以为玩。午至杨林戍，地亦有美石，但不如前所见者之佳。晚有泉出于营之西南，遂命名曰“神贶泉”。 \\n 十六日午，次禽胡山。营东北山顶有巨白石，上命光大往书“禽胡山灵济泉”大字。十七日，次香泉戍。十八日早，发香泉戍。行沙陀中，多山桃花，满地烂熳。又有榆林藂生，不甚高，有鸟巢甚完固，举手可探之，皆鹰隼巢也。午后至广武镇。川中有土城基，问人云，国初征和林时所筑。屯粮于此。过川入山，有泉流，马皆不饮，泥臭故也。西南山峰甚秀，上欲刻石，令方宾与幼孜三人上观石。登山，下马遍观，无佳石，得一石略平可书。正书，忽风雨作，遂下山至营复命。上面营前高峰而坐，上曰：“人恒言此山有灵异，适登此，忽云阴四合，风泠然而至。”遂命之曰“灵显翠秀峰”，泉曰“清流”。 \\n 十九日，发广武镇。上登灵显翠秀峰，令幼孜三人从。晚次高平陆，无水，于广武镇载水至此晚炊。二十日，次怀远塞。二十一日，次捷胜冈。有泉涌出，名曰“神献泉”。上令光大书“捷胜冈”三大字于石。山多云母石，并书“云石山”三字，刻于石。 \\n 二十二日早，发捷胜冈。行数十里，但见荒山野草。上曰：“四望无际，莫如其极，此真所谓大漠也。”午次清冷泊。有泉涌出，名曰“瑞应泉”。 \\n 二十三日午，发清泠泊，晚至双秀峰。是程无水，自清泠泊载水炊饭。适天阴风寒下雨，人马俱不渴。二十四日早，发双秀峰，逾时至灭虏镇，泉曰“永清”。 \\n 二十五日午后，发威虏镇，晚至紫霞峰。二十六日，至玄云谷。使臣舒百户自瓦剌回。上召幼孜三人随驾同行，听其言瓦剌事。夜命写敕，无卓，以毡覆地，伏而书之，书毕已四鼓矣。 \\n 二十七日，次古梵场。二十八日早，发古梵场。行数十里，东北有山甚高广，峰峦耸拔，苍翠奇秀类江南诸山。山之下孤峰高起，上多白石，元氏诸王葬其下。晚至长清塞，有泉水甚清，赐名曰“玉华泉”。夜漏初下，上立帐殿前，指北斗曰：“至此则南望北斗矣。”语甚久方退。 \\n 三十日，至顺安镇。上立帐殿前，指营外诸山曰：“此虏地诸山之入画者。”遂令画工图之。晚下雨。 \\n 五月初一日，早微雨，发顺安镇。行十余里，山多白云，上召指示前山曰：“此即名白云山。”又行数里，白云中有青气接地，望之如青山白云。上曰：“此山甚高大可观。”幼孜以为信然。上笑曰：“此气也，非真山。若诚为山，则天下之山无有过之者。”度一冈，遥见胪朐河；又过一冈，上揽辔登其顶，四望如下。又行数里，临胪朐河，立马久之，赐名曰“饮马河”。河水东北流，水迅疾。两岸多山，甚秀拔，岸傍多榆柳。水中有洲，多芦苇、青草，长尺余，传云不可饲马，马食多疾。水多鱼，顷有以来进者。驻营河上，地名曰平漠镇。初二日，驻跸平漠镇。赐食御庖鲜鱼。初三日，发平漠镇。由此顺胪朐河东行，午至祥云巘。上立帐殿前召语，片时乃退。初四日晨，发祥云巘。午次苍山峡。峭马营已值胡骑四五人，得箭一枝、马四疋来进。 \\n 初五日，发苍山峡。午次雪台戍。地多野韭、沙葱，人多采食。又有金雀花，花似决明，茎似枸杞，有刺，叶小，圆而末锐，人采取其花食之。又有一种黄花菜，花大如茼蒿，叶大如指，长数尺，人亦采食。 \\n 初六日，次锦屏山。 \\n 初七日，次玉华峰。初八日，发玉华峰。胡骑都指挥款台获虏一人至，知虏在兀古儿扎河，晚遂度饮马河下营。 \\n 初九日，上以轻骑逐虏，人各赍粮二十日。其余军士，令清远侯帅领驻札河上。扈从文臣，止令尚书方宾及光大、勉仁数人随行。命幼孜留营中。初十日早，雨。驾将发，余同光大诣帐殿见上，请随驾同往。上曰：“尔不能战阵，往亦无益。前途艰难，朕一时顾盼有不及，或为尔累，尔留此岂不安？”幼孜叩头，不胜感激。食后送光大、勉仁出营门，马上相别，殊觉怆然。是日，哨马营获胡寇数人及羊马辎重送至大营，清远侯复遣人护送驰诣上所，盖欲以为向导也。 \\n 十五日，早食后出城东，回至清远侯帐下。坐移时，得上追逐胡虏动静。十六日，食后同张侍郎、袁中书出城外登一小山。四望天宇空阔，情怀甚适。 \\n 十九日，食后闻捷音将至，甚喜。清远侯来邀作午饭，仍食鲜鱼。 \\n 二十一日，早饭出城外候驾，光大、勉仁先至营中相见，且喜且戚。时驾从城外过，去城二十里安营。至营中见上，与语良久，命写《平胡诏》。 \\n 二十二日，分军由饮马河先回，上以骑兵追逐余虏，东行，步行者俱不得从。是日，发《平胡诏》及书敕谕数道，甚忙，迫午后起营。 \\n 二十三日午，大雨，午后雨止，发威远戍。晚至广安镇。 \\n 二十四日，发广安镇，由此循饮马河南东北行。午次蟠龙山，大雨，平地水流，暮雨止。 \\n 二十五日，发蟠龙山。雨意未止。晚次临清镇。二十六日，午后离饮马河，取便道入山中。晚次定边镇。是程无水，载水为早炊。二十七日，发定边镇。午至河，午食后渡河，河水稍深，据鞍不能渡。幼孜三人俱脱衣，乘散马以渡，水没马及腰以上。暮至双清源，夜禁火不举。 \\n 二十八日，发双清源。午至河，水益深，多用柳枝缚筏以渡。晚次平山甸。上立帐殿前，召幼孜三人问津河之由。上叹曰：“朕渡河时已命筏上渡，汝何不由彼？”光大曰：“臣辈不知，及至彼，又无与臣言者，故不由彼渡。”上笑曰：“今日方为艰难，汝得无惧乎？”因渡水，得一木板，上有虏字，就以进，上命译史读之，乃祈雨之言也。虏语谓之札达，华言云诅风雨，盖虏中有此术也。 \\n 二十九日。次盘流戍。六月初一日，次凝翠冈。初二日，发凝翠冈，午经阔滦海子。上令幼孜数人往观。去营可五六里，有山如长堤以限水。海子甚阔，望之者无畔岸。遥望水高如山，但见白浪隐隐，自高而下，天下之物，莫平于水。尝经江湖间，望水无不平者；独此水远见如山之高，近处若极下，此理极不可晓。观毕复命，上曰：“此水周围千余里，斡难、胪朐凡七河注其中，故大也。”遂赐名曰“玄冥池”。晚次玉带河。初三日次雄武镇。上召予同勉仁往，光大看马，及退，漏下已三鼓矣。初四日，发雄武镇。晚次清胡原。 \\n 初五日，次澄清河。初六日发澄清河，数里渡河，穿入柳林中，柳蒙密不可行，下皆污泥，行五六十里下营。大雨如注，至晚不止。又复起营，夜次青杨戍。 \\n 初七日，发青杨戍。凡四渡河，河水甚急。午次克忒克剌，华言“半个山”。山甚峻拔，远望如坡，故名。入此，河稍峡，山攒簇，多松林，上曰：“此松林甚似江南。”至前山水益清秀可爱，孰谓虏地有此奇观也。晚次苍松峡。隔岸坡陀间，树林蓊郁，宛如村落，水边榆柳繁茂，荒草深数尺，而草稍俱为物所食。是日获虏二人，因问之，知虏骑曾经此过一宿，草为马所食所。 \\n 初八日，发苍松峡，渡泥河数次，河狭水浅，两岸泥深，人马多陷。晚渡黑松林。苍翠可爱，遂下马少憩。复行十数里，下营饲马，日没复启行。夜入山谷中，乘月倍道兼行，上坡下涧，不胜崎岖。月落，路难行，旌旗甲戈咫只不能辨。幼孜三人从宝纛，须臾莫知其处。但前骑皆不行，始下马立半山间。逾时复上马，下至平川。路多沉淖且陷，益难行，而乡道亦惑，遂止，次飞云壑。 \\n 初九日，发飞云壑。行二十余里，凡渡数山。至一水泉处，前哨马已见虏列阵以待。上饬诸将严阵，先率数十骑登山以望地势。幼孜三人下马被甲，复上马随阵后。渡一大山，见虏出没山谷中。少顷，遣入来伪降。先是，上度虏必伪乞降，预书招降敕以待。至是虏果来，上在阵前召取敕，幼孜遂驰马至前以敕进，上曰：“虏诈来请降，朕亦给之。”乃以敕付来者去。又行数十里，驻兵于山谷中。忽见阵动，亟上马前行。俄闻炮声，左哨已与虏敌，虏选锋以当我中军，上麾宿卫即摧败之。虏势披靡，追奔数十余里，予三人同方尚书随宝纛前进。上已驻兵于静虏镇。遣传令都指挥王贵来收兵。贵见予数人惊曰：“何故在此？主上已久下营，可亟回。”予数人遂回。往返已百余里。 \\n 初十日早，发静虏镇，命诸将皆由东行。人渴甚，以衣于草间且行且拽渍露水，扭出饮之。行数十里始得水。晚次驻跸峰。 \\n 十一日，上先将精骑穷追虏溃散者，令予三人及文职扈从者皆随都督金玉、冀忠用领马步后进。午始行入山谷中，渐见虏弃辎重。晚次长秀川，而辎重弥望。十二日，发长秀川，随川东南行，虏弃牛羊狗马满山谷。暮次回曲津。 \\n 十三日，次广漠戍，归大营。上逐虏于山谷间，复大败之，久方回营。幼孜三人见于帐殿，上语破贼之故，复加慰劳，幼孜三人叩头谢。 \\n 十四日，发广漠戍。行数里渡河，河滨泥深，陷及马腹，余虏尚出没，来窥我后。上按兵河曲，佯以数人载辎重于后以诱之。虏见竞奔而前，铳响伏发，虏苍黄渡河，我骑乘之，生擒数人，余皆死。虏由是遂绝。晚次蔚蓝山。 \\n 十五日，次宁武镇。十六日，次紫云谷。 \\n 十七日，次玉润山。十八日，次紫微冈。十九日，次青阳岭。二十日，次青华原。二十一日次淳化镇。 \\n 二十二日早，发淳化镇，渡河，深及马鞍。既渡以为无水矣，而入一泽中，长六七里，草深，泥水相交。复渡两河，泥陷及马腹，马行泥潦中，几陷。晚次秀水溪。 \\n 二十三日，发秀水溪，行十余里，入淙流峡，甚险，一水流其中，路倾侧临水，萦回曲折如羊肠，日凡七八渡，登高下低，马力疲倦，逾数冈至营。晚次峡中。 \\n 二十四日，次锦云峰。二十五日，次永宁戍。二十六日，次长乐镇。二十七日，发长乐镇，草间多蚊，大者如蜻蜓，拂面■〈口替〉，拂之不去。晚次通川甸，即应昌东二海子间。上登山遥望，指海边石山曰：“此即三石山也。”营之西南曼陀罗山下，有寺基，元公主造寺出家于此，国初废。 \\n 二十八日，次金沙苑。 \\n 二十九日，发金沙苑，是程多水，途边多榆柳，沙陀高低，树青沙白，甚可观。上曰：“此景犹小李金碧山水也。”行数十里，有大海子，水稍深，先令军士伐木为桥以渡，晚次玻璃谷。三十日，次威信戍。七月初一日，次武平镇。初二日次开平，营于幹耳朵，华言“宫殿”也。元时宫殿故址犹存，荒台断础，零落荒烟野草间，可为一慨。 \\n 初四日，次环州。上召赐瓜果。初五日，次李陵台，今名威虏驿。连渡数河，水深及马鞍。晚次宁安驿。初七日，发宁安驿，经元西凉亭故址。四面石墙未废，殿基树木已成抱，殿前柏两行仍在，但萧条寂寞。观久，怅然而出。晚次盘谷镇。 \\n 初八日，发盘谷镇，入山峡中。路其险，两山相夹，如行夹城中。上曰：“此山险厄若是，虽有虏骑千群，岂能至此？纵至此，断其归路，鲜有能出者。”晚次独石。初九日，次龙门。龙门两山对峙，石崖千仞，水流其中，路由水中行，山水泛时，此处最险。上指此山曰：“断此路，孰能度者？”崖石悬处甚平，光大曰：“此处好镌磨崖碑。”上曰：“朕意如此，汝言正相合也。” \\n 初十日，次燕然关。十一日，次长安岭。至此方出险。十二日，次镇安驿。 \\n 十三日，次怀来。十四日，次永安甸。召赐瓜果。 \\n 十五日，度居庸关。上令幼孜三人记关内桥。自八达岭出关口，凡二十三桥。晚次龙虎台。十六日，次清河。十七日，驾入北京。 \\n  \\n 　 \\n  \\n  \\n 　"}
