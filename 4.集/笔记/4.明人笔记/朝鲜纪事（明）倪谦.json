{"章节": "朝鲜纪事（明）倪谦", "正文": "　 \\n 　 \\n 　 \\n 朝鲜纪事 \\n 　 \\n （明）倪谦撰 \\n （朝鲜纪事，一卷，明倪谦撰。谦，字克让，浙江钱塘人。正统进士，官至南京礼部尚书。生平事迹详于王氏明史稿、国朝献征录、国朝列卿记、本朝分省人物考等书。景泰元年，谦奉使朝鲜颁诏，归，记其行而成是篇。） \\n 景泰元年正月丁丑朔。 \\n 丙戌，辽东起程。都司差东宁卫指挥一员、百户四员率领军马二百护送。镇守都御史李纯、巡按御史刘孜、左府都督守辽东都司事王祥出城宴，饯别。自辽东抵鸭緑江旧有八站，今废，官赍帐房随行。过高丽冲、头馆站、东岭，至浪子山下人家宿。 \\n 丁亥，浪子山起程，过背阴山、盘道岭至新寨人家宿。 \\n 戊子，新寨起程，过高岭至连山东关口宿。东关系华夷界限。 \\n 己丑，出东关，过分水岭至龙凤山下营。 \\n 庚寅，龙凤山起程，过八度斜列岭至凤凰山下营。 \\n 辛卯，凤凰山起程，过开州站至汤站。朝鲜义州兵马节制使赵石冈遣通事金满、吉里送米酒下程迎犒，下营宿。 \\n 壬辰，汤站起程，将近鸭緑江，石冈率军马供帐逆于江上。宴罢先往，军马后发过江，抵义州城外。石冈率僚属迎诏入义顺馆。其朝服仪制俱与华同。行礼毕，王遣户曹判书尹烟来迎。拜诏罢，谒见，设宴馆堂。侍宴者平安右道首领官罗弘绪、察访李养俭、义州判官朴孟文、朝散大夫麟山、郡事宣烟、司译院事艾俭、护军梅佑。宴罢，宿。 \\n 癸巳，留义顺馆，给辽东军马酒饭行粮遣回，约回期，至馆接。石冈设宴，宿。 \\n 甲午，义顺起程，自此至各处俱有军马迎送。四十里至所串馆，定宁郡事某设宴。过五十里至良策馆，秦川郡事李畇、龙川郡事高某设宴，宿。 \\n 乙未，良策起程，四十里至车辇馆，钱山郡事某设宴。过五十里至林畔馆，通训大夫、定州牧使洪益生，宣州郡事吴仲宇设宴，宿。 \\n 丙申，林畔起程，四十里至云兴馆，郭山郡事崔润玉设宴。过五十里至新安馆，随川郡事某、博川郡事郑得孙设宴，宿。 \\n 丁酉，新安起程，七十里至嘉平馆，嘉山郡事某设宴。过五十里至安兴馆，王遣礼曹参判李边来问安，设宴。盛饰女乐三十余辈，两行，各抱乐器升堂跪。边进云：「此奉王命，自京携至以奉欢。」峻辞却之，退。侍宴者平安道都观察使韩确、安州牧使朴以宁。宴罢，边辞回复命，偕确同往，有却乐诗。宿。 \\n 戊戌，安兴起程，七十里至肃宁馆，肃川郡事某设宴。过六十里至安定馆，顺安县令禹元球设宴，宿。 \\n 己亥，安定起程，六十里至西京平壤府。确先于十数里外遣伶戏来迓。抵近郊，列香亭、龙亭、仪仗、鼓乐，率僚属迎诏。乐人皆着幞头束带，执仗者皆峩冠，葵花衫，金钉带，与华同。陈百戏，环绕作百兽率舞态，竖若幡幢者四，上书曰：「万国同欢争蹈舞，两仪相对自生成。天下太平垂拱里，海东无事凿耕中。」迎导入城，至大同馆。门外东南二面各树鳌山、彩棚山，上下列伶妓诸戏。入馆，行礼毕，王遣壻尹师路来问安。拜诏罢，设宴。宴罢，辞回复命。又有黄海道首领官金处、礼察访宋重孙来迓，亦辞回。平壤府官则少尹金光晬、判官宋仁昌。宿。 \\n 庚子，西京起程，六十里至生阳馆，中和郡事刘强、咸从县令朴参设宴。过六十里至黄海道，黄州都观察使申句谨率僚属迎诏，列香亭、龙亭、黄仪仗、鼓乐、杂戏及鳌山、彩绷，皆与西京同。入治，行礼毕，王遣判汉城府事李孟畛来问安。设宴，侍宴者丰州郡事具仁宽，海州牧判官金让，黄州牧判官伊期，长连县监崔泽。王又遣礼曹正郎安自立来，议受诏敕及赐物仪。口称殿下有病日久，世子代掌国事，今亦病，不能行礼，王令子代行。（「王令子代行」，「令」原无，据明朱当■〈氵眄〉国朝典故本、明纪录汇编本补。）谦曰：「王久有病，朝廷亦知，世子病则予不知也。然则世子病几何时？为何病？」曰：「病腰疽，将一月矣。」曰：「病将一月，则尹户曹正病中所遣，其初见江上时何以不言有病？今始言病，诈也。毋得因朝廷有事，辄怀二心。且疮疡之疾，脓溃即安，非若感伤奇症，不可以月日期也。如果病疽，当已溃脓，予在此坐待其愈始行。十日不愈待半月，半月不愈待一月，无不愈者。若再言不愈，诈可知矣。即当捧韶还朝，奏闻朝廷：臣至朝鲜，国王、世子俱托病不出，无人受诏，因捧诏还。朝廷自有处置。」自立闻谦言，惊愕无措，乃曰：「望且徐行，不必坐待。小官即便驰回启白，星夜来复。」遂辞去。宿。 \\n 辛丑，黄州起程，七十里至凤山郡，行长渊县监李师鸣、松和县监徐习设宴。过三十里至剑水馆，不下马。过三十五里至龙泉馆，守瑞兴都护府使罗寅、载宁郡事李伯伦、行康翎县监黄礼轩设宴。询得尹中官甥金和林在庑下，因以馂余与之，又以一桌与其守坟家人金仲生。宿。 \\n 壬寅，龙泉起程，四十里至安成馆。平山都护府使柳阳植、谷山郡事庾智设宴。遇工曹参判南佑良进马五百匹赴京，来见，面谕朝廷威德而去。三十里至宝山馆。行知遂安州事张自息设宴。过三十里至金岩馆。新溪县令李森设宴。京畿道首领官崔敬身、察访权维、开城府都事李克孝来问安。宿。 \\n 癸卯，金岩起程，三十里至兴义馆。（「三十里至兴义馆」，「里」原无，据明朱当■〈氵眄〉国朝典故本、明纪录汇编本补。）行瓮津县令张希俊设宴。过三十里至金郊馆。牛峰县令奇效稔、兔山县令吴用穰设宴。（「免山县令吴用穰」，「令」原无，据明朱当■〈氵眄〉国朝典故本补。）过三十里至开城府。京畿道都观察使朴仲林率僚属迎诏。（「京畿道都观察使朴仲林」，「使」原作「事」，据明朱当■〈氵眄〉国朝典故本改。）列香亭、龙亭、黄仪仗、鼓乐、杂戏，及鳌山、彩棚，俱与黄海道同。入府，行礼毕，王遣壻崇政、大夫许正宁来问安。设宴，出王京携至女乐，却之而退。侍宴者开城府留守李季疄、断事官余伯行、经历李师曾，有却乐诗。王又遣汉城府尹金何来回复议礼事。言：「世子一国之本，自得病来，举国遑遑，祷于山川鬼神以祈佑，岂敢虚诈。今疮已溃，脓口尚未合。医者云：若牵动皮肤，必至引风复发，致伤性命。但望天使垂悯，乞免世子郊迎，容其扶病行礼受诏，则万万幸也。」谦顾其辞情恳切，谅是实病，遂允其陈。定与仪注而去。（后还朝未几，王薨。世子袭封，未几，亦薨。） \\n 甲辰，开城起程。三十五里至东坡馆。杨州都护府使闵谨、朔宁郡事金恕、临津县监张有良设宴。过五里至临津江。冰已解，乘舟而渡。尹户曹、朴观察舟中置酒。二十五里至原平府。守原平都护府使柳规、行川宁县监韩继胤设宴。宿。 \\n 乙巳，原平起程。四十里至碧蹄馆。王遣议政府左议政皇甫仍、左参赞郑苯、左副承旨李季甸来问安。设宴，侍宴者杨川县监洪演。宿。 \\n 戊申，王遣都承旨李思哲、礼曹参判李边送皮袄、胡帽、衣服，继遣中官送庖羞，又遣左议政皇甫仍来问安，偕司马洪安去。谒成均馆、宣圣庙，陪行者李礼曹、郑户曹、金汉城。到庙门外下轿，入幄盥沐讫，入庙，上香行礼。其庙扁曰「大圣贤殿」，庙制灵星门、仪门、正殿、两庑，圣贤俱塑像，并与华同。其春秋丁祭，俱用朝廷颁降雅乐。谒罢升堂，其官有大司成、少司成谒见，次馆生谒见。馆生曰「生员」，府州郡县学生曰「生徒」，皆着儒巾襕衫，与华同，但巾用软罗为之。坐定，生员抬书案于前讲书。谦曰：「汝国音难晓，免讲。」茶罢，行。官与诸生送出馆，别。有谒庙诗，至馆有答郑工曹诗。中枢院事金效诚来谒，宴。 \\n 闰正月丙午朔，四更，碧蹄起程。四十里至接官厅，工曹、观察设小宴。迟明，至慕华馆。宗亲百官具香亭、龙亭、黄仪仗、鼓乐、杂戏迎诏。行礼，导入城。至景福宫门东南，二面盛结鳌山、舞妓。进至勤政殿，宣诏受敕皆如礼。礼毕，世子扶病于殿东幄中相见茶话，谕以朝廷恩意而别。退就太平馆。王子首阳君瑈、安平君瑢、临瀛君璆、锦城君瑜、永膺君琰、和义君璎、桂阳君璔、义昌君玒、汉南君■〈王于〉、密城君琛、寿春君玹、（「密城君琛寿春君玹」，「城」原无，「春」原作「眷」，据明朱当■〈氵眄〉国朝典故本、明纪录汇编本补、改。）翼岘君璭、永丰君瑔来见，次百官来见。毕，首阳君代王设宴。馆堂设正使，副使二席，南向；主席东向。谦谓首阳曰：「此礼足见尊朝廷。今既代王宴，可只分东西坐。」乃易席就宴。诸王子以次奉觞，至夕罢。未宴前，王先遣礼曹参判李边来达意曰：「天使远来，小邦无可为奉，止有女乐数辈奉欢。闻一路来俱不用，今望天使容其奉侍，庶少尽微意。」又曰：「殿下负病，不能亲待，十分惶恐。惟此乐妓，若少见容，殿下心悦，病亦可减。不然，愈加惶恐，病益增矣。」谦峻辞却之。又曰：「小邦差人进贡赴京，朝廷俱作乐宴待，况天使辱临，敢不用乐？」谦曰：「朝廷所用是男乐，今是女乐，如何可用？」又曰：「朝廷用男乐是朝廷礼，小邦用女乐是小邦风俗，况小邦止有女乐，无男乐，小官奉旨来，（「无男乐小官奉旨来」，八字原无，据明朱当■〈氵眄〉国朝典故本补。）若不听允，不敢复命。」固请不已。谦曰：「汝云不敢复命，其于途间曾有却乐诗，但持此去复命可矣。」遂录二诗畀之，乃去。故宴时不曾用乐。自此在馆中。其馆伴官：工曹判书郑麟趾，汉城府尹金和，司庖膳官、迎接都监判事洪某、唐梦贤，副使郑有临、尹处信，判官李礼，长林效善赵克仁，通事官、三军副司直安，至善、三军司勇张义。 \\n 丁未，王遣左承旨李宜洽领议政何演来问安。小宴，席南向，陪席东向。午后，首阳又设宴，如初礼，至夕罢。 \\n 己酉，王遣左副承旨李季甸、右参赞郑甲孙来问安，小宴，有答郑工曹诗。午后，判汉城府事李孟畛来设宴。 \\n 庚戌，王遣右承旨李师纯、吏曹判事李坚巳来问安，小宴，有答工曹诗。承文副知院事申叔舟、成三问来惠刀，酬之以诗。午后，首阳偕诸王子来设宴。 \\n 辛亥，王遣同副承旨郑而汉、左赞成朴从愚来问安，（「左赞成朴从愚来问安」，下文癸丑条作「朴成遇」，存异。）小宴，继遣中官送庖羞。午后，汉城府尹高得宗来设宴，有答叔舟三问诗。 \\n 壬子，王遣右承言李师纯、左参赞郑苯来问安，小宴。午后，中枢院事安进来设宴，有答叔舟三问诗。 \\n 癸丑，王遣左承旨李宜洽、礼曹判书许朝来问安，小宴，继遣中官送庖羞。午后，领议政何演、左议政皇甫仍、左赞成朴从遇、左参赞郑苯、右参赞郑甲孙来设宴，有登楼赋。 \\n 甲寅，王遣兵曹判书闵伸、（「兵曹判书闵伸」，「曹」原无，据明朱当■〈氵眄〉国朝典故本、明纪录汇编本补。）左副承旨李季甸来问安，小宴，继遣中官送庖羞。自此，每日饭后，申叔舟具书籍于案，讲校音韵疑义。午后，汉城府尹高得宗来设宴。 \\n 乙卯，辞行。王遣礼曹参判李边、都承旨李思哲来留。言：「让谢恩马先行。在境一日一站将息，至东八站无草科处则速行，至辽东庶不瘦损。待马行数日，天使一日数站，即至前相遇同行矣。」遂听其留。继遣户曹参判朴以昌来问安，小宴。午后，庆昌府尹郑陟来设宴。有梅竹诗。 \\n 丙辰，王遣左副承旨李季甸、刑曹判书赵惠来问安，小宴。午后，首阳君来设宴。 \\n 丁巳，王遣吏曹参判李审、右承旨李师纯来问安，小宴。继遣中官送庖羞。午后，吏曹判书李坚巳、户曹判书尹炯、礼曹判书许诩、兵曹判书闵伸、刑曹判书赵惠、工曹判书郑麟趾来设宴。 \\n 戊午，王遣右副承旨金浣之、工曹参判李思任来问安，小宴。午后，中书院副使李升平来设宴。 \\n 己未，王遣都承旨李思哲、右参赞郑甲孙来问安，小宴。继遣礼曹参判李边来请游汉江楼。乃与司马黄门乘马自南城出，陪行者：工曹判书郑麟趾、汉城府尹金和、知院申叔舟、成三问及迎接都监众官。至楼下，王预遣左副承旨李季甸、礼曹判书许诩设宴。楼下相迓，登楼宴。顷，都监持华扁诣前，跪索诗留于楼上。即席赋诗三章，与之。每一诗出，则众官聚首争诵，皆缩颈吐舌，向席惊叹。酒罢，请游汉江。下楼登舟复酌，（「下楼登舟复酌」，「下楼」二字原无，据明纪录汇编本补。）赋一章。缘崖遡流而上，复返楼下，月出始还。 \\n 庚申，王遣右承旨李师纯、礼曹参判李边来问安，小宴。安平君李瑢遣宗簿判官黄义轩来送字书，酬之以诗。判汉城府事李孟畛来设宴。 \\n 辛酉，王遣左副承旨李季甸、判汉城府事李孟畛来问安，小宴。申叔舟来走纸墨笔，酬之以诗。请游杨花渡。渡濒汉江，乃乘轿自东城出。比至，王预遣都承旨李思哲、兵曹判书闵伸设幄相迓。入幄啜茗罢，步升石巅，供帐甚盛，苍松环绕。举酒极目，风帆沙鸟，景殊幽旷。席上赋诗一章。酒罢，请游汉江。登舟复酌，赋诗一章。沿流而下，至喜雨亭，王又遣官预置酒亭中。席上又赋诗一章，至暮还。 \\n 壬戌，王遣右副承旨金浣之、刑曹判书赵惠来问安，小宴，继遣中官送庖羞。午后，中枢院事李先齐来设宴，有汉江游记。 \\n 癸亥，王遣都承旨李思哲、左参赞郑苯来问安，小宴。继遣礼曹参判李边来送土布为行赆，固却至再，与之辨难数四，不从而去。午后，首阳偕诸王子来设宴饯行。 \\n 甲子，王遣都承旨李思哲、吏曹判书李坚巳来问安，小宴。午后，中枢院事安进来设宴。 \\n 乙丑，王遣右副承旨李季甸、户曹参判朴以昌来问安，小宴。宴罢起程，出郊至暮华馆。王与世子病不能送，首阳偕诸王子预设宴馆中候饯。席上赋诗一章留别。百官预皆依山设帟候送。出馆，夹道拜饯，亦赋诗一章留别。至松亭，都监众官宴饯，亦赋诗一章留别。晚，至碧蹄馆，王预遣左议政皇甫仍、礼曹判书许诩、右副承旨金浣之、都承旨李思哲、礼参判李边设宴候。陪行者金和、申叔舟、成三问。 \\n 丙寅，碧蹄起程，至东坡接待过，晚至开城府。王预遣光德大夫郑孝全设宴。侍宴者京畿道都观察使朴仲林，有开城寓宿诗。 \\n 丁卯，开城起程，至金郊，又至兴议接待过，至金岩，设宴。宿。 \\n 戊辰，金岩起程，至宝山，又至安城接待过，至龙泉。诣尹中官坟上致祭，回，设宴。宿。 \\n 己丑，龙泉起程，至剑水，又至凤山接待过，至黄州。王预遣光德大夫尹季童设宴。侍宴者黄海道都观察使申自谨。宿。 \\n 庚午，黄州起程，至生阳接待过，至平壤府大同馆。王预遣光德大夫韩椀设宴。侍宴者平安道都观察使韩确。宿。 \\n 辛未，平壤起程，城中谒宣圣、檀君、箕子三庙，庙皆木主。有谒箕子庙诗。出城西，谒箕子墓。有谒墓诗。至安定接待过，至肃宁设宴。宿。 \\n 壬申，肃宁起程，至安州安兴馆。王预遣工曹判书郑麟趾设宴。侍宴者安州牧使朴以宁。工曹以诗留别，即席和答，叔舟、三问亦和以呈，复和答之。宿。 \\n 癸酉，安州起程，麟趾、以宁具舟送过萨水。舟中置酒，赋诗留别，工曹和之。涉岸别。午，济博川，三问复和以呈，即和答之。至嘉平接待过，至新安设宴。宿。 \\n 甲戌，新安起程，至云兴接待过，有孝女四月诗。至林畔设宴。宿。 \\n 乙亥，林畔起程，至车辇接待过，至良策，设宴。宿。 \\n 二月丙子朔，良策起程，至所串接待过，至义州义顺馆，义州兵马节制使赵石冈设宴，王先遣中枢院事安进具马并方物赴京谢恩，会聚于此。辽东军马俱在馆迎接。 \\n 丁丑，在馆，石冈设宴，给辽东军马酒饭行粮。有留别金和叔舟三问诗。往复和答数章。 \\n 戊寅，义顺起程，至鸭緑江。石冈江滨设宴，叔舟赋词为别。即席和答之。宴罢登舟，舟中复酌。涉岸，又举酒，留连不舍。醉后，左右强扶上马别，遂与安进偕行至辽东，同入朝。 \\n 出境不录。 \\n 计自鸭緑江至王城，凡历公馆二十八处，共一千一百七十里。 \\n 附： \\n 朝鲜纪事一卷（浙江巡抚采进本） \\n 明倪谦撰谦字克让钱塘人徙上元正统已未进士官至南京礼部尚书谥文僖是编乃景泰元年谦奉使朝鲜颁诏纪行之作自鸭绿江至王城计一千一百七十里所厯宾馆凡二十有八语意草畧无足以资考证时朝鲜国王世子并称疾不迎诏谦争之不得亦无如之何葢新有土木之变正国势危疑之日也亦足见明之积弱虽至近而令亦不行矣（四库全书总目·史部·杂史类存目） \\n  \\n 　 \\n  \\n  \\n 　"}
