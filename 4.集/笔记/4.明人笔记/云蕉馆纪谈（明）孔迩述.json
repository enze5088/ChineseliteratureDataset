{"章节": "云蕉馆纪谈（明）孔迩述", "正文": "　 \\n 　 \\n 　 \\n 云蕉馆纪谈 \\n 　 \\n （明）孔迩述 \\n 陈友谅初以江州为都，自称汉王，迎伪主徐寿辉以居。明年弑寿辉，遂僭大号，时至正庚子也。后又都武昌。 \\n 友谅无远大之志，处兵戈间，而急于珍宝，伪将征伐必使之遍求奇宝。故善承意者，甚至发冢行劫。 \\n 友谅爱姬苕华夫人善月琴，友谅出师必以随呼为妆，驾未几物故，葬于右耳峰猴溪桥侧，树后月琴以表之。至今人名月琴冢。 \\n 友谅聚鹿数百畜于南昌城西章江门外，谓之鹿囿。尝至其所，自跨一角苍鹿，缀瑟珠为缨络，挂于角上，缕金为花鞍，群鹿皆饰以锦绣，遨游江上。国初驾至南昌，宴于滕王阁，上命儒臣韩诗放其所畜鹿于西山。 \\n 友谅在江州时，尝以春暮结彩为花树。自府第夹道植至匡山，又剪绣铺于道上，与宫人乘肩舆而行。黄信诗云“锦绣铺张春色满，小车花下丽人行”是也。 \\n 陈氏既亡，有宫人小春逃之民间，嫁于蒲亭彭本清。本清问陈氏宫中事，小春言后庭数百人，皆锦衣玉食，用极奢侈。有桑妃者陈所至爱，海贾所进金丝纽花袄、紫霞帐、水晶楼、凤箱皆以赐之。及败，投武昌井死。又陈氏喜食玉叶羹，以西山罗汉菜及曲江金花鱼为之，味颇佳。 \\n 明玉珍，徐寿辉臣也。初倪文俊陷川蜀，令珍守之。既而陈友谅杀文俊，又弑寿辉，珍遂僭号改元，时至正二十三年也。初都成都，继又都重庆。珍卒子嗣。 \\n 浣花溪自唐薛涛后能以溪水造笺者绝少。珍守蜀时，有郡人陆子良能之巧，过于涛。珍于溪上建捣锦亭，置笺户十余家，令子良领其事。笺有桃花、凤彩、云样、锦幅等名。夏亡子良又死，今不复有矣。 \\n 蜀人多以酴花作酒，未得其妙。又以竹叶、竹蜜贮筠管中合酿之，十余曰开来香闻一室，味极甘美，气更清凉。至今蜀人传其法，号开襟酒。 \\n 在重庆取涪江青麻石为茶磨，令宫人以武隆雪锦茶碾之，焙以大足县香霏亭海棠花，味倍于常。海棠无香，独此地有香，焙茶尤妙。 \\n 能饮，宴会不用杯盏，以大瓮盛酒，用忠州引藤一吸半瓮。夏月畏暑，作露帐，四面架风轮，以花竹簟卧其中。宫庭侈甚，席地以苏薰荐铺锦褥于上，宫人不用凳兀，以此为坐。 \\n 城西清水穴亦名粉水井，巴人以为粉则膏腻鲜明。建银辉馆于侧，署官掌之，以供公用。曰给数定于宫，内号其官为花粉御使。 \\n 蜀地荔枝叙州为上，异于荔枝熟时设荔枝宴以会左右。有诗云“香浮琥珀御润，色重鸡冠新荔红”是也。 \\n 广安出紫梨，到口即化者为佳。取其汁和紫藤粉为糕，名云液紫霜，食之能却醉。 \\n 帝王庙北极真武庙并在鸡鸣山，俱国子祭酒宋讷奉敕撰记。普济禅师亦葬鸡鸣山，又有都城隍庙学士刘三吾奉敕撰记。 \\n 徐达墓在钟山西，有御制神道碑。常遇春墓，编修宋濂撰神道碑。李文忠墓，春坊董伦撰神道碑。吴良、吴贞墓，检讨吴伯宗撰神道碑。顾时墓，礼部侍郎刘崧撰神道碑。王志墓在钟山西。（以上同）邓愈墓在安德门里，沐英墓在府南，学士吴王景撰神道碑。俞通海墓在聚宝门外，学士陶安撰碑。胡大海墓在府南，康茂才墓在神策门，宋濂撰碑。兵部尚书唐译墓、郭子兴墓（聚宝山西），冯国用墓（府南）、郭英墓（以上并洪武中葬）。 \\n 江学庭为祭酒，帝幸国学，讲《易》之太极，言亨屯循环，治乱倚伏，惟在人君谨之，斯为得耳。帝悦，赐宴崇文阁。诏自今讲读明于劝戒者例皆赐宴，名光儒宴。 \\n 沈万山，苏州吴县人也，家贫无产，以渔为生，常于吴淞三泖之间撒网捕鱼，冀其所得以具饔飧。一曰饭毕，就水洗碗，碗忽坠水中，山因撩之，不知碗所在，但觉左右前后累累如石弹，遂拾数枚，光泽迥常，乃尽其所有取之，然不知其为何物也？有识者异之，谓曰：此乌鸦石也，一枚得钱数万。山秘不言，乃变为海贾，遍走徽、池、宁、太、常、镇豪富间转展贸易，致金数百万，因以显富。或曰：夏月山仰卧渔船上，见北斗翻身，遂以布衤阑盛之，得一杓。及天明，有一老者引七人挑罗担七条而至，谓山曰：汝为我守之，我将来取。言讫忽不见。山启视之，皆马蹄金也，以此致富。二说不同。山既富，衣服器具拟于王者。后园筑垣，周回七百二十步，垣上起三层，外层高六尺，中层高三尺，内层再高三尺，阔并六尺，垣上植四时艳冶之花，春则丽春、玉簪，夏则山矾、石菊，秋则芙蓉、水仙，冬则香兰、金盏，每及时花开，远望之如锦，号曰绣垣。垣十步一亭，亭以美石香木为之，花开则饰以彩帛，悬以珍珠。山尝携杯挟妓游观于上，周旋递饮，乐以终曰。时人谓之磨饮垣。外以竹为屏障，下有田数十顷，凿渠引水，种秫以供酒需。垣内起看墙高出里垣之上，以粉涂之，绘珍禽奇兽之状，杂隐于花间。墙之里四面累石为山，内为池山，时花卉池养金鱼，池内起四通八达之楼，面山瞰鱼，四面削石成桥，飞青染绿，俨若仙区胜境。矮形飞檐接翼，制极精巧。楼之内又一楼居中，号曰宝海，诸珍异皆在焉。山间居则必处此以自娱，楼之下为温室，中置一床，制度不与凡等。前为秉烛轩，何取？何不秉烛游之义也。轩之外皆宝石，栏杆中设销金九朵云帐，四角悬琉璃灯，后置百谐卓，义取百年谐老也。前可容歌姬舞女十数。轩后两落有桥，东曰曰升，西曰金明，所以通洞房者。桥之中为青箱，乃置衣之处，夹两桥而长与前后齐者，为翼寝妾婢之所居也。后正寝曰春宵涧，取春宵一刻值千金之义，以貂鼠为褥，蜀锦为衾，毳绡为帐，用极一时之奢侈。初万山富时，有一夫一妇流移道路，妇怀孕十月巳足，适至万山之门首，而产时将夜半矣。进退无所，不得已就于门下以手扳门环生一女子，因名扳环。是夜万山亦得一梦，梦一老人谓曰：汝的金银尽是扳环者，今当还之不相负也。山惊觉不晓所谓，及明乃有此应。山遂收其女为子妇，并其父母而养焉。自女来之后，家益殷富，既长聪明过人。山常与斗，造一桥，新妇先成，又规度精致，号曰赛公桥，桥今在秀水县北境平望。我太祖既克金陵，欲为建都之地，广其外城，时兵火凋残之际，库府虚乏，难以成事，万山恃其富，实愿与圣祖对半而筑，同时举工先完三曰。太祖酌酒慰之曰：古有白衣天子号曰素封卿之谓矣。然心实不悦也。万山有妻十三尤爱者曰丽娘，山尝与之观花后园，至探香亭傍有一古梅，白萼鲜美，馥郁充斥，娘因脱所着金翡衫加于树头曰：香则有矣，但少兹艳色耳。未几娘亡，后人有月夜见梅底走一美人着金翡衫，时皆谓丽娘精魄也。山思之甚，或夜宿梅下，或曰祷梅间，又作恩锁台于冢上，置离思碑，其中有曰：红脂尘化万态俱空，玉骨土融百形皆幻。构室见其恩牵树碑，由于情结，会稽杨铁崖所制也。万山田有近湖者，延湖筑成，石岸以障田。上怪其富过于己，独税其田九斗十三升，及欲害之而无由。适万山筑苏州街，以茅山石为心，上谓其有谋心将为逆，遂收杀之，血流出尽白，以兵围其家，尽抄擿之家财人官。新妇先万山卒，以床施周普寺为观音床，沉香胚、象牙格、八宝栏，又金留殿十三只床，乃万山之妻所用者，皆制极精巧。苏州九里石塘，万山所筑，铜桥万山所造者也。 \\n 友谅时，或进暖玉注，出于薛塘古坟谢庭春献。月色之盂，得于弋阳陶氏。又开宝市于伪都，招致海商大贾，仍建尊珍馆，朱衣巷内以待有宝者，设宾客卿使之名，丰其谷禄，别其敬礼。得其绝色以进，则封为奇货上宾。得珠玉以进，则封为珍精贵客。又有华卿丽使，亚于宾客也。 \\n  \\n 　 \\n  \\n  \\n 　"}
