{"章节": "花影集（明）陶辅", "正文": "　 \\n 　 \\n 　 \\n 花影集 \\n 　 \\n 明陶辅　编撰 \\n 《花影集》　共四卷20个故事组成的小说集。系明朝陶辅编撰。初其世便因其理气之正而闻于其时，后夕川老人感其“关世教，正人心”，扶纲常而将其手抄传世。 \\n 《花影集》前有序、引、每卷五篇。首之以《退逸子传》，终之以《晚趣西国记》。间有《刘方节传》、《东丘侯传》实录忠教节义，足为世劝；《邮亭午梦》　奖人臣之忠义；《四块玉传》与《心坚金石传》托词比等。以为淫邪和媚俗败德致祸之惩等等，文词盖世前人所作的《余话》《新话》等作。是一部少有的弘扬正气，扬善惩恶，教人闻道的世情小说。 \\n 花影集序 \\n 夫文词必须关世教、正人心、扶纲常，斯得理气之正者矣。不然虽风云其态，月露其形，掷地而金玉其声，犹昔人所谓虚车无庸也。《花影集》　四卷，凡二十篇，乃夕川居士陶公所著。予启卷阅之，首之以《退逸子传》，公自道也。虽有绝世自高之言，卒章不忘躬自厚而薄责于人之意，此固伟矣。终之以《晚趣西园记》，间以《梦梦翁录》，则又叙其休致林泉幽雅自适之情怀。盖自巢许夷齐而下，严子陵、陶靖节、林君复之后，我朝而有若人，此其最高欤！于中若《刘方节义传》、《东丘侯传》，则皆实录其忠教节义，足为世劝。而东丘一门之死节尤烈，其妾孙氏植孤之功尤大。其它虽皆寓言，潦倒子以宋社之倾归之天道，而抑奸奖忠之意溢于言表。云溪子又言宋末之祸由于果报，而臣子忠愤之情自不容已。《邮亭午梦》则奖人臣之忠义，虽不见伸于人，终当获报于天也。《华山采药记》深明黄白导引之非，以醒世人之狂惑。《闲评清会录》深明鬼神造化之理，以觉斯世之昏迷。《四块玉传》与《心坚金石传》　托词比事，以为淫邪私媚败德致祸之惩。《广陵观灯记》与《管鉴录》虽皆假托，一则辟异端之为害至矣，一则辩善恶之果报详矣。《贾生代判》　则本古人钱神之遗意，以激斯世之贪，而使之廉也。《邗亭宵会》　则托士女佳遇之风情，以戒世人之淫邪，而归之以正也。《翟吉翟善》　则因人情之趋吉避凶而导迪之，使为善去恶也。庞观老曲尽酒色财气之情状，使人之知所惩。《丐叟歌诗》一明富贵贫贱之自取，使人之知所择。凡此皆于世教有关。视前人《新话》、《余话》、《效颦》诸作，文词不同而立意过之。盖公之先人以大功烈擢大同伯，公以贵游子薄武艺而不事，专志于经史翰墨间，其蓄之深固有自矣。暨袭应天亲卫昭勇之爵，又不苟合于时，即丐恩休致，寻山玩水，以豁其趣；操觚染翰，以肆其博；尚友古人，乐观时变，以极其情。少有余暇而作是集，抑亦嘲弄风月之一唾耳。其他述作尚多传于时者，兹序未之及也。公有辅，字廷弼，夕川其别号，又号安理斋海萍道人云。 \\n 正德丙子春正月灯夕，浙江安吉州学正事三山张孟敬书 \\n 花影集引 \\n 太仓之粟，岂料必无鼠矢？宝库之土，宁辞不藏珠玑？是以理无尽得不失之事，人无纯是不非之心，此实物理之自然，人欲之彼此也。予昔壮年，尝得宗吉瞿先生《　剪灯新话》、昌祺李先生《剪灯余话》、辅之赵先生《效颦集》，读而玩之。其间有褒善贬恶者，有托此喻彼者，有假名寓意者，有舞文为戏者，有放情肆欲者。大率三先生之作，一则信笔弄文，一则精巧竞前，一则持正去诞。虽三家造理之不同而各有所见，然皆吐心葩、结精蕴，香色混眩鬼幻百出，非浅学者所能至也。予不自揣，遂较三家得失之端，约繁补略，共为二十篇。题曰《　花影集》，亦自以为得意之作也。是后数年，得暇求学，方知圣贤旨意。深以前作为非，掷而不睹者三四十载。今予之年八十有三，衰耄已至，儿辈点予书箧，出其生平稿帙，意欲装辑以为遗泽，适有花影一集存焉。告予曰：“此亦成书，何不序乎？”予颔而叹曰：“欲存而序之，实非当为之事；欲弃而焚之，其奈三先生何！予独何人，敢望每事尽善乎！”故勉以为引。 \\n 嘉靖二年夏四月吉旦，夕川老人八十三翁书 \\n 目录 \\n 卷　一 \\n 退逸子传　 \\n 刘方三义传　 \\n 华山采药记　 \\n 潦倒子传　 \\n 梦梦翁录　 \\n 卷　二 \\n 节义传　 \\n 贾生代判录　 \\n 东丘侯传　 \\n 广陵观灯记　 \\n 管鉴录　 \\n 卷　三 \\n 邗亭宵会录　 \\n 邮亭午梦　 \\n 心坚金石传　 \\n 四块玉传　 \\n 庞观老录　 \\n 卷　四 \\n 丐叟歌诗　 \\n 翟吉翟善歌　 \\n 云溪樵子记　 \\n 闲评清会录　 \\n 晚趣西园记　 \\n 卷　一 \\n 退　逸　子　传 \\n 退逸子传，姓鲍氏，名道，或称为抱道先生。其先乃邗之右族也。其为人也，刚而断，介而直，守理不挠，持正不惑，以人心推已心，以天理博物理。是以居官之际，忠以承上，仁以临下，礼以接众，谨以律己。然好精白，恶私染，颇为僻耳。凡遇是非之间，不能委曲涵容，必露衷极论。或少相逆，则发指睫竖，奋须涌气，霜其色而霆其言，必折人至于伏躬屏气移衷丧色方己。 \\n 或曰：“先生之道，善固善矣，然未免为时人憎恶，世路弃捐，负此伟昂之质：博洽之才，良可叹也。何乃甘侣俚俗而友白丁，终老于茅茨之下乎。莫若少加！下，随时通众，则当时人物孰敢与君甲乙而论之哉？且《　易》　序有云：‘随时变易以从其道’。君独能返是乎？”先生闻其言，鼓掌蹈足，扬眉掀齿，仰首脱帻，一笑而绝倒。兴而正色答曰：“夫士之生于世也，当磊磊落落，学其所必行，行其所必当。达则兼善天下，穷则独善其身。道之亨也，使之治繁理冗，兴利除害，牧民御侮，典礼作乐，总兵戎而讨不庭，佐皇谟而宣治化。卑为列职固当然，贵登将相亦不忝。道之否也，则遁迹于青山之趾、绿水之涯，枕石漱流，濯足弄影，抚孤松而对明月，啸烟霞而临清风。此大丈夫归欤之所也，岂可酣时恋晷，效儿女子之态，奔趋于势要之门，叩求于豪贵之室，屈肱屏息，捧颦颜而献孤媚，乞怜取气于人颏下乎！君其休矣，吾所不为也。” \\n 是后先生偶有所见，遂作《　宝镜叹》　以自嘲，力解其职，扁其居曰“得闲堂”，自作铭以寓之。 \\n 宝镜叹 \\n 镜，光圆镜体正，秋月扬辉，寒潭澄映，颦笑必随，偃仰必应。有烛鉴之明，无包容之行。嗟夫，不遇佳人，抑为丑妇返病。 \\n 得闲堂铭 \\n 道不在隆，得达则亨；位不在显，得宜则崇。贤愚混一途，善恶殊万衷。小人酣巧利，君子怀异功。曲桑作宇栋，楩楠为犁弓。所以违其器，戚戚怀归容，云山生心上，烟水入梦中。伸荣与进用，系通与不通。屈辱与退舍，在穷与不穷。劳劳暮景心，每欲安其慵。欲者贵在得，慵者贵在闲。幸予遂所欲，铭诸蓬壁东。 \\n 是后值溽暑，而先生荐席不备，帷帐潇然。昼则苦苍蝇跳蚤所扰，夜则为壁虱飞蚊所噬。况其衣裾垢弊，而虮虱猖獗于其中。由斯烦扰，心神因而不宁，至于废寝食而忌昼夜。而先生不虑及此，返乃攒眉蹙额，焦颜赧色，振几而叹曰：“吾太痴人也，何故为尘累至此耶！”　遂书一绝于几上云： \\n 家私如火触人怀，着力相推苦不开。 \\n 除是和妻都逐去，心神清爽恰幽哉。 \\n 先生一日因他往，先生之妻偶见所作之诗，笑曰：“夫子之诗，谬莫甚欤。汝不察己之衣裾垢弊，家室贫秽，不洁所致，而使孽虫纵凶肆毒，扰其宿处，惑其寤寐，以致心志不守。既为大丈夫，而不能启贱为贵，拔贫为富，辅世相君，清其轩而华其屋，昼纱“而夜罗幕，返以不羁之扰致怨于家室乎！”手碎其诗。遂用薄纸折一方缄，如鸟笼状，捕一壁虱、一蚊、一蝇、一虱、一跳蚤，置笼中，安于几上。题曰：“此即家私也。” \\n 先生既归，视其诗则亡。偶见纸笼其中如有物动，取而映日观之，则五虫在焉。先生会其意，笑不能辍，曰：“予虽短于责己，卿何长于相夫耶！”　遂呼童子，戏取酒肴，设灯香祭纸笼于几上，作诗遣之曰： \\n 嗟哉！大块中，赫赫气理先。阴阳既云已，其数不可迁。五行司所属，群有各体焉。 \\n 数既不出此，理故不可偏。何如生斯物，惟害是所专。一名曰壁虱，狠毒何胜传。 \\n 将人肌与血，视为席上筵。昼也无形影，夜则有万千。可比无仁子，党恶共欺天。 \\n 一名曰飞蚊，轻薄善周旋。明时俱遁迹，暗处闹喧阗。只矜口嘴利，不识愚与贤。 \\n 可比无义子，狡幸相倾颠。一名曰苍蝇，贪秽不如愆。饮食频侵扰，坐起随锥钻。 \\n 遗种污大脯，引类投羹饘。可比无礼子，不耻相缠联。一名曰虱子，其性与众悬。 \\n 胡不知潜避，昼夜周身沿。那论生与死，惟利是所然。可比无智子，速祸自穷年。 \\n 一名曰跳蚤，滑稽多诡权。搔左而噬右，备后却叺前。翻席那可觅，振衣岂能损。 \\n 可比无信子，虚谬相欺諓。吾今贫且老，瘦体不盈拳。常年啖蔬食，布衣无缯绵。 \\n 依栖苦不暖，肌肉苦不鲜。平素无相恶，何如不见怜。好寻富少者，温饱得双全。 \\n 奠尔三杯酒，不可更留连。 \\n 每吟一句，辄倾一杯，吟诗既成，酒亦罄然矣。掷笔于空，颓然醉卧于榻上。 \\n 寝既熟，遂梦五人相率伛偻而前。一人披黄金甲，称香子冠军；一个长颔豹足，称崇化参谋；一人绛帻绿袍，称忿身长史；一人白襕雅素，行履徐徐，称居绵纪善；一个着乌油凯，称黑光屯长；俱拜于榻前，兴伏如仪。一人前曰：“某等素非相得，乃蒙肴而祀之。亦非有恶，忽又詈而逐之。且某等虽眇眇之躬，亦造物者所育，与先生共此覆载。而先生不推广仁恕，却乃肆然掉笔头、鼓口吻，纵己洪天之私，索人尘沙之过。以吾侪论之，则先生之于五常亦未见有也。今者郡政缺失，子不能谏；乡民困乏，子不能救；其谓仁乎？边夷侵凌，子不能御；盗贼劫窃，子不能禁；其谓义乎？无疾解官，不待报而去，其谓礼乎？妻子饥寒，子不能赡，明时任贤，子不能显，其谓智乎？窝居熏污，是招蝇也；破壁巉巉，是招壁虱也；土地湿秽，是招跳蚤也；蔽裘穰穰，是招虮虱也；帷帐不施，是招蚊也。既蒙设馆相待，今又厌而逐之，其谓信乎？且子尚昏昏，而欲责人昭昭耶？孰谓子为知人，乃愚人耳！”　先生听毕，赫然语塞。于是五人鼓掌跳踉，一喊而散。 \\n 先生觉后，述其梦中之事，大书于座右，以为自警云。 \\n 刘方三义传 \\n 宣德初，河西务之蒙村者，边河为市，舟楫聚泊之所也。居人近数百家，其间有刘叟者，号称长者，开酒肆于其间。茅屋数间，薄田十余亩，衣食粗足。然止叟媪二人，年各六旬余，无他弟男之依。 \\n 是年，有京卫老军方其姓者，携一子年约十二三，宿于叟店。及夕，方偶得中风，至晓则颓然不起。其子悲号近绝者数肆，叟媪亦为之堕泣，遂容养疾于家。凡百粥饮汤药，叟媪皆为辨给。不半月，则老军死矣。其子跪告于叟媪曰：“念儿亡父本某卫军，于某年母已先故，与父欲投原籍，求少盘费，为办母丧，不料皇天弗祐，父更路亡。遗儿一身，囊无半钱之资，欲望大恩借数尺之土，暂掩父骸，儿愿终身为奴，以偿此德。如不见允，则投身此河，求为不孝之鬼矣。 \\n 言既，放声大恸。叟媪抚然流涕曰：“　噫！是何言欤！汝黄口儿尚知孝道，予岂不知义者哉。”　遂为办棺衾之具，葬于屋后之地，仍表之曰：“禁卫军士方某之墓。”　谓其子曰：“予欲令汝归家，唤汝亲故搬取二丧，恐汝幼弱不能自达。汝可暂住予家，待有熟识之人方可。”　儿复跪泣，指心而誓曰；“　儿虽幼，岂不知恩！且亡父病时，深蒙不嫌病秽，汤药依时。及至身死，棺衾葬具所费不资，虽至亲骨肉未必如此。况儿生长京师，亲故乡曲一人不识，有恩不报，欲安归乎？且闻老丈夫妇亦无子侄，儿虽不才，倘蒙不弃收充一奴，以供朝暮。万一义丈二位百年，某岂不堪为拜扫之人乎？然后赴京取回先母遗骨，同我故父葬于义丈墓道之侧，则儿之　负　恩　不　孝　之　罪　塞　矣。”　叟　媪　闻　之，且　悲　且　喜，曰：“真天赐之嗣也。”　因不没其姓，名之曰刘方，恩养备至。方亦孝谨出常，勤业家事，不舍昼夜，常若不及者。 \\n 是后，时值秋风大作，上游飘一败船，泊于门前岸下。船人呼号，死溺狼藉，为居人挽救得达岸者，才十数人。内一少年约未二旬，气息将绝，而手尚坚持一竹箱不舍。傍一少妇，抚抱号叫不已。人或问其然，答曰：“　此人吾夫也，此箱中吾舅姑之骨也。”　时方从观在侧，归道所以于父母，悲咽不能成语，曰：“此人之厄，正如儿向日之苦。”　叟媪闻之，奔赴扶携二溺归家，更以燥衣，哺以暖食，不遗日而苏矣。其人告曰：“奇姓刘氏，山东张湫人也，此妇奇妻李氏也。二年之前从父三考京师，不幸遇时疫，未易月父母俱没。余予夫妇，无力奉柩还乡，只得火化为榇，谋此归计。岂料不孝恶极，又遭此祸。过蒙老丈相济，实再生之父母也。然李氏孕有六甲，遇此惊溺，内损无任，不及办蓐，胎已堕矣。”于是叟媪及方叹怜不已，急为洒扫暖室，朝夕为办粥饮。不数日，李亦殒矣，叟媪为治棺具，亦葬于屋后之地。深为刘奇解慰，劝令暂住于家，与方同其寝食。议待便船使谋归计，凡经数十，皆以骨殖在船多遭冲击之患为辞，久不果事。况奇于救溺之时为钩挽所伤数处，溃疮甚发，不能履者数月。然奇素博学能文，见方聪敏出常，乘暇教以读书作课。而方一诵即解，不旬月凡经书词翰，无不精妙。 \\n 一日，奇疮少愈，告于叟媪曰：“奇疾虽痊，然一贫如此，思无他术，欲先负父归，再负母去。义丈之恩，容奇丧完别为报答。”叟曰：“　噫！路远孤行，况子幼弱，非佳图也。吾有一蹇，久蓄无用，赠子驮归二亲，岂不代劳遂事乎！”奇坚却不敢受。一日，忽失奇所在，叟等惋叹累日，亦无如之何。 \\n 居顷，叟得重疾，缠绵数月。而方衣不解带，忧劳骨立。忽奇到来，一家惊喜。叟谓奇曰；“曩者失待，子何责之深，不告而去耶！”　奇跪而泣告曰：“　奇蒙再生之恩，未报万一。及闻赠驴之言，出此拙算，意欲潜归别谋济事。不料至家，因前年黄河泛滥，乡曲远近一望洪波，居人荡尽，人畜田庐漂溺无遗，极目白砂，蒿蓬百里。只身无依，彷徨累月，进退计穷。寄食人店，静思亡亲之榇纵归，何所安厝？义丈之恩虽宠，何时得报？莫若仍归恩府，求尺寸之壤，葬久暴之丧。假便成仁，致身塞罪，以此生为终身之质，奉宅上薪水之劳。未审义丈能从愿否？”　叟曰；“　噫，异哉！予何幸，累感孝子来同乎！”　遂为奇备道刘方之本末。奇亦惊悚。叟复曰：“　若信然，尔奇为兄，尔方为弟，同乃心，共乃义，守此薄产，足以业生矣。”　于是奇、方再拜受教。二人互相推爱，极力养亲，甘旨极一时之味，温清尽冬夏之勤。 \\n 又一年，叟卒于前，媪殁于后。二子备尽人子之情，哀毁不堪，泪尽继血。将葬，兄弟谋定兆域，遂迎方之母骨于都下，共筑一茔，列三坟如连珠。二子同庐其次，不释杖者三年。闾里感化，远迩称闻。及服除，兄弟勤业，生意骤胜。不数年，富甲一乡。人以为孝义所致。 \\n 一夕，兄弟夜酌窗下。酒将半，话及生平，因痛二人出处之危，悲三父没身之恨，惊合义之奇异，喜成家之遂愿，相示悲惋，泪不自止。奇曰：“此皆予二人微诚感格，实蒙天相。然予今年二十有二，弟亦一十有九，俱未议婚。况人之寿夭莫期，万一不讳，则三宗之祀沦矣。若乘时各求良配，或有所出，岂不休哉！”　方愀然不答，良久徐曰：“　兄忘之乎？初义父临终时，弟与兄在誓，愿各不娶，今何更发此言？”奇曰：“不然。初因父母垂没，六丧大举，家道贫薄，所以省轻藉重也。今则孝敬已伸，义恩已报，家资复充，况不孝有三，无后为大，决不可胶柱也。”　而方展转百辞，欲足守前誓，奇亦无如之何。 \\n 一日，奇于知厚处话及兹事，其友曰：“我得之矣。令弟意谓彼与贤契立家在先，恐欲先娶尔。”　奇曰：“　吾弟端仁，决无此心。君既为谋，试一验之。”　遂密令二媒私见于方曰：“某家有女，年正与二官人同，良淑工容绝于一时，实佳配也。某等敬议此婚，待别有年齿长者，然后再议大官人之婚未晚。”方勃然作色，曰：“何物老妪，欲离间吾昆弟耶！急去，勿令吾责也。”　二媒愧赧而去，密告于奇。奇等百方思度，终莫得其主意。 \\n 是后奇因睹梁燕之劳，题一诗于壁，以探方意。其诗曰： \\n 营巢燕，双双雄，朝暮辛勤巢始成。 \\n 若不寻雌继壳卵，巢成毕竟巢还空。 \\n 一日，方偶见其诗，笑诵数四，援笔亦题一篇于后。其诗曰： \\n 营巢燕，双双飞，天设雌雄事久期。 \\n 雌兮得雄愿已足，雄兮将雌胡不知。 \\n 奇见而惊疑，不知所主。急谋于诸友曰：“予弟为人形质柔弱，语音纤丽，有妇人之态。况与予数年同榻，未尝露其足，虽盛暑亦不袒坐。及欲议婚，彼各皆不听，而诗中词旨如此。恐有木兰之隐乎？”　众曰“　噫，是矣。君当以实问之，何害？”奇垂涕曰：“　予以恩义之重，情如同生，安忍问之？”众曰：“彼若实为女子，与君成配正所谓恩义之重得其所矣。”奇终以愧为辞。众以酒醉之，使深夜而归。 \\n 将寝，奇乘酒谓方曰：“我想弟和燕子诗甚佳，然复能和乎？”方承命笑而和曰： \\n 营巢燕，声呷呷，莫使青年空岁月。 \\n 可怜和氏忠且纯，何事楚君终不纳。 \\n 奇曰：“　若然，弟实为木兰。胡不明言？”　方但倾首而已。奇复曰：“既不成兄弟，当为兄妹乎？而或为夫妇乎？”　又不答，惟含泣而已。问之再肆，方徐曰：“若兄妹之，妾理应适人。妾父母之坟，永为寄托之柩矣。妾初因母丧，同父还乡，恐不便于途，故为男辨。既因父没，妾不改形者，欲求致身之所，以安父母之柩。幸义父无儿，得斯遗产。与兄遭遇，复是仁人。此非人谋，实蒙天合。倘兄不弃贱陋，使三家之后永续，三义之名不朽矣。”　奇惊喜不已，遂楫方就寝。方曰：“　非礼也。须待明日，祀告三坟，为妾办妆物，昭会亲邻，乃可。”二人遂拱坐待旦，依议而行。 \\n 是后浸成巨族，子孙满堂，世号为刘方三义家云。 \\n 华山采药记 \\n 陕之潼邑有吴生者，名见理，早业举子，累科不第，遂辍讲家居，不复有功名之念矣。因其家室素富，兄弟得倚，子息成立，饱食闲居，无所经理者。宅西有道观一区，甚为清僻。其住持刘古寰者，素称道行，年耆德著，为乡里所重。因常往来，遂深契密。 \\n 一日，论及神仙之事，古寰倾所知以谈，见理存乃持以听。上及松乔，下至丘马，历历详道。见理曰：“然则长生之道可得而学欤？”　古寰笑曰：“仙亦是人，人亦仙也，何仙不由学而得，何人不可学而仙？但人之处世，或因富贵所绊，或缘情爱所牵，劳劳形役，扰扰心羁耳。苟或不然，移我之皎皎，合道之昭昭，又何难之有哉！” \\n 见理曰：“　昔闻人言，修长生曰内丹，炼黄白曰外丹。不知二致之说，果何谓也？”　古寰曰：“　夫外丹者，内丹之谕也；内丹者，外丹之验也。假铅汞而著象于显，媾阴阳而含理于密，正所谓操绵磨剑、□水砺刃者也。此亦大概而言也，若夫丹道别异之名，奇玄迂远之理，乃先师之遗诀，多隐直指。或托彼而言此，或比显而示幽，真迹神密，玄谟妙秘，岂舌论能悉哉！”　见理曰：“　闻师之言，洞开茅塞。但不知吾师既达玄微，不修升举，甘处污俗，予之未谕也。”古寰叹曰：“仙道故易，殊不知人道之难耳。夫学仙者，须衣粮先备，盘用充饶，不烦己心，不劳己虑，孜孜进道，多参至人，广礼明师，采灵株而炼神药，黄白既成，道资足用，则藏修无饥寒之虑，鼎药有可致致之由，仙位可登，烟霞任步矣。若贫道者，虽冒籍玄门，切尝闻道，然朝无夜粮，夏忧冬寒，自给不足，何由养道？”　总遇真仙，终为无益。感君闲谈论及愚衷，倍增伤悼，正所谓济水无舟，与其投溺者何异？噫！草木其与吾同腐乎？吁！”　垂首良久，泣数行下。 \\n 见理闻此异言，魂志俱移。悔昔授业之差，恨今会古寰之晚，乃曰：“有是乎？吾何舍诸？今予不揣凡秽，欲参仙契，弃无益之财，修有理之宗，未审尊师能容窦纳否？”　古寰曰：“若然，以君家室外饶，天姿内富，表里相须，炼修双举，易若吹嘘耳。若非戏言，亦贫道之万幸也。”　见理发誓示诚，各写清词，焚于道像前。于是古寰劝见理创治精舍，聚合云水。不日而就者十数间，凡百供资之物，薪水之费，无不悉备。 \\n 不一年，远迩传播，方士云集，常食者不减数十人。或教之以黄白助道之术，或授之以还丹复本之道。服气存神，回精补脑，聚五存三，七还九战，挂宝剑于真无，闭黍珠于灵密。至于点茅乾汞，缩货脱青，偷魂借体，假母夺胎，虽《参同契》悟真之篇，《　梯真集》　烟萝子之图，又若青阳无益子、士表公辅之秘诀，真一散人、居姤子、元皇龙虎之经，无所不论，无所不究。虽积年连月，日谈暮论，夜炼朝焙，终无纤毫之验。家业渐至消疏，婢妾或遭外议，全无疑介。鼓弄益深，诈情益见，贪心益迷。谈交论战，启狂夫窥窬之心；买炉治鼎，结怨女失身之恨。至于废寝忘食，神枯气耗，亦不暂停。朋友接踵相谕，亲故交口而劝，终不少悟。 \\n 一日，古寰无疾而死。见理以为仙去，追念不已，恨不得与其同往。后因与二方士入太华采药，步涉巅险，备极辛苦。入山既深，绝无人迹。偶遇老松一株，青阴团密，涧水临歧，睛莎如绣，共少憩焉。见理素本膏梁，困弊无任，遂枕石而寝。既觉，失二方士其所在。回顾衣粮一空，尽为盗去。见理神飘胆落，悲栗惊疑，全无路径可归，岂得人烟问指！但见丰草乔林，巅崖怪石。见理犹疑二方士或伸仙显化，登云驾鹤而去，尚不敢指斥为盗。 \\n 正疑思之间，不觉山色生烟，斜阳渐下，枫树与溪泉嘈杂，残晖同新月争光。空翠湿衣，寒岚沁骨。既乃落霞消西岭光收，皓魄印前溪漾彩。见理饥寒顿切，徘徊于深林密翠之中，往返于古涧幽岩之畔，计无所施，但期必死。 \\n 正彷徨间，忽闻歌声。乍远乍近，或抑或扬，初微渐著，如秋空鹤唳，古峡龙吟。腔奇韵异，清烈出常，断续之间，毕而复作。其歌曰： \\n 寿夭本由天，穷通亦自然。 \\n 数成无始上，理定有生前。 \\n 天地同归此，阴阳岂外迁。 \\n 可笑凡愚子，痴心慕学仙。 \\n 歌毕，迤逦而来。 \\n 将近，乃一叟也，丰髯秀目，岳准岸眉，度态不凡。前谓见理，曰：“　子之是行也，得无险乎？惧乎？又或寒馁乎？”见理幸逢温厚长者，又闻相恤之言，则首肯口应，诺诺不已。叟笑曰：“无伤也，子不必过虑。老拙弊庐在此山前，烦子枉驾一宿，明晨当导子归。”　见理自喜过望，即随叟径造山前。遥见云拥柴垣，树笼茅舍，至则石床竹器，幽概如画。叟揖见理，就宾位而位。见理拱问：“老丈为何大族，尊称高号，处此深僻？”　叟但笑而不答。茶罢，设村醇醨而相酌焉。 \\n 叟因问见理入山之由，而见理亦答采药之故。叟三抚几而叹曰：“孔孟之道洪如天地，昭如星日，不能使后学小子遵天顺理，可哀也。”　见理尚喋喋辩其所为，叟曰：“　不待子多言，老夫岂不知耶！子所谓道者，言治铅汞可以为金银，调精气可以为不死。子以金银为何等之物，死生为何等之事耶”苟可以人力为之乎？夫金者，乃五行之正体，元气之一维。大块赖以辅成，群有以之充遂，能从能革，易有易无，号称天禄。覆载之间惟人为贵，人之至要衣食为先，衣食之权咸归于此。故历世以来，未尝不宝也。国有斯而民庶安和，家有斯而子孙赖倚。名爵名勋以收多士，称财称货普役工商。有斯也，倾国之姿可期，连陌之田可置，起填沟之殍，出系圄之囚，有回生启死之功，鲜仗义扶仁之德，与阴阳否泰同权，共造化兴衰一轨。实系民心久专世欲，纷纷纭纭浮行于世。运亨则来，命薄则去，应积不积，安而益年，应散不散，必罹祸焉。上自王公，下及黎庶，若富若贫，莫逃乎数，焉得以少而致多，以无而致有哉。又若神仙长生之道，由为诬谬。夫仙者乃五行杂萃之精英，天地不恒之异气。气之顺也，在天则为景星庆云，在地则为醴泉芝草，在人则为仙人贤圣。气之逆也，在天则为妖星怪气，在地为水涌山移，在人为魍魉悖贼。其仙也，或凌云驭气，或木食山栖，或假医而利益于人，或托卜而预言祸福。气在则隐显无恒，数尽亦然化散。仙岂不欲授人？实亡道可传。人若妄求而安得？子欲修而作仙，正如种麰麦而作黄菊，截藜藿而拟蒲兰。大易有云：‘　有是理则有是气。’　既有其有，安无其无。若天若地，若山若川，神人品物，万类同焉。通塞不外，成败岂迁？溪梅冬绽，坞杏春妍。靡草经秋，松桧千年。长短靡一，气理候然，又乌可以生而不死以短而作长耶？设若如子之言，则智者富而且寿，愚者贫而夭矣。”　见理惊服，再拜受教。 \\n 次日，导见理出山，由旧路归家。既归，追悔前非，进复先业。遂携书籍从童仆复入华山，欲拜老叟为终业之师。至则山重涧叠，路绝深林，不复可寻矣。 \\n 潦　倒　子　传 \\n 山阳祝理者，为县大族。壮岁试举子不捷，遂放意林泉，以诗酒为务。凡郡之佳山胜水，废陵古庙，游览将遍。所作诗文，长篇短句，稿积盈架。骚人诗客日相娱乐。然理之为人性尚忠正，恶偏私，每见人之不忠不孝者，疾如深仇。 \\n 一日，于一友处，遇有《　岳鄂王传》，取而读之。将毕，勃然震怒曰：“　当是之时，天不在上耶？地不在下耶？举国之人皆昏醉而不知耶？何容奸邪如此妄为！”　手碎其传，仰天呼叹，抚膺顿足，归而不食者累日方已。忽日作诗一章，邀诸同侪，具牲酒设香灯以诗诉于天。复作文以祭之。其诗曰： \\n 六飞南渡天维缺，八陵九庙风尘隔。 \\n 神州百二犬羊屯，两河黎庶流膏血。 \\n 宗泽亡来势莫支，伯彦当权徒卖说。 \\n 孱谋不念父兄冤，甘仇忍耻无心灵。 \\n 岳侯忠义金石坚，威宣酋虏兵无前。 \\n 铁马横行踏沙漠，金戈高杖挥燕然。 \\n 万姓欢呼期旧物，两京迅扫除腥膻。 \\n 报国赤心先刺背，有誓不与仇同天。 \\n 传檄中原平有日，三军含笑胡儿泣。 \\n 父老壶浆远近迎，猾盗投诚争献执。 \\n 关陕河中日震惊，胡都重货皆移北。 \\n 一朝诡计促旋师，十二金牌星火急。 \\n 东窗私语逆谋临，万里长城竟陆沉。 \\n 塞上旅魂思故国，海隅屈膝仰仇金。 \\n 一时意许山河介，万载含冤海岳深。 \\n 清风千古称高节，寒月当湖见此心。 \\n 我读此传气山涌，欲奋老拳施毒猛。 \\n 纠同仗义爱仁人，发取秦奸遗臭冢。 \\n 断棺粉骨夷茔园，拔树寻根绝裔种。 \\n 岳兮岳兮奈若何，此恨绵绵天地永。 \\n 复作告天文曰： \\n 仰彼苍兮高玄，伸痛愤兮于天。 \\n 何忠良兮受戮，奈奸逆兮长年。 \\n 问鬼神兮安在，胡纵恶兮无愆。 \\n 荐予请兮可察，虽异代兮当为之伸冤。 \\n 祭毕，割牲煮酒，与诸友共饮尽欢而罢。 \\n 是夜，理将就寝，忽得重疾，及晓其口歪若吹螺。诸友闻之奔走莫救。或有请女巫降神者，神曰：“秦相乃先代元老，尔非岳侯亲知，无故代人复恨，阴报如此。若不发愿相酬，此病必死。”举家惶惧，叩拜承伏，而责理之狂诞。理但微笑不答。 \\n 是后理疾少间，而集家资数十万，更典水田，足钱百万，为游杭之计。遂具衣装，从童仆，戒行有期。诸友饯祖，共请其故。理曰：“少至秦相之墓谢过耳。”　众以为然。遂张帆而去。 \\n 不越数日而回，众怪而问之，理以手加额曰；“噫！理以愚钝之姿，早失问学，妄自为之。操施管见，几陷于不义。幸遇哲人，得救斯过，盖予之幸也、福也，诸公又当为予贺也。”众请其说，理曰：“予之此行，实欲至杭以财为费，纠集义人，发掘秦奸之冢，以伸古今之冤，岂肯伏躬信巫酬愿也！不意行至高邮，阻风湖口，近一水村而泊，予乃下船随岸闲步，将里许，绕出汀沙之表，予乃抉丛芦之阴，藉沙而坐。 \\n “时当仲秋，水落洲空，沙明浪静，四顾湖光极目无际，上下相涵，水天一碧。新月初升，暮云影里生光；落日将收，夕色霞边返照。一天诗料，满腹幽怀。理正沉思间，忽闻人声。映芦窃窥，见岐岸之上有人面湖而立。细视，乃一樵者也。一手持一空担，一手提一巨缶。良久，大呼数声，洲渚皆震。遥见败荷深处撑出小舟，乃一渔者向岸而来。将近，樵者呼曰：‘得鱼否？’　渔者答曰：‘得一巨鲈，煮已将熟，亦未知有酒乎？’　樵者举缶示之，二人鼓掌大笑。乃移舟近岸，维于一老树。樵者以两足踏其船头，坐于树根。渔者就船屈膝相向而坐。 \\n “少倾酒至，二人且饮且谈。理乃潜身窃听，皆世外恍惚之言，非经所载之语。良久，樵谓渔曰：‘今饮甚乐，我欲歌诗，君当和之。’遂击缶歌曰： \\n 云敛千山万木秋，采樵活计最清幽。 \\n 闲来易酒随心赏，不识人间更有愁。 \\n 渔者叩舷而和曰： \\n 水落湖空一望秋，纶竿趣味一般幽。 \\n 湖鱼湖酒终朝醉，得失从教世上愁。 \\n 理潜于芦中，闻此佳作，不觉径前，失声而和曰： \\n 抑气无伸鬓欲秋，喜闻佳叶出尘幽。 \\n 倘蒙莫叱容叨和，少涤狂生万斛愁。 \\n 二人赫然相顾，有不乐之色。理乃至前长揖，谢其轻和搪突之罪。二人不甚相答，其渔者径前解缆欲去，其樵者笑而留曰：‘彼非狂夫俗子，亦吾儒之晚生也。况复能诗，正可共酬一晌之乐，何为相界若此耶！’　渔者微笑而止，遂邀理坐于次而共相酬乐。樵谓渔曰：‘适间我倡而君和，今君当先倡，我二人宜和之。’　渔乃让于理，理不敢当。渔遂鼓枻而歌曰： \\n 一著烟蓑万虑空，林泉廊庙本来同。 \\n 虚舟漾漾随行止，笑杀当年阮藉穷。 \\n 樵者抚掌应声而酬曰： \\n 汉楚功名过眼空，是非荣辱古今同。 \\n 争如懒散忘机客，总谓身穷道不穷。 \\n 理固辞不已，拱手而赓曰： \\n 志士仁人此日空，理冤举直孰能同。 \\n 挥金不吝求成义，不为区区世路穷。 \\n 吟毕，各畅饮数杯。樵谓理曰：‘　此孩子倡。’　理不敢辞，离次吟曰： \\n 天高地厚此冤深，报应无闻似石沉。 \\n 欲向旁人陈往事，不知那个是同心。 \\n 樵者笑而答曰： \\n 白云重叠乱山深，斧担归来日又沉。 \\n 且向江湄酬一醉，自来钟鼎不关心。 \\n 渔者颦蹙而应曰： \\n 扁舟一叶水云深，看破尘中几陆沉。 \\n 一任虎狼争失鹿，是非不到野人心。 \\n 吟毕，渔者谓理曰：“观子诗意愤抑深切，操心欹崄，为何至此耶？”理不敢隐，遂备告其居处姓名，诉其读传不平之由，发愤游杭之计。 \\n 渔闻理言，一笑而绝倒，曰：“子为儒生，如此之事不明，是冒儒名也。予试为子陈之：夫天以阳言，地以阴言，五行于斯又分形气。人秉阴阳之全，具五行之妙，所以本五常而备百行也。若人事乖离，则阴阳五行各失其序，理逆气违，阳敛不舒，阴惨肆悖，而有水旱之灾、瘟蝗之害，甚至兵起国危、人民荼炭，非天有所作为，乃人事应感如此，虽天亦无如之何。且赵宋之有天下也，赵普首建篡谋，后佐太宗背母兄而杀弟侄；王钦若之侍真宗，以诡而降天书；王安石以行新法而败民业；其源大抵如此，而欲望其流清，得乎？其间数君，虽有丝毫之善，功不补过。乃至徽钦而后，事至莫挽。天心仁爱，延及九庙，贼桧之生，非飞之仇敌，乃宋国当倾之眚物也。非徒杀飞，实灭宋也。飞存宋存，飞亡宋亡。宋既当亡，其可使飞不亡哉！然阴在阳中，阳顺阴逆，故君子道长而福，小人道消而祸。阳在阴中，阴顺阳逆，故小人道长而福，君子道消而祸。其飞桧同事将亡之宋，正阴惨阳伏之时。桧既合时享福，飞欲不祸得乎？此所以子之不足与桧为冤也。”　理曰：“若然，则岳侯当以忠顺为非、以奸逆为是乎？”　渔复笑曰：“　若以飞之生死论之，更有说焉。夫大丈夫之于世也，恒以生遇其时与不遇其时，死得其所与不得其所，以为幸与不幸，岂较其寿之短长、事之成败以为得失者哉？若岳侯者，正所谓生遇其时、死得其所，其光其美何以加之！且古之人臣，能建不世之功，得全其始终者，是几人乎？自宋兴以来，能事武臣比比不少，世独以岳侯称者何？盖因志将伸而骤屈，功将成而复堕，年当富而卒夭，国气已振复至于不可为，致使仁人义士悲惜悼痛，如在己躬而不掷也。如邓禹者，汉之名将，而有关中之败；孔明者，蜀之卧龙，而有街亭之失；曹彬者，宋之良将，而有白沟之溃。设使当时世无秦奸，岳侯不死，孰敢必保其始终乎？噫！非秦奸则岳侯精忠不彰，非秦奸则岳侯功名不著，非秦奸则岳侯始终不美。天设秦奸以成岳侯万世不磨之，。欲为岳侯报怨者，是不知其所而为也呵呵。” \\n 理乃脱然明悟，不觉手舞足蹈，喜极而狂，辄向渔樵百拜谢教。于是渔者拍渔鼓而歌，樵者吹匏笙而和，理为之起舞，哄然而乐。彼各皆醉，渔即解缆将去。樵谓理曰：“今此之别，后会难期。吾有小诗，敬为子寿。”诗曰： \\n 世间惟酒可消愁，事大如天醉即休。 \\n 彼是我非皆莫较，但能潦倒足风流。 \\n 吟毕，长啸而去，渔亦鼓枻而归。理既还舟，次日往访，竟无踪迹。理乃浩叹而归，誓绝报怨之念矣。” \\n 诸友宣传，远近惊异。理因樵者之诗，遂自号潦倒子云。乃弃妻子，独驾一舟远游近访，后不知所终焉。 \\n 梦　梦　翁　录 \\n 梦梦翁者，初号华胥国人，后更是号。年近八旬，好学不怠。然为人不为修饰，言行从心。举止怠肆，衣垢而不涤，食粝而不择，于人不欺，于物不忤，不戚戚形无益之愁，不扬扬动肆心之喜，恒以诗酒为乐。冬夏述作，春秋游赏。或有人谓曰：“予观先生见富贵不求，处贫贱不忧，人尊而不喜，人欺而不怨，真有道之君子也。”　梦梦翁大笑曰：“　噫！子今年逾不惑，而发此騃稚之言，其愚又可知也。且夫吾之为人也，仰观有天宇无穷，俯视有山河无际，四海之广，兆庶之众，金玉珠贝，珍玩绵绮，五谷之丰，百才之备，鱼虫鸟兽之盛，花果草木之盛，天之所生，地之所产，皆为人有，而众人之中而有吾君主焉。且吾君端居九重，玉楼金阙，垂流裳滚，乃吾之父也。其卿相百辟，着绯束玉，华堂绮宝，列鼎重裀，乃吾之伯叔也。又若臣室豪家，跨州藉县，集货连田，乃吾之兄弟也。仗父兄之威灵，窃伯叔之庇荫，居天地之中土，为衣冠之丈夫，处人不争之地，居无人碍，行无人止，无强暴之凌，绝虎狼之害，圜视九州，俯接夷夏，享四海之珍，纳八方之贡，昼居无疑，夜寐不惊，不耕而食，不织而衣，读书习礼，问学求知，续道统之源流，承圣贤之命脉，或以诗书聘怀，或以琴樽取乐，赏四时之佳景，览江山之秀丽，留连花月，玩弄风光，白首无虞，生平康乐。君试熟思，吾今有何贫贱之可弃，又何富贵之可求乎？”言者赫然而退。 \\n 一日，梦梦于读书之暇，夜静之时，意有所寓，瞑目凭几而坐。俄有一童自外歌舞而入。梦梦曰：“子从何自而来乎？”童曰：“自君心所来耳！”　梦梦曰：“　予心在子胸次，今子自外而入，何云心所？”童大笑曰：“夫心如风之无形，如水之无质，止如游云，动如飞电，入水不溺，入火不焚，透金石，穷变化，远越万里，近在目前。大弥六合，小入沙尘，如狂猿之莫驭，如奔鹿之难遏。所谓大道无恒而有天地，天地无恒而生万物。公独何人，能使心居胸次乎！今在公胸次者，乃心室也。观公之言，非妄则愚，不足与较也。但吾成命在躬，须申诚款。”　复告梦梦曰：“吾师旅幻子闻君之贤，遣仆敬邀一会，伏希勿阻为幸。”　梦梦亦不问其师者何人，居止何所，遂同往焉。 \\n 少顷，达彼一水岸，遥望则烟水鸿濛，浩渺无际，其中隐隐若有岛屿蟠峙，楼阁耸起。童指其处曰：“　此是也。”梦梦曰：“无舟可济。”童曰：“适间所谓入水不溺，但行不须舟也。”遂履水而往。 \\n 既至，则主人深衣藜仗候于门左，拱让而入，肃梦梦于堂。升之以首席，备尽主宾之敬。而旅幻复恭揖而告曰：“仆素尝读《易》，其中未能尽解。闻公温故多知，是敢仰读枉驾，欲尽未知，伏冀勿吝。”　遂设讲谍，一一咨访。梦梦尽已所知。讲毕，旅幻幸甚，再拜而谢。 \\n 已而导梦梦之宴所。乃越台殿数重，设广席于大庭。其庭高敝。四无周壁，陈以金屏，彩绚夺目。不设灯烛，直有皓月当空而与水光周接，上下淹映，皎于白昼。所设珍馔器物，不可名状。揖梦梦于首席，两傍有席十数，梦梦辞不敢当。旅幻笑曰：“设此微仪特奉先生，其他诸客佐樽者耳，不劳多让。”话间报客至，见四人入焉。衣冠朴古，动止闲雅。一人形容洒落，号潇然散人。一人精神明粹，称清虚海客。一人性质混厚，称益元道士。一人赋性文雅，称无邪真隐。既而复有四客亦至。一人支体清苦，称蒙山长老。一人形相轻清，称映形先生。一人身材枯瘦，称扶衰住持。一人风流潇洒，称驱炎挥使。于是各行揖让，然后就坐。旅幻举觞梦梦，众乐毕作，清冽遏云。复有女童数十，各按凌波之舞。侍从叠供，撙罍杂进，宾主欢酬，谈笑径席。 \\n 已而旅幻告众曰：“　今日之会虽无盛款，然人生百年，为欢几何？不有歌诗，无以纪其胜集。”　遂置纸笔于前。梦梦固辞不能，旅幻曰：“此虽先生过谦，然须我辈吟毕，然后先生押趣，乃见尊崇之敬。”于是潇然散人吟曰： \\n 潇然心性本清狂，曾富吾民启圣王。 \\n 戛竹有声清似玉，吟松入调细知篁。 \\n 兰台赋就生雄志，沛国歌残动感伤。 \\n 珍重故人情慨爽，几推花气佐壶觞。 \\n 清虚海客： \\n 清虚本住海东头，万里凌空步斗牛。 \\n 冷浸长门天寂寂，光涵平乐夜悠悠。 \\n 洞庭波敛冰千顷，赤壁山高玉一钩。 \\n 对影举杯相约处，怡然三友共欢酬。 \\n 益元道士： \\n 益元道士擅风流，今古常陪达士游。 \\n 楚负包茅劳小白，汉征助酬责诸侯。 \\n 维持元气供奇句，扫荡犹疑散旅愁。 \\n 自笑老夫无个事，松坛石榻日扶头。 \\n 无邪真隐： \\n 无邪真隐产灵台，应处还从触处来。 \\n 有料自然随口得，无题空费用心裁。 \\n 闲中苦炼辞方稳，醉后推敲理自该。 \\n 风月满庭光景好，清樽莫惜对花开。 \\n 蒙山长老： \\n 蒙山长老本来清，陆羽经中注姓名。 \\n 驱逐睡魔回午梦，勾除诗课解春酲。 \\n 枯肠遍润搜文字，轻汗微生散不平。 \\n 谩取竹枝煨石鼎，西窗卧听转车声。 \\n 映形先生： \\n 映形相与不相离，偃仰眠行是处随。 \\n 日落一时辞院宇，灯来依旧上屏帷。 \\n 阴晴不定追陪约，昼夜无穷聚散期。 \\n 向晚一樽花下酌，三人幽兴此心知。 \\n 扶衰住持： \\n 可叹扶衰老住持，济人功业世应奇。 \\n 石桥苔滑随身策，花径泥干缓步赍。 \\n 投水化龙欺翠竹，吹光照阁压青藜。 \\n 凭君莫厌鸠头异，曾佐明时锡老耆。 \\n 驱炎挥使： \\n 驱炎挥使气扬扬，曾障鸾舆出建章。 \\n 竹帛有工成运用，丹青无体妙多方。 \\n 忠归诸葛兵车上，孝在黄香枕簟旁。 \\n 谁写故人方酷吏，为除炎暑散清凉。 \\n 旅幻子： \\n 无极太极，道器以立。理具气成，理形气质。一动一静，阴阳莫测。 \\n 阳施阴受，神玄鬼密。二五媾合，万化一则。回焕有无，颠倒虚实。 \\n 一驰一张，更阖更辟。不缓而迟，不速而疾，真假无端，梦寤莫直。 \\n 来寄往归，死顺生逆。变而复化，消而又息。纯杂多岐，代谢无迹。 \\n 各擅汝我，互为主客。不欠不余，无损无益。虚实通贯，去住无适。 \\n 何喜扬扬，何愁戚戚。万本同途，千古一日。四时迭催，两仪竞逼。 \\n 天道难窥，人道可习。随事用宣，顺常取给。玄亦可鉴，妙亦可悉。 \\n 羁而不縻，幻而不惑。倏乎不淆，湛然常寂。与物不忤，与道可匹。 \\n 物我既亡，天人乃一。少滞即磨，微玭力涤。远是避非，省劳就逸。 \\n 风月既交，诗酒为敌。落魄亡情，徜徉自释。尺璧非珍，寸阴可惜。 \\n 众吟既毕，旅幻举觞告梦梦曰：“吾侪之胡说，非敢弄斧班门，实乃投砖望玉也。万冀勿吝挥金之赐。”　梦梦辞谢不能，乃援笔吟曰： \\n 神仙招我入冰壶，水接周天皓月孤。 \\n 台殿重重金气化，屏风面面鬼工图。 \\n 云韶款案和青鸟，沆瀣频斟舞玉奴。 \\n 乘醉欲将心事吐，…… \\n 其结句未就，梦梦致思之际，其向来童子忽然进曰：“某虽不学，愿代先生足成此句。”　旅幻急叱止之，童已高声诵出曰：“庭槐无奈一声乌。”　复作鸦鸣一声，举席哄然大笑。梦梦赫然失惊而觉，犹屈肱于几，乃一梦也。 \\n 但见月色在檐，晨光渐白，远寺钟声，庭乌正起。自疑自笑，彻晓不己。更思：“　坐中八客，皆吾平生相须之物，何乃凭藉若此耶？殆恐气感神化耳！但不知旅幻之称，又何谓乎？”自后尝谓门人曰：“予思处世若梦，故号华胥国人。今则梦复如此，真乃梦中作梦。”因改其号为梦梦翁云。 \\n  \\n 　 \\n  \\n  \\n 　"}
