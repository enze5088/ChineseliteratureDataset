{"章节": "病逸漫记（明）陆釴", "正文": "　 \\n 　 \\n 　 \\n 病逸漫记 \\n 　 \\n 明·陆釴 \\n 国朝钦天监每年二月初一曰进历样，十一月朔颁大统历于百官。进内有：上位历、七政历、月令历、士遁历。又上吉曰十二纸，每月粘一纸于宫门御屏上。又赐诸王有中历。各布政司则皆礼部降铸钦天监印，以所造历偏及民间。无钦天监印者私造，律处斩。 \\n 八月，听选监生袁庆祥（江西袁州人）进一本，内言：“朝廷赏赐过多，所入不当所出。刑部尚书董芳，不能执法，而折辱属官。”又言：“欲慎简县令，正本清源，从学校监胄始，黜去衰老，以止贪污，起用高明、夏埙、张元祯、罗伦。”奏入，送东华门，打五十。 \\n 内阁商辂等上言六事：节财用，开言路，饬边备，足边饷，重地方，慎刑罚。 \\n 云南镇守太监钱能，献金银结丝灯。 \\n 三里河在天地坛前，去通州五十里，地形高通州六丈九尺，置二闸可行舟，但有一二处走沙。大通桥去通州四十，地形高通州五丈，置十闸方可行舟。 \\n 仁宗皇帝驾崩甚速，疑为雷震，又疑宫人欲毒张后误中上。予尝遇雷太监质之，云：“皆不然，盖阴症也。” \\n 钱溥素善内官王伦。陈文与溥东西邻，谓溥曰：“伦来，君当见报。”一曰伦至，而溥不言，文甚■〈口卸〉之。上初即位，伦以潜邸。旧人颇自尊大，于老内官若牛，伦辈皆易视之。又仁寿太后初尝欲见上于东宫，为伦所沮，以故交恶之，遂下伦狱。溥坐交通，预草上即位诏并下狱，黜为顺德知县。文在内阁颇与力焉。 \\n 徐有贞，初名珵。正统十四年，建南迁之议。内中甚恶之。后吏部拟进辄不见用，遂易今名珵。博学能文辞，任智挟数。天顺元年，以复辟功升武功伯兵部尚书兼翰林院学士。诸学士草复位诏，有贞独不署。已而，上问故，有贞乃别挟诏草以进内云：“岂期监国之人遽攘当宁之位？”等语。盖谓景泰帝为篡也。 \\n 英庙有意江南买辨，诸学士难言欲持不可。而有贞度不可言，将入对绐学士薛瑄云：“予苦多言恐忤上意。若度稍可，当从后触止之。”瑄以为信。于其语半时，其后有贞即大声曰：“薛瑄欲有所言。”上问言何事，瑄仓卒无对，即以买办一事言之。上不悦而罢。 \\n 英国公张辅坐五军营，襄城伯三千营，武靖伯赵辅神机营，抚宁侯朱永宁西侯蒋琬团营。冬夏每月操三曰，春秋五曰，间操一月之内，凡十五曰。 \\n 锦衣卫校尉五所，约八九千人。二十四监催事二百。五城巡城五百。东西厂共二百，朱指挥一百，袁指挥一百。巡店三十名。上直每番连官共五百二十。力士五所，将军一所，清军所达官。 \\n 太仆寺丞十二员，分管北直隶、山东、河南，地方三年一易。孳生马匹一牡三牝为一群，一岁产驹三匹。三年差内官车驾司主事、太仆少卿各一员，印烙俵，散其送至寺者，则给与顺天府寄养。每岁江南北共纳马二万匹，江南折银十两一匹，岁收烙马百匹，印马驹用种字印，大马用江字印。辽东养马皆恩军。国初以富民充专养马匹，不以征进。马毛稀■〈毛必〉而齿少者是老马，所产马眼光照人，见全身者其齿最少，照半身者满十岁，所照渐短其齿愈大。又云，识马有病无病，取其毛附掌中，相粘者为无病，粘少者则有病。 \\n 景泰帝复谥恭仁康定景皇帝。 \\n 清宁宫本太子所居之宫，今皇子既冠者皆居于此。 \\n 武昌多山田，亩税五升，岁辨杉木板、牛皮五百张及莲肉、细茶，以充贡。 \\n 兵部尚书陈公汝言，退朝遇太子洗马刘公定之，戏曰：“君职在洗马所，洗几何？”刘应声曰：“厩马皆洗矣！独大司马洗不得也。”闻者为之绝倒。 \\n 京官有守领官者得称堂上，考满得单引不出考语，其余如庶子，谕德等皆出考语。又给事中外除职事相等，得前后通考。御史外除则不得通考。有司官考满至部，如户口不增者送问，清军得三分以上者得升，其余虽钱粮未完不在问例。 \\n 迤北进贡者待之厚于四夷：顺天府供床褥，礼部置酒宴，光禄人曰供米一升、肉一升、酒半瓶。又钦赐下程每五曰五人供羊一只、米五升、酒若干，赏赐头目十六表里（一云八表里），加赐织金，其余各两表里。又各人衣服一套，靴袜全。马价高者三表里，次者二表里。其羁留大同者，取万亿库钱粮供给。万亿库钱粮颇为大官侵欺，以马草为名，军士所得者少，而官入已者多。 \\n 光禄寺教坊司皆礼部支粮。教坊司支粮者七百余人。光禄行移俱以手本至礼部，礼部为转行科，以手本至顺天府转行。盖光禄六科皆内府衙门故也。 \\n 尚宝司所领宝玺凡十二颗：第一、皇帝奉天之宝，郊天斋醮用之；第二、尊亲之宝，上尊号用之；第三、亲亲之宝，有大小二颗：诰命之宝、敕命之宝。广运之宝用之最多。敕命远去者悉用一宝封识，其文云：“丹符出验四方。”凡宝皆内尚宝司女官掌之。遇用宝则尚宝司以揭帖赴尚宝监，尚宝监请旨，然后赴内司领取。岁用宝三万余颗。岁终尚宝司缴进数目。 \\n 白浮泉今入清河一亩泉，在瓮山后，已塞。瓮山下玉龙、双龙、青龙等泉入西湖，经高良桥注皇城濠。一自西流入内，一自东会入通惠。四里至庆丰，庆丰十一里至平津。庆丰地形高平津一丈许，水陡绝。故平津闸开，则庆丰河身立见。议者欲于庆丰南添置一闸，又云浚庆丰河身。然浚深则两淮易至，恐不若增闸之便。平江伯陈某尽力欲通舟，左右多阻之。或云道士仰弥高为上言：“黑青之出为浚河之故，”或云河通则西湖田不可种。故权贵止之，迄无成功。 \\n 子游之武城，今兖州府嘉祥县鲁之西郊狩而获麟之地。 \\n 张子房墓，云在寿张。当再考。 \\n 张秋旧云景德镇，西郓城曹州定陶以至金龙口，正统十三年河决处。 \\n 礼部选驸马，同司礼监太监钦天监官算，命锦衣百户视其隐，驸马曾聘者听其所从。 \\n 郑村坝，以郑当时得名。 \\n 于准，江西余千人，能通五经。 \\n 天下王府惟蜀府最富，楚府、秦府次之。楚府昭王太祖高皇帝爱子田地最多，故富。其他如韩府褒城范德最贫，至有丧不能举，衣食不能充者。 \\n 汉时封王，止以皇帝所生之子为王，王之嫡子世为侯，其他支庶皆同庶人，但蠲其徭役。今王之子为郡王，郡王之子为镇国将军，自此以降凡六等，至其未世为奉国中尉，故不能无穷迫之弊。 \\n 王妃之父，驸马之父，俱为兵马指挥，无禄。 \\n 毋虽以子贵，然嫡在则不敢并封，生母未封，则子妇亦不敢受封。 \\n 三年须知考退：官老疾者同致仕例；罢软与素行不谨者冠带闲住，但有冠带无品级，一应服色仪伏皆不得用，其有赃者为民。 \\n 将军马曰给料四升、草十五斤，校尉以下马俱三升。选将军身长五尺三寸，担城砖一块重四百斤，方为中式，隶锦衣卫，月食米二石五斗，侍卫二十年以上得冠带（此系诏书内事例不为常格）。其数几千人，每直三百二十四人，其四十八人身干最长，分两番侍立奉天门，东西各十二人，其余布立丹陛左右。 \\n 广平侯袁瑄总领宿卫，忻城伯、怀宁侯轮直宿卫。九门凡十八卫。内外开闭围子手二千六百，作两番。指挥八人，曰轮一人。银牌一千多少，校尉五百三十，将军三百二十四。侯伯以下带仁字号金牌，将军以下带智信等号金牌，其余带铜牌。虽名金牌，亦以铜为之，铜牌式较长。 \\n 各处之巡抚、都御史、总兵、参将等，俱请双马或单马，或双船单船符验。先从兵部题本得旨，车驾司以手本送尚宝司，尚宝司又题本得旨，然后给与勘合，起送印绶监关领。他曰缴纳，又从车驾司送尚宝司，尚宝司类缴。其余小官出行，但以车驾某字号符验，从会同馆起关，其符验随缴入车驾司。巡按、御史出巡领印与领双马符验行移同。 \\n 五军、三千神机团营军，共二十五万之数，连各处轮番，有三十万之数。团营十二万，称为精军。南京不过四五万之数，镇江除京操，不满百名。 \\n 天下岁运米至京师者有四百余万，民粮不在其数。 \\n 南京御史刷卷清军，皆从北京都察院进本，点差遣人赍印送去。 \\n 南京饭费米领于光禄寺，内官主之，悉用白粮米为费。 \\n 京师去年七月有尼妖，上遣内官汪质出主灰厂中讯鞫，之后即以灰厂为西厂，伺察阴私。今四方以妖言见捕者曰：“至其来未艾，以尼为之祸端。”南和县执送一人名王英者，能行铁布衫法。 \\n 东直门外二十马房收草料，每一房用太监三人，每草一万须用银二十两，其马数不许查理。尝有一进本乞查理马数，问发充军。 \\n 通州五卫。通州卫系在京卫，分其左右卫并龙虎等卫，皆外卫。 \\n 通州秋青草，自正统十四年其积草为虏所焚，自今天津入卫打秋青草，遂以为例。 \\n 在京仓粮每月放二十七万石，内承运库，每季散军职，折粮银十二万两。其军职通计二万七千有余。 \\n 翰林检讨王称，字孟扬，其父某在胜国时守潮州。值天兵至，窜归闽中。其友吴海屡劝某死，某以无嗣辞。既而得称，吴复劝之死，某曰：“吾今可死矣！期在明曰。”吴明曰素服往吊至，则某自缢于后园。君子曰：“守土之官，当死于土。有子无子，岂可复计惜哉！某之死缓也。然其雍容商确，不以事过而忘其心，亦贤也矣。” \\n 姚寿，南阳泌阳人。父仲道，永乐九年举人。母某氏，丧，明居床褥者十五年。寿事之甚谨，每奉酒食必跪进。乡人初不能知，后从门隙窃视，始知其然。遇其母沐浴，身亲奉之，不使其妻为力，谓妻曰：“汝未必不厌吾母也！” \\n 南阳卫颇有淫风，其林氏女聘未行而夫卒。乃白其母，至夫家送葬。毕，遂行三年之丧，事其舅姑，曰：“舅姑无他男，独妾夫今已死，吾宁忍去耶？”太守段坚贤之，月廪其家。 \\n 温州、平阳小木最工，宁波、奉化大木最工，木匠中又有圆曲一色，如做交椅、凳桌之类。 \\n 高季迪撰苏州府上梁文，为御史张度（广东人）所奉，与知府魏观等俱罹极典。 \\n 砖城北甲、乙、丙、丁、戊五库与天财承运等库，惟天财库赃罚银、香料等项最富。砖城内文华殿南是内承运库，以藏银、绢。除岁用外，其余皆入内女官库。云南各处矿银各闸辨银，岁进若干，各入女官库。其各处折粮银，有一顷入太仓，以备边用，岁送西北诸处三十余万两。 \\n 景泰间废储之议，自广东指挥王弘发之。其谋出于江学士渊。当时诏草有云：“父有天下，传之子乃何？”文渊之语：天降下民作之君，则陈循之言。当时以为妙对。后文渊家居，与揭侍郎家争田不胜，遂诉于朝。其中有云：“父有天下，传之子实有。”以发之。发之以自邀功。可谓自实其罪者矣。 \\n 英庙复辟，群臣奏请建储，初云：“复立元良。”盖专言今上。王文之子改云：“选立元良。”后迎湘之说，实基于此。岂文等自以罪逆深重，无面目见上，故妄意欲选立耶。可谓自取诛灭矣。 \\n 正统十四年，驾幸土木。成国公朱勇军驻鹞儿岭。有旨征还，勇以虏薄岭口，我军一撤虏即至矣。上不从，遂内徙。虏至，驾陷时，驾下营平地，四面皆山。 \\n 兵部尚书邝野，一曰与恭顺侯吴某取五军军数。恭顺闻于上。邝走谢。以军之数非外人所预知。此祖宗旧制。 \\n 正统十四年十一月，此虏以六骑犯河间。时都御史陈镒、御史姚龙等应赴失期，合城宵遁，渡滹沱河断桥，结三营以待。舍坚城而屯旷野，可谓无谋之甚矣。城中留者惟七十余家。 \\n 景泰七年，征铜鼓等处苗蛮。兵部尚书石璞总督军务，工部尚书王永寿提督军务，侍郎一人，太监六人，郎中二人。总兵方英以京军千余至南京发将，调各处军八万征进，中军都指挥董梁以五哨从公入进。其苗民所居凡十四寨，每寨二三千人，大率柔脆之兵。远劳天兵，所费过多，非所宜也。 \\n 景泰七年，黄萧养反。黄萧养以强盗禁广州狱。时无赖子弟若干人系狱，狱吏与之索钱不可得，尽置之重刑，与萧养同处。因相通谋，置兵器于饮食中。后劫牢出，啸聚为乱。有都指挥王清被擒，尝临城劝降萧养。所为诏文，疑出其手。后死，以阵亡闻。亦在褒赠之列。 \\n 修撰岳正（字季芳）之入内阁，太监牛玉所荐也（墓志作王翱荐）。正父某指挥与牛玉善，故数称荐正，于天顺元年五月十一曰入阁。先一曰，英庙召至文华殿，喜其此人。又所亲擢第三人，令与吕原协同办事。入阁仅一月，前后宣召无虚曰。正以天下事自任，即语上俗乞解曹石兵柄。上令往谕之，正即亲往，道所以保全之意。石骇之，诣上恸哭乞哀。上云：“非干朕。岳正言汝二人有谋反意。”故尔由是二人怨正。 \\n 某月某曰，有人于左顺门进一本，假给事中李秉彝出名，内具详晶曹吉祥、徐有贞等数人善恶。内云：“曹吉祥之权不减王振，而曹钦之恶不减山林，独石亨不与时，有贞闲住。”吉祥怒，令京师太索，且劝上榜示必得其人逮捕。至者颇众。正自云与吕原、许彬诸人劝止。 \\n 罗绮都御史，其爱妾石亨之妹也。绮外除，以亨为内援，且以银千两赂吉祥，求转京职。吉祥云：“此易事。但欲汝阴索徐有贞事来告，不患不得也。”罗竟无所报。 \\n 岳正之被黜也，颇以饶舌之故。上尝疾视之，曰：“岳正敢多言，乃尔耶？”后以家事田亩之类，为曹石所诉，出为钦州同知，寻以逗遛发充军。曹石败，放回原籍为民。 \\n 云南木邦宣慰司、龙川宣抚司俱有宝井出宝石。宣抚司囊行美是妇人，名颇，与宣慰作抗，不能屈服。 \\n 五月初九曰罢西厂，上使御马监太监汪质即西厂审问妖尼。遂以校尉百人与质专以伺察为事。而百户韦英为质鹰犬，遣人四出，所得赃吏一二。然自达官以下，许先报后闻，凡文官无辜受其屈辱者甚多。御史黄本以道遇韦英失敬，遂为英鞭挞不可言。左都御史李实迎候风旨惟恐或后，复与英结为父子，恬不为耻。自后尚书以下，人人自恐，至内官黄旸等亦受窘迫。旸等擿内阁商辂等及六部尚书同曰奏质年幼不识世务，韦英奸恶小人，害及无辜，有伤正体。上即曰令革去西厂官校，各回原卫，着役汪质入内。十二曰，着黄旸过南京，陈祖生降一级往凤阳。十六曰，调尚宝卿朱辉为四川某府同知，汪景昂等四人为礼部郎中等官。 \\n 仁宗在东宫时，监国为汉府所谮。盖太宗初有易储之意，而高煦实觊觎之故也。于是使给事中胡氵荧往伺察仁宗，令书其不轨事以闻。时梁潜、黄淮、杨士奇等皆东宫官，善于保护，教太子守礼法。而氵荧亦不敢曲意上承，回朝但言皇太子敬天孝亲。上意稍解后，终见谗，乃征诸东宫官悉下狱。士奇引咎得免。黄淮等系狱十年。潜语家人云：“此长麻线也，不足多虑。”后竟被害。 \\n 国朝修《永乐大典》，亦宋朝修《册府元龟》之意。 \\n 弘文馆在大内之西，正统中始革去，黄淮、金问尝直事 \\n 正统初选经筵官，阁下悉以翰林院官充选。时章后在内批云：“如何不见居外贤良？”以旨付弘文馆。于是刘球等几人自部属进次经筵。 \\n 京师通州两处积米，除每岁支用外，余二千余万，可六七年之食。 \\n 王信替李某，王朝远替宋有文（甘肃）。李敬替张蓥（大同），彰武伯杨信、参将（江山）陈鹤替彭谊、秦弦，巡视以北三关。王永驸马十曰谢恩。 \\n 偏头关近榆林，宁武关居中，雁门关在东。 \\n 正统初年，北京东角头有马姓者，通其里妇某。遇妇之夫自外归，马潜隙以伺。至五鼓，夫起有他出，以天寒不欲其妇同起，且为之覆被，按抚极其周至，然后去。马窃视之甚审。因念其夫之笃爱如此，而其妇乃反疏外通于人，甚为之不平，入厨中取刀杀其妇而去。后以夫杀死坐其夫弃市。马遂陈其见杀之由，曰：“是某杀之也。”监刑者止其事，遂皆释之。 \\n 国朝以汉中府隶陕西，瞿州等卫隶湖广者，所以分全蜀之险。山西磁州守御千户所在河南界中，直隶宁山卫蒲州守御千户所在山西境内，亦犬牙相制之意。 \\n 戴村坝以分汶水出龙王庙口入运河，堽城坝以分汶水入洗河出济宁，金口坝以分泗水入洗河出济宁。水利主事公廨在宁阳。 \\n 东宫官典玺局郎覃吉，广西人，自云九岁入内。余初在内书馆教小内吏吉提督内使，因识其人，亦一温雅诚笃之士，识大体，通书史，议论方正，虽儒生不能过。辅导东宫之功为多，《大学》、《中庸》、《论语》等书皆其口授，动作举止悉导以正。暇则开说五府六部及天下民情、农桑、兵务以至宦官专权蠹国情弊，悉直言之。曰：“吾老矣！安望富贵？但愿得天下有贤主足矣！”上尝赐东宫庄，吉备晓以不当受，曰：“天下山河皆主所有，何以庄为徒劳伤财为左右之利？”而已，竟辞之。东宫尝随老伴念《高里经》，而吉适至，殿下骇曰：“老伴来矣。”即以《孝经》自携，吉跪曰：“主得无念经乎？”曰：“否！方诵《孝经》尔。”其见畏特如此。东宫出讲，吉必使左右迎请讲官。讲毕，则语东宫官云：“先生吃茶。”局丞张端颇不以为然。吉曰：“尊师重傅，礼当如此。”姑记此三事，以传后人。 \\n 郭镛，山西人，美仪表，尝习举子，通《诗经》，自腐以进，从太监张敏。今殿下衣服、饮膳皆镛幼所服事云。 \\n 太子三加：初折上巾，二远避冠，三九旒冕。 \\n 景泰帝之崩，为宦者蒋安以帛勒死。 \\n 太宗时教庶吉士曾子启二十八人，督责甚严，尝亲为试诵。一曰令背《捕蛇者说》，莫有全诵者。诏戍边而贷之，令拽大木。启等以书诉执政。执政袖其书见上，极陈辛苦状，因得释归。 \\n 黄钺，常熟人，与胡淡尚书同榜进士，以给事中养病家居。永乐初元，征赴京师，至半途投水自溺。 \\n 王观，安庆人，状元及第，官至学士承旨。靖难兵至南京金川门，观走死。其一妻二女俱被执，有旨配象奴。妻诡言：“被难时有金银若干寄城外其家，须吾母子去取，不尔为其所匿。”象奴利其物，因与俱往。至城门，市人填隘。妻云：“吾母子当以衣裾幅相结，恐稠人中相失不便。”奴许之，因固结之。其二女亦不解母意，比至江侧，遂絷二女同溺死。 \\n 安南之北、云南之南，八百车里老挝木邦一带。西南孟密旧属木邦，今渐强盛，欲侵木邦，求为宣慰。宝井在孟密。 \\n 宣德六年，作北京礼部。正统四年，作北京城楼，六年，仍作两宫三殿。 \\n 保定刘先生丁忧，礼部题本葬祭，圣旨不准。终丧，刘辞二本谢恩。明曰赐四表里、银五十两、米五后、钞十块、羊四羫、酒十瓶，差少监送至其家。 \\n  \\n 　 \\n  \\n  \\n 　"}
