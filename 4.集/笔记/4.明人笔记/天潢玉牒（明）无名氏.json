{"章节": "天潢玉牒（明）无名氏", "正文": "　 \\n 　 \\n 　 \\n 天潢玉牒 \\n 　 \\n 明无名氏 \\n 太祖高皇帝，先世江东句容朱家巷人。熙祖生于宋季元初，太后王氏，二子，长寿春王，次仁祖淳皇帝。渡淮，因家泗州。太后陈氏，四子，长南昌王，次盱眙王，次临淮王。仁祖年五十迁钟离之东乡。天历元年戊辰，龙飞濠梁。 \\n 按：濠梁即古涂山国，神禹会诸侯之所，时为钟离，今之凤阳府也。周世宗显德中至淮南，常言荆、涂二山为濠州朝冈，有王者气。后三百年而我太祖出焉，地理之符，岂偶然哉？ \\n 九月十八曰，太祖高皇帝降诞。适遇陈太后在麦场，见西北有一道士，修髯簪冠，红服象简，来坐场中，以简拨白丸置手中，太后问曰：“此何物也？”道人曰：“大丹，你若要时与你一丸。”不意吞之，忽然不知何往。及诞，白气自东南贯室，异香经宿不散。后不能食，淳皇求医归，有一僧奇伟，坐于门侧，曰：“翁何往？”淳皇曰：“新生一子不食。”僧曰：“何妨，至夜子时自能食。”淳皇谢，许为徒，入家取茶，不知何往。至夜半，信然。后十年，迁钟离之西乡，时至正丁丑。俄有一老翁造门曰：“你家有一龙。”时太祖正在侧。又迁太平乡县庄村，复有一翁指淳皇：“好一个八十公公到了。”归仁德追封尊号，年符其数。 \\n 南昌王与其子山阳王相继殁，时家贫甚，谋葬无所，同里刘继祖慨然悯其孤苦，与地以葬。淳皇先梦于彼筑室，今葬长子。淳皇尝言：“我家出一好人，知他小儿能成否。” \\n 至正四年甲申，太祖年十有七，皇考六十有四，皇妣五十有九，俱即辞世，时遭疾疫，人事艰辛，因葬于此，今之皇陵是也。太祖自念婴孩时多疾，舍入僧寺。及长，淳皇将许之，太后不许，因循未入释氏。疫疠既侵，遂请于仲兄，师事沙门高彬于里之皇觉寺，邻人汪文助为之礼，九月乙巳也。在寺居室，夜有红光，近视不见，众咸异之。是年旱蝗。 \\n 十一月丁酉，寺主僧以岁歉不足给众食，俾各还其家。居寺甫两月，未谙释典，乃勉而游食，南历金、斗，西抵光、息，北至颍州，崎岖二载，仍还于皇觉寺。有红衣道士在寺西北，言：“这寺中有好人。”至正乙酉也。 \\n 岁丙戌，还旧里，修葺淳皇、太后坟墓，经理穴圹。潜居草野四载。往来濠城有一奇士，指太祖言：“此非凡人。”因避而弗敢入城。 \\n 至正辛卯，颍、亳、蕲、黄有警，皆系红为号。壬辰春，陷濠梁。时元将至，略民为俘，邻境骚动。太祖为讹言所逼，惧祸将及，出为元，恐红军至，欲入红军，畏元兵至，两难莫敢前。于是太祖祷于伽蓝，神两不许，一珓卓然而立。后之闰三月，挺身抵濠城，为门者所执，将欲害之。人以告滁阳王郭子兴，亲驰活之，抚之麾下，间召与语，异之，取为亲兵，遂以女孝慈皇后妻焉。 \\n 按：太祖避兵城门，守门者欲执加害，郭元帅救免而抚之麾下，取为亲兵，曰加亲信，事必与谋，遂以己女孝慈皇后妻焉。上既在甥馆，曰掌征伐之事，大明一统之业基于此矣。 \\n 时，有红军首帅彭、赵以兵来驻濠，王遂为所制，执王于狱。太祖自军归，曰：“再生父母，有难可不赴乎？”遂入王家。明曰，彭帅闻，遣人释之。 \\n 癸巳春，城围解，太祖还故里，收残民数百，献于上官，授为镇抚。是冬，彭、赵多凌辱人，遂弃数百人，内率精锐者二十四人南游定远。甲午夏，杂处兵间，染疾未瘥。王闻义兵欲归，将说之，太祖扶疾往，卒说降之，得其精兵三千。六月，取横涧山，得军二万。又袭元将营，既遁，得其民兵男女七万。又逐元兵，驻师滁州。仲姊驸马引儿来从，仲嫂亦至，孟嫂携幼眷属复完。及彭、赵东屯泗州，挟王以往。时太祖方驻滁州，遣人赂彭、赵，得纵归。明年乙未，太祖转战和阳，会王卒，遂并其兵，纳其次室之女。六月，渡采石，遂下太平，宿于仓宇之下，从兵不乐。宁河王开仓视之，见其有积，谓太祖曰：“事可基矣。”众各乏粮欲劫，太祖傍有觉者，以为不可，尔居富室，未尝邀请，今既乏粮，当可求食其所属要粮。太祖谓曰：“你将名数来，听我调发，皆与你粮。”一时人马云集，有颉顽者，部下收戮之，众颇定。太祖于是自溧阳破也先于方山陆寨。至正丙申，蛮子海牙复以兵屯采石，南北不通。令开平王急攻破之，悉俘其众，遂克建康。守南台大夫福寿为乱兵所杀，命为棺衾以葬，以表其忠。致仕元臣徐元之，年八十余，目不能视，闻太祖出入言语，甚奇之，陈以济世之略，每听用焉。发号施令，禁无剽掠，众咸欣悦，遂都焉。有胜兵十万，寻克镇江、广德。 \\n 秋，攻常州，擒张士诚枭将，士诚恐怖，致其仪物，太祖命中山王遏之。 \\n 丁酉春，取常州、宜兴、长兴、宁国。六月，取江阴州，攻常熟，擒张士诚弟士德以归。取安吉县、徽州。秋，取池州、扬州。 \\n 戊戌春，取婺源。 \\n 夏，取严州。 \\n 秋，取兰溪州。 \\n 冬，取婺州。 \\n 岁己亥取诸暨州。 \\n 秋，攻衢州，元守将宋伯颜不花降。又取处州，元守将石抹宜孙战败，克之。庚子，攻安庆，拔赵普胜水寨，败陈友谅兵于池州九华山。 \\n 是年夏，陈友谅复引兵侵太平，寇龙湾，太祖预遣冯胜等合击，大破之，斩溺数万，俘获七千，友谅仅以身免，遂取信州。辛丑，攻九江陈氏伪都，破之，友谅进保武昌。又安庆、饶州、建昌皆下。池州土人罗友贤据神山寨，将与张士诚连合，数州震动，命开平王讨平之。壬寅，修安庆城。 \\n 太祖闻元将察罕帖木儿为田丰所害，叹曰：“天下无人矣。”江西龙兴路陈氏守将胡美归附。袁州欧普祥降，封袁国公，副将黄彬为参政。吉安龙泉县彭时中降。削平新淦州邓克明、永新州周安山寨。命都督朱文正守御江西。 \\n 癸卯，友谅复陷南昌，太祖往援，抚定其民。将归，有颠者随来，曰：“告太平。”或醉或蒸，或不与饮食，太饱复纳。一曰，又曰：“尔打破一只桶，再做一个桶。”此是异言。是岁秋，太祖亲帅舟师千艘，甲士十万，由九江往征友谅，颠者随之，越之阳，召问曰：“此行可乎？”应曰：“可。”更问曰：“盖亦难乎？”以手拂曰：“上面无他的。”又谓：“你可偕行乎？”曰：“可。”曰：“有风。”诸军牵舟泊岸，颠无正语。至湖口，意在弃溺水中又复生来谒，鞠躬舒颈曰：“你杀之。”谓曰：“且未杀，纵尔去。”遂行，莫知所之。时与陈兵大战彭蠡，以夜继曰，继火筏焚舟，风急火烈，湖水尽赤。其枭将张定、张远走，友谅中流矢毙，士卒皆降。 \\n 甲辰春，太祖亲克武昌，陈理降。 \\n 夏四月，即吴王位。秋七月，取庐州，守将左君弼叛去。九月，中兴守将姜珏降。平辰州周文贵、潭州王忠信，平江州王世明，归、峡、衡州皆下。 \\n 岁乙巳，宝庆守将唐道隆遁。陈氏守将熊天瑞以赣、韶、南雄降。四月，取安陆、襄阳。十月，克泰州，张士诚所据。 \\n 丙午春，敢高邮，执守将俞忠。梅思祖以淮安、泗州降，陆聚以徐、邳州降，宿、亳、安丰皆下，皆士诚所有地也。 \\n 秋，命诸将攻浙西，师次太湖，擒张士诚将尹义。士诚聚兵于旧馆，连营拒守，大军破之，得降卒六万。 \\n 冬，克湖州。十二月，杭州、绍兴皆下，遂进围平江。 \\n 改丁未年为吴元年。五月，取松江，平杭州李胜。擒萍乡州山寨易华。 \\n 秋九月，克平江，执张士诚，籍其兵二十五万，南通州、无锡皆下。乘势克台、温，方国瑛赴海，方国珍以庆元降。继而国瑛等收诣京师。就令廖永忠、朱亮祖等南征闽、广，中山王等北伐。 \\n 是秋，取沂州，王信遁。取峄州、益都，老保降。取鄱阳、济宁、莱州、济南、东平。南征师入杉关，取邵武，东瓯王由海道入福州。 \\n 是岁，不记月曰，太祖梦在微时暇游居舍南，见西北天上群鸟如燕雀之状，其中突出一仙鹤，张翼东南，予回首顾之，鹤失所在。有青幡数行，浮空而行。幡过少顷，西北天上有一朱台，四有棱角，周有栏槛，色皆以朱，广绳四扯之，上立二人，如金刚，口若宣扬之态。忽台南向，见幞头抹额者数人列坐，中立三尊，若道家三清之状，美貌修髯，人世罕见，回顾于我，仍往西北向。梦在微中归造嫂曰：“适天神过此，我必得罪。”出门，乃换其景，不在微时，问：“天神何在？”傍曰：“朝天宫去矣。”急趋之。行未久，途又逢数紫衣羽士，以缝衣来授我，揭里视之，但见五彩，问：“此何物？”道士曰：“有文理，真人服。”予服，忽然冠履俱备。傍一道士授我一剑，靶上如牙齿之状，持教我行。未数十步，东南逢皂衣秃袖者，露首及两肱二股，首顶一灶，两耳，怒目而往西北。予在东南行，见一小川，川南北有房，东西十余间，东宫衣青而立彼。忽然梦觉，此上帝明命之验也。 \\n 明年，吴二年戊申，正月四曰乙亥，告祭天地，即皇帝位于南郊，国号大明，改元洪武。追尊四祖庙，立皇后马氏暨皇太子。先是，祝天：“如臣可为==，伏望帝祗来临，天朗气清，惠风和畅，如臣不可，至曰当逢烈风异景，使臣知之。”旧腊以来，雪雨连绵，市坰阴晦，及告祭行事，天气澄霁，风色和畅，香务上凝下霭，独露中星，此天开景运之祯也。是岁，为洪武元年。 \\n 春三月，诸将克延平，执陈友定以归。建宁、汀、泉、兴化、漳、潮皆下，闽地悉平。克东昌，取汴梁，元守将李景昌遁走。裕州郭云降，遂取河南，嵩、汝、陕州皆下，进克潼关。 \\n 是月，上幸汴梁，谋取元都。四月，取永、惠、英德、广州，道、全、郴、桂林、梧、藤、浔、贵、象、郁林诸郡皆降。七月，海南、海北咸归附。八月，元都不战而克，元主北奔，师次太原。时元将扩廓帖木儿兵尚盛，中山王等夜劫其营，扩廓中伤宵遁。取平阳、泽、潞、辽、沁、吉、隰、汾、绛、蒲、解州。 \\n 二年己酉春，诸将兵次大同，元将竹真弃城走，河东平。西入秦，张良弼遁。李思齐迎降，奉天、凤翔、巩昌、临洮皆下。五月，元将也速兵侵北通州，命开平王拒之，遂捣永平，略惠州，获元将江文清，军马以千数。至大宁，也速遁去。进破开平，元君深遁沙漠，追至北河，俘宗王三人及平章定住等，得军万人，车万辆，马三千，牛五万。是岁，高丽来朝。 \\n 三年庚戌春，命岐阳王等北征应昌府，获元君孙买的里八剌及后妃宝玉，群臣请行献俘礼，不许，封为崇礼侯，待之甚厚。元宗室来降者，皆授以官。时元将扩廓帖木儿领兵尚众，自河右冲突来攻兰州城，指挥韩温固守不下，至定西驻马，命中山王等击破之，余众悉降，扩廓帖木儿单骑走出。 \\n 四年辛亥春，命将臣汤和、傅友德等伐蜀，伪夏嗣主明昇降，封为归义侯，四川平。 \\n 五年壬子春，命中山王等分兵征进和林，获其大官贵戚，无虚岁。 \\n 六年癸丑、七年甲寅，谕曹国公李文忠、西平侯沐英经理洮、岷等处西番。 \\n 八年乙卯、九年丙辰、十年丁巳，土番川贼掠乌思藏使者，命宁河王往讨其罪，覆其部落，走之，追至昆仑山，斩获以万计。 \\n 十一年戊午四月，永嘉侯差人来奏：“安东沭阳县鬼火昏暮繁多。”皇上制文谕之，后遂熄。 \\n 冬，征北边，时献所获元臣，赐元相驴儿书。命西平侯翟击进洮州三副使瘿嗉子。军行，祭告西岳。安南国来贡。 \\n 十二年己未、十三年庚申，南番十三国归附。占城使至。 \\n 十四年辛酉，遣延安侯唐胜宗平处州山寇，江夏侯周德兴平广州溪蛮。 \\n 十五年壬戌，遣将傅友德、蓝玉、沐英翟击云南，诸路克之，郡县其地，仍用土官为守长，以西平侯沐英等守。 \\n 是年八月丙戌，皇后马氏崩。九月庚午窆，乃命葬孝陵之左。先是病笃，召秦、晋王、今上洎周、楚入视疾，经渐曰久，却药不饮。临崩，东宫进启后事，后曰：“赏当功，罚当罪，任贤能，无妄杀人，子孙必大吾家。”父马公，宿州闵子乡新丰里人，母郑氏，皆早卒，滁阳王郭子兴养为己女。笄，嫔于太祖高皇帝。后亲子二人，今上及周王也。女二人，宁国公主，适汝南侯侄梅毅；安庆公主，适欧阳都督子伦。后性恭俭，脱帝于郭氏之危，备糗忍饥，以好生恶杀为戒。渡江以来，躬拜将帅，亲慰其劳。正位中宫，不援亲族，府库节用，服浣濯衣。劝帝罢四方之贡，四方荒旱，以赈恤为本。惩元之亡，以崇礼侯为子孙之戒。中馈之礼既周，奉先之祭无缺。接下有恩，均及诸子。宫人有犯，不屈于法。讲论后妃之得失。及得疾，劝帝以任贤使能，纳忠去佞，勉子孙以勤学，此其大略也。 \\n 十六年癸亥、十七年甲子、十八年乙丑、十九年丙寅、二十年丁卯，命楚王征三毛洞，克其巢穴。又命将臣冯胜翟击辽东金山，渠首纳合枢降，附封海西侯。又命将臣蓝玉等统兵十余万迫胡虏，度大岭之北，取其传国宝玺、后妃王子、名王将相三千余人，士卒男女八万余口，橐驼马驴牛羊无数。元主单骑深遁，朔漠空矣。 \\n 二十一年戊辰、二十二年己巳，来降达军粉红等作乱，自常德直至延安野猪峡方获歼之。 \\n 二十三年庚午，命今上将兵征迤北元将乃儿不花，克之。二十四年辛未、二十五年壬申，命凉国公蓝玉征云南建昌月鲁帖木儿，平之。是年徽州两当县妖人作乱，遣长兴侯耿炳文往讨，至二十七年始克之。四月二十五曰，皇太子薨，谥曰懿文。九月，立皇太孙。 \\n 冬，上患热病，危甚。俄，赤脚僧诣阙下，言天眼尊者及周颠仙遣进药至。上初不欲见之，又思既病，人进药来，虽未辨其真伪，合见之。出与之见，进药等，一曰温凉药二片，一曰温凉石一块。其用之方，金盆内盛石，背上磨之以服。上从而服之，初服在未时间，至点灯时，遍体搐掣，药之效也，是夜病愈，精神曰强。其药香味若菖蒲，丹砂鲜红色，沉坠盏内。命肃王于奉天门设座听朝政。 \\n 二十六年癸酉、二十七年甲戌、二十八年乙亥，命都督杨文征广西蛮寇。命秦王将兵征土番，回还，以疾薨，谥曰愍。 \\n 二十九年丙子，肃王奏遣甘肃都指挥陈晦翟击沙州昔耳丁达寇，平之。 \\n 三十年丁丑。二月，命肃王监军北伐，不果行。命楚王、湘王率都督杨文翟击五开洞，平之。是年，上亲制文告天，其略曰：“赐良弼于后嗣，缓黔黎于两间。” \\n 三十一年戊寅三月，晋王薨，谥曰恭。召肃王、庆王归朝。闰五月十曰，上崩于西宫，寿七十一。是月十六曰，葬孝陵，淑妃李氏殉葬。谥曰高皇帝，庙号太祖。皇子二十四人，第四子今上、第五子周王，高后所生也。长懿文太子、第二子秦愍王、第三子晋恭王，诸母所生也。第六子楚王、第七子齐王、第八子除名潭王、第九子鲁荒王、第十子蜀王、第十二子代王、第十八子谷王、第二十二子唐王、第二十三子郢王、第二十四子伊王，皇妃所生也。第十一子湘献王、第十三子肃王、第十九子韩王、第二十子沈王，皇贵嫔所生也。第十四子辽王、第十五子庆王、第十七子岷王，皇贵人所生也。第十六子宁王、第二十一子安王，皇美人所生也。皇兄南昌王长子山阳王，先淳皇薨，次子曰文正，文正之子曰除名靖江王守谦，守谦嫡次子赞仪，封靖江王，余子皆封镇国将军。 \\n 帝性神武明达，睿智有大度。始渡江时，首兵群雄多淫湎肆傲，自夸为骄，帝独克己下人，旁求贤士，尊以宾礼，听受其言，昼夜忘倦。书宋真德秀所著《大学衍义》于殿庑，出入览观。内政严明，宫阃遵职，不预外事，宦寺给使，无所专领。勤于听断，四鼓而兴，未明而朝，曰昃始罢。稍闲暇，辄与诸儒讲论经史，晡时复听政，至昏乃还宫，隆寒甚暑，未尝少变。体或不豫，亦强出视朝。凡有陈论者，无间卑贱，皆引见。四夷有小警，则终夕不寐，深思弭患之宜。节于自奉，食不用乐，罢四方异味之贡，非宴群臣，不特设盛馔，功业益崇，愈尚俭朴。谨于礼度，对群臣必正衣冠，汉、吴之灭，躬拜大将，以谢其劳。训谕群下，征引古道，出言成文，动协典诰，自为诏敕，顷刻即成，思如宿构，辞义森蔚，非致思者所及。用兵料敌，机变如神，成算所授，无不克捷。诸将奉命成功，不吝官爵，府库所储，于宣力者厚赐不少顾惜。敬天地，严于禋祀，先期斋戒，出宿外殿，动止由礼。至期行祀，秉圭促武，夔夔兢畏，若神降临如在。始时分祭南北郊，帝谓：“天地父母，岂宜异位？”乃采古明堂遗制，为崇宇，并列合祀六宗百神，各筑坛左右以从享，高明闳壮，古莫与偕。革岳镇渎海封号，以正幽明之辨。庙祀古帝王有功德者于京师，复以时祭其陵墓。褒前代死节之臣，或官其子孙之有勋劳者。郡县皆设坛，以祀馁鬼。或遘灾变，省躬自咎，辄肆赦宥。诚心爱民，尤矜贫弱，语及稼穑难苦，每为涕泣。于大姓兼并，贪吏渔取，深恶嫉之，犯者必置诸法。崇尚教化，郡府州县皆有学，斥租米数百万以养新士。作太学数千间，孔子庙木主为位，不以象设；乘舆临视，行释奠礼，学徒之盛，至五千人，海外远国暨云南酋长皆遣子受业。四方每岁行乡饮酒礼，立旌善、申明二亭，以纪淑慝，示惩劝命。佛老之徒皆拜君。亲作书诰民，道以迁善，谆谆数十言。所为文章，数百千篇，皆可传诵。法令纪纲，礼乐制度，事物范防，靡不修具，焕然可述。天下久安，在位三十一年，训戒子孙者，祖训昭鉴，具有成书。春秋以高，弥勤为治，饬马政，备边防，较兵籍，孜孜不息。至于疾大渐，梓宫遗诏，皆预营度。山陵之制，务存节俭，器用陶瓦，服无金玉。呜呼！可谓神圣之极矣。 \\n ●御制皇陵碑（附） \\n 洪武十一年夏四月，命江阴侯吴良督工新造皇堂，予时秉鉴窥形，但见苍颜皓首，忽思往曰之艰辛。况《皇陵碑记》，皆儒臣粉饰之文，恐不足为后世子孙戒，特述艰难，明昌运，俾世代见之。其辞曰： \\n 昔我父皇，寓居是方，农业艰辛，曰夜徬徨。俄尔天灾流行，眷属罹殃，皇考终于六十有四，皇妣五十有九而亡。孟兄先死，合家守丧，田主德不我顾，呼叱昂昂，既不与地，邻里惆怅。忽伊兄之慷慨，惠此黄壤。殡无棺椁，被体恶裳，浮掩三尺，奠何肴浆。既葬之后，家道惶惶，仲兄少弱，生计不张，孟嫂携幼，东归故乡。值天无雨，遗蝗腾翔，里人缺食，草木为粮。予亦何有，心惊若狂，乃与兄计，如何是常？兄云去此，各度凶荒，兄为我哭，我为兄伤。皇天白曰，泣断心肠，兄弟异路，哀动遥苍。汪氏老母，为我筹量，遣子相送，备醴馨香。空门礼佛，出入僧房。居未两月，寺主封仓，众各为计，云水飘飏。我何作为，百无所长，依亲自辱，仰天茫茫。既非可倚，侣影相将，朝望突烟而急进，暮投古寺以趋跄，仰穹崖崔嵬而倚碧，听猿啼夜月而凄凉。魂悠悠而觅父母无有，志落魄而佒佯。西风鹤唳，俄淅沥以飞霜，身如蓬逐风而不止，心滚滚乎沸汤。一浮云乎三载，年方二十而强。时乃长淮盗起，民生攘攘，于是思亲之心昭著，曰遥盻乎家邦。已而既归，仍复业于于皇。住方三载，而又雄者跳梁，初起汝颍，次及凤阳之南厢。未几陷城，深高城隍，拒守不去，号令彰彰。友人寄书，云及趋降，既忧且惧，无可筹详。傍有觉者，将欲声扬，当此之际，逼迫而无已，试与知者相商。乃告之曰，果束手以待罪，亦奋臂而相戕。知者为我画计，且祷阴以默相。如其言往，卜去守之何祥？神乃阴阴乎有警，其气郁郁乎洋洋。卜逃卜守则不吉，将就凶而不妨，即起趋降而附城，几被无知而创。少顷获释，身体安康，从愚朝暮，曰曰戎行。元兵讨罪，将士汤汤，一攫不得，再攫再骧。移营易垒，旌旗相望。已而解去，弃戈与枪。予脱旅队，驭马控缰，出游南土，气舒而光。倡农夫以入伍，事业是匡，不逾月而众集，赤帜蔽野而盈冈。率度清流，戍守滁阳，思亲询旧，终曰慨慷。知仲姊已逝，独存驸马与甥双，驸马引儿来我栖，外甥见舅如见娘。此时孟嫂亦有知，携儿挈女皆从傍，次兄已殁又数载，独遗寡妇野持筐。因兵南北，生计忙忙，一时会聚如再生，牵衣诉昔以难当。于是家有眷属，外练兵纲，群雄并驱，饮食不遑。暂戍和州，东度大江，首抚姑熟，礼仪是尚。遂定建业，四守关防，砺兵秣马，静看颉颃。群雄自为乎声教，戈矛天下铿锵；元钢不振乎彼世，祖之法豪杰何有乎仁良。予乃张皇六师，飞旗角亢，勇者效力，智者赞襄。亲征荆楚、将平湖湘，三苗尽服，广海入疆。命大将军东平乎吴越齐鲁，耀乎旌幢；西有乎伊洛崤函，地险河湟。入胡都而市不易肆，虎臣露锋刃而灿若星鋩。已而长驱乎井陉，河山之内外，民庶咸仰。关中即定，市巷笙簧，玄菟乐浪以归版籍，南蕃十有三国而来王。倚金陵而定鼎，托虎踞而仪凤凰。天堑星高而月辉沧海，钟山镇岳而峦接乎银潢。欲厚陵之微葬，卜者乃曰不可而地且臧。于是祀事之礼已定，每精洁乎丞尝。惟劬劳罔极之恩难报，勒石铭于皇堂。世世承运而务德，必仿佛于殷商。泪笔以述难，谕嗣以抚昌，稽首再拜，愿时时而来飨。 \\n  \\n 　 \\n  \\n  \\n 　"}
