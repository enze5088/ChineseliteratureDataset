{"章节": "尧山堂外纪颠末", "正文": "　 \\n 尧山堂外纪颠末 \\n 　 \\n 余生起未燥，先府君小山翁见背，母袁孺人斋素奉佛辟经以供朝夕，课贱兄弟读举子书。家每赤贫，岁又大，米不可得食，食麦。孺人私啖麸，而以面啖贱兄弟，不使贱兄弟知也。时余才六龄，家兄春甫亦仅十龄尔已。余聪颖故逊家兄而善强记，然气故孟浪，举子书不喜，喜《齐谐》诸书，见辄津津有味乎其言之惟恐易尽，盖年十一二时而所览睹多矣。家无书，得诸尾生十九。有蓄异书者，徒步数十里外求，必得之。然善爱护书，人不靳与。每乞一编归，穷日之力阅之，夜则就佛前长明灯，阅毕，乃已漏下二十刻，渐有睡思，余强睁两睛，而家兄巽以火烟，令不至盹，以此目力耗于火光，今遂盲于夜读。年十五，即挟一经糊口四方，交道日广，见闻日益博，而童时之癖滋甚。间尝谓，前代骚人墨士，负有当世重名，其所著撰，琳琳琅琅，脍炙人口，顾稍涉俳谐，见谓无关世教，辄为高头巾先生唾弃，往往湮灭不传，尚论者无从窥豹一斑，深可惋惜。夫虫金鸟鸣，总属天籁，矧出自锦肠绣腹者乎？爱命童子以奚囊随，会解颐处，则以片楮录之。载有正集不录，录散见于稗官野史不经人见也者。岁久，夤次成帙，命曰《尧山堂外记》。尧山堂，余读书堂，名曰尧山，志先君之思也。日月骚寻，年且及强，而复得补第子员。又三年，乃获收于乡剡，而孺人不及待矣。呜呼！痛心哉！倘余能念母氏啖麸课读之心，以廿年无用精神，毕用之乎举子书，则何业弗精者？庶几早有成立，俾母氏得受一日之养，可免为天地问罪人！竟溺于宋景文之好，因循以有今日，致身不早，风木徒悲，何嗟及矣！于是取前所录，悉付之祖龙矣，勿以贼夫人之子！盖甲午九月也。戊戍南还，过白下，见市中有粥是书者，惊汗浃背，亟追其故，则书贾从奚童购得副墨，以授剞劂，殆是甲午前事云。业既流布，不能禁使不行，徒伤雅道，且悖孝思，因摭其颠末，以暴余过，用谂夫罪我者。 \\n 是岁秋九月石原居士蒋仲舒书于天界寺中。 \\n  \\n 　 \\n  \\n   \\n  "}
{"章节": "卷一·黄、虞、三代", "正文": "　 \\n 卷一·黄、虞、三代 \\n 　 \\n 【宁封子】　〔《列仙传》：“黄帝时人。”按：《帝纪》，黄帝时有宁封为陶正，或即此人。〕 \\n 黄帝之前，宁先生者，尝游昆丘之外。有兰沙之地，去中都万里，其沙如细尘，风吹成雾，泛泛而起，有石蓝之花，轻而坚劲，千年一开，随风霏霏，名曰青蓝花；又有鱼鳖龙蛇飞于尘雾中。先生游其地，食飞鱼而死，卧沙百余年，蹶然而起，形容复故，乃作《游海诗》曰：“青蓝灼灼千载舒，百龄暂死食飞鱼。” \\n 【白帝子】　〔太白之精。〕 \\n 少昊以金德王，母曰皇娥，处璇宫而夜织，或乘桴木而昼游，经历穷桑沧茫之浦。时有神童，容貌绝俗，称为白帝之子，降乎水际，与皇娥燕戏并坐，抚桐峰梓瑟，皇娥倚瑟而清歌云：“天清地广浩茫茫，万象回薄化无方。氵含天荡荡望沧沧，乘桴轻漾着日傍。当期何所至穷桑，心知和乐悦未央。”白帝子答歌云：“四维八埏眇难极。驱光逐影穷水域。璇宫夜静当轩织，桐峰文梓千寻直。伐梓作器成琴瑟，清歌流畅乐难极。沧湄海浦来栖息。”及皇娥生少昊，因号曰穷桑氏。 \\n 【许由】　〔字武仲。隐居颍水之阳，尧召为九州长，由不欲闻，洗耳于颍水滨。时有巢父牵犊欲饮之，见由洗耳，问其故，曰：“污吾犊口。”牵犊上流饮之，由乃弃其瓢而去。〕 \\n 许由者，古之贞固之士也，尧时为布衣，以清节约闻于尧，尧乃遣使禅为天子，由喟然叹曰：“匹夫结志，固如磐石。采山饮河，所以养性，非以贪天下也。”尧既殂落，乃作《箕山之歌》云：“登彼箕山兮，瞻望天下(古音虎)。山川丽崎，万物还普。日月运照，靡不记睹。游放其间，何所穷虑？(叶)叹彼唐尧，独自愁苦。劳心九州，忧动后土。谓予钦明，传禅易祖。我乐何如，盖不盼顾。河水流兮绿高山，(叶)甘瓜施兮叶绵蛮。(叶)高林肃兮相错连，居此之处傲尧君。(叶)” \\n 虞帝《白虎通》：“舜，忄舜也。言能推信尧道而行之也。”母曰握登，见大虹，意感而生舜于姚墟，故姓姚氏 \\n 舜时，景星出，卿云兴，于是俊义百工相和而歌，帝乃倡之曰：“卿云烂兮！纟缦缦兮！日月光华，旦复旦兮！”八伯咸进，稽首曰：“明明上天，烂然星陈。日月光华，弘于一人。”帝乃载歌曰：“日月有常，星辰有行。四时顺经，万姓允诚。于予论乐，配天之灵。迁于贤善，莫不咸听。｛鼓长｝乎鼓之，轩乎舞之。菁华已竭，褰裳去之。” \\n 舜以乐教天下，天下大治，弹五弦之琴，作《南风之操》曰：“反彼三山兮，商岳嵯峨。天降五老兮，迎我来歌。有黄龙兮，自出于河，负书图兮，委蛇罗沙。案图观谶兮，闵天嗟嗟。击石附韶兮，沦幽洞微。鸟兽跄跄兮，凤凰来仪。凯风自南兮，喟其增悲。”舜初闻历山之耕者侵畔，乃往耕焉，田父推畔。后游历山，见鸟飞，思亲而作歌曰：“陟彼历山兮崔嵬，有鸟翔兮高飞，瞻彼鸠兮徘徊。河水洋洋兮清泠，溪谷鸟鸣兮嘤嘤，设置张兮思我父母力耕。日与月兮往如驰，父母远兮吾将安归？” \\n 【方回】　〔尧时隐士。舜迁负夏，至邓之墟，有秀士七人，曰雄陶、方回、续牙、伯阳、东不訾、秦不虚、灵甫，皆不辟而至，为之七友。既禅，七人始逃之。〕 \\n 舜葬苍梧之野，有鸟如雀，常游丹海之际，时来苍梧之野，衔青砂珠，积成垄阜，名曰珠立。其珠轻细，风吹如尘，起名曰珠尘。今苍梧之外，山人采药时，有青石圆洁如珠，服之不死。仙人方回游南岳，有七言赞曰：“珠尘圆洁轻且明，有道服者得长生。” \\n 【夏禹】　〔父鲧，娶有莘氏女曰志，是为修已。修已见流星贯昴，梦接意感，孕岁有一月，尧帝戊戌五十八载六月六日，生禹于道之石纽乡。世传尧眉八彩，舜目重瞳，禹耳三漏。〕 \\n 禹年三十未娶，行涂山，有白狐九尾，造禹，涂山人歌曰：“绥绥白狐，九尾庞庞。成子家室，乃都攸昌”。禹遂娶之，谓之女乔。 \\n 【履癸】　〔是为桀。死于亭山。子淳维妻其众妾，遁于北野，随畜转徙，号荤育。逮周曰俨狁，汉曰匈奴。《传》曰：“其先伯禹之后”是也。〕 \\n 桀为酒池糟堤，纵靡靡之乐，一鼓而牛饮者三千人，群臣醉者持不醉者，不醉者持醉者。而歌曰：“江水沛兮，舟楫败兮，我王废兮。趣归于毫，亳亦大兮！”伊尹退而更曰：“觉兮较兮，吾大命格兮。去不善而从善。何不乐兮！”乃就汤伐桀。 \\n 【商胥余】　〔箕子名，食采于箕，故曰箕子。周武王克商，封于朝鲜。箕子施八条之约，遂乃邑无淫盗，门不夜扃，故东夷以柔谨为风，异乎三方。〕 \\n 纣为淫暴，作炮烙之刑，箕子谏不听，乃解衣被发，佯狂而去之。遂隐而鼓琴以自悲。乃作歌曰：“天乎天哉！欲负石自投河。嗟复嗟，奈社稷何！” \\n 箕子朝周，过故殷墟，感宫室毁坏，生禾黍，箕子伤之，欲哭则不可，欲泣为其近妇人，乃作《麦秀之诗》以歌之云：“麦秀薪薪，禾黍油油。彼狡童兮，不我好仇！”殷民闻之，皆为流涕。 \\n 【墨允】　〔字公信，弟致，字公达。姓墨胎氏，夷、齐其谥也，其先，汤封于孤竹。〕 \\n 周武王已平殷乱，天下宗周，伯夷，叔齐耻之，义不食周粟，隐于首阳山，采薇而食之，及饿且死，作歌曰：“登彼西山兮，采其薇矣。以暴易暴兮，不知其非矣。神农、虞、夏忽焉没兮，我安适归矣！于嗟徂兮，命之衰矣！”遂饿死于首阳山。 \\n 【周季历】　〔殷帝乙七祀卒。子昌立，是为西伯。尝寝疾五日，而地动东南西北，不出四郊。既薨，子发即西伯位，是为武王。〕 \\n 太王有子三人，太伯、虞仲、季历。季历之子昌即文王也。太王寝疾，欲传季历以及昌。于是太伯与虞仲去，被发文身，托为王采药。后闻太王卒，还奔丧，哭于门，示夷狄之人不得入王庭。季历谓：“太伯，长子也，当立。”垂涕而留之。终不肯止，遂委而去，适于吴。是后，季历作《哀慕之歌》章，曰：“先王既徂，长(音允)异都。哀丧腹心，未写中怀(音窠)。追念伯、仲，我季如何？梧桐萋萋，生于道周(音徐)。宫馆徘徊，台阁既除。何为远去，使此空虚。支骨离别，垂思南隅。瞻望荆越，涕泪交流。伯兮仲兮，逝肯来游？自非二人，谁诉此忧？” \\n 文王躬修道德，执行仁义，天下皆归，其后，有凤凰衔书于郊，文王曰：“殷帝无道，虐乱天下，皇命已移，不得复久。”乃作《凤凰之歌》云：“翼翼翱翔，彼凤凰兮。衔书来游，以会昌兮。瞻天案图，殷将亡兮。苍苍之天，始有萌兮。五神连精，合谋房兮。兴我之业，望来羊兮。”(文王龙颜、虎眉、日角、鸟鼻，身长十尺，有四乳。) \\n 武王既克殷，乃命闳夭封比干之墓，作《铜盘铭》云：“左林右泉，前冈后道。万世之灵，于焉是保。”(比干墓在卫辉府城北三十里，即武王所封者，有石，题“殷大师比干之墓。”) \\n 【成王诵】　〔武王子也。中立听政，西圣维之。周公常立于前，太公常立于左，召公常立于右，史佚常立于后。〕 \\n 成王时，凤凰翔舞，王作歌曰：“凤凰翔兮舞紫庭，予何德兮以感灵。赖先人兮恩泽臻，于胥乐兮民以宁。” \\n 【葛由】　〔羌人。〕 \\n 成王时，有葛由者，好刻木羊卖之，一旦骑羊而入西蜀，蜀中王侯贵人遣之上绥山，随之者不复返，皆得仙道。里谚曰：“得绥山一桃，虽不得仙，亦足以豪。” \\n 【穆王满】　〔立时年五十，立五十四年，一百四岁。王南征，一军皆化：君子化为猿鹤，小人化为虫沙。西戎献玉杯，光照一室，置杯于中庭，明日水满杯，香而甘美。〕 \\n 穆天子少好神仙，常欲使车辙马迹遍于天下，乃驭黄金碧玉之车，傍气乘风，御八龙之骏：一名绝地，足不践土；二名翻羽，行越飞禽；三名奔霄，夜行万里；四名超影，逐日而行；五名逾辉，毛色炳耀；六名超光，一形十影；七名腾雾，乘云而奔；八名挟翼，身有肉翅。递而驾焉，按辔徐行，以匝天地之域。比东游于黄泽，使宫乐谣云：“黄之池，其马喷沙，皇人威仪。黄之泽，其马喷玉，皇人受谷。” \\n 丙辰三十七年，穆天子游黄台之丘，猎于苹泽，有阴雨，天子乃休。日中大寒，北风雨雪，有冻人，天子作诗三章以哀民，其一曰：“我徂黄竹，幅员寒，帝收九行。嗟我公侯，百辟冢卿：皇我万民，旦夕勿忘。”其二曰：“我徂黄竹，幅员寒，帝收九行。嗟我公侯，百辟冢卿：皇我万民，旦夕勿穷。”其三曰：“有皎者＜乌各＞＜各＞，翩翩其飞。嗟我公侯，百辟冢卿：居乐甚寡，不如迁土，礼乐其民。” \\n 乙丑四十六年，穆天子命驾八骏，升昆仑之丘，以观黄帝之宫，遂宾于西王母，觞于瑶池。西王母为天子谣曰：“白云在天，山陵自出。道里悠远，山川间之。将子无死，尚能复来。”天子答之曰：”予归东土，和洽诸夏。万民平均，吾顾见女。比及三年，将复而野。”天子遂驱，升于山，观日之所入，乃纪迹于山之石，树之槐眉曰“西王母之山。”(西王母姓杨讳回，或曰姓缑氏，一名婉衿，一字太虚。又曰龟台金母。居昆仑之圃，阆风之苑，玉楼十二，玄台九层，左带瑶池，右环翠水，女子登仙得道者咸隶焉。董双成、王子登、许飞琼、安法兴皆王母侍女也。汉武时，以七夕日降承华殿，进蟠桃七颗，命子登弹八琅之敖，双成吹云和之笛，飞琼鼓灵虚之簧，法兴歌玄灵之曲。唐、宋间，徐州通判李陶有子，年十七八，素不能作诗，忽咏《落花诗》：“流水难穷目，斜阳易断肠。谁同砑光帽，一曲舞《山香》。”父惊问之，若有物凭者，自云是谢中舍。问砑光帽事，云：“西王母宴群仙，有舞者，戴砑光帽，簪花舞《山香》，一曲未终，花皆落去。”) \\n 穆天子东至大扌戏之谷，西王母来进兼州甘霜甜雪。兼州去玉门三千里，地多寒，雪霜著木石之上，皆融而甘，可以为果。又集方士春霄宫，王母乘凤辇而来，玉帐高会，进万岁冰桃、千年雪藕，复进素莲，一房百子。及天子还归，西王母吟曰：“徂彼西土，爰居其所。虎豹为群，鸟鹊与处。嘉命不迁，我惟帝女。彼何世民，又将去予。吹笙鼓簧，中心翱翔。世民之子，维天之望。”(穆王大暑，列播膏烛，覆以冰荷，不使光远，荷出冰壑，火不能熔。) \\n 【长桑公子】。 \\n 宣王时，长桑公子常散发行歌，曰：“巾金巾，入天门，呼长精，吸玄泉，鸣天鼓，养丹田。”柱下史闻之，曰：“彼长桑公子所歌之词，得服五星、守洞房之道者也。” \\n 【尹伯奇】　〔吉甫之子。〕 \\n 伯奇母死，父吉甫更娶，后妻乃谮伯奇于吉甫曰：“见妾有美色，有欲心。”吉甫曰：“伯奇为人慈仁，岂有此也？”妻曰：“试置空居中，君登楼察之。”后妻乃取毒蜂缘衣领，伯奇前持之，于是吉甫大怒，放之于野。伯奇乃集芰荷以为衣，采亭花以为食，晨朝履霜，自伤见放，于是援琴鼓之而作操曰：“履朝霜兮采晨寒，考不明吾心兮听谗言，孤息别离兮摧肺肝！何辜皇天兮遭斯愆，痛没不同兮恩有偏，谁能流顾兮知我冤？”会宣王出游，吉甫从，伯奇乃歌，以动宣王，宣王闻之，曰：“此放子辞也。”吉甫乃收伯奇，射杀后妻。 \\n  \\n 　 \\n  \\n   \\n  "}
{"章节": "卷二·列国", "正文": "　 \\n 卷二·列国 \\n 　 \\n 【宁戚】　〔字式。人休不休，人卧不卧。学十五岁，为齐威公师。尝祝公曰：“使公无忘在莒，管子无忘在鲁，戚无忘车下。”。〕 \\n 宁戚欲干齐桓公，困穷无以自达，乃将任车适齐，暮宿郭门外。公郊迎客，夜开门，辟任车，爝火甚众。戚饭牛车下，击牛角歌曰：“南山矸，白石烂，生不逢尧与舜禅，短布单衣适至。从昏饭牛薄夜半，长夜漫漫何时旦？”又歌曰：“沧浪之水白石粲，中有鲤鱼长尺半。弊布单衣裁至，清朝饭牛至夜半。黄犊上阪且休息，吾将舍汝相齐国。”又歌曰：“出东门兮厉石斑，上有松柏青且阑。粗布衣兮温缕，时不遇兮尧、舜主。牛兮努力食细草，大臣在尔侧，吾当与尔适楚国。”公闻之，抚其手曰：“异哉，非常人也！”命后车载之，因授以政。 \\n 齐桓公使管仲求宁戚，戚应之曰：“浩浩乎，倏倏乎！”管子不解，归而不怡，有少妾问焉，仲曰：“非而与知也。”妾曰：“毋少少，毋贱贱。”仲以语之，妾曰：“宁子殆欲室乎？古有《白水诗》云：‘浩浩白水，倏倏之鱼。君来召我，我将安居？国家未立，从我焉如？浩浩者水，育育者鱼。未有室家，而召我安居？’”(浩浩、育育，喻时人皆得配偶以居其室。戚有伉俪之思，故陈此诗见意。) \\n 【百里奚】　〔字凡伯，楚人。奚亡出，居百里，因氏。今南阳府城西有百里奚宅。宅旁有墓，呼七星冢。〕 \\n 百里奚少贫，流落不偶，欲出游以干诸国，其妻以门关烹母鸡饯之，久而不归，其妻无以自给，乃西入秦为氵妇，遂与奚相失。及晋虏奚，以为秦穆公夫人媵，奚亡走宛，公以五羊皮赎为相，号五毁大夫。其妻在秦，知之而未敢言。一日，奚坐堂上，乐作，所赁氵妇自言知音，因援琴抚弦而歌者三，其一曰：百里奚，五羊皮。忆昔时，烹伏雌，炊扊。今日富贵忘我为？”其二曰：“百里奚，初娶我时五羊皮。临当相别时烹牝鸡！今适富贵忘我为？”其三曰：“百里奚，百里奚，母已死，葬南溪。坟以瓦，覆以柴。舂黄藜，扌益伏鸡。西入秦，五皮，今日富贵捐我为？”歌毕，奚愕然，问之，乃其故妻，遂还为夫妇。 \\n 【楚王轸】　〔楚熊姓，黄帝有熊氏之后。至鬻熊为文王师，成王封其曾孙熊绎于楚。〕 \\n 楚昭王渡江，有物大如斗，直触王舟，王使人问孔子曰：“此名萍实，惟霸者能获之。可剖而食，吉祥也。”王食之，大美。孔子归，弟子请问，曰：“吾昔过陈，闻童谣曰：‘楚王渡江得萍实，大如斗，赤如日，剖而食之甜如蜜。’此楚王之应也。吾是以知之。” \\n 【吴王阖闾】　〔都姑苏。欲西破强楚，楚在西北，故立阊门以通天气。后伐越，创死，葬阊门外，有白虎居冢上，因号虎丘。其子夫差报越，败越于夫椒，今常州马迹山是也。〕 \\n 帝喾时，太上遣使赍灵宝真文授帝，帝将仙，封之钟山，至夏禹登位，巡狩度弱水，登钟山，遂得灵宝真文。禹未仙前，复封之北岳及包山洞庭之室。吴王阖闾出游包山，见一人，自言姓山名隐居，入洞庭取素书一卷呈阖闾，其文不可识，令人赍问孔子，孔子曰：“丘闻童谣云：‘吴王出游观震湖，龙威丈人山隐居。北上包山入灵墟，乃入洞庭窃禹书。天帝大文不可舒，此文长传百六初，若强取出丧国庐。’使者反白阖闾，乃尊事之。 \\n 阖闾墓中石铭云：“呜呼！吾之君王，弃吾之邦，迁于重冈。维冈之阳，吾王之邦。” \\n 夫差小女紫玉，年十八，有童子韩重年十九，紫玉悦之，私交信问，许为之妻。重学于齐、鲁间，临去，属其父求婚，王怒，不与。紫玉结气死，葬阊门外。三年重归，往吊于墓，紫玉从墓侧形见，宛颈而歌曰：“南山有鸟，北山有罗。意欲从君，谗言孔多。悲结成疾，没命黄垆。命之不造，冤如之何！羽族之长，名为凤凰。一日失雄，三年感伤。虽有众鸟，不为匹双。故见鄙姿，逢君辉光。身远心迩，何曾暂忘！”歌毕，欷流涕。要重还冢，与之宴饮三日夜，尽夫妇礼。临出，取径寸明珠及昆仑玉壶与之。重诣王，自说其事，王大怒，谓重发冢，托以鬼神，趣收重。紫玉忽来见，跪而言曰：“昔诸生韩重求玉，大王不许，今名毁义绝，自致身亡，重远还吊唁，感其笃终，辄与相见，因遗以珠玉，不为发冢。愿勿推治。”夫人闻之，出抱紫玉，忽如烟不见。 \\n 【越王勾践】　〔吴王赦使归国，用范蠡计，求得阴峰之瑶，古皇之骥，湘、沅之单，又有美女，一名夷光，二名修明，以贡于吴。吴灭，蠡乘轻舟，游五湖、变姓名，自号鸱夷子皮。〕 \\n 越王欲谋覆吴，范蠡进善射者陈音。音，楚人也。越王请音而问曰：“孤闻子善射，道何所生？”音曰：“臣闻弩生于弓，弓生于弹，弹起于古之孝子不忍见父母为禽兽所食，故作弹以守之，歌云：‘断竹续竹，飞土逐｛宀六｝’。”(古肉字。此二言之始。) \\n 勾践将入吴，与诸大夫别于江上，勾践夫人顾乌鹊啄江渚之虾，飞去飞来，因据船恸哭而歌曰：“仰飞鸟兮乌鸢，凌玄虚兮号翩，集洲渚兮优恣，啄虾矫翮兮云间，任厥性兮往还。妾无罪兮负地，有何辜兮谴天。风帆独兮西往，孰知返兮何年？心忄忄兮若割，泪泫泫兮双悬。”又歌曰：“彼飞鸟兮鸢乌，已回翔兮翕苏。心在专兮素虾，何居食兮江湖？徊复翔兮游＜风易＞，去复返兮于乎。始事君兮去家，终我命兮君都。终未遇兮何辜，离我国兮去吴。妻衣褐兮为婢，夫去冕兮为奴。岁遥遥兮难极，冤悲痛兮心恻。肠千结兮眼膺，于乎哀兮忘食。顾我身兮如鸟，身翱翔兮矫翼。去我国兮心遥，情愤惋兮谁识！”王闻歌大恸，谓夫人曰：“孤何忧？吾之六翮备矣。”遂入吴，共称臣妾焉。 \\n 越王自吴还国，乃苦身焦思，悬胆于户，出入尝之。使国中男女入山采葛，作黄丝布献吴，吴王乃增越封，赐羽毛之饰、几杖、诸侯之服，越国大悦。采葛之妇，伤越王用心之苦，乃作《若之何》诗曰：“葛不连蔓台，我君心苦命更之。尝胆不苦甘如饴，令我采葛以作丝。饥不皇食四体疲，女工织兮不敢迟。弱于罗兮轻霏霏，号素兮将献之。越王悦兮忘罪辜，吴王欢兮飞尺书。增封益地赐羽旗，几杖茵蓐诸侯仪。群臣拜舞天颜舒，我王何忧能不移？”(越王将归，有丹乌夹王而飞，故得入国，囚起望乌台。既增封，乃使大夫种赍葛布十万、甘密九档、丈笥七枚，狐皮五双，报增封之礼。) \\n 越王伐吴，国人各送其子弟于境上，作《离别相去之辞》，曰：“跞躁摧长恧兮，擢戟驭殳。所离不降兮，以泄我王气苏。三军一飞降兮，所向皆殂。一士判死兮，而当百夫。道有德兮，吴卒自屠。雪我王宿耻兮，威振八都。军伍难更兮，势如貔貅。行行各努力兮，于乎于乎！” \\n 越王既灭吴，霸诸候，号令于齐、楚、秦、晋，皆辅周室，秦厉公不如命，勾践乃选吴、越将士，西渡河，以秦人惧，自引咎，越乃还军。军人悦乐，作《河梁之诗》曰：“渡河梁兮渡河梁，举兵所伐攻秦王。孟冬十月多雪霜，隆寒道路诚难当。陈兵未济秦师降，诸侯怖惧皆恐惶。声传海内威远邦，称伯穆桓齐楚庄，天下安宁寿考长，悲去归兮河无梁。” \\n 越俗性率朴，初与人交，有礼，封土坛，祭以犬鸡，祝曰：“君乘车，我带笠。他日相逢下车揖。君担簦，我跨马，他日相逢为君下。” \\n 【赵简子鞅】　〔邯郸县，古赵国，每年三月日，空巷上简子冢。冢形如砚，世谓砚子冢。〕 \\n 赵简子南击楚，渡汉，津吏醉卧，怒，欲杀之，其女娟持楫走前曰：“妾父闻君渡不测之水，故祷江、淮之神，不胜杯酌，沉醉至此。妾愿以微躯，易父之命。”简子遂释不诛。将渡，娟攘拳操楫而请，中流发《激棹之歌》曰：“升彼河兮西观清，水扬波兮杳冥冥。祷求福兮醉不醒，诛将加兮妾心惊，罚既释兮渎乃清。妾持楫兮操其维，蛟龙助兮主将归，呼来棹兮行勿疑。”简子大悦，比归，纳为夫人。 \\n 【魏文侯斯】　〔以卜子夏、田子方、段干木为师。段干复姓，其子隐如入关，去干为段。〕 \\n 魏文侯过段干木之闾而轼之，其仆曰：“君胡为轼？”曰：“木，贤者也，安敢不轼？”其仆曰：“然则，君何不相之？”于是文侯请以为相。木不肯受，乃致禄百万，而时往馆之。国人相与诵曰：“吾君好正，段干木之敬。吾君好忠，段干木之隆。” \\n 【韩凭】　〔冢在下邳。晋时王玄象任下邳太守，好发冢。或告玄象：凭墓有一女子，近视则亡。即命发之。见一棺上有金蚕铜人数百，一女可二十岁，姿容若生，臂有金钏，斩臂取之，女复死。〕 \\n 韩凭为宋康王舍人，妻何氏，美而艳，康王夺之，囚凭于狱。何氏因作《乌鹊歌》以见志，曰：“南山有乌，北山张罗。乌自高飞，罗当奈何？”又曰：“乌鹊双飞，不乐凤皇。妾自庶人，不乐君王。”后闻凭自杀，即阴腐其衣，与王登台，自投台下，左右引衣，衣不胜手，得遗书于带中，曰：“愿以尸还韩氏，合葬。”王怒，葬青陵台，与凭冢相望。一夕，梓木生二冢上，根交枝连，又有鸟如鸳鸯，恒栖其树，朝暮悲鸣，后人谓，此禽即韩凭夫妇精魂，因名为韩凭鸟。(何氏又有《寄凭歌》曰：“其雨淫淫，河大水深，日出当心。”康王以问苏贺，贺曰：“雨淫淫，愁且思也；河水深，不得往来也；日当心，有死志也。”) \\n 【罗敷】　〔秦氏女子，邯郸人。〕 \\n 罗敷为邑人千乘王仁妻。王仁后为赵王家令，罗敷出采桑于陌上，赵王登台，见而悦之，因置酒欲夺焉。罗敷善弹筝，作《陌上桑》之歌以自明，赵王乃止。其一解云：“日出东南隅，照我秦氏楼。秦氏有好女，自名为罗敷。罗敷喜蚕桑，采我城南隅。青丝为笼系，桂枝为笼钩。头上倭堕髻，耳中明月珠。缃绮为下裙，紫绮为上襦。行者见罗敷，下担捋髭须。少年见罗敷，脱帽著肖头。耕者忘其犁，锄者忘其锄。来归相怨怒，但坐观罗敷。”其二解云：“使君从南来，五马立踟蹰。使君遣吏往，问是谁家姝？‘秦氏有好女，自名为罗敷。’‘罗敷年几何？’‘二十尚不足，十五颇有余。’‘使君谢罗敷，宁可共载不？’罗敷前置辞：‘使君一何愚！使君自有妇，罗敷自有夫。’其三解云：“东方千余骑，夫婿居上头。何用识夫婿？白马从骊驹。青丝系马尾，黄金络马头。腰中鹿卢剑，可值千万余。十五府小史，二十朝大夫。三十侍中郎，四十专城居。为人洁白皙，颇有须。盈盈公府步，冉冉府中趋。坐中数千人，皆言夫婿殊。” \\n 【冯谖】　〔即冯。孟尝君招致诸侯游士及有罪亡人，食客常数千人。谖为市义，卒蒙其力，后世以为客中翘楚。〕 \\n 冯居齐贫乏不能自存，使人属孟尝君，愿寄食门下，左右以君贱之，食以草具。居有顷，倚柱弹其剑，歌曰：“长铗归来乎，食无鱼！”左右以告孟尝君，曰：“食之，比门下之客。”居有顷，复弹其铗，歌曰：“长铗归来乎，出无车！”左右皆笑之，以告孟尝君，曰：“为之驾，比门下之车客。”于是乘其车，揭其剑，过其友曰：“孟尝君客我。”后有顷，复弹其剑铗，歌曰：“长铗归来乎，无以为家！”左右皆恶之，以为贪不知足，孟尝君问，知有母老，乃使人给其食用，无使乏。于是冯不复歌。 \\n 【赵公子胜】　〔封平原君。秦昭王遗书：“闻君高义，愿与君为十日之饮。”。〕 \\n 平原君好士，食客尝数千人。孔子之玄孙子高穿自鲁适赵，平原君与饮，强之酒，曰：“昔有遗谚：‘尧舜千钟，孔子百觚，子路嗑嗑，尚饮十’，古之圣贤无不能饮，吾子何辞？”子高曰：“穿闻贤圣以道德兼人，未闻以饮。”平原君曰：“即如先生言，则此言何生？”子高曰：“生于嗜酒者。盖其劝励采戏之辞，非实然也。”平原君欣然曰：“吾弗戏子，无所闻此雅言也。” \\n 【楚襄王横】　〔怀王子。宋玉者，屈原弟子，仕王为大夫。〕 \\n 赤帝女姚姬，未行而卒，葬于巫山之阳，号曰巫山之女。楚襄王一日与宋玉游于云梦，望高唐有云气，曰：“此何气也？”玉曰：“此所谓朝云也。昔先王游高唐，昼寝，梦一妇人，自称是巫山之女，王因幸之。去而辞曰：‘妾在巫山之阳，高丘之。旦为朝云，暮为行雨。朝朝暮暮，阳台之下。’旦朝视之，果如其言。故为立庙，号曰朝云。” \\n 楚襄王与唐勒、景差、宋玉游阳云之台，王曰：“能为寡人大言者，上座。”王因唏曰：“操是太阿剥一世，流血冲天，车不可以厉。”唐勒曰：“壮士愤兮绝天维，壮斗戾兮太山夷。”景差曰：“校士猛毅皋陶嘻，大笑至兮摧罘罳。锯牙云，犭希甚大，吐舌万里唾一世。”宋玉曰：“方地为车，圆天为盖，长剑耿耿倚天外。”王曰：“未也。”玉曰：“并吞四夷，饮枯河海，越九州，无所容止，身大四塞，愁不可长，据地分天，迫不得仰。” \\n 楚襄王既令诸大夫造《大言赋》，赋毕，宋玉受赏。王曰：“抑未备也。有能为《小言赋》者，赐之云梦之田。”景差曰：“载氛埃兮乘剽尘，体轻蛟翼，形微蚤鳞，聿遑浮踊，凌云纵身。经由针孔，出入罗巾，飘妙翩绵。乍见乍泯。”唐勒曰：“析飞糠以为舆，剖秕糟以为舟，泛然投乎杯水中，淡若巨海之洪流，绳蚋｛此月｝以顾盼，附蠛蠓而遨游，宁隐微以无准，原存亡而不忧。”又曰：“馆于蝇须，宴于毫端，烹虱胫，切虮肝，会九族而同哜，犹委余而不殚。”宋玉曰：“无内之中，微物渐生。比之无象，言之无名。蒙蒙灭景，昧昧遗形。超于太虚之域，出于未兆之庭。纤于毳末之微蔑，陋于茸毛之方生。视之则眇眇，望之则冥冥。离朱为之叹闷，神明不能察其情。二子之言磊磊皆不小，何如此之为精。”王曰：“善。”赐以云梦之田。 \\n 楚襄王好女色，宋玉为赋以讽曰：“或谓玉为人，身体容冶，口多微词，出爱主人之女，入事大王。臣身体容冶，受之二亲，口多微词，闻之圣人。臣尝出行，仆饥马疲，正值主人门开，主人翁出，妪又到市，独有主人女在。女欲置臣，堂上太高，堂下太卑，乃更于兰房之室，止臣其中。中有鸣琴焉，臣援而鼓之，为《幽兰白雪》之曲，主人之女，翳承日之华，披翠云之裘，更被白之单衫，垂珠步摇，来排臣户，为臣炊雕胡之饭，烹露葵之羹，来劝臣食，以其翡翠之钗，挂臣冠缨，臣不忍仰视。为臣歌曰：‘岁将暮兮日已寒，中心乱兮忽多言。’臣复援琴鼓之，为《秋竹积雪》之曲，主人之女又为臣歌曰：‘内怵惕兮徂玉床，横自陈兮君之旁。君不御兮妾谁怨？日将至兮下黄泉。’玉曰：‘吾宁杀人之父，孤人之子，诚不忍爱主人之女。’”王曰：“止止。寡人于此时，亦何能已。” \\n 楚襄城君始封，衣翠衣，带玉钩，履缟舄，立乎水上。大夫庄辛过而说曰：“愿把君手，可乎？”襄城君非色，不言。辛迁延称曰：“君不闻鄂君乎？乘青翰之舟，张翠盖，会钟鼓之音，越人拥楫而歌曰：‘今夕何夕兮，搴洲中流。今日何日兮，得与王子同舟。蒙羞被好兮，不訾诟耻。心几烦而不绝兮，得知王子。山有木兮木有枝，心悦君兮君不知。’于是鄂君举绣被而覆之。”襄城君乃奉手进辛。 \\n 【秦皇政】　〔虎口，日角，火目，隆鼻，鸷鸟膺，豹声，长八尺六寸，大七围，手握兵执矢。名祖龙。侯生数其淫暴，谓万万丹朱，千千桀纣。〕 \\n 始皇祠洛水，有黑头公从河中出，呼始皇曰：“来！受天之宝。”乃与群臣作歌曰：“洛阳之水，其色苍苍。祠祭大泽，倏忽南征。洛滨祷，色连三光。” \\n 初，燕太子丹质于赵，与秦皇善，秦皇即位，丹质于秦，遇之无礼，丹怒，欲归，秦皇不听，谬言曰：“乌白头，马生角，乃可。”丹仰叹，而乌既白头，马为生角。秦皇不得已，造机发之桥，欲陷丹。丹过之，桥为不发。比归，怨秦皇，必欲报之。闻卫人荆次非轲贤，使劫秦皇，次非不择日而发，太子宾客知其事者，皆白衣冠送之至易水上，高渐离击筑，次非和而歌曰：“风萧萧兮易水寒，壮士一去兮不复还。”入秦，献督亢图，左手把秦皇袖，右手椹其胸，秦皇曰：“今日之事，从子计耳，乞听琴声而死。”乃召姬人鼓琴，琴女秦曲云：“罗单衣，可掣而绝；三尺屏风，可超而越；鹿卢之剑，可负而拔。”王从其计，遂体解以徇。次非不解琴，故及于难。后渐离以击筑得幸，因以筑击杀秦皇，不中，死。 \\n 始皇二十八年，东行郡县，上泰山阳，至颠，立石颂德，风雨暴至，休大松下，因封为五松大夫。后人《咏松》云：“半依岩岫倚云端，独上亭亭耐岁寒。一事颇为清节累，秦时曾作大夫官。” \\n 始皇三十一年九月庚子，茅盈高祖，于华山中乘云驾鹤，白日升天。先是时，有巴谣歌云：“神仙得者茅初成，驾龙上升入太清。时下玄洲戏赤城，继世而往在我盈。帝若学之腊嘉平。”始皇闻谣歌而问其故，父老具对曰：“此仙人之谣歌，劝帝求长生之术。”于是始皇欣然，乃有寻仙之志，因改腊曰嘉平。(茅盈，咸阳人，得道，隐句曲，邦人因改句曲为茅君山。时盈二弟，衷为五官大夫、西河太守，固为执金吾，治句曲山，哀治常良山，盈为司命真君，东岳上卿。汉平帝元寿二年也。内法既融，外教坦平，尔乃风雨以时，五禾成熟，疾疠不起，暴害不行。父老歌曰：“茅山连金陵，江湖据下流。三神乘白鹤，各在一山头。佳雨灌畦稻，陆田亦复周。妻子保堂室，使我无百忧。白鹤翔青天，何时复来游？”) \\n 秦筑长城，起临洮，至辽东，延袤万余里，死者相属。民歌云：“生男慎勿举，生女哺用脯。不见长城下，尸骸相支柱？” \\n 始皇作骊山陵，周回跨阴盘县界，水背陵，鄣使东西流，运大石于渭北，民怨之，作《甘泉之歌》云：“运石甘泉口，渭水不敢流。千人唱，万人讴，金陵余石大如区。”(是年作阿房宫，以磁石为门，怀刃者辄止之。又起云明台，子时兴工，午时已毕，谓之子午台。) \\n 始皇既坑儒焚典，遂欲发孔子墓，取诸经传。先是，孔子将死，遗秘书悬瓮中，始皇登孔子台，上床启瓮，得丹书，曰：“后世一男子，自称秦始皇，登我堂，上我床，颠倒我衣裳，至沙丘而亡。”怒而发冢。及达沙丘，令修别路，见一群小儿，辇沙为阜，问云沙丘，从此得病。葬之日，匠人作机巧者，生闭墓中。(孔子卒，戒门人作虚墓十间，及始皇发墓，至十间，有鬼出，逐之，过曲阜十八里没，掘之不得，因名白兔沟。) \\n 优旃者，秦倡侏儒也，尝侍始皇，立殿上。秦法重，非有诏不得辄移足，时天寒雨甚，武士被立庭中，优旃欲救之，戏曰：“被郎，汝虽长，雨中立；我虽短，殿上幸无湿。”始皇闻之，乃令徙立庑下。 \\n 秦二世立，欲漆其城，优旃曰：“佳哉漆城！光荡荡。寇来不得上。”二世以其故止。 \\n 【西楚霸王籍】　〔《汉书·项籍传》：“羽学书不成，去；学剑又不成，去。”去者，罢弃之意。李谓：“学书学剑，皆以不成而弃去。”少微江氏节其字，谓“学书不成，去学剑，又不成”遂使学者例以“去学剑”为句，误甚。〕 \\n 项王有美人名虞，常幸从，有骏马名骓，常骑之。及军壁垓下，诸侯兵围之数重，夜闻四面皆楚歌，乃悲歌慷慨，自为诗歌数阙。歌云：“力拔山兮气盖世，时不利兮骓不逝。骓不逝兮可奈何！虞兮虞兮奈若何？”美人和云：“汉兵已略地，四面楚歌声。大王意气尽，贱妾何聊生？”项王泣数行下。虞姬乃请剑自刎。(虞姬葬处，生草能舞，人呼为虞美人草。) \\n 【齐王横】　〔田儋，狄人也。从弟田荣，荣弟田横，皆豪强，能得人。兄弟三人更王。〕 \\n 秦末，田横自立为齐王，后居海岛。汉有天下，召横，至千户乡自刭。从者闻之不敢哭，为挽歌歌之云：“薤上朝露何易？露明朝更复落。人死一去何时归？”又云：“蒿里谁家地？聚敛精魂无贤愚。鬼伯一何相催促？人命不少相踟蹰。”(今之挽歌自横始。武帝时，李延年分为二曲，“薤露”送王公贵人，“蒿里”送士大夫庶人。) \\n  \\n 　 \\n  \\n   \\n  "}
{"章节": "卷三·汉", "正文": "　 \\n 卷三·汉 \\n 　 \\n 【高帝邦】　〔字季。日角、龙眼、牛胸、龟背。姓卯金刀。太上皇微时，游山泽间，有冶铸曰：“为天子铸剑。若得腰间佩刀杂治，即成神器，可以克天下。昴星精为辅，以歼三骨。”太上曰：“此物名匕首。”遂解投烟焰中。剑成，授太上。以赐季。按：萧何为昴星，项羽、陈胜、胡亥为三骨。季又以始皇三十四年于南山得一铁剑，长三尺，小篆书铭曰：“赤霄。”及贵常服之。此即斩白蛇之剑也。〕 \\n 高帝母媪尝息大泽之陂，梦与神遇，是时雷电晦冥，太公往视，则见交龙于上，已有娠，遂产帝。《帝命验》曰：“贼起蜚，卯生虎。”贼起蜚，始皇立也，卯，刘字之别。始皇立而刘生。(太公名カ，字执嘉。) \\n 高帝七年，自将兵三十万击韩王信。帝先至平城，步兵未尽到，冒顿纵精兵三十余万围帝于白登七日。汉兵中外不得救饷。樊哙时为上将军，不能解围。天下皆歌之曰：“平城之下亦诚苦，七日不食不能彀弩。”后用陈平秘计得免。 \\n 高帝十二年，帝自击黥布，还过沛，留置酒沛宫，悉召故人父老子弟佐酒，发沛中儿，得百二十人，教之歌，酒酣，帝击筑自歌曰：“大风起兮云飞扬，威加海内兮归故乡，安得猛士兮守四方！”令儿皆和习之，帝乃起舞，慷慨伤怀，泣数行下。 \\n 四皓者，皆河内轵人，一曰东园公，二曰角里先生，三曰绮里季，四曰夏黄公。秦时政虐，乃退而作歌曰：“莫莫高山，深谷逶迤。晔晔紫芝，可以疗饥。唐虞世远，吾将何归？驷马高盖，其忧甚大。富贵之畏人，不如贫贱之肆志。”因共入商雒，隐地肺山。及秦败，高帝屡征之，不至。后帝欲废太子，立戚夫人子赵王如意。吕后用留侯计，币召四皓，同太子入朝。帝大惊，指示戚姬曰：“我欲易之。彼四人为之辅，羽翼已成，难动摇矣。”姬涕泣，上曰：“汝为我楚舞，吾为若楚歌。”歌曰：“鸿鹄高飞兮，一举千里。羽翼已就兮，横绝四海。横绝四海兮，当可奈何？虽有缴兮，尚安所施？”歌阕罢酒，竟不易太子。 \\n 戚夫人，即定陶戚姬也。高帝宠之，特与同临宫中百子池，生赵隐王如意。惠帝立，吕后为皇太后，乃令永巷囚戚夫人，髡钳，衣赭衣，令舂。戚夫人舂且歌曰：“子为王，母为虏。终日舂薄暮，常与死为伍。相离三千里，当谁使告汝？”太后闻之大怒，曰：“乃欲倚女子邪？”召赵王鸩之。戚夫人遂有人彘之祸。 \\n 赵幽王友，高帝诸姬子也。初封淮阳王，吕后杀赵王如意，徙友为赵王。友以诸吕女为后，不爱，爱它姬。诸吕女谗于太后，太后怒，召赵王，置邸，令卫围守之。赵王饿，乃作歌，遂幽死。其歌曰：“诸吕用事兮，刘氏微。迫胁王侯兮，强授我妃。我妃既妒兮，诬我以恶。谗女乱国兮，上曾不寤。我无忠臣兮，何故弃国？自泱中野兮，苍天与直！于嗟不可悔兮，宁早自贼？为王饿死兮，谁者怜之？吕氏绝理兮，托天报仇！” \\n 【张良】　〔天驷房星之神曰王良，故字子房。尧时，有五星自天而，一是土之精，坠谷城山下，其精化为圯桥老人，以兵书授子房。佐汉功成。求于谷城山下，得黄石焉。子房解形于世，其家葬其衣冠与黄石，占者常见墓上黄气高数十丈。赤眉之乱，人发其墓，但见黄石枕，化而飞去。〕 \\n 汉初，有四五小儿路上群戏，一儿歌云：“着青裙，入天门，揖金母，拜木公。”时人皆不识，唯张子房知之，乃往拜焉。曰：“此乃东王公之玉童也。仙人得道升天，当揖金母而拜木公。自非冲虚登真之子，莫知其津。木公亦云东王父，亦云东王公。” \\n 张子隐商山，与四皓为云外之友。定太子时，有应曜者，隐于淮阳山中，与四皓俱徵，曜独不至，时人语曰：“商山四皓，不如淮阳一老。” \\n 留侯有《尼父赞》曰：“岩岩孔圣，异代称杰。量合乾坤。明参日月。” \\n 张赞，留侯七世孙也。初居吴县相人里，时人谚曰：“相里张，多贤良。积善应，子孙昌。” \\n 【夏侯婴】　〔为沛厩司御，每送客还，过高帝语，未尝不移日。尝为滕令，故号滕公。及曾孙颇尚主，主随外家孙，号孙公主，故滕公子孙重为孙氏。〕 \\n 夏侯婴薨，求葬东都门外，公卿送丧，驷马不行，踣地悲鸣，使人掘马蹄下，得石椁，其铭曰：“佳诚郁郁三千年，见白日。于嗟！滕公居此室。”乃葬斯地，谓之马冢。 \\n 【淮南厉王长】　〔高帝第四子也。子安袭封淮南王，著书，号曰鸿烈。以父讳长，所著诸“长”字皆曰“修”。〕 \\n 厉王长母赵氏女，为赵王张敖美人。高帝讨韩信，还过赵，赵王献美女，赵氏女得幸，有身。赵王不敢内之于宫，为筑舍于外。及贯高等谋反，发觉，并逮治王，赵美人亦坐系吏，以其得幸有身闻上，上方怒赵王，未理。美人弟兼因辟阳侯审食其言之吕后，吕后妒，弗肯白。及美人生男，恚而自杀。吏奉男诣上，上悔之，封以为淮南五。王早失母，附吕后，而常怨食其，以为不强争之，使其母恨而死。文帝即位，王骄蹇不奉法。三年入朝，往见食其，自袖铁椎椎杀之，驰走阙下，肉袒谢罪。上伤其志，为亲赦弗治。还归国，益骄。乃命载以辎车，处蜀严道邛邮，长不食而死。民作歌曰：“一尺缯，好童童；一升粟，饱蓬蓬。兄弟二人不能相容。”帝闻之，乃追尊淮南王为厉王，置园如诸侯仪。 \\n 淮南王安好道书及方术之士。正月上辛，有八老公诣门求见，须眉皆皓白。王使阍人自以其老难问之，八公乃更形为童子，年可十四五，角髻青丝，色如桃花，王闻，跣而迎，登思仙之台，盛礼设乐以享，八公援琴而弦歌曰：“煌煌上天，照下土兮；知我好道，公来下兮。公将与予，生毛羽兮；超腾青云，蹈梁甫兮。观见瑶光，过北斗兮；驰乘风云，使玉女兮。含精吐气，嚼芝草兮；悠悠将将，天相保兮。”歌阕，八童子乃复为老人，告王曰：“吾一人能望致风雨，立起云雾，画地为江河，撮土为山岳；一人能崩高山，塞深泉，收虎豹，召致蛟龙，使役鬼神；一人能分形易貌，坐存立隐，蔽六军，白日为暝；一人能乘云步虚，越海凌波，出入无间，呼吸千里；一人能入火不灼，入水不濡，刃射不中，冬冻不寒，夏曝不污；一人能干变万化，恣意所为，禽兽草木，万物立成，移山驻流，行宫易室；一人能煎泥成金，凝铅为银，驾龙浮于太清之上。”安乃日夕朝拜，各试所言，种种异术，无有不效。遂授王《丹经》三十六卷。药成，未及服，而郎中雷被与伍被共诬称安谋反，天子使宗正持节治之，八公谓安曰：“可以去矣，此乃是天之发遣王。王若无此事，日复一日，未能去世也。”八公使安登山大祭，埋金于地，即白日升天。时人传八公、安临去时，余药置在中庭，鸡犬舐之，尽得升天，故鸡鸣天上，犬吠云中云。(伍被，楚人，以才学为淮南中郎。是时淮南养士数千人，高材者有八，曰：苏非、李尚，左吴、田由、雷被，伍被、毛被、进昌，号曰八公，而伍被为冠首。按：雷被、伍被并在八公之列，乃诬安反者，欲引与俱去耳。) \\n 淮南王安既与八公相携俱去，莫知所往，淮南小山之徒思恋不已，乃作《淮南王曲》云：“淮南王，自言尊，百尺高楼与天连。后园凿井银作床，金瓶素井汲寒浆。汲寒浆，饮少年，少年窈窕何能贤？扬声悲歌音绝天。我欲渡河河无梁，愿化双黄鹄，还故乡。还故乡，入故里，徘徊故乡，苦身不已。繁舞寄声无不泰，徘徊桑梓游天外。” \\n 【梁孝王武】　〔文帝第二子。初封代王，用贾谊策，徙王梁。广睢阳城七十里，大治宫室，作曜华宫，筑兔园，园中有百灵山，有肤寸石，落猿岩，栖龙岫；又有雁池，池间有鹤洲、凫渚；为复道，自宫连属于平台，三十余里。平台亦名吹台，后有繁氏居其侧，里人呼为繁台。〕 \\n 梁孝王游忘忧馆，集诸游士，各使为赋，枚乘赋柳，路乔如赋鹤，公孙诡赋文鹿，邹阳赋酒，公孙乘赋月，羊胜赋屏风，韩安国作《几赋》不成，邹阳代作。阳、安国罚酒三升。赐乘、乔如绢，人五匹。乘《柳赋》云：“忘忧之馆，垂条之木。枝逶迟而含紫，叶萋萋而吐绿。出入风云，去来羽族。既上下而好音，黄衣而绛足。蜩螗厉音，蜘蛛吐丝。阶草漠漠，白日迟迟。于嗟细柳，流乱轻丝。君王渊穆其度，御群英而玩之，小臣瞽聩，与此陈词。于嗟乐兮！于是樽盈缥玉之酒，爵献金浆之醪。庶羞千族，盈满六庖。弱丝清管，与风霜而共雕。枪钅皇啾唧，萧条寂寥。隽英旄，列襟联袍。小臣莫效于鸿毛，空衔鲜而嗽醪。虽复河清海竭，终无增景于边撩。”乔如《鹤赋》云：“白鸟朱冠，鼓翼池干。举修距而跃跃，奋皓翅之翘翘。宛修颈而顾步，啄沙碛而相欢。岂忘赤霄之上，忽池而盘桓。饮清流而不举，食稻梁而未安。故知野禽野性，未脱笼樊。赖吾王之广爱，虽禽鸟兮抱恩。方腾骧而鸣舞，凭朱槛而为欢。”公孙《月赋》云：“月出皎兮，君子之光。鸡舞于兰渚，蟋蟀鸣于西堂。君有礼乐，我有衣裳。猗嗟明月，当心而出。隐员岩而以钩，蔽修堞而分镜。既少进以增辉，遂临庭而高映。炎日匪明，皓壁非净。躔度运行，阴阳以正。文林辩囿，小臣不佞。”羊胜《屏风赋》云：“屏风合匝，蔽我君王。重葩累绣，沓壁连璋。饰以文锦，映以流黄。画以古烈，昂昂。蕃后宜之，寿考无疆。” \\n 【苏眈】　〔桂阳人。文帝时得道。少以至孝著称，母食欲得鱼羹，眈出湖州市买，去家一千四百里，俄顷便返，眈叔父为州吏，于市见眈，因书还家，家人大惊。既而辞母仙去。预为植橘凿井，及郡人大疫，但食一橘叶，饮一泉水，即愈。〕 \\n 苏仙公一日白母，道果已圆，升举有日。忽有数十白鹤降于门，遂升云汉而去。后一鹤降郡屋，郡僚子弟弹之，鹤以爪攫楼板，若书字焉，其辞曰：“乡原一别重来，事非甲子不记。陵谷迁移，白骨蔽野，青山旧时。翘足高屋，下见群儿。我是苏仙，弹我何为？翻身云外，却返吾居。” \\n 【丁令威】　〔辽东人。辽东诸丁谱载：令威，汉初学道得仙。〕 \\n 丁令威少随师学，得仙道，分身任意所欲。辽东城门有华表柱，令威常暂归，化为白鹤，集柱头，时有少年举弓欲射之，鹤乃飞，徘徊空中而言曰：“有鸟有鸟丁令威，去家千岁今来归。城郭如故人民非，何不学仙离冢垒？”言毕，遂高上冲天。 \\n 【陶安公】。〕 \\n 陶安公，六安铸冶师也。数行火，火一旦散上行，紫色冲天，安公伏冶下求哀。须臾，朱雀止冶上，曰：“安公安公！冶与天通。七月七日，迎汝以赤龙”至期赤龙到，大雨，而安公骑之东南上。 \\n 【窦玄】。〕 \\n 窦玄状貌绝异，天子使出其妻，妻以公主。妻悲怨，寄书云：“弃妻斥女，敬白窦生：卑贱鄙陋，不如贵人。妾日以远，彼日以亲。何所控诉，仰呼苍！悲哉窦生！衣不厌新，人不厌故。悲不可忍，怨不可去。彼独何人，而居斯处？”又歌云：“茕茕白兔，东走西顾。衣不如新，人不如故。”时人怜而传之，亦名艳歌。 \\n  \\n 　 \\n  \\n   \\n  "}
{"章节": "卷四·汉", "正文": "　 \\n 卷四·汉 \\n 　 \\n 【武皇帝彻】　〔景帝梦神女捧日以授王夫人，吞之而生帝。又梦高祖谓己曰：“王美人得子，可名为彘。及生帝，因名焉。七岁立为太子，上曰：“彘者，彻也。”因改名彻。〕 \\n 帝行幸河东，祠后土，顾视帝京，忻然中流，与群臣饮宴，帝欢甚。乃自作《秋风辞》云：“秋风起兮白云飞，草木黄落兮雁南归。兰有秀兮菊有芳，怀隹人兮不能忘。泛楼船兮济汾河，横中流兮扬素波。箫鼓鸣兮发棹歌，欢乐极兮哀情多，少壮几时兮奈老何！” \\n 元狩初，南阳新野有暴利长遭刑，屯田于敦煌郡，郡有渥洼水，利长数于水旁见群马，中有奇者，与凡马异，来饮此水。利长先作土偶持勒半于水旁，马玩习久之，代士偶持勒半，收得其马，献之，欲神异此马，云：“从水中出。”帝次以为《天马之歌》，曰：“太一贡兮天马下，沾赤汗兮沫流赭。骋容与兮世万里，今安匹兮龙为友。” \\n 大宛国有山高，其上有马，不可得，乃取五色母马置其下，与交生驹，皆汗血，因号天马，一日可致千里。帝伐大宛得之，作歌曰：“天马徕兮从西极，经万里兮归有德。承灵威兮降外国，涉流沙兮四夷服。” \\n 李延年，中山故倡也。坐法腐刑，给事狗监中，善歌，为新变声，帝甚爱之，尝侍上，起舞歌曰：“北方有佳人，绝世而独立。一顾倾人城，再顾倾人国。宁不知倾城与倾国，佳人难再得！”上叹息曰：“世岂有此人乎？”平阳公主因言廷年有女弟，上召见之，实妙丽善舞，由是得幸，是为李夫人。时人语曰：“一雌复一雄，双飞入紫宫。” \\n 淮南王安招方术之士，皆谓神仙，上闻而喜，于是方士自燕、齐至者数千人。齐人李少翁，年二百余岁，色若童子，拜为文成将军，岁余，术未验，上渐厌倦，会李夫人死，上甚思悼之，少翁云：“能致其神。”乃夜张帐，明烛，陈酒食，令上居他帐中。遥见李夫人，不得就视，上愈益想之，乃作赋曰：“美联娟以修娉兮，命天绝而弗长。饰新宫以延伫兮，泯不归乎故乡。惨郁郁其闷感兮，处幽隐而怀伤。税余马于山椒兮，掩修夜之不阳。”又为作诗，令乐府诸音家弦歌之，《诗》曰：“是邪非邪？立而望之，偏何姗姗其来迟！”(初帝深嬖李夫人，死后，常思梦之，或欲见夫人。帝貌憔悴，嫔御不宁。诏李少君与之语，曰：“朕思李夫人，其可得乎？”少君曰：“可遥见，不可同帷幄。暗海有潜英之石，其色青，轻如毛羽，寒盛则石温，暑盛则石冷，刻为人像，神悟不异真人。”帝曰：“此石像可得否？”少君曰：“愿得楼船，巨力个人，能浮水登木，皆使明于道术，赍不死之药。”乃至暗海。经十年而还。昔之去人，或升云不归，或托形假死，获反者四五人。得此石，即命工人依先图刻作夫人形。刻成，置于轻纱幔里，宛若生时。帝大悦，问少君曰：“可得近乎？”少君曰：“譬如中宵忽梦，而昼可得近观乎？此石毒，宜远望，不可逼也。勿轻万乘之尊，惑此精魅之物。”帝乃从其谏。见夫人毕，少君乃使舂此石人为丸，服之，不复思梦。乃筑灵梦台，岁时祀之。) \\n 帝思怀李夫人。时始穿昆灵之池，汛翔禽之舟，帝自造歌曲，使女伶歌之。时日已西倾，凉风激水，女伶歌声甚遒，因赋《落叶哀蝉曲》曰：“罗袂兮舞声，玉墀兮尘生。虚房冷而寂寞，落叶依于重扃。望彼美之女兮，安得感余心之未宁？”帝闻唱动心，闷闷不自支持，命龙膏之灯以照舟内，悲不自止。亲侍者觉帝容色愁怨，乃进洪梁之酒，酌以文螺之卮。帝饮三爵，色悦心欢，乃诏女伶出，侍帝息于延凉室，卧梦李夫人授帝蘅芜之香，帝惊起，而香气犹著衣枕，历月不歇。帝弥思求，终不复见，涕泣洽席。遂改延凉室为遗芳梦室。(钟山有香草，东方朔献帝，怀之即梦见李夫人，名怀梦草。) \\n 车子候者，扶风人。武帝爱其清净，稍迁其位至侍中，一朝语家云：“我今补仙官，此春应去，至夏中当暂还。还少时复去。”如其言。帝思之，乃作歌曰：“嘉幽兰兮延秀，蕈妖淫兮中溏。华斐斐兮丽景，风裴徊兮流芳。皇天兮无慧，至人逝兮仙乡。天路远兮无期，不觉涕下兮沾裳。” \\n 元鼎初，帝作柏梁台成，至元封初，诏群臣，有能为七言诗，乃得上坐。帝首倡云：“日月星辰和四时。”梁孝王武云：“骖驾驷马从梁来。”大司马霍去病云：“郡国士马羽林材。”丞相石庆云：“总领天下诚难治。”大将军卫青云：“和抚四夷不易哉。”御史大夫倪宽云：“刀笔之吏臣执之。”太常周建德云：“撞钟伐鼓声中诗。”宗正刘安国云：“宗室广大日益滋。”卫尉路博德云：“周卫交戟禁不时。”光禄勋徐自为云：“总领从宗柏梁台。”廷尉杜周云：“平理清谳决嫌疑。”大仆公孙贺云：“修饰舆马待驾来。”大鸿胪壶充国云：“郡国吏功差次之。”少府王温舒云：“乘舆御物主治之。”大司农张成云：“陈粟万石扬以箕。”执金吾中尉豹云：“徼道宫下随讨治。”左冯翊盛宣云：“三辅盗贼天下危。”左扶风李成信云：“盗阻南山为民灾。”京兆尹云：“外家公主不可治。”詹事陈掌云：“椒房率更领其材。”典属国云：“蛮夷朝贺常会期。”大匠云：“柱开薄栌相枝持。”大官令云：“枇杷橘粟桃李梅。”上林令云：“走狗逐兔张罘罳。”郭舍人云：“啮妃女唇甘如饴。”东方朔云：“迫窘诘屈几穷哉！”(帝又于望鹤台西起俯月台，台下穿影娥池。每登台眺月，影入池中，使宫人乘舟，笑弄月影，因名影娥池，亦曰眺蟾台。) \\n 元鼎间，郅支国贡马肝石百斤，长以水银，纳玉函中，金泥封其上。此石半青半白，碎之和丸转丹，每吞一丸，弥年不饥渴，以之拭发，白皆黑。帝常坐群臣于甘泉殿，有发白者以此拭之，应手皆黑。是时公卿语曰：“不用作方伯，唯愿拭马肝石。” \\n 元封初，帝既封禅，乃发卒数万人塞瓠子决河。还自临祭，湛白马、玉璧，令群臣从官皆负薪塞决河。时东郡烧草，以故薪少，乃下淇园之竹以为楗。上既临河决，悼其功之不就，为作歌诗二章，于是，卒塞瓠子，筑宫其上，名曰宣防。歌曰：“瓠子决兮将奈何？浩浩洋洋兮虑殚为河。殚为河兮地不得宁，功无已时兮吾山平。吾山平兮钜野溢，鱼弗郁兮柏冬日。正道驰兮离常流，蛟龙骋兮放远游。归旧川兮神哉沛，不封禅兮安知外为。我谓河伯兮何不仁，泛滥不止兮愁吾人。啮桑浮兮淮泗满，久不返兮水维缓。”又曰：“河汤汤兮激潺，北渡回兮迅流难。搴长茭兮湛美玉，河伯许兮薪不属。薪不属兮卫人罪，烧萧条兮噫乎何以御水！馈林竹兮楗石，宣防塞兮万福来。” \\n 元封中，帝遣江都王建女细君为公主，以妻乌孙王昆莫。公主至其国，自治宫室，居岁时，一再与昆莫会，置酒饮食。昆莫年老，言语不通，公主悲，乃自作歌云：“吾家嫁我兮天一方，远托异国兮乌孙王。穹庐为室兮毡为墙，以肉为食兮酪为浆。居常土思兮心内伤，愿为黄鹄兮归故乡。” \\n 大初二年，大月氏国贡双头鸡，四足一尾，鸣则俱鸣。武帝置甘泉故馆，更以余鸡混之，得其种类而不能鸣。谏者曰：“诗云‘牝鸡无晨’。今雄类不鸣，非吉祥也。”帝乃送还西域。行至西关，鸡反顾汉宫而哀鸣。谣言曰：“三七末世，鸡不鸣，犬不吠。宫中荆棘乱相系，当有九虎争为帝。”至王莽篡位，将军有“九虎”之号。其后，丧乱弥多，宫掖中生蒿棘，家无鸡鸣犬吠。 \\n 武帝崩后，忽见形，谓陵令薛平曰：“我虽失势，犹为汝君，奈何令吏卒上吾陵磨剑乎？”因不见。推陵旁，果有方石可为砺，吏卒常盗磨刀剑。霍光欲斩之，张安世曰：“神道茫昧，不宜为法。”故阮公《咏怀》诗曰：“失势在须臾，带剑上吾丘。” \\n 【董仲舒】　〔广川人。汉未有董永者，性至孝，贷主人万钱葬父，许身为奴，道遇一女，求为妻，同造主人，织缣三百，一月而毕。辞永去曰：“我天之织女也。”生一子名仲，深于天文术数之学。后乃讹仲为仲舒。天女嫁永，事本虚诞，而仲舒为永子，尤妄，不可不辨。仲舒没，门人过其墓，皆下马，谓之下马陵，语讹为虾蟆陵。〕 \\n 董仲舒尝下帷独咏，忽有客来诣，风姿音气，殊为不凡，与论《五经》，究其微奥，仲舒素不闻有此人，而疑其非常客。又曰：“欲雨。”仲舒因此戏之曰：“巢居知风，穴居知雨。卿非狐狸，即是鼷鼠。”客闻此言，色动形坏，化成老狐，蹶然而走。 \\n 后汉钟离意为孔子修车入庙，拭几席、剑履。张伯除堂下草，土中得壁七，怀其一，埋其六。床下有悬瓮，问户曹，曰：“夫子丹书。”发之，得素书，云：“后世修吾书，董仲舒；护吾车，拭吾履，发吾笥，会稽钟离意；璧有七，张伯怀其一。” \\n 【东方朔】　〔小名曼倩。父张夷，字少平，年二百岁，颜若童子。夷死，母田氏寡居，梦太白星临其上，固有妊，叹曰：“无夫而妊，人将弃我。”乃移向代都东方里为居，五月旦生朔，因以所居里为氏，朔为名。或云：“朔生三日而田氏死，邻母收养之，时东方始明，因以姓焉。朔生而目如悬珠，齿如编贝，东郡献短人，呼朔至，曰：“王母种桃，三千年一开花，三千年一结子，此儿不良，三偷之矣。”俗云：“朔是太白星精，黄帝时为风，尧时为务光子，周时为老聃，在越为范蠡，在齐为鸱夷子皮。”又有言：“朔是岁星之精。岁星，东方木星也。朔死，岁星陨。朔娶神君姒宛若为小妻，生子三人，与朔俱死。”。〕 \\n 武帝尝使诸数家射覆，东方朔自赞曰：“臣尝受《易》，请射之。”射连中。时有幸倡郭舍人，滑稽不穷，常侍左右，曰：“朔狂，幸中耳，非至数也。臣愿令朔复射。朔中，臣榜百；朔不能中，臣赐帛。”乃覆树上寄生，令朔射之。朔曰：“是窭数也。”舍人曰：“果知朔不能中也。”朔曰：“生肉为脍，乾肉为脯，着树为寄生，盆下为窭数。”上令倡监榜舍人，舍人不胜痛，呼［B17K］，朔笑之曰：“咄！口无毛，声敖敖，尻益高。”舍人恚曰：“朔擅诋欺天子从官，当弃市。”上问朔何故诋之，对曰：“臣与为隐耳。”上曰：“隐云何？”朔曰：“夫口无毛者，狗窦也；声敖敖者，乌哺っ也；尻益高者；鹤俯啄也。”舍人不服，因曰：“臣愿复问朔隐语，不知，亦当榜，”即妄为谐语曰：“令壶龃，老柏涂，伊优亚，犭示牛牙。何谓也？”朔曰：“令者，命也；壶者，所以盛也；龃者，齿不正也；老者，人所敬也；柏者，鬼之廷也；涂者，渐如径也；伊优亚者，辞未定也；犭示牛牙者，两犬争也。”舍人所问，朔应声辄对，变诈钅逢出，莫能穷者，左右大惊。上以朔为常侍郎，遂得爱幸。 \\n 郭舍人复谓朔曰：“愿问一事。‘客从东方，且歌且行。不从门入，逾我垣墙。游戏中庭，上入殿堂。击之拍之，死者穰穰。格斗而死，主人不伤。’是何物也。”东方朔曰：“利啄细身，昼匿出昏，嗜肉恶灯，指掌所扪。臣朔愚戆，名之曰蚊。” \\n 武帝游上林，见一好树，问东方朔，曰：“名善哉。”帝阴使人识其树，后数岁复问朔，朔曰：“名为瞿所。”帝曰：“朔欺久矣。名与前不同，何也？”朔曰：“夫大为马，小为驹；长为鸡，小为雏；大为牛，小为犊；人生为儿，长为老且。昔为善哉，今为瞿所。长少死生，万物败成，岂有定哉？”帝乃大笑。 \\n 上林尝献枣，上以杖连击未央前殿槛，再叱而呼曰：“朔来，朔来！先生知此筐中何物？”朔曰：“上林献枣，四十九枚。”上曰：“何以知之？”对曰；“呼臣者，上也，以杖击槛而下者，两木林也；来来者，枣也；叱叱者，四十九也。”上大笑，赐帛十匹。 \\n 【司马相如】　〔字长卿，小字犬子，以慕蔺相如，故名。初往蜀郡，过升仙桥，题其柱曰：“大丈夫不乘驷马车，不复过此桥。”后果乘驷马归。将献赋，梦一黄衣翁谓之曰：“可为《大人赋》。”遂作《大人赋》以献。赐锦四匹。长安有庆虬之者，亦善为赋，尝为《清思赋》，时人不之责，托以相如所作，遂大见重于世。〕 \\n 司马相如与临邛令王吉相善，往舍都亭。临邛中富人卓王孙为具召之，并召令，酒酣，令前奏琴，曰：“窃闻长卿好之，愿以自娱。”相如辞谢，为鼓一再行，其词曰：“凤兮凤兮归故乡，遨游四海求其皇。时来遇兮无。所将，何悟今夕兮升斯堂。有艳淑女在闺房，室迩人遐毒我肠。何缘交颈为鸳鸯？胡颉颃兮共翱翔。”“凤兮凤兮从我栖，得托孳尾永为妃。交情通体心和谐，中夜相从知者谁？双翼俱起翻高飞，无感我思使余悲。”是时卓王孙有女文君新寡，故相如缪与令相重而以琴心挑之。文君窃从户窥，心悦而好之。既罢，相如乃使人重赐文君侍者通殷勤，文君夜亡奔相如，相如乃与驰归成都。居贫愁懑，以所著裘就市人阳昌贳酒，与文君为欢。既而文君抱颈而泣曰：“我平生富足，今乃以衣裘贳酒，盍归临邛，从昆季假贷，犹足为生。”相如乃俱至临邛，置酒舍，令文君当垆，相如亲著犊鼻涤器，以耻王孙。王孙果以为病，乃厚给文君。 \\n 文君姣好，眉色如望远山，脸际常若芙蓉，肌肤柔滑如脂，十七而寡，为人放诞风流，故悦长卿之才而越礼焉。及长卿将聘茂陵人女为妾，文君作《白头吟》以自绝，长卿乃止。其辞曰：“皑如山上雪，皎若云间月。闻君有两意，故来相决绝。”“今日斗酒会，明旦沟水头。喋躞御沟上，沟水东西流。”“凄凄重凄凄，嫁娶不须啼。愿得一心人，白首不相离。”“竹竿何袅袅，鱼尾何。男儿重意气，何用钱刀为？” \\n 文君与相如书曰：“春华竞芳，五色凌素，琴尚在御，而新声代故。锦水有死，汉宫有木。彼物而亲，嗟世之人兮，瞀于淫而不悟。”再与书曰：“朱弦断，明镜缺。朝露，芳颜歇。白头吟，伤离别。努力加餐，毋念妾。锦水汤汤，与君长诀。” \\n 长卿素有消渴疾，乃还成都，悦文君之色，遂以发痼疾，乃作《美人赋》，欲以自刺，而终不能改，卒以此疾至死。文君为诔曰：“嗟嗟夫子兮通儒，少好学兮综群书。纵横剑伎兮英敏有誉，尚慕往哲兮更名相如。落魄远游兮赋《子虚》，毕尔壮志兮驷马高车。忆昔初好兮雍容孔都，怜才仰德兮琴心两娱。永托为妃兮不耻当垆，生平浅促兮命也难扶。长夜思君兮形影孤，步中庭兮霜草枯。雁鸣哀哀兮吾将安如？仰天太息兮抑郁不舒。诉此凄恻兮畴忍听予，泉穴可从兮愿殒其躯。” \\n 【灌夫】　〔颍川人。初，魏其侯窦婴失势，宾客衰，独夫不去，婴乃厚遇之，相引为重。〕 \\n 灌夫不好文学，喜任侠，诸所与交通，无非豪杰大猾，家累数千万，食客日数十百人，陂池田园，宗族宾客，为榷利横颍川。颖川儿歌之曰：“颍水清，灌氏宁。颍水浊，灌氏族。”夫刚直使酒，数因醉忤丞相田，乃奏案夫家属暴横，得弃市罪，族诛。 \\n 【韩嫣】　〔字王孙。武帝为胶东王时与相爱，后出入永巷不禁，以奸闻，赐死。〕 \\n 韩嫣好弹，以金为丸，一日所失者十余，长安语曰：“苦饥寒，逐弹丸。”京师儿童每闻嫣出弹，辄随之，望丸所落，便拾取焉。 \\n  \\n 　 \\n  \\n   \\n  "}
{"章节": "卷五·汉", "正文": "　 \\n 卷五·汉 \\n 　 \\n 【昭帝弗陵】　〔武帝巡狩，过河间，有紫青气自地属天，望气以为其下当有奇女，天子之祥。上使求之，见一女子在空馆中，姿貌殊绝，两手勾拳，数十人劈之，莫能舒，上自披手，手即伸。由是得幸，号拳夫人，居钩弋宫。解黄帝、素女之术，大有宠，有娠十四月而产帝。〕 \\n 始元元年，黄鹄下建章宫太液池中，群臣以为瑞，上寿称贺，帝为歌曰：“黄鹄飞兮下建章，羽肃肃兮行跄跄，金为衣兮菊为裳。唼喋荷荇，出入芜葭(音臧)。自顾菲薄，愧尔嘉祥。”是时帝初即位，年九岁。 \\n 始元元年，帝穿淋池，广千步，中植分枝荷，一茎四叶，状如骈盖，日照则叶低荫根，若葵之卫足也，名曰：“低光荷。”实如玄珠，可以饰佩。花叶杂萎，芬芳之气，彻十余里。食之，令人口气常香。宫人贵之，每游宴出入，必皆含嚼。或剪以为衣，或折以蔽日，以为戏弄。帝时命水嬉，以文梓为船，木兰为拖，刻飞鸾翔，饰于船首，随风轻漾，毕景忘归，乃至通夜。使宫人歌曰：“商秋素景泛洪波，挥纤手兮折芰荷。凉风凄凄扬棹歌。云光开曙月低河。万岁为乐岂云多？”帝大悦，因起游商台于池上。(池中又有倒生菱，茎如乱丝，一花十叶，根浮水上，实沉泥里，泥如紫色，谓之“紫泥菱。”食之，令人不老。) \\n 燕刺王旦自以为帝兄不得立，乃与盖长公主、上官桀等谋废帝，事觉，王忧懑，置酒万载宫，会宾客群臣妃妾坐饮。王自歌云：“归空城兮，狗不吠，鸡不鸣。横术何广广兮，固知国中之无人。”华容夫人起舞而续歌云：“发纷纷兮渠，骨籍籍兮亡居。母求死子兮，妻求死夫，徘回两渠间兮，君子将安居？”歌毕，坐者皆泣。天子使使者赐玺书，王以绶自绞，夫人随旦自杀。 \\n 【苏武】　〔字子卿。天汉初，使匈奴，留十九年。始以强壮出，及归，须发尽白。〕 \\n 苏武初使匈奴时，作诗留别妻云：“结发为夫妻，恩爱两不疑。欢娱在今夕，燕婉及良时。征夫怀往路，起视夜何其。参辰皆已没，去去从此辞。行役在战场，相见未有期。握手一长叹，泪为生别滋。努力爱春华，莫忘欢乐时。生当复来归，死当长相思。”妻答诗云：“与君结新婚，宿昔当别离。凉风动秋草，蟋蟀鸣相随。冽冽寒蝉吟，蝉吟抱枯枝。枯枝时飞扬，身体忽迁移。不悲身体移，当惜岁月驰。月驰无穷极，会合安可知？顾为双黄鹄，悲鸣戏清池。” \\n 李广有孙陵，善骑射，拜骑都尉。天汉中，将步卒五千击匈奴，转斗矢尽，遂降虏。单于以女妻之，立为右校王。陵与苏武善，与武诗云“携手上河梁，游子暮何之。徘徊蹊路侧，恨恨不能辞。行人难久留，各言长相思。安知非日月，弦望自有时。努力崇明德，皓首以为期。” \\n 始元间，匈奴与汉和亲。汉使求苏武等，谓单于言：“天子射上林中，得雁，足有系帛书，知武等在某泽中。”单于乃许武还。李陵置酒贺武曰：“异域之人，一别长绝。”因起舞而歌，泣下数行，遂与武决。歌曰：“径万里兮度沙漠，为君将兮奋匈奴。路穷绝兮矢刃摧，士众灭兮名已隤。老母已死，虽欲报恩将安归？”武亦以诗别陵，曰：“双凫俱北飞，一凫独南翔。子当留斯馆，我当归故乡。一别如秦胡，会见何讵央？怆恨切中怀，不觉泪沾裳。顾子长努力，言笑莫相忘。” \\n 【王吉】　〔字子阳，琅琊人。事宣帝为谏议。吉子骏，骏子崇，世名清廉。皆好车马衣服，其自奉养，极为鲜明，天下服其廉而怪其奢，故俗传王阳能作黄金。明帝时复有一王吉，则虎贲郎也。〕 \\n 王吉少时，居长安，其东家有枣树，垂吉庭中，吉妇取枣啖吉，吉知之，乃去妇。东家闻而欲伐其树，邻里共劝止之。因诣吉还妇。里中语曰：“东家伐树，王阳妇去。东家枣完，去妇复还。” \\n 王吉与贡禹为友，时称“王阳在位，贡禹弹冠。”萧育与朱博为友，著闻当代。长安语曰：“萧、朱结绶，王、贡弹冠。” \\n 明帝东巡泰山，到荥阳，有鸟飞鸣乘舆上，虎贲郎王吉射中之，作祝辞曰：“乌乌哑哑，引弓射，洞左腋。陛下寿万年，臣为二千石。”帝大悦，赐钱百万，令亭壁悉画乌。 \\n 【王褒】　〔字子渊。与司马长卿、扬子云皆产蜀，世称长卿、渊、云之文。〕 \\n 宣帝神爵初，颇修武帝故事，闻益州有金马、碧鸡之神，可醮祭而致，于是遣王褒使持节求之，褒祭文曰：“汉持节使王褒谨拜南崖，敬移金精神马、缥碧之鸡：处南之荒，深溪曰谷，非士之乡。归来归来，汉德无疆。廉平唐虞，泽配三皇。”(《汉书音义》：金形似马，碧形似鸡，今碧鸡山在云南府滇池西，金马山在滇池。) \\n 王子渊以事到湔上寡妇杨惠舍，有一奴名便了，倩行酤酒，便了捍大杖上冢巅曰：“大夫买便了时，只约守冢，不约为他家男子酤酒。”子渊大怒，曰：“奴宁欲卖耶？”惠曰：“奴父许人。人无欲者。”子即决卖券之。奴复曰：“欲使皆上。不上券，便了不能为也。”子渊曰：“喏。”作券文曰：“神爵三年正月十五日，资中男子王子渊从成都安志里女子杨惠买夫时户下髯奴便了，决卖万五千。奴从百役使，不得有二言。晨起洒扫，食了洗涤。居当穿臼，缚帚裁盂凿井浚渠。缚落锄园，斫陌杜埤。地刻大枷，屈竹作杷，削治鹿卢。出入不得骑马载车，其坐大呶。下床振头，垂钓刈刍，昷结苇腊纟卢。沃不酪，住且莫，织履作簏。黏雀张鸟，结网捕鱼。缴雁弹凫，登山射鹿，入水捕龟，浚园纵鱼，雁鹜百余。驱逐鸱鸟，持梢牧猪。种姜养芋，长育豚驹。粪除常洁，喂食马牛，鼓四起坐，夜半益刍。二月春分，被堤杜疆。落桑皮棕，种瓜作瓢。别茄披葱，焚槎发等。垄集破封。日中早烩，鸡鸣起春，调治马驴。叶落三重，舍中有客，提壶行酤，汲水作补。涤杯整按，园中拔蒜。断苏切脯，筑肉雁芋，脍鱼い鳖，烹茶尽具。脯已盖藏，关门塞窦。喂猪纵犬，勿与邻里争斗。奴但当饭豆饮水，不得嗜酒。欢饮美酒，唯得染唇渍口，不得倾盂覆斗。不得辰出夜入，交关伴偶。舍后有树，当裁作船。上至江州下到煎，为府掾求用钱。推访恶，败棕索，绵亭买席，往来都落，当为妇女求脂泽。败于小市，归都担，转出旁蹉，牵犬贩鹅。武阳买茶，杨氏池中担荷。往来市聚，慎获奸偷，入市不得夷蹲旁卧，恶言丑骂。多作刀弓。持入益州，货易牛羊，奴自交精惠，不得痴愚。持斧入山，断椠裁辕若残，当作俎机木屐及彘盘，焚薪作炭，石垒薄岸。治舍盖屋，书削代牍。日暮以归，当送乾薪两三束。四月当陂，五月当获。十月收豆，多取蒲苎，益作绳索。雨堕无所为，当编蒋织箔。植种桃李，梨柿柘桑，三丈一树，八尺为行，果类相从，纵横相当。果熟收敛，不得吮尝。犬吠当起，惊告邻里。枨门柱户，上楼击鼓，椅盾曳矛，还落三周。勤心疾作，不得遨游。奴老力索，种莞织席。事讫欲休，当春一石。夜半无事，浣衣当白。若有私敛，主给宾客。奴不得有奸私，事事当闻白。奴不听教，当笞一百。”读券文遍讫，词穷咋索。仡仡扣头，两手自搏，目泪下落，鼻涕长一尺。“当如王大夫言，不如早归黄土陌，蚯蚓钻额。早知当尔，王大夫酤酒，真不敢作恶。”(后石崇效之，作《奴券》。黄庭坚效之，作《跋奚奴文》。) \\n 【匡衡】　〔字稚圭。家贫无油，邻舍有烛，每穿壁引其光读书，元帝朝为丞相，封乐乡侯。〕 \\n 匡衡，世农夫，至衡好学，邑大姓家富多书，衡乃为其佣作，而不求直，愿得主人书遍读之，主人感叹，资给以书，遂成大学，能说《诗》，诸儒为之语曰：“无说《诗》，匡鼎来，匡说《诗》，解人颐。”鼎，衡小名也。 \\n 【诸葛丰】　〔元帝朝为城门校尉。〕 \\n 诸葛丰以刚直著名，举刺无所避，京师语曰：“间何阔，逢诸葛。” \\n 【五鹿充宗】　〔元帝朝尚书令。〕 \\n 五鹿充宗为《梁丘易》，元帝好之，欲考其异同，令与诸《易》家论。充宗辨口，诸儒莫能抗。有荐朱云者，召入，摄斋登堂，抗首而请，音动左右，诸儒为之语曰：“五鹿岳岳，朱云折其角。” \\n 石显为中书令，威构日盛，仆射牢梁，少府五鹿充宗与结为党，诸附倚者，皆得宠位，民歌之曰：“牢邪石邪，五鹿客邪。印何累累，绶若若邪。” \\n 成帝初，石显以罪免归故郡，道死，其党牢梁、陈顺皆免官，少府五鹿充宗左迁玄菟太守，卫史中丞伊嘉为雁门都尉。长安谣云：“伊徙雁，鹿徙菟，去牢与陈实无贾。” \\n 【王嫱】　〔字昭君。元帝时，匈奴入朝，愿婿汉氏。以嫱配之，号宁胡阏氏。今秭妇县有昭君村。卒葬匈奴，谓之青冢。晋以文王讳昭，改胡妃云。〕 \\n 元帝后宫既多，不得常见，乃使画工图其形，按图召幸。宫人皆赂画工，昭君自恃其貌，独不与，乃恶图之。及后匈奴入朝，选美人配之，昭君之图当行。及入辞，光彩射人，悚动左右。天子方重信外国，悔恨不及。穷按其事，画工有杜陵毛延寿弃市，籍其资财。昭君在胡，作诗以怨思云：“秋木萋萋，其叶萎黄。有鸟处山，集于苞桑。养育毛羽，形容生光。既得升云，上游曲房。离宫绝旷，身体摧藏。志念抑沈，不得颉颃。虽得委食，心有徊徨。我独伊何？来往变常。翩翩之燕，远集西羌。高山峨峨，河水泱泱。父兮母兮，道里悠长。呜呼哀哉，忧心恻伤。” \\n 【成帝骜】　〔初，元帝为皇太子，所幸司马良娣病死，忽忽不乐。宣帝令皇后择后宫家人子，得元城王政君，送太子宫。政君，故绣衣御史贺孙女。是岁，生帝于甲馆画堂。宣帝爱之，自名曰骜，字太孙。〕 \\n 帝为微行出游，常与富平侯张放俱称富平侯家人，过阳阿主作乐，见舞者赵飞燕而幸之。时童谣曰：“燕燕尾涎涎，张公子，时相见。木门仓琅根，燕飞来，啄皇孙。皇孙死，燕啄矢。”“涎涎”，美好貌。“张公子，”谓富平侯也。“木门仓琅根”，为宫门铜锾，言将尊贵也。后遂立飞燕为皇后，弟昭仪。贼害后宫皇子，卒皆伏辜。时又有谣曰：“邪径败良田，谗口乱善人。桂树华不实，黄爵巢其颠。昔为人所羡，今为人所怜。”桂，赤色，汉家象。“华不实”，无继嗣也。王莽自谓黄象，“黄爵巢其颠”也。 \\n 帝于太液池作千人舟，号“合宫之舟”，池中起为瀛洲榭，高四十尺。帝御流波文无缝衫，赵后衣南越所贡云英紫裙，碧琼轻绡，广榭上，后歌舞《归风送远》之曲曰：“凉风起兮天陨霜，怀君子兮渺难望，感予心兮多慨慷。”帝以文犀簪击玉瓯，令后所爱侍郎冯无方吹笙，以倚后歌。中流歌酣，风大起，后顺风扬音，无方长翕细袅，与相属。后裙髀曰：“顾我顾我。”后扬袖曰：“仙乎仙乎，去故而就新，宁忘怀乎？”帝曰：“无方为我持后。”无方舍吹持后履。久之，风霁，后泣曰：“帝恩我，使我仙去不待。”怅然曼啸，泣数行下。帝益愧爱后，赐无方千万，入后房闼。它日，宫姝幸者，或襞裙为绉，号曰“留仙裙。”(飞燕父名冯万金。江都王孙女姑苏主嫁赵曼，万金通焉，一产二女，长曰宜主，次曰合德，皆冒姓赵。宜主幼聪慧，家有彭祖方脉书，善行气术，长而纤便轻细，举止翩然，人谓之飞燕。合德膏滑，出浴不濡，善音辞，轻缓可听。飞燕既召入，大聿；合德复召入，俱为婕好。飞燕浴五蕴七香汤，踞通香沉水坐，燎降神百蕴香；合德浴豆蔻汤，傅露华百萸粉。帝常私语樊曰：“后虽有异香，不若婕妤体自香也。”又尝谓婕妤为温柔乡，曰：“吾老是乡矣，不能效武皇帝求白云乡也。”) \\n 班婕妤，左曹越骑校尉况之女，少有才学，成帝选入宫以为婕妤，后赵飞燕谮其咒诅，考问之，上善其对，遂求供养太后长信宫，作《怨歌行》曰：“新裂齐纨素，皎洁如霜雪。裁成合欢扇，团团似明月。出入君怀袖，动摇微风发。常恐秋节至，凉飚夺炎热。弃捐箧筒中，恩情中道绝。”帝崩，充奉园陵，薨，因葬园中。 \\n 【冯野王】　〔字君卿。冯奉世子九人，而四子通四《经》：野王通《诗》，逡通《易》，立通《春秋》，参通《尚书》。〕 \\n 成帝时，冯野王为上郡太守，其后，弟立亦自五原太守徙西河上郡。立居职公廉，治行略与野王相似，而多知有恩贷，好为条教。吏民嘉美野王、立相代为太守，歌之曰：“大冯君，小冯君，兄弟继踵相因循。聪明贤知惠吏民，政如鲁、卫德化钧，周公、康叔犹二君。” \\n 【翟方进】　〔字子威。年十五为小吏，有蔡父奇其相，曰：“小吏也而有侯骨，当以经术进。”乃谢病归。〕 \\n 汝南旧有鸿隙大陂，郡以为饶。成帝时，关东数水，陂溢为害，翟方进为相，与御史大夫孔光共遣椽行视，以为决去陂水，其地肥美，省堤防费而无水忧，遂奏罢之。王莽时常枯旱，郡中追怨方进，言方进请陂下良田不得而奏罢陂，因为童谣云：“坏陂谁？翟子威，饭我豆食羹芋魁。(言不生稻梁惟生豆芋。)反乎覆，陂当复。谁云者？两黄鹄。(托神告之。)” \\n 【鲍宣】　〔哀帝朝拜司隶，以不附王莽见杀】　〔鲍宣于永，永子昱，三世皆为司隶，而乘一骢马，京师人歌之门：“鲍氏骢，三人司隶再入公。马虽瘦，行步工。” \\n 【扬雄】　〔字子云，成都人，其父寓巫山，生雄。论者谓钟十二峰之秀。扬氏自季至雄五世而传一子。雄子乌，称神童，九岁而夭，故蜀无它。扬雄作《甘泉赋》成，梦吐五脏在地。著《太玄经》，梦白凤凰集其顶上。〕 \\n 扬子云家产不过十金，尝戏作《逐贫赋》曰：“扬子遁世，离俗独处。左邻祟山，右接旷野。邻垣乞儿，终贫且窭。礼薄义弊，相与群聚。惆怅失志，呼贫与语。‘汝在六极，投弃荒遐。好为庸卒，刑戮是加。匪惟幼稚，嬉戏土砂。居非近邻，接屋连家。息轻毛羽，义薄轻罗。进不由德，退不受呵。久为滞客，其意谓何？人皆文绣，余褐不完。人皆稻梁，我独藜飧。贫无宝玩，何以接欢。宗室之燕，为乐不盘。从行负赁，出处易衣。身服百役，手足胼胝。或耘或耔，露体沾肌。朋友道绝，进宫凌迟。厥咎安在？职汝为之。舍汝远窜，昆仑之颠，尔复我随，翰飞戾天。舍尔登山，严穴隐藏。尔复我随，陟彼南冈。舍尔入海，汛彼柏舟。尔复我随，载沉载浮。我行尔动，我静尔休。岂无它人？从我何求！今汝去矣，勿复久留。’贫曰：‘唯唯。主人见逐，多言益嗤。心有所怀，愿得尽辞：昔我乃祖，宣其明德，克佐帝尧，誓为典则，土阶茅茨，匪雕匪饰。爰及世季，纵其昏惑，饕餮之群，贪富苟得，鄙我先人，乃傲乃骄。瑶台琼榭，室屋崇高，流酒为池，积肉为崤。是用鹄逝，不践其朝。三省吾身，谓予无愆。处君之家，福禄如山。忘我大德，思我小怨。堪寒能暑，少而习焉。寒暑不忒，等寿神仙。桀、跖不顾，贪类不干。人皆重蔽，子独露居。人皆怵惕，子独无虞。’言辞既罄，色厉目张，摄齐而兴，降阶下堂。‘誓将去汝，适彼首阳，孤竹二子，与我连行。’余乃避席，辞谢不直。‘请不贰过，闻义则服。长与汝居，终无厌极。’贫遂不去，与我游息。(子云作《法言》，蜀富人赍钱十万，愿载一名，子云不听，以富无仁义之行，正如图中之鹿，栏中之牛，安得妄载！) \\n 王莽篡位后，复上符命者，莽尽诛之。时扬雄校书天禄阁，使者欲收雄，雄恐，乃从阁自投，几死，京师为之语曰：“惟寂惟寞，自投于阁。爰清爰静，无作符命。” \\n 【蒋诩】　〔字元卿。〕 \\n 蒋诩为兖州刺史，王莽为宰衡，诩奏事到霸上，移病归杜陵，荆棘塞门，舍中三径，唯羊仲、求仲从之游，二人皆治车为业，推廉逃名，时人谓之二仲。因有谚曰：“楚国二龚，不如杜陵蒋翁。” \\n  \\n 　 \\n  \\n   \\n  "}
{"章节": "卷六·汉", "正文": "　 \\n 卷六·汉 \\n 　 \\n 【世祖秀】　〔字文叔。生时，有嘉禾一茎九穗之瑞，故名。王莽改货曰货泉，人以其字为“白水真人，”帝竟从南阳白水乡起。〕 \\n 王莽末，汉兵起舂陵，戴侯曾孙玄在平林兵中，号更始将军，以世祖行大司马事，后更始委政于赵萌，所授官爵皆群小贾竖，或有膳夫庖人。长安中为之语曰：“灶下养，中郎将。烂羊胃，骑都尉。烂羊头，关内侯。”由是关中离心，四海怨叛。时成纪隗嚣起兵应汉，更始征至长安，逃归天水。嚣少病蹇，天水童谣曰：“出吴门，望缇群。见一蹇人，言欲上天，令天可上，地上安得民。”后嚣意稍广，欲为天子，遂被灭。(吴门，冀郭门名也。缇群，山名。) \\n 更始时，南阳有童谣曰：“谐不谐，在赤眉。得不得，在河北。是时更始在长安，世祖为大司马，平定河北。更始大臣并僭专权，故谣妖作也。后更始遂为赤眉所杀，世祖自河北兴。 \\n 世祖建武六年，蜀中童谣曰：“黄牛白腹，五铢当复。”是时，公孙述僭号于蜀，时人窃言，王莽称黄，述欲继之，故称白。五铢，汉家货，明当复也。述遂诛灭。 \\n 【郭况】　〔郭皇后弟也。世祖数幸其第，赏赐金帛，丰盛莫比，京师号况家为金穴。〕 \\n 郭况累金数亿，错杂宝以饰台榭，悬明珠于四垂，昼视之如星，夜望之如日。里语曰：“洛阳多钱郭氏室，夜日昼星富无匹。” \\n 【阴长生】　〔阴皇后亲属。从马明生学度世之道，后于丰都山中白日升天。长生尝裂黄表写《丹经》，一通封以文石之函，著嵩高山；一通封以黄金之函，著华山；一通封以白银之函，著蜀绥山。今丰都山仙都观西壁有天成四年人书长生古诗三章。〕 \\n 阴真人《炼丹歌》曰：“有物有物，可大可久。采乎蚕食之前，用乎火化之后，成汤自上而临下，夸父处中而见受。气应朝光，功参夜漏。白英聚而雪惭，黄酥凝而金丑。转制不已，神趣鬼骤。金欤玉欤？天年上寿。无著于文，诀文在口。” \\n 【马援】　〔字文渊，初字客卿。援幼而岐嶷，兄甚奇之，以为将相器，故以客卿字焉。明德皇后，援女也。建武中，选入太子宫，时年十三，为贵人，明帝即位，立为后。〕 \\n 建武间，马援拜伏波将军，征交趾，缘海而进，随山刊道千余里，十八年军至，始平之，封新息侯。后武陵蛮寇临沅，援请行。援门生袁寄生善吹笛，援作《武溪深行》以和之，曰：“滔滔武溪一何深，鸟飞不度，兽不能临。嗟哉武溪兮多毒淫。”军至壶头，不利，卒军中。 \\n 明德皇后美于色，厚于德，帝用嘉之。尝从观画，过舜庙，见娥皇，女英，帝指之戏后曰：“恨不得如此者为妃。”又前见陶唐像，后指尧曰：“嗟乎！群臣百僚，恨不得如此者为君。”帝顾而笑。 \\n 马后履行节俭，事从简约。马廖虑以美业难终，上疏长乐宫以劝成德政，曰：“《传》曰：‘吴王好剑客，百姓多创瘢。楚王好细腰，宫中多饿死。’长安语曰：‘城中好高髻，四方高一尺。城中好广眉、四方且半额。城中好大袖，四方全匹帛。’斯言如戏，有切事实。”后深纳之。 \\n 【张堪】　〔字君游。少时志美行励，号曰“圣童”。为光禄大夫，数谏。堪乘白马，光武每有异政，辄曰：“白马生且复谏矣。”在渔阳八年，妻子寒素如一日，与同里朱晖善，以妻子托。堪卒，晖闻其妻子贫困，自往候视，厚赈给之。〕 \\n 建武中，张堪为渔阳太守，捕击奸猾，赏罚必信，吏民皆乐为用。乃于狐奴开稻田八千余顷，劝民耕种，以致殷富。百性歌之曰：“桑无附枝，麦穗两歧。张君为政，乐不可支。” \\n 建武中，朱晖再迁临淮太守，好节概，有所拔用，皆厉行士。诸报怨以义犯，率皆为求其理，多得生济；其不义之囚，即时僵仆。吏人畏爱，为之歌曰：“疆直自遂，南阳朱季。吏畏其威，民怀其惠。” \\n 【樊晔】。〕 \\n 建武中，樊晔为天水太守，政严猛，好申、韩法，善恶立断，人有犯其禁者，率不生出狱，吏人及羌胡畏之，道不拾遗，商旅委钱物于道旁，曰：“以付樊父。”后还其物如故。凉州为之语曰：“游子常苦贫，力子天所富。宁见乳虎穴，不入冀府寺。大笑期必死，忿怒或见置。嗟我樊府君，安可再遭值？”(叶) \\n 【戴凭】。〕 \\n 建武中，戴凭征博士，诏公卿大会，群臣皆就席，凭独立，世祖问其意，对曰：“博士说经皆不如臣，而坐居臣上，是以不得就席。”帝令与诸儒难说，帝善之。后正旦朝贺，令群臣说经，更相难诘，义有不通，辄夺其席以益通者，凭遂重坐五十余席，京师语曰：“说不穷，载侍中。” \\n 【明帝庄】　〔初名阳，封东海王。〕 \\n 永平中，哀牢王柳貌遣子率种人内属，帝以其地置哀牢、博南二县，割益州郡西部都尉所领六县，合为永昌郡。始通博南山，度兰仓水，行者苦之，作歌曰：“汉德广，开不宾。度博南，越兰津。度兰仓，为它人。” \\n 帝既通博南，益州刺史朱黼宣示汉德，威怀远夷，白狼王唐｛艹取｝等慕化归义，作诗三章。有犍为郡掾田恭译其辞语，黼令从事李陵与恭护送诣阙。《远夷乐德诗》曰：“提官隗构(大汉是治)，魏冒逾糟(与天合意)。罔译刘脾(吏译平端)，旁莫支留(不从我来)。征衣随旅(闻风向化)，知唐桑艾(所见奇异)。邪毗纟甚纟甫(多赐缯布)，推潭仆远(甘美酒食)。拓拒苏使(昌乐肉飞)，局后仍离(屈申悉备)。偻让龙洞(蛮夷贫薄)，莫支度由(无所报嗣)。阳雒僧鳞(愿主长寿)，莫稚角存(子孙昌炽)。”《远夷慕德诗》曰：“偻让皮尼，(蛮夷所处)且交陵悟。(日入之部)绳动随旅(慕义向化)，路旦东雒(归日出主)。圣德渡诺(圣德深恩)，魏菌度洗(与人富厚)。综邪流藩(冬多霜雪)，作邪寻螺(夏多和雨)。藐浔泸漓(寒温时适)，菌补邪推(部人多有)。辟危归险(涉危历险)，莫受万柳(不远万里)。术叠附德(去俗归德)，仍路孳摸(心归慈母)。”《远夷怀德诗》曰：“荒服之仪(荒服之外)，犁籍怜怜(士地尧角)。阻苏邪犁(食肉衣皮)，莫砀粗沭(不见盐谷)。罔译传微(吏译传风)，是汉夜拒(大汉安乐)。从优路仁(携负归仁)，雷折险龙(触冒险狭)。伦狼藏幢(高山岐峻)，扶路侧禄(绿崖石)。息洛服淫(木薄发家)，理沥髭雒(百宿到洛)。捕茝菌毗(父子同赐)，怀藁匹漏(怀抱匹帛)。传室呼敕(传告种人)，陵阳臣仆(长愿臣仆)。”帝嘉之，事下史官，录其诗焉。 \\n 【周泽】　〔字稚都，安丘人。少习《公羊严氏春秋》。隐居教授，学徒数百人。〕 \\n 周泽，永平中为太常，恒斋，其妻怜其年老疲病，窥内问之，泽大怒，以为干斋，掾吏叩头争之，不听，遂收送诏狱，并自劾。论者非其激，发谚曰：“居世不谐，叶奚为太常妻。一岁三百六十日，三百五十九日斋(叶)。一日不斋醉如泥。既作事，复低迷。” \\n 【廉范】　〔字叔度。〕 \\n 建初中，廉范为蜀郡太守。成都民物阜盛，邑宇逼侧。旧制，禁民夜作，以防火灾，而更相隐蔽，烧者日属。范乃毁削前令，但严使储水，百姓以为便。乃歌之曰：“廉叔度来何暮？不禁火，民安作。昔无襦，今五挎。” \\n 【黄香】　〔字文强，江夏人。肃宗诏诣东观读所未尝见书。〕 \\n 黄香博学经典，究精道术，能文章，京师号曰：“天下无双(叶)，江夏黄童。” \\n 黄香有奴，号髯奴。常有辞责其须曰：“我观人须，长而复黑，冉弱而调。离离若绿坡之竹，郁郁若春田之苗。因风披靡，随风飘摇。尔乃附以丰颐，表以娥眉，发以素颜，呈以妍姿。约之以绁线，润之以芳脂。莘莘翼翼，靡靡纟委纟委。振之发，＜黑勿＞若玄圭之垂。于是摇须奋髭，则论说唐、虞；鼓动鬣，则研核否臧。内肓瑰形，外阐宫商。相如以之闲都，颛孙以之堂堂，岂若子髯，既乱且赭！枯搞秃瘁，劬劳辛苦。污垢流离，污秽泥土。伧嗫穰需，与尘为侣。无素颜可依，无丰顺可怙。动则困于灭，静则窘于囚虏。薄命为髭，正著子颐。为此不能庇其四体，为智不能饰其形骸。癞须瘦面，常如死灰。曾不如犬羊之毛尾，狐狸之毫牦。为子须者，不亦难乎！” \\n 【梁鸿】　〔字伯鸾，后易姓运期，名曜，字侯光。鸿少孤，尚节，尝独止，不与人同食。比舍先炊已，呼鸿及热斧炊，鸿曰：“童子鸿不因人热者也。”灭灶更然之。同郡孟氏，其女名光，状貌丑而黑，力能举石臼，择而不嫁，至年三十。鸿闻，聘之。光每具食，举案齐眉。〕 \\n 梁鸿与妻子共入霸陵山中，以耕织为业，咏《诗》、《书》，弹琴自娱。慕前世高士，为四皓以来二十四人作颂。因东出关，过京师，作《五噫歌》曰：“陟彼北邙兮，噫！顾瞻帝京兮，噫！宫阙崔嵬兮，噫！民之劬劳兮，噫！辽辽未央兮，噫！”肃宗闻而悲之，求鸿不得。 \\n 梁鸿久居齐、鲁之间。有顷，又去适吴。将行，作诗曰：“逝旧邦兮遐征，将遥集兮东南。心忄怛兮伤悴，志菲菲兮升降。欲乘策兮纵迈，疾吾俗兮作谗。竞举枉兮措直，咸先佞兮延延。固靡惭兮独建，冀异州兮尚贤。聊逍遥兮遨嬉，缵仲尼兮周流。倘云睹兮我悦，遂舍车兮即浮。过季礼兮延陵，求鲁连兮海隅。虽不察兮光貌，幸神灵兮与休。惟季春兮华阜，麦含英兮方秀。哀茂时兮逾迈，愍芳香兮日臭。悼我心兮不获，长委结兮焉究？口嚣嚣兮余讪，嗟忄匡忄匡兮谁留？”及抵吴，依大家皋伯通，居庑下，潜匿著书十余篇。卒，伯通为求葬地于要离冢傍，曰：“要离节士，伯鸾清高，可令之相近。” \\n 初，鸿友人京兆高恢少好老子，隐于华阴山中，及鸿东游，思恢，作诗曰：“鸟嘤嘤兮友之期，念高子兮仆怀思，相念恢兮爰集兹。”二人遂不复相见。恢亦高抗，终身不仕。(鸿在吴依奉伯通。《高士传》高恢，字伯通。恐是皋、高同音，而伯通同字也。) \\n 【桓ら】　〔字元龙，沛郡龙亢人。荣曾孙。〕 \\n 桓ら年十二，在伯父桓焉坐，焉告客曰：“此吾弟子，有异材，殊能作诗赋。”客乃作诗示ら曰：“甘罗十二，杨乌九龄。昔有二子，今则桓生。”ら即应声答曰：“邈矣甘罗，超等绝伦。伊彼杨乌，命世称贤。嗟予蠢弱，殊才伟年。仰惭二子，俯愧过言。” \\n 【班固】　〔字孟坚。和帝时，以窦宪宾客收捕，死狱中。所著《汉书》未就，诏固女弟昭踵成之。昭适曹氏，帝数召入宫，令皇后诸贵人师事焉，号曰大家。〕 \\n 班孟坚《白雉诗》曰：“启灵篇兮披瑞图，获白雉兮效素乌，嘉祥阜兮集皇都。发皓羽兮奋翘英，容洁朗兮于纯精。彰皇德兮侔周成，永延长兮膺天庆。” \\n 曹大家《针缕赋》曰：“熔秋金之刚精，形微纱而直端。性通远而渐进，博庶物而一贯。惟针缕之列迹，信广博而无原。退逶迤以补过，似素丝之羔羊。何斗筲之足，咸勒石而升堂。” \\n 【张霸】　〔字伯饶，数岁知孝让，号张曾子。〕 \\n 永元中，张霸为会稽太守。时贼未解，郡界不宁，乃移书开购，明用信赏，贼遂束手归附，不烦士卒之力。童谣歌曰：“弃我戟，捐我矛，盗贼尽，吏皆休。” \\n 【吴资】　〔字元约，太山人。〕 \\n 永建中，吴资为巴郡太守，屡获丰年，人歌之曰《吴资》，其辞曰：“习习晨风动，澍雨润禾苗。我后恤时务，我人以优饶。”及资迁去，人思资，又歌曰《吴资》，其辞曰：“望远忽不见，惆怅当徘徊。恩泽实难忘，悠悠心永怀。” \\n 【张衡】　〔字平子，南阳人。作《二京赋》，十年乃成。衡死日，蔡邕母始怀孕，二人才貌甚相类，人云邕是衡后身。〕 \\n 阳嘉中，张平子迁侍中，宦官惧其毁己，共谗之，出为河间王相。时天下渐弊，郁郁不得志，乃为《四愁诗》。一思曰：“我所思兮在太山，欲往从之梁父艰，侧身东望涕沾翰。美人赠我金错刀，何以报之英琼瑶。路远莫致倚逍遥，何为怀忧心烦劳。”二思曰：“我所思兮在桂林，欲往从之湘水深，侧身南望涕沾襟。美人赠我金琅，何以报之双玉盘。路远莫致倚惆怅，何为怀忧心烦伤。”三思曰：“我所思兮在汉阳，欲往从之陇坂长，侧身西望涕沾裳。美人赠我貂衤詹褕，何以报之明月珠。路远莫致倚踟蹰，何为怀忧心烦纡。”四思曰：“我所思兮在雁门，欲往从之雪氛氛，侧身北望涕沾巾。美人赠我锦绣段，何以报之青玉案。路远莫致倚增叹，何为怀忧心烦惋。” \\n 张衡《定情歌》曰：“大火流兮草虫鸣，繁霜降兮草木零。秋为期兮时已征，思美人兮愁屏营。” \\n 张衡《同声歌》曰：“邂逅承际会，得充君后房。情好新交接，恐栗若探汤。思为莞席，在下蔽匡床。愿为罗衾帱，在上卫风霜。” \\n  \\n 　 \\n  \\n   \\n  "}
{"章节": "卷七·汉", "正文": "　 \\n 卷七·汉 \\n 　 \\n 【桓帝志】　〔字曰意。帝所厚者中官，所悦者女宠，惟此两途。〕 \\n 帝初封蠡吾侯，质帝无嗣，太尉李固欲立清河王蒜，大将军梁冀贪树疏幼以为己功，乃白太后策免固，迎立帝。是月，固幽毙于狱，暴死道路，而太尉胡广封安乐乡侯，司徒赵戒厨亭侯，司空袁汤安国亭侯。京都童谣云：“直如弦，死道边。曲如钩，反封侯。” \\n 元嘉中，凉州诸羌一时俱反，大为民害，帝命将出众，每战常负，中国益发军卒，麦多委弃。天下童谣曰：“小麦青青大麦枯，谁当获者妇与姑，丈夫何在西击胡。吏买马，君具车，请为诸君鼓咙胡。” \\n 元嘉、永兴间，京师童谣云：“城上鸟，尾毕逋。公为吏，子为徒。一徒死，百乘车。车班班，入河间，河间姹女工数钱。以钱为室金为堂，石上慊慊舂黄梁。梁下有悬鼓，我欲击之丞卿怒。”(按：此皆为政贪也。“城上乌，尾毕逋”者，处高利独食不与下，若谓人主多聚敛也。“公为吏，子为徒”者，言蛮夷将畔逆，父既为军吏，其子又为卒徒往击之也。“一徒死，百乘车”者，言前一人往讨胡既死矣，后又遣百乘车往。“车班班入河间”者，言桓帝既崩，乘舆班班入河间迎灵帝也。“河间姹女工数钱，以钱为室金为堂”者，灵帝既立，其母永乐太后好聚金以为堂也。“石上慊慊舂黄粱，”言永乐唯积金钱，慊慊常若不足，吏民舂黄粱而食之也。“梁下有悬鼓，我欲击之丞卿怒”者，言永乐主杀灵帝，使卖官受钱，所禄非其人，天下忠笃之士怨望，欲击悬鼓以求见，丞卿主鼓者，亦复谄顺，怒而止我也。) \\n 桓帝时，有人辟公府掾者，情人作奏记文，人不能为作，因语曰：“梁国葛龚者，先善为记文，自可写用，不烦更作。”遂从人言写记文，不去龚名姓。府公惊，不答而罢归。时人语曰：“作奏虽工，宜去葛龚。” \\n 桓帝之世，更相滥举，人为之谣曰：“举秀才，不知书。举孝廉，父别居。寒素清白浊如泥(叶)，高第良将怯如鸡。” \\n 【朱穆】　〔字公叔，晖之子。梁冀素闻穆名，辟之使典兵事，拜御史，桓帝徵拜尚书。〕 \\n 宋穆与刘伯宗绝交诗曰：“北山有鸱，不洁其翼。飞不正向，寝不定息。饥则木榄，饱则泥伏。饕餮贪污，臭腐是食。填肠满嗉，嗜饮无极。长鸣呼凤，谓凤无德。风之所趋，与子异域。永从此诀，各自努力。” \\n 【仇览】　〔字季智，一名香。〕 \\n 仇览为蒲亭长，初到亭，有陈元之母诣览，告元不孝，览以善言劝慰之，母闻感悔涕泣而去，览乃亲到元家，与其母子饮，因为陈人伦孝行，譬以祸福，元卒成孝子。乡邑为之谚曰：“父母何在在我庭，化我尸枭哺所生。” \\n 【边韶】　〔字孝先。以文学知名，桓帝徵为大中大夫。所著有《塞赋》一篇传世。〕 \\n 边孝先教授常数百人，曾昼日假卧，弟子私嘲之曰：“边孝先，腹便便，懒读书，但欲眠。”孝先潜闻之，应时对曰：“边为姓，孝为字。腹便便，《五经》笥。但欲眠，思《经》事。寐与周公通梦，静与孔子同意。师而可嘲，出何典记？”嘲者大惭。 \\n 【灵帝宏】　〔河间孝王曾孙。先封解渎亭侯。尝问侍中杨奇：“朕何如桓帝？”对曰：“亦犹虞舜比德唐尧。”。〕 \\n 灵帝起裸游馆千间，渠水绕砌。莲大如盖，长一丈，夜舒昼卷，名“夜舒荷。”宫人年二七以上、三六以下，皆靓妆而解上衣，或共裸浴。西域贡茵墀香，煮汤，宫人以之沐浴，浴毕，余汁入渠，号流香渠。帝乘舡游漾，选玉色宫人执篙楫，奏《招商之曲》以来凉风，歌曰：“凉风起兮日照渠，青荷昼偃叶夜舒，惟日不足乐有余。清丝流管歌《玉凫》，千秋万岁喜难逾。” \\n 长陵田凤为尚书郎，仪貌端正，入奏事，灵帝目送之，因题殿柱曰：“堂堂乎张，京兆田郎。” \\n 灵帝中平中，京都有《董逃歌》云：“承乐世，董逃！游四郭，董逃！蒙天恩，董逃！带金紫，董逃！行谢恩，董逃！整车骑，董逃！垂欲发，董逃！与中辞，董逃！出西门，董逃！瞻宫殿，董逃！望京城，董逃！心摧伤，董逃！”时董卓以此歌主为己发，大禁绝之，改“董逃”为“董安”云。 \\n 灵帝末，京都童谣云：“侯非侯，王非王，千乘万骑上北芒。”至中平六年，少帝登蹑至尊，献帝未有爵号，为中常侍段圭等所执，公卿百官皆随其后，到河上，乃得来还，此为非侯非王上北芒云。 \\n 【胡广】　〔字伯始，本黄姓。以五月五日生，父母恶之，藏葫芦中，弃河。流岸侧，居人收养。及长，有盛名，父母欲取之。广以为：背其所生，害义，背其所养，忘恩。两无所归。托葫芦而生也，乃姓胡名广。〕 \\n 胡广周流四公三十余年，历仕六帝，练达故事，明解朝章，京师谚曰：“万事不理问伯始，天下中庸有胡公。”广常逊言恭色，取媚于时，天下以此薄之。 \\n 【赵壹】　〔字元叔。光和元年，举郡上计，是时，司徒袁逢受计，与河南尹羊陟共称荐之，名动京师。及西还，州郡争致礼命，十辟公府，并不就。〕 \\n 赵壹恃才倨傲，为乡党所摈，后屡抵罪，几至死，友人救得免。壹作《疾邪赋》。末云：“有秦客者乃为诗曰：‘河清不可俟，人命不可延。顺风激靡草，富贵者称贤。文籍虽满腹，不如一囊钱。伊优北堂上，肮脏倚门边。’鲁生闻此辞，系而作歌曰：‘执家多所宜，唾自成珠。被褐怀金玉，兰蕙化为刍。贤者虽独悟，所困在群愚。’且各守尔分，勿复空驰驱。哀哉复哀哉，此是命矣夫。” \\n 赵壹又有《穷鸟赋》曰：“有一穷鸟，戢翼原野。罟网加上，机阱在下。前见苍隼，后逼驱者。缴弹张右，羿弓彀左。飞丸缴矢，交集于我。思飞不得，欲鸣不可。举头畏触，摇足恐堕。内独怖急，乍冰乍火。” \\n 【皇甫嵩】　〔字义真。〕 \\n 灵帝末，黄巾作乱，以皇甫嵩为左中郎将，讨贼数有功，拜左车骑将军，领冀州牧，封槐里侯，奏请以冀州一年田租瞻饥民。百姓歌曰：“天下大乱兮市为墟，母不保子兮妻失夫，赖得皇甫兮复安居。” \\n 【献帝协】　〔字曰合。曹丕篡位，废为山阳公。〕 \\n 献帝初有诏曰：“今耆儒年逾六十，去离本土，结童入学，白首空归，长委农野，永绝荣望，朕甚悯焉。其依科罢者，听为太子舍人。”时长安中为谣曰：“头白皓然，食不充粮。裹衣褰裳，当还故乡。圣主愍念，悉用补郎。舍是布衣，被服玄黄。” \\n 献帝初，京都童谣云：“千里草，何青青。十日卜，不得生。”“千里草”为董，“十日卜”为卓，未几为王允所杀，乃应其谶。(凡别字之体，皆从上起，左右离合，无有从下发端者。今二字如此，天意若曰：“卓自下摩上，以臣陵君耳。”) \\n 【刘虞】　〔献帝初，拜太傅。敝衣绳屦，食无兼肉。〕 \\n 初平初，关东诸将奉幽州牧刘虞为帝，虞不受。时有童谣云：“燕南垂，赵北际，中央不合大如砺，唯有此中可避世。”公孙瓒以为易地当之，乃攻杀虞，尽有幽州之地，因徙镇焉。建安三年，瓒为袁绍所灭，斯亦自易地而去世云。 \\n 【刘表】　〔字景升。荆州刺史。〕 \\n 初平初，荀越劝刘表南据江陵，北守襄阳。表从之。襄阳有冠盖亭，在冠盖山下，灵帝末，有四郡守、七都尉、二卿、两侍中、一黄门、二侍郎、三尚书、六刺史、二十长史，表以其豪盛，乃即其山道口刊石，铭之曰：“峨峨南岳，烈烈离明。繁俊，君子以生。惟此君子，作汉之英。德为龙光，声比鹤鸣。” \\n 【仲长统】　〔字公理。尝著论曰《昌言》。后参曹操军事。献帝逊位之岁卒。〕 \\n 仲长统有《述志诗》二首。其一曰：“飞鸟遗迹，蝉蜕亡壳。腾蛇弃鳞，神龙丧角。至人能变，达士拔俗。乘云无辔，骋风无足。垂露成帏，张霄成幄。沆瀣当餐，九阳代烛。恒星艳珠，朝霞润玉。六合之内，恣心所欲。人事可遗，何为局促。”其二曰：“大道虽夷，见几者寡。任意无非，适物无可。古人缭绕，委曲如琐。百虑何为，至要在我。寄愁天上，埋忧地下。叛散《五经》，灭弃《风》《雅》。百家杂碎，请用从火。抗志山栖，游心海左。元气为舟，微风为柁。翱翔太清，纵意容冶。” \\n 【蔡邕】　〔字伯喈。母袁公姝，曜乡姑也。少博学，师事太傅胡广。邕饮至一石，尝醉，在路上卧，人名曰醉龙。性沉审，志好琴道。熹平中，入清溪访鬼谷故居，山五曲，曲有灵迹，每一曲制一弄，曲成，出呈马季长，叹异之。尝避怨于吴，顾元叹从学琴，邕叹异之，曰：“卿必成。今以吾名与卿。”顾遂名雍，又是中郎所叹，因用“叹”为字。吴人有烧桐以爨者，邕闻火烈声，知其良木，囚请裁为琴，果有美音，时人名“焦尾琴”。又尝经会稽高迁亭，见屋椽竹东间第十六可以为笛，取用果有异声。孔融与邕素厚，邕亡后，有虎贲士貌相类，融每酒后引与共坐，曰：“虽无老成人，尚有典型。”女琰，字文姬，初适河东卫仲道，夫亡无子，后自胡中归，重嫁陈留董祀。〕 \\n 古诗：客从远方来，遗我双鲤鱼。呼童烹鲤鱼，中有尺素书。书中竟何如？上有加餐食，下有长相忆。”此蔡中郎所作。 \\n 蔡中郎又有《翠鸟诗》曰：“庭陬有若榴，绿叶含丹荣。翠鸟时来集，振翼形容。回顾生碧色，动摇扬缥青。幸脱虞人机，得亲君子庭。驯心托君素，雌雄保百龄。” \\n 蔡中郎《短人赋》云：“雄荆鸡兮鹜鹈，鹘亢雏兮鹑安此，冠戴胜兮啄木儿，观短人兮形若斯。蛰地蝗兮芦螂蛆，茧中踊兮蚕蠕负，视短人兮形若斯。木门阃兮梁上柱，弊凿头兮断柯斧，畀鼓兮补履，脱枘椎兮捣薤杵，视短人兮形如许。” \\n 蔡中郎《青衣赋》云：“金生砂砾，珠出蚌泥。叹兹窈窕，散在卑微。盼倩淑丽，皓齿蛾眉。纵横接发，叶如低蔡。绮袖丹裳，蹑蹈丝扉。盘宿散蹀，坐起低昂。和畅善笑，动扬朱唇。都冶妩媚，卓跞多姿。精惠小心，趋事如飞。中馈裁割，莫能双追。”同时河间张超闻而规之，作《诮青衣赋》，其略云：“彼何人斯！悦此艳姿。丽辞美誉，雅句斐斐。文则可佳，志卑意微。凤兮凤兮，何德之哀。高冈可华，何必棘茨！醴泉可饮，何必洿池！勤节君子，无当自逸。宜如防水，守之以一。秦缪思愆，故获终吉。”(东国宗敬中郎，不言名，咸称蔡君。兖州、陈留并图画形像，为之目曰：“文同三闾，孝齐参、骞。”) \\n 兴平中，天下丧乱，蔡文姬没于南匈奴，在左贤王部伍中十二年，生二子。曹操痛邕无嗣，敕大将军以金壁赎归。文姬临行，作诗云：“家既迎兮当归宁，儿呼母兮啼失声，我掩耳兮不忍听。”比归，操问邕遗书，对曰：“亡父积书四千余篇，流离涂炭，罔有存者。今所诵忆，裁四百余篇。”因乞给纸笔，真草惟命。于是缮书送上，不遗一字。(文姬博学有才辩，又妙于音，六岁时，中郎于夜中鼓琴，弦绝，问之，曰：“第一弦。”复故断一弦，问之，曰：“第四弦。”中郎曰：“偶中耳。”文姬曰：“吴札观风，知四国兴亡，师旷吹律，识南风不竞。由此观之，何足不知？”按《晋书·后妃传》：景献羊皇后母蔡氏，邕女也。又《羊祜传》：祜，邕外孙，景献皇后同产弟。祜讨吴有功，将进爵，乞以赐舅子蔡袭，诏封袭关内侯。是邕未尝无嗣，其女亦未尝为董祀妻也。) \\n 蔡文姬既归，胡人思慕之，乃卷芦叶为吹笳，奏哀怨之音，后董生以琴写胡笳声，为十八拍。其一曰：“我生之初尚无为，我生之后汉祚衰。天不仁兮降乱离，地不仁兮使我逢此时。干戈日寻兮道路危，民卒流亡兮共哀悲。烟尘蔽野兮胡虏盛，志意乖兮节义亏。对殊俗兮非我宜，遭恶辱兮当告谁？笳一会兮琴一拍，心愤怨兮无人知！”其二曰：“戎羯逼我兮为室家，将我行兮向天涯。云山万重兮归路遐，疾风千里兮扬尘沙。人多暴猛兮如虺蛇，控弦被甲兮为骄奢。两拍张弦兮弦欲绝，志摧心折兮自悲嗟！”其三曰：“越汉国兮入胡城，亡家失身兮不如无生。毡裘为裳兮骨肉震惊，羯膻为味兮枉遏我情。鞞鼓喧兮从夜达明，胡风浩浩兮暗塞营。伤今感昔兮三拍成，衔悲畜恨兮何时平？”其四曰：“无日无夜兮不思我乡土，禀气含生兮莫过我最苦。天灾国乱兮人无主，唯我薄命兮没戎虏。殊俗心异兮身难处，嗜欲不同兮谁可与语？寻思涉历兮多艰阻，四拍成兮益凄楚！”其五曰：“雁南征兮欲寄边声，雁北归兮为得汉音。雁飞高兮邈难寻，空断肠兮思。攒眉向月兮抚雅琴，五拍泠泠兮意弥深！”其六曰：“冰霜凛凛兮身苦寒，饥对肉酪兮不能餐。夜闻陇水兮声呜咽，朝见长城兮路杳漫。追思往日兮行李难，六拍悲琴兮欲罢弹！”其七曰：“日暮风悲兮边声四起，不知愁心兮说向谁是？原野萧条兮烽戍万里，俗贱老弱兮少壮为美。逐有水草兮安家葺垒，牛羊满野兮聚如蜂蚁。草尽水竭兮羊马皆徙，七拍流恨兮恶居于此！”其八曰：“为天有眼兮何不见我独漂流？为神有灵兮何事处我天南海北头？我不负天兮天何配我殊匹？我不负神兮神何殛我越荒州？制兹八拍兮拟俳优，何知曲成心转愁？”其九曰：“天无涯兮地无边，我心愁兮亦复然。生倏忽兮如白驹之过隙然，不得欢乐兮当我之盛年。怨兮欲问天，天苍苍兮上无缘，举头仰望兮空云烟，九拍怀情兮谁与传？”其十曰：“城头烽火不曾灭，疆场征战何时歇？杀气朝朝冲塞门，胡风夜夜吹边月。故乡隔兮音尘绝，哭无声兮气将咽。一生辛苦兮缘离别，十拍悲深兮泪成血！”其十一曰：“我非贪生而恶死，不能捐身兮心有以。生仍冀得兮归桑梓，死当埋骨兮长已矣。日居月诸兮在戎垒，胡人宠我兮有二子。鞠之育之兮不羞耻，愍之念之兮生长边鄙。十有一拍兮因兹起，哀响缠绵兮彻心髓！”其十二曰：“东风应律兮暖气多，知是汉家天子兮布阳和。羌胡蹈舞兮共讴歌，两国交欢兮罢兵戈。忽遇汉使兮称近诏，遣千金兮赎妾身。喜得生还兮逢圣君，嗟别稚子兮会无因。十有二拍兮哀乐均，去住两情兮难具陈！”其十三曰：“不谓残生兮却得旋归，抚抱胡儿兮泣下沾衣。汉使迎我兮四牡非非，号失声兮谁得知？与我生死兮逢此时，愁为子兮日无光辉，为得羽翼兮将汝归。一步一远兮足难移，魂消影绝兮恩爱遗。十有三拍兮弦急调悲，肝肠揽刺兮人莫我知！”其十四曰：“身归国兮儿莫之随，心悬悬兮长如饥。四时万物兮有盛衰，唯我愁苦兮不暂移。山高地阔兮见汝无期，更深夜阑兮梦汝来斯。梦中执手兮一喜一悲，觉后痛吾心兮无休歇时。十有四拍兮涕泪交垂，河水东流兮心是思。”其十五曰：“十五拍兮节调促，气填胸兮谁识曲？处穹庐兮偶殊俗，愿得归来兮天从欲。再还汉国兮欢心足，心有怀兮愁转深。日月无私兮曾不照临，子母分离兮意难任。同天隔越兮如商参，生死不相知兮何处寻？”其十六曰：“十六拍兮思茫茫，我与儿兮各一方。日东月西兮徒相望，不得相随兮空断肠。对萱草兮忧不忘，弹鸣琴兮情何伤？会别子兮归故乡，旧怨平兮新怨长。泣血仰头兮诉苍苍，胡为生兮独惟此殃？”其十七曰：“十七拍兮心鼻酸，关山阻兮行路难。去时怀土兮心无绪，来时别儿兮思漫漫。塞上黄蒿兮枝枯叶乾，沙场白骨兮刀痕箭瘢。风霜凛凛兮春夏寒，人马饥豗兮筋力单。岂知重得兮入长安，叹息欲绝兮泪阑干。”其十八曰：“胡笳本自出胡中，缘琴翻出音律同。十八拍兮曲虽终，响有余兮思无穷。是知丝竹微妙兮均造化之功，哀乐各随人心兮有变则通。胡与汉兮异域殊风，天与地隔兮子西母东。苦我怨气兮浩于长空，六合虽广兮受之应不容！” \\n 【郑玄】　〔字康成。师扶风马融。融勤学，梦见一林，花如锦绣，梦中摘此花食之，及寤，见天下文词无所不知，时人号为“绣囊”。玄三载无一业成，融遣还。玄过树阴假寐，梦一老父以刃开其心，倾墨汁著玄心内，于是遂返，精洞典籍，人以为“经神”。常居不其成南山中教授，黄巾乱，乃避遣生徒，诸贤于此挥涕而散。所居山下有草如薤叶，长尺余许，俗谓康成书带。袁貂尝饯玄，欲玄必醉，会者三百余人，皆离席奉觞，度玄饮三百余杯，而温克之容终日无怠。孔融雅敬玄，屣履造门，告高密县为玄特立一乡，曰郑公乡。玄有子为融吏，融被围，往赴，为贼所害。有遗腹子以丁卯日生，而玄以丁卯岁生，名曰小同。〕 \\n 郑玄家奴婢皆读书。尝使一婢不称旨，将挞之，方自陈说，玄怒，使人曳著泥中，须臾，复有一婢来，问曰：“胡为乎泥中？”答曰：“薄言往诉，逢彼之怒。” \\n 【孔融】　〔字文奉，孔子二十四世孙。十岁时诣李膺，膺甚奇之，太中大夫陈韪戏曰：“小时了了，大未必佳。”融曰：“想君小时必当了了。”韪大。后为北海太守，累迁大中大夫。与白衣祢衡放言傲物，衡谓仲尼不死，融谓颜回复生。郄虑与有隙，谮之，为曹操所害。〕 \\n 孔融作《郡姓名字诗》云：“渔父屈节，水潜匿方，(离‘渔’字)与时进止，出行施张。(离‘印’字，‘鱼’‘日’合成‘鲁’)吕公矶钓，阁口渭傍。(离‘口’字)九域有圣，无土不王。(离‘或’字，‘口’‘或’合成‘国’)好是正直，女回于匡，(离‘子’字)海外有截，隼逝鹰扬(当离‘乙’字，恐古文与今文不同。合成‘孔’也。)六翮将奋，羽仪未彰，(离‘鬲’字)蛇龙之蛰，俾也可忘。(离‘虫’字，合成‘融’)玫璇隐曜，美玉韬光。(去‘玉’成‘文’，不须合)无名无誉，放言深藏，(离‘与’字)按辔安行，谁谓路长。(离‘才’字，合成‘举’。)”盖离合“鲁国孔融文举”六字。(古诗有离合体，近人多不解此体。余读《文类》得北海此诗。如首章云：“渔父屈节，水潜匿方，典｛山亘｝进止，出行弛张。”第一句“渔”字，第二句“水”字，“渔”犯“水”字，两去“水”则存者为“鱼”字。第三句有“｛山亘｝”字，第四句有“出”字，“｛山亘｝”犯“出”字，而去“出”则存者为“日”字。离“鱼”与“日”而合之则为“鲁”字。下四章类此。此离一字偏旁为两句，而四句凑合为一字者。) \\n 孔北海好酒及客，恒曰：“坐上客长满，樽中酒不空，吾无忧矣。”尝作诗云：“归家酒债多，门客粲几行。高谈满四座，一日倾千觞。” \\n 【祢衡】　〔字正平。年未及冠而孔文举已逾五十，相与为尔汝交。尝北游许都，怀一刺，字漫灭无所通。或问当今谁可，祢曰：“大儿孔文举，小儿杨德祖。”。〕 \\n 祢衡常有辞吊张衡曰：“南岳有精，君诞其姿。清和有理，君达其机。故能下笔绣辞，扬手文飞。昔伊尹值汤，吕尚遇旦，嗟矣君生，而独值汉。苍蝇争飞，凤凰已散。元龟可羁，神龙可绊。石坚而朽，星华而灭。惟道兴隆，悠永靡绝。君音永浮，君声永流。余生虽后，身亦存游。士贵知己，君其勿忧。”(魏武帝图欲辱衡，乃录为鼓吏，后朝普天阅试鼓节，作三重阁，列坐宾客。以帛绢制衣，作一岑牟，一单绞及小。鼓吏度者皆当脱其故衣，著此新衣。次传衡，衡击鼓为《渔阳掺挝》，蹋地来前，音节殊纱。既度，不肯易衣，吏呵之，衡便止，当武帝前，先脱军，次脱余衣，裸身而立，徐徐乃著岑牟，次著单绞，后乃著，毕，复击鼓掺捶而去。帝笑谓四坐曰：“本欲辱衡，衡反辱孤。”既乃送衡于荆州，为黄祖掌书记。与祖子射共读《蔡伯喈碑》，射恨不缮写，衡一览能识之，惟第四行中石尽磨灭，两字不分明，射驰使写碑，惟两字不着。一日，祖大会，有献鹦鹉者，射请赋以娱宾客，衡揽笔而就，辞采甚丽。后于座上言不逊，为祖所害。) \\n 【魏伯阳】　〔吴人。本高门之子，而性好道术，作参同契》，其说似解《周易》，其实论作丹之意。与弟子三人入山作神丹，丹成，乃曰：“先宜与犬试之，若犬飞，然后人可服。”乃与犬食，犬即死，伯阳服丹入口即死，一弟子服之亦死，余二弟子遂不服，乃共出山去。后伯阳即起，将所服丹内弟子及犬口中，皆起，遂皆仙去。二弟子乃始懊恨。〕 \\n 《参同契后叙》云：“曾阝会鄙夫，幽谷朽生。委时去害，依记丘山。循游寥廓，与鬼为邻。百世一下，遨游人间。汤遭厄际，水旱隔屏。”乃隐“魏伯阳”字。又《越绝书》《绝篇》之言曰：“以去为姓，得衣乃成。厥名有米，覆之以庚。禹来东征，死葬其乡。不直自斥，托类自明。”又曰：“文属词定，自于邦贤。以口为姓，承之以天。楚相屈原，与之同名。”“去”得“衣”乃“袁”字，“米”覆“庚”乃“康”字，“禹葬会稽”，是乃会稽人袁康。以“口”承“天”，“吴”字，“屈原同名”，“平”字。与康同著此书者，乃吴平也。(东汉末，文人好作隐语。孔融隐其姓名于《离合诗》，魏伯阳隐其姓名于《参同契》。融与伯阳，俱汉末时人，故文字稍同，则《越绝书》之著为同时何疑。) \\n 【焦光】　〔字孝然，生汉末。及魏受禅，结茅独止其中，太守董经往视之，不肯语。常食白石，以分与人，熟煮如芋，食之。后不知所适。今镇江焦山以光得名。〕 \\n 魏伐吴，有窃问隐士焦光，光不应，谬歌云：“祝衄祝衄，非鱼非肉，更相追逐。本为杀羊，更杀历。”后魏军败，人推其意：“羊”指吴，“历”指魏。 \\n  \\n 　 \\n  \\n   \\n  "}
{"章节": "卷八·三国(魏)", "正文": "　 \\n 卷八·三国(魏) \\n 　 \\n 【武帝操】　〔字孟德，小字阿瞒，一名吉利。〕 \\n 武帝使卢洪、赵达抚军，主刺举，军中语曰：“不畏曹公，但畏卢洪。曹公尚可，赵达杀我。” \\n 武帝与曹洪所乘之马，名曰“白鹤”。时人谚曰：“凭空虚跃，曹家‘白鹤’。” \\n 武帝有短歌行，曰：“对酒当歌，人生几何？譬如朝露，去日苦多。慨当以慷，忧思难忘。何以解忧？唯有杜康。青青子衿，悠悠我心。但为君故，沉吟至今。明明如月，何时可掇？忧从中来，不可断绝。月明星稀，乌鹊南飞，绕树三匝，无枝可依？山不在高，水不在深，周公吐哺，天下归心。” \\n 武帝有碣石歌四章，一曰龟虽寿，其辞曰：“老骥伏枥，志在千里，烈士暮年，壮心不已。”晋王敦每酒后辄咏此语，以如意打唾壶，壶口尽缺。 \\n 【文帝丕】　〔字子桓，操长子，初为五官中郎将，后嗣位为丞相，魏王，称受汉禅。其受禅碑，王朗文，梁鹄书，钟繇镌字，谓之三绝。〕 \\n 文帝大兴军伐吴，为水军，亲御龙舟至广陵，临江观兵，会暴风漂荡，几至覆没，乃赋诗引还。其诗曰：“西北有浮云，亭亭如车盖。惜哉时不遇，适与飘风会。吹我东南行，行行至吴会。吴会非我乡，安得久留滞？弃置勿复陈，客子常畏人。” \\n 阮元瑜早亡，帝伤其妻孤寡，为作诗曰：“霜露纷兮交下，木叶落兮凄凄。候雁叫兮云中，归燕翩兮徘徊。妾心感兮惆怅，白日急兮西颓。守长夜兮思君，魂一夕兮九乖。怅延伫兮仰视，星月随兮天回。徒引领兮入房，窃自怜兮孤栖。愿从君兮终没，愁何可兮久怀。” \\n 王宋者，平虏将军刘勋妻也，入门三十余年后勋悦山阳司马氏女，以宋无子，出之。帝代宋作诗二章，其一曰：“翩翩床前帐，张以蔽光辉。昔将尔同去，今将尔同归。缄藏箧笥里，当复何时披？”其二曰：“谁言去妇薄，去妇情更重。千里不唾井，况乃昔所奉。远望未为遥，踟蹰不得并。” \\n 甄皇后，文帝后也，惠而有色，先为袁熙妻甚获宠。曹公屠邺，令疾召甄。左右白五官中郎已将去，公曰：“今年破贼正为此奴。”后为郭贵嫔所谮，赐死。临终作塘上行曰：“蒲生我池中，其叶何离离。傍能行仁义，莫若妾自知。众口铄黄金，使君生别离。念君去我时，独愁常苦悲。想见君颜色，感结伤心脾。念君常苦悲，夜夜不能寐。莫以豪贤故，弃捐素所爱；莫以鱼肉贱，弃捐葱与薤；莫以麻贱，弃捐管与蒯。出亦复苦愁，入亦复苦愁。边墙多悲风，树木何从修。从军致独乐，延年寿千秋。”(丕既纳甄后，孔文举与曹公书曰：“武王伐纣，以妲己赐周公。”曹公以文举博学，真谓书传所记。后见文举问之，答曰：“以今度之，相当然耳。”) \\n 帝所爱美人薛灵芸，常山人也。咸熙初，习谷出守常山，以千金宝赂聘之以献，至京师，帝迎以文车十乘。车徒咽路，尘起蔽月，时人谓为尘宵。又筑台高三十丈，列烛台下，远近望之如列星。又为铜表志里数。行者歌曰：“青槐夹道多尘埃，龙楼凤阙望崔嵬。清风细雨杂香来，土上出金火照台。”(灵芸未至京师十里，帝望车徒之盛，嗟曰：“昔言朝为行云，暮为行雨，今非云非雨，非朝非暮。”改灵芸名曰夜来。夜来妙于针工，虽处深帷之内，不用灯烛之光，裁制立成。非夜来缝制，帝则不服。宫中号为“针神。”按“歌末七字是妖辞。铜表志道，是土上出金；以烛置台下，则火在土下。汉火德王，魏土德王，火伏而土兴。土上出金，是魏灭而晋兴之兆。晋以金王也。) \\n 【曹植】　〔字子建。文帝同母弟，封陈王，谥曰思。谢灵运尝言：“天下才共一石，子建独得八斗，我得一斗，自古及今用一斗。”。〕 \\n 文帝尝与陈思王同辇出游，见两牛在墙间斗，一牛坠井死。诏植赋诗，不得言牛，不得言斗，不得言井，不得言死。走马百步，要成四十言，不成，即加罪。植策马而驰，应口即成，曰：“两肉齐道行，头上戴横骨。行至凶土头，崛起相唐突。二敌不俱刚，一肉卧土窟。非是力不如，盛气不得泄。”赋成，步犹未竟。 \\n 文帝尝欲害植，以其无罪，令七步中作诗，不成者行大法。植应声便为诗曰：“煮豆持作羹，漉豉以为汁。萁向釜下然，豆在釜中泣。本是同根生，相煎何太急。”帝深有惭色。(一作“煮豆燃豆萁，豆在釜中泣。本是同根生，相煎何大急。”) \\n 谯楼画角之曲有三弄，相传为曹子建作。其初弄曰：“为君难，为臣亦难。难又难。”再弄曰：“创业难，守成亦难。难又难。”三弄曰：“起家难，保家亦难。难又难。”(今角音之鸣，鸣者皆难字，曳声。) \\n 子建宜男花颂曰：“草号宜男，既晔且贞。其贞伊何？惟乾之嘉。其晔伊何？绿叶丹花。光采晃曜，配彼朝日。君子耽乐，好和琴瑟。固作螽斯，惟立孔臧。福齐太姒，永世克昌。” \\n 初陈思王求甄逸女，不遂，太祖回，与五官中郎将，植殊不平，昼思夜想，废寝与食。黄初中入朝，帝示植甄后玉镂金带枕，植不觉泣下。时巳为郭后谗死。帝意亦寻悟，因令太子留宴饮，仍以枕赉植。植还息洛水上，感而入梦，植悲喜不能自胜，因作赋，名曰《感甄》。又作《蒲生行》，曰：“茱萸自有芳，不若桂与兰。新人虽可爱，无若故所欢。行云有反期，君恩傥中还。慊慊仰天叹，愁心将何。日月不恒处，人生忽若寓。悲风来入怀，泪下如垂露。发箧造裳衣，裁缝纨与素。”植以此篇当后塘上行。后明帝见《感甄赋》，改为《洛神赋》。 \\n 【杨修】　〔字德祖，彪之子。杨震畏四知，杨秉三不惑，杨赐议论切直，杨彪名震四海，孔融称为“四世清”。德祖尝以宝剑与文帝，帝爱其才美佩之，告左右曰：“此杨修剑也。”。〕 \\n 人饷武帝一杯酪，帝啖少许，盖头上题“合”字以示众，众莫能解。次至杨修，修便啖，曰：“公教人啖一口耳。何疑！”(帝作相国门，自出看，题“活”字便去。修即令坏之，曰：“门中活‘阔’字，嫌门大也。”) \\n 武帝尝过曹娥碑下，杨修从碑背上见题作“黄绢幼妇，外孙［B197］臼”八字。帝谓修：曰：“解不？”答曰“解。”魏武曰：“卿未可言，待我思之。”行三十里，魏武乃曰：“吾已得。”令修别记所知。修曰：“‘黄绢’，色丝也，于字为‘绝’。‘幼妇’，少女也，于字为‘妙’。‘外孙’，女子也，于字为‘好’。‘［B197］臼’，受辛也，于字为‘辞’(＜受辛＞)。所谓‘绝妙好辞’也。”帝亦记之，与修同，乃叹曰：“有智无智，较三十里。” \\n 【王粲】　〔字仲宣。文帝为五官中郎将及平原侯植皆好文学，粲与北海徐干、广陵陈琳、陈留阮、汝南应、东平刘桢并见友善，号“建安七子”。世目曹子建为“绣虎”，王仲宣为“泥下潜蛙”。邓艾“伏鸾”，陆云“隐鹄”，皆喻其文。〕 \\n 王仲宣以西京扰乱，依刘表于荆州，表以粲貌丑，不甚礼焉。粲于是登楼作赋，因名仲宣楼。时客荆已久，又作七哀诗，谓病而哀，义而哀，感而哀，悲而哀，耳目闻见而哀，口叹而哀，鼻酸而哀，一事而七者具也。其辞曰：“西京乱无象，豺虎方遘患。复弃中国去，逶身适荆蛮。亲戚对我悲，朋友相追攀。出门无所见，白骨蔽平原。路有饥妇人，抱子弃草间。顾闻号泣声，挥涕独不还。‘未知身死处，何能两相完’？驱马弃此去，不忍听此言。南登霸陵岸，回首望长安。悟彼下泉人，喟然伤心肝。”(粲与人共行，读道边碑。人问：“卿能暗诵乎”？曰：“能”。因使诵之，不失一字。观人围棋，局坏，粲为覆之。棋者不信，以帕盖局，使更以他局为之，用相比校，不误一道。) \\n 【徐干】　〔字伟长。为司空军谋祭酒掾属、五官将文学。〕 \\n 徐干于清河道中，见挽船士新婚，与其妻别，干作诗，曰：“与君结新婚，宿昔当别离。凉风动秋草，蟋蟀鸣相随。冽冽寒蝉吟，蝉吟抱枯枝。枯枝时飞扬，身体忽迁移。不悲身迁移，但惜岁月驰。岁月无穷极，会合安可知？愿为双黄鹄，比翼戏清池。” \\n 刘桢赠徐干诗曰：“步出北寺门，遥望西苑园。细柳夹道生，方塘含清源。轻弃随风转，飞鸟何翻翻？乖人易感动，涕下与衿连。”干答诗，曰：“与子别无几，所经未一旬。我思一何笃？其愁如三春。虽路在咫尺，难涉如九关。陶陶诸夏别，草木昌且繁。”是时徐在西掖，刘在禁省云。 \\n 【陈琳】　〔字孔璋。武帝书檄多琳所作。帝素患头眩，每读琳檄文，辄喜曰：“此愈我病。”。〕 \\n 文帝为五官将时，得马脑以为宝勒，美而赋之，命陈琳、王粲并作。琳赋曰：“尔乃他山为错，荆和为理，制为宝勒，以御君子。”粲赋曰：“因恣象形，匪雕匪刻。厥容应规，厥性顺直。御世嗣之骏服兮，表骥之仪式。” \\n 陈琳有饮马长城窟行，曰：“饮马长城窟，水寒伤马骨。往谓长城吏：‘慎莫稽留太原卒！’‘官作自有程，举筑谐汝声。’‘男儿宁当格斗死，何能怫郁筑长城！’长城何连连！连连三千里。边城多健少，内舍多寡妇。作书与内舍！‘便嫁莫留住。善侍新姑嫜，时时念我故夫子。’报书往边地：‘君今出语一何鄙！’‘身在祸难中，何为稽留他家子？生男慎莫举，生女哺用脯。君独不见长城下，死人骸骨相撑柱！’‘结发行事君，慊慊心意关。明知边地苦，贱妾何能久自全？’” \\n 【阮】　〔字元。少受学于蔡邕，太祖使与陈琳并为司空军谋祭酒，管记室。〕 \\n 武帝雅闻阮名，辟之，不应，连见逼，乃逃入山中。帝使人焚山，得送至，召入。帝时征长安，大延宾客，怒不与语，使就技人列。善解音，能鼓琴，遂抚弦按节，因造歌曲曰：“奕奕天门开，大魏应期运。青盖巡九州，在东西人怨。士为知己死，女为悦己玩。恩义苟敷畅，他人焉能乱？”为曲既捷，音声殊妙，帝大悦。 \\n 【应】　〔字德琏。汉泰山太守邵之从子。〕 \\n 应尝侍五官将，集建章台，丕命诸文学赋诗，应令曰：“公子敬爱客，乐饮不知疲。和颜既已畅，乃肯顾细微。赠诗见存慰，小子非所宜。且为极欢情，不醉其无归。凡百敬尔位，以副饥渴怀。” \\n 【刘桢】　〔字公干。七子中以曹、刘为绝唱。〕 \\n 建安七子，唯刘公干独为诸王子所亲，五官将尝宴诸文学，酒酣，命甄夫人出拜。坐中咸伏，公干独平视。太祖闻之，乃收治罪，减死输作署吏。桢尝有赠从弟诗，云：“亭亭山上松，瑟瑟谷中风。风声一何盛，松枝一何劲。”其寄意如是，故虽输作而不悔云。 \\n 刘公干辩敏无对。既坐平视甄夫人，配输作部，太祖至尚方观作，见刘匡坐磨石，公问：“石何如？”刘因喻己自理，跽而答曰：“石出荆山悬岩之颠，外有五色之文，内含卞氏之珍，磨之不加莹，雕之不增文，禀气坚贞，受之自然，顾其理枉屈纡绕而不得申。”公笑释之。(公干配输作部，文帝问曰：“卿何以不谨于文宪？”桢答曰：“臣诚庸短，亦由陛下纲目不疏。”) \\n 刘公干《大暑赋》云：“其为暑也，羲和税驾发扶木，太阳为舆达炎烛，威灵参垂步朱毂。赫赫炎炎，烈烈晖晖。若炽燎之附体，又温泉而沉肌。兽喘气于玄景，鸟戢翼于高危。农捉钅尊而去畴，织女释杼而不机。温风至而增热，悒慑而无依。披襟领而长啸，异微风之来思。” \\n 【繁钦】　〔字休伯。少得名于汝颖。为丞相主簿。〕 \\n 繁钦文才机辨，长于书记，又善为诗赋。有定情诗曰：“我出东门游，邂逅承清尘。思君即幽房，侍寝执衣巾。时无桑中契，迫此路侧人。我既媚君姿，君亦悦我颜。何以致拳拳？绾臂双金环。何以致殷勤。约指一双银。何以致区区？耳中双明珠。何以致叩叩？香囊系肘后。何以致契阔？绕腕双跳脱。何以结恩情？美玉缀罗缨。何以结中心？素缕连双针。何以结相于？金簿画搔头。何以慰别离？耳后玳瑁钗。何以答欢悦？纨素三条裙。何以结愁悲？白绢双中衣。与我期何所，乃期东山隅。日旰兮不来，谷风吹我襦。远望无所见，涕泣起踟蹰。与我期何所？乃期山南阳。日中兮不来，飘风吹我裳。逍遥莫谁睹，望君愁我肠。与我期何所，乃期西山侧。日夕兮不来，踯躅长叹息。远望凉风至，俯仰正衣服。与我期何所？乃期山北岑。日暮兮不来，凄风吹我襟。望君不能坐，悲苦愁我心。爱身以何为？惜我华色时。中情既款款，然后克密期。褰衣蹑茂草，谓君不我欺。厕此丑陋质，徙倚无所之。自伤天所欲，泪下如连丝。” \\n 【吴质】　〔字季重。以文才为文帝所善，南皮之游甚乐。〕 \\n 文帝尝召质及曹休欢会，命郭后出见质等。帝曰：“卿仰谛视之。”其至亲如此。质，黄初五年朝京师，诏上将军及特进以下皆会质所，太官给供具。及文帝崩，质思慕，作诗曰：“怆怆怀殷忧，殷忧不可居。徙倚不能坐，出入步踟蹰。念蒙圣主恩，荣爵与众殊。自谓永保身，志气甫当舒。何意中见弃，弃我就黄垆。茕茕靡所恃，泪下如连珠。随没无所益，身死名不书。慷慨自黾勉，庶几烈丈夫。” \\n 【杨丰】　〔初名和若，字伯阳。〕 \\n 杨和若，少游侠，常以报仇解怨为事，时人为之号曰：“东市相斫杨阿若，西市相斫杨阿若。” \\n 【明帝睿】　〔丕子，甄皇后生也。后被谮死，丕与睿猎，见子母鹿，既射其母，命睿射其子，睿泣曰：“陛下已杀其母，臣不忍复杀其子。”丕释弓矢，为之恻然。〕 \\n 明帝时，昆明国献嗽金鸟，形如雀，色黄，常翱翔于海上，饴以真珠及龟脑，常吐金屑如粟，铸之乃为器服，宫人争以鸟所吐金为钗珥，谓之“辟寒金，”以鸟不畏寒也。宫人相嘲弄曰：“不服‘辟寒金’，那得帝王心；不服‘辟寒钿，’那得帝王怜。” \\n 明帝景初中，童谣曰：“阿公阿公驾马车，不意阿公东渡河，阿公东还当奈何？”及司马宣王平辽东，归至白屋，当还镇长安，会帝笃疾，急召之，乃乘追锋车东渡河，终翦魏室。 \\n 【应璩】　〔字休琏，之弟。明帝时，历官散骑常侍。朱建平相璩曰：“君年六十二，先此一年，当独见白狗。”璩年六十一为侍中，直内省，忽见白狗。众人悉不见，作急游观，饮燕自娱，六十二卒。〕 \\n 应璩古乐府云：“昔有行道人，陌上见三叟。年各百余岁，相与锄禾莠。住车问三叟：‘何以得此寿？’上叟前致词：‘量腹节所受。’中叟前致词：‘室内妪粗丑。’下叟前致词：‘暮卧不复首。’要哉三叟言，所以能长久。”(《朱子语录》：“或云：俗语‘夜饭减一口，活得九十九。’”先生曰：“此出古乐府三叟诗。”) \\n 汉桓帝时，有马子侯者，为人颇痴，自谓晓音律，黄门乐人更相嗤诮，子侯不知。名陌上桑，反言凤将雏，辄摇头欣喜，多赐左右钱帛，无复惭色。应璩新诗曰：“汉末桓帝时，郎有马子侯。自谓识音律，请客鸣笙竽。为作陌上桑，反言凤将雏。左右伪称善，亦复自摇头。” \\n 【程晓】　〔字季明。卫尉安乡侯昱之孙，以祖功分封列侯。〕 \\n 程晓嘲热曰：“平生三伏时，道路无行车。闭门避暑卧，出入不相过。今世衤能衤戴子，触热到人家。主人闻客来，颦蹙奈此何？谓当起行去，安坐正咨嗟。所说无一急，沓一何多？疲倦向之久，甫问君极那。摇扇髀中疾，流汗正滂沲。莫谓为小事，亦是一人瑕。传戒诸高明，热行宜见阿。” \\n 【嵇康】　〔字叔夜。其先姓虞，会稽上虞人，以避怨徙钅至，钅至有嵇山，家于其侧，因而命氏，寓居山阳。贫，锻以自给。与魏宗室婚，拜中散大夫。〕 \\n 东平吕安与嵇康友善，后安兄巽奸通安妻，乃诬安不孝，系狱。辞相证引，因收康。初康采药山中，见隐者孙登，谓之曰：“子才多识寡，难乎免于今之世矣！及是缧纟曳，乃作诗自责，曰：“嗟余不敏，好善暗人。欲寡其过，滂议沸腾。性不伤物。频至怨憎。昔惭柳惠，今愧孙登。内负宿心，外恧良朋。煌煌灵芝，一年三秀。予独何为？有志不就。惩难思复，心焉内疚。庶勖将来，无馨无臭。采薇山阿，散发岩岫。永啸长吟，顾性养寿。”临刑，语人曰：“袁孝尼尝从吾学广陵散，吾每固之不与。广陵散于今绝矣。”因援琴而鼓，颜色自若。(康与安每相思，千里命驾，安后来，值康不在。康兄喜出户延之，不入，题门上作“凤”字而去。喜不觉，犹以为忻故作。“凤”，凤字，凡鸟也。) \\n 【阮籍】　〔字嗣宗，之子。性好饮，闻步兵厨多美酒，乃求为步兵校尉。尝率意独驾，车迹所穷，辄恸哭而返。又对人能为青白眼，由是礼法之士，深所雠疾。时兵家女有才色，未嫁而死，阮初不识其父兄，径往，哭之尽哀。邻家有妇当垆，阮与王安丰常从妇饮，阮醉便眠其侧。夫始殊疑之，伺察终无他意。其嫂还家，籍见与别，或讥之，曰：“礼，岂为我辈设也。”。〕 \\n 阮步兵啸闻数百步，登苏门山，有真人樵伐者，拥郏岩侧，籍就之，箕踞相对，疑瞩不转。籍因对之长啸，意尽退。还半岭许，闻上酋然有声，如数部鼓吹，林谷传响，顾看，乃向人啸也。籍既降，乃假苏门先生之论以寄所怀，其歌曰：“日没不周西，月出丹渊中。阳精蔽不见，隐光代为雄。亭亭在须臾，厌厌将复隆。富贵俯仰间，贫贱何必终。”又歌曰：“天地解兮六合开，星辰陨兮日月颓，我腾而上将何怀。”(苏门先生即孙登也。宋潘子真以“霜威能折绵，风力欲冰酒”之句问黄山谷所从出，山谷曰：“劲气方凝酒，清威正折绵。”庾肩吾诗也。按：晋阮籍大人先生歌有曰：“阳和微弱阴气竭，海冻不流绵絮折，呼吸不通寒冽冽。”乃知“折绵”之事始于阮籍。) \\n 【钟毓】　〔字稚叔。弟会，字士季。繇二子。夏侯玄以其志趣不同，不与之交。玄既被桎梏，毓为廷尉，执玄手曰：“太初何至于此？”玄正色曰：“虽复刑余之人，不可得交。”。〕 \\n 钟毓、钟会，少有令誉，年十三，文帝闻之，语其父钟繇曰：“可令二子来。”于是敕见。毓面有汗，帝曰：“卿面何以汗？”毓对曰：“战战惶惶，汗出如浆。”复问会：“卿何以不汗？”对曰：“战战栗栗，汗不敢出。”(毓兄弟小时，值父昼寝，因共偷服药酒。其父时觉，且托寐以观之。毓拜而后饮，会饮而不拜。既而，问毓：“何以拜？”毓曰：“酒以成礼，不敢不拜。”又问会：“何以不拜？”会曰：“偷本非礼，所以不拜。”) \\n 钟毓兄弟，警悟过人，每有嘲语，未尝屈踬。毓语会：“闻有女能作调，试其视之。”于是，盛饰共载。行至西门，一女子笑曰：“车中央殊高。”二钟都不觉。车后一门生云：“向已被嘲。”钟愕然。门生曰：“中央高，两头羝。”毓兄弟多须，故以此调之。 \\n 周泰为新城太守，司马宣王使钟毓调曰：“公释褐政府三十六日，拥盖守兵马郡，乞儿乘小车，一何驶乎？”泰曰：“君名公之子，少有文采，故守吏职，猕猴骑土牛，又何迟也。” \\n 司马景王与钟毓燕饮，时陈群子玄伯、武周子元夏在坐，共嘲毓。王以毓父讳戏问曰：“皋繇何如人？”毓对曰：“古之懿士。”顾谓玄伯、元夏曰：“君子周而不比，群而不党。”(陈群，太丘长陈孙也。子鸿胪卿纪，纪子司空群，群子泰，四世于汉、魏、晋间有重名，而其德渐小减。时人语曰：“公惭卿，卿惭长。”) \\n 【邓艾】　〔字士载，棘阳人。年十三随母至颍川，读故陈太丘碑文“言为世范，行为士则，”遂自名范，字士则。后宗族有与同者，故改焉。〕 \\n 邓艾以口吃不得作干佐，为稻田守丛草吏，而语称“艾艾”。晋文王戏之曰：“卿云艾艾，定是几艾？”答曰：“凤兮凤兮，故是一凤。” \\n  \\n 　 \\n  \\n   \\n  "}
{"章节": "卷九·三国(蜀吴)", "正文": "　 \\n 卷九·三国(蜀吴) \\n 　 \\n 【庞德公】　〔南郡，襄阳人，庞士元从父也。隐居岘山南。司马德操年小十岁，兄事之，故呼庞德公。诸葛孔明每至公家，独拜床下，公初不令止。后携妻子入鹿门山。〕 \\n 庞德公有于忽操三章，其一曰：“于忽乎！不可以为，其又奚为？离娄之精，夜何有于明？师旷之耳，聋者亦有尔。束王良之手兮，后车载之。前行险既以覆兮，后逐逐其犹来！虽目盻而心骇兮，顾其能之安施？委绳墨以听人兮，虽班输亦奚以为！”其二曰：“于忽乎！不可以为，其又奚为？椽栌桷榱之累重，顾柱小之奈何？方风雨之晦阴，行者艰而莫休，居者坐而笑歌。不知压之忽然兮，其谓安何？”其三曰：“于忽乎！不可以为，其又奚为？谓鸡斯飞，谁得而羁？谓豕斯突，何取于缚？是皆以食而得之，吾于饥而后噫。鸡兮豕兮，死以是兮！” \\n 【司马徽】　〔字德操，有知人之鉴，庞德公尝谓诸葛孔明为卧龙，从子士元为凤雏，德操为水鉴。〕 \\n 司马德操括囊畏谨，有以人物问者，不辨其高下，每辄言佳。其妇谏曰：“人质疑于君，君一皆言佳，岂咨君之意乎？”答曰：“如君言，亦复佳。” \\n 【诸葛亮】　〔字孔明，封武乡侯。其先葛氏，琅琊诸县人，后徙阳都，阳都先有姓葛者，时人谓诸葛，因为氏。兄弟并有盛名，各在一国，瑾仕吴，亮仕蜀，诞仕魏。于时以为蜀得其龙，吴得其虎，魏得其狗。〕 \\n 黄彦承高爽开朗，为沔南名士，谓孔明曰：“闻君择妇，身有丑女，黄头黑面，才堪相配。孔明许，即载送之。乡里为之谚曰：“莫作孔明择妇，正得阿承丑女。” \\n 诸葛亮躬耕垅亩，好为梁父吟，其辞曰：“步出齐城门，遥望荡阴里，里中有三墓，累累正相似。问是谁家墓？田强、古冶子。力能排南山，文能绝地纪。一朝被谗言，二桃杀三士。谁能为此谋，国相齐晏子。”(《晏子春秋》：公孙捷、田开疆、古冶子事景公，勇而无礼，晏子言于公，馈之二桃曰：“三子计功而食桃。”公孙捷曰：“吾再拜隐虎，功可以食”田曰：“吾杖兵而御三军者再，功可以食”。古冶子曰：“君当济河，龟衔左骖，冶潜行水底，逆流百步，从流九里，得龟颈，功可以食。”二子曰：“吾勇不若子，功不逮子，取桃不让，是贪也。然而不死，无勇也。”刎颈而死。冶曰：“二子死之，冶独不逮”。又刎颈而死。汉末，曹操既杀孔融、杨修，又送祢衡于荆州，假乎黄祖。三子，皆天下之望也。武侯梁父吟殆为此设。) \\n 诸葛亮表都护李严，严少为郡职吏，用情深克，苟利其身。乡里为严谚曰：“难可狎，李鳞甲。” \\n 【张裕】 \\n 张裕饶鬓须，蜀先主嘲之曰：“昔吾居涿郡，多毛姓，东西南北，皆诸毛也。涿令称曰：‘诸毛绕涿居乎？’”先主无须，裕即答曰：“昔有作上党潞长，后迁为涿令，去官还家时，人与书，欲署潞则失涿，欲署涿则失潞，乃署曰‘潞涿君’。”—坐绝倒。 \\n 【马良】　〔字季常，襄阳宜城人也。先主称尊号，以良为侍中。〕 \\n 马良，兄弟五人，并有才名。蜀中谚曰：“马氏五常，白眉最良。”季常眉中有白毛，故以称之。 \\n 河南西四十里，涧、谷、洛三水之交，有五门。子孙旧传，马氏兄弟五人共居此地，作五门客舍，因以为名。主养猪卖豚，故名为之语曰：“苑中三公，馆下二卿，五门欢欢，但闻豚声。” \\n 【秦宓】　〔当时以博识称。诸葛孔明呼为学士。〕 \\n 吴使张温聘蜀，温问秦宓曰：“天有头乎？”宓曰：“有”。温曰：“在何方？”宓曰：“诗云：‘乃眷西顾。’以此推之，头在西方。”温曰：“天有耳乎？”宓曰：“天处高而听卑，诗云：‘鹤鸣九皋，声闻于天。’若其无耳，何以听之？”温曰：“天有足乎？”宓曰：“诗云：‘天步艰难。’若其无足，何以步之？”温曰：“天有姓乎？”宓曰：“姓刘。”“何以然？”曰：“其子姓刘，是以知之。” \\n 秦宓“远游诗”曰：“远游何所见？所见貌难纪。岩穴非我邻，林麓无知己。虎则豹之兄，鹰则鹞之弟。困兽走环冈，飞鸟警巢起。猛气何咆厉，阴风起千里。远游长太息，太息远游子。” \\n 【支谦】　〔吴高僧。〕 \\n 吴主权已制江左，而佛教未行，有支谦者，本月支人，来游汉境，传览经籍，莫不精究，遍学异书，通六国语，其为人细长黑瘦，眼多白而睛黄。时人为之语曰：“支郎眼中黄，形躯虽细是智囊。” \\n 【周瑜】　〔字公瑾，舒人，初孙策年十余岁，已交结知名。瑜与策同年而小一月，便推结分好。策得乔公两女，皆国色，策自纳大乔，瑜纳小乔。〕 \\n 周公瑾，少精意于音乐，虽三爵之后，其有阙误，公瑾必知之，知之必顾，时人谣云：“曲有误，周郎顾。” \\n 【诸葛恪】　〔字元逊，瑾之子，少有才名，吴主权见而奇之曰：“蓝田生玉，真不虚也。”及立登为太子，妙选师友，乃以张昭子休、顾雍子谭、陈武子表与恪并为中庶子，入讲诗书，出从骑射，待以布衣之礼，谓之四友。〕 \\n 诸葛瑾为豫州，语别驾向台云：“小儿知谈，卿可与语。”比往诣恪，恪不相见。后于张辅吴(昭)坐中相遇。别驾唤恪：“咄，咄，郎君！”恪因嘲曰：“豫州乱矣，何咄咄之有？”答曰：“君明臣贤，未闻其乱。”恪曰：“昔唐尧在上，四凶在下。”答曰：“非唯四凶，亦有丹朱。”于是一坐大笑。(瑾面长似驴，吴主权使优人牵驴入，题其面曰：“诸葛子瑜”。时恪亦侍宴中，请笔，于题下添写“之驴”二字。吴主羡其明敏，即以驴赐恪。又使太子嘲恪曰“诸葛元逊食马矢一石。”恪答曰：“臣得戏君，子得戏父乎？”吴主曰：“可。”恪曰：“乞太子食鸡卵三百枚。”吴主问恪曰：“人令君食马矢，卿令人食鸡卵，何也？”恪答曰：“所出同耳。”吴主大笑。) \\n 吴主权引蜀使费饮，使诸葛恪监酒，恪以马鞭拍褂背，甚痛，启吴主曰：“蜀丞相比之周公，都护君侯比之孔子，今有一儿，执鞭之士。”恪启曰：“君至大国，傲慢天常，以鞭拍之，于义何伤？”众皆大笑。 \\n 吴主权尝燕见费，逆敕群臣：“使至，伏食勿起。”至，权为辍食，而诸人不起。讳调之曰：“凤凰来翔，麒麟吐哺，驴骡无知，伏食如故。”诸葛恪应声答曰：“爰植梧桐，以待凤凰。有何燕雀，自称来翔。何不弹射，使还故乡。” \\n 曾有白头鸟集吴殿前，吴主权问群臣曰：“此何鸟也？”诸葛元逊对云：“此名为白头翁。”张辅吴自以坐中最老，疑元逊以鸟戏之。因曰：“恪欺陛下，未尝闻鸟名白头翁者，试使恪复求白头母”。元逊曰：“鸟名鹦母，未必有对，试使辅吴复求鹦父。”张不能答，一坐大笑。(吴主大会将佐，命元逊行酒，次至张辅吴前，张先有酒色，不时肯饮，曰：“此非养老之礼也。”权谓元逊曰：“卿但令张公辞屈，乃当饮耳。”元逊即难张曰：“昔尚父九十，秉旄伏钺犹未告老，今军旅之事，将军在后；酒食之事，将军在前，何谓不养老？”张卒无辞，遂为尽爵。) \\n 吴主亮初即位，以诸葛恪为太傅，时公安有白鼍鸣，童谣曰：“白鼍鸣，龟背平，南郡城中可长生，守死不去义无成。”鼍有鳞介，甲兵之象也。“南郡城可长生”者，有急，易以逃也。明年，恪败，弟融镇公安，亦见袭，融刮金印龟，服之而死。 \\n 吴建兴初，又童谣曰：“吁汝恪，何若若，芦苇单衣篾钩络，于何相求成子阁。”及诸葛恪死，果以苇席裹身，篾束其腰，投之石冈。”“钩络”，钩带也；“成子阁者，反语石子冈也。后听恪故吏收葬，求之此冈云。 \\n 【薛综】　〔字仲文，莹之父，其先田丈封薛，因以氏焉。吴主皓追叹综遗文，命莹继作，莹献诗三百余言。〕 \\n 蜀使张奉于吴主权前列阚泽姓名调泽，泽不能答，时薛综为选曹尚书，下行酒，因劝奉酒曰：“蜀者，何也？有犬为独(独)，无犬为蜀。横目勾身，虫入其腹。”奉曰：“不当复列君‘吴’耶？”综应声曰：“无口为天，有口为吴，君临万邦，天子之都。”奉无以对。 \\n 【张纯】　〔字元基。同郡张俨，字子即，朱异，字季文。吴郡顾、陆、朱、张为四姓，三国之间，四姓盛焉。旧目云：张文、朱武、陆忠、顾厚。〕 \\n 张纯少有清才，与张俨、朱异俱童少，尝同诣骠骑将军朱据。据闻三人才名，欲试之，因语曰：“老鄙相闻，饥渴甚矣。夫以迅骤为功，鹰隼以轻疾为妙，其为吾各赋一物，然后乃坐”。纯赋席曰：“席以冬设，簟为夏施。揖让而坐，君子攸宜。”俨赋犬曰：“守则有严，出则有获。韩卢宋鹊，书名竹帛。”异赋弩曰：“南狱之干，钟山之铜。应机命中，获隼高墉。”三人皆随日立成，据大欢悦。 \\n 【韦昭】　〔字弘嗣，史为晋讳，改名曜。少好学，能属文，官中书仆射。撰吴鼓吹曲十二曲。吴人多言祥瑞，吴主皓问昭，昭曰：“此家人筐箧中物耳。”后竟杀昭。〕 \\n 吴鼓吹曲有云《焱精缺》者，言汉室衰，孙坚奋迅猛志，念在匡救，王迹始乎此也。当汉《朱鹭》。其曲曰：“焱精缺，汉道微。皇纲弛。政德违。众奸炽，民罔依。赫武烈，越龙飞。陟天衢，耀灵威。鸣雷鼓，抗电麾。抚乾衡，镇地机。厉虎旅，骋熊罴。发神听，吐英奇。张角破，边、韩羁。宛颍平，南土绥。神武章，渥泽施。金声震，仁风驰。显高门，启皇基。统罔极，垂将来。” \\n 《吴鼓吹曲》有云《汉之季》者，言孙坚悼汉之微，痛董卓之乱，兴兵奋系，功盖海内也。当汉《思悲翁》。其曲曰：“汉之季，董卓乱。桓桓武烈应时运，义兵兴，云旗建。厉六师，罗八阵，飞鸣镝，接白刃。轻骑发，介士奋。丑虏震，使众散。劫汉主，迁西馆，雄豪怒，元恶偾。赫赫皇祖功名闻。” \\n 《吴鼓吹曲》有云《伐鸟林》者，言魏武既破荆州，顺流东下，欲来争锋。孙权命将周瑜逆击之于乌林而破走也。当汉《上之回》，其曲曰：“曹操北伐拔柳城，乘胜席卷逐南征。刘氏不睦，八郡震惊。众既降，操屠荆。舟车十万扬风声，议者狐疑虑无成。赖我大皇发圣明，虎臣雄烈周与程。破操乌林，显章功名。” \\n 《吴鼓吹曲》有云《克皖城》者，言魏武志图并兼，而令朱光为庐江太守，孙权亲征光，破之于皖城也。当汉《战城南》。其曲曰：“克灭皖城遏寇贼，恶此凶击阻奸慝。王师赫征众倾覆，除秽去暴战兵革。民得就农边境息，诛君吊民昭至德。” \\n 《吴鼓吹曲》有云《章洪德》者，言孙权章其大德，而远方来附也。当汉《将进酒》。其曲曰：“章洪德，迈威神。感殊风，怀远邻。平南裔，齐海滨。越裳贡，扶南臣。珍货充庭，所见日新。” \\n 【贺邵】　〔字兴伯，会稽人，晋司空循之父。元帝尝与循言及吴时事，问：“孙皓烧锯截一贺头是谁？”循未得言。元帝自忆曰：“是贺邵。”循流涕曰：“臣父遭遇无道，创巨痛深，无以仰答明诏。”元帝愧惭，三日不出。〕 \\n 贺太傅作吴郡，初不出门。吴中诸强族轻之，乃题府门云：“会稽鸡，不能啼。”贺闻，故出行，至门反顾，索笔足之曰：“不可啼，杀吴儿！”于是至诸屯邸，检校诸顾、陆，罪者甚众。陆抗时为江陵都督，故下请吴主皓，然后得释。 \\n 【末主皓】　〔字元宗，一名彭祖。大皇帝孙，为晋所灭。〕 \\n 吴主初从步阐之请，迁都武昌，扬州之民，诉流供给，甚苦之，时有童谣曰：“宁饮建邺水，不食武昌鱼；宁还建邺死，不止武昌居。”陆抗以闻，乃还都建邺。 \\n 吴主遣使者祭石印山下妖祠，使者因以丹书献曰：“楚九州诸，吴九洲都。扬州士，作天子。四世治，太平矣。”皓闻之，曰：“从大皇帝至朕四世，太平之主，非朕复谁！”恣虐逾甚。 \\n 吴主天纪中，童谣曰：“阿童复阿童，衔刀游渡江(叶)。不畏岸上虎，但畏水中龙。”晋武帝闻之，以语羊祜，祜曰：“此必水军有功，但当思应其名者。”时益州刺史王浚，小字阿童，乃加浚龙骧将军。及征吴，江西众军无过者，而浚先定秣陵。 \\n 晋既平吴，武帝引见孙皓，帝问皓：“闻南人好作尔汝诗，颇能为否？”皓正饮酒，因举觞劝帝曰：“昔与汝为邻，今与汝为臣。劝汝一杯酒，令汝寿万春。”帝悔之。 \\n 晋平吴后，江南有童谣云：“局缩肉，数横目。中国当败吴当复。”又有云：“宫门柱，且莫朽。吴当复，在三十年后。”又有云：“鸡鸣不拊翼，吴复不用力。”于时吴入皆谓在孙氏子孙，故窃发为乱者相继。按“横目”者，“四”字，自吴亡，至晋元帝兴，几四十年，皆如童谣之言，元帝懦而少断，“局缩肉”，盖直斥之云。 \\n  \\n 　 \\n  \\n   \\n  "}
{"章节": "卷十·六朝(晋)", "正文": "　 \\n 卷十·六朝(晋) \\n 　 \\n 【司马懿】　〔字仲达。曹操辟为文学椽，迁太子中庶子。与陈群、吴质、朱铄号曰“四友”。操尝梦三马同食一槽，谓丕曰：“懿非人臣也。”丕素与懿善，故得免。既而，竟迁魏鼎。〕 \\n 司马高祖伐公孙渊，过故乡，会父老故旧饮燕，高祖作歌曰：“天地开辟，日月重光，遭逢际会，奉辞遐方。将扫逋秽，还过故乡，肃清万里，总齐八荒。告诚归老，待罪武阳。” \\n 【贾充】　〔始生时，其父逵曰：“后当有充闾之庆。”故名充，而字公闾。〕 \\n 初，魏主高贵乡公帅府卫，出讨司马昭，贾充时为中护军，自外入，令成济弑之。泰始中，人为充等谣言曰：“贾、裴、王，乱纪纲。王、裴、贾，济天下。”言亡魏而成晋也。裴谓裴秀，王谓王沈。 \\n 贾充前妇是李丰女，名婉，字淑文，淑美有才行。丰被诛，离婚，徙边。复娶郭配女，即广城君，名玉璜。后李以赦得还，帝特诏充置左右夫人。郭怒不许，充乃为李筑室于永年里而不往来。尝与李联句，贾吟云：“室中是阿谁？叹息声正悲。”李云：“叹息亦何为？但恐大义亏。”贾云：“大义同胶漆，匪石心不移。”李云：“人谁不虑终，日月有合离。”贾云：“我心子所达，子心我亦知。”李云：“若能不食言，与君同所宜”。(充尝辟韩寿为椽，寿美姿容，充女于青琐中窥而悦之，常怀存想，发于吟咏。婢往寿家具述其事。寿闻心动，遂潜往与女通，充觉女有异于常，因会诸史，闻寿有异香气。香本外国所贡，一着人，经月不歇。充计武帝惟赐己及陈骞，疑寿与女私，乃考问左右婢，得其状秘之，以女妻寿。) \\n 【傅玄】　〔晋初，置谏官，以玄为之。每有奏劾，或值日暮，捧白简，整簪带，竦踊不寐，台阁生风。〕 \\n 古歌有八变、九曲之名，李尤《九曲歌》曰：“年岁晚暮时已斜，安得壮士挽日车。”傅玄《九曲歌》曰：“岁暮景迈群光绝，安得长绳系白日。”全篇无传，独八变仅存，其歌曰：“北风初秋至，吹我章华台。浮云多暮色，似从崦嵫来。枯桑鸣中林，络纬响空阶。翩翩飞蓬征，怆怆游子怀。故乡不可见，长望始此回。” \\n 傅玄有《车遥遥篇》曰：“车遥遥兮马洋洋，追思君兮不可忘。君安游兮西入秦，头为影兮随君身。君在阴兮影不见，君依光兮妾所愿。”又《燕人歌》曰：“燕人美兮赵女佳，其室则迩兮限曾崖。云为车兮风为马，玉在山兮兰在野。云无期兮风有止，思多端兮谁能理。” \\n 【李密】　〔字令伯，一名虔，先仕蜀，晋初征为太子洗马。《陈情表》古本，“少事荒朝”，后人误以为伪朝，孙霜崖尝有诗：“‘伪朝’料得非公笔，不得当时墨本看。”。〕 \\n 李密有才能，常望内转，而朝廷无援，乃迁汉中太守，自以失分怀怨。及赐饯东堂，诏赋诗，末章曰：“人亦有言，有因有缘。官无中人，不如归田。明明在上，斯语岂然？”武帝忿之，免密官。 \\n 【山涛】　〔字巨源。与嵇康、阮籍、籍兄子咸及刘伶、王戎、向秀，常集于竹林，肆意酣畅，世谓“竹林七贤”。子简，字季论。〕 \\n 山巨源以器重朝望，年逾七十。贵胜年少，若和、裴、王之徒并共言咏，有署阁柱曰：“阁东有大牛，和峤鞅，裴楷秋，王济剔嬲不得休。” \\n 汉时侍中习郁，尝于岘山南依范蠡养鱼法作池，池边有高堤，遍种长楸修竹，芙蓉缘岸，菱芡覆水，是游宴名处，山季伦都督荆州时，每出嬉游，多之池上，置酒辄醉，曰：“此是我高阳池。”时有儿童歌曰：“山公出何许？往至高阳池。日夕倒载归，酩酊无所知。时时能骑马，倒着白接篱。举鞭问葛强，何如并州儿？”(强家并州，简爱将。) \\n 【刘伶】　〔字伯伦，身长六尺，貌甚丑而悠悠忽忽，土木形骸。客有诣伶，值其裸袒。伶笑曰：“吾以天地为宅舍，屋宇为军衣，诸君何为入我军中？”偶与俗士相忤，其人攘袂而起，欲必筑之，伶和其色曰：“鸡肋何足以当尊拳。”其人废然而返。伶尝乘鹿车，携一壶酒，使人荷钟随之。曰：“死便埋我。”。〕 \\n 刘伶病酒，渴甚，从妇求酒，妇捐酒毁器，涕泣谏曰：“君饮太过，非摄生之道，必宜断之。”伶曰：“甚善。我不能自禁，当祝鬼神断之。便可具酒肉。”妇曰：“敬闻命。”供酒肉于神前，请伶祝誓，伶跪而祝曰：“天生刘伶，以酒为名。一饮一斛，五斗解酲。妇人之言，慎不可听。”便引酒进肉，块然复醉。 \\n 【王戎】　〔字浚冲，浑之子。以平吴功封安丰侯。总角时，与裴叔则同诣钟士季，须臾去，后客问钟曰：“向二童何如？”钟曰：“裴楷清通，王戎简要。阮籍先与浑为友，时戎年十五，随浑在郎舍。戎少阮二十岁，阮与之交，谓浑曰：“共卿言，不如共阿戎谈。”。〕 \\n 王安丰妇常卿安丰，安丰曰：“妇人卿婿，于礼为不敬，后勿复尔。”妇曰：“亲卿爱卿，是以卿卿。我不卿卿，谁当卿卿。”遂恒听之。 \\n 【孙楚】　〔字子荆。以有才，少所推服，惟雅敬王武子。武子丧，时名士无不至者，子荆后来，临尸恸哭，哭毕，向灵床曰：“卿常好我作驴鸣，今我为卿作。”宛似真声，宾客皆笑。孙举头曰：“使君辈存，令此人死。”。〕 \\n 孙子荆年少时，欲隐，语王武子曰：“当枕石漱流。”误曰：“漱石枕流。”王曰：“流可枕，石可漱乎？”孙曰：“所以枕流，欲洗其耳；所以漱石，欲砺其齿。” \\n 孙子荆除妇服，作诗示王武子，其诗曰：“时迈不停，日月电流。神爽登遐，忽已一周。礼制有叙，告除灵立。临祠感痛，中心若抽。”王曰：“未知文生于情，情生于文。览之凄然，增伉俪之重。” \\n 孙楚反金人铭曰：“晋太庙左阶前有石人焉，大张其口，而书其胸曰：“我古之多言人也。无少言，少言少事，则后生何述焉。夫惟立言，名乃长久。胡为块然，坐缄其口？”(孔子观周，遂入后稷之庙，庙当右阶之前，有金人，为三缄其口，而铭其背曰：“古之慎言人也。诫之哉！无多言，无多事，多言多败，多事多害。”) \\n 董京，不知何许人，在洛阳，隐居白社，时乞于市，得残碎缯絮，结以自覆，全帛佳绵则不肯受。或见推、排、骂、辱，曾无怒色。孙楚数就社中，载与俱归。又贻书劝其仕进。京答歌曰：“独处无娱，我以为欢。清流可饮，至道可餐。何为栖栖？自使疲单。玄鸟纡幕，而不被害。鸣隼远巢，咸以欲死。盻彼梁鱼，逡巡倒尾。沉吟不决，忽焉失水。嗟乎鱼鸟，万世不悟。以我观之，乃明其故。知哉达人，深穆其度。” \\n 【贾谧】　〔即韩寿子慰祖，贾后女弟出也。后与小吏通，诈为有身，取慰祖养之，托以谅暗所生，故勿显。谧虽骄奢，而喜延士大夫，石崇、潘岳、左思、陆机、机弟云及刘琨等皆附谧，号二十四友。〕 \\n 惠帝元康中，京洛童谣云：“南风起兮吹白沙，遥望鲁国何嵯峨，千岁髑髅生齿牙。”“南风”，贾后字也。“白”，晋行也。“沙门”，太子小字也。“鲁”，贾谧国也。言贾后将与谧为乱以危太子，而赵王因衅咀嚼豪贤，以成篡夺也。其后贾谧既诛，贾后寻亦废死。又有谣云：“东宫马子莫咙汹，前至腊月缠汝发。”是时，愍怀颇失众望，卒以废黜，不得其死焉。赵王伦既篡位，洛中又有谣云：“虎从北来鼻头汗，龙从南来登城看，水从西来河灌灌。”数月，而齐王、成都、河间义兵同会诛伦。按：成都西藩而在邺，故曰“虎从北来”；齐东藩而在许，故曰“龙从南来”；河间水区而在关中，故曰“水从西来”；齐留辅政，居于宫西，有无君之心，故曰“登城看”也。 \\n 【束晰】　〔字广微，疏广之后，其曾孙避王莽乱，去足为束。惠帝朝，贾谧请晰为著作郎，晰尝辨三日曲水之义，赐金五十斤，又补南陔、白华、华黍、由庚、由仪、崇立诗六篇。〕 \\n 束晰家贫赋曰：“余遭家之轲，婴六极之困屯。无原宪之厚德，有斯人之下贫。愁郁烦而难处，且罗缕而自陈。有漏狭之草屋，不蔽覆而受尘。欲恚怒而无益，徒拂郁而独嗔。蒙乾坤之遍覆，庶无财而有仁。” \\n 太康中，阳平郡界大旱，晰为邑人请雨，三日而雨注，众为晰作歌曰：“束先生，通神明，请天三日甘雨零。我黍以育，我稷以生，何以酬之，报束长生。” \\n 【石崇】　〔苞之子，生于青州，小字齐奴。苞临终，崇幼，独不及家财。及为荆州刺史，使商客航海致富。砌上就苔藓刻成百花，饰以金玉，曰：“壶中之景，不过如是。”刘琨尝诣崇，如厕，见有绛纱帐、大床、茵褥甚丽，两婢持锦香囊，刘惶遽反，走语崇曰：“向误入卿内。”崇曰：“是厕耳。”。〕 \\n 石季伦妾绿珠尝作《懊侬歌》，其词曰：“丝布涩难缝，令侬十指穿。黄牛细犊车，游戏出孟津。”绿珠本梁氏女，崇以珠三斛买之，善吹笛，孙秀使人求之，不与，秀怒，劝赵王诛崇。崇正宴于金谷园楼上，甲士到门，崇谓绿珠曰：“吾为汝得罪。”绿珠曰：“当效死于君前。”即自投于楼下而死。(洛阳石崇宅有绿珠楼。金谷，水名，流经崇居，崇构别馆，因名。一名梓泽。) \\n 石卫尉有爱婢曰翔风，魏末于胡中得之，年十五，无有比其容貌。崇尝语曰：“吾百年后，当指白日，以汝为殉。”答曰：“生爱死离，不如无爱。妾得为殉，身其何朽？”于是弥见宠爱。崇尝择美容姿相类者十人，装饰、衣服、大小一等，使忽视不相分别。又使数十人，各含异香，行而笑语，则口气从风而扬。又屑沉水香如尘末，布象床，使所爱者践之，无迹，则赐以真珠百，有迹，则节其饮食，令身轻弱，故闺中戏曰：“尔非细骨轻躯，那得百、真珠。”及翔风年三十，妙年者争嫉之，谓胡女不可为群，竞相排毁。崇受谮，即退翔风为房老，使主群少。乃怀怨作五言诗，曰：“春花谁不美，卒伤秋落时。突烟还自低，鄙退岂所期？桂芳徒自蠹，失爱在蛾眉。坐见芳时歇，憔悴空自嗤。”石氏房中并歌此为乐曲，至晋末乃止。 \\n 【潘岳】　〔字安仁，芘之子，乡邑号为“奇童”。后为河阳令，植桃李满城，人号“河阳一县花”。岳妙有姿容，少时挟弹出洛阳道，妇人遇者连手萦之。左思绝丑，亦复效岳遨游，于是群妪乱唾，委顿而返。又，岳每行，老妪以果掷之满车；张载至丑，每行，小儿以瓦石投之亦满车。〕 \\n 潘岳有所思，因以“思杨容姬难堪”六字为题，作离合诗曰：佃鱼始化，人民穴处(离“田”字)。意守醇朴，音应律吕(离“心”字，“田”“心”合成“思”)。桑梓被原，卉木在野(离“木”字)。锡銮未设，金石弗举(离“易”字，“木”“易”合成“杨”)。害咎蠲消，吉德流普(离“穴”字)。溪谷可安，奚作栋宇(离“谷”字，“穴”“谷”合成“容”)。嫣然以喜，焉惧外侮(离“女”字)。熙神委命，已求多祜(离“臣”字，“女”“臣”合成“姬”)。叹彼季末，口出择语(离“”字)。谁能默识，言丧厥所(离“隹”字，“”“隹”合成“”)。垄亩之谚，龙潜岩阻(离“土”字)。义崇乱，少长失序(离“甚”字，“土”“甚”合成“堪”)。 \\n 初潘芘为琅邪内史，孙秀为小史，给岳，岳数挞辱之，秀常衔忿。及赵王伦辅政，秀为中书令，岳于省内谓秀曰：“孙令犹忆畴昔周旋否？”秀曰：“中心藏之，何日忘之？”岳于是自知不免。俄而，秀遂诬岳及石崇为乱，诛之。初，崇为成阳太守，岳送之诗曰：“朝发晋京阳，夕次金谷湄。前庭树沙棠，后园植乌卑。灵囿繁若榴，茂林列芳梨。饮至临华沼，迁坐登隆坻。玄醴染朱颜，但诉杯行迟。杨桴抚灵鼓，箫管清且悲。春荣谁不慕，岁寒良独希。投分寄石友，白首同所归。”及岳与崇被收，俱不相知。崇已送市，岳后至，崇谓曰：“安仁卿亦复尔耶？”岳曰：“可谓白首同所归矣”。 \\n 潘安仁与石季伦同刑东市，时石谓潘曰：“天下杀英雄，卿复何为尔？”潘曰：“俊士填沟壑，余波来及人。” \\n 【左思】　〔字太冲，欲赋三都，乃诣张载，访岷、邛之事，遂构思十年，门庭牖溷，皆置笔砚，遇得一句，即便疏之。赋成，以示皇甫谧，谧为赋序。由是读书之家，竞相传写，都城为之纸贵。初，陆机入洛，拟作三都赋，闻思作之，抚掌大笑，与弟书曰：“此间有一伧父欲作三都赋，须其成，以覆酒瓮耳。”左赋出，机绝叹伏，以为不能加，遂辍笔。〕 \\n 贾充尝征左思为记室，不就，因感人年老，作诗曰：“秋风何冽冽，白露为朝霜。柔条旦夕劲，绿叶日夜黄。明月出云崖，皎皎流素光。披轩临前庭，嗷嗷晨雁翔。高志局四海，块然守空堂。壮齿不恒居，岁暮常慨慷。”(“振衣千仞冈，濯足万里流。”亦太冲诗语。) \\n 左思《白发赋》云：“星星白发，生于鬓垂。虽非青蝇，秽我光仪，策名观国，以此见疵。将拔将镊，好爵是縻。白发将拔，怒然自诉：‘禀命不幸，值君年暮。逼迫秋霜，生而皓素。始览明镜，惕然见恶。朝生昼拔，何罪之故？予观橘柚，一皓一华。贵其素华，匪尚绿页。愿戢子之手，摄子之镊。’‘咨尔白发！观世之途，靡不追荣，贵华贱枯。赫赫阊阖，蔼蔼紫庐。弱冠求仕，童髫献谟。甘罗乘轸，子奇剖符。英英终贾，高论云衢。拔白就黑，此自在吾。’白发临拔，目号呼：‘何我之冤？何子之误？甘罗自以辨惠见称，不以发黑而名著；贾生自以良才见异，不以乌鬓而后举。闻之先民，国用老成。二老归周，周道肃清；四皓佐汉，汉德光明。何必去我，然后要荣！’‘咨尔白发，事故有以；尔之所言，非不有理。曩贵者老，今薄旧齿。皤皤荣期，皓首田里。虽有二毛，河清难俟。随时之变，见叹孔子。’发乃辞尽，誓以固穷。昔临玉颜，今从飞蓬。发肤至昵，尚不克终。聊用拟辞，比之国风。” \\n 左九嫔名芬，思之姝也，少好学，善缀文，武帝闻而纳之。泰始八年，拜修仪，后为贵嫔，姿陋无宠，以才德见礼，每有方物异宝，必诏为赋、颂，以是屡获恩赐焉，赋啄木云：“南山有鸟，自有啄木，饥则啄树，暮则巢宿。无干于人，惟志所欲。性清者荣，性浊者辱。” \\n 左太冲尝有《感离》诗赠芬，芬答诗云：“自我去膝下，倏忽逾再期。披省所赐告，仿佛想容仪。何时当奉面，娱目于书诗。何以诉辛苦？告情于文辞。” \\n 【陆机】　〔字士衡，大司马抗之子，弟云，字士龙。蔡司徒在洛，见平原兄弟住参佐廨中，三间瓦屋，士龙住东头，士衡住西头。士龙为人文弱可爱，士衡长七尺余，声作钟声，言多慷慨。尚书闵鸿见士龙小时，即奇之，曰：“此儿若非龙驹，当是凤雏。”刺史周浚召为从事，谓人曰：“陆士龙当今颜子也。”后宦人孟玖谮平原有异志，与云俱被害。是日，昏雾四合，大风折木，平地雪盈尺，人以为陆氏冤。〕 \\n 陆机《百年歌》云：“一十时，颜如舜华晔有辉，体如飘风行如飞。终朝出游薄暮归，六情逸豫心无违。清酒将炙奈乐何！奈乐何！二十时，肤彩津泽人理成，美目淑貌绰有荣。光车骏马游都城，高谈雅步何盈盈。清酒将炙奈乐何！奈乐何！三十时，行成名立有令闻，力可扛鼎志干云。食如漏卮气如薰，辞家观国综典文。清酒将炙奈乐何！奈乐何！四十时，体方克壮志方刚，跨州越郡还帝乡。出入承明拥大。清酒将炙奈乐何！奈乐何！五十时，荷旄杖节镇邦家，鼓钟嘈杂赵女歌。罗衣纟卒粲金翠华，言笑雅舞相经过。清酒将炙奈乐何！奈乐何！六十时，年亦耆艾业亦隆，骖驾四牡入紫宫。轩冕纳那翠云中，子孙昌盛家道丰。清酒将炙奈乐何！奈乐何！七十时，精爽颇损膂力愆，清水明镜不欲观。临乐封酒转无欢，揽形羞发独长叹。八十时，目明已损聪去耳，前言往行不复纪。辞官致禄归桑梓，安车驷马入旧里。乐事告终忧事始。九十时，日告眈瘁月告衰，形体虽是志意非。言多谬误心多悲，子孙朝拜或问谁。指景玩日虑安危，感念平生泪交挥。百岁时，盈数已登肌肉单，四肢百节还相患。目若浊镜口垂涎，呼吸频蹙反侧难。茵褥滋味不服安。”(机少好游猎，在吴豪盛。客献快犬，名曰：“黄耳”。机后仕洛，常将自随，此犬黠慧，能解人语。一日，机戏语犬：“我家绝无书信，汝能赍书驰还取消息否？”犬喜，摇尾作声。机试为书，盛以竹筒，击之颈。犬出驿路，疾走向吴，入草噬肉取饱，每经大水，辄依渡者，弭毛掉尾向之，其人怜爱，因呼上船，载近岸，犬即腾上，速去如飞，迳至机家，口衔竹筒作声。机家开筒，取书看毕，作答书纳竹筒中，复击犬颈。犬既得答，仍驰还洛。计人行程五旬，而犬往还才半月。后犬死，殡之，遣送还家，葬机村南。村人呼为“黄耳冢”。) \\n 陆士衡在坐，潘安仁至，陆便起去，安仁曰：“清风至，尘飞扬。”陆应声答曰：“众鸟集，凤凰翔。” \\n 陆士龙、荀鸣鹤(隐)二人未相识，因会张茂先坐，张以其并有大才，可勿作常语。陆举手曰：“云间陆士龙。”荀答曰：“日下荀鸣鹤”。陆曰：“既开青云睹白雉，何不张尔弓？布尔矢？”张曰：“荀何迟？”荀答曰：“本谓云龙癸癸，今是山鹿野麋。兽弱弩强，是以发迟。”张乃抚掌大笑。(平原初见张华，华曰：“贤弟何不来？”机曰：“舍弟有笑疾，不敢不先陈之。”华须偏，遂以锦襄盛之，云见大笑，华终不怪。又尝上船，水中自见其影，便大笑不已，落水几至死。) \\n 【张载】　〔字孟阳。弟协，字景阳，亢，字季阳，并有俊才，与机、云齐名。时称二陆三张，亦曰三阳。又有语云：“二陆入洛，三张减价。”不无轩轾云。〕 \\n 张载赋《贫士诗》曰：“芒墟人迹希，隐僻闾邻阔。苇篱自朽损，毁屋每寥豁。炎夏无完，玄冬无暖褐。四体困寒暑，六时疲饥渴。营生生愈辛，愁来不可割。” \\n 【夏侯湛】　〔与潘安仁并有美容，喜同行，时人谓之连璧。〕 \\n 夏侯湛文章宏富，善构新词。为郎中，累年不调，作《抵疑》以自广，其辞曰：“咳唾成珠玑，抉袂出风云。”又作《家风》，载其祖父之德。 \\n 【张翰】　〔字季鹰，吴人俨之子，时人号为江东步兵。或谓之曰：“卿乃可纵适一时，不为身后名耶？”答曰：“使我有身后名，不如即时一杯酒。”。〕 \\n 张季鹰辟齐王东曹椽，在洛见秋风起，因思吴中菰菜羹、鲈鱼脍，曰：“人生贵适意而，何能羁宦数千里以要名爵！”因作歌曰：“秋风起兮佳景时，吴江水兮鲈正肥。三千里兮家未归，恨难得兮仰天悲。”逐弃官归。 \\n 【刘宝】　〔字道真。陆士衡初入洛，咨张华所宜诣，刘是其一。陆既往，刘尚在哀制中，性嗜酒，礼毕，初无他言，惟问：“东吴有长柄壶卢，卿得种采不？”陆兄弟殊失望，乃悔往。〕 \\n 刘道真遭乱，于河侧为人牵船，见一老妪操橹，道真嘲曰：“女子何不调机弄杼，因甚旁河操橹？”女答曰：“丈夫何不跨马挥鞭，因甚旁河牵船？”又尝与人共饭草舍中，见一妪将两小儿过，并着青衣，刘调之曰：“青羊引双羔。”妪答曰：“两猪共一槽。”道真无以对。 \\n 【谢鲲】　〔字幼舆。与胡母辅之、毕卓、光孟祖、阮放、羊曼、桓彝、阮孚并以任放为达，时人谓之“八达。”孟祖避难渡江投胡母，值辅之、鲲等散发裸袒，闭室酣饮已累日，孟祖将排户，守者不听，便于户外脱衣，露头于狗窦中窥之而大叫。辅之惊曰：“他人决不能尔，必我孟祖。”逐呼入，与饮。〕 \\n 谢幼舆邻家高氏女，有美色，常往挑之，女投梭折其两齿。时人语曰：“任达不已，幼舆折齿。”鲲闻之，长啸曰：“犹不废我笑歌。” \\n  \\n 　 \\n  \\n   \\n  "}
{"章节": "卷十一·六朝(晋)", "正文": "　 \\n 卷十一·六朝(晋) \\n 　 \\n 【刘琨】　〔字越石。舆之弟。少与祖逖为友，谓人曰：“常恐祖生先我着鞭。”。〕 \\n 卢谌先为刘琨从事中郎将，段匹领幽州，求谌为别驾。琨答谌诗云：“情满伊何？兰桂移植。茂彼春林，瘁此秋棘。”言谌弃己而就匹也。厥后，琨命箕澹攻石勒，一军皆没，由是穷蹙不能自守，乃率众赴匹，继为匹所拘。再赠谌诗云：“朱实陨劲风，繁英落素秋。何意百炼刚，化为绕指柔。”其诗托意欲以激谌而救其急，谌殊不领，琨既被害，谌始上表以雪其冤。 \\n 【相逖】　〔字士雅。元帝时，为豫州刺吏。戴洋语人曰：“祖士雅九月当死，妖星已见于豫州之分矣。”逖亦叹曰：“此为我也。”俄卒。赠车骑将军。刘琨尝称祖朗诣曰：“少为王敦所叹。”。〕 \\n 祖逖在豫州，约己务施，课农桑，抚纳新附。又收葬枯骨，为之祭＜西＞。百姓感悦。尝置酒大会，耆老中坐流涕曰：“吾等老矣！更得父母，死将何恨。”乃歌曰：“幸哉遗黎免俘虏，三辰既朗遇慈父。玄酒清醪甘瓠脯，何以咏思歌且舞。” \\n 【邓攸】　〔字伯道。童时尝诣镇军贾混，混以讼事示攸使决之。攸曰：“听讼，吾犹人也。必也，使无讼乎？”混奇之，以女妻焉。〕 \\n 元帝时，邓攸为吴郡太守，攸载米之郡，俸禄一无所受，惟饮吴水而已。及去职，百姓留牵攸舡不得近，攸乃少停，夜中发去。吴人歌之曰：“紞如打五鼓，鸡鸣天欲曙。邓侯挽不留，谢令推不去。” \\n 【葛洪】　〔字稚川，丹阳句容人。少以儒学知名，尤好神仙导养之法。元帝时，王导荐为散骑常侍，以平贼功赐爵关内侯，后闻交趾出丹，求为勾漏令，乃于罗浮山炼丹，自号抱朴子，因以名书。后尸解仙去，号葛仙翁。〕 \\n 葛洪尝过赣之兴国境，见山灵水秀，逐结庐筑坛，凿池洗药。留四言诗一首曰：“洞阴泠泠，风佩清清。仙居永劫，花木长荣。”今其地有洗药池。 \\n 【郭璞】　〔字景纯。有郭公者，精卜筮，璞从受业，公以《青囊中书》九卷舆之，由是逐洞五行、天文、卜筮之术。尝撰前后筮验六十余事，名为《洞林》。〕 \\n 郭景纯有《僬侥谮》曰：“僬侥极麽，净人又小。四体取足，眉目才了。” \\n 郭景纯著《幽思篇》，有句云：“林无静树，川无停流。”阮孚叹曰：“泓峥萧瑟，实不可言。每读此文，辄觉神超形越。” \\n 郭景纯过江，居于暨阳，墓去水不盈百步，时人以为近水。景纯曰：“将当为陆。”后数年，沙涨，去墓数十里皆为桑田。其诗曰：“北阜烈烈，巨海混混。垒垒三坟，唯母与昆。” \\n 郭景纯《钱唐天目山》诗云：“天目山前两乳长，龙飞凤舞到钱唐。海门一点巽峰起，五百年间出帝王。”后宋高宗中兴建邦，天目乃主山。至度宗甲戍，山崩，京城骚动，时有建迁跸之议者。未几，宋鼎遂移。(王郭起璞为记室参军，苏峻之难，敦将举兵，使璞筮，璞曰：“无咸。”敦大怒曰：“卿寿几何？”曰：“命尽今日。”日中，敦怒，收璞诣南岗斩之。璞素与桓彝友善，彝每游，或值璞在妇间，便入。璞曰：“卿他处自可径前，但不可厕上相寻，必客主有殃也。”彝后因醉诣璞，正逢在厕，见璞裸身被发，衔刀设。璞见彝，抚心大惊曰：“吾每嘱卿勿来，非但祸吾，卿亦不免。天实为之，将以谁咎？”故璞终婴王敦之祸，而彝亦死。) \\n 初，庾翼幼时，尝令景纯筮公家及身，卦成曰：“建元之末丘山倾，长顺之初子凋零。”及康帝即位，将改元为建元。或谓庾冰曰：“子忘郭生之言耶？丘山上名，此号不宜用。”冰抚心叹恨。及帝崩，何充改元为永和，庾翼叹曰：“天道精微，乃如是耶？长顺者，永和也。吾庸得免乎？”其年，翼卒。 \\n 【殷羡】　〔字洪乔。豫章太守。〕 \\n 殷洪乔作豫章郡，临去，都下人因附百许函书，既至石头，悉掷水中，因祝曰：“沉者自沉，浮者自浮。殷洪乔不能作致书邮。”今金陵西南有投书渚。(元帝皇子生，普赐群臣，殷洪乔谢曰：“皇子诞育普天同庆。臣无勋焉，而猥颁厚赉。”中宗笑曰：“此事岂可使卿有勋邪？”) \\n 【庾亮】　〔字元规。与弟翼先后都督征讨军事，称大征西、小征西。世谓亮为“丰年玉”，翼为“荒年谷”。〕 \\n 咸和初，庾亮专总朝政。时历阳内史苏峻志轻朝廷，亮乃修石头城以备之。因下诏征峻，峻曰：“我宁山头望廷尉，不能廷尉望山头。”逐举兵反。初，明帝太宁初，童谣云：“恻恻力力，放马山侧。大马死，小马饿，高山崩，石自破。”至是，明帝崩，成帝方六岁，为峻所逼，迁于石头，御膳不足，此“大马死，小马饿”也；“高山”，峻也，峻寻死。峻弟石据石头，寻为诸公所破。 \\n 孙盛二子，长名潜，次名放，小时同诣庾公，公问潜：“何字？”答曰：“字齐由。”公曰：“欲何齐？”曰：“齐许由。”问放：“何字？”答曰：“字齐庄。”公曰：“欲何齐？”曰：“齐庄周公。”公曰：“何不慕仲尼而慕庄周？”对曰：“圣人生知，故难企慕。”庾公大喜小儿对。(放兄弟与庾翼子园客同为学生。园客少有隹称，一日，诣孙，见齐庄在外，问之曰：“孙安国何在？”即答曰：“庾犀公家。”庾大笑曰：“诸孙大盛，有儿如此。”又答曰：“未若诸庾之翼翼。”还语人曰：“我故胜，得重唤奴父名。”) \\n 庾亮初镇武昌，出至石头，百姓于岸上歌之曰：“庾公上武昌，翩翩如飞鸟；庾公还扬州，白头牵旒。庾公初上时，翩翩如飞鸟；庾公还扬州，白马牵流苏。”后连征不入，及薨于镇，以丧还都葬。皆如谣言。 \\n 【桓温】　〔字元子。生未期，温峤见之，曰：“此儿有奇骨可试使啼。”及闻其声曰：“真英物也。”父彝以峤所赏，故名温。面有七星，刘剡常稍之曰：“桓公鬓如反猬皮，眉如紫石棱，自是孙仲谋、司马宣王一流人也。”尝经王敦墓，望之云：“可儿，可儿！”后伐秦，于北方得一巧作老婢，访之，乃刘琨妓女也。一见温，便潸然而泣。问其故，答曰：“公甚似刘司空。”温大悦，出整理衣冠，又呼问之，婢云：“面甚似，恨薄；眼甚似，恨小；髯甚似，恨赤；形甚似，恨短；声甚似，恨雌。”温于是褫冠解带，昏然而睡，不怡者数日。〕 \\n 桓大司马尝题《八阵图》云：“望古识其真，临源爱往迹。恐君遗事节，聊下南山石。” \\n 哀帝隆和初，童谣云：“升平不满斗，隆和那得久。桓公入石头，陛下徒跣走。”先是穆帝改元升平，越五年帝崩。“不满斗”，不至十年也。朝廷恶闻此谣，因改年曰兴宁。民复歌曰：“虽复改兴宁，亦复无聊生。”哀帝寻崩，大臣迎奕立之，奕夙有痿疾，使左右向龙与内侍接，生子以为己子。百姓歌之曰：“凤凰生一雏，天下莫不喜。本言是马驹，今定成龙子。”又歌曰：“青青御路杨，白马紫浮缰。汝非皇太子，那得甘露浆。”“白”者，金行；“马”者，国族；“紫”为夺正之色。明以紫间朱也。时温欲先立功河朔，以收时望，还受九锡。及枋头之败，威名顿挫，郄超乃劝为伊、霍之举，温逐与定议，诣建康宣太后令，废奕为海西县公，立会稽王昱。三子非海西公子，缢以马缰死之，明日，南方献甘露。 \\n 初，荧惑入太微，海西寻废。简文登阼，复入太微，帝恶之。时郄超为中书在直，引超入曰：“天命修短，故非所计。政当无复近日事不？”超曰：“大司马方将，外固封疆，内镇社稷，必无若此之虑。”帝因诵庾阐从征诗曰：“志士痛朝危，忠臣哀主辱。”声甚凄厉。郄受假还东，帝曰：“致意尊公，家国之事，逐至于此。”因泣下流襟。 \\n 简文作抚军时，尝与桓宣武俱入朝，更相让在前，宣武不得已，先之，因曰：“伯也执殳，为王前驱。”简文曰：“无小无大，从公于迈。”一日，在暗室中坐，召宣武，宣武至，问：“上何在？”简文曰：“某在斯。”时人以为能。(简文极善玄言，常以刘忄炎、王为谈客。尝入华林园，顾谓左右曰：“会心处，不必在远，翳然林水，便自有濠濮间想也。觉鸟曾禽鱼，自来亲人。”桓宣武下都，问刘忄炎曰：“闻会稽王语奇进，尔邪？”曰：“极进。然故是第二流中人耳。”桓曰：“第一流复是谁？”刘曰：“正是我辈。”) \\n 【殷浩】　〔字深源。少与桓温齐名，常有竞心。桓问殷：“卿何如我？”殷云：“我与我周旋久，宁作我。”殷尝作诗示桓，桓玩侮之曰：“汝慎勿犯我，犯我，当出汝诗示人也。”袁耽大妹名女皇，适浩，小妹名女正，适谢尚。尝语桓云：“恨不更有一人配卿。”。〕 \\n 孙盛与殷浩谈论，往反精苦，客主无间，左右进食，冷而复暖者数四。彼我奋掷麈尾毛悉脱落，满餐饭中。宾主遂至暮忘食。殷乃语孙曰：“莫作强口马，我当捩卿鼻。”孙曰：“卿不见决鼻牛，人当劳卿颈。”(谢尚闻浩能清言，往造之。谢注神倾意，不觉流汗。殷徐语左右：“取手巾与谢郎拭面。”) \\n 殷中军连年北伐，师徒屡败，桓温因朝野之怨，请废之。在信安，终日恒书空作字，每恨简文曰：“上人箸百尺楼上，儋梯将去。”外生韩康伯始随至徙所，周年还都。殷素爱之，送至水侧，乃咏曹颜远诗曰：“富贵他人合，贫贱亲戚离。”因而泣下。(殷侯既废，桓公语诸人曰：“少时与阿源共骑竹马，我弃去，已辄取之，故当出我下。”浩死，浩子涓不诣温而与武陵王游，温疑而害之，竟不识也。孝武即位，温入朝，赴山陵，谓从者曰：“先帝向遂灵见。”众亦见温拜时频言：“臣不敢。”温又问殷涓形状，云：“向亦在帝侧。”盖涓为祟也。温遂遇疾死。) \\n 【王羲之】　〔字逸少，导从子。郄鉴使门生求婿于导，导令遍观子弟。门生归语鉴：“王氏诸少并佳，然惟一人在东床坦腹，若不相闻。”鉴曰：“此正佳婿。”访之，乃逸少也，遂妻之。子七人，凝之、涣之、徽之、操之、献之，皆有书迹传世。玄之、肃之二人未见。故东坡诗云：“羲之生五子。”时以王承、王悦及羲之为王氏三少。〕 \\n 王右军少重患，一二年辄发动，后答许掾诗，忽复恶中得二十字云：“取欢仁智乐，寄畅山水阴。清泠涧下濑，历落松竹林。”既醒，左右诵之。诵竟，右军叹曰：“癫何预盛德事耶！” \\n 永和中，王羲之修禊事于会稽山阴之兰亭，群贤毕集。谢安、谢万、孙绰与羲之等十一人赋五言诗各一首；谢绎、庾蕴、孙嗣、曹茂之与涣之等十五人或四言或五言各一首；谢瑰、卞迪、卓旄、羊模、孔炽、刘密与献之等十六人诗各不成，罚酒三觥。羲之五言诗曰：“仰视碧天际，俯瞰渌水滨。寥阒无涯观，寓目理自陈。大矣造化功，万殊莫不均。群籁虽参差，适我无非亲。”时人以《兰亭集序》方之《金谷诗序》云。羲之得人以己敌石崇，甚有欣色。(会稽有孤居姥养鹅善鸣，羲之市之未得，乃命驾自往观之。姥闻王至，烹鹅以待，羲之叹惜不已。又山阴有道士养鹅，羲之亦往观之，道士云：“为写《道德经》，当举群相赠。”羲之欣然写毕，笼鹅而去。在戢山时，见一老姥卖六角竹扇，羲之书扇上各为五字，姥初不喜，羲之谓姥曰：“但道是王右军书，求百钱可得也。”每自言：“我书与钟繇当抗行，比张芝草犹当雁行。”其书初不胜庾翼、郄，及其暮年方妙。) \\n 王徽之作桓车骑(冲)骑兵参军，桓问曰：“卿何署？”答曰：“不知何署。时见牵马来，似是马曹。”桓又问：“宫有几马？”答曰：“不问马，何由知其数。”又问马比死多少？”答曰：“未知生，焉知死。桓又尝谓王曰：“卿在府久比当相料理。”王初不答，直高视，以手版拄颊云：“西山朝来致有爽气。” \\n 王子猷居山阴，夜大雪，眠觉，开室命酌，四望皎然，因起仿徨，咏左思《招隐诗》曰：“杖策招隐士，荒涂横古今。岩穴无结构，丘中有鸣琴。白雪停阴冈，丹葩曜阳林。”忽忆戴安道，时戴在剡，即便夜乘小舡就之。经宿方至，造门不前而返。人问其故，王曰：“吾本乘兴而行，兴尽而返，何必见戴。”(子猷尝暂寄人空宅住，便令种竹，或问“暂住何烦尔？”王直指竹曰：“何可一日无此君！”尝行过吴中，见一士大夫家极有好竹，主已知子猷当往，乃洒扫施设，在听事坐相待。王肩舆径造竹下，讽啸良久，主已失望，犹冀还当通，遂直欲出门，主人大不堪，便令左右闭门不听出。王更以此赏主人，乃留坐，尽欢而去。又尝出都，尚在渚下，旧闻桓伊善吹笛而不相识。遇桓于岸上过，王在舡中，客有识之者云：“是桓子野。”王便令人与相闻，云：“闻君善吹笛，试为我一奏。”桓时已贵显，素闻王名，即便回，下车，踞胡床，为作三调。弄毕，便上车去。客主不交一言，其任率每如此。) \\n 王子猷诣谢公，谢问：“七言诗何始？”子猷承问，答曰：“离骚‘昂昂若千里之驹，泛泛若水中之凫’。” \\n 王献之为吴兴守，羊不疑为乌程县令，其子欣时年十二，王甚知爱之。尝夏日入县，欣著新练裙昼寝，子敬书数幅而去。欣本攻书，因之弥善。欣尤长于隶书，子敬之后，可以独步。时人语曰：“买王得羊，不失所望。”(子敬尝夜卧斋中，有群偷入其室，盗物都尽，子敬徐曰：“偷儿，青毡我家旧物，可特置之。”群偷惊走。) \\n 王子敬有爱妾曰桃叶，其妹名桃根，尝作歌送之曰：“桃叶复桃叶，渡江不用楫。但渡无所苦，我自来迎接。”又云：“桃叶复桃叶，桃叶连桃根。相怜两乐事，独使我殷勤。”桃叶能诗，答歌曰：“桃叶映红花，无风自婀娜。春花映何限。感君独采我。”“桃叶复桃叶，渡江不待橹。风波了无常，没命江南渡。”后以淫见弃。今金陵秦淮口有桃叶渡云。(支道林入东见子猷兄弟还，人问：“见诸王何如，”答曰：“见一群白颈鸟，但闻唤哑哑声耳。”子猷、子敬俱病笃，而子敬先亡，子猷问左右：“何以都不闻消息？此已丧矣。”语时了不悲。便索舆耒奔丧，都不哭。子敬素好琴，便径入坐灵床上，取子敬琴弹，弦既不调，掷地云：“子敬，子敬，人琴俱亡。”因恸绝良久，月余亦卒。) \\n 【谢尚】　〔字仁祖，小名坚石。年八岁，父鲲将送客，尔时语已神悟，诸人咸共叹之曰：“年少一坐之颜回。”仁祖曰：“坐无尼父，焉别颜回。”。〕 \\n 谢尚为镇西将军，尝著紫罗襦，据胡床，在市中佛国门楼上弹琵琶，作大道曲曰：“青阳二三月，柳青桃复红。车马不相识，音落黄埃中。”市人不知是三公也。(仁祖善音乐，桓宣武尝语人曰：“诸君莫轻道仁祖，企脚北窗下弹琵琶，故自有天际真人想。”) \\n 【谢安】　〔字安石，奕弟也。累迁太保录尚书事，赠太傅，谥文靖。王俭稍为江左风流宰相。绍兴府有东山，山半有蔷薇洞，即安携妓游，绂绝顶，有谢公调马路，白云、明月二亭遗迹。白云、明月，即二妓名。〕 \\n 谢安、王坦之、郄超并少有盛誉，时人语曰：“大才谢家安，江东独步王文度，盛德日新郄嘉宾。”(有人问谢安石、王坦之优劣于桓公，桓公停欲言，中悔曰：“卿喜传人语，不能复语卿。”) \\n 谢安《兰亭集诗》曰：“相与欣佳节，率尔同褰裳。薄云罗景物，微风翼轻航。醇醪陶丹府，兀若游羲唐。万殊混一象，安复觉彭殇。” \\n 谢傅寒雪日内集，与儿女讲论文义。俄而，雪骤下，公欣然倡韵曰：“大雪纷纷何所似？”兄子朗曰：“撒盐空中差可拟。”兄女道韫曰：“未若柳絮因风起。”公大笑乐，世称“谢庭联句”。(道韫，奕之女，左将军王凝之妻也。聪识有才辨。既往王氏，大薄凝之，反还谢家，意甚不悦。叔父安慰释之，曰：“王郎，逸少子，亦不恶，汝何恨乃尔？”答曰：“一门叔父，则有阿大、中郎；群从兄弟，则有封、胡、遏、末，不意天壤之中，乃有王郎。”封谓谢韶、胡谓谢朗、遏谓谢玄、末谓谢川，皆其小字。王献之常与宗客谈论，词理将屈，道韫使婢谓献之曰：“欲为小郎解围。”乃施青绫布障，申献之前议，宾客不能屈。) \\n 谢公因子弟集聚，问《毛诗》何句最佳？玄称“昔我往矣，杨柳依依；今我来思，雨雪霏霏”。道韫称：“吉甫作颂，穆如清风，仲山甫永怀，以慰其心。”安谓：“道韫所称，偏有雅人深致。”(道韫同郡张玄妹亦有才质，适顾氏，有济尼者游二家，或问之，对曰：“王夫人神情朗彻，故有林下之风，顾家妇清心玉映，自是闺房之秀。”) \\n 谢傅夫人刘，不令公有别房。公颇欲立妓妾，令侄等微达此旨，共讯夫人，因称：“《关雎》、《螽斯》，有不妒之德。”夫人问：“谁撰此诗？”答曰：“周公。”夫人曰：“周公是男子，相为耳，使周姥撰诗，当无此句。” \\n 王国宝是谢傅婿，专利无检行，谢每抑制之。后国宝为孝武帝亲昵，逐危构谢。帝一日召桓子野饮，谢亦在坐。帝命桓吹笛，桓即吹为一弄，乃放笛云：“臣于筝分，乃不及笛，然自足以韵合歌管，请以筝歌，并请一吹笛人。”帝乃敕御妓吹笛。桓又言：“御府人于臣必自不合，臣有一奴，善相便串。”帝令召之，奴既吹笛，桓便抚筝而歌曹子建怨诗曰：“为君既不易，为臣良独难。忠信事不显，乃有见疑患。周旦佐文武，《金滕》功不刊。推心辅王室，二叔反流言。”声节慷慨，俯仰可观。谢傅泣下沾襟，乃越席就之，将其须曰：“使君于此处不凡。” \\n 羊昙少为谢太傅所知，太傅亡后，羊辍乐弥年，行不由西州路，尝因石头大醉，扶路唱乐，不觉至州门，因悲感不已，以马策叩扉，咏曹子建诗曰：“生存华屋处，零落归山丘。”恸哭而去。 \\n  \\n 　 \\n  \\n   \\n  "}
{"章节": "卷十二·六朝(晋)", "正文": "　 \\n 卷十二·六朝(晋) \\n 　 \\n 【王胡之】　〔字修龄。司州刺史。先为庾公记室参军，亮在武昌，秋夜气佳景清，使胡之与殷浩等登南楼理咏。亮曰：“老子于此处兴复不浅。”后与谢安相善。或问林公：“司州何如二谢？”林公曰：“故当攀安提万。”。〕 \\n 王胡之常遗世务，以高尚为情，谢傅常称之曰：“司州可与林泽游。”在谢公坐，咏《离骚，九歌》辞曰：“入不言兮出不辞，乘回风兮载云旗。”语人云：“当尔时，觉一坐无人。” \\n 【习凿齿】　〔汉习郁之后。永和中，为桓温西曹主簿，温曰：“三十年看儒书，不如一诣习主簿。”符坚与诸镇书：“昔晋平吴，利在二陆，今克襄阳，仅得一人半。”谓习与释道安也。习跛一足，故戏之。按：尧时，契窳、封、凿齿，皆为人害。凿齿，齿长五尺，似凿，习以为名，故字彦威。〕 \\n 习凿齿、孙绰未相识，同在桓公坐。桓语孙可与习参军共语，孙云：“蠢尔蛮荆，敢与大邦为仇。”习云“薄伐猃狁，至于太原。”习，襄阳人，孙，太原人。故因诗以相戏。 \\n 习凿齿尝与孙绰共行，时绰在前，顾凿齿曰：“沙之，汰之，瓦石在后。”凿齿曰：“簸之，之，糠秕在前。” \\n 释道安，俊辨有高才，自北来荆州，与习凿齿相见。道安因自通曰：“弥天释道安。”习答曰：“四海习凿齿。”当时以为名对。(梁惠皎《高僧传》载凿与安书云：“夫不终朝而雨合者，弥天之云也；弘渊源而润八极者，四海之流也。”故二人摘其语以为戏。) \\n 习凿齿《咏灯诗》云：“煌煌见夜灯，修修树间亮。灯随风炜烨，风与灯升降。” \\n 【孙绰】　〔字兴公。与许询、支遁辈皆以文义冠世。王右军并与之游，日营山水弋钓之娱，歉曰：“我卒当以乐死。”〕 \\n 孙兴公绝重张衡、左思赋，云：“《三都》、《二京》，《六经》鼓吹。”因自作《天台山赋》，初成，以示友人范荣期启云：“卿试掷地，要作金石声。”范云“恐此金石，非中宫商。”然读至，“赤城霞起而建标，瀑布飞流而界道。”辄云：“应是我辈语。”。 \\n 孙兴公作《列仙商丘子赞》，曰：“商丘卓荦，执策吹竽。渴饮寒泉，饥食菖蒲。所牧何物？殆非真猪。傥逢风云，为我龙摅。”时人多以为能。王蓝田(述)语人云：“近见孙家儿作文，道‘何物’‘真猪’也。” \\n 孙兴公作庾公诔文，曰：“咨予与公，风流同归。拟量托情，视公犹师。君子之交。相与无私。虚中纳是，吐诚诲非。虽实不敏，敬佩弦韦。永戢话言，日诵心悲。”既成，示庾道恩。庾见，慨然送还之，曰：“先君与君，自不至于此。” \\n 会稽孔沉、魏顗、虞球、虞存、谢奉，并是四族之隽，于时之桀。孙兴公目之曰：“沉为孔家金，顗为魏家玉，虞为长琳宗，谢为弘道伏。”(长、琳，即存及球字。弘道，谢奉字也。) \\n 殷洪远(融)《答孙兴公诗》云：“聊复放一曲。”刘真长(忄炎)笑其语拙，问曰：“君欲云那放？”殷曰：“翕腊亦放，何必其枪铃邪？” \\n 【郝隆】　〔字佐治。尝七月七日出日中仰卧，人问其故，答曰：“我晒书。”。〕 \\n 郝隆为桓公南蛮参军，三月三日会，作诗不能者，罚酒三升。隆初以不能受罚，既饮，揽笔便作一句云：“娵隅跃清池。”桓问：“‘娵隅’是何物？”答曰：“蛮名鱼为娵隅。”桓公曰：“作诗何以作蛮语。”隆曰：“千里投公，始得蛮府参军，那得不作蛮语。” \\n 谢公始有东山之志，后严命屡臻，势不获已，始就桓公司马。于时人有饷桓公药草，中有远志，公取以问谢：“此药又名小草，何一物而有二称？”谢未即答，时郝隆在坐，应声答曰：“此甚易解。处则为远志，出则为小草。”谢甚有愧色。 \\n 【袁乔】　〔字彦升，小字羊，江夏相。从桓温平蜀，封湘西伯、益州刺史，简文问孙绰：“袁羊何如？”曰：“洮洮清便。”。〕 \\n 袁羊尝诣刘恢，恢在内，眠未起，袁因作诗调之曰：“角枕灿文茵，锦衾烂长筵。”《唐》诗：晋献公好攻战，国人多丧，其诗曰：“角枕灿兮，锦衾烂兮，予美亡此，谁与独旦？”袁故嘲之。恢尚庐陵长公主，主见诗不平，曰：“袁羊，古之遗狂。” \\n 【袁宏】　〔字彦伯，小字虎。为桓温记室参军。桓唤袁倚马前，令作露布，手不辍笔，俄得七纸，殊可观。王极叹其才。〕 \\n 袁虎少贫，以运租为业。谢尚时镇牛渚，乘秋佳风月，率尔与左右微服泛江，会虎在运船中讽咏，声既清会，辞文藻拔，非尚所曾闻，遂住听之，乃遣问讯，答曰：“是袁临汝郎诵诗。”即其咏史之作也。其诗曰：“周昌梗概臣，辞达不为讷。汲黯社稷器，栋梁天表骨。陆贾厌解纷，时与酒杌。婉转将相门，一言和平勃。趋舍各有之，俱令道不没。”“无名困蝼蚁，有名世所疑。中庸难为体，狂狷不及时。杨恽非忌贵，知及有余辞。躬耕南山下，无秽不遑治。赵瑟奏哀音，秦声歌新诗。吐音非凡唱，负此欲何之！”尚佳其率有胜致，即遣要迎，谈话申旦。自此名誉日茂。 \\n 袁宏始作《东征赋》，悉称过江名望。时桓温在南州，宏语众云：“我决不及桓宣城。时伏滔在温府，与宏善，苦谏之。宏笑而不答。滔密以启温，温甚忿，以宏一时文宗，又闻此赋有声，不欲令人显问之。后游青山饮酌，既归，公命宏同载。行数里，问宏曰：“闻君作《东征赋》，多称先贤，何故不及家君？”宏答曰：“尊公称谓，自非下官所敢专，故未呈启，不敢显之耳。”温乃云：“君欲为何辞？”宏即答云：“风鉴散朗，或搜或引；身虽可亡，道不可陨。”温泫然而止。 \\n 袁宏《东征赋》都不道陶长沙(侃)，陶胡奴(范)诱之狭室中，临以白刃，曰：“先公勋业如是，君作《东征赋》，云何相忽略？”宏窘蹙无计，便答：“我大道公，何以云无？”因诵曰：“精金百炼，在割能断；功则治人，职思靖乱。长沙之勋，为史所赞。”(宏机捷辨速，自吏部郎出为东阳郡，谢安祖之于冶亭，时贤皆集，安欲卒迫试之，执手将别，顾左右，取一扇赠之，宏应声曰：“辄当奉扬仁风，慰彼黎庶。”合坐叹其要捷。) \\n 桓宣武太和四年上疏，自征鲜卑，袁虎时从宣武，命作《北征赋》。时王、伏滔在坐，桓令滔读其赋云：“闻所闻于相传，云获麟于此野。诞灵物以瑞德，奚授体于虞者？悲尼父之恸泣，似实恸而非假。岂一物之足伤，实致伤于天下。”至此便改韵。云：“此韵所咏，慨深千载。今于‘天下’之后，便移韵于写送之致，如为未尽。”滔乃云：“得‘写’字一句足韵，或当小胜。”袁即于坐揽笔益云：“感不绝于余心，溯流风而独写。”讽味久之，谓滔曰：“当今文章之美，当共推此生。”(袁虎、伏滔同在桓公府，桓公每游燕辄命袁、伏。桓公尝请参佐入宿，袁、伏相次而至，莅名府中，复有袁参军，彦伯疑焉，令传教更质，传教曰：“参军是袁、伏之袁，复何所疑。”然袁每以为耻。桓叹曰：“公之厚意未足以荣国士，与伏滔比肩，亦何辱如之。”) \\n 【顾恺之】　〔字长康，晋陵无锡人，悦之子，小字虎头。后拜虎头将军。桓温尝言：“长康体中，痴黠各半。”世云有三绝：文绝、书绝、痴绝。〕 \\n 顾悦与简文同年而发早白，简文曰：“卿何以先白？”对曰：“松柏之质，经霜弥茂；蒲柳之姿，望秋先零。受命之异也。”王称善久之。 \\n 顾长康初为桓温参军，甚被亲昵，桓治江陵城甚丽。尝从江口会宾僚曰：“能目此城者赏。”时长康应声曰：“遥望层城，丹楼如霞。”桓即赠以二婢。后拜桓墓，作诗云：“山崩溟海竭，鱼鸟将何依？”人问之曰：“卿凭重桓乃尔，哭之状其可见乎？”顾曰：“鼻如广莫长风，眼如悬河决溜。”(或曰：“声如震雷破山，泪如倾河注海。”) \\n 顾长康作殷荆州(仲堪)佐，请假还东。尔时例不给布帆。顾苦求之，乃得。发至破冢，遭风大败。作笺与殷云：“地名破冢，真破冢而出。行人安稳，布帆无恙。” \\n 桓南郡(玄)与殷荆州语次，因共作“了”语。顾恺之曰：“火烧平原无遗燎。”桓曰：“白布缠棺竖旒。殷曰：“投鱼深渊放飞鸟。”次复作‘危’语。桓曰：“矛头浙米剑头炊。”殷曰：“百岁老翁攀枯枝。”顾曰：“井上辘轳卧婴儿。”殷有一参军在坐云：“盲人骑瞎马，夜半临深池。”殷曰：“咄咄逼人。”仲堪眇目故也。(长康好谐谑，人多爱狎之，尤信小术。桓玄尝以一柳叶绐之曰：“此蝉所翳叶也。取以蔽，人不见己。”恺之喜，引叶自蔽，玄就溺焉，凯之信其不见己也，甚珍之。) \\n 顾长康道：“画手挥五弦易，目送归鸿难。”画人，或数年不点目睛，人间其故，顾曰：“四体妍蚩，本无关于妙处，传神写照，正在阿堵中。” \\n 顾长康尝赋《神情诗》云：“春水满四泽，夏云多奇峰。秋月扬明辉，冬岭秀孤松。” \\n 【戴逵】　〔字安道。善琴，武陵王使人召之，乃对使者破琴，曰：“戴安道不能为王门伶人。”十岁时，在瓦官寺画，王长史见之，曰：“此童非徒能画，终当致名。”中年画行像，甚精妙。〕 \\n 戴安道既厉操东山，而其兄逯欲建式遏之功。谢太傅曰：“卿兄弟志业何其太殊？”逯曰：“下官不堪其忧，家弟不改其乐。” \\n 戴安道与王元琳集于露立亭，临觞抚琴，有味乎二物之间，遂共为之赞曰：“醇醪之兴，与理不乖。古人既陶，至乐乃开。百客乘之，隗若山秃。自绝群动，耳隔迅雷。万异既，惟无有怀。” \\n 【王】　〔字元琳，小字法护，封东亭侯。弟珉，字季琰，小字僧弥。兄弟皆婿谢氏。王献之为中书令，珉代之。时称大令、小令。〕 \\n 王、郗超并为大司马所眷，拔为主簿，超为记室参军。超为人多须，状短小。于时荆州为之捂曰：“髯参军，短主簿。能令公喜，能令公怒。” \\n 孝武帝崩，王为哀策，出本示其族子诞，曰：“犹少节物一句。”诞使揽笔益之，接其“秋冬代变”云：“霜繁广除，风回高殿。”叹美，因而用之。 \\n 王珉少有才艺，与并有名，而声出右。时久为之语曰：“法护非不佳，僧弥难为兄。” \\n 王僧弥与嫂婢谢芳姿通，情好甚笃，嫂挞芳姿过苦，东亭闻而止之。芳姿素善歌，而僧弥好持白团扇。嫂令芳姿歌一曲，当赦之。芳姿歌曰：“白团扇，辛苦五流离，是郎眼所见。”僧弥闻之，问曰：“奈何遗却？”芳姿应声又歌曰：“团扇复团扇，许持自遮面。憔悴无复理，羞与郎相见。” \\n 【王恭】　〔字孝伯。与族子忱少相善，齐声见称。司马太傅为“二王”目，曰：“孝伯亭亭直上，阿大罗罗清疏。”。〕 \\n 王孝伯在京行散，至其弟王睹户前，问古诗中何句为最？睹思未答，孝伯咏“所遇无故物，焉得不速老。”此句为佳。 \\n 孝武太元末，王恭镇京口，民间忽有谣云：“黄头小儿欲作贼，阿公城下指缚得。黄头小儿欲作乱，赖得金刀作蕃扦。”又谣云：“黄雌鸡，莫作雄父啼。一旦去毛衣，衣被拉飒栖。”“黄”字头，“恭”字上也；“小”字，“恭”字下也。时王国宝谄事会稽王道子，权动内外，恭与王恶之，乃上表罪状国宝，遂举兵反，诏赐国宝死。未几。司马刘牢之执恭斩之。悉如谣言。 \\n 桓玄尝登江陵城南楼云：“我今欲为王孝伯作诔。”因吟啸良久，随而下笔，一坐之间，诔以之成。其文曰：“隆安二年九月十七日，前将军青、兖二州刺史太原王孝伯薨。川岳降神，哲人是育，既爽其灵，不贻其福。天道茫昧，孰测倚伏？犬马反噬，豺狼翘陆。岭摧高梧，林残故竹。人之云亡，邦国丧牧。于以诔之，爰旌芳郁。” \\n 【桓玄】　〔温之孽子也，小字灵宝。太元未出补义兴太守，郁郁不得志。登高望震泽而叹曰：“父为九州伯，儿为五湖长。”遂弃官归。及殷仲堪失职，倚玄等为援，乃以子弟交质，共相结约，推玄为盟主，玄始得志，尝问刘太常曰：“我何如谢太傅？”刘答曰：“公高，太傅深。”又曰：“何如贤舅子敬？”答曰：“且、梨、橘、柚，各有其美。”。〕 \\n 桓玄作诗，或时思不来，辄作鼓吹，既而思得，云：“鸣鹄响长阜。”叹曰：“鼓吹固自来人思。”(玄被召作太子洗马，船泊荻渚，王大服散后，已小醉，往看桓。桓为设酒，不能冷饮，频语左右，令温酒来。桓乃流涕呜咽，王便欲去。桓以手中掩泪，因谓王曰：“犯我家讳，何预卿事？”王叹曰：“灵宝故自达。”) \\n 隆安初，殷仲堪为荆州刺史，童谣云：“芒笼目，绳缚腹。殷当败，桓当复。”时仲堪恐桓玄跋扈，乃与杨期结婚为援，玄引兵击杀之，遂有荆州。 \\n 桓玄既克殷仲堪，后杨期遣使讽朝廷，朝廷以玄都八州，领江州、荆州二刺史。元兴初，司马元显称诏伐玄，玄遂举兵反，元显军溃，玄入建康，自以太尉总百揆，杀元显。时有谣云：“长干巷，巷长干，今年杀郎君，明年斩诸桓。”“郎君”谓元显也。及玄败走，诸桓悉诛焉。 \\n 桓玄既篡后，朱雀门中忽见两小儿，通身如墨，相和作笼歌云：“车无轴，倚孤木。绳缚腹，芒笼目。”路边小儿从而和之者数十人，声甚哀楚。日既夕，二小儿入建康县，至阁下，遂成双漆鼓槌。明年春而桓败。“车无轴，倚孤木，”“桓”字也。玄死，果以绳缚其尸，芒笼其首，沉诸江中。又谣云：“草生及马腹，鸟啄桓玄目。”及玄败走江陵，五月中诛，如其期焉。 \\n 【吴隐之】　〔字处默，小字附子。王羲之子徽之，徽之子祯之；允之子之，之子晏之；晏之子昆之，昆之子陋之；皆三世同用之字。胡母辅之子谦之；吴隐之子瞻之，皆两世同用之字。〕 \\n 吴隐之介立有清操，桓玄欲革岭南之敝，以为广州刺史。去州二十里有贪泉，世传饮之者其心无厌。隐之乃至水上，酌而饮之，因赋诗曰：“古人云此水，一歃怀千金。试使夷齐饮，终当不易心。”及归，妻刘氏赍沉香一片，隐之见之，即投于湖亭之水。(隐之尝为晋陵大守，在郡清俭，妻自负薪。) \\n 义熙初，广州有童谣云：“官家养芦化成荻，芦生不止自成积。”又云：“芦生漫漫竟天半。”“芦橙橙，逐水流。东风忽如起，那得入石头。”时卢循寇广州，逐刺史吴隐之，自摄州事，号平南将军。安帝乃假循征虏将军、广州刺史。循拥上流数州之地，内逼京辇。果应“天半”之言。后为刘裕所破，竟不得入石头。其党悉斩伐，如草木之成积云。 \\n 【陶潜】　〔字元亮，大司马侃曾孙也。在晋名渊明，在宋名潜。宅边有五柳树，因以为号。为彭泽令，叹曰：“吾不能为五斗米折腰。”卒赋《归去来辞》，解印绶去。时周续之入庐山事释惠远，彭城刘遗民亦遁迹此山，潜又不应徵命，时谓为“浔阳三隐。”元嘉中卒，世号靖节先生。〕 \\n 颜延之为刘柳后军功曹，在浔阳与潜情款，后为始安郡，经过浔阳，日造潜饮，临去留钱二万，潜悉令送至酒家，稍就取酒。贵贱造之者，有酒辄设，潜若先醉，便语客曰：“我醉欲眠，卿且去。” \\n 渊明尝于夏月高卧，北窗清风飒至，自谓羲皇上人。性不解音，但畜无弦素琴，每朋会，则抚而和之，曰：“但识琴中趣，何劳弦上声。” \\n 渊明尝闻田间水声，倚杖听之，叹曰：“秫稻已秀，翠色染人，时剖胸襟，一洗荆棘。此水过吾师丈人矣。” \\n 渊明宅边多种菊，每携酒吟咏其间。赋诗曰：“结庐在人境，而无车马喧。问君何能为，心远地自偏。采菊东篱下，悠然见南山。山气日夕佳，飞鸟相与还。此中有真意。欲辩已忘言。”又曰：“秋菊有佳色，露掇其英。泛此忘忧物，远我遗世情。一觞虽独进，杯尽壶自倾。日入群动息，归鸟趋林鸣。啸傲东轩下，聊复得此生。”尝九月九日出宅边菊丛中坐，摘菊盈把，忽见白衣人檐酒至，乃江州刺史王弘送酒也，即便就酌，醉而归。 \\n 江州刺史檀韶请周续之与学士祖企、谢景夷三人共在城北讲《礼》，加以仇校。所住公廨，近于马队。潜赋诗曰：“周生述孔业，祖谢响然臻。马队非讲肆，校书亦巳勤。”盖讥之也。 \\n 渊明有子五人，尝戏以诗责之曰：“白发被两鬓，肌肤不复实。虽有五男儿，总不好纸笔。阿舒(严)已二八，懒惰故无匹；阿宣(俟)行志学，而不爱文术；雍(份)端(佚)年十三，不识六与七；通(佟)子垂九龄，但觅梨与栗。天运苟如此，且进杯中物。”(或问坐客，渊明有侍儿否？有一人言有之。问何以知？曰：“所谓雍端年十三，不识六与七。”此岂非有侍儿耶！”坐客皆发一笑。) \\n 渊明《读山海经诗》曰：“精卫衔微木，将以填沧海。刑天舞干戚，猛志故常在。”有作渊明诗跋尾者，谓：“‘形天无干岁’，莫晓其意。”后读《山海经》云：“刑天兽名也，好衔干戚而舞。”乃知五字皆错。(渊明诗，晋所作者，皆题年号。入宋所作，但题甲子。元人邓文原题其像曰：“诗中甲子《春秋》笔，篱下黄花雨露枝。便向斜川频载酒，风光不似义熙时。”贡师泰题云“竹杖芷鞋白鹿裘，山中甲子几春秋。呼童点检门前柳，莫放飞花过石头。”) \\n 庐山释慧远结社东林，秘书丞谢灵运于山后凿二池，植白莲，呼曰莲社。潜与慧远素为方外交，而不与莲社之列。一日，过慧远，甫及寺，闻钟声，不觉颦容，遽命返驾。法眼禅师晚参示众云：“今夜闻钟鸣，复来有何事？若是陶渊明，攒眉却回去。”此法眼特为陶公揄扬也。慧远持戒精严，送客远者不过虎溪。一日，偕潜及简寂观主陆修静，不觉过虎溪数百步，乃相与大笑而别。好事者遂作三笑图以纪之。 \\n 渊明将逝之夕，自作挽歌辞，其一曰：“有生必有死，早终非命促。昨暮同为人，今旦在鬼录。魂气散何之？枯形寄空木。娇儿索父啼，良友抚我哭。得失不复知，是非安能觉。千秋万岁后，谁知荣与辱。但恨在世时，饮酒不得足。”其二曰：“在昔无酒饮，今但湛空觞。春醪生浮蚁，何时更能尝？肴案盈我前，亲旧哭我傍。欲语口无音，欲视眼无光。昔在高堂寝，今宿荒草乡。相送出门去，归来夜未央。”其三曰：“荒草何茫茫，白杨亦萧萧。严霜九月中，送我出远郊。四面无人居，高坟正焦。马为仰天鸣，风为自萧条。幽宅一已闭，千年不复朝。千年不复朝，贤达无奈何。向来相送人，各自还其家。亲戚或余悲，它人亦已歌。死去何所迫，托体同山阿。”(桓伊善挽歌，庾亦喜为挽歌，每自摇大铃为倡，使左右齐和。袁山松遇出游，则好令左右作挽歌。一时名流达士习尚如此。) \\n  \\n 　 \\n  \\n   \\n  "}
{"章节": "卷十三·六朝(宋)", "正文": "　 \\n 卷十三·六朝(宋) \\n 　 \\n 【武帝裕】　〔小字寄奴。尝游京口竹林寺，独卧讲堂前，上有五色龙章。后伐荻新洲，遇大蛇，击伤之。明日至，闻有杵臼声，觇之，见童子数人，皆青衣捣药。帝问：“何为？”答曰：“吾王为刘寄奴所伤。”帝曰：“王神何不杀之？”儿曰：“寄奴王者，不死。”帝叱之，皆散。仍收药而反，以傅金创，无不立验，后人遂名此药为“刘寄奴”。〕 \\n 初，武帝引谢诲为太尉主簿，从征关洛。帝于彭城大会，命纸笔赋诗，晦恐帝有失，起谏帝，即代作曰：“先荡临淄秽，却清河洛尘。华阳有逸骥，桃林无伏轮。”于是群才并作。 \\n 武帝将北伐，登城属咏，谢晦诵王粲诗：“南登灞陵岸，回首望长安。悟彼《下泉》人，喟焉伤心肝。”不觉流涕，因之辍驾。 \\n 武帝《丁都护歌》云：“都护北征时，侬亦恶闻许。原作石尤风，四面断行旅。”又云：“都护北征去，相送落星墟。帆樯如芒柽，都护今何渠。”丁都护，即丁午也。骁勇有力，帝每欲除异己，必令午拉杀之。时人语曰：“莫跋扈，付丁午(齐高帝欲除异己，亦然，其所任者桓康也。时人亦语曰：“莫张，付桓康。”二事既同，而字亦对，又皆协韵，甚奇)。 \\n 【文帝义隆】　〔武帝第三子，初封宜都王。〕 \\n 元嘉十七年，文帝袁皇后崩，百官不敢作声歌，或因酒宴，止窃声读曲细吟，其歌曰：“红蓝与芙蓉，我色与欢敌。莫案石榴花，历乱听侬摘。”又曰：“千叶红芙蓉，照灼绿水边。余花任郎摘，慎莫摆侬莲。”又曰：“思欢久，不爱独枝莲，只惜同心藕。”又曰：“折杨柳，百鸟园林啼，道欢不离口。”又曰：“芳萱初生时，知是无忧草。双眉画末成，那能就郎抱。”又曰：“怜欢敢唤名，念欢不呼字。连唤欢复欢，两誓不相弃。”又曰：“五鼓起开门，正见欢子度。何处宿行还，衣被有霜露。”又曰：“打杀长鸣鸡，弹去乌臼鸟。原得连冥不复曙，一年都一晓。”又曰：“非欢独慊慊，侬意亦驱驱。双灯俱时尽，奈许两无由。”又曰：“种莲长江边，藕生黄蘖浦。必得莲子时，流离经辛苦。”又曰：“暂出白门前，杨柳可藏乌。欢作沉水香，侬作博山炉。”又曰：“罢去四五年，相见论故情。杀荷不断藕，莲心已复生。” \\n 元嘉十七年，帝徙彭城王义康于豫章，时临川王义庆为江州，相见而哭，帝闻而怪之徵还。义庆大惧，伎妾夜闻乌夜啼声，扣斋阁云：“明日应有赦。”及旦，改南兖州刺史，因此作歌，其词云：“笼葱窗不开，乌夜啼，夜夜望郎来。”盖谓其妾也。(后世所传歌似非义庆本旨，歌云：“可怜乌臼鸟，强言知天曙。无故三更啼，欢子冒暗去。鸟生如欲飞，飞飞各自去，生离无安心，夜啼至天曙。”) \\n 隋王诞始为襄阳郡，元嘉二十六年，仍为雍州刺史，夜闻诸女歌谣，因而作歌曰：“朝发襄阳城，暮至大堤宿。大堤诸女儿，花艳惊郎目。上水郎担篙，下水摇双橹。四角龙子幡，环环江当柱。人言襄阳乐，乐作非侬处。乘星冒风流，还侬扬州去。”(《乐录》有《碧玉歌》，亦宋曲也，一名千金意。碧玉，汝南王妾名，其词曰：“碧玉小家女，不敢攀贵德。感郎千金意，惭无倾城色。碧玉破瓜时，郎为情颠倒。感君不羞赧，回身就郎抱。) \\n 【谢晦】　〔字宣明。与檀道济同从武帝北征，入关十策，晦有其九。〕 \\n 初，武帝疾甚，谢晦、傅亮等同被顾命。及少帝废，徐羡之以晦为荆州刺史，令居外为援。文帝即位，诛羡之等，欲并讨晦。晦举兵，及军败被执，从子世基坐从。将刑，世基为诗曰：“伟哉横海鲸，壮矣垂天翼。一旦失风水，翻为蝼蚁食。”晦续之曰：“功遂侔昔人，保退无智力。既涉太行险，斯路信难陟。” \\n 【谢灵运】　〔玄之孙。小时寄养于杜明禅师，杜明夜梦东南有贤人相访，因建梦谢亭。晋时袭封康乐公。尝半日吟诗百篇，顿落十二齿。每文竟手自写之，书法兼妙，文帝称为“二宝”。与东海何长瑜、颖川荀雍、太山羊璇之及谢惠连，以文章赏会，共为山泽游，时人谓为“康乐四友。”。〕 \\n 谢灵运守永嘉，游石门洞，入沐鹤溪，泊舟溪旁，见二女浣沙，颜貌娟秀，非尘俗态，以诗嘲之曰：“我是谢康乐，一箭射双鹤。试问浣沙娘，箭从何处落。”二女邈然不顾。又嘲之曰：“浣沙谁氏女？香汗湿新雨。对人默无言，何事甘良苦。”俄而，二女微吟曰：“我是潭中鲫，暂出溪头食。食罢自还潭，云踪何处觅。”吟罢不见，康乐遂回。过二三里，其弟亦来访，与偕回。后人以康乐回处曰大郎回，其弟回处曰小郎回。 \\n 谢灵运《东阳溪中赠答》云：“可怜谁家妇，缘流洒素足。明月在云间，迢迢不可得。”又云：“可怜谁家郎，缘流乘素舸。但问情若何？月就云中堕。”(刘禹锡《泰娘歌》，“月堕云中”之句，盖本于此。) \\n 谢惠连十岁能属文，康乐赏爱之，每有篇章，对惠连辄得佳语。尝于永嘉西堂思诗，竟日不就，忽梦见惠连，即得，“池塘生春草，园柳变鸣禽。”曰：“此语有神助，非吾语也。”(区惠恭，本胡人，为颜师伯干，颜为诗笔，辄偷定之。后造《独乐赋》，语侵给主，被斥。及大将军修北第，差充作长。时谢惠连兼记室参军，惠恭时往共安陵嘲调，末作双枕诗以示谢，谢曰：“君诚能，恐人未重。且可以为。”谢法曹造遗大将军，见之，赏叹，以锦二端赐谢。谢辞曰：“此诗公作长所制，请以锦赐之。”) \\n 谢灵运《别字离合》诗云：“古人怨信次，十日眇未央(离口字)。加我怀缱绻，口咏情亦伤(离力字)。剧哉归游客，处子勿相忘。”(离‘刂’字，‘口’‘力’‘刂’合成‘别’。此离一字偏旁为两句，而六句凑合为一字。) \\n 谢灵运寻山陟岭，必造幽峻，岩嶂千重，莫不备尽。登蹑常着木屐，上山则去前齿，下山则去后齿。尝自始宁南山伐木开径，直至临海，从者数百。临海太守王惊骇，谓是山贼。及知灵运，乃安。又要太守使进，不肯。灵运赠诗曰：“邦君难地险，旅客易山行。” \\n 会稽守孟顗，事佛精恳。每为灵运所轻，尝谓顗曰：“得道应须慧业文人，公生天当在灵运前，成佛必在灵运后。”顗深恨此言。又与王弘之诸人出千秋亭饮酒，倮身大呼，顗遣信相闻，灵运大怒曰：“身自大呼，何与痴人事！”顗益恨之，遂表灵运有异志。帝惜其才，不罪，以为临川内史。在郡游放，不异永嘉，复为有司所纠，乃遣使收之，灵运兴兵叛逸。为诗曰：“韩亡子房奋，秦帝鲁连耻。本自江海人，忠义感君子。”禽送廷尉，论斩。帝以谢玄勋宜宥，降死，徙广州。再为有司所奏，乃诏于广州弃市。临刑，作诗曰：“龚胜无余生，李业有终尽。稽公理既迫，霍生命亦殒。凄凄后霜柏，网网冲风菌。邂逅竟无时，修短非所愍。恨我君子志，不得岩下泯。送心正觉前，斯痛久已忍。惟愿乘来生，怨亲同心朕。”(灵运须美，临刑，施为南海祗垣寺维摩诘像须。唐中宗时，安乐公主端午斗草，欲广其物，驰驿取之，又恐为他所得，乃剪弃其余。) \\n 【颜延之】　〔字延年。与谢灵运齐名。性偏激，号颜彪。有爱姬荡之坠床，其子竣怒，杀姬，延之大痛，坐灵床哭曰：“贵人杀汝，非我杀汝。”忽见姬排屏风压之，惧而坠地，因病卒。〕 \\n 颜延年疏涎好酒，不能取容当世，刘湛言于彭城王义康，出为永嘉太守。延年甚怨愤，乃作五君咏。咏嵇康曰：“鸾翮有时铩，龙性谁能驯？”咏阮籍曰：“物故不可论，途穷无能恸。”咏阮咸曰：“屡荐不入官，一麾乃出守。”咏刘伶曰：“韬精日沉饮，谁知非荒宴？”此四句，盖自叙也。独山涛、王戎以贵显被黜，不在五君之列。湛及义康以其词旨不逊，大怒，欲黜远郡。于是延之屏居，不与人间者七载。(文帝尝召延之，频日寻觅不值，帝曰：“但酒肆中求之。”依旨访觅，果在酒肆，裸身自挽歌，了不应对。他日醉醒，乃往。) \\n 文帝问颜延之以其诸子才能，曰：“竣得臣笔，测得臣文，得臣义，跃得臣酒。”何尚之嘲曰：“谁得卿狂？”曰：“其狂不可及。”尝遇何偃于途，偃遥呼曰：“颜公。”延之怪其轻脱，答曰：“身非三公之公，又非田舍之公，又非君家阿公，何以见呼为公？”偃羞而退。 \\n 【何长瑜】　〔司空无忌族也。谢方明使教惠连读书，灵运以为当今仲宣，载之去。〕 \\n 何长瑜为临川王记室参军，尝于江陵寄书与族人何勖，以韵语序临川州府僚佐，有云：“陆展染白发，欲以媚侧室。青青不解久，星星行复出。”如此五六句，轻薄少年演而广之。一时人士并为品目，尽加剧言苦句。临川怒，以白文帝，除为广州增城令。 \\n 徐湛之产业甚厚，室宇、园池、伎乐之妙，冠于一时，门生千余，皆三吴富人子，资质端美，衣服鲜丽。每行游，涂巷盈满，雨日，悉以后车载之。文帝每嫌其侈纵。时安成公何勖，无忌之子，临汝公孟灵休，是昶之子，并名奢豪，与湛之以肴膳器服车马相尚，都下语曰：“安成食，临汝饰。”湛之特兼何、孟之美。 \\n 何勖与殷淳之子孚共食，孚羹尽，勖曰：“益殷莼羹。”孚徐辍箸曰：“何无忌惮！” \\n 江夏王义恭，性爱古物，常遍就朝士求之。何勖已有所送，而王徵索不已，何甚不平。尝出行，于道中见狗枷犊鼻，乃命左右取之还，以箱擎送之，笺曰：“承复须古物，今奉李斯狗枷，相如犊鼻。” \\n 【王歆之】。〕 \\n 王歆之尝为南康刘邕相，素轻邕。后歆之与邕俱与元会，并坐。邕谓歆之曰：“卿昔见臣，今能见劝一杯酒否？”歆之因效孙皓歌答之曰：“昔为汝作臣，今与汝比肩。既不劝汝酒，亦不愿汝年。”(邕，穆之之孙也，性嗜疮痂，以味似鳆鱼。尝诣孟灵休。灵休先患炙疮，疮痂落床上，邕取食之，灵休大惊。邕答曰：“性之所嗜。”灵休疮痂未落者，悉褫取以贻邕。邕去，灵休与何勖书曰：“刘邕向顾见啖，遂举体流血。”南康国吏二百许人，不问有罪无罪，递与鞭，疮痂常以给膳。) \\n 【范晔】　〔字蔚宗。母如厕而产，头额为砖所伤，故以砖为小字。文帝朝，拜太子詹事。〕 \\n 陆凯与范晔交善，自江南寄梅花一枝诣长安与晔，兼赠诗曰：“折梅逢驿使，寄与陇头人。江南无所有，聊赠一枝春。” \\n 鲁国孔熙先以范晔志意不满，说晔弑帝立彭城王义康，晔犹豫未决。熙先曰：“文人奕叶清通，不得连姻帝室，人以犬豕相遇，文人曾不耻乎？”晔门无内行，故熙先以此激之。晔反意乃决。谋泄被收。帝有白团扇甚佳，送晔，令出诗赋美句，晔揽笔书曰：“去白日之昭昭，袭长夜之悠悠。”上为循览凄然。 \\n 范詹事在狱，为诗曰：“祸福本无兆，性命归有极。在生已可知，来缘忄画无识。好丑共一丘，何足异枉直。岂论东陵上，宁辨首山侧。虽无嵇生琴，庶同夏侯色。寄言生存子，此路行复即！”及临刑，晔母至市，涕泣责晔，晔色不怍。姝及妓妾来别，晔悲涕流连。晔甥谢综曰：“舅殊不及夏侯色。”晔收泪而止。 \\n 【袁淑】　〔字阳源，丹阳尹豹少子也。文帝朝，为太子左卫率。太子劭谋为逆，淑切谏，左右引之出，曰：“此何事而可罢。”劭竟杀淑，遂弑帝。〕 \\n 袁淑尝诣彭城王义康，义康问其年，答曰：“邓仲华拜衮之岁”，义康曰：“身不识也。”又曰：“陆士衡入洛之年。”义康曰：“身不读书，君无为作才语见向。” \\n 袁阳源不附刘湛，大相乖忤，阳源赋诗曰：“种兰忌当门，怀璧莫向楚。楚少别玉人，门非种兰所。”寻以久病免官。 \\n 袁淑戏作《庐山公九锡文》，曰：“若乃三军陆迈，粮运艰难，谋臣停算，武夫吟叹，尔乃长鸣上党，慷慨应官，崎岖千里，荷囊致餐，斯实尔之功也。音随时兴，晨夜不默，仰契玄象，俯叶漏刻，虽挈壶著称，未足比德，斯复尔之智也。若乃六合昏晦，三辰幽冥，犹忆天时，用不应声，斯又尔之鸣也。青春绛身，长颊广额，修尾后垂，巨耳双磔，斯又尔之形也。嘉麦既熟，须精面，负磨回衡，迅若转电，惠我众庶，神祗获荐，斯又尔之能也。尔有济师旅之勋，而加之以众能，是用遣中大夫闾丘庐，加尔使衔；勒大鸿胪班脚大将军宫亭侯，以扬州之庐江、江州之庐陵、吴国之桐庐、合浦之朱庐封尔为中驴公。” \\n 袁淑又戏作《大兰王九锡文》，曰：“大亥十年九月乙亥朔十三日丁亥，北燕伯使使者豪册命大兰王曰：‘恣惟君禀太阴之沉精，摽群形于玄质，体肥盾而洪茂，长无心以游逸，资豢养于人主，虽无爵而有秩。此君之纯也。君昔封国殷商，号曰豕氏。叶隆当时，名垂于世。此君之美也。白彰于《周诗》，涉波应乎隆象，歌咏垂于人口，经千载而流响。此君之德也。君相与野游，唯君为雄，顾群数百，自西徂东。俯喷沫则成雾，仰奋鬣则生风。猛毒必噬，有敌必攻。长驱直突，阵无全锋。此君之勇也。其封尔为大兰王。’” \\n 【鲍昭】　〔字明远。王子顼镇荆楚辟为参军，遂筑室黄梅。今邑治即昭宅也。文帝好文章，自谓人莫及。昭悟其旨，为文多鄙言累句。昭本名照，武后时讳“照”，唐人因以昭名之。〕 \\n 鲍参军见卖玉器者，或人欲买，疑其是珉，不肯成市，作诗戏买者曰：“泾渭不可杂，珉玉当早分。子实旧楚客，蒙俗谬前闻。安知理字采，岂识质明温。我方历上国，从洛入函、辕。扬光十贵室，驰誉四豪门。奇声振朝邑，高价服乡村。宁能与尔曹，瑜瑕稍辨论。”(照初谒临川王义庆，犹未见知，欲贡诗言志，人止之曰：“卿名位尚卑，不可轻忤大王。”照勃然曰：“大丈夫岂可遂韬知能，使萧艾不辨，终日碌碌与燕雀相随？”于是奏诗。义庆大奇之，赐帛二十匹。) \\n 汤惠休初入沙门，孝武帝命使还俗。赠鲍参军菊诗曰：“玳枝兮金英，绿叶兮金茎。不入君玉杯，低彩还自荣。想君不相艳，酒上视尘生。当令芳意重，无使盛年倾。”鲍答诗云：“酒出野田稻，菊生高冈草。味貌复何奇，能令君倾倒。玉碗徒自羞，为君慨此秋。金盖覆牙样，何为心独愁？” \\n 鲍参军作《数目诗》云：“一身仕关西，宗族满山东。二年从车驾，斋祭甘泉宫。三朝国庆毕，休沐还旧邦。四壮辉长路，轻盖若飞鸿。五侯相饯送，高会集新丰。六乐陈广坐，祖帐扬春风。七盘起长袖，庭下列歌钟。八珍盈雕俎，奇肴纷错重。九族共瞻迟，宾友仰徽容。十载学无就，善宦一朝通。” \\n 鲍参军《井字谜》云：“一形二体。四支八头，一八五八，飞泉仰流。”(“一八”者，井字八角也；“五八”者，拆“井”字而四之，则其为十者四也。“五八”即四十也。)又《土字谜》云：“乾之一九，只立无偶。坤之二六，宛然双宿。”又龟字谜云：“头如刀，尾如钩，中央横广，四角六抽。右面负两刀，左边属双牛。” \\n 鲍参军有妹名令晖，歌痔往往断绝清巧，《寄行人》诗云：“桂吐两三枝，兰开四五叶。是时君不归，春风徒笑妾。”照常答孝武帝云：“臣妹才自亚于左芬，臣才不及太冲耳。” \\n 【王玄谟】　〔元嘉未，首建北伐之谋。文帝谓侍臣曰：“观玄谟所陈，令人有封狼居胥意。”。〕 \\n 王玄谟御下少恩，时宗越为将，尤严酷，好刑诛。将士为之语曰：“宁作五年徒，不逢王玄谟；玄谟犹尚可，宗越更杀我。” \\n 孝武帝狎侮群臣，各有称目。柳元景、桓护之虽并北人，而王玄谟独受老伧之目，尝为玄谟作四时诗曰：“董茹供春膳，粟浆充夏餐。＜瓜包＞酱调秋菜，白差解冬寒。” \\n 【沈庆之】　〔字弘先。为建威将军，大破山蛮，群蛮皆稽颡。庆之著狐皮帽，群蛮号曰苍头公。〕 \\n 沈庆之目不知书，每将署事，辄恨眼不识字。孝武尝欢饮群臣，逼令作诗，庆之请颜师伯执笔，口授之曰：“微生遇多幸，得逢时运昌。朽老筋力尽，徒步还南冈。辞荣此圣世，何愧张子房。”上甚悦，众坐称美。(萧斌等尝笑庆之曰：“沈公乃更学问。”庆之曰：“众人虽知古今，不如下官耳学也。”) \\n 【孝武帝骏】　〔文帝第三子，小字道民。初封武陵王。自晋氏渡江以来，宫室草创，至帝始大修之，土木俱被锦绣。〕 \\n 徐干《室思》曰：“浮云何洋洋，愿因通我辞：‘一逝不可归，啸歌久踟蹰。人离皆复会，我独无反期。’‘自君之出矣，明镜暗不治。思君如流水，何有穷已时。’”孝武帝拟之曰：“自君之出矣，金翠暗无精。思君如日月，回环昼夜生。”一时诸贤共赋，遂以“自君之出矣”为题。 \\n 孝武帝用“悲”“客”“他”“方”四方字离合杂言云：“霏云起兮泛滥，雨霭昏而不消(离‘非’字)。意气悄以无乐，音尘寂而莫交(离‘心’字，‘非’、‘心’合成‘悲’)。守边境以临敌，寸心厉以戎昭(离‘宀’字)。阁盈图记，门满宾僚(离‘各’字，‘宀’、‘各’合成‘客’)。仲秋始戒，中园初凋(离‘亻’字)，池育秋莲，水灭寒漂(离‘也’字，合‘他’)。指归涂以易感，日月逝而难要(离‘二’字)。分中心而准寄，人怀念而必谣(离‘刀’字，‘二’、‘刀’合成‘方’)。” \\n 【谢庄】　〔字希逸。子五人：、朏、颢、崧、落、世谓庄名子以风、月、景、出、水。自庄及朏至览孙温，六代五人，皆为吏部尚书。〕 \\n 元嘉中，南平王献赤鹦鹉，普诏群臣为赋，袁阳源文冠当时，赋毕，赍示谢希逸。时希逸赋亦竟，其文云：“云移霞峙，霰委雪翻。陆离渐，容与鸿轩。跃林飞岫，焕若轻电激银汉；集场栖圃，晔若夭桃被玉园。”袁见而叹曰：“江左无我，卿当独秀。我若无卿，亦一时之杰也。”遂隐其赋。 \\n 孝武帝尝吟谢庄《月赋》，称叹良久，谓颜延之曰：“希逸此作，可谓前不见古人，后不见来者。”延之对曰：“美则美矣，但庄始知‘隔千里兮共明月’。”帝召庄，以延之答语语之，庄应声曰：“延之作《秋胡诗》，始知‘生为久别离，没为长不归’。”帝抚掌笑曰：“人好嘲谑，未有不遇其敌者。” \\n 谢庄代颜竣为吏部尚书，竣容貌严毅，常有不可犯之色。庄风姿温美，有喧诉者，常欢笑答之。时人语曰：“颜吏部嗔而与人官，谢吏部笑而不与人官。” \\n 【王】　〔字景文，与明帝名同，故称字。孝武选侍中四人，并以风貌，王、谢庄为一双，阮韬、何偃为一双。唐诗“云仍王、谢并，风貌阮、何双。”。〕 \\n 明帝以王景文外戚贵盛，张永累经军旅，疑其将来难信。乃自为谣言，曰：“一士不可亲，弓长射杀人。”(帝虑晏驾后，皇后临朝，景文或有异图，遣使赍手敕并药赐死，景文正与客棋，叩函看已，复置局下，神色不变。局竟，敛子纳奁毕，徐曰：“奉敕见赐以死。”方以敕示客，乃作墨启致谢，饮药而卒。) \\n 【何偃】　〔安仲弘。父尚之，元嘉中为丹阳尹，立宅南郊外，设学以聚生徒，谓之南学。偃子戢，戢子惠景，惠景子昌禹，昌禹子敬容，五世为吏部尚书。偃侄点、胤、求并栖遁世，号点为“太山”、胤为“小山”、求曰“东山”，是谓何氏三高。〕 \\n 王绚，之长子，是何尚之外孙。年六岁，聪颖非常，尚之特加赏异。尝教读《论语》，至“郁郁乎文哉”，尚之戏曰：“可改为‘耶耶乎文哉！’”绚捧手对曰：“尊者之名，安得为戏！亦可道‘草翁之风必舅’？”(吴蜀之人呼父为耶。翁即指尚之，舅指偃。) \\n 【晋熙王昶】　〔字休道，文帝第九子。〕 \\n 废帝立，以昶为徐州刺史。人间言昶有异志，帝欲加诛讨。昶即起兵，统内数郡无应者，知事不捷，乃弃母、妻奔魏，惟妾一人骑马自随，在道慷慨为断句曰：“白云满鄣来，黄尘暗天起。关山四面绝，故乡几千里？”人甚怜之。(昶后甚为魏孝文所礼重，使都督吴、越、彭、楚诸军事，镇徐州，卒谥曰明。) \\n 【丘灵鞠】　〔迟之父，初领骁骑将军，丘不乐武位，谓人曰：“我应还东掘顾荣冢。江南地方千里，士子风流皆出此中。顾荣忽引诸伧渡江，妨我辈涂辙。”后入梁为祭酒，曰：“人居官愿数迁，使我终身为祭酒，不恨也。”尝在沉深坐，见王俭诗，深曰：“王令文章大进。”笑曰：“何如我未进时。”。〕 \\n 孝武帝殷贵妃亡，灵鞠献挽歌三首，有云：“云横广陌暗，霜深高殿寒。”帝摘句咨嗟赏之，即转为北平参军。(帝与群臣上贵妃墓，令医术杨志哭之，怎甚呜咽。人问：“卿那得此副急泪？”志曰：“我自哭亡妾耳。”) \\n 丘灵鞠尝诣褚渊，渊不起，曰：“比脚疾，不复能起。”灵鞠曰：“脚疾亦是大事，公为一代鼎臣，不可复为覆饣束。” \\n 【袁粲】　〔字景倩，淑兄子，世称袁尹。疏放好酒，尝步糜白杨郊野间，道遇一士人，便呼与酣饮。明日，此人谓被知遇，诣门求通，袁曰：“昨日饮酒无偶，聊相邀尔，勿复为烦。”。〕 \\n 宋末萧道成弑其主昱而立安成王准，中书监袁粲、尚书令刘秉谋诛之。褚渊发其谋，粲兵败遇害，渊独辅政。于时百姓语曰：“可怜石头城，宁为袁粲死，不作褚渊生。” \\n 刘侯，彦节子也。尝赋诗云：“城上草，植根非不高，所恨风霜早。”后彦节与袁景倩谋诛萧道成不克死，侯亦被害。 \\n  \\n 　 \\n  \\n   \\n  "}
{"章节": "卷十四·六朝(齐)", "正文": "　 \\n 卷十四·六朝(齐) \\n 　 \\n 【高帝道成】　〔萧何二十四世孙，宋世与袁粲、褚渊、刘秉更日入直决事，号为“四贵”。〕 \\n 高帝镇淮阴时，为宋明帝所疑，被徵为黄门郎，深怀尤虑，见平泽有群鹤，命笔咏之曰：“八风亻舞遥翮，九野弄清音。一摧云间志，为君苑中禽。” \\n 高帝与王僧虔赌书，曰：“谁为第一？”僧虔对曰：“臣书，臣中第一，陛下书帝中第一。”帝笑曰：“卿可为善自谋矣。”(或云帝问：“我书何如？”卿对曰：“臣正书第一，草书第二。陛下草书第二，正书第三。臣无第三，陛下无第一。”帝大笑曰：“卿善为辞。”) \\n 【褚渊】　〔字彦回。宋中书令。其貌甚美，山阴公主就废帝请以自侍。帝召西上阁宿十日，公主夜就之，备见逼迫，不为移志。主曰：“公须髯如戟，何无丈夫意？”彦回曰：“回虽不敏，不敢首为乱阶。”。〕 \\n 褚渊与王、谢庄等尝聚袁粲宅，初秋凉夕，风月甚美，渊援琴奏别鹄之曲。宫商既凋，风神谐畅。庄抚节叹曰：“以无累之神，合有道之器，宫商暂离，不可得已。” \\n 褚彦回送王僧虔赴湘州，阁道坏，坠水。仆射王俭惊跳下车，谢超宗拊掌笑，戏曰：“落水三公，坠车仆射。”彦回出水，沾湿狼藉。超宗先在僧虔舫，抗声曰：“有天道焉，天所不容，地所不受，投畀河伯，河伯不受。”彦回大怒曰：“寒士不逊！”超宗曰：“不能卖袁、刘得富贵，焉免寒士！”前后言诮，稍布朝野。(渊世子贲，耻其父失节，服除，遂不仕，以爵让其弟蓁，屏居墓下终身。) \\n 【王俭】　〔字仲宝。宋官侍中，入齐为国子祭酒，子柬，利、承皆为国职。三世国师，前代末有。〕 \\n 王仲宝手笔典裁，为当时所重，少便有宰相志，赋诗云：“稷、契匡虞、夏，伊、吕翼商、周。” \\n 王僧佑，俭从弟也，俭尝鸣笳列驺至僧佑门，僧佑辄称疾不出，赠俭诗曰：“汝家在市门，我家在南郭。汝家饶宾侣，我家多鸟雀。”俭欢曰：“此吾所望于若人也。”世并贤之。 \\n 客有姓谭者诣王俭求官，俭谓曰：“齐侯灭谭，那得有君？”答曰：“谭子奔莒，所以有仆。”俭赏其善谑，卒得职。 \\n 新野庾杲，初为驾部郎，清贫自业，食唯有韭俎生菜。任彦尝戏曰：“谁谓庾郎贫？食鲑尝有二十七种菜。”王俭用为长史。安陆侯萧缅与俭书曰：“盛府元僚实难其选，庾景行泛渌水，依芙蓉，何其丽也！”时人以俭府为莲花池，故缅书言之。(俭尝集才学之士，总校虚实，类物隶之，谓之“隶事”。何宪等诸学士于俭第隶事，赌巾箱、几案、杂服饰，人人各一两物。陆彦深后成，隶出人表，一时夺去。宪又于俭隶事独胜，俭赏以五花箪、白团扇，意殊自得。王攡后至，操笔便成，事既奥博，辞亦华美，众皆击赏，攡乃命左右抽簟，手自掣扇，登车而去。) \\n 【武帝赜】　〔字宣远。高帝长子。〕 \\n 武帝出游钟山，幸何美人墓，有朱硕仙善歌吴声《读曲歌》，云：“侬忆所欢时，绿山破｛艹仍｝荏。山神感侬意，盘石锐锋动。”帝神色不悦，曰：“小人不逊，弄我。”时朱子尚亦善歌。复为一曲，云：“暧暧日欲宴，欢骑立踟蹰。太阳犹尚可，且愿停须臾。”帝悦。于是具蒙厚赉。 \\n 武帝布衣时，尝游樊、邓。登祚以后，追忆往事，作《估客乐》，曰：“昔经樊邓役，阻潮梅根渚。感忆追往事，意满辞不叙。”帝使乐府令刘瑶管弦被之教习，卒遂无成。有人启释宝月善解音律，帝使奏之，旬日之中，便就谐合。敕歌者常重为感忆之声。宝月又上雨曲，凡四章，其曲云：“郎作十里行，侬作九里送。拔侬头上钗，与郎资路用。”“有信数寄书，无信心相忆。莫作瓶落井，一去无消息。”“大縆珂峨头，何处发扬州？借问縆上郎，见侬所欢不？”“初发扬州时，船出平津泊。五雨如竹林，何处相寻博！”帝遂数乘龙舟游江中，以縆越布为帆，绿彩为帆纤，縆石为篙足、篙榜者悉著郁林布作淡黄。舞此曲，用十六人云。 \\n 巴东王子响，武帝之子，为荆州刺史，要直阁将军董蛮与同行。蛮曰：“殿下癫如雷，敢相随耶？”子响曰：“君敢出此语，亦复奇癫。”帝闻而不悦，曰：“人名蛮，复何容得蕴藉？”乃改为仲舒。巴东王尝问曰：“今日仲舒，何如昔日仲舒？”答曰：“昔日仲舒出自私庭，今日仲舒降自先帝。以此言之，胜昔远矣。”(又蜀有青城山隐士曰董仲舒，见谯秀《蜀记》。) \\n 【柴廓】　〔东阳人。〕 \\n 柴廓有《行路难》杂体云：“君不见，孤雁关外发，酸嘶度扬、越。空城客子心肠断，幽闺思妇气欲绝。凝霜夜下拂罗衣，浮云中断开明月。夜夜遥遥徒相思，年年望望情不歇。寄我匣中青铜镜，倩人为君除白发。行路难，行路难！夜闻南城汉使度，使我流泪忆长安。”释宝月尝憩其家，会廓亡，因窃而有之，刻为己作。廓子见而大忿，赍本出都，欲讼此事，宝月厚赂之，乃免。 \\n 【王融】　〔字元长，秘书丞。尝图古今杂体，有六十四书，径丈一字，方寸千言。〕 \\n 永明初，竟陵王子良镇西州，才隽之士皆集其门，范云、萧琛、任、王融、萧衍、谢眺、沈约、陆亻垂并以文学见亲，号曰“八友”，柳恽、王僧孺、江革、范缜、孔休源亦预焉。子良笃好释氏，招致众僧讲论佛法。一日，融往栖玄寺听请毕，游西邸园，赋诗云：“道胜业兹远，心闲地能巢。桂崦郁初裁，兰墀坦将辟。虚檐对长屿，高轩临广液。芳草列成行，嘉树纷如积。流风转还迳，清烟泛乔石。日泊山照红，松映水华碧。畅哉人外赏，迟迟眷西夕。”(竟陵王字云英，武帝第二子，尝夜集学士，刻烛为诗，四韵者则刻一寸，以此为率。萧文琰曰：“烧一寸烛而成四韵诗，何难之有！”乃与江洪等共叩铜钵，响绝则成，诗皆可观。) \\n 王融、谢眺、江革、沈约阻雪联句遥和。眺诗云：“积雪皓阴地，北风鸣细枝。九逵密如绣，何异远别离。”革诗云：“风庭舞流霰，冰池结文澌。钦春虽以燠，钦贤纷若驰。”融诗云：“珠条间响，玉溜阎下垂。杯酒不相接，寸心良共知。”约诗云：“初昕逸翮举，日昊驽马疲。幽山有桂树，岁暮空参差。” \\n 古诗：“藁砧今何在？山下复有山。何当大刀头，破镜飞上天。”“藁砧”，也，音协于“夫”。“山”、“山”，“出”也。“大刀头”，有环，义取于“还”。“破镜上天”，谓月缺之候，盖隐语也。王融有代藁砧二首云：“花蒂今何在？不是林下生。何当垂两髻，团扇云间明。”“镜台今何在？寸身正相随。何当碎联玉，云上璧已亏。” \\n 王融诣王僧佑。因遇沈昭略，未相识。昭略顾盼，谓主人曰：“是何年少？”融殊不平，谓门：“仆出于扶桑，入于肠谷，照耀天下，谁云不知，而卿此问！”昭略曰：“不知许事，且食蛤蜊。”融曰：“物以群分，方以类聚。君生长东隅，居然应嗜此族。”(王文宪初拜仪同，王元长赠诗，颇及规讽。文宪甚惮之。笑谓人曰：“穰俟印讵便可解。”) \\n 【谢眺】　〔字玄晖，宣城太守。因登三山，得“澄江静如练”之句，古今所称。爱青山之胜，筑室山南。梁武极爱眺诗，尝曰：“三日不读谢眺诗，觉口臭。”。〕 \\n 随王子隆在荆州，好词赋，数集僚友，谢玄晖为其功曹。自京趋荆州，同朝诸贤以诗饯别，沈约诗云：“汉池水如带，巫山云似盖。氵节汨背吴潮，潺横楚濑。一望沮漳水，宁思江海会。以我径寸心，从君千里外。”范云诗云：“阳台雾初解，梦渚水裁渌。远山隐且见，平沙断还续。分弦饶苦音，别唱多凄曲。尔拂后车尘，我事东皋粟。”王融诗云：“所知共歌笑，谁忍别笑歌。离轩思黄鸟，分渚爱青莎。翻情结远旆，洒泪与行波。春江夜明月，还望情如何。”萧琛诗云：“执手无还顾，别渚有西东。荆吴眇何际，烟波千里通。春笋方解箨，弱柳向低风。相思将安寄，怅望南飞鸿。”刘绘诗云：“汀洲千里芳，朝云万里色。悠悠在天隅，之子去安极。春潭无与窥，秋台谁共陟。不见一佳人，徒望西飞翼。”谢玄晖答云：“春夜别清樽，江潭复为客。叹息东流水，何如故乡陌。重树始芬，芳洲转如积。望望荆台下，归梦相思夕。” \\n 沈右率座谢眺、王融辈赋三物为咏，眺赋幔云：“幸得与君缀，幕历君之楹。月映不辞卷，风来辄自轻。每聚金炉气，时驻玉琴声。但愿置樽酒，兰缸当夜明。”融赋琵琶云：“抱月如可明，怀风殊复清，丝中传意绪，花里寄春情。掩抑有奇态，凄锵多好声。芳袖幸时拂，龙门空自生。”约赋篪云“江南箫管地，妙响发孙枝，殷勤寄玉指，含情举腹垂。雕梁再三绕，轻尘四五移。曲中有深意，丹心君讵知？” \\n 会稽孔，初有才华，未为时所知。孔圭尝令草表以示谢眺，眺嗟吟良久，自折简写之，谓曰：“此子声名未立，应共奖成，无惜齿牙余论。”其好奖人才如此。独轻江礻石为人，礻石常诣眺，眺因言有一诗，呼左右取，既而便停。礻石问其故，云：“定复不急。”礻石以为轻已。后礻石及弟祀、刘沨、刘晏俱候眺，眺谓礻石曰：“可谓带二江之双流。”衤石转不堪，后遂构害。 \\n 【刘绘】　〔字士章，彭城人。〕 \\n 永明末，都下人士盛为文章谈义，皆凑竟陵西邸，刘绘为后进领袖。时张融言辞辨捷，周颐弥为清绮，而绘音采赡丽，雅有风则。时人为之语曰：“三人共宅夹清漳，张南周北刘中央。”言处二人间也。 \\n 刘绘为南康相，郡人有姓赖者，所居名秽里，刺谒绘，绘戏嘲之曰：“君有何秽而居秽里？”此人应声曰：“未审孔子何阙而居阙里！”绘默然，无忤意，叹其辨速。 \\n 【张绪】　〔字思曼。少知名，清简寡欲。叔父镜语人曰：“此儿今之乐广也。”从弟融，字思光，高帝常笑曰：“此人不可无一，不可有二。”。〕 \\n 张思光年弱冠，道士陆修静以白鹭羽麈尾扇遗之，曰：“此既异物，以奉异人。” \\n 张融善草书，高帝谓曰：“卿书殊有骨力，但恨无二王法。”答曰：“非恨臣无二王法，亦恨二王无臣法。”又尝叹曰：“不恨我不见古人，恨古人不见我。” \\n 高帝尝面许张融为司徒长史，敕竟不出。融乘一马甚瘦，帝曰：“卿马何瘦？给粟多少？”融曰：“日给一石。”帝曰：“何瘦如此？”融曰：“臣许而不与。”明日即除司徒长史。 \\n 张融与弟宝积俱谒高帝，融于御前放气，宝积起谢曰：“臣兄触忤宸。”上笑而问。须臾食至，融排宝积不与同食，上曰：“何不与贤弟同食？”融曰：“臣不能与泄气之口同盘。”上大笑。 \\n 张融为海赋，文辞诡激，独与众异。后以示镇军将军顾凯之，凯之曰：“卿此赋实超玄虚，但恨不道盐耳。”融即求笔增曰：“洒沙构白，熬波出素；积雪中春，飞霜暑路。” \\n 张融赠别诗云：“白云山上尽，清风松下歇。欲识离人愁，孤台见明月。” \\n 陆惠晓与张融并居，其间有池，池上有二株杨柳，何点见而叹曰：“此池便是醴泉，此木便是交让。”旧传有交让渎，因张陆也。 \\n 张思光既免官，为诗与何徵士，颇有高尚之言。何答曰：“昔闻东都日，不在简书前。”思光久病之。及何后婚孔氏女，思光始为诗赠何曰：“惜哉何居士，薄暮进荒淫。”何亦病之，而无以释也。 \\n 张融尝乞假还，武帝问所居？答曰：“臣陆居无屋，舟居无水。”上未解。它日问其从兄绪，绪曰：“融近东出，未有居止，权牵小船于岸上住。”上大笑。(融与尚书何戢善，往诣戢，误通尚书刘澄，下车入门，乃曰：“非是。”至户望澄，又曰：“非是。”既造席视澄，曰：“都自非是。”乃去。) \\n 张绪亡后，融赍酒于灵前酌饮恸哭，曰：“阿兄风流顿尽。”时益州献蜀柳数株，枝条甚长，状若丝缕。武帝命植之云和殿前，赏玩咨嗟曰：“此杨柳风流可爱，似张绪当年时。” \\n 【周】　〔字彦伦。初隐北山，后应聘出，孔稚圭假山灵意移文，云北山移文。〕 \\n 周彦伦清贫寡欲，终日常疏食。虽有妻子，独处山舍。王俭尝问彦伦：“卿山中何所食？”彦伦答曰：“赤米、白盐、绿葵、紫蓼。”文惠太子尝问：“菜食何味最佳？”彦伦曰：“春初早韭，夏末晚菘。” \\n 周彦伦少往外氏臧车骑质家，得卫恒散隶书法，学之甚工。文惠太子使彦伦书玄圃茅斋壁，国子祭酒何胤以倒薤书就彦伦换之，彦伦笑曰：“天下有道，丘不与易也。” \\n 【东昏侯宝卷】　〔字智藏。明帝殂，宝卷恶灵枢在太极殿，欲速葬。每当哭，辄云喉痛。大中大夫羊阐入临，无发，俯仰帻脱，宝卷辄哭大笑，谓左右曰：“秃鹜啼来乎。”。〕 \\n 永元二年，后宫火，时宝卷昏淫，嬖幸之徒，皆号为“鬼”。有赵鬼者，能读《西京赋》，言于帝曰：“柏梁既灾，建章是营。”乃大起芳乐、玉寿等殿。又即阅武堂为芳乐苑。苑中立店肆，以潘妃为市令，自为市吏录事，将斗者就潘妃罚之。帝小有得失，潘则与杖，乃敕虎贲不得进大荆子。又开渠立埭，躬自引船，埭上设店，坐而屠肉。于时百姓歌云：“阅武堂，种杨柳，至尊屠肉，潘妃酤酒。”(妃小字玉奴，东昏凿金莲花贴地，令妃行其上，曰“此步步生莲花也。”齐亡，王茂清欲妻之，玉奴守节而死。) \\n 永元中，童谣云：“野猪虽高高，马子空闾渠。不知龙与虎，饮食江南墟。七九六十三，广莫人无余。乌集传舍头，今汝得宽休。但看三八后，摧折景阳楼。”时陈显达、崔慧景败死，萧衍起兵襄阳，萧颖胄起兵江陵，移檄建康，数宝卷罪恶。显达属猪，慧景属马，衍属龙，颖胄属虎。慧景攻台城，顿广莫门死，时年六十三。齐起建元元年至中兴二年，共二十四年。“三八”二十四也。“摧折景阳楼”，亦为台倾之意。(颖胄字云长，衍与登烽火楼赋诗，颖胄诗合旨。) \\n  \\n 　 \\n  \\n   \\n  "}
{"章节": "卷十五·六朝(梁)", "正文": "　 \\n 卷十五·六朝(梁) \\n 　 \\n 【武帝衍】　〔日角，龙颜，重岳，虎顾，舌文八字，身映日无影，有文在右手曰“武”，侯景呼为萧衍老公。〕 \\n 武帝在竟陵西邸，早与萧琛狎，每朝燕，接以旧恩，呼为，“宗老”。琛亦奉陈昔恩，以“早中阳，夙忝同，虽迷兴运，犹荷洪慈”。上答云：“虽云早契阔，乃自非同志。勿谈兴运初，且道狂奴异。” \\n 萧彦瑜(琛)尝与御宴，醉伏筵中，武帝以枣投之，彦瑜取栗掷上，正中面，帝动色，言：“汝那得如此！”彦瑜答曰：“陛下投臣以赤心，臣敢不报以战栗。”上大悦。 \\n 中书侍郎谢览侍武帝坐，受敕与侍中王东为诗答赠，其文甚工。仍使复作，复合旨。乃赐诗：“双文既后进，二少实名家。岂伊止栋隆，信乃俱国华。”又于九日朝宴，独命萧景阳曰：“今云物甚美，卿得不斐然。”乃赋诗，诗成，又降旨曰：“可谓才子。” \\n 张率侍武帝游宴赋诗，武帝别赐率诗曰：“东南有才子，故能服官政。余虽惭古昔，得人今为盛。”率承诏往复六百篇。(率年十六，作赋颂二千余首，虞讷见而诋之，率乃一旦焚毁，更为诗示焉，托云沈约。讷更句句嗟称，无字不善。率曰：“此吾作也。”讷惭而退。) \\n 武帝宴寿光殿，诏群臣赋诗，时刘孺与张率并醉，辞未及成。武帝取孺手板，戏题之曰：“张率东南美，刘孺洛阳才。览笔便应就，何事久迟回？”(孺七岁能属文，叔父常置座侧，谓宾客曰：“此吾家明珠。”) \\n 武帝结好于魏，遣始安王方略入关，送之，作诗曰：“如何吾幼子，胜衣已别离。十日无由宴，千里送远垂。” \\n 萧恪为雍州刺史，委政群下，贿赂公行。客有江仲举、蔡逃、王台卿、庾仲容，皆有蓄积，人间歌曰：“江千万，蔡五百，王新车，庾大宅。”武帝续之曰：“主人愦愦不如客。”帝以示恪，恪大惭，乃折节学问，所历以善政称。 \\n 武帝《河中之水歌》曰：“河中之水向东流，洛阳女儿名莫愁。莫愁十三能织绮，十四采桑南陌头。十五嫁为卢家妇，十六生儿字阿侯。卢家兰室桂为梁，中有郁金苏合香。头上金钗十二行，足下丝履五文章。珊瑚挂镜烂生光，平头奴子擎履箱。人生富贵何所望？恨不早嫁东家王”。 \\n 武帝时，有沙门讼田，帝大署曰：“贞”。有司未辩，遍问莫知。刘显曰：“贞字文为与上人。”帝忌，出之。 \\n 润州甘露寺在北固山，榜曰“天下名山第一”。乃天监中武帝御书。寺趾有大佛殿，楹间刻一联云：“北固山，北顾好，北固山，真个好。上林花，上林早，上林花，真个好。” \\n 【昭明太子统】　〔小字维摩。读书五行俱下，五岁读《五经》。〕 \\n 昭明在东宫，雅好文学，尝与王纪室筠、刘长史孝绰、陆庶子亻垂、到舍人洽、殷常侍芸游宴玄圃。太子独执筠袖，抚孝绰肩，语曰：“所谓‘左把浮丘袖，右拍洪崖肩’”。 \\n 昭明与诸名士泛舟玄圃池，番禺侯轨盛称此中宜奏女乐，昭明初无言，直咏左思《招隐诗》云：“何必丝与竹，山水有清音。”轨惭而止。 \\n 昭明集诸名士赋“大言”、“细言”，沈约等并应令为之。昭明大言曰：“观修鲲其若辙鲋，视沧海之如滥觞。经二仪而，跨六合以翱翔。”细言曰：“坐卧邻空尘，凭附螟翼。越咫尺而三秋，度毫厘而九息。”约大言曰：“隘此大泛庭，方知九陔局。穷天岂弥指，尽地不容足。”细言曰：“开馆尺捶余，筑榭微尘里。蜗角列州县，毫端建朝市。”王锡大言曰：“欲游五岳，迫不得申。杖千里之木，横海之鳞。”细言曰：“冥冥蔼蔼，离朱不辩其实。步蜗角而三伏，经针孔而千日。”王规大言：“俯身望日入，下视见星罗。嘘八风而为气，吹四海而扬波。”细言曰：“针锋于焉止息，发杪可以翱翔。蚊眉深而易阻，蚁目旷而难航。”张纟替大言曰：“河流既竭，日月俱腾。罗微物，动落云鹏。”细言曰：“遨游蚁目辨轻尘，蚊睫成宇虱如轮。”殷钧大言曰：“噫气为风，挥汗成雨。聊灼戴山龟，欲持探邃古。”细言曰：“泛舟毛滴海，为政蜗牛国。逍遥轻尘上，指辰问南北。” \\n 明山宾七岁能言玄理，十三博通经传，州辟从事史，起家奉朝请，累迁中书侍郎。昭明闻其筑室不就，令曰：“明祭酒出抚大藩，拥旄推毂，珥金拖紫，而恒事屡空。闻构宇未成，今送薄助”。并贻以诗曰：“平仲古称奇，夷吾昔擅美。今则挺伊贤，东秦固多士。筑室非道旁，置宅归仁里。庚桑方可系，原生今易拟。必来三径人，将招三径士”。 \\n 初，天监元年，统立为皇太子，民间有谣云：“鹿子开城门，城门鹿子开。当开复未开，使我心徘徊。城中诸少年，逐欢归去来。”按：“鹿子开”者，反语为“来子哭”也。中大通三年，昭明果薨，其子欢时为徐州刺史，以嫡孙次应嗣位，而武帝意在晋安王，犹豫未决。及立晋安王为皇太子，而欢止封豫章郡王还任，谣言“心徘徊”者，未定也。“归去来”者，复还徐方之象。(昭明有一琉璃碗、紫玉杯，皆武帝所赐，既薨，诏置梓宫。后更葬开坟，为阉人携入大航，有燕雀数万击之，因为有司所缚，乃获二宝。帝闻而惊异，诏以赐太孙。封坟之际，复有燕雀数万街土以增其上。坟侧今有湖，后人因名燕雀湖。) \\n 【简文帝纲】　〔武帝第三子，读书十行俱下，六岁便能属文。武帝惊其早就，不信，及于御前面试，叹曰：“此吾家东阿也。”初生时，志公谓帝“此子与冤家同年生”。其年，侯景生于雁门，后乱梁，诛萧氏略尽。〕 \\n 简文辞藻艳发，然伤于轻靡，时号宫体。尝有咏娈童诗曰：“娈童娇丽质，践董复超瑕。羽帐晨香满，朱帘夕漏赊。翠被含鸳色，雕床镂象牙。妙年同小史，姝貌比朝霞。袖裁连璧锦，笺织细种花。揽裤轻红出，回头双鬓斜。嫩跟时含笑，玉手乍扳花。怀猜非后钓，密爱似前车。定使燕姬妒，弥令郑女嗟。” \\n 简文与湘东王游后园，湘东作回文诗曰：“斜峰绕径曲，耸石带山连。花余拂戏鸟，树密隐鸣蝉。”简文和诗曰：“枝云间石峰，脉水浸山岸。池清戏鹄聚，树秋飞叶散”。 \\n 简文有咏雪诗，颠倒使韵，以二句衍作四句，云：“盐飞乱蝶舞，花落飘粉奁。奁粉飘落花，舞蝶乱飞盐。” \\n 简文七夕宴诸文士，赋穿针诗曰：“怜从帐里出，想见夜窗开。针欹疑月暗，缕散恨风来。”刘孝威和云：“缕乱恐风来，衫轻羞指现。故穿双眼针，特缝合欢扇。” \\n 简文卦名诗云：“栉比园花满，径复水流新。离禽时入岫，旅谷乍依苹。丰壶要上客，鹄鼎命嘉宾。车由泰夏闼，马散咸阳尘。连舟虽未济，分密已同人。” \\n 简文时，费旭诗有句云“不知是耶非”，殷芸诗有句云“飘扬云母舟”。帝大笑曰：“旭既不识其父，芸又飘扬其母耶？” \\n 朱异蒙幸，在朝莫不侧目，虽太子亦不能平。及侯景乱围城，城内咸尤异，简文为四言诗：“瞻彼阪田，嗟斯氛雾。谋之不臧，褰我王度。” \\n 简文为侯景幽絷，题壁自叙云：“有梁正士兰陵萧世缵，立身行道，终始如一。风雨如晦，鸡鸣不已。弗欺暗室，岂沈三光。数至于此，命也如何！”又作连珠曰：“吾闻道行则五福俱凑，运闭则六极所钟。是以麟出而悲，岂唯孔子？途穷则恸，宁止嗣宗？”(简文既见废，自知不久，指所居殿谓舍人殷不害曰：“庞涓死于此。”后玉伟与彭、王修纂进觞而前曰：“丞相以陛下幽忧日久，使臣上寿。”简文笑曰：“已禅位，何得言陛下？”遂尽酣，谓曰：“不图为乐，一至于此！”既醉而寝，进土囊，遂死。) \\n 简文有寒夕诗云：“雪花无有蒂，冰镜不安台。”又咏月云：“飞轮了无辙，明镜不安台。”后人以为诗谶。谓“无蒂”者，是无帝。“不安台”者，台城不安。“轮无辙”者，以邵陵王名纶，空有赴援名也。 \\n 【元帝绎】　〔武帝第九子，初封湘东王，攻书善画，自图宣尼像，为之赞而书之，时人谓之三绝。〕 \\n 元帝母阮修容曾失一珠，元帝时幼，窃吞之，谓是左右所盗。乃炙鱼眼厌之，信宿之间，珠遂便出，帝寻一目致眇，盖鱼之报也。邵陵王纶赋诗戏之曰：“湘东有一病，非哑复非聋。相思下只泪，望直有全功。”(徐妃尝侍帝，以帝眇一目，知帝将至，为半面妆，帝见之，大怒而出。) \\n 刘谅好学，有文才，为湘东王所善。王尝游江滨，叹秋望之美，谅对曰：“今日可谓‘帝子降于北渚’。”王以为刺己，应曰：“卿言‘目眇眇而愁予’耶？”从此嫌之。 \\n 元帝初与庐陵王续相谤，帝之临荆州也，有宫人李桃儿者以才慧得进，及还，以李氏行，时值宫户禁重，庐陵具状以闻。帝泣对使诉于简文，简文和之不得，帝犹惧，送李氏还荆州，为诗曰：“秋气苍茫结孟津，复送巫山荐枕神。昔时慊慊愁应去，今日劳劳长别人。”李氏世所谓‘西归内人’者也。 \\n 元帝尝作燕歌曰：“燕赵佳人本自多，辽东少妇学春歌。黄龙戌北花如锦，玄菟城南月似蛾。如何此时别夫婿，金羁翠往交河。还闻入汉去燕营，怨妾愁心百恨生。漫漫悠悠天末晓，遥遥夜夜听寒更。自从异县同心别，偏恨同心成异节。横波满脸万行啼，翠眉暂敛千重结。并海连天合不开，那堪春日上春台。惟见远舟如落叶，复看过舸似行杯。沙汀夜鹤啸羁雌，妾心无趣坐伤离。翻嗟汉使音尘绝，空伤贱妾燕南陲。” \\n 武陵王纪称帝于蜀，起兵内伐。元帝与之书，许其还蜀，专制岷方。纪不从。帝遗之诗云：“回首望荆门，惊浪且雷奔。四鸟嗟长别，三声悲夜猿”。圆正者，纪之子也。纪僭号，帝下圆正于狱，在狱连句云：“水长二江急，云生三峡昏。愿赦淮南罪，思报阜陵恩。”帝览诗而泣。纪败，圆正号哭绝食而死。 \\n 元帝初年，侯景伏诛，传首至江陵，帝命枭于市三日，然后煮而漆之，以付武库。先是，江陵谣言云：“苦竹町，市南有好井。荆州军，杀侯景”及景首至湖东，付谘议参军宗季长，季长宅东即苦行町也。既加鼎镬，即用市南水焉。 \\n 洛阳王伟学通《周易》，仕魏为行台郎，同侯景叛，尝在揭阳赋诗曰：“平明听战鼓，薄暮叙存亡。楚汉方龙斗，秦关阵未央。”既被执，送江陵系狱，以诗赠元帝下要人曰：“赵壹能为赋，邹阳解献书。何惜江西水，不救辙中鱼。”又上五十韵诗，以希不死。帝爱其词翰，犹欲未诛，左右疾之曰：“前日伟作檄文甚佳。”帝求视之，有云：“项羽重瞳，尚有乌江之败；湘东一目，宁为赤县所归？”乃大怒，杀之。 \\n 【萧范】　〔武帝从子。〕 \\n 肃范都督雍州刺史，抚循将士，尽得欢心。时论者谓范欲为贼，又童谣云：“莫匆匆，且宽公。谁当作天子？草覆车边已。”然卒无验。 \\n 【释宝志】　〔不知何许人，齐、宋之交，稍显灵迹，被发徒跣，语默不伦。预言未兆，言多玄验。在梁，武帝尤深敬事，天监十三年卒。〕 \\n 天监三年六月八日，武帝讲于重云殿，志公大师忽然起舞歌乐，须臾悲泣，赋五言诗云：“乐哉三十余，悲哉五十里。但看八十三，子地妖灾起。佞臣作欺妄，贼臣灭君子。若不信吾言，龙时侯贼起。且至马中间，御悲不见喜。”梁自天监至于大同三十余年，江表无事。至太清二年，台城陷，帝享国四十八年。所言“五十里”也。太清元年八月十三，侯景自悬瓠来降，在丹阳之北子地。帝惑朱异之言纳景，景作乱始自戊辰之岁，至五年帝忧崩。 \\n 天监中，志公为诗云：“昔年三十八，今年八十三，四中复有四，城北火酣酣。”帝使周舍封纪之。及中大同元年，同泰寺灾，帝启封，见舍手迹，为之流涕。帝生于甲辰，三十八，克建邺之年也。遇灾岁实丙寅，八十三矣。四月十四日火起自浮屠第三层。“三”者，帝之昆季次也。 \\n 天监十年四月八日，志公于大会中作诗云：“掘尾狗子自发狂，当死未死啮人伤，须臾之间自灭亡。起自汝阴死三湘，横尸一旦无人藏。山家小儿果攘臂，太极殿前作虎视。”“狗子”景小字。“山家小儿”猴状。景遂覆陷都邑，毒害王家。初自悬瓠来降，悬瓠即昔之汝南也。巴陵有地名三湘，景奔败处。其言皆验。 \\n 志公尝画一鹿，负鞍走山中，留语曰：“两角女子绿衣裳，却背太行邀君王，一止之月必消亡。”至唐玄宗时，安禄山反，识者知大师寓言。“两角”即鹿，“鹿”即“禄”，“女子”即“安”字，“太行”山名，“一止之月”，正月也。果正月败亡。 \\n 【释法云】。〕 \\n 法云师《三洲歌》云：“三洲断江口，水从窈窕河。傍流啼将别，共来长相思。”又云：“三洲断江口，水从窈窕河。傍流欢将乐，共来长相思。”江左辞人多风致，僧亦如此。 \\n 汝南周舍学通内外，兼有口才，尝谓法云师曰：“孔子不饮盗泉之水，师何以捉石香炉？”答曰：“檀越既能戴纛，贫道何为执？” \\n 【陶弘景】　〔字通明。母郝氏梦两天人手执香炉至其所，已而有娠，以宋戊申岁夏至日生。年十岁，得葛洪《神仙传》，昼夜研寻，便有养生之志，曰：“仰青天，睹白日，不觉为远矣。”齐永明初，止句容勾曲山第八洞天，自号华阳隐居。人间书札，即以隐居代名。晚号华阳真逸，又曰华阳真人。《仙书》云：“眼方者寿千岁。”弘景末年一眼有时而方。修《本草》，遇神仙桓谓曰：“君之阴功极著，以所修本草用蚩虫、水蛭辈为药，功虽及人，而害物命，以此一纪后方得解形。”大同二年卒，香气累日，氛氲满山。诏赠太中大夫，谥曰贞白先生。〕 \\n 华阳先生在句曲山，筑三层楼，自处其上，弟子居其中，宾客至其下，与物遂绝。唯一家僮得至其所，先生登楼不复下。尝有诗云：“侧闻上士说，尺木乃腾霄。云骈不展地，仙居多丽谯。卧待三芝秀，坐对百神朝。衔书必青鸟，佳客信龙镳。非止灵桃宝，方见大椿凋。”(贞白著《太清经》，一名《剑经》。凡学道术者皆须有好剑、镜随身。尝畜二刀，一名善胜，一名宝胜，往往飞去，人望之如二条青蛇。) \\n 隐居先生谓弟子曰：“予夜梦神光满室，彩云连霄，有金甲神人谓予：‘明日有异人至。’汝当扫门待之。”日午，桓凯真人果至，披发跣足，唱诗曰：“黄花生紫云，日月周天轮。混混太虚中，不与众生群。昆仑十二峰，上帝朝万巡。一日功行满，升空谒元君。(钱妙真二姊妹，依陶隐居诵《黄庭经》。积功修行三十年。至梁普通二年道成，入洞。唐天宝七年奉敕建宫，名燕洞宫，即茅山燕洞也。至今有紫昌蒲、碧桃在焉。其姊披白练衣先入洞，妹后至，洞已扃矣。宋淳化间，夏侯嘉贞与道士五人并游燕洞，是夜雷霆，其洞复开，一吏深入，遇道士与林禽一枚，食之绝粒。田霖题诗云：“燕口龙泓气角清，钱真此处有遗灵。仙兄去后师犹在，女弟来时户已扃。云片尚如披白练，泉声长似诵黄庭。碧桃花发菖蒲紫，留与人间作尽屏。”) \\n 华阳有友人死，以诗哭之，曰：“我有数行泪，不落十余年。今日为君尽，并洒秋风前。” \\n 华阳特爱松风，庭院皆植松，每闻其响，欣然为乐。独游泉石，望见者以为仙人。武帝屡以手敕招之，先生画两牛，一散放水草间，一着金笼头，有人执绳，以杖驱之。帝笑曰：“此人欲学曳尾之龟，岂可复致”。一日，以诏问曰：“山中何所有？”先生赋诗答曰：“山中何所有？岭上多白云，只可自怡悦，不堪把赠君。”时国家有大议，必先谘之。时人谓之“山中宰相”。 \\n 弘景妙解术数，逆知梁祚覆没，题所居壁云：“夷甫任散诞，平叔坐谈空。不信昭阳殿，忽作单于宫。”大同末，士人竞谈玄理，不习武事，侯景作乱，果居昭阳殿。 \\n 【曹景宗】　〔字子震，右卫将军，谥壮侯。〕 \\n 曹景宗目不知书，好以意作字，及破魏军还，振旅凯入。时武帝于华光殿宴饮联句，令沈约赋韵。以曹兜鍪，不烦倡和。曹固请不已，许之。时韵已尽，仅余‘竞’、‘病’二字，景宗便操笔赋曰：“去时儿女悲，归来笳鼓竞。借问行路人，何如霍去病？”帝深叹赏，朝贤惊嗟竟日。 \\n 【何敬容】　〔字国礼，庐江人。尚齐武帝女，拜驸马都尉。入梁，累迁尚书令。武帝朝，尝有侍臣袍服卷摺，帝怒曰：“卿衣带如绳，欲何所缚？”敬容希旨，每以胶清刷鬓，衣裳不整，伏床熨之。暑月皆为之焦。〕 \\n 齐朱雀门灾，武帝谓群臣：“此门制狭，我始欲改构，遂遭天火”。相顾未答。何敬容曰：“此所谓‘先天而天不违’。”时以为名对。 \\n 何敬容为尚书令，而拙于草隶，浅于学术。其署名，“敬”字则大作“苟”小为“文”；“容”字大为“父”小为“口”。陆亻垂戏之曰：“公家‘苟’既奇大，‘父’亦不小”。敬容不能答。 \\n 自晋、宋来，宰相皆文义自逸，敬容独勤庶务，然贪吝为时所嗤鄙。时萧琛子巡颇有轻薄才，因即其名作离合诗嘲之曰：“伎能本无取，支叶复单贫。(离‘亻’字。)柯条谬承日，木石岂知晨。(离‘可’字‘亻’、‘可’合成‘何’。)狗马诚难尽，犬羊非易驯。(离‘句’字。)效颦既不似，学步孰能真。(离‘文’字，‘苟’、‘文’合成‘敬’。)由紊朝典，是曰蠹彝伦。(离‘宀’字。)俗化于兹鄙，人涂自此分。(离‘俗’字，‘宀’、‘谷’合成‘容’。)” \\n 江从简，光禄大夫革之子也。年十七，为采荷调以刺何敬容，其文曰：“欲持荷作柱，荷弱不胜梁。欲持荷作镜，荷暗本无光。”敬容览之，不觉嗟赏，爱其巧丽。 \\n 有客姓吉，诣何敬容，敬容问：“卿与邴吉远近？”答曰：“如明公之与萧何。” \\n 张缵与何敬容意趣不协。敬容居权轴，宾客辐辏。有退诣缵者，缵辄拒不前，曰：“吾不能对何敬容残客。” \\n  \\n 　 \\n  \\n   \\n  "}
{"章节": "卷十六·六朝(梁)", "正文": "　 \\n 卷十六·六朝(梁) \\n 　 \\n 【沈约】　〔字休文。羸劣多病，日炉数米而食，羹不过一箸，六月，有绵帽温炉，食姜椒饭，不尔则委顿。家藏书十二万卷。然心僻恶，闻人一善如万箭攒心。子旋，字士规；次子趋，字孝鲤，并给事黄门。〕 \\n 齐隆昌初，沈约以吏部郎出为东阳太守，题八咏诗于玄畅楼，时号绝唱。后人因更玄畅为八咏楼。其诗曰：“危峰带北阜，高顶出南岭。中有凌风榭，回望川之阴。岸险每增减，湍平互浅深。水流本三派，台高乃四临。上有离群客，客有慕归心。落晖映长浦，燠景烛中浔。云生岭乍黑，日下溪半阴。信美非吾土，何事不抽簪？” \\n 武帝在雍镇，有童谣云：“襄阳白铜蹄，反缚扬州儿。”识者谓“白铜蹄”为“金蹄马”。及义师兴，实以铁骑，扬州之士皆缚，果如谣言。即位后，更造新声，而自为词三曲，又令沈约为三曲，又被管弦，名《白铜歌》。歌曰：“陌头征人去，闺中女下机。含情不能言，送别沾罗衣。”“草树非一香，花叶百种色。寄语故情人，知我心相忆。”“龙马紫金鞍，翠毛白玉羁。照耀双阙下，知是襄阳儿。” \\n 武帝作《白苎舞词》四句，令沈约改其辞为四时。《白苎歌》帝辞曰：“朱弦玉柱罗象筵，飞管促节舞少年。短歌留目未肯前，含笑一转私自怜。”约奉敕造《白苎》五章。春白苎云：“兰叶参差桃半红，飞芳舞戏春风。如娇如怨状不同，含笑流眄满堂中”。夏白苎云：“朱光灼烁照佳人，含情送意遥相亲。嫣然一转乱心神，非子之故欲谁因？”秋白苎云：“白露欲凝草已黄，金玉柱响洞房。双心一意俱徊翔，吐情寄君君莫忘。”冬白苎云：“寒闺尽密罗幌垂，婉容丽色心相知。双去双还誓不移，长袖拂面为君施。”夜白苎云：“秦筝齐瑟燕赵女，一朝得意心相许。明月如规方袭予，夜长未央歌白苎。”章末各缀四句云：“翡翠群飞飞不息，愿在云间长比翼。佩服瑶草驻容色，舜日尧年欢无极。” \\n 沈尚书制《郊居赋》，构思积时，犹未都毕，要王詹事示其草，王读至“雌霓(五激反)连”，尚书曰：“仆尝恐人呼作霓(五贝反)。”次至“坠石追星”及“冰县舀而带坻”。王皆击节赞赏。尚书曰：“知音者希，真赏殆绝，所以相邀，正此数句耳。” \\n 沈约以佐命勋，位冠梁朝，晚年新进用事者，忌其固位，取约所为《｛艹鹿｝葱诗》乘间以白武帝，其诗曰：“野马不任骑，兔丝不任织。尔非草与蒿，岂供麋鹿食。”帝不能堪。未几，得道士赤章事，遂大发怒，约以忧死。(约尝侍武帝燕，有妓师，是齐文惠宫人，帝问：“识坐中客不？”曰：“惟识沈家令。”约伏坐流涕，帝亦悲感，为之罢酒。初梁废齐和帝为巴陵王，又欲以南海郡为巴陵国，徙王居之。约曰：“魏武所云，不可慕虚名而受实祸。”帝乃遣郑伯禽以醇酒进王，就摺杀焉。至是，约梦齐和帝以剑断其舌。召巫视之，巫言如梦。约乃呼道士奏赤章于天，称禅代之事，全不由己。故帝谥之曰隐。) \\n 约二子并能诗。旋赋得萤火云：“火中变腐草，明灭靡恒调。雨坠弗亏光，阳升反夺照。泊树类奔星，集草疑余燎。望之如可灼，揽之徒有耀。”趋赋得雾云：“窈郁蔽园林，依霏被轩牖。睇有始疑空，瞻空复如有。游蛇隐遥汉，文豹栖南阜。既殊三五辉，远望徒延首。”(约尝指其子谓陆乔曰：“此吾爱子也。自幼博洽，因以青箱名之。”未知二人孰是。) \\n 【江淹】　〔字文通。为浦城令，尝言“碧水丹山，平生所酷好。何嫌作吏僻远也。”后封醴陵侯。幼时梦神人授五色笔，笔端生花，由是文藻日进。一日宿冶亭，梦一美文夫，自称郭璞，呼曰：“吾有笔在卿处多年，可以见还。”江探怀中，以笔授之。后为诗绝无美句，时谓才尽。又泊船禅灵寺渚，梦张景阳谓曰：“前一匹锦相寄，今可见还。”江探怀中得数尺与之。此人大恚，曰：“那得裁割都尽。”顾见丘迟，谓曰：“余此数尺，当遂遗君。”江自尔文思顿减。〕 \\n 江文通壁上有杂画，皆作山水好势，仙者五六，云气生焉。怅然会意，各题小赞。题王太子云：“子乔好轻举，不待炼银丹。控鹤丢窈窕，学凤对赞岏。山无一春草，谷有千年兰。云衣不踯躅，龙驾何时还？”题阴长生云：“阴君惜灵骨，圭璧讵为宝？日夜名山侧，果得金丹道。忧伤永不至，光颜如碧草。若度西海时，致意三青鸟。”题白云云：“紫烟世不觌，赤鳞庖所捐。白云亦海外，起三山。萧瑟玉池上，容裔帝台前。欲知青都里，秉此乃登天。”题秦女云：“青琴既旷世，绿珠亦绝群。犹不及秦女，十五乘彩云。璧质人不见，琼光俗讵闻？愿使洛灵往，为我道音芬。” \\n 【江革】　〔浔阳太守，非汉孝子江革也。〕 \\n 武帝盛兴佛教，朝贤多启求受戒，革精信因果而帝未知，谓革不奉佛，乃赐革《觉意诗》，曰：“唯当勤精进，自强行胜修。岂可作底突，如彼必死囚。” \\n 江革清严，为属吏所惮。不与典签赵道智坐，道智还都启事，诬奏革堕事好酒，以琅琊王昙聪代为行事。南州士庶为之语曰：“故人不道智，新人佞散骑。莫知度不度，新人不如故。” \\n 何记室与江革联句不成，革嘲以诗曰：“龙鳞无复彩，凤翅于兹铩。畴昔似翩翩，今辰何乙乙？” \\n 【任】　〔字彦升。以文才见知，时人云“任笔、沈诗”，闻，甚以为病，晚节转好著诗，欲以倾沈。褚彦回尝谓其父曰：“卿有令子，所谓百不为多，一不为少。”武帝与友善，始谓曰：“我登三府，当以卿为记室。”亦戏帝曰：“我登三府，当以卿为骑兵。”以帝善射故也。帝克建业，乃引为记室参军。〕 \\n 天监初，任出守义兴，要到溉兄弟之郡为山泽游。还为御史中丞，后进皆宗之。时彭城刘孝绰、刘苞、刘孺，吴郡陆亻垂、张率，陈郡殷芸，沛国刘显及溉、洽车轨日至，号曰“兰台聚”。陆亻垂赠诗云：“和风杂美气，下有真人游。壮矣荀文若，贤哉陈太丘。今则兰台聚，万古信为俦。任君本达识，张子复清修。既有绝尘到，复见黄中刘。”时谓为任君，比汉之“三君”。到，则溉兄弟也。(守郡廉洁，吏民归心。尝行春溪旁，见大石，往往坐钓其上，因名溪村。) \\n 到溉为建安太守，任寄诗求二彩段，云：“铁钱两当一，百易代名实。为惠当及时，无待凉秋日。”溉答诗云：“予衣本百结，闽中徒八蚕。假令金如粟，诗使廉夫贪。”(有客于任座赋诗，而其诗不类，任云：“卿诗可谓高厚。”其人大怒，曰：“遂以我诗为狗号。”) \\n 到溉饷任新安斑竹杖，因赠诗曰：“邛竹藉旧闻，灵寿资前职。复有冒霜筠，寄生桂潭侧。文彩既斑烂，质性甚绸直。所以夭天真，为有乘危力。未尝以过投，屡经芸苗植。”答诗云：“故人有所赠，称以冒霜筠。定是湘妃泪，潜洒遂邻彬。扶危复防咽，事归薄暮人。劳君尚齿意，矜此杖乡辰。复资后生彦，候余方欠伸。献君千里笑，纾我百忧颦。坐适虽有器，卧游苦无津。何由乘此竹，直见平生亲。”(子东里、西华、南容、北叟，并无学术，坠其家声，流离不自振。西华冬月著葛披练裙，道逢刘孝标，泫然矜之，曰：“我当为卿作论。”乃著广绝交论，讥其故友。到溉抵其文于地，乃终身恨之。) \\n 任，大同四年七月于钟山圹中得铭曰：“龟言士，蓍言水，甸服黄钟启灵址。瘗在三上庚，堕遇七中已。六千三百浃辰交，二九重三四百圯。”当时莫能辨。五世孙升之以问郑钦乃悟。卜宅者庾葬之岁月日辰，而识其墓地，殆无一字闲设，又毫厘不差云。 \\n 【到溉】　〔字茂灌，兄沼，弟洽，从弟沆，一时俱有美名。溉、洽恒共居一斋。洽卒后，便舍为寺。蒋山有延贤寺，溉家世所立。溉得俸禄皆充二寺。其居近淮水，斋前山池有奇礓石，长一文六尺。武帝戏与赌之，并《礼记》一部。溉并输焉。石即迎置华林园宴殿前。移石之日，都下倾城纵观。所谓“到公石”也。洽字茂沿，沆字茂瀣。〕 \\n 到茂灌与弟茂沿皆有文才，兼善言理，时人比之二陆。世祖尝赠诗云：“魏世重双丁，晋朝称二陆。何如今两到，复以凌寒竹。” \\n 到溉被武帝赏接，每与对棋，或复失寝，加以低睡。帝诗嘲之曰：“状若丧家狗，又似悬风槌。”当时以为笑乐。 \\n 到溉掌吏部尚书时，何敬容以令参选，事有不允，溉辄相执。敬容谓人曰：“到溉尚有余臭，遂学作贵人。”初溉祖彦之微时，以担粪自给，故世以为讥云。到洽一日问刘孝绰：“吾甚欲买东邻地以益宅，而其主难之，奈何？”孝绰曰：“但多辇粪于其旁以苦之。”洽怒。孝绰又尝与洽同游东宫，刘自以为才优于到，每于宴坐，嗤鄙其文，到深衔之。及刘为廷尉正，携妾入官府，其母犹停私宅，到寻为御史中丞，遣令史按其事，遂劾奏云：“携少妹于华省，叶老母于下宅。”高祖为隐其恶，改“妹”为“姝”，免孝绰官。 \\n 到溉子镜早卒，孙荩早聪慧。尝随武帝幸京口，登北固楼赋诗，荩受诏便就，上以示溉曰：“荩定是才子，翻恐卿从来文章假手于荩。”因赐溉连珠曰：“砚磨墨以腾文，笔飞毫以书信。如飞蛾之赴火，岂焚身之可吝？必耄年其已及，可假之于少荩。”后溉每和御诗，上辄手诏戏溉曰：“得无贻厥之力乎？” \\n 【刘孝绰】　〔字孝绰，本名冉，小字阿士，绘之子。七岁能属文，舅王融深赏异之，号曰“神童”。尝曰：“天下文章，若无我，当归阿士。”武帝时，除秘书丞，曰：“第一官当与第一人。”。〕 \\n 刘孝绰年十四，父党沈约、任、范云等闻其名，命驾造焉。尤相赏爱。天监初，孝绰起家著作佐郎，为《归沐诗》赠。报曰：“阅水既成澜，藏舟遂移壑。彼美洛阳子，投我怀秋作。久敬类诚言，吹嘘似嘲谑。兼称夏云尽，复陈秋树索。讵慰耋嗟人，徒深老夫托。直史兼褒贬，辖司专疾恶。九折多美疹，匪报庶良药。子其崇锋颖，春耕励秋获。” \\n 沙门重公尝谒武帝，问曰：“闻在外有四声，何者为是？”重公应声答曰：“天保寺刹。”出逢刘孝绰，说以为能。绰曰：“何如道天子万福。” \\n 孝绰辞藻，为后进所宗，时重其文，每作一篇，朝成暮编，好事者咸诵。尝为诗曰：“塞外群鸟返，云中侣雁归。”高祖见，大怒，即夺侍郎。又为诗二首，其一曰：“鸣镖响夹毂，飞盖倚林庐。”其二曰：“城阙山林远，一去不相闻。”高祖嗟赏，复侍郎。沈约曰：“卿以诗失黄门，还以诗得黄门。”孝绰曰：“此即‘既为风所开，复为风所落’也。” \\n 有人从孝绰乞牛舌乳，不付，因饷槟榔，并贻诗曰：“陈乳何能贵，烂舌不成珍。空持渝皓齿，非但汗丹唇。别有无枝实，曾要湛上人。羞比朱樱熟，讵易紫梨津。莫言蒂中久，当看心里新。微芳虽不足，含咀愿相亲。” \\n 刘孝绰遥见邻舟主人投一物，众姬争之，有客请为咏。孝绰即操笔曰：“河流既浼浼，河鸟复关关。落花浮浦出，飞雉度洲还。此日倡家女，竞娇桃李颜。良人惜美珥，欲以代芳菅。新缣疑故素，盛赵蔑衰班。曳绡争掩，摇佩奋鸣环。客心空振荡，乔枝不可攀。” \\n 孝绰三妹，并有才学，而令娴最幼，世称刘三娘者是也。孝绰罢官，屏门不出，为诗十字题其门，曰：“闭户罢庆吊，高卧谢公卿。”令娴续之曰：“落花扫更合，丛兰摘复生。”尝摘同心栀子赠谢娘，因附诗曰：“两叶谁为赠，交情永未因。同心何处恨，栀子最关人。” \\n 刘孝绰长妹适王淑英，次适张嵊，而令娴适徐悱。悱卒，令娴为祭文，辞甚悲怜，其略曰：“生死并殊，亲情犹一。敢道先好，手调姜橘”。悱父勉欲为哀辞，见之，遂阁笔。 \\n 孝绰长妹世称刘大娘，与妹令娴齐名。赠外诗云：“妆铅点黛拂轻红，鸣环动出房栊。看梅复看柳，泪满春衫中。” \\n 【王僧儒】　〔东海郯人。兰陵太守。武帝制《春景明志诗》五百字，敕沈约以下辞人同作，以僧孺为工。〕 \\n 有贵者初迎盛姬，僧孺见而戏为之咏，曰：“久想专房丽，未见倾城者。千金访繁华，一朝遇容冶。家本蓟门外，来戏丛台下。长卿幸未匹，文君复新寡。” \\n 陈南康新纳姬，僧孺月夜戏咏，曰：“二八人如花，三五月如镜。开帘一种色，当户两相映。重价出秦韩，高名入燕郑。十城屡请易，千金几争聘。君意自能专，妾心本无竞。” \\n 王僧孺为人宠姬有怨，赋诗一章，其诗曰：“可怜独立树，枝轻根易摇。已为露所，复为风所飘。锦衾襞不开，端坐夜及朝。是妾愁成瘦，非君重细腰。”又曰：“自知心里恨，还向影中羞。回持昔慊慊，变作今悠悠。还君与妾扇，归妾奉君裘。断弦犹可续，心去最难留。” \\n 【柳恽】　〔字文畅，河东解人。与谢瀹邻居，相友爱。瀹曰：“宅南柳郎，可为仪表。”兄弟十五人，忄炎、恽、忄登、忱，迭为侍中。武帝谓：“恽具美。分其才艺，足了十人。”。〕 \\n 恽以贵公子，早有令名，工篇什，为诗云：“亭皋木叶下，陇首秋云飞。”王元长叹以为佳，因书斋壁及所执白围扇。 \\n 武帝每与宴，必诏恽赋诗，尝和武帝《登景阳楼》诗，曰：“太液沧波起，长阳高树秋。翠华承汉远，雕辇逐风游。”深见赏美，当时咸共称传。 \\n 【吴均】　〔字叔庠，昊兴故鄣人。〕 \\n 柳恽为吴兴太守，召吴均补主簿，日引与赋诗。均文体清拔，有古气，好事者效之。谓为“吴均体”。尝为诗曰：“秋风泷白水，雁足印黄沙。”沈隐侯语之曰：“‘印黄沙’，语太险。”均曰：“亦见公诗云‘山樱发欲然’。”约曰：“我姑欲然，卿已印讫。” \\n 柳恽荐吴均于临川王，王称之帝，即日召入赋诗，大悦，诏著作。均为《剑骑》诗曰：“何时见天子，画地取关西。”帝笑谓曰：“天子今见，关西安在？”均默然无答。 \\n 吴叔庠《宝剑篇》曰：“我有一宝剑，出自昆吾溪。照人如照水，切玉如切泥。锷边霜凛凛，匣上风凄凄。寄语张公子，何当来见携。” \\n 吴叔庠尝有诗赠周散骑兴嗣，周答诗曰：“惊凫起北海，仪凤飞上林。骞低不同翼，欢楚亦殊音。曀曀夕云起，落落晓星沉。李陵报苏武，但令知我心。”(兴嗣，字思纂，聪明多才思，武帝教诸王书，令殷铁石于大王书中撮一千字不重者，每字一片纸，杂碎无叙。召兴嗣，谓曰：“卿有才思，为我韵之。”兴嗣一夕编次进上，鬓发皆白，大被赏遇。归而两目俱丧，死时心如掬泥丸。唐进士周逖更撰天宝应道千字文，将进之请颁行天下，先呈宰执右相陈希烈，问之曰：“有添换乎？”逖曰：“翻碎旧文，一无添换。”又问：“翻破书乎？对曰：“尽。”右相曰：“枇杷二字，如何翻破？”逖曰：“唯此两字依旧。”右相曰：“若如此，还未尽。”逖逡巡不能对。) \\n 【何逊】　〔字仲言。八岁能诗，弱冠，州举秀才。范云见其对策，大相称赏，因结忘年交。〕 \\n 何逊为建安王水曹。王刺扬州。逊廨舍有梅花一株。日吟咏其下，赋诗云：“兔园标物序，惊时最是梅。衔霜当路发，映雪拟寒开。枝横却月观，花绕凌风台。朝洒长门泣，夕驻临邛杯。应知早飘落，故逐上春来。”后居洛思之，再请其任，抵扬州，花方盛开。逊对花彷徨，终日不能去。 \\n 何逊与范云、刘孝绰联句，作拟古诗。逊赋曰：“家本青山下，好上青山上。青山不可上，一上一惆帐。”云赋曰：“匣中一明镜，好鉴明镜光。明镜不可鉴，一鉴一情伤。”孝绰赋曰：“少知雅琴曲，好听雅琴声。雅琴不可听，一听一沾缨。”(沈约尝谓逊曰：“吾每谈卿诗，一日三复，犹不能已。”李商隐有诗曰：“寄言何逊休联句，瘦尽东阳姓沈人。”) \\n 何逊与刘绮照水联句，逊侣云：“插花行理鬓，迁延去复归。虽怜水上影，复恐湿罗衣。”绮续云：“临桥看黛色，映渚媚铅晖。不顾春荷动，弥畏小禽飞。” \\n 何逊与韦黯、王江乘相送联句，韦黯云：“寸阴常可惜，别至倍伤神。子瞻天际水，予望路中尘。”何逊云：“悯悯岐路侧，去去平生亲。一朝事千里，流涕向三春。”王江乘云：“昔共入门笑，今成送别悲。君还旧聚处，为我一颦眉。”何逊云：“于今还促膝，自此客江湄。愿子俱停驾，看我独解维。” \\n 何逊文章，与刘孝绰并见推重，世谓之“何刘”。然刘甚忌之，平生诵何诗云：“遽居向北阙，忄画忄画不道车。”又撰《诗苑》，止取何两篇。时人讥其不广。 \\n 高祖尝作五字叠韵，曰：“后牖有榴柳。”命朝士并作。刘孝绰曰：“梁王长康强。”沈约曰：“偏眠船舷边。”庾肩吾曰：“载七每碍埭”。徐攡曰：“臣昨祭禹庙，残六斛熟鹿肉。”何逊用曹瞒故事曰：“莫苏姑枯卢。”吴均沉思良久，竟无所言。高祖愀然不悦。俄有诏曰：“吴均不均，何逊不逊，宜付廷尉。” \\n 逊与宗人思澄及子朗俱擅文名，时人语曰：“东海三何，子朗最多”。思澄闻之曰：“此言误耳。如其不然，故当归逊。”思澄意谓宜在己也。子朗早有才思，尝为败冢赋，拟庄周马棰，其文甚工。世人语门：“人中爽爽有子朗。” \\n 何思澄少勤学工文，为《游庐山》诗，沈约见之，大相称赏，自以为弗逮。约郊居宅，新构阁斋，因命工书人题此诗于壁。又《咏美人》诗，有“媚眼随羞合，丹唇逐笑分”之句，为世所传诵云。 \\n 【王籍】　〔字文海。七叶之中，人人有集。〕 \\n 天监中，王文海除湘东王谘议参军，开府会稽郡，境有云门天柱山，王尝出游，累月不返，至若耶溪，赋诗曰：“蝉噪林逾静，鸟鸣山更幽。”当时以为文外独绝。刘孺见之，击节不能已。 \\n 【王筠】　〔字元礼，一字德柔。好弄葫芦，每吟咏，则注水于葫芦，倾已复注。若掷之于地，则诗成矣。沈约尝启上言：“晚来名家，无先筠者。”尝谓筠曰：“昔蔡伯喈见王仲宣曰：‘吾家书籍，悉当相与。’仆虽不敏，请附斯言。”。〕 \\n 王筠能用强韵，有咏《征妇裁衣行》云：“袖裆双心共一抹，袒腹两边作八撮。襻带虽安不忍缝，开孔才穿犹未达。胸前却月两相连，本照君心不照天。” \\n 王筠《楚妃吟》，句法极异，其辞云：“窗中曙(句)，花早飞(句)。林中明(句)，鸟早归(句)。庭中日(句)，暖春闺(句)。香气亦霏霏(句)。香气漂(句)，当轩清唱调(句)。独顾慕(句)，含怨复含娇(句)。蝶飞兰复熏(句)，枭枭轻风入翠裙(句)。春可游(句)，歌声梁上浮(句)。春游方有乐(句)，沉沉下罗幕。” \\n 【庾肩吾】　〔字子慎。齐高士易之子，长曰黔娄，次即肩吾。简文初封晋安王，肩吾与刘孝威等十人在晋安邸抄撰众籍，号高斋学士，隐居天台，号天台逸民。〕 \\n 庾易性恬静，以文义自娱，长史袁彖钦其风，赠以鹿角书格、蚌盘、蚌研、牙笔并一诗曰：“白日清明，青云辽亮。昔闻巢许，今闻台尚。”易以连理几、竹翘格报之。 \\n 庾肩吾少勤学，能鼓琴，善属文。宋子仙破会稽，购得肩吾，谓之曰：“昔闻汝能诗，今可作，若能，当贳汝命。”肩吾操笔立成，曰：“发与年俱暮，愁将罪共深。聊持转风烛，暂映广陵琴。”子仙乃释之。 \\n 庾肩吾《烛影诗》曰：“垂焰垂花比芳树，随风随水俱难驻。秦娥软舞隙中来，李吾夜绩光中度。烛龙潜曜城乌啼，阴阴叠鼓朝天去。” \\n 【徐攡】　〔字士绩，东海郯人。简文雅好文士，攡与庾肩吾并预其选。〕 \\n 徐攡文体轻丽，春坊学之，时人谓之“宫体”。常有一人病痈，真戏赋曰：“朱血夜流，黄脓尽泻。斜看紫肺，正视红肝。”又曰：“虫上悬帘，明知是箔。鱼游畏网，判见是罾。”又曰：“状非快马，蹋脚相连。席异儒生，带经长卧。”其好为新奇类如此。 \\n 徐攡《咏笔》诗云：“本自灵山出，名因瑞草傅。纤端奉积润，弱质散芳烟。直写飞蓬引，横承落絮篇。一逢掌握重，宁忆仲并捐。” \\n 【刘之遴】　〔字思贞。八岁能属文，与江总相推重。〕 \\n 侯景初以萧正德为帝，刘之遴时落景所，将使授玺缓，之遴预知，乃剃发披法服乃免。先是平昌伏挺出家，之遴为诗嘲之，曰：“传闻伏不斗，化为支道林。”及之遴遇乱，遂披染服，时人笑之。 \\n 【高爽】　〔广陵人。博学多才，坐事被系，作《镬鱼赋》自况，其文甚工，后遇赦得免。〕 \\n 孙抱为延陵县，高爽谒之，抱了无故人之怀，爽出，从县阁下过，取笔书鼓云：“徒有八尺围，腹无一寸肠。面皮如许厚，受打未讵央。”抱形体肥壮，腰带十围，爽故以此讥之。后又作履谜诗讥孙廉云：“刺屐不知睫，蹋面不知暝。齿齿作步数，持此得胜人。” \\n 【卫敬瑜】　〔妻玉京，时称贞女。〕 \\n 卫敬瑜妻，霸城王氏女也，年十六，而敬瑜亡。父母、舅姑咸欲嫁之，警而不许，乃截耳置盘中为誓，遂止。手为亡婿种树数百株，墓前柏树忽成连理。一年许，还复分散。女因为诗曰：“墓前一株柏，根连复并枝。妾心能感木，颓城何足奇。” \\n 贞女所居，户有燕巢，常双飞来去。一日，为鸷鸟所伤其一，孤飞悲鸣，徘徊至秋，翔集贞女之臂，如告别然。贞女以红缕系足，曰：“新春复来为我侣也。”明年，果至。因为诗曰：“昔年无偶去，今春犹独归。故人恩义重，不忍复双飞。”自是秋归春来，凡六七年。后贞女病卒，燕来周张哀鸣，家人语曰：“玉京死，坟在南郭。”遂至坟所，亦死。每风清月明，人见玉京与燕同游灞水之上。 \\n  \\n 　 \\n  \\n   \\n  "}
{"章节": "卷十七·六朝(陈)", "正文": "　 \\n 卷十七·六朝(陈) \\n 　 \\n 【徐陵】　〔字孝穆，攡之子。母梦五色云化为凤集左肩，已而生。陵四岁，宝志摩其顶曰：“天上石麒麟也。”目有青睛，时人以为聪慧之相。虞世基一见奇之，谓朝士曰：“此当今潘、陆。”因妻以女。由梁入陈，历迁太子少傅。子俭为郎中，仪为尚书，份为冼马。〕 \\n 徐孝穆尝使魏，魏人授馆宴宾。是日热甚，其主客魏收嘲陵曰：“今日之热，当由徐常侍来。”徐即答曰：“昔王肃至此，为魏始制礼仪。今我来聘，使卿复知寒暑。”收大惭。 \\n 徐孝穆《长相思》云：“长相思，好春节。梦里恒啼悲不泄。帐中起，窗前咽。柳絮飞还聚，游丝断复结。欲见洛阳花，如君陇头雪。”萧淳和云：“长相思，久离别。新柳参差条可结。狐关远，雁书绝。对云恒忆阵，看花复愁雪。犹有望归心，流黄未剪截。” \\n 徐孝克，陵第三弟也，亦善赋咏，作《栖霞寺》诗，曰：“戒坛青石路，灵相紫金身。”世以为工。 \\n 【阴铿】　〔字子坚，诗与何逊齐名，世称“阴、何”。梁时，为湘东王参军，与宾客宴饮，见行觞者，因以酒炙授之，坐客皆笑，铿曰：“吾侪终日酣醉，而执爵者不知味，非人情也。”及侯景乱，铿为贼擒，或救之得免。问之，乃前行觞者。入陈，为始兴王录事参军。〕 \\n 侯安都为侍中，引祖孙登、刘删、阴铿等为客，孙登奉令咏风云：“摇扬楚王宫，徘徊绕竹丛。带叶俱吟树，将花共舞空。飘香双袖里，乱曲五弦中。试上高台听，悲响定无穷。”咏水云：“骊泉紫阁映，珠浦碧沙沉。岸阔莲香远，流清云影深。风潭如拂镜，山溜似调琴。请君看皎洁，知有澹然心。”刘删奉令咏妓云：“石家金谷妓，妆罢出兰闺。看花只欲笑，闻瑟不胜啼。山边歌落日，池上舞前溪。将人当桃李，何处不成蹊？”阴铿同赋云：“佳人遍绮席，妙曲动弦。楼似阳台上，池如洛水边。莺啼歌扇后，花落舞衫前。翠柳将斜日，俱照晚妆鲜。” \\n 文帝尝宴群臣赋诗，徐陵言阴铿善五言，帝即日召预宴，使赋新成安乐宫。铿援笔便就，帝叹赏之。其诗曰：“新宫实壮哉，云里望楼台。迢递翔仰，连翩贺燕来。重栏寒雾宿，丹井夏(一作夜)莲开。砌石披新锦，梁花画早梅。欲知安乐盛，歌管杂尘埃。” \\n 【虞寄】　〔字次安，荔之弟，陈宝应尝使人读《汉书》，卧而听之，至蒯通说韩信曰：“相君之背，贵不可言。”蹶然起坐，曰：“可谓智士。”寄曰：“通一说杀三士，何足言智？岂若班彪《王命》识所归乎？”宝应不听。寄恐祸及，乃着居士服，居东山寺。〕 \\n 天嘉中，陈宝应据闽中，与镏异潜有异谋，遂起兵反。沙门慧标作五言诗送之，曰：“送马犹临水，离旗稍引风。好看今夜月，当照紫微宫。”宝应甚悦。慧标赍以示虞寄，寄谓所亲曰：“标公既以此始，必以此终。”后宝应败，标从坐伏诛。 \\n 【张正见】　〔字见赜，梁太清初，射策高第。属乱，避地匡俗山。入陈，迁散骑侍郎。〕 \\n 张正见《星名从军诗》云：“将军定朔边，刁斗出祁连。高柳横遥塞，长榆接远天。井泉含冻竭，烽火照山燃。欲知客心断，危旌万里悬。” \\n 【沈炯】　〔字初明，约之后，仕梁为吴令。宋子仙据吴兴，逼掌书记。王僧辨购得之，酬所获者铁钱十万。后归陈，武帝以为御史中丞。〕 \\n 沈炯有《独酌谣》，曰：“独酌谣，独酌独成谣。智者不我顾，愚夫余不要。不愚复不智，谁当余见招。所以成独酌，一酌一倾瓢。生涯本漫漫，神理暂超超。再酌轻许、史，三酌傲松、乔。频频四五酌，不觉凌丹霄。倏尔厌五鼎，俄然贱九韶。彭殇无异葬，夷跖可同朝。龙蠖非不屈，鹏本逍遥。寄语号呶侣，无乃太尘嚣。” \\n 沈炯《八音诗》曰：“金屋贮阿娇，楼阁起迢迢。石头足年少，大道跨河桥。丝桐无缓节，罗绮自飘摇。竹烟生薄晚，花色乱春朝。匏瓜讵无匹，神女嫁苏韶。土地多妍冶，乡里足尘嚣。革年未相识，声论动风飚。木桃底堪用，寄以答琼瑶。” \\n 沈炯以闲、居、有、乐四字作离合诗赠江藻，曰：“开门枕芳野，井上小桃红(离‘门’字)。林中藤茑秀，木末风云高(离‘木’字，‘门’、‘木’合成‘闲’)。屋室何寥廓，至士隐蓬蒿(离‘尸’字)。故知人外赏，文酒易陶陶(离‘古’字，‘尸’、‘古’合成‘居’)。友朋足谐晤，又此盛诗骚(离‘’字)。朗月同携手，良景共含毫(离‘月’字，‘’、‘月’合成‘有’)。乐巴有妙术，言是神仙曹(离‘’字)。百年肆偃仰，一理讵相劳(离‘白’字，‘’、‘白’成‘’)。” \\n 沈炯和蔡黄门口字咏，云：“嚣嚣宫阁路，灵灵谷口闾。谁知名器品，语哩各崎岖。” \\n 【周弘正】　〔字思行，侯景乱，元帝以为户部尚书。入陈，位特进。弟弘让、弘直。弘让尝仕侯景，获讥于世。或问三周孰贤？曰：“若蜂腰矣。”。〕 \\n 周弘正尝造韦，谈谑尽日，恨相遇之晚。后请至宾馆，未赴，弘正乃赠诗曰：“德星犹未动，真车讵肯来？”即逍遥公也。为当时所钦如此。 \\n 周弘正看新婚诗云：“莫愁年十五，来聘子都家。婿颜如美玉，妇色胜桃花。带啼凝暮雨，含笑似朝霞。暂却轻纨扇，倾城判不赊。” \\n 【谢贞】　〔字元正。晋太傅安九世孙。少有至性，仕始兴王录事参军。〕 \\n 谢元正幼便聪慧，八岁为春日闲居诗，从舅王筠奇其有隹致，谓所亲曰：“此儿方当大成。至如‘风定花犹落’，乃追步惠连矣”。 \\n 【陆琼】　〔字伯玉，六岁为五言诗，颇有词采，八岁于客前覆局，都下号曰“神童”。〕 \\n 陆琼饮酒乐云：“蒲桃四时芳醇，琉璃千钟旧宾。夜饮舞迟销烛，朝醒弦促催人。春风秋月长好，欢醉日月言新。”唐人破阵乐、何满子皆祖之。 \\n 陆琼栗赋云：“四时逸盛，百果玄芳。绿梅春馥，红桃夏香。何群品之浮脆，惟此质之久长。外刺同夫拱棘，内洁甚于冰霜。荐羞则权榛并列，加笾则菱芡同行。金盘兮丽色，王俎兮鲜光。周人以之战惧，大官称于柏梁。” \\n 【伏智道】。〕 \\n 伏智道《从军五更转》云：“一更刁斗鸣，校尉连城。悬闻射雕骑，遥惮将军名。二更愁未央，高城寒夜长。试将弓学月，聊持剑比霜。三更夜警新，横吹独吟春。强听梅花落，误忆柳园人。四更星汉低，落月与山齐。依稀北风里，胡笳杂马嘶。五更催送筹，晓色映山头。城鸟初起堞，更人悄下楼。”其后隋炀帝效之，作《龙舟五更转》。 \\n 【江总】　〔字总持。少孤，依外氏，故杜诗云“江总外家养。”仕陈为尚书令，世称江令。宅在金陵青溪上。刘禹锡诗：“南朝词臣北朝客，归来惟见秦淮碧。池台竹树三亩余，至今人道江家宅。”总为文次，至吟咏得意，则起藁于窗上，不堪示则投置溷中，久而文遂工。〕 \\n 江总持，幼便聪慧，神采英拔，甚为琅琊王元礼、范阳张缵、南阳刘之遴所重。之遴尝酬总诗，其略曰：“上位居崇礼，寺署邻栖息。忌闻晓驺唱，每畏晨光。高谈意未穷，晤对赏无极。探志共遨游，休沐忘退食。曷用销鄙吝，枉趾遘颜色。上下数千载，扬榷吐胸臆。”其为通人钦挹如此。 \\n 梁武帝时，江总舅萧勃据广州。侯景之乱，总往依焉。自此流寓岭南，积岁，遇长安使，寄裴尚书诗曰：“传闻合浦叶，远送洛阳飞。北风尚嘶马，南冠独不归。去云目徒送，离琴手自挥。秋蓬失处所，春草屡芳菲。太息关山月，风尘客子衣。” \\n 江总《自长安归还扬州九月九日行薇山亭赋韵》云：“心逐南云逝，形随北雁来。故乡篱下菊，今日几花开？” \\n 金陵城东南十五里有娄湖，吴张昭创以溉田，昭封娄侯，故名。湖上有娄湖苑，江总持秋日侍宴苑中，应诏赋诗，曰：“翠渚还銮辂，瑶池命羽觞。千门响云跸，四泽动荣光。玉轴昆池浪，金舟太液张。虹旗照岛屿，凤盖绕林塘。野静重阴阔，淮秋水气凉。雾开楼阁近，日迥烟波长。洛宴谅斯在，镐饮讵能方。朽劣叨荣遇，簪笏奉周行。” \\n 周司马消难以安陆附陈，宣帝遇之甚厚，以为司空。见朝士皆重学术，积经史，消难切慕之，乃多卷黄纸加之朱轴，诈为典籍，以矜僚友。江总持戏之曰：“黄纸五经，赤轴三史。” \\n 鲁广达为陈将，被执，愤慨而卒。江总抚棺恸哭，题其前和曰：“黄泉虽饮恨，白日自留名。悲君抱义死，不作负恩生。” \\n 【孔范】　〔字法言，后主以为都官尚书，与孔贵人结为兄姝，宠遇优渥。陈亡入隋，文帝暴其过恶，与王差、王仪、沈名为四罪，流之远裔。〕 \\n 孔范和后主《咏镜》云：“虎贲愁兴日，龙镜览颜时。怀恩未得报，空叹发如丝。” \\n 【长城公叔宝】　〔字元秀，小字黄奴。史曰：后主以宫人袁大舍等为女学士，文士江总等十人为狎客，尝泛舟乐游于河，忽遇雨，浮沤生，宫人指浮沤曰：“满河珍珠。”因名其河为珍珠河。〕 \\n 后主在东宫时，张讥为东宫学士。有玉柄麈尾至隹，后主亲执之曰：“当今虽复多士如林，堪执此者，独张讥耳。”即手授讥。后幸钟山开善寺，召从臣坐寺西南松林下，敕张讥竖义，索麈尾未至，敕取松枝，手以授讥。(讥初仕梁为士林馆学士。) \\n 后主于光昭殿前起临春、结绮、望仙三阁，其窗牖、壁带、悬楣、栏槛，皆以沉檀为之。临春，后主自居；结绮，张贵妃居之；望仙，孔贵嫔居之。日与十狎客饮酒赋诗。先令贵嫔等八妇人襞采笺制五言，十客一时继和，迟则罚酒，采其尤艳丽者为曲，被以新声。略云：“璧月夜夜满，琼树朝朝新。”君臣酣歌，自夕达旦，以此为常。(张贵妃名丽华，发长七尺，鬓黑如漆，其光可鉴，聪慧有神彩。每瞻视盼睐，光彩溢目，映照左右。常于阁上靓妆，临轩槛，宫中望之，飘飘若神仙。后葬路旁。有人夜行，闻吟诗声云：“独卧经秋堕鬓蝉，白杨风起不成眠。追思昔日椒房宠，泪湿衣衫损旧颜。”次日阅之，乃一古冢。询访故老，始知为丽华墓也。) \\n 后主于清乐中《造黄骊留》及《玉树后庭花》、《金钗两鬓垂》等曲，其词绮艳相高，极于轻荡。玉树曲云：“丽宇芳林对高阁，新妆艳质本倾城。映户凝娇乍不进，出帷含态笑相迎。妖姬脸似花含露，玉树流光照后庭。” \\n 后主七夕宴宣猷堂，座有张式、陆琼、顾野王、褚、傅纬、陆瑜、柳庄、王差等十三人，重咏牛女，各为五韵。后主诗曰：“明月照高台，仙驾忽徘徊。雷徙闻车度，霞上见妆开。房移看动马，斗转望斟杯。靥色随星去，髻影杂云来。更觉今宵短，只遽日轮催。” \\n 孙右军琏亡后，江总为其志铭，后主又题铭后四十字，遣左民尚书蔡徵宣敕，就宅镌之，其词曰：“秋风动竹，烟水惊波。几人樵径，何处山阿。今时日月，宿昔绮罗。天长路远，地久云多。功臣未勒，此意如何！”时论咸以为荣。 \\n 沈婺华，后主之后，望蔡侯君理女也。以张贵妃权宠，经年不得一御。后主当御后处，暂入即还，因戏赠曰：“留侬不留侬，不留侬也去。此处不留人，自有留人处。”后因答云：“谁道不相忆，见罢倒成羞。情知不肯住，教我若为留？” \\n 后主造齐云观，国人歌之云：“齐云观，寇来无际畔。”功毕未几，为隋师所虏。先是祯明初，后主作新歌，辞甚哀怨，令后宫美人习而歌之，其词曰：“玉树后庭花，花开不复久。”时人以为歌谶。 \\n 陈初，江东有童谣云：“黄斑青骢马，发自寿阳。来时冬气末，去日春风始。”皆不知所谓。其后陈主为韩擒虎所败，擒虎本名豹，“黄斑”之谓也。平陈之际，又乘青骢马，往反时节与谣相应。兵初入台城，后主将走，群臣劝依梁武见侯景故事，后主不从，曰：“吾自有井。”乃挟宫人十余出景阳殿投井。军人窥井，呼不应，欲下石，乃闻叫声，以绳引之，与张贵妃、孔贵嫔同束而上，所谓胭脂井是也。杨修诗云：“擒虎戈矛满六宫，春花无树不秋风。仓皇益见多情处，同穴甘心赴井中。”(井在金陵法宝寺，石栏红痕若胭脂。相传后主与张、孔泪痕所染。寺即景阳宫故地也。井又名辱井。唐陆龟蒙诗：“古堞烟埋宫井树，陈主吴姬堕泉处。舜没苍梧万里云，却不闻将二妃去。”) \\n 陈将亡，有鸟一足集其殿庭，以觜画地成文，云：“独足上高台，茂草变为灰。欲知我家处，朱门当水开。”解者以为“独足”盖指后主独行无众。“茂草”言荒秽也。隋承火运，草得火而后灰，及后主至长安，馆于都水台。所谓“上高台”、“当水开”者，其言皆验。 \\n 后主入隋，文帝给赐甚厚，每预宴，为不奏吴乐，恐伤其心。监者言：“叔宝与子弟等日饮一石，终日沉醉，罕有醒时。”帝曰：“且任其性，不尔，何以过日？”及从东巡，登芒山，侍宴赋诗，曰：“日月光天德，山河壮帝居。太平无以报，愿上东封书。”后从至仁寿宫，及出，文帝目之曰：“此败，岂不由酒！” \\n 【徐德言】　〔太子舍人。〕 \\n 徐德言尚后主妹乐昌公主，时陈政方乱，德言知不相保，谓其妻曰：“以君之才容，国亡必人权豪家。傥情缘未断，尚冀相见。”乃破一照，人执其半，约曰：“他日必以正月望日，卖于都市。我当在，即以是日访之。”及陈亡，公主果入越公杨素家，宠嬖殊厚。德言流离辛苦，仅能至京，遂以正月望日访于都市，有苍头卖半照者，大高其价，人皆笑之。德言直引至其居设食，具言其故，出半照合之。仍题诗曰：“照与人俱去，照归人不归。无复嫦娥影，空留明月辉。”公主得诗，涕泣不食。素知之，怆然改容，即召德言相见，仍与偕饮。素令公主赋诗，公主遂口占一绝云：“今日何迁次？新官对旧官。笑啼俱不敢，方信作人难。”素厚遗之，送还江南，竟以终老。 \\n 【沈满愿】　〔范静妻。〕 \\n 沈满愿《咏竹火笼》诗曰：“剖出楚山筠，织成湘水纹。寒销九微火，香传百和薰。氤氲拥翠被，出入随缃裙。徒悲今丽质，岂念昔凌云。” \\n 沈满愿《残灯诗》云：“残灯犹未灭，将尽更扬辉。惟余一两焰，犹得解罗衣。”唐韦苏州《对残灯诗》云：“独照碧窗久，欲随寒尽灭。幽人将遽眠，解带翻成结。”韦诗实出于沈。 \\n  \\n 　 \\n  \\n   \\n  "}
{"章节": "卷十八·六朝(前赵、后赵、前凉、秦、燕、后凉、北凉)", "正文": "　 \\n 卷十八·六朝(前赵、后赵、前凉、秦、燕、后凉、北凉) \\n 　 \\n 【陈安】　〔成纪人。少慷慨，读书见许褚慕之，乃自字虎侯。〕 \\n 晋怀愍间，刘曜围陈安于陇城。安败，南走陕中，曜使将军平先率劲骑追之。安与壮士十余骑于陕中格战，安左手奋七尺大刀，右手执丈八蛇矛，近交则刀、矛俱发，辄害五六，远则双带服，左右驰射而走。平先亦壮健绝人，与安搏战，三交，夺其蛇矛而退，遂追斩于涧曲。安善抚按，及其死，陇上为之歌曰：“陇上健儿曰陈安，躯干虽小腹中宽，爱养将士同心肝，骢骏马铁锻鞍，七尺大刀配齐，丈八蛇矛左右盘。十荡十决无当前。百骑俱出如云浮，追者千万骑悠悠。战始三交失蛇矛，十骑俱荡九骑留。弃我骢攀岩幽，天非降雨迨者休。阿呵呜呼奈子乎！呜呼阿呵奈子何！”曜闻而嘉伤，命乐府歌之。(初汉高以公主妻冒顿，故其子孙遂冒姓刘。魏、晋间，呼延氏祈子龙门，有一白鱼，顶有一角，至祭所，久之乃去。其夜，梦所见鱼变为人，把一物，大如鸡子，授之曰：“此是日精，服之生贵子。”自是十五月生渊，建国号曰汉。至曜改称赵，是为前赵。) \\n 【汲桑】　〔清河贝丘人，力能扛鼎。晋太安中，并州荒乱，刺史东瀛公腾执诸胡，卖充军实，石勒亦在卖中。既卖与茌平人为奴，主家邻马牧，桑时为牧率。勒以能相马自托于桑，遂招集桃豹、逯明等为群盗。〕 \\n 晋东海王越，字元超，怀帝永嘉初，出镇许昌，率兖州刺史苟及冀州刺史丁邵讨汲桑，破之。时有谣云：“洛中大鼠长尺二，若不早去天狗至。”又云：“元超兄弟大洛度，上桑打椹为苟作。”越闻而恶之，乃转为青州刺史，自领充州。由是与有隙。 \\n 汲桑残忍少恩，六月盛暑，重裘累裀，使十余人扇之。意不清凉，便斩扇者。后为并州大姓田兰所杀。士女庆贺，奔走道路而歌曰：“士为将军何可羞，六月重裀披豹裘，不识寒暑断人头。雄儿田兰为报仇。中夜斩首谢并州”。(石勒初归刘渊，以为辅汉将军。后灭曜，称大赵天王，是为后赵。勒每破一州，必简别衣冠，号为君子城。) \\n 【祁嘉】　〔字孔宾，酒泉人。〕 \\n 祁嘉，少清贫好学。年二十余，夜窗中有声呼云：“祁孔宾，祁孔宾。隐去来，隐去来。修饰人世，甚不可谐。所得未毛铢，所丧如山崖。”及旦，嘉逃去。西至敦煌，依学官诵书，遂博通经传，精究大义，西游海渚，教授门生。张重华徵为儒林祭酒。在朝卿士、郡县守令受业者，二千余人，竟以寿终。(张氏自轨及实、茂、骏，四世忠晋。至重华自立为王，传祚天锡，是为前凉。) \\n 【宋纤】　〔字令艾，敦煌人。〕 \\n 宋纤隐居酒泉南山，不应辟命。酒泉太守马岌造焉，纤拒而不见。岌叹曰：“名可闻而身不可见。德可仰而形不可睹。今而后知先生人中龙也”。铭诗于石壁曰：“丹崖百丈，青壁万寻。奇木蓊郁，蔚若邓林。其人如玉，维国之琛。室迩人遐，实劳我心。”张祚时，太守杨宣画纤像于阁上，出入视之，作颂曰：“为枕何石？为漱何流？身不可见，名不可求。” \\n 【韩博】。〕 \\n 张天锡嗣位凉州，时苻坚强盛，天锡遣从事中郎韩博奉表江左，克日大举。博有口才，大司马桓温甚称之。当大会，温使司马刁彝嘲之，彝谓博曰：“卿是韩卢后？”博答彝曰：“卿是韩卢后。”温笑曰：“刁以君姓韩，故相问耳。他自姓刁，那得是韩卢后邪？”博曰：“明公脱未之思，短尾者为刁也。”一坐推叹。 \\n 【辛攀】　〔字怀远，陇西人。〕 \\n 辛攀父，尝为尚书郎，兄鉴、旷，弟宝、迅，皆以才识知名，西凉为之语曰：“五龙一门，金友玉昆。” \\n 【蒲洪】　〔字广世，其先有扈氏苗裔，世为氐酉。其家池中生蒲，长五丈五，节如竹形，时咸异之，谓之蒲家，因以为氏。后以谶文有“草付应王，”又以孙坚背文曰“草付之祥”，遂改姓苻，洪见坚壮貌，欲令头坚腹软，字之曰坚头。〕 \\n 蒲洪好施，多权略，晋永嘉之乱，宗人蒲光、蒲突共推洪为盟主，石虎以洪为龙骧将军。先是，陇右大雨，百姓苦之，谣云：“雨若不止，洪水必起。”故因名洪。 \\n 苻坚，洪季子雄之子也。洪死，世子健嗣位。健入关时，梦天神遣使者，朱衣赤冠，命拜坚为龙骧将军，健翌日为坛以授之。泣谓坚曰：“汝祖昔授此号，今汝复为神明所授，可不勉乎？”及健死，其太子生嗣位，残虐无度，坚遂杀之，以升平元年称大秦天王。初，生梦大鱼食蒲，又长安谣云：“东海大鱼化为龙，男便为王女为公，问在何所洛门东。”时坚为龙骧将军，东海，坚封地也。其第在洛门之东。生不知是坚，以谣言之故，诛其侍中鱼遵及其子孙。时又谣云：“百里望空城，郁郁何青青。瞎儿不知法，仰不见天星。”于是悉坏空城以禳之。 \\n 苻坚初，凤凰集于东阙，民歌之曰：“凤凰于飞，其羽翼翼。渊武圣后，飨龄万亿。” \\n 晋太和间，苻坚闻慕容恪死，阴有图燕之计，卒灭燕，时慕容冲姊为清河公主，年十四，有殊色，坚纳之，宠冠后庭。冲年十二，亦有龙阳之姿，坚又幸之。姊弟专宠，宫人莫进。长安歌汉紫宫谚曰：“一雌复一雄，双飞入紫宫。”时咸惧为乱。又有谣云：“凤凰凤凰止阿房。”坚以凤凰非梧桐不栖，非竹实不食，乃植桐竹数十万株于阿房城以待之。冲小字凤凰。后坚败，冲起兵河东，进攻蒲坂，果入止阿房城焉。 \\n 苻坚既灭燕，故长史申胤曰：“福德在燕，秦虽得志，而燕之复建，不过一纪。”黄泓曰：“其在吴王乎？”吴王，慕容垂也。时关中谣曰：“长鞘马鞭击左股，太岁南行当避虏。”秦人呼鲜卑为白虏。后垂起关东，岁在癸未，才一纪云。 \\n 苻坚强盛之时，国有童谣云：“阿坚，阿坚，连牵三十年。后若欲败时，当在江湖边。”又有谣云：“河水清复清，苻诏死新城。”秦人称其君曰诏。坚闻此谣而深恶之，每征伐，戒军候云：“地有名新城者避之。”后败于淝水，竟为姚苌缢于新城佛寺。在伪位凡三十年。 \\n 【王猛】　〔字景略。初隐华山。桓温伐秦入关，猛被褐谒温，温将还，资猛车马，欲与之俱，猛还山咨师，师曰：“卿与桓温岂并世哉！在此可富贵，何为乎远行？”后苻坚因吕婆栖招猛，任以国事。〕 \\n 王猛化洽六州，人移风变，百姓歌之曰：“长安大街，夹树杨槐。(叶)下走朱轮，上有鸾栖。英彦云集，诲我人黎。” \\n 【赵整】　〔字文业，一名正。年十八仕为黄门郎。后出家，更名道整。〕 \\n 秦王坚宴群臣于钓台，秘书侍郎赵整以坚颇好酒，因为酒德歌，曰：“获黍西秦，采麦东齐。春封夏发，鼻纳心迷。” \\n 秦王坚与群臣饮，以极醉为限，赵整作歌曰：“地列酒泉，天垂酒池。杜康妙识，仪狄先知。纣丧殷邦，桀倾夏国。由此言之，前危后则。” \\n 秦王坚与慕容垂夫人段氏同辇游于后庭，赵整歌曰：“不见雀来入燕室，但见浮云蔽白日。”坚改容谢之，命夫人下辇。 \\n 苻坚分氐户于诸镇，赵整因侍，援琴而歌曰：“阿得脂，阿得脂，博劳旧父是仇绥，尾长翼短不能飞。远徙种人留鲜卑，一旦缓急语阿谁。”坚笑而不纳，及败于姚苌，整言始验。 \\n 赵整性好几谏，无所回避。苻坚末年，宠惑鲜卑，惰于治政。整因歌谏曰：“昔闻孟津河，千里作一曲。此水本自清，是谁搅令浊？”坚动容，曰：“是朕也。”又咏枣诗曰：“北园有一树，布叶垂重阴。外虽饶棘刺，内实有赤心。”坚笑曰：“将非赵文业耶！” \\n 【梁谠】　〔字伯言。〕 \\n 梁谠博学，有隽才，与弟熙俱以文藻清丽见重一时。人为之语曰：“关东堂堂，二申两房。未若二梁，环文绮章。” \\n 【王嘉】　〔字子年，陇西人。清虚服气，不与世人交游。石季龙未至长安，潜隐终南山。苻坚累徵不赴，公侯已下，咸躬往参诣。及姚苌入长安，礼嘉如坚故事，后因事为苌所害。苻登闻嘉死，设坛哭之，赠太师，谥文定公，所著有《拾遗记》。〕 \\n 王子年尝著歌谶三章，事过皆验。其一云：“帝讳昌明运当极，特申一期延其息。”又云：“诸马渡江百年中，当值卯金折其锋。”至安帝，果为刘氏所代。又有云：“欲知其姓草肃肃，谷中最细低头熟。鳞身甲体永兴福。”后齐太祖讳道成，姓萧氏。谷中精细者，稻也。熟犹成也。 \\n 【慕容垂】　〔其先曰东胡，为匈奴所败，分保鲜卑山。曾祖莫护跋，魏初率其诸部入居辽西，时燕代多冠，“步摇冠”，莫护跋见而好之，乃敛发袭冠，诸部因呼为“步摇”。其后音讹，遂为慕容焉。垂小字阿六敦，长七尺七寸，手垂过膝，父尝曰：“此儿好奇，终能破人家，或能成人家。”故名霸。因坠马伤前二齿，改名。寻以谶文去“垂”为“垂”。〕 \\n 慕容垂初封吴王，镇信都，威名大振，慕容评深忌之，谋诛垂。时有谣云：“慕容攀墙看，吴军无边岸。我身分自当，枉杀墙外汉。慕容愁愦愦，烧香作佛会。愿作墙里燕，高飞出墙外。”垂惧祸，乃奔苻坚。 \\n 慕容垂定都中山，立宝为太子。宝嗣位，以慕容德都督冀、兖六州诸军事。会魏师入中山，宝出奔蓟，时有谣云：“大风蓬勃杨尘埃，八井三刀卒起来。四海鼎沸中山颓，惟有德人掳三台。”于是德之群臣劝德称帝。 \\n 慕容超，德兄子也。超不恤政事，引所亲公孙五楼为腹心，王公内外无不惮之。尚书都令史王俨谄事五楼，迁尚书郎，出为济南太守，入为尚书左丞。时人为之语曰：“欲得侯，事五楼。”故大臣北地王钟谓段宏曰：“黄犬之皮，恐终补狐裘也。”五楼闻而恨之，后宏奔魏，钟奔秦。 \\n 慕容熙为政暴虐，其将冯跋、张兴皆坐事奔亡结盟，推高云为主。初，童谣云：“一束藁，两头然，秃头小儿来灭燕。”“藁”字上有“草”，下有“禾”，“两头然”，则“禾”“草”俱尽而成“高”字。云父名援，小字秃头，三子，而云季也。熙竟为高云所灭。 \\n 【吕光】　〔苻坚故将。〕 \\n 晋太元间，吕光僭即三河王位，徙西海郡人于诸郡，时有谣云：“朔马心何悲？念旧中心劳。燕雀何徘徊？意欲还故巢。”顷之，遂相扇动，光复徙之于西河。 \\n 【胡叟】　〔字伦许，安定临泾人。以姚氏将衰，遂入长安观风化，后入沮渠，不得志，乃归魏，赐爵复始男，家于密云。〕 \\n 胡叟入沮渠，沮渠牧犍遇之不重，叟乃为诗示所知广平程伯达，其略曰：“群犬吠新客，佞暗排疏宾。直途既已塞，曲路非所遵。望卫惋祝它，盼楚悼灵均。何用宣忧怀，托翰寄辅仁。” \\n  \\n 　 \\n  \\n   \\n  "}
{"章节": "卷十九·六朝(北魏)", "正文": "　 \\n 卷十九·六朝(北魏) \\n 　 \\n 【道武帝圭】　〔其先汉将李陵后也，姓拓跋氏。黄帝有子二十五人，少子受封北国。黄帝以土德王，北族谓土为拓，谓后为跋，故以为氏。〕 \\n 道武帝六世祖圣武帝诘汾尝出畋，见辎自天而下，既至，有一美妇人，自称天女，受命相偶。旦日请还，期年复会于此，言终而别。及期，帝至先田处，果见天女以所生男授帝，曰：“此君之子也，当世为帝王。”即神元帝力微也。时人谚曰：“诘汾皇帝无妇家，力微皇帝无舅家。”(圭暴虐好杀，民不堪命。先是有神巫诫圭，当有暴祸，唯“诛清河、杀万人”乃可免。圭乃灭清河一郡。常手自杀人，欲令其数满万。圭寝处，人莫得知，唯爱妾名万人知之。妾与圭子清河王私通，王因欲杀圭，令万人为内应。圭临死曰：“清河”、“万人”之言，乃汝等也。) \\n 【孝文帝宏】　〔献文帝长子。太和二年，改姓元氏。少善射，有膂力，年十余，能以指弹碎羊骨。至十五，便不复杀生。雅好读书，善谈庄、老，喜为文章。自太和十年已后，诏册皆帝笔也。〕 \\n 孝文帝征沔北，飨侍臣于悬瓠方丈竹堂，中书侍郎郑道昭与兄懿等俱侍坐。乐作酒酣，帝乃作歌曰：“白日光天兮无不曜，江左一隅兮浊未照。”彭城王勰续歌曰：“愿从圣明兮登衡、会，万国驰诚兮混内外。”郑懿歌曰：“云雷大震兮天门辟，率土来宾兮一正历。”郑道昭歌曰：“舜舞干戚兮天下归，文德远被兮莫不思。”邢峦歌曰：“皇风一鼓兮九地匝，戴日依天兮清六合。”帝又歌曰：“遵彼汝坟兮昔化贞，未若今日兮道风明。”宋弁歌曰：“文王政教兮晖江沼，宁如大化兮光四表。”(郑道昭，字僖伯，尝为兖州刺史。子述祖，天保中亦为兖州刺史。有人入帝盗布，其父执之以归述祖，述租特原之，自是境内无盗。百姓歌曰：“大郑公，小郑公，相去五十载，风教尚犹同。”) \\n 孝文帝名子恂、愉、悦、怿，侍中崔光名子劭、勖、勉。帝谓光曰：“我儿名傍皆有‘心’，卿儿名傍皆有‘力’。”答曰：“所谓君子劳心，小人劳力。”帝大嗟悦。(光，本名孝伯，尝修国史，族子鸿撰《十六国春秋》，时谓一门二史。) \\n 初，文明太后以帝聪圣，将谋废帝，乃于寒月，单衣闭室，绝食三朝，召咸阳王禧将立之。赖元丕冲等固谏乃止。帝亦不憾，抚念诸弟如初。禧穷极骄奢，姬妾数十，意尚不已。景明中，卒以谋逆伏诛。宫人为之歌曰：“可怜咸阳王，奈何作事误？金床玉几不能眠，夜蹋霜与露。洛水湛湛弥岸长，行人那得渡？”其歌流传江表，北人在南者，虽至富贵，弦歌奏之，莫不洒泣。 \\n 【彭城王勰】　〔献文帝第六子，孝文称其“清规懋德，松竹为心”。〕 \\n 孝文帝宴侍臣于清徽堂日，宴移于流化池芳林下，帝仰观桐叶之茂，曰：“其桐其椅，其实离离。恺悌君子，莫不令仪。”今林下诸贤，足敷歌咏。遂令黄门侍郎崔光读《暮春群臣应制诗》，至彭城王勰诗，帝为改一字，勰曰：“臣露此拙，方见圣朝之私，鞍蒙神笔赐刊，得有令誉。”帝曰：“虽雕琢一字，犹是玉之本体。”勰曰：“臣闻诗三百，一言可蔽。今陛下刊以一字，足以价等连城。” \\n 彭城王尝从孝文帝幸代都，次上党铜山，路傍有大松树十数，帝赋诗示勰，曰：“吾作诗虽不七步，亦不言远。汝可作之，此至吾间，令就也。”时勰去帝十余步，且行且作，未至帝所而就。诗曰：“问松林，松林经几冬？山川何如昔？风云与古同？” \\n 孝文帝尝宴群臣，酒酣欢极，帝因举卮酒属群臣曰：“三三横，两两纵。谁能辨之赐金钟。”御吏中尉李彪曰：“沽酒老妪瓮注瓶，屠儿割肉与称同。”尚书左丞甄琛曰：“吴人浮水自云工，妓儿掷袖在虚空。”彭城王勰曰：“臣始解此是‘习’()字。”孝文即以金钟赐彪。人服彪聪明有智，甄琛和之亦速。 \\n 【王肃】　〔字恭懿。为南齐秘书丞。太和中奔魏，累官尚书令。孝文甚重之，常呼曰王生。〕 \\n 王肃初入魏，不食羊肉酪浆。尝饭鲫鱼羹，渴饮茗汁。京师士子见肃一饭一斗，号为“漏卮”。后与孝文会食羊肉酪粥，孝文怪问之，对曰：“羊是陆产之最，鱼是水族之长，所好不同，并各称珍。羊比齐鲁大邦，鱼比邾莒小国。惟茗下中，与酪作奴。”彭城王勰曰：“卿不重齐鲁大邦，而爱邾莒小国。明日为卿设邾莒之飧，亦有酪奴。”孝文大笑，因此呼茗为“酪奴”。 \\n 王肃在江南，娶谢氏女为妻。及至魏，尚陈留长公主。其后谢氏为尼来奔，作诗赠肃，曰：“本为薄上蚕，今作机上丝。得络逐胜去，颇忆缠绵时。”公主代肃答赠曰：“针是贯丝物，目中常任丝。得帛缝新去，何能纳故时。”肃闻之，甚惆怅，遂造正觉寺憩焉。 \\n 【褚纟胃】。〕 \\n 褚纟胃入魏，魏欲用之，时魏元会，纟胃戏为诗曰：“帽上着笼冠，裤上着朱衣。不知是今是，不知非昔非。”魏人怒，出为始平太守。 \\n 【祖莹】　〔字元珍，少耽书，呼“圣小儿”，孝文时拜太学博士。尝曰：“文章须自出机杼，成一家风骨，安了共人作生活也！”世以为知言。〕 \\n 祖莹与陈郡袁翻齐名秀出，时人为之语曰：“京师楚楚袁与祖，洛阳翩翩祖与袁。” \\n 祖元珍为彭城王参军，时尚书令王肃曾于省中咏《悲平城》诗云“悲平城，驱马入云中。阴山常晦雪，荒松多朔风。”彭城甚嗟其美，欲使肃更咏，乃失语云：“王公吟咏，情性声律殊佳，可更为诵《悲彭城》诗。肃戏彭城云：“何意悲平城为悲彭城也。”彭城有惭色，祖在坐，即云：“有所悲彭城，王公自未见耳。”肃云：“可为诵之。”元珍应声云：“悲彭城，楚歌四面起。尸积石梁亭，血流睢水里。”肃嗟赏之。彭城大悦，退谓元珍曰：“卿定是神口，今日若不得卿，几为吴子所屈。” \\n 【李谧】　〔赵郡人。弃产营书，手自删削，每曰“丈夫拥书万卷，何暇南面百城？”甄琛令其子就业焉。〕 \\n 李谧少好学，周览百氏，初师事小学博士孔，数年后，还就谧请业，同门生为之语曰：“青成蓝，蓝谢青。师何常，在明经。” \\n 【胡武灵后】　〔司徒国珍女也，能射中针眼。初为尼，颇能讲道。宣武帝召入掖廷，立为后。〕 \\n 太后尝与明帝幸华林园，宴群臣于都亭曲水，令王公以下赋七言诗。太后诗曰：“化光造物含气贞。”明帝诗曰“恭己无为赖慈英。”王公已下各赐帛有差。 \\n 武都人杨白花，少有勇力，容貌雄伟，灵太后逼通之。白花惧及祸，乃率其部曲奔梁，易名华。太后追思不能已，为作《杨白花歌》，使宫人昼夜连臂蹋足歌之。其辞曰：“阳春二三月，杨柳齐作花。春风一夜入闺闼，杨花飘荡落南家。含情出户脚无力，拾得杨花泪沾臆。秋去春来双燕子，愿衔杨花入窠里。” \\n 灵太后幸左藏，赐布绢，仪同陈留公李崇、章武王融并以所负多顾仆于地，崇乃伤腰，融至损脚。时人为之语曰：“陈留、章武，伤腰折股。贪人败类，秽我明主。” \\n 孙绍历职内外，垂老始拜太府少卿。谢日，灵太后曰：“公年似太老。”绍重拜曰：“臣年虽老，臣卿太少。”后大笑曰：“是将正卿。” \\n 【临淮王】　〔宅在法云寺北。〕 \\n 性爱林泉，又重宾客，入其室者咸谓登仙。荆州秀才张裴裳为五言，有清拔之句，云：“异秋花共色，别树鸟同声。”以蛟龙锦赐之。 \\n 【河间王琛】。〕 \\n 琛有婢朝云，善吹篪，能为围扇，歌陇上声。琛为秦州刺史，诸羌叛，屡讨之不降。琛令朝云假为贫妪吹篪，诸羌闻之，悉皆流涕。迭相谓曰：“何为弃坟并在山谷为寇也！”相率归降。秦民语曰：“快马健儿，不如老妪吹篪。” \\n 【萧综】　〔字世谦，梁武帝第二子，封豫章王。普通四年奔魏，历司徒太尉，尚寿阳公主。〕 \\n 萧综在魏不得志，尝作《悲落叶》以申其志，云：“悲落叶，联翩下重叠。重叠落且飞，从横去不归。长枝交荫昔何密，黄鸟关关动相失。夕叶杂凝露，朝花翻乱日。乱春日，起春风，春风春日此时同。一霜两霜犹可当，五晨六旦已飒黄。乍逐惊风举，高下任飘扬。悲落叶，落叶何时还？夙昔共根本，无复一相关。各随灰土去，高枝难重攀。” \\n 洛阳城东建阳里有台，高三丈，上作二精舍，有钟，撞之，闻五十里。太后移在宫内，置凝间室。萧综闻钟声，遂造《听钟歌》三首，其辞曰：“历历听钟鸣，当知在帝城。西树隐落月，东窗见晓星。雾露朏朏未分明。乌啼哑哑已流声。惊客思，动客情，客思郁纵横。翩翩孤雁何所栖？依依别鹤半夜啼。今岁行已暮，雨雪向凄凄。飞蓬旦夕起，杨柳尚翻低。气郁结，涕滂沱。愁思无所托，强作听钟歌。” \\n 【冯元兴】　〔字子盛。元引为殿中郎。普泰初，为光禄大夫。〕 \\n 冯元兴家世寒，初因元之势，托其交道，相为引用。既赐死，兴亦被废，乃为浮萍诗以自喻，曰：“有草生碧池，无根绿水上。脆弱恶风波，危微若惊浪。” \\n 【宋世良】。〕 \\n 孝庄时，世良为清河太守，才识闲明，尤善政术。郡东南有曲堤，成公一姓阻而居之，群盗多萃于此。人为之语云：“宁度东吴会稽，不历成公曲堤。”世良施八条之制，盗奔他境。人又谣云：“曲堤虽险贼何益，但有宋公自屏迹。” \\n 【温子升】　〔字鹏举，峤之后。熙平初，举高第，庾信初至北方，时子升作《韩陵山寺碑》，信读而写其本。南人问信：“北方文士何如？”信曰：“惟寒山寺一片石堪共语，余若驴鸣犬吠耳。”张皋亦写其文，传于江外，梁武称之，曰：“曹植、陆机复生于北土，恨我辞人，数穷百六。”济阴王云：“江左人文，宋有颜、谢，梁有沈、任，我家子升，足以当之。”。〕 \\n 孝庄时，帝舅李延除青州刺史，将行，谓之曰：“怀砖之俗，世号难治。舅宜好用心。”时黄门侍郎杨宽在帝侧，不晓“怀砖”之义，私问舍人温子升，子升曰：“齐士之民，风俗浅薄，太守初欲入境，百姓皆怀砖叩头。及其代还，以砖击之。言其向背速于反掌。是以京师语曰：“狱中无系囚，舍内无青州。假令家道恶，肠中不怀愁。”“怀砖”之义，起在于此。” \\n 温子升《捣衣篇》云：“长安城中秋夜长，佳人锦石捣流黄。香杵纹砧知近远，传声递响何凄凉？七夕长河烂，中秋明月光。翳翁塞边绝候雁，鸳鸯楼上望天狼。” \\n 【邢邵】　〔字子才，与温子升、魏收齐誉，世号三才。尝同右北平阳固、河东裴伯茂、河南陆道晖至北海王昕舍宿饮，相与赋诗，凡数十首，皆在主人奴处。旦日，奴行，诸人求诗不得，邵皆为诵之。奴还得本，不误一字。魏末，除兖州剌史，有善政，桴鼓不鸣。在郡起清风观、明月楼。〕 \\n 孝静帝人日登云龙门，崔悛侍宴，又敕其子瞻令近御座，亦有应诏诗。帝问邢邵曰：“此诗何如其父？”邢曰：“悛博雅弘丽，瞻气调清新，并诗人之冠。”燕罢，共嗟赏之，咸曰：“今日之燕，并为崔瞻父子。” \\n 孙搴学浅行薄，邢邵尝谓曰：“卿更须读书。”孙曰：“我精骑三千，足敌君羸卒数万。”搴尝服棘刺丸，李谐调之曰：“卿应自足，何假外求。”坐者皆笑。(邵与妇甚疏，未尝内宿，自云“尝尽入内阁，为狗所吠”。言毕，抚掌大笑。) \\n 辛德源尝于邢邵座赋诗，其十字曰：“寒威渐离风，春色方依树。”众咸称善，后王昕逢之，适冬春之交，谓曰：“今日可谓‘寒威离风’、‘春色依树’。” \\n 袁聿修为尚书郎十年，未尝受斗酒之遗，邢邵每呼为“清郎”。及邵为兖州，聿修以太常少卿巡省，邵送白绸为信，聿修不受，邵答曰：“弟昔作清郎，今日复作清卿矣。”(聿修，字叔德，翻之子，仕魏入齐，齐亡入周。) \\n 【节闵帝恭】　〔孝文帝侄也，初封广陵王。〕 \\n 节闵帝使薛孝通等相嘲，以酒为韵，帝倡曰：“平生好玄默，惭为万国首。”孝通曰：“既逢尧舜君，愿上万年寿。”帝曰：“卿所谓寿，岂得徒然。”便命酌酒。仍命更嘲孝通，以忠为韵，元曰：“圣主临万机，享世永无穷。”孝通曰：“岂唯被丰草，方亦及昆虫。”元翌曰：“朝贤既济济，野苗又。”帝曰：“君臣体鱼水，书执一华戎。”孝通曰：“微臣信庆渥，何以答华嵩。” \\n 初胡太后淫秽日甚，鸩杀明帝诩而立临洮王世子钊。尔朱荣入洛，将篡位，高欢请铸像卜之，铸不成，乃止，遂立庄帝子攸，而沉胡后及钊于泗水。及子攸诛荣，尔朱兆入洛，与尔朱世隆共立长广王晔，而弑子攸。世隆又以晔疏远，废之，而立广陵王恭。高欢入洛，以恭神采英毅，恐后难制，又废之，而立平阳王修。恭在位一年，既失位，乃赋诗云：“朱门久可患，紫极非情玩。颠覆立可待，一年三易换。时运正如此，唯有修真观。”遂遇弑。 \\n 洛阳瑶光寺，宣武帝尝立椒房学道之所，掖庭美人，并在其中，亦有名族处女，来仪此寺。及尔朱兆入洛，纵兵大掠，时有秀容胡骑数十入瑶光寺淫秽，自后颇获讥讪。京师语曰：“洛阳男儿急作髻，瑶光寺尼奋作婿。” \\n 尔朱彦伯，节闵帝时封博陵郡王。及高欢尽灭尔朱氏之党，乃执尔朱彦伯与尔朱世隆同斩于阊阖门外，悬首于斛斯椿门树。先是，洛中谣云：“三月末，四月初，扬灰簸土觅真珠。头去项，脚根齐，驱上树，不须梯。”至是并验。 \\n 【武帝修】　〔孝庄帝孙，广平王之子。〕 \\n 修既即位，以高欢专恣，因密图之。欢觉，遂拥兵至，修惧，奔长安，依宇文泰。时荧惑入南斗，去而复还，留止六旬。梁武帝以谚云“荧惑入南斗，天子下殿走”，乃跣足下殿以禳之。及闻修西奔，惭曰：“虏亦应天象邪！”修闺门无礼，从妹不嫁者三人。平原公主明月从入关，泰使人杀之，修不悦，由是与泰有隙，饮酒遇鸩而殂。初宣武、孝明间谣云：“狐非狐，貉非貉，焦黎狗子齿断索。”识者以为“索”谓魏本索发。“焦黎狗子”指宇文泰。泰小字黑獭也。 \\n 【孝静帝善见】　〔清河王世子，高欢追武帝不及，乃立帝于洛阳，是为东魏。帝好文，美容仪，力能挟石狮子以逾墙，射无不中。嘉辰宴会，多命群臣赋诗，从容沉雅，有孝文风。〕 \\n 孝静帝始移都于邺，时有童谣云：“可怜青雀子，飞来邺城里。羽翮垂欲成，化作鹦鹉子。”又谣云：“可怜青雀子，飞入邺城里。作窠犹未成，举头失乡里。寄言与妇母，好看新妇子。”按：“青雀子”谓帝实清河王世子。“鹦鹉”谓齐神武，即高欢也。后则神武之女。邺都宫室未备，即逢禅代，“作窠未成”之效。帝寻崩，文宣以后为太原长公主，降于杨，时神武娄后尚在，故言“寄书于妇母”。“新妇子”斥后也。 \\n 初高欢以逐君之丑，待孝静帝颇尽臣礼。高澄嗣位，以崔季舒为中书黄门，察帝动静。澄常侍饮，大举觞曰：“臣澄劝陛下。”帝曰：“自古无不亡之国，朕亦何用此活！”澄怒曰：“朕，朕，狗脚朕！”使季舒殴帝三拳，奋衣而出。帝不堪忧辱，咏谢灵运诗曰：“韩亡子房奋，秦帝鲁连耻。本自江海人，志意动君子。”澄乃幽帝于含章堂，后遂禅位高洋，遇鸩而崩。 \\n 【董绍】　〔字兴远。起家四门博士。孝武西迁，除御史中丞。及周文登祚，以议论朝廷，赐死。〕 \\n 董绍为贺拔岳咨议参军，岳携绍于高平牧马，绍悲而赋诗曰：“走马山之阿，马渴饮黄河。宁谓胡关下，复闻楚客歌。” \\n 【鹿】　〔字永吉。初为真定公国中尉，天平中，除梁州刺史，为反者郑荣业执送关西。〕 \\n 鹿为真定公元子直国中尉，恒劝以忠廉之节，尝赋五言诗云：“峄山万丈树，雕镂作琵琶。由此材高远，弦响蔼中华。援琴起何调？《幽兰》与《白雪》。丝管韵未成，莫使弦响绝。”子直少有令闻，欲善其终，故以讽焉。 \\n  \\n 　 \\n  \\n   \\n  "}
{"章节": "卷二十·六朝(北齐、周)", "正文": "　 \\n 卷二十·六朝(北齐、周) \\n 　 \\n 【齐神武欢】　〔小字贺六浑。累世北边，故其俗遂同鲜卑。魏永熙初，授天柱大将军。文襄澄，欢长子。文宣洋，欢第二子也。〕 \\n 神武尝宴群臣，酒酣，各令歌乐，武卫斛律丰乐歌云：“朝亦饮酒醉，暮亦饮酒醉。日日饮酒醉，国计无取次。”神武曰：“丰乐不谄，是好人也。”(丰乐，名羡，光之弟。) \\n 神武攻周玉壁，士卒死者十四五，神武恚愤疾发。周王下令曰：“高欢鼠子，亲犯玉壁，剑弩一发，元凶自薨。”神武闻之，勉坐以安士众，悉引诸贵，使斛律金唱《敕勒歌》曰：“敕勒川，阴山下。天似穹庐，笼盖四野。天苍苍，野茫茫，风吹草低见牛羊。”神武因自和之。(金世为部落统帅，秋朝京师，春还部落，号曰：“雁臣。”初不解书，有人教押名，曰：“但五屋四面平正即得。”一门之中，一皇后，二太子妃，三公主，然不以为喜，尝谓其子光：我家直以勋劳致富贵，何藉女宠！”) \\n 武定中，有童谣曰：“百尺高竿摧折，水底然灯灯灭。”“高”者，齐姓也。五年神武崩；“摧折”之应。七年文襄为盗所害，“灯灭”之征。 \\n 文宣未受禅时，有童谣曰：“一束藁，两头然，河边历飞上天。”按“藁”然两头于文为“高”，河边历为水边羊”，指文宣名也。于是徐之才劝帝受禅，文宣铸像以卜之，一写而成，意遂决。篡位后，又有谣曰：“马子入石室，三千六百日。”文宣以午年生，故曰“马子”。三台，石季龙旧居，故曰“石室”。“三千六百日”十年也，文宣在位十年。果如谣言。 \\n 【高昂】　〔字敖曹。幼有壮气，龙唇豹颈，姿体雄异。其父次同为求严师教之。昂不遵师训，专事驰骋，每言“男儿当横行天下，自取富贵，谁能端坐读书，作老博士也。”其父以其昂藏敖曹，故名字之。齐神武以为西南道大都督，渡河祭河伯，曰：“河伯水中之神，高敖曹地上之虎。”。〕 \\n 高敖曹酷好为诗，尝作杂诗三首，云：“冢子地握槊，星宿天围棋。开昙壅张口，卷席床剥皮。”相送重相送，相送至桥头。培堆两眼泪，难按满胸愁。”“桃生毛弹子，瓠长棒槌儿。墙歌壁亚肚，河冻水生皮。”时人往往传以为笑。 \\n 高敖曹从军时，与相州刺史孙腾作《行路难》曰：“卷甲长驱不可息，六日六夜三度食。初时言作虎牢停，更被处置河桥北。回首绝望便萧条，悲来雪涕还自抑。” \\n 高敖曹除侍中司徒，其弟季式为济州刺史。敖曹发驿以劝酒，乃赠诗曰：“怜君停欲死，天上人间无可比。走马海边射游鹿，偏坐石上弹鸣雉。昔时方伯愿三公，今日司徒羡刺史。” \\n 【魏收】　〔字伯起，小字佛助。神武时，修《魏史》，众口喧然，号为“秽史”。收于温、邢稍为后进，后邵被疏出，子升以罪幽死，收遂大被任用。时魏太常刘芳孙女，中书郎崔肇师女，夫家坐事，并赐收为妾。收后病甚，杀二妾，及疾瘳，追忆之，更作《怀离赋》。〕 \\n 魏帝尝季秋大射，普令群臣赋诗，魏佛助诗末云：“尺书徵建邺，折简召长安。”文襄壮之，顾谓诸人曰：“在朝今有魏收，便是国之光彩。”(收幼习骑射，欲以武艺自达，太学博士郑伯猷调之曰：“魏郎弄戟多少？”收惭悟，乃折节读书，年二十七，上《南狩赋》，甚见褒美。伯猷谓之曰：“卿不值老夫，犹当逐免。”) \\n 魏伯起在京洛，轻薄尤甚，人号为“惊蛱蝶”。后文襄游东山，令诸臣宴，文襄曰：“魏收恃才，卿辈适须出其短。”往复数番，伯起忽大唱曰：“杨遵彦理屈已倒。”杨从容言曰：“我绰有余暇，山立不动，若遇当涂，恐翩翩遂逝。”“当涂”者，“魏”，“翩翩”者，“蛱蝶”也。文襄先知之，大笑称善。 \\n 魏伯起挟琴歌曰：“春风宛转入曲房，兼送小苑百花香。白马金鞍去未返，红妆玉箸下成行。” \\n 裴伯茂嗜酒疏傲以伤性，致殒于家园，友人常景、李浑、王昕、卢元明、魏季景、李骞等十许人于墓旁致酒设祭，哀哭涕泣，一饮一酬曰：“裴中书魂而有灵，知吾曹也。”乃各赋诗一篇。李骞以魏收亦与之友，寄以示收，收时在晋阳，乃同其作，论叙伯茂云：“临风想玄度，对酒思公荣。”时人谓伯茂性诞傲，谓收诗颇得事实。(伯茂患耳，新构山池，与宾客宴集，谓邢子材曰：“山池始就，愿乞一名。”子材曰：“海中有蓬莱山，仙人所居，宜名蓬莱。盖蓬音反语“裴聋”也，故以戏之。) \\n 刘孔昭(昼)缉缀一赋，以《六合》为名，自谓绝伦。曾以呈魏收而不拜，收忿谓曰：赋名《六合》，已是太愚，文又愚于六合，君四体又甚于文。”刘不胜忿，又以示邢子才，子才曰：“君此赋正似疥骆驼，伏而无妩媚。”(收以温子升全不作赋，邢虽有一两首，又非所长，尝云：“会须作赋，始成大才士。唯以章、表、碑，志自许，此外更同儿戏。”) \\n 魏佛助与邢子才意趣不协，更相诋毁。魏每议陋邢文，邢云：“江南任，文体本疏，魏收非直模拟，亦大偷窃。”魏闻乃曰：“伊尝于沈约集中作贼，何意道我偷任语！”(徐常侍聘齐，收录其文集以示徐，令传之江左，徐速济江而沉之。从者以问，徐曰：“吾为魏公藏拙。”收每言及沈休文集，毁短之！徐之才怒曰：“卿读沈文，半不能解，何事论其得失。”因谓收曰：“未有与卿谈。”收去避之。) \\n 郑元礼，崔昂妇弟也。魏收，昂之妹夫。昂持元礼数诗示卢思道曰：“元礼比来诗咏，亦不减魏收。”思道曰：“未觉元礼贤于魏收，且知妹夫疏于妇弟。” \\n 魏季景，收从叔也。有才学，名位在收前。顿丘李庶谓曰：“霸朝便有二魏。”收对曰：“以从叔见比，便是耶输之比卿。”耶输者，庶痴叔也。(时季景与收及邢子明、子才，洛中号两邢、二魏。武城崔亻麃、顿丘李若，俱见称重。洛中语曰：“京师灼灼，崔亻麃、李若。”) \\n 【阳休之】　〔父固，魏世为北平太守，以贪虐，为中尉李平所弹获罪，魏收修国史，得休之助，因曰：“无以谢德，当为卿作佳传。”乃云：“固为北平，甚有惠政，坐公事免官。”又云：“李平深相敬重。”。〕 \\n 阳休之好学，爱文藻，时人为之语曰：“能赋诗，阳休之。”时河东裴让之迁主客郎，省中亦有语曰：能赋诗，裴让之。” \\n 魏武定初，阳休之除中书侍郎。先是，中书专主纶音，魏宣武已来，事移门下。至是发诏依旧，任遇甚显。时魏收为散骑常侍兼领侍郎，与休之参掌诏命，世论以为中兴。有人士戏嘲休之云：“有触藩之羝羊，乘连钱之骢马。从晋阳而向邺，怀属书而盈把。” \\n 【卢元明】　〔字幼章，南北讲和，元明与李谐首通使命，王昕、魏收相继使梁，昕风流文辩，收辞藻富逸。梁王及其群臣咸敬异焉，称曰：“卢、李命世，王、魏中兴。”。〕 \\n 卢元明与颍川王由友善，忽夜梦由携酒就之，言别赋诗，及明，忆其十字云：“自兹一去后，朝市不复游。”元明叹曰：“由性不狎俗，旅寄人间，乃今有梦，又复如此，必有他故。”经三日，果闻由为乱兵所害。 \\n 【王昕】　〔字元景。杨重其德素，以为人之师表。母崔氏生九子，皆风流酝籍，世号“玉氏九龙”。字叔朗，昕第三弟也，为常山王司马。澹泊寡欲，不以世务为累，良辰美景，登临山水，府寮呼为“方外司马”。〕 \\n 王元景尝大醉，杨遵彦谓之曰：“何太低昂？”元景曰：“黍熟头低，麦熟头昂。黍麦俱有，所以低昂。” \\n 王尝共卢思道禊饮赋诗，曰：“日落应归去，鱼鸟见留连。”时常山王遣使召，不时至。明日，在丞相西阁，思道谓曰：“昨被召已朱颜，得不以鱼鸟致怪？”笑曰：“昨晚陶然，颇以酒浆被责，卿辈亦是留连之一物，岂直鱼鸟而已。” \\n 【杨】　〔字遵彦。文宣每醉，辄手杀人，以为戏乐。乃简邺下死囚置仗内，谓之“供御囚”。〕 \\n 杨，文宣时尚太原公主。文宣大渐，与侍中燕子献、黄门侍郎郑子默并受遗诏辅政，时常山王演(即昭帝)、长广王湛(即武戍帝)位地亲逼，等与尔朱浑天和谋，欲裁夺威权，由是深相疏忌，后并为二王所害。先是童谣曰：“白羊头髦秃，历头生角。”又云：“羊羊吃野草，不吃野草远我道。不远打尔脑。”又云：“阿麽姑，祸也；道人姑夫，死也。”按“羊”指也；“角”，文为用刀。“道人”，谓废帝殷小名。太原公主常作尼，故曰“阿麽姑”。子献、天和皆尚帝姑，故曰“道人姑夫”云。 \\n 初孝昭之诛杨也，谓武成云：“事成以汝为皇太弟。”及践位，乃使武成在邺主兵，立子百年为皇太子。武成不平，欲有异谋。先是童谣云：“中兴寺内白凫翁，四方侧听声雍雍。道人闻之夜打钟。”时丞相府即旧中兴寺，“凫翁”，谓雄鸡，盖指武成小字步落稽也。“道人”，谓废帝殷。“打钟”，言将被擎也。后武成用卜者言，不举兵。孝昭寻崩。(武成初封百年为乐陵王，既而白虹围日再重，武成欲以百年厌之，百年自知不免，割带留与其妃斛律氏。武成令左右乱捶，又令拽之绕堂以行，且捶且拽，所过血遍地，气息将尽，乃斩，弃之池中。妃把哀号不食，月余亦卒，犹在手，拳不可开。) \\n 【卢士深】。〕 \\n 杨遵彦典选时，以六十人为一甲，杨令其自叙讫，不省文簿，便次第呼之，尝误以卢士深为士琛。士深自辨其名，遵彦曰：“卢郎朗润，所以加玉。” \\n 卢士深妻，崔林义之女，有才学，春日以桃花＜面贲＞儿面，咒曰：“取红花，取白雪，与儿洗面作光悦。取白雪，取红花，与儿洗面作妍华。取花红，取雪白，与儿洗面作光泽。取雪白，取花红，与儿洗面作华容。” \\n 【卢询祖】　〔范阳涿人，与宗人思道俱为北州人俊。思道字子行，尝师事邢子才与魏收。文宣崩，当朝文士各作挽歌十首，择其善者用之，魏收、阳休之、祖等不过得一二首，唯思道独有八篇，故时人称为“八米卢郎”，谓取数多也。关中语，岁以六米、七米、八米分上、中、下云。〕 \\n 卢询祖甚有口辩，好臧否人物。尝语人曰：“我昨东方未明，过和氏门外，见二陆两潘，森然与槐柳齐列。” \\n 卢询祖才辩机敏。主客郎李庶身短而袍长，询祖腰粗而带急，庶曰：“卢郎腰粗带难匝。”答曰：“丈人身短袍易长。”邢子才尝戏之曰：“卿少年才学富盛，戴角者无上齿，恐君不寿。”卢答曰：“询祖初闻此言，实怀恐忧，见丈人苍苍在鬓，差以自安。” \\n 卢询祖尝为筑长城子使，自负其才，内怀郁郁。既至役所，作《筑长城赋》，其略曰：“板则紫柏，杵则木爪，何斯材而斯用也？草则离离靡靡，缘冈而殖，但使十步而一芳，余亦何辞间于荆棘？” \\n 卢询祖尝作赵郡王妃挽歌，其一篇云：“君王盛海内，伉俪尽寰中。女仪掩郑国，嫔容映赵宫。春艳桃花水，秋度桂枝风。遂使丛台夜，明月满床空。”当时叹以为佳。 \\n 卢询祖初拜大夏男，有朝士戏之曰：“大夏初成。”卢即应声曰：“且得燕雀相贺。” \\n 魏佛助盛誉卢思道，以询祖为不及。询祖曰：“见未能高飞者借其羽毛，知逸势冲天者剪其翅翮。”邢子广曰：“询祖，有规检祢衡；思道，无冰棱文举。” \\n 卢思道小字释奴，从兄昌衡小字龙子。宗中俱称英妙。幽州为之语曰：“卢家千里，释奴龙子。” \\n 卢思道聘陈，设宴联句作诗，先唱者讥北人云：“榆生欲饱汉，草长正肥驴。”谓壮人食榆，吴地无驴，故有此句。思道即续之曰：“共甑分炊饭，同铛各煮鱼。”谓南人无义，同炊异馔也。吴人愧之。 \\n 卢思道聘陈，陈主用观世音语弄思道，曰：“是何商人，赍持重宝？”思道即以观世音语报曰：“忽遇恶风，漂坠罗刹鬼国。”陈主大惭。 \\n 辛德源尝谓卢思道曰：“昨作羌妪诗。惟得五字，云‘皂陂垂肩井’，苦无其对”。思道寻声曰：“何不道‘黄物插脑门’。” \\n 卢思道与庾知礼作诗，知礼成而思道未就。知礼曰：“卢诗何太眷眷？”思道曰：“自许编蒲疾，何如织锦迟。” \\n 周武帝平齐，授思道仪同三司，追赴长安，与同辈阳休之等数人作《听鸣蝉篇》。新野庾信遍览诸同作者，独叹美之。其辞曰：“听鸣蝉，此听悲无极。群嘶玉树裹，回噪金门侧。长风送晚声，清露供朝食。晚风朝露实多宜，秋日高鸣独见知。轻身蔽数叶，哀鸣抱一枝。流乱罢还续，酸伤合更离。踅听别人心即断，才闻客子泪先垂。故乡已超忽，空庭正芜没。一夕复一朝，坐见凉秋月。河流带地从来险，峭路干天不可越。红尘早弊陆生衣，明镜空悲潘掾发。长安城里帝王洲，鸣钟列鼎自相求。西望渐台临太液，东瞻甲观距龙楼。说客恒持小冠出，越使常怀宝剑游。学仙未成便尚主，寻源不见已封侯。富贵功名本多豫，繁华轻薄尽无忧。讵念嫖姚嗟木梗，谁忆田单倦土牛。归去来，青山下。秋菊离离日堪把，独焚枯鱼宴林野。终成独校子云书，何如还驱少游焉？”(唐明皇自蜀回，登勤政楼，歌曰：“庭前琪树已堪攀，塞北征夫竟未还。”亦思道歌词也。思道后入隋，偶与宾客日中立，内史李德林谓曰：“何不就树荫？”思道曰：“热则热矣，不能林下立。”尝为《周齐兴亡论》，周则武皇、宣帝悉有恶声；齐高祖、太上咸无善誉。思道尝谒东宫，东宫谓之曰：“《周齐兴亡论》是卿作不？”思道曰：“是。”东宫曰：“为卿君者不亦难乎？”思道不能对。) \\n 【颜之推】　〔字介，初为梁散骑侍郎，后为周军所破，奔齐，累官黄门侍郎。齐亡入周，为御史上士。隋开皇中，太子召为文学，以疾终。〕 \\n 梁元帝时，荆州为周军所破，大将军李穆送之推往弘农，令掌其兄阳平公远书翰，遇河水暴长，具舡将妻子奔齐，经砥柱之险，时人称其勇决。在道赋诗曰：“侠客重艰辛，夜出小平津。马色迷关吏，鸡鸣起戍人。露鲜华剑彩，月照宝刀新。问我将何去？北海就孙宾。” \\n 【萧悫】　〔字仁祖，兰陵人，梁宗室上黄侯晔之子。天保中入齐，后主时为齐州录事参军。待诏文林馆，后入隋。〕 \\n 萧仁祖尝于秋夜赋诗曰：“清波收潦日，华林鸣籁初。芙蓉露下落，杨柳月中疏。燕帏缃绮被，赵带流黄裾。相思阻音息，结梦感离居。”邢子才甚爱之，颜黄门亦叹赏“芙蓉”、“杨柳”二语，谓其萧散，宛然在目。思道独不惬焉。 \\n 【徐之才】　〔字茂卿。五叶祖仲融隐秦皇山，有道士过之求饮，遗一瓠芦，开视，乃《扁鹊镜经》一卷，遂成良医。之才初仕梁，入齐为散骑常侍。〕 \\n 徐之才年八岁时，与从兄康造汝南周舍宅听讲《老子》，舍为设食，乃戏之曰：“徐郎不用心思义，而但事食乎？”之才答曰：“盖闻圣人虚其心而实其腹。”舍嗟赏之。 \\n 徐之才聪辩强识，有兼人之敏，尤好剧谈，公私会聚，各相嘲戏。常嘲王昕姓云：“有言则讠王，(与诳同)，近犬则狂，加颈足而为马(马)，施角尾而为羊。” \\n 徐之才尝宴客，时卢元明在座，戏弄之才姓云：“卿姓徐字，乃未入人。”之才即答云：“卿姓卢字(卢)，在亡为虐，在丘为虚，生男成虏(虏)，配马成驴。” \\n 徐之才与朝士出游，遥望群犬兢走，诸人令目之。之才厉声曰：“为是宋鹊，为是韩卢，为逐李斯东走，为负帝女南徂。” \\n 徐之才父雄、祖成伯，并善医术，世传其业。祖孝徵戏之，呼为“师公”。之才曰：“既为汝师，复为汝公。在三之义，顿居其两。”之才尝以剧谈调魏收，收熟视之曰：“面似小家方相。”之才答曰：“若尔便是卿之葬具。” \\n 【和士开】　〔武咸帝疾亟，驿追徐之才未至，乃以后事属士开。威权日盛，朝士或为之假子。士开伤寒，医云：“应服黄龙汤。”士开有难色，有侯之者请先尝之，一举而尽。〕 \\n 武平元年，童谣云：“狐截尾，你欲除我我除你。”其年四月，陇东王胡长仁谋遣刺客杀和士开，事露，反为士开所谮而死。 \\n 武平二年，童谣云：“和士开，七月三十日，将你向南台。”小儿唱讫，一时拍手云：“杀却。”至七月二十五日，琅琊王俨执士开送南台斩之。是岁又有谣云：“七月刈禾伤早，九月吃糕正好，十月洗荡饭瓮，十一月出却赵老。”至七月士开被诛，九月琅邪王遇害，十一月赵彦深出为西州刺史。 \\n 【熊安生】　〔字植之，齐国子博士，刘焯、刘炫皆其门人。〕 \\n 熊安生博通《五经》，与同郡宗道晖，一时人士推为宗师。道晖好着高翅帽、大屐，州将初临，辄服以谒见，仰头举肘，拜于屐上。自言学士比三公。任城王湝尝因小忿鞭之，道晖徐呼：“安伟，安伟。”出谓人曰：“我受鞭不着体。”复蹑屐而去。冀州为之语曰：“显公钟，宋公鼓，宗道晖屐，李洛姬肚。”谓之四大。 \\n 熊安生将通名，见徐之才、和士开二人相对，以之才讳雄，士开讳安，乃称“触触生。”群公哂之。在山东时，或诳之曰：“某村古冢是晋河南将军熊光，旧有碑，为村人埋匿。”安生便掘地求之，不得，连年讼焉，据称去安生七十三世矣。冀州刺史郑讙判曰：“七十三世，以今揆之，乃是羲皇上人。且河南将军，晋无此号。”安生犹率族人向冢而哭。 \\n 【祖】　〔字孝徵，莹之子。尝置地牢，夜以芜菁子为烛，眼为所熏丧明，时呼“盲老公。”其党封孝琰、崔季舒称为衣冠宰相。〕 \\n 祖孝徵所乘老马，自称骝驹。又与寡妇王氏奸通，每人前相闻往复。裴让之与早狎，尝于众中嘲曰：“卿那得如此诡异？老马十岁，犹号骝驹；奸逾耳顺，尚称娘子。”于时喧然传之。 \\n 后主时，祖势倾朝野，与陆令萱相结，欲立令萱为太后，且曰：“陆虽妇人，然实雄杰，女娲以来未之有也。”令萱亦谓为国师。自是朝政日坏。周欲图齐，然畏斛律光武勇，因密为谣言，令谍传于齐，云：“百升飞上天，明月照长安。”又云：“高山崩，槲树举。盲老公背上下大斧，饶舌老母不得语。”“百升”，斛也；“明月”，光字；“高山”谓齐；“盲老公”，即。“饶舌老母”谓令萱。会光欲去，等遂以谣言奏帝，于是诛光，周遂灭齐。 \\n 【齐后主纬】　〔民间谓之“无愁天子”。周武帝执以归，杀之，夷其族。〕 \\n 梁元帝时，陆法和隐江陵百里洲，妙解神术，预见萌兆。再为元帝破贼，封江乘县公。元帝败，入齐，文宣以为大都督、荆州刺史，无病而终。法和尝书其所居屋壁而涂之，及剥落，有文云：“十年天子为尚可，百日天子急如火，周年天子迭代坐。”时文宣帝享国十年而崩，废帝嗣立仅百余日，孝昭即位一年而崩。又云：“一母生三天，两天共五年。”娄太后生三天子，自孝昭即位至武成传位后主，共五年云。 \\n 后主雅好傀儡，谓之郭公。时人戏为《郭公歌》曰：“邯郸郭公九十九，技俩渐尽入滕口。大儿缘高冈，雉子东南走。不信吾言时，当看岁在酉。”及将败，果营邯郸。“高”、“郭”，声相近，“九十九”，末数也，“滕口”，邓林也，“大儿”，谓周帝，太祖子也；“高冈”，后主姓也；“雉”，鸡类，武成小字，后败于邓林。尽如歌言。 \\n 武平末，有童谣言：“黄花势欲落，清尊但满酌。”时穆后母子淫辟，干预朝政，时人患之。穆后小字黄花，寻逢齐亡，“欲落”之应。 \\n 冯淑妃名小怜，大穆后从婢也。穆后爱衰，以五月五日进之，号曰续命。慧黠工歌舞，后主惑之，立为左皇后。周师围邺，后主以淑妃奔洪洞戍，复奔青州，为周武所获，以赐代王达，达甚嬖之。淑妃侍达弹琵琶，因弦断，作诗曰：“虽蒙今日宠，犹忆昔时怜。欲知心断绝，应看滕上弦。” \\n 【周明帝毓】　〔初封宁都公。〕 \\n 明帝二年秋九月，幸同州，过故宅，赋诗曰：“玉烛调秋气，金舆立旧宫。还当如白水，更似入新丰。霜潭清晚菊，寒井落疏桐。举杯延故人，今闻歌大风。” \\n 韦敬远()，志尚简澹，魏、周之际，十徵不屈，明帝深礼敬之，尝贻以诗曰：“六爻贞遁世，三辰光少微。颍阳让逾远，沧洲去不归。风动秋兰佩，香飘莲叶衣。坐石窥仙洞，乘槎下钓矶。岭松千仞直，岩泉百丈飞。聊登平乐观，遥想首阳薇。讵能同四隐，来参余万几。”敬远答诗，愿不时朝谒。帝敕有司日给河东酒一斗，号曰逍遥公。 \\n 【高琳】　〔字季珉。其先高丽人，仕于燕，后归魏，赐姓羽真氏。〕 \\n 明帝武成三年，讨平文州氏。师还，帝宴群公卿士，仍赋诗言志。高琳诗末章云：“寄言窦车骑，为谢霍将军。何以报天子，沙漠静妖氛。”帝大悦曰：“獯猃陆梁，未时款塞。卿言有验，国之福也。” \\n 【王褒】　〔初字子渊，后避唐讳，改字子深。汉有二王褒，一字子登，其一亦字子渊。〕 \\n 王褒《高句丽曲》云：“萧萧易水生波，燕赵佳人自多。倾杯覆碗漼漼，垂手奋袖娑娑。不惜黄金散尽，惟畏白日蹉跎。”与陈陆琼《饮酒乐》同调，时南北虽限隔，其声调元相通云。 \\n 【庾信】　〔字子山，梁散骑常侍。侯景乱，自建康遁归江陵，居宋玉故宅。故其赋曰：“诛茅宋玉之宅，穿经临江之府。”老杜《送李功曹归荆南》云：“曾闻宋宝宅，每欲到荆州。”李义山亦云：“却将宋玉临江宅，异代仍教庾信居。”信后为周轻骑将军，开府。〕 \\n 庾信，肩吾子也。梁时，肩吾掌管记，东海徐攡为左卫率，信及攡子陵并为抄撰学士。父子东宫，出入禁闼，文并绮艳，世称“徐庾”。及信入周，陵入陈，信寄陵诗曰：“故人倘思我，及此平生时。莫待山阳路，空闻吹笛悲。” \\n 周明帝、武帝，并好文学，庾子山特蒙恩礼，赵王招、滕王，周旋款至，有若布衣之交。信在赵王府看伎，和诗云：“绿珠歌扇薄，飞燕舞衫长。琴曲随流水，箫声逐凤皇。细缕缠钟格，圆花钉鼓床。悬知曲不误，无事顾周郎。”又和云：“长思浣纱石，空想捣衣砧。临邛若有便，为说解琴心。”(萧韶是梁宗室，初为幼童，庾开府爱之，有断袖之欢，衣食所资，皆开府所给，遇有客，韶为开府传酒。后为郢州，开府两上江陵，途经江夏，韶接开府甚薄，坐清油幕下，引开府入宴，坐开府别榻，有自矜色。开府稍不堪，因酒酣，乃径上韶床，践榻肴馔，直视韶面语曰：“官今日形容，大异近日。”时宾客满坐，韶大惭耻。) \\n 庾开府《春日离合诗》曰：“秦青初变曲，未有逐琴心。明年花树下，月月来相寻(离合‘春’字)。田家足闲暇，士友暂流连。三春竹叶酒，一曲鸡弦(离合‘日’字)。” \\n 庾开府《示封中录吃语诗》曰：“贵馆居金谷，关扃隔藁街。冀君见果顾，郊间光景佳。”又云：“高阶既激涧，广阁更交柯。葛巾久乖角，菊迳简经过。” \\n 王司空(裒)，饷开府酒，开府以诗答云：“今日小园中，桃花数树红。开君一壶酒。细酌对春风。未能扶毕卓，犹足舞王戎。仙人二捧露，判不及杯中。” \\n  \\n 　 \\n  \\n   \\n  "}
{"章节": "卷二十一·六朝(隋)", "正文": "　 \\n 卷二十一·六朝(隋) \\n 　 \\n 【杨素】　〔字处道。仕周为徐州总管，入隋以平陈功，封越国公。素后庭妓妾曳绮罗者千数。有鲍享者，善属文，谢胄者，工草隶，并江南士人，因高智慧没为家奴。〕 \\n 杨素好谑，有柳机者，与族兄昂俱历显要，后并为外职，素时为纳言，方用事，因赐宴，素戏机曰：“二柳俱摧，孤杨独耸。”一坐欢笑。 \\n 柳调为侍御史，杨素尝戏之曰：“柳条通体弱，独摇不禁风。”调敛板正色答曰：“调信无可取者，公不当以为侍御史；调信有可取，不应发此言。公当具瞻之地，枢机何可轻发。”素甚奇之。 \\n 临漳侯白性滑稽，尤辨俊，好为俳谐，杨素甚狎之。素尝与牛弘退朝，白迎谓曰：“日之夕矣。”素大笑曰：“以我辈为‘牛羊下来’邪？” \\n 侯白尝与杨素并马言话，路傍有槐树憔悴死，素乃曰：“侯秀才理道过人，能令此树活否？”曰：“能。”素云：“何计得活？”曰：“取槐树子于树枝上悬著，即当自活。”素云：“因何得活？”答曰：“可不闻论语云：‘子在，回(关中人槐、回同音)何敢死？”’素大笑。(白性轻，多戏言，尝唾壁，误中神茶像，人因责之，应曰：“侯白两脚坠地，双眼觑天，太平田地，步履安然。此皆符耳，安敢望侯白哉！”) \\n 杨素尝以五言诗赠薛道衡，词气颖拔，风韵秀上，为一时盛作。其略云：“滔滔彼江汉，实为南国纪。作牧求明德，若人应斯美。高卧未褰帷，飞声已千里。还望白云天，日暮秋风起。岘山君傥游，泪落应无已。”又云：“北风吹故林，秋声不可听。雁飞穷海寒，鹤唳霜皋净。含毫心未传，闻音路犹。惟有孤城月，徘徊独临映。吊影余自怜，安知我疲病。”未几素卒，道衡曰：“‘人之将死，其言也善。’若是乎？” \\n 牛弘　字里仁，封奇章郡公，本姓辽，父兄为后魏侍中，赐姓牛 \\n 牛弘为吏部侍郎，有选人马敞者，形貌最陋，弘轻之，侧卧食果子，嘲敞曰：“尝闻扶风马，谓言天上下。今见扶风马，得驴亦不假。”敞应声曰：“尝闻陇西牛，千石不用句，今见陇西牛，卧地打草头。”弘惊起，遂与官。 \\n 炀帝在东宫，数有诗书遗弘，弘亦有答。及嗣位，赐弘诗云：“晋家山吏部，魏代卢尚书。莫言先哲异，奇才并佐予。学行敦时俗，道素乃冲虚。纳言云阁上，礼仪皇运初。彝伦欣有序，垂拱事端居。”同时被赐诗者，文辞赞扬，无如弘美。 \\n 【贺若弼】　〔字辅伯。文帝数其有三太猛：嫉妒心太猛，自是非人心太猛，无上心太猛。〕 \\n 文帝既受周禅，阴有平江南之志，访可任者。高荐若弼有文武才干，拜总管，委以平陈之事。若弼欣然以为己任，与寿州总管源雄并为重镇。若弼遗雄诗曰：“交河骠骑幕，合浦伏波营。勿使麒麟上，无我二人名。”及陈平，乃撰其所画策上之，谓之御授平陈七策。 \\n 【崔弘度】　〔仁寿中为太府卿。〕 \\n 崔弘度性严酷，官属百工莫敢欺隐。时有屈突盖为武侯车骑，亦严刻，长安为之语曰：“宁饮三斗醋，不见崔弘度，宁炙三斗艾，不逢屈突盖。” \\n 【杜公瞻】　〔卫尉台卿犹子。〕 \\n 杜公瞻《咏同心芙蓉》诗曰：“灼灼荷花瑞，亭亭出水中。一茎孤引绿，双影共分红。色夺歌姬脸，香乱舞衣风。名莲自可念，况复两心同。” \\n 杜公瞻尝邀阳过宅，酒酣，因而嘲谑，公瞻谓：“阳货实辱孔子。”即谓：“杜伯尝射宣王。”时有太仓令名策者，与议，理屈，谓曰：“卿本无德量，忽共叔宝同名。”抗声曰：“尔既非英雄，敢与伯符连讳。”一时传以为笑。 \\n 【薛道衡】　〔字玄卿。每构文，必隐坐空斋，蹋壁而卧，闻户外有人便怒。中书省中有一盘石，道衡为侍郎时，尝据而草制。后其孙元超为中书舍人，每见辄泫然流涕。〕 \\n 薛道衡初仕齐及周为聘南使时，南朝一僧甚辨捷，道衡向寺礼拜，至佛堂门，僧大引声读《法华经》云：“鸠盘茶鬼，今在门外。”道衡即应声还以《法华经》答云：“毗舍鬼，乃在其中。”僧徒愧服。 \\n 薛道衡聘陈，作《人日诗》云：“入春才七日，离家已二年。”南人嗤之曰：“是底言？谁谓此虏解作诗？”及云“人归落雁后，思发在花前。”乃喜曰：“名下固无虚士。”(乐府题有《雁后归》本此。) \\n 薛道衡游钟山开善寺，谓一沙弥曰：“金刚何为努目？菩萨何为低眉？”沙弥答曰：“金刚努目，所以降伏四魔；菩萨低眉，所以慈悲六道。”道衡怃然称善。 \\n 薛道衡尝以醴和麦粥食之，谓卢思道曰：“礼之用，和为贵，先王之道，斯为美。”思道答曰：“知和而和，不以礼节之，亦不可行也。” \\n 炀帝善属文，不欲人出其右。薛道衡尝作《昔昔盐曲》云：“垂柳覆金堤，蘼芜叶复齐。水溢芙蓉沼，花飞桃李蹊。采桑秦氏女，织锦窦家妻。关山别荡子，风月守空闺。恒敛千金笑，长垂双玉啼。盘龙随镜隐，彩凤逐帷低。飞魂同夜鹊，倦寝忆晨鸡。暗牖悬蛛网，空梁落燕泥。前年过代北，今岁往辽西。一去无消息，那能惜马蹄？”其后道衡得罪，帝令缢杀之，曰：“更能作‘空梁落燕泥’否？”(盐，曲之别名；昔，即夜也。梁乐府有《夜夜曲》。) \\n 【王胄】　〔字承基。筠之利、，与虞绰齐名，同志友善，后进之士咸以二人为准的。〕 \\n 炀帝自东都还京师，赐天下大四日，为五言诗，诏群臣诗成者奏之，胄奉敕赋曰：“河洛称朝市，崤函实奥区。周营曲阜作，汉建奉春谟。大君苞二代，皇居盛两都。招摇正东指，天驷乃西驱。展令齐玉大，式道耀金吾。千门驻｛于｝毕，四达俨车徒。是节春之暮，神皋华实敷。皇情感时物，睿思属榆。诏问百年老，恩隆五日。小人荷熔铸，何由答大＜缶卢＞。”帝览胄诗称善，谓侍臣曰：“气高致远，归之于胄。词清体润，其在世基。意密理新，惟庾自直。过此者未可以言诗也。” \\n 炀帝尝为《燕歌行》，文士皆和，王胄独不下笔，帝每衔之。会杨玄感反，胄素与善，坐徙边，亡命，捕得诛之。胄死，帝诵其警句曰：“‘庭草无人随意绿’是谁语耶？” \\n 【柳】　〔字顾言，河东人。炀帝为诸王时，每有文什，辄令藻润。学士百余，为之冠。既即位，弥见幸重，与诸葛颖等离宫曲殿狎宴清游，靡不在坐，犹念昏夜铜龙易乖，爰命偃师之流为木偶，效面目，施以机械，使能坐起续对，酣饮往往丙夜。〕 \\n 柳顾言有《咏死牛诗》：“一朝辞绀，千里别黄河。对衣徒下泣，扣角讵闻歌。”同时明庆余有《死乌诗》：“暮空长罢噪，箭急不知惊。赖余琴里曲，犹有夜啼声。”一时并称警策。 \\n 【炀帝广】　〔小字阿摩。尝泛舟，忽阴风颇紧，叹曰：“此风可谓跋扈将军！”宇文化及等谋弑帝，帝曰：“天子死，自有法，取鸩酒来。”不许。乃自解练巾授独狐行达，缢杀之。〕 \\n 炀帝初封晋王，仁寿末，弑父自立。汉王谅起兵晋阳，时伪署官告身皆一纸，别授则二纸。并州童谣曰：“一张纸，两张纸，容量小儿作天子。”谅闻谣喜曰：“我幼字阿容，‘量’与‘谅’同音，吾于皇家最小。”以为应之。兵败，竟幽死。 \\n 帝筑西苑，苑中凿五湖，每湖四方十里，东曰翠光湖，南曰迎阳湖，西曰金光湖，北曰洁水湖，中曰光明湖。湖中积土石为山，构亭殿，屈曲环绕澄碧，皆穷极人间华丽，帝因制《湖上曲望江南》八阕，云：“湖上月，偏照列仙家。水浸寒光铺枕簟，浪摇晴影走金蛇。偏称泛灵槎。光景好，轻彩望中斜。清露冷侵银兔影，西风吹落桂枝花。开宴思无涯。”(一)“湖上柳，烟里不胜摧。宿雾洗开明媚眼，东风摇弄好腰枝。烟雨更相宜。环曲岸，阴覆画桥低。线拂行人春晚后，絮飞晴雪暖风时。幽意便依依。”(二)“湖上雪，风急堕还多。轻片有时敲竹户，素华无韵入澄波。望外玉相磨。湖水远，天地色相和。仰面莫思梁苑赋，朝来且听主人歌。不醉拟如何？”(三)“湖上草，碧翠浪通津。修带不为歌舞缓，浓铺堪作醉人茵。无意衬香衾。晴霁后，颜色S一S般新。游子不归生满地，佳人远意寄青春。留咏卒难伸。”(四)“湖上花，天水浸灵芽。浅蕊水边匀王粉，浓苞天外剪明霞。只在列仙家。开烂熳，插鬓若相遮。水殿春寒幽冷艳，玉轩晴照暖添华。清赏思何赊。”(五)“湖上女，精选正轻盈。犹恨乍离金殿侣，相将尽是采莲人。清唱漫频频。轩内好，嬉戏下龙津。玉管朱弦闻尽夜，踏青斗草事青春。玉辇从群真。”(六)“湖上酒，终日助清欢。檀板轻声银甲缓，醅浮香米玉蛆寒。醉眼暗相看。春殿晚，仙艳奉杯盘。湖上风光真可爱，醉乡天地就中宽。帝主正清安。”(七)“湖上水，流绕禁园中。斜日暖摇清翠动，落花香暖众纹红。末起清风。闲纵目，鱼跃小莲东。泛泛轻摇兰棹稳，沉沉寒影上仙宫。远意更重重。”(八)帝常游湖上，多令宫中美人歌唱此曲。 \\n 帝幸江都，至汴，帝御龙舟，萧妃乘凤舸，每舟择妍丽女子千人，执雕板，镂金楫，号为“殿脚女”。中有吴绛仙者，柔丽不与群辈齿，因有宠于帝。帝每倚帘视绛仙，移时不去，叹曰：“古云‘秀色若可飧’，如绛仙，真可乐饥矣！”因吟《持楫篇》赐之曰：“旧曲歌桃叶，新妆艳落梅。将身倚轻楫，知是渡江来。”诏殿脚女千辈唱之。 \\n 帝至广陵备月观行宫，有郎将自瓜洲进合欢果，帝命小黄门以一双驰骑赐吴绛仙，遇马急摇解，绛仙拜赐，私附红笺上进曰：“驿骑传双果，君王宠念深。宁知辞帝里，无复合欢心。”帝叹曰：“绛仙不独貌可观，诗意深切，乃女相如也，亦何谢左贵嫔乎！” \\n 帝幸月观，中夜独与萧妃起临前轩，帝凭妃肩说东宫时事，适有小黄门映蔷薇丛调宫婢，衣带为蔷薇胸结，笑声吃吃不止。帝望腰肢纤弱，意为袁宝儿有私，披单衣亟往擒之，乃雅娘也。萧妃喟然不止，帝曰：“往年幸安娘时，情态正如此。曾效刘孝绰为杂忆诗，尝念与妃，妃记否？”萧妃即念云：“忆睡时，待来刚不来。卸妆仍索伴，解佩更相催。博山思结梦，沉水未成灰。忆起时，投签初报晓。被惹香黛残，枕隐金钗袅。笑动上林中，除却司晨鸟。”帝听之咨嗟云：“日月遄迈，今已几年事矣？”妃因言：“外方群盗不少。”帝曰：“侬家事一切已托杨素了。人生能几何？纵有他变，侬终不失作长城公。汝无言外事也。” \\n 洛阳进合蒂花，得之嵩山坞中，人不知名，采者异之，会帝驾适至，因名迎辇花。浓艳芬馥，或惹襟袖，移时不散，嗅之令人不睡。命御车女袁宝儿持之，号“司花女”。时虞永兴世南草《征辽德音》于侧，宝儿注视之，帝曰：“昔传飞燕可掌上舞，今得宝儿，方昭前事，然多憨态。今注目于卿，卿可便嘲之。”虞为绝句曰：“学画鸦黄半未成，垂肩＜享单＞袖太憨生。缘憨却得君王惜，长把花枝傍辇行。”帝称美。 \\n 越溪进耀光绫，绫文突起有光彩，越人乘樵风舟，泛于石帆山下，收野茧缫之，缫丝女夜梦神人告云：“禹穴三千年一开，汝所得茧，即江淹文集中‘壁鱼’所化也。丝织为裳，必有奇文。”织成，果符所梦。独赐袁宝儿洎吴绛仙，萧妃恚妒不怿。一日，帝醉游诸宫，偶戏宫婢罗罗者，罗畏萧妃，不敢迎帝，辞有程姬之疾，不可荐寝。帝嘲曰：“个人无赖是横波，黛染隆颅簇小娥。幸好留侬伴成梦，不留侬住意如何？” \\n 帝幸榆林，启民可汗奉觞上寿，拜伏甚恭，帝大悦，赋诗曰：“鹿塞鸿旗驻，龙庭翠辇回。毡帷望风举，穹庐向日开。呼韩稽颡至，屠耆接踵来。索辫擎膻肉，韦献酒杯。何如汉天子，空上单于台！” \\n 帝泛舟，忽阴风颇紧，叹曰：“此风可谓跋扈将军。”帝无日不治宫室，浙人项升进新宫图，览之大悦，即日召有司具材役夫，经岁而成，孥库为之一空。帝幸之，大喜，谓左右曰：“使真仙游其中，亦当自迷也。可目之曰迷楼。”每一幸，即经月，宫女无数，后宫多不得进御。有侯夫人者，忽自缢于栋下，臂悬锦囊，左右取进，得《自感》诗三首。其一曰：“庭绝王辇迹，芳草渐成窠。隐隐闻箫鼓，君恩何处多？”其二曰：“欲泣不成泪，悲来翻强歌。庭花方烂熳，无计奈春何？”其三曰：“春阴正无际，独步意如何？不及闲花草，翻承雨露多。”又《妆成诗》云：“妆成多自恨，梦好却成悲。不及杨花意，春来到处飞。”又《遣意》云：“秘洞扃仙卉，雕房锁玉人。毛君真可戮，不肯写昭君。”帝见诗，反复伤感，往视其尸，颜色犹美如桃花，乃厚礼葬之。 \\n 帝于迷楼上张四宝帐，帐各异名，一名散春愁，二名醉忘归，三名夜酣香，四名延秋月。帝自达广陵，沉湎失度，每睡须摇顿四体，或歌吹齐鼓，方就一梦。侍儿韩俊娥尤得帝意，每寝必召令振耸支节，然后成寝，别赐名为“来梦儿”。他日，萧后诬以罪去之。一日，帝登迷楼，忽忆俊娥，因题东南柱二篇云：“黯黯愁侵骨，绵绵病欲成。须知潘岳鬓，强半为多情。”“不信长相忆，丝从鬓里生。闲来倚楼立，相望几含情！” \\n 帝昏湎滋深，往往为妖崇所惑。尝游鸡台，恍惚与陈后主相遇，唤帝为殿下。后主戴单纱皂帻，绰袖长裾，绿锦纯缘，紫纹方平履，舞女数十，中一人迥美，即张丽华也。以绿文测海蠡，酌红粱新酝，劝帝饮。帝甚欢，因请丽华舞《玉树后庭花》。丽华辞以抛掷岁久，自井中出，腰肢无复往时。帝再三索之，乃徐起，终一曲。后主问帝：“萧妃何如此人？”帝曰：“春兰秋菊，各一时之秀也。”后主复咏十数篇，帝不记，独爱二诗，其一《小窗诗》云：“午醉醒来晚，无人梦自惊。夕阳如有意，偏傍小窗明。”其一《寄侍儿碧玉诗》云：“离别肠应断，相思骨合销。愁魂若飞散，凭仗一相招。”丽华拜求帝一章，帝辞以不能。丽华笑曰：“尝闻‘此处不留侬，自有留侬处’，安可言不能？”帝强为之，操觚曰：“见面无多事，闻名尔许时。坐来生百媚，实个好相知。”丽华然不怿。后主问帝：“龙舟之游乐乎？始谓殿下致治尧、舜之上，今日复此逸游。大抵人生各图快乐，曩时何见罪之深耶？三十六封书，使人至今怏怏。”帝忽寤，叱之云：“何今日尚目我为殿下，复以往事讯我耶！”随叱声，恍然不见。 \\n 大业末，帝将幸江都，东都宫女半不随驾，泣留帝，言：“辽东小国，不足以烦大驾，愿择将征之。”帝意不回。因戏飞帛题二十字赐守宫女云：“我梦江都好，征辽亦偶然。但存颜色在，离别只今年。” \\n 帝将再幸江都，有迷楼宫人抗声夜歌云：“河南杨柳谢，河北李花荣。杨花飞去落何处，李花结果自然成。”帝闻其歌，披衣起听，召宫女问云：“孰使汝歌？汝自为之邪？”宫女曰：“臣有弟在民间得此歌，曰：道途儿童多唱此歌。”帝默然良久，曰：“天启之也，天启之也！”因索酒自歌云：“宫木阴浓燕子飞，兴衰自古漫成悲。他日迷楼更好景，宫中吐艳恋红辉。”歌竟，不胜其悲。近侍奏：“无故而悲又歌，臣皆不晓。”帝曰：“休问，他日自知。”后主幸江都，唐帝提兵，号令入京，见迷楼曰：“此皆民膏血所为。”命焚之，经月火不灭。前谣、前诗皆见。 \\n 帝在江都时，盗贼蜂起，道路隔绝，遂无心北归，作五言诗云：“求归不得去，真成遭个春，鸟声争劝酒，梅花笑杀人。”复梦二竖子歌曰：“去亦死，住亦死，未若乘船渡江水。”由是筑宫丹阳将居焉，功未就而被杀。时适三月，即“遭春”之应。 \\n 帝又尝三月三日江上作《凤冒歌》云：“三月三日向江头，正见鲤鱼波上游。意欲垂钩往撩取，恐是蛟龙还复休。”乃唐兴之兆也。 \\n 炀帝既被杀，越王侗称帝。侗眉目如画，风格俨然，尝作《杨叛儿歌》曰：“青春正阳月，结伴戏京华。龙媒玉珂马，凤轸绣香车。水映临桥柳，风吹夹路花。日昏欢宴罢，相将归狭斜。”后为王充所杀，请与太后诀，不许，乃布席礼佛，曰：“愿自今以往，不复生帝王家。”闻者怜之。 \\n 【乙支文德】　〔高丽人。〕 \\n 于仲文从炀帝征辽东，高丽出兵掩袭辎重，仲文回击，大破之。至鸭绿水，高丽将乙支文德诈降，仲文舍之。既去，寻悔，选骑追之，文德贻诗曰：“神策究天文，妙算穷地理。战胜功既高，知足愿云止。” \\n  \\n 　 \\n  \\n   \\n  "}
{"章节": "卷二十二·唐", "正文": "　 \\n 卷二十二·唐 \\n 　 \\n 【文皇世民】　〔皇帝虬须壮冠，人号“髭圣”。蜀御容院僧有唐十八帝真像，院僧见神舜为高祖，即题其次云：“曾祖太宗，祖高宗。”宋赵清献公至院，命小吏刮去“曾祖”“祖”三字。〕 \\n 太宗在洛阳，幸积翠池，宴五品以上。太宗曰：“今兹年数大登，水潦不能为害，天下既安，边方静息，因此农隙，与公等举酒。”酒既酣，各赋一事。太宗赋《尚书》曰：“日晏玩百篇，临灯披五典。夏康既逸豫，商辛亦沉湎。恣情昏主多，克己明君鲜。灭身资累恶，成名由积善。”魏征赋西汉曰：“受降临轵道，争长趣鸿门。驱传渭桥上，观兵细柳屯。夜燕经百谷，朝游出杜原。终藉叔孙礼，方知天子尊。”太宗曰：“魏征每言，必约我以礼。” \\n 太宗宴玄武门，作飞白字赐群臣，或乘酒争取于帝前。散骑常侍刘洎登御床引手得之，帝笑曰：“昔闻婕妤辞辇，今见常侍登床。” \\n 太宗征辽，行至定州，路侧有一鬼，衣黄衣，立高冢上，神彩特异。太宗遣使问之，答曰：“我昔胜君昔，君今胜我今。荣华各异代，何用苦追寻！”言讫不见。问之，乃慕容垂墓也。 \\n 帝幸灵州，时破薛延拖，回纥诸部遣使入贡，乞置官司。上为诗序其事，曰：“雪耻酬百王，除凶报千古。”公卿请勒石于灵州，从之。 \\n 辛郁旧名太公，弱冠，遭太宗于行所，问“何人？”曰：“辛太公。”太宗曰：“何如旧太公？”郁曰：“旧太公八十始遇文王，臣今适年十八已遇陛下，过之远矣。”太宗悦，命直中书。 \\n 谢赠友人诗曰：“芳洲有杜若，可以订佳期。清风动帘夜，孤月照窗时。安得同携手，酌酒赋新诗。”贞观中，医局求杜若，度支郎乃下坊州令贡，州判司报云：“坊州不出杜若，应由谢诗误。郎官如此判事，岂不畏二十八宿笑人耶！”太宗闻之大笑。判司改雍州司法，度支郎免官。 \\n 徐孝德女八岁能文，父使拟《离骚》为《小山》篇云：“仰幽岩兮流盼，抚桂枝兮凝想。将千龄兮此遇，君何为兮独往？”太宗闻之，召为才人，即徐贤妃也。 \\n 太宗尝召徐贤妃不至，怒之，贤妃进诗曰：“朝来临镜台，妆罢且徘徊。千金始一笑，一召讵能来！”(贤妃名惠，湖州人，长安崇圣寺有贤妃妆殿。) \\n 【孔绍安】　〔在隋时与孙万寿以文辞称，时谓“孔孙”。〕 \\n 大业末，高祖讨贼河东，孔绍安监其军，深见接遇。及受禅，绍安自洛阳间行来奔，拜内史舍人。时夏侯端亦尝为御史，先来归，授秘书监。绍安因侍宴咏石榴以寓意，曰：“可惜庭中树，移根逐汉臣。只为时来晚，开花不及春。”时人称之。 \\n 【李百药】　〔字重规，定州人。隋内史令德林子也。幼多病，祖母因以百药为名。〕 \\n 李百药七岁能属文，父德林尝与其友陆、马元熙宴集，读徐陵文曰：“既取成周之禾，将刈琅琊之稻。”并不知其事。百药时侍立，进曰：“《传》称‘禹阝人藉稻’。杜预注曰：‘禹阝国在琅琊开阳。’”禹阝等大惊异之，皆曰：“此儿神童也。” \\n 李百药《少年词》云：“始酌文君酒，新吹弄玉箫。少年不欢乐，何以尽芳朝。千金笑里面，一搦掌中腰。挂冠岂惮宿，迎拜不胜娇。寄语少年子，无辞归路遥。” \\n 李百药《咏萤火示情人》云：“窗里怜灯暗，阶前畏月明。不辞逢露湿，只为重宵行。” \\n 【崔信明】　〔青州益都人。五月五日生，日方中，有异雀鸣集庭柱，太史令史良占曰：“五日为火，火主离，离为文，日中，文之盛也。雀五色而鸣，此儿将以文显。”大业中，为尧城令，窦建德僭号，招之，不屈，隐太行山。〕 \\n 武德时，崔信明有诗名，尝矜其文，谓过李百药。荥阳郑世翼遇之江中，谓曰：“闻公有‘枫落吴江冷’，愿见其余。”信明欣然，多出众篇。世翼览未终，曰：“所见不逮所闻。”投诸水，引舟去。 \\n 【崔善为】　〔令狐德欲补正历代史，诏各差官主修一代，善为与孔绍安主修梁。〕 \\n 武德中，崔善为历尚书左丞，甚得时誉。诸曹恶其聪察，因其身短而伛，嘲之曰：“崔子曲如钩，随例得封侯。上全五项，胸前别有头。”高祖闻，劳勉之，因购流言者加其罪。 \\n 【虞世南】　〔太宗初为秦王，高祖以其功大，特置天策上将，开天策府，世南等十八人为学士。预其选者，时人谓之“登瀛洲”。太宗尝作宫体诗，使世南赓和，虞曰：“圣作诚工，然体非雅正。臣恐此诗一传，天下风靡。”帝曰：“朕试卿尔。”后帝为诗一篇，述古兴亡，既而叹曰：“钟子期死，伯牙不复鼓琴。朕此诗何所示耶！”敕储遂良即永兴灵坐焚之。〕 \\n 虞永兴有《织锦曲》，分明是一幅织锦图。其辞曰：“寒闺织素锦，含怨敛双蛾。综新交缕涩，经脆断丝多。衣香逐举袖，钏动应鸣梭。还恐栽缝罢，无信往交河。” \\n 【许敬宗】　〔字延族，十八学士之一。性轻，见人多忘之。或谓其不聪，乃曰：“卿自难记，若遇曹、刘、沈、谢，暗中摸着，亦自可识也？”又奢豪，尝造飞楼七十间，令妓女走马其上，以为戏乐。〕 \\n 杨思玄为吏部侍郎，恃外戚之贵，待选流多不以礼而排斥之，为选人夏侯彪所讼，御史中丞郎余庆弹奏免。许敬宗曰：“固知杨吏部之败也。”或问之，许曰：“一彪一狼，共着一羊，不败何待？” \\n 许敬宗孙彦伯，昂子也，颇有文，敬宗晚年不复下笔，凡大典册，悉彦伯为之。尝戏昂曰：“吾儿不及若儿。”答曰：“渠父不如昂父。” \\n 虞永兴子昶无才术，历将作少匠、工部侍郎，许敬宗曰：“来护儿儿作相，虞世南儿作匠，文武岂有种耶！”(护儿儿谓来济。) \\n 【杜淹】　〔与韦福嗣为莫逆友，开皇中，相与谋曰：“主上好嘉遁，苏威以幽人见擢，盍各效之？”乃俱入太白，佯言隐逸。隋文帝闻之，谪戍江表。后还乡里，以经籍自娱。大业末，为御史中丞。洛阳平，将委质于隐太子。房玄龄恐资敌，因启用之。〕 \\n 杜淹为天策府兵曹，太宗戡内难，以为御史大夫，因咏鸡以致意，其诗曰：“寒食东郊道，阳沟竞出笼。花冠偏照日，芥羽正生风。顾敌知心勇，先鸣觉气雄。长翘频扫阵，利距屡通中。飞毛遍绿野，沥血清芳业。虽言百战胜，会自不论功。” \\n 初，杜淹见袁天纲于洛，天纲谓曰：“兰台成就，学堂广宽。”又曰：“二十年外，终恐责黜，暂去即还。”武德六年，以善隐太子，配流隽州。淹至益州，见天纲曰：“洛邑之言，何其神也！”天纲曰：“不久即回。”至九年六月召入。天纲曰：“杜公至京师，即得三品要职。”淹至京，拜御史大夫、检校吏部尚书，因赠天纲诗曰：“伊、吕深可慕，松、乔定是虚。系风终不得，脱屣欲安如。且珍纨素美，当与薛萝疏。既逢杨得意，非复久闲居。” \\n 【温彦博】　〔字大临。与兄大雅、弟大有俱师王通，文学知名。薛道衡见之，叹曰：“三人者，皆卿相材也。”武德中，大雅迁黄门侍郎，而彦博亦为中书侍郎，对管华近，帝谓曰：“我起晋阳，为卿一门耳。”。〕 \\n 温彦博为仆射，有裴略宿卫考满，兵部试判，为错一字落第，此人即彦博处披诉。彦博当时共杜如晦坐，不理其诉。此人即云：“少小以来，自许明辨。至于通传言语，堪作通事舍人。并解作文章，兼能嘲戏。”彦博始回意共语，时厅前有竹，即令嘲竹，应声嘲曰：“竹，风吹青肃肃。凌冬叶不凋，经春子不熟。虚心未能待国士，皮上何须生节目？”彦博大喜，即云：“既解通传言语，可传语与厅前屏墙。”此人走至屏前，大声语曰：“方今圣主聪明，辟四门以待士。君是何物人在此？”因复嘲曰：“高下八九尺，东西六七步。突兀当厅坐，几许遮贤路？”咏毕即推倒。彦博云：“此意着膊。”此人云：“非但著膊，亦乃著肚。”当为杜如晦在坐，有此言。彦博、如晦俱大欢笑，即令送吏部与官。 \\n 【欧阳询】　〔字信本，长沙汨罗人。官太子率更令。尝行见古碑，是索靖书，驻马观之良久，而去数百步复还，下马伫立，疲倦，则布毯坐观，因宿其下，三日乃去。子通早孤，及长，求父遗迹，刻意临仿数年，书亚于询。父子齐号“大小欧阳”。〕 \\n 欧阳询为人瘦小，极甚寝陋，而聪敏绝伦。太宗尝宴近臣，互令嘲谑以为娱乐。长孙无忌先嘲询曰：“耸膊成山字，埋肩不出头。谁令麟阁上，画此一猕猴。”询应声曰：“缩头连背暖，漫裆畏肚寒。只缘心浑浑，所以面团团。”太宗笑曰：“询殊不畏皇后闻耶。”(文德皇后丧，百官衰，询状貌丑异，众共指之，许敬宗见而大笑，为御史所劾，左授洪州司马。) \\n 宋国公萧不解射，九月九日，太宗赐射，箭俱不着垛，一无所获。欧阳询作诗嘲之曰：“急风吹缓箭，弱臂挽强弓。欲上翻垂下，应西还向东。十回俱着地，两手并擎空。借问谁为此？多应是宋公。”(尝侍宴，大宗谓近臣曰：“自知一座最贵者先把酒。”时长孙无忌、房玄龄相顾未言，引手取杯，帝问曰：“卿有何说？”对曰：“臣是粱朝天子儿、隋室皇后弟、唐朝左仆射、天子亲家翁。”太宗拊掌，极欢而罢。) \\n 【长孙无忌】　〔字玄同，长孙皇后弟也。〕 \\n 长孙无忌《新曲》云：“家住朝歌下，(句)早传名。结伴来游淇水上，(句)旧时情。(句)玉佩金钿随步动，云罗雾逐风轻。转目机心悬自许，何须更待听琴声。”又一曲云：“回雪凌波游洛浦，(句)遇陈玉。(句)婉约娉婷工语笑，(句)侍兰房。(句)芙蓉绮帐开还掩，翡翠珠被烂齐光。长愿今宵奉颜色，不爱闻箫逐凤皇。” \\n 长孙玄同尝为摄祭官，于坛所清斋，玄同在幕内坐，有犬来，遗粪秽于墙上，玄同乃取支床砖自击之，傍人怪其率，问曰：“何为自彻支床砖打狗？”玄同曰：“可不闻‘苟利社稷，专之亦可’。” \\n 贾嘉隐年七岁，以神童召见，时长孙无忌、徐司空于朝堂立语，徐戏之曰：“吾所倚何树？”嘉隐云：“松树”。徐曰：“此槐也，何言松？”嘉隐云：“以公配木，何得非松？”长孙复问：“吾所倚何树？”曰：“槐树。”公曰：“汝不能复矫对耶？”嘉隐曰：“何烦矫对，但取其鬼木耳。”徐叹曰：“此小儿作獠面，何得如此聪明？”嘉隐云：“胡头尚为宰相，獠面何废聪明？”徐状胡，故谑之。 \\n 【萧翼】　〔本名世翼，梁元帝曾孙，华县人。太宗时为监察御史。〕 \\n 萧翼奉敕取羲之《兰亭序》真迹于越僧辨才。翼初作北人南游，一见款密，留宿，设缸面酒酣乐之。后探韵赋诗，才探“来”字，诗云：“初酝一缸开，新知万里来。披云同落莫，步月共徘徊。夜久孤琴思，风长旅雁哀。非君有秘术，谁照不燃灰？”翼探“招”字，诗云：“邂逅款良霄，殷勤荷胜招。弥天俄若旧，初地异成遥。酒蚁倾还泛，心猿躁似调。淮怜失群翼，长若业风飘。”既而以术取其书归。(辨才，智永弟子。江东“缸面”，犹河北曰“瓮头”，盖初熟酒。) \\n 【李义甫】　〔与来济同时，以文显，时称“来李”。貌柔恭，心偏忌，时号“笑中刀”。又以柔而害，初号李猫。〕 \\n 贞观中，李义甫八岁，以神童至京师，李大亮、刘洎荐之也。太宗在上林苑，召令咏鸟。李赋诗曰：“日里朝彩，琴中伴夜啼。上林如许树，不借一枝栖。”帝曰：“当以全树借于，何止一枝！”(高宗朝，义甫为右相，尝擅杀寺丞毕正义，王义方庭劾之，弹文有“昔事马周，分桃见宠；后交刘洎，割袖承恩”等语。) \\n 李义甫尝赋诗云：“镂月为歌扇，裁云作舞衣。自怜回雪影，好取洛川归。”有枣强尉张怀庆好偷窃名士文章，乃增二字为七言云：“生情镂月为歌扇，出性裁云作舞衣。照鉴自怜回雪影，来时好取洛川归。”时人谓之“活剥张昌龄，生吞郭正一。” \\n 【上官仪】　〔字游韵。幼为沙门，贞观初擢第。太宗每为文，遣仪视草。尤工诗，人谓为：“上官体。”麟德初，坐梁王忠事下狱死。中宗追赠中书令，以其女孙为昭容。〕 \\n 高宗承贞观之后，天下无事，上官侍郎仪独持国政，尝凌晨入朝，巡洛水堤，步月徐辔，咏诗云：“脉脉广川流，驱马历长洲。鹊飞山月晓，蝉噪野风秋。”音韵清亮，群公望之犹神仙焉。 \\n 【阎立本】　〔贞观中主爵郎中，总章元年拜相。〕 \\n 高宗朝，姜恪为左相，阎立本为右相。时姜以边将立功，立本最善图画。时人以《千字文》为之语曰：“左相‘宣威沙漠’，右相‘驰誉丹青’”。 \\n 【郝处俊】　〔高宗朝中书令，议使天后摄政，以处俊谏乃止。〕 \\n 长安仁和坊，兵部侍郎许钦明宅，与中书令郝处俊乡党亲族，两家子弟类多丑陋，而盛饰车马以游里巷，京洛为之语曰：“衣裳好，仪观恶。不姓许，即姓郝。” \\n 【杜易简】　〔监察御史。〕 \\n 格辅元拜监察，迁殿中，充使，次龙门遇盗，行装都尽，袒被而坐。杜易简戏咏之曰：“有耻宿龙门，精彩先瞰浑。眼瘦呈近店，睡响彻遥林。捋曩将旧识，掣被异新婚。淮言骢马使，翻作蛰熊蹲。” \\n 【王勃】　〔字子安。与兄勔、剧皆有才名。杜易简称为“三株树”。麟德初，沛王召勃署府修撰。时诸王方共斗鸡，勃戏为《沛王檄英王鸡》。高宗见之大怒，曰：“此殆交构之渐。”即日窜。勃尝读《易》，夜梦有告者曰：“易有太极，子勉思之。”寤而作《易》，发挥数篇，至《晋卦》止。又作《唐家千岁历》。〕 \\n 王勃父福峙迁交令，勃年十三，往省之，阻风，泊舟马当山下，去南昌七百里。梦见水府元君曰：“当助清风一帆。”昧爽遂抵南昌。时都督阎伯屿重修滕王阁，九日大会，勃与宴。阎宿命其婿吴子章作序夸客，因出笔纸遍请坐客，皆莫敢当。至勃，汛然不辞。阎怒起更衣，遣吏伺其文辄报。初报曰：“南昌故郡，洪都新府。”阎曰：“此老生常谈耳。”次曰：“星分翼轸，地接衡庐。”阎沉呤移晷。至“落霞与孤鹜齐飞，秋水共长天一色”。乃瞿然曰：“天才也。”因请成文，极欢而罢。(勃尝梦人遗墨盈袖，自是文章日进。为丈，先磨墨数升，引被覆面而卧，忽起书之。初不加点，时谓腹藁。围棋率下四子，成一首诗，勃犹诧之，向人曰：“吾材夺造化，虽一时之间，百用亦可。”所至请托为文，金帛丰积，人谓心织舌耕。) \\n 【杨炯】　〔盈川令。高宗朝，王勃与炯及卢照邻、骆宾王，皆以文章齐名，号“四杰”。海内称“王、杨、卢、骆。”炯叹曰：“吾愧在卢前，耻居王后。”炯每呼朝士为麒麟楦，或问之，曰：“今假弄麒麟者，必修饰其形，覆之驴上，宛然异物，及去其皮，还是驴耳。”。〕 \\n 杨盈川为文，好以古人姓名连用，如“张平子之略谈，陆士衡之所记。”“潘安仁宜其陋矣，仲长统何足知之。”时号为“点鬼簿”。 \\n 杨盈川有侄女曰容华，能诗赋，《新妆》五言云：“宿鸟惊眠罢，房栊乘晓开。凤钗金作镂，鸾镜玉为台。妆似临池出，人疑月下来。自怜终不见，故去复徘徊。” \\n 【卢照邻】　〔字升之。初授邓王府典签，王甚知之，尝语诸人曰：“此寡人相如也。”后拜新都尉，因染风疾去官，足挛，一手又废，乃居具茨山下，自以为高宗尚吏，己独儒，武后尚法，己独黄老。后封嵩山，屡聘贤士，独己废。著《五悲文》。〕 \\n 卢照邻狱中学骚体一章云：“夫何秋夜之无情兮，皎晶悠悠而太长。圜户杳其幽邃兮，愁人披此严霜。见河汉之西落，闻鸿雁之南翔。山有桂兮桂有芳，心思君兮君不将。忧与忧兮相积，欢与欢兮两忘。风袅袅兮木纷纷，凋绿叶兮吹白云。寸步千里兮不相闻，思公子兮日将曛。林已暮兮鸟群飞，重门掩兮人径稀。万族皆有所托兮，蹇独淹留而不归。” \\n 【骆宾王】　〔字宾王，义乌人，临海丞。〕 \\n 骆丞七岁能诗，《咏鹅》云：“鹅鹅，曲项向天歌。白毛浮绿水，红掌拨青波。” \\n 骆丞文好以数对，如“秦地重关一百二，汉家离宫三十六。”号为“算博士。” \\n 徐敬业欲起兵，署宾王为府属，令画计取中书令裴炎共事。宾王足踏壁静思，食顷，乃为谣曰：“一片火，两片火，绯衣小儿当殿坐。”教炎庄上小儿诵之，并都下童子皆唱。炎乃访学者令解之。召宾王至，数啖以宝物锦绮，又赂以音乐、妓女、骏马，皆不言。乃将古忠臣烈士图共观之，见司马宣王，宾王然起曰：“此英雄丈夫也。”即说自古大臣执政，多移社稷。炎大喜。宾王曰：“但不知谣谶何如耳？”炎语以谣言“片片火”之事。宾王即下，北面拜曰：“此真人也。”遂与敬业等合谋杨州。兵起，炎从内应，与敬业等书，唯有“青鹅”字，人有告者，朝臣莫之能解，则天曰：“此‘青’字者，十二月。‘鹅’字者，我自与也。”遂诛炎。敬业等寻败。 \\n 骆丞在徐敬业府为敬业檄武后罪状，武氏览及“蛾眉不肯让人，狐媚偏能惑主”，微笑而已。至“一抔之土未干，六尺之孤何在？”不悦曰：“宰相何得失如此人。”(郭弘霸自陈讨徐敬业，誓抽其筋，食其肉，饮其血，绝其髓。武后大悦，授御史。时号“四其御史。”) \\n 骆丞之败也，落发灵隐寺中。宋之问自谪所还至江南，游灵隐寺，夜月极明，在长廊行吟曰：“鹫岭郁，龙宫锁寂寥。”句未属，有老僧点长明灯问曰：“少年夜久不寐，而吟讽甚苦，何耶？”之问曰：“适欲题此寺，而兴思不属。”僧请吟上联，即曰：“何不云‘楼观沧海日，门对浙江潮。’”之问愕然，讶其遒丽，遂续终篇曰：“桂子月中落，天香云外飘。扪萝登塔还，刳木取泉遥。霜薄花更发，冰轻叶未凋。待入天台路，看余度石桥。”迟明更访之不复见矣。寺僧有知者曰：“此骆宾王也。”(当敬业之败，与宾王俱逃，捕不获。将帅虑失大魁，得不测罪，时死者数万，因求类二人者函首以献，故敬业得为衡山僧，年九十余乃卒。宾王亦落发，偏游名山以终。) \\n 【李荣】。〕 \\n 京城流俗，僧道常争二教优劣，迹相非斥。总章中，兴善寺灾，尊像荡尽。东明观道士李荣因咏之曰：“道善何曾善，云兴遂不兴。如来烧亦尽，唯有一群僧。”时人虽赏荣诗，然声称从此而减。 \\n  \\n 　 \\n  \\n   \\n  "}
{"章节": "卷二十三·唐", "正文": "　 \\n 卷二十三·唐 \\n 　 \\n 【武后】　〔高宗时，天下诸州进雌鸡变为雄者甚多，或半已化半未化，乃则天正位之兆。唐人目则天之世曰“北朝”。后初称周，方具告天册文，有吏人见“大周”字上有两仙童，长二三寸，执刀划削，斯须视之失去“周”字。人知唐必复兴。〕 \\n 武后天授二年腊，卿相等诈称上苑花发，请幸，则天许之。寻疑有异图，乃遣使宣诏曰：“明朝游上苑，火急报春知。花须连夜发，莫待晚风吹。”于是凌晨名花布苑，群臣咸服其异。(后初诞之夕，雌雉皆雊。右手有黑毫，引之尺余。) \\n 高宗有八子，天后所生者四人，自为行而睿宗最幼。长曰弘，为太子，仁明孝友。后方图称制，鸩杀之，而立次子贤。贤日忧惕，每侍上，不敢有言，乃作乐章，使工歌之，欲以感悟上及后，其辞曰：“种瓜黄台下，瓜熟子离离。一摘使瓜好，再摘使瓜稀。三摘尚云可，四摘抱蔓归。”天后不听，贤卒斥死黔中。 \\n 太平公主，武后所生，后爱之，倾诸女。帝择薛绍尚之，假万年县为婚馆，门隘不能容翟车，有司毁垣以入。自兴安门设燎相属，道樾为枯。当时群臣刘讳之诗云：“梦梓光青陛，桃蔼紫宫。”元万顷云：“离元应春夕，帝子降秋期。”任奉古云：“帝子升青陛，王姬降紫宸。”郭正一云：“桂宫初服冕，兰掖早生笄。”皆纳妃出降之意。(初后未正位时，多引文学之士万顷、之等，使之撰《列女传》等书，密令参决表奏，以分相权。时人谓之“北门学士”。) \\n 如意中，有九岁女子能诗，则天试之，皆应声而就。其兄辞去，则天令作诗送兄，遂赋云：“别路云初起，离亭叶正飞。所嗟人异雁，不作一行归。” \\n 【中宗显】　〔天后废于房陵，仰天而叹，因抛一石空中，心祝之曰：“我复帝，此石不坠。”其石遂为树枝勾挂。卒复位。读中宗纪，令人懑懑气塞，惟于诗道，似有小助。至离宫列席，领略佳侯，使才士操觚，次第称赏，亦是人主快事。〕 \\n 景龙二年，中宗《登骊山高顶》诗云：“四郊秦汉国，八水帝王都。阊阖雄里闸，城阙壮规模。贯渭称天邑，含岐实奥区。金门披玉馆。因此识黄图。”帝自题序，末云：“人题四韵，后罚三杯。”日暮成者五六人，余皆罚酒。 \\n 景龙三年九月九日，中宗临幸渭亭，登高作云：“九日正乘秋，三杯兴已周。泛桂迎钅尊满，吹花向酒浮。长房萸早熟，彭泽菊初收。何藉龙沙上，方得恣淹留。”其序云：“陶潜盈把，既浮九酝之欢；毕卓持螫，须尽一生之兴。人题四韵，同赋五言，其最后成，罚之引满。”韦安石得“枝”字云：“金风飘菊蕊，玉露泫萸枝”。苏襄得“晖”云：“恩深答效浅，留醉奉宸晖。”李峤得“欢”字云：“令节三秋晚，重阳九日欢。”萧至忠得“余”字云：“宠极萸房遍，恩深菊酹余。”窦｛夂巾｝珍得“明”字云：“愿陪欢乐事，长与岁时深。”李回秀得“风”字云：“霁云开晓日，仙藻丽秋风。”赵伯彦得“花”字云：“簪挂丹萸蕊，杯涵紫菊花。”杨廉得“亭”字云：“远日瞰秦冏，重阳坐灞亭。”岑羲得“”字云：“爰豫瞩秦冏，升高临灞冏。”卢藏用得“开”字云：“萸依佩里发，菊向酒边开。”李咸得“直”字云：“菊黄迎酒泛，松翠凌霜直。”阎朝隐得“筵”字云：“簪绂趋皇极，笙歌接御筵。”沈期得“长”字云：“臣欢重九庆，日月奉天长。”薛稷得“历”字云：“愿陪九九辰，长奉千千历。”苏得“时”字云：“年数登高日，延龄命赏时。”李得“浓”字云：“捧箧萸香遍，称觞菊气浓。”马怀素得“酒”字云：“兰将叶布席，菊用香浮酒。”陆景初得“臣”字云：“登高识汉苑，开道侍轩臣。”韦元旦得“月”字云：“云物开千里，天行乘九月。”李适得“高”字云：“禁苑秋光入，宸游霁色高。”郑南金得“日”字云：“风起韵虞弦，云开吐尧日。”于经野得“樽”字云：“桂筵罗王徂，菊醴溢芳樽。”卢怀慎得“还”字云：“鹤似闻琴至，人疑宴镐还”。是宴也，韦安石、苏诗先成，于经野、卢怀慎最后成，罚酒。 \\n 景龙三年十月，帝诞辰，内殿宴群臣。帝曰：“今天下无事，朝野多欢，欲与卿等词人，时赋诗宴乐。可识朕意，不须惜醉。”大学士李峤、宗楚客等跪奏曰：“臣等谬以不才，策名文馆，既陪天欢，不敢不醉。”乃为《柏梁》体联句。帝曰：“润色鸿业寄贤才。”李峤曰：“叨居右弼愧盐梅。”宗楚客曰：“运筹帷幄何时来。”刘宪曰：“职掌图籍滥蓬莱。”崔氵是曰：“两司谬忝谢钟裴。”郑曰：“礼乐铨管效尘埃。”赵彦昭曰：“陈师振旅清九垓。”李适曰：“忻承顾问侍天杯。”苏曰：“衔恩献寿柏梁台。”卢藏用曰：“黄缣青简奉康哉。”薛稷曰：“宗伯秩礼天地开。”宋之问曰：“帝歌难续仰昭回。”陆景初曰：“微臣捧日变寒灰。”上官婕妤曰：“远惭班左愧游陪。”此后每游别殿，幸离宫，驻跸芳苑，鸣笳仙禁，或戚里宸筵，王门卺席，无不毕从。 \\n 景龙四年正月五日，帝御大明殿，会吐蕃骑马之戏，因重为《柏梁》体联句。帝曰：“大明御宇临万方。”皇后曰：“顾惭内政翊陶唐。”长宁公主曰：“鸾鸣凤舞向平阳。”安乐公主曰：“秦楼鲁馆沐恩光。”太平公主曰：“无心为子辄求郎。”温王重茂曰：“雄才七步谢陈王。”上官昭容曰：“当熊让辇愧前芳。”吏部侍郎崔浞曰：“再司铨管恩何忘。”著作郎郑曰：“文江学海思济航。”考功员外郎武平一曰：“万邦考绩臣所详。”著作郎阎朝隐曰：“著作不休出中肠。”时上疑御史大夫窦从一、将作大匠宗晋卿素不属文，未即令续，二人固请，许之。从一曰：“权豪屏迹肃严霜。”晋卿曰：“铸鼎开岳造明堂。”时吐蕃舍人明悉猎请令授笔，与之曰：“玉醴由来献寿觞。”上大悦，赐与衣服。 \\n 景龙四年正月八日立春，中宗内出彩花，赐近臣。武平一应制赋诗云：“銮辂青旗下帝台，东郊上苑望春来。黄莺未解林间啭，红蕊先从殿里开。画阁条风初变柳，银塘曲水半含苔。忻逢睿藻先韶律，更促霞觞畏景催。”是日，中宗手敕批云：“平一年虽最少，文甚警新。悦红蕊之先开，讶黄莺之未啭。循环吟咀，赏叹兼怀。今更赐花一枝，以彰其美。”所赐学士花，并插头上，平一左右交插，因舞蹈拜谢。时崔日用乘酣饮，欲夺平一所赐花，上于帘下见之，谓平一曰：“日用何为夺卿花？”平一跪奏曰：“读书万卷，从日用满口虚张；赐花一枝，学平一终身不获。”上及侍臣大笑，因赐酒一杯。 \\n 中宗朝，御史大夫裴谈崇奉释氏，妻悍妒，谈畏如严君。尝谓妻有可畏者三：“少妙之时，视之如生菩萨，安有人不畏生菩萨耶？及男女满前，视之如九子魔母，安有人不畏九子魔母耶？及五十、六十，薄施妆粉，或青或黑，视之如鸠盘茶，安有人不畏鸠盘茶耶？”时韦庶人颇袭武氏风轨，中宗渐畏之。内宴唱《回波》时，有优人词曰：“回波尔时栲栳，怕妇也是大好。外边只有裴谈，内里无过李老。”韦后意色自得，以束帛赐之。 \\n 【张】　〔字文成，自号浮休子。其父梦一大鸟，紫色。五彩成文，飞下至庭前不去，以告祖父云：“紫者也，此鸟为凤皇之佐，汝当为帝辅。”遂以为名字。卒以词学知名。员半千谓其文如青铜钱，万拣万中，未闻退时。故人号青钱学士。久视中，太官令马仙童陷默啜，问：“张文成安在？”仙童曰：“自御史贬官。”默啜曰：“此人何不见用也？”后新罗、日本使入朝，咸使人就写文章而去。〕 \\n 张文成下笔成章，凡·七应举，四参选，其判策皆登甲第，转洛阳尉。有咏燕诗，其末章云“变石身犹重，衔泥力尚微。从来赴甲第，两起一双飞。”时人无不讽咏，累迁司门员外。 \\n 张文成工为俳谐诗赋，时大将军黑齿常之将出征，或勉之曰：“公官卑，何不从行？”文成曰：“宁可且将朱唇饮酒，谁能逐你黑齿尝脂！” \\n 则天革命，举人不试皆与官，起家至御史，评事、拾遗、补阙者，不可胜数。张为谣曰：“补阙连车载，拾遗平斗量。把推侍御史，腕脱校书郎。”时有沈全交于南院续四句曰：“评事不读律，博士不寻章。面糊存抚使，眯目圣神皇。”遂被把推御史纪先知捉向右台，对仗弹劾，以为谤朝政，败国风，请于朝堂决杖，然后付法。则天笑曰：“但使卿等不滥，何虑天下人语。不须与罪，即宜放却。”先知于是乎面五色。 \\n 周韶州曲江令朱随侯，张目为“霍乱土枭”。其女夫李逖游客尔朱九，并姿相少媚，广州人号为“三樵”(七肖反)。人歌之曰：“奉敕追三樵，随侯傍道走。回头语李郎，唤取尔朱九。”(娄师德长大而黑，一足蹇，元一目为“失辙方相”，又曰“卫灵公”，言卫护灵枢亦方相也。) \\n 【张元一】　〔武后有疾，遍祭神庙。阎朝隐诣少室山，时为给事中，因亲撰祝文，以身代牺，沐浴伏于徂盘，令僧道迎至神所，观者如堵。会后病愈，特加赏赉。元一乃画代牺图以进，后大笑。元一腹粗、脚短，顶缩、眼跌、吉顼，目为“逆流虾幕”。〕 \\n 则天朝，蕃人上封事多加官赏，有为古台御史者。则天尝问左司郎中张元一：“在外有何可笑事？”元一曰：“朱前疑着绿，逯仁杰著朱，阎知微骑马，马吉甫骑驴，将名作姓李千里，将姓作名吴栖梧；左台胡御史，右台御史胡。”左台谓胡元礼，御史胡，蕃人为御史，寻改他官。 \\n 则天朝，西戎犯边。则天欲诸武立功。因行封爵，命河内王武懿宗为元帅，统兵御之。至赵州，闻贼数千骑从北来，乃弃兵甲南走邢州。贼退，方更向前。军回至都，置酒高会。懿宗形貌短丑，元一于御前嘲之曰：“长弓短度箭，蜀马临高蹁。去贼七百里，隈墙独自战。忽然逢着贼，骑猪向南还。”则天闻之，初未悟，曰：“懿宗无马耶？何故骑猪？”元一解曰：“骑猪，来豕走也。”则天大笑。懿宗怒曰：“元一夙构，实欲辱臣。”则天命探韵与之。懿宗请赋“｛艹奉｝”字，元一应声曰：“裹头极草草，掠鬓不摹摹。未见桃花面皮，漫作杏子眼孔。”则天大悦，懿宗极有惭色。 \\n 周静乐县主，河内王懿宗妹也。懿宗短丑，然于诸武最长，时号大哥。县主与则天并马行，命元一咏，曰：“马带桃花锦，裙御绿草罗。定知帏帽底，仪容似大哥。”则天大笑，县主极惭。 \\n 【郭震】　〔字元振。美丰姿，张嘉贞欲纳为婚，曰：“吾五女各持一丝幔后，子牵之，得者为妇。”元振牵一红丝，得第三女，有姿色。弱冠举进士，后同中书门下，封代公。唐宰相二亲存者，惟元振一人。〕 \\n 郭代公尝山居，中夜有人来叩，面如盘寅，公了无惧色，徐染翰题其颊曰：“久戍人偏老，长征马不肥。”乃公之警句也。题毕吟之，其物遂灭。数日，公随樵者闲步，见巨木上有白耳，大如数斗，所题句在焉。 \\n 郭元振初授通泉尉，尝盗铸及掠卖部口以饷宾客。武后召欲诘，既与语，奇之。元振上《宝剑篇》曰：“君不见昆吾铁治飞炎烟，红光紫气俱赫然。良工锻炼经几年，铸得宝剑名龙泉。龙泉颜色如霜雪，良工咨嗟叹奇绝。琉璃匣里吐莲花，错镂金环映明月。正逢天下无风尘，幸得用防君子身。精光黯黯青也色，文章片片绿龟鳞。非直结交游侠子，亦尝亲近英雄人。何言中路遭弃捐，零落漂沦古狱边。虽复沉埋无所用，犹能夜夜气冲天。” \\n 【苏味道】　〔武后朝为相，世号“模棱手”。与杜审言、李峤、崔融为文章四友。杜恃才傲世，尝语人曰：“吾文章必得屈、宋作衙官，吾笔当得王羲之北面。”及病甚，宋之问、武平一省候何如，答曰：“甚为造化小儿所苦，尚何言！然吾在，久压公等，今且死，固大慰，但恨不见替人耳。”。〕 \\n 神龙时，上元节许三夜夜行，金吾不禁。士女无不出游，车马塞路，有足不蹑地浮行数十步者。王公家皆数百骑行歌。苏味道诗云：“火树银花合，星桥铁锁开。暗尘随马去，明月逐人来。游妓皆李，行歌尽落梅。金吾不禁夜，玉漏莫相催。”郭利贞诗曰：“九陌连灯影，千门度月华，倾城出宝骑，匝路转香车。烂熳唯愁晚，周旋不问家。更逢清管发，处处落梅花。”一时文士赋诗以纪其事者数百人，唯二诗为绝唱。(苏味道高爽，王方庆鲁钝，同为凤阁侍郎。或问张元一：“二子孰贤？”答曰：“苏如九月得霜鹰，王如十月被冻蝇。”或问其故，曰：“‘得霜鹰’，俊捷；‘被冻蝇’，顽钝也。”) \\n 【李峤】　〔字巨山。儿时，梦人以双笔赠，文日有名。前与王、杨接，中与崔、苏齐名，晚诸人没，而峤为文章老宿。然性好荣迁，憎人升进；性好文章，憎人才华，性贪浊，憎人受赂。故世谓峤有“三戾”。〕 \\n 长寿三年，则天征天下铜铁，于定鼎门内铸八棱铜柱，高九十尺，径一丈二尺。题曰“大周万国述德天枢。”纪革命之功，贬唐家之德。天枢下置铁山铜龙，上施盘龙以托珠，金彩荧煌，光侔日月。朝士献诗者不可胜纪，惟李峤诗冠绝当时，曰：“辙迹光西，勋庸纪北燕。何如万国会，讽德九门前。灼灼临黄道，迢迢入紫烟。仙盘止下露，高柱欲承天。山类从云起，珠疑大火悬。声流尘作劫，业固海成田。圣泽倾尧酒，薰风入舜弦。忻逢下生日，还偶上皇年。”后宪司发峤附会韦庶人，左授滁州别驾。(开元中，诏毁天枢，发卒熔铄，弥月不尽。洛阳尉李休烈赋诗以咏之，曰：“天门街里倒天枢，火急先须卸火珠。既合一条丝线挽，何劳两县索人夫。”先有讹言云：“一条线，挽天枢。”言其不经久也。故休烈诗及之。) \\n 景龙中，张自朔方入朝，中宗于西苑迎之，从臣宴于桃花园。李峤歌曰：“岁去无言忽鹪卒，时来含笑吐氛氲。不能拥路迷仙客，故欲开溪侍圣君。”赵彦伯曰：“红萼竞然春苑晓，芊茸新色御筵开。长年愿奉西王宴，近侍惭无东朔才。”又一从臣歌曰：“源水丛花无数开，丹跗红萼间青梅。从今结子三千岁，预喜仙游复摘来。”明日，宴承庆殿，上令宫女善讴者唱之，词既婉，歌仍妙绝，乐府号《样花行》。 \\n 【崔融】　〔字安成，擢八科高第，为崇文馆学士。武后美其文，进凤阁舍人，撰武后哀册文，最高丽，绝笔而死，时谓思苦神竭。融少与杜审言等友善，融死，审言为服缌。〕 \\n 则天时，改控鹤府为奉宸府，张易之与其弟昌宗为奉宸令，引词人为供奉。时有言昌宗是王子晋后身，令被羽衣吹箫，乘木鹤，奏乐于庭。崔融赋诗为绝唱，有“昔遇浮丘伯，今同丁令威。中郎才貌是，藏史姓名非”之句。后与苏味道相诮云：“其诗所以不及相公，因无‘银花合’故耳。”味道云：“予诗虽无‘银花合’还有‘金铜丁。’”相与拊掌而笑。(崔调苏“火树”句，苏调崔“令威”句。) \\n 【乔知之】　〔武后朝，累官至右司郎中。〕 \\n 乔知之妾曰碧玉，美而善歌舞，知之为之不婚。武承嗣借教歌舞，遂不还。知之痛愤成疾，因作《绿珠怨》，写以缣素，厚赂阍守密寄之。其词曰：“石家金谷重新声，明珠十斛买娉婷。此日可怜君自许，此时可喜得人情。君家闺阁未曾难，常将歌舞借人看。意气雄豪非分理，娇矜势力横相干。辞君去君终未忍，徒劳掩袂伤铅粉。百年离恨在高楼，一旦容华为君尽。”碧玉得诗悲惋，结于裙带赴井死。承嗣见诗，遣酷吏诬杀知之。 \\n 乔知之有妹能诗，咏破帘云：“已漏风声摆，绳持也不禁。一从经落节，无复有贞心。” \\n 【沈期】　〔字云卿，官太子詹事，诗与宋之问齐名，学者推沈、宋，语曰：“苏李居前，沈宋比肩。”张燕公曰：“沈三兄诗须还他第一。”武后时，以经、史、子、集为四部，又称库。薛稷知集库，马怀素知经库，沈期知史库，武平一知子库。〕 \\n 景龙三年正月晦日，中宗幸昆明池赋诗，群臣应制百余篇，帐殿前结彩楼，命上官昭容选一篇为新翻御制曲，从臣悉集其下，须臾，纸落如飞，各认其名怀之。既退，惟沈期、宋之问二诗不下。移时，一纸飞坠，竞取而观，乃沈诗也。及闻其评曰：“二诗工力悉敌。沈诗落句云：‘微臣雕朽质，羞睹豫章才。’盖词气已竭。宋诗云：‘不愁明月尽，自有夜珠来。’犹陡健举。”沈乃伏，不敢复争。(昭容名婉儿，西台侍郎仪之孙。) \\n 沈云卿初除给事中、考功郎，会张易之败，长流州，稍迁台州录事参军，复召入拜修文馆学士。既侍宴，帝诏学士等舞回波，期为弄词悦帝，其词云：“回波尔时期，流向岭外生归。身名已蒙齿录，袍笏未复牙绯。”帝即赐牙绯。寻历太子詹事。 \\n 【宋之问】　〔字延清，父令文，富文辞，且工书，有力绝人，世称“三绝”。既之问以文章起，其弟之悌以跷勇闻，之逊精草隶，皆得父一绝。时张易之有宠，之问与阎朝隐，沈期、刘允济倾心媚附之。所赋诗篇，尽之问、朝隐所为，至为易之奉溺器。〕 \\n 太后朝，宋延清求为北门学士，不许，作《明河篇》见意，其词云：“八月凉风天气清，万里无云河汉明。昏见南楼清且浅，晓落西山纵复横。洛阳城关天中起，长河夜夜千门里。复道连甍共蔽亏，画堂琼户特相宜。云母帐前初泛滥，水晶廉外转逶迤。倬彼昭回如练白，复出东城接南陌。南陌征人去不归，谁家今夜捣寒衣。鸳鸯机上疏萤度，鸟鹊桥边一雁飞。雁飞萤度愁难歇，坐见明河渐微没。已能舒卷任浮云，不惜光辉让流月。明河可望不可亲，愿得乘槎一问津。更将织女支机石，还访成都卖卜人。”则天见其诗，谓崔融曰：“吾非不知之问有奇才，但恨有口过耳。”盖之间患齿疾，口常臭故也。之问终身惭愤。 \\n 武后游龙门，命群臣赋诗，先成者赐锦袍。东方虬诗成，拜赐，坐未安，宋之问诗成，文理兼美，左右莫不称善，乃就夺虬锦袍衣之。其词曰：“宿雨霁氛埃，流云度城阙。河堤柳新翠，苑树花初发。洛阳花柳此时浓，山水楼台映几重。群公拂雾朝翔凤，天子乘春幸凿龙。龙门近出王城外，羽从淋漓拥轩盖。云跸才临御水桥，天衣已入香山会。山壁崭岩断复连，清流澄澈俯伊川。塔影遥遥绿波上，皇龛奕奕翠微边。层峦旧长千寻木，春壑初飞百丈泉。彩仗霓旌绕香阁，下辇登高望河洛。东城宫阙拟昭回，南陌沟塍殊绮错。林下天香七宝台，山中春酒万年杯。微风一起祥花落，仙乐初鸣瑞鸟来。鸟来花落纷无已，称觞献寿烟霞里。歌舞淹留景欲斜，石间犹驻五云车。鸟旗翼翼留芳草，龙骑映晚花。千乘万骑銮舆出，水静山空严警跸。郊外喧喧引看人，倾城南望属车尘。嚣声引扬闻黄道，王气周回入紫宸。先王定鼎三河固，宝命乘周万物新。吾王不事瑶池乐，时雨来观农扈春。”(东方虬，武后时为左史，尝曰：“百年后，可与西门豹作对。) \\n 汝州刘希夷，少有文华，好为宫体诗，善弹琵琶，尝为《白头翁咏》云：“今年花落颜色改，明年花开复谁在？”既而自悔：“我此诗谶，与石崇，‘白首同所归’何异？”乃更作一联云：“年年岁岁花相似，岁岁年年人不同。”既而又叹曰：“此句复似向谶矣。然死生有命，岂复由此。”即两存之。宋之问，希夷舅也，爱“落花”二句，恳乞，许而不与，怒以土囊压杀之。(后孙翌撰《正声集》，以此诗为刘集中之最，由是大为人所称。) \\n 【崔日用】　〔日知从弟。〕 \\n 崔日用为御史中丞，赐紫。是时佩鱼，须有特恩。尝因宴会，命群臣撰词，日用口占曰：“台中鼠子直须喑，信足跳梁上壁龛。倚翻灯脂污张五，还来啮带报韩三。莫浪语，真王相。大家必若赐金黾，卖却猫儿相赏。”中宗亦以金鱼赐之。 \\n 景龙末，中宗幸司农少卿王光辅庄，是夕，岑义设茗饮，讨论经史，武平一论《春秋》，崔日用请北酉，因赠平一歌，有“彼名流兮左氏癖，意玄远兮冠今夕”之句。 \\n 【李日知】　〔景龙初为相。〕 \\n 初，安乐公主馆第成，中宗临幸，燕从官，赋诗，李日知卒章曰：“所愿但知居者乐，无使时称作者劳。”独以规戒。睿宗他日谓曰：“向时虽朕亦不敢谏，非卿亮直，何能尔？”即拜侍郎。 \\n 【李景伯】　〔宰相怀远之子。〕 \\n 景龙初，李景伯为谏议大夫，中宗宴侍臣，酒酣，各命为《回波》辞，众皆为佞悦语，景伯独寓规讽，其词曰：“回波尔时酒卮，微臣职在箴规。侍宴既过三爵，喧哗切恐非仪。”中宗不悦，中书令萧至忠称之曰：“此真谏官也！” \\n 【赵谦光】。〕 \\n 唐诸郎中不自员外郎拜者，谓之“土山头果毅”，言便拜崇品，有似长征兵士，便授边远果毅也。景龙中，赵谦光自彭州司马入为大理正，迁户部郎中，贺遂涉时为员外，戏咏之曰：“员外由来美，郎中望不优。宁知粉署里，翻作土山头。”谦光酬之曰：“锦帐随情设，金炉任意薰。唯愁员外署，不应列星文。”人以为奇句。 \\n 【赵仁奖】　〔尝选上蔡令。潘好礼拜御史，有“令乘骢马去，丞脱绣衣来”句，或疑其假手。〕 \\n 赵仁奖住王戎墓侧，善歌《黄獐》。景龙中，负薪诣阙，云助国调鼎，即除台官。中书令姚崇曰：“此是黄獐耶？”授以当州一尉，惟以黄獐自炫。宋务光嘲之曰：“赵仁奖出王戎墓下，入朱博台中。舍彼负薪，登弦列柏，行人不避骢马，坐客惟听黄獐。”有顷，一夫负两束薪，曰：“此合拜殿中。”人问其由？曰：“赵以一束拜监察，此两束岂不合授殿中！” \\n 【陆余庆】。〕 \\n 陆余庆转洛州长史，其子嘲之曰：“陆余庆，笔头无力嘴头硬。一朝受词讼，十日判不竟。”送案褥下，余庆得而读之，曰：“必是那狗。”遂鞭之。 \\n 【权龙褒】　〔景龙中，为左武卫将军。〕 \\n 权龙褒好赋诗而不知声律，中宗与学士赋诗，辄自预焉。帝戏呼为“权学士。”初以亲累远贬，洎归，献诗云：“龙褒有何罪？天恩放岭南。敕知无罪过，追来与将军。”上大笑。 \\n 权龙褒夏日侍皇太子宴，献诗云：“严霜白皓皓，明月赤团团。”或曰：“岂是夏景？”答曰：“趁韵而已。”太子援笔讥之曰：“龙褒才子，秦州人氏。明月昼耀，严霜夏起。如此诗章，趁韵而已。”权龙褒尝作《秋日咏怀诗》，曰：“檐前飞七百，雪白后园僵。饱食房里侧，家粪集野螂。”参军不晓，问之，权曰：“鹞子帘前飞直七百，洗衫挂后园白如雪，饱食房中侧卧，家里便转集得野泽蜣螂。”闻者无不绝倒。(龙褒为瀛州刺史。岁暮，京中人附书云：“改年多感。”乃将书呈判司以下云：“有司改年为多感元年。”一日谓府吏：“何名私忌？”对曰：“父母亡日请假。”偶房中静坐，有狗突入，大怒曰：“冲破我忌日！”更牒改到明日好作忌日。) \\n  \\n 　 \\n  \\n   \\n  "}
{"章节": "卷二十四·唐", "正文": "　 \\n 卷二十四·唐 \\n 　 \\n 【明皇隆基】　〔小字三郎。梓潼县有上亭驿，帝幸蜀，问黄幡绰曰：“车上铃声颇似人言语。”对曰：“似言三郎郎当，三郎郎当。”故又名琅驿。〕 \\n 万岁通天元年铸九鼎成，置于东都明堂之庭，武后自制《曳鼎歌》，令曳鼎者唱和，其蔡州鼎铭曰：“羲农首出，轩昊应期。唐虞继踵，汤禹乘时。天下光宅，域内雍熙。上玄降灵，方建隆基。”(明皇御名，已兆于此。)开元二年，太子宾客薛谦光献《东都九鼎铭》，紫薇令姚崇奏曰：“圣人启运，休兆必彰。请宣付史馆。” \\n 左丞相张说、右丞相宋、太子少傅源乾曜同上官命宴东堂，赐诗云：“赤帝收三杰，黄轩举二臣。由来丞相重，分掌国之钧。我有握中璧，双飞席上珍。子房推要道，仲子讶风神。复辍台衡老，将为调护人。鸾同拜日，车骑拥行尘。乐聚南宫宴，觞连北斗醇。俾予成百揆，垂拱问谁伦。” \\n 玄宗幸宁王宪宅，与诸王宴，探韵赋诗，曰：“鲁卫情先重，亲贤尚转多。冕旒丰暇日，乘景暂经过。戚里申高宴，平台奏雅歌。复寻为善乐，方验保山河。” \\n 明皇性俊迈，不好琴，会听琴，一弄未毕，叱琴者出，谓内诗曰：“速令花奴将羯鼓来，为我解秽。”花奴，汝阳王小字也。帝酷爱羯鼓，云“八音之领袖。”春雨初晴，景物明媚，帝曰：“对此景岂可不与他判断之乎！”乃命高力士取羯鼓，临轩纵击一曲，名《春光好》，回头柳杏皆发。上笑曰：“此一事，不唤我作天公，可乎！”又制《秋风高至》、《秋高迥彻》，奏之，必远风徐来，庭叶飞下。(帝每后宫春宴，使妃嫔各插艳花，亲捉粉蝶放之，蝶止者幸焉。) \\n 江采，莆田人，九岁能诵二《南》，语父曰：“我虽女子，期以此为志。”父奇之，故名采。开元中，高力士选归侍明皇，大见宠幸。善属文，自比谢女。淡妆雅服，而姿态明秀。性喜梅，所居悉值梅。上因其所好，戏名梅妃。会太真杨氏入侍，宠爱日夺，竟为杨氏迁于上阳东宫。帝每念之。时在花萼楼，有夷使贡珍珠者至，命封一斛，密赐妃，妃不受，以诗付使者：“为我进御前也。”上览诗，怅然不乐，令乐府以新声度之，号《一斛珠》。诗曰：“桂叶双眉久不描，残妆和泪湿红绡。长门尽日无梳洗，何必珍珠慰寂寥。”(杨贵妃字太真，小字玉奴，又名玉环。初承恩召，与父母相别，泣涕登车，时天寒，泪结为红冰。每至夏月，汗出，红腻而多香，或拭于巾帕上，色如桃红。) \\n 明皇于便殿赏牡丹，谓程修己曰：“今京邑人传牡丹诗，谁为首？”修己对曰：“中书舍人李正封诗‘天香夜染衣，国色朝酣酒。’”时杨妃侍，上曰：“妆台前宜饮以一紫金盏酒，则正封之诗见矣。” \\n 杨太真中酒，衣褪，微露乳，帝扪之曰：“软温新剥鸡头肉。”安禄山在傍曰：“滑腻凝如塞上酥。”帝笑曰：“信是胡儿，只识酥。”(帝谓太真曰：“汉成帝获飞燕，身轻不禁风，制七宝避风台以护之，尔则任风吹。”盖贵妃微有肌也。一日，登沉香亭，召大真，是时，妃子卯酒未醒，高力士扶掖而至，残妆醉韵，不能再拜。帝曰：“真‘海棠睡未足’耶！”妃每宿酒初消，肺热渴，则游后苑吸花上露润肺。) \\n 开元中，以太常礼仪、声乐之司属亦择才。太祝、奉礼与秘书省校书郎、正字相埒，而校正俸禄微少，孤寒英杰者居之，或有不办匹马，乘驴入省，而太祝、奉礼，每月请明衣绢布及胙肉，俸禄又多，乃公卿子弟居之，衣马比校正颇轻肥。时有语曰：“正字、校书，咏诗骑驴。奉礼、太祝，轻裘食肉。” \\n 开元中，颁赐边军纩衣，制于宫中。有兵士于短袍中得诗，曰：“沙场征戍客，寒苦若为眠？战袍经手作，知落阿谁边？畜意多添线，含情更着绵。今生已过也，重结后身缘。”兵士以诗白帅，帅进呈，明皇命以诗遍示宫中曰：“作者勿隐，吾不汝罪也。”有一宫人自言万死。玄宗深悯之，遂以嫁得诗者。仍谓之曰：“我与汝结今生缘。”边人皆感泣。 \\n 天宝末，玄宗尝乘月登勤政楼，命梨园弟子歌数阕，有唱李峤诗者，云：“富贵荣华能几时，山川满目泪沾衣。不见只今汾水上，唯有年年秋雁飞。”时上春秋已高，问是谁诗，或对曰：“李峤。”因凄然涕下，不终曲而起，曰：“李峤真才子也。”又明年，幸蜀，登白卫岭，览眺久之，又歌是词，复叹曰：“李峤真才子也。”高力士以下挥涕久之。 \\n 李遐周颇有道术，开元中，尝召入禁中，后求出，住玄都观。天宝末，禄山豪横跋扈，远近忧之，而上意未寤。一旦，遐周隐去，不知所之。但于其所居壁上题诗数章，言禄山僭窃及幸蜀之事。其末篇曰：“燕市人皆去，函关马不归。若逢山下鬼，环上系罗衣。”当时人莫能晓，后方验云。 \\n 明皇初自蜀回，夜阑倚勤政楼南望，烟月满目，因歌曰：“庭前琪树已堪攀，塞北征人尚未还。”盖北齐卢思道诗也。歌毕，里中隐隐如有歌者，谓力士曰：“得非梨园旧人乎？迟明为我访来。”翌日，力士求于里中，召至，果是。其夜复乘月登楼，左右惟力士及妃子侍者红桃在焉，遂命歌《凉州》。《凉州》，即贵妃所制，亲御玉笛为《御楼曲》。曲罢，无不掩泣，因广其曲，传于人间。 \\n 明皇在南内，尝梦中见妃子于蓬山太真院，作诗遗之，使焚于马嵬山下，云：“风急云惊雨不成，觉来仙梦甚分明。当时苦恨银屏影，遮隔仙姬只听声。”又作妃子所遗罗袜铭，曰：“罗袜罗袜，香尘生不绝，细细圆圆地下得。琼钩窄窄兮兮，手中弄初月。又如脱履露纤圆，恰似同衾见时节。方知清梦事非虚，暗引相思几时歇？”(马嵬坡，太真缢死地，在咸阳西。店媪于梨树得锦袜一只，过客传玩，每出百钱，由此致富。妃坟上有土似粉，洗面能去垢。) \\n 【崔氵是】　〔仁师之子。弟澄、液，从兄莅，并有文翰，列居清要。每私宴，自比王谢之家。氵是党太平公主，被流岭南，至荆州，夜梦讲坐下听法而照镜。占梦曰：“崔令公大恶。梦坐下听讲，法从上来也。镜，金旁竟也。其竟于今日乎！”寻有敕令自尽。〕 \\n 崔氵是初执政时，年二十七，容止端雅，文词清丽，尝暮出端门下天津桥，马上自吟曰：“春还上林苑，花满洛阳城。”张燕公时为工部侍郎，望之杳然而叹曰：“此句可效，位可得，其年不可及也。” \\n 【王湾】　〔登先天进士第，开元初为荥阳主簿。马怀素欲校正群籍，湾在选中。〕 \\n 王湾词翰早著，为天下所称。《游吴中江南意》云：“南国多新意，东行伺早天。潮平两岸失，风正一帆悬。海日生残夜，江春入旧年。从来观气象，唯向此中偏。”张燕公居相府，手题“海日生残夜”一联于政事堂，每示能文，令为楷式。 \\n 【张敬忠】　〔平卢节度使。〕 \\n 先天时，王主敬为侍御史，自以才望华妙，当入省台前行，忽除膳部员外郎，惟有怅惋。张敬忠时为吏部郎中，戏咏曰：“有意嫌兵部，专心望考功。谁知脚蹭蹬，几落省墙东。”盖膳部在省最东北隅也。 \\n 【邵景】　〔安阳人。初授汾阴尉，累迁右台监察，考功员外。〕 \\n 玄宗即位初，邵景与殿中御史萧嵩、韦铿俱升殿行事，职掌殊别，而制出，景、嵩俱受朝散大夫，铿独不沾命。景、嵩状貌类胡，景鼻高而嵩须多，同时履朱绂，对立于庭。铿乃于帘中窃窥而咏曰：“一双胡子着绯袍，一个须多一鼻高。相对厅前捺旦立，自惭身品世间毛。”举朝以为欢笑。他日睿宗御承天门，百僚备列，铿忽风眩而倒，铿肥而短，景意酬其前嘲，乃咏之曰：“飘风忽起团旋，倒地还如著脚捶。莫怪殿上空行事，却为元非五品才。”时人无不讽咏。 \\n 【任端】　〔即侍御史任正名也。〕 \\n 开元中，任正名为御史，时置里行无员数。或有御史里行、殿中里行、监察里行，以未为正官也。台中咏之曰：“柱下虽为史，台中未是官。何时闻必也，早晚见任端。” \\n 元福庆拜右台监察，与韦虚名、任正名颇事轩昂。殿中监察评之，咏曰：“韦子凝而密，任生直且狂。可怜元福庆，也学坐痴床。”正名闻之，乃自改为“俊且强”。 \\n 【郑繇】。〕 \\n 开元初，岐王范为岐州刺史，郑繇为长史，范失白鹰，深所爱惜，因为《失白鹰》诗以致意，其诗曰：“白锦文章乱，丹霄羽翮齐。云间呼踅下，雪里放还迷。梁苑惊池鹜，陈仓拂野鸡。不知廖廓外，何处别依亻妻。”甚为时所讽咏。 \\n 【史育】。〕 \\n 开元初，零陵史育上表自荐：“臣闻曹子建七步成章，臣若赐召试，五步之内，可塞明诏。”明皇试以《除夜诗》，遂应口出云：“今岁今宵尽，明年明日催。寒随一夜去，春逐五更来。气色空中改，容颜时里催。风光人不觉，已入后园梅。”明皇称赏，授左监门卫将军。 \\n 【薛令之】　〔字珍君，长溪人。肃宗思东宫旧德，嘉叹其廉，敕其乡曰廉村，水曰廉溪。〕 \\n 开元中，东宫官僚清谈，闽人薛令之为右庶子，别无史职，而俸廪甚薄。戏题其壁曰：“朝日上团团，照见先生盘。盘中无所有，苜蓿长阑干。饭涩匙难绾，羹稀箸易宽。只可谋朝夕，何由度岁寒。”上幸东宫见之，索笔续之曰：“啄木嘴距长，凤凰毛羽短。若嫌松桂寒，任逐桑榆暖。”令之惧而谢病归，逐不复用。 \\n 【李昂】。〕 \\n 开元中，考功员外郎李昂主俊秀科。昂性刚急，集贡士曰：“文之美恶，悉知之矣。如有请托，当悉黜之。”既而，昂外舅荐李权于昂，昂怒召权庭数之，又斥权章句之疵，权曰：“鄙文不臧，已闻命矣。执事诗云‘耳临清渭洗，心向白云闲。’今天子春秋鼎盛，不揖逊于下，而洗耳何哉？”昂诉于执政，朝廷以郎官权轻，自是改用礼部侍郎。 \\n 【刘晏】　〔十岁召入禁中，贵妃坐膝上，为施粉黛，与戴巾栉。〕 \\n 开元时，明皇御勤政楼，大张音乐，教坊王大娘善戴竿，于百尺上为木山，状瀛洲方丈，命小儿持绛节出入其间，舞亦不辍。时刘晏以神童授秘书省正字，上问：“晏为正字，正得几字。”晏曰：“天下字皆正，唯朋字未正。”贵妃令咏王大娘戴竿，晏应声曰：“楼前百戏竞争新，惟有长竿妙入神。谁谓绮罗翻有力，犹自嫌轻更著人。”上与贵妃为之绝倒。 \\n 【刘朝霞】。〕 \\n 天宝初，上游华清宫，有刘朝霞者献《贺幸温泉赋》，词调倜傥，杂以俳谐，其略曰：“若夫天宝二年十月后兮腊月前，办有司之供具，命驾幸于温泉。天门乾开，露神仙之福凑；銮舆划出，驱甲仗以骈阗。青一队兮黄一队，熊踏胸兮豹背。朱一团兮绣一团，玉镂珂兮金镂鞍。述德云直攫得盘古髓，掏得女娲瓤。遮莫尔古时千帝，岂如我今日三郎。”其自叙云：“别有穷奇蹭蹬，失路猖狂，骨懂虽短，伎艺能长。梦里几回富贵，觉来依旧凄惶。今日是千年一遇，叩头莫五角六张。”帝览而奇之，命改去“五角六张”字。奏云：“臣草此赋时有神助，自谓文不加点，笔不停缀，不愿从天而改。”上顾曰：“真穷薄人也。”授以卫职。 \\n 【黄幡绰】。〕 \\n 安西牙将刘文树口辩，善奏对，明皇每嘉之。文树髭生颔下，貌类猴，上令黄幡绰嘲之。文树切恶猿猴之号，乃密赂幡绰不言之，幡绰许而进嘲曰：“可怜好个刘文树，髭须共颏颐别住。文树面孔不似猢狲，猢狲面孔强似文树。”上知其遗赂，大笑。 \\n 玄宗问黄幡绰“是勿儿得怜？”(勿儿犹言何儿。)对曰：“自家儿得人怜。”时贵妃宠极中宫，号禄山为子。肃宗在东宫常危，上闻幡绰言，亻免首久之。 \\n 玄宗尝登苑北楼望渭水，见一醉人临卧水，问左右是何人？左右不知，将遣使问之，幡绰曰：“臣知之。此是年满令史。”上曰：“你何以知？”对曰：“更一转入流。”上大笑。又与诸王会食，宁王对御座喷一口饭，直及龙颜，上曰：“宁哥何以错喉？”幡绰曰：“此非错喉，是喷嚏。” \\n 【叶法善】　〔尝引帝入月宫闻仙乐，帝归，但记其半，遂于笛中写之，名《霓裳羽衣曲》。〕 \\n 开元中，正月望日，玄宗谓叶仙师曰：“四方何处灯极丽？”对曰：“无逾广陵。”帝曰：“何法观之？”俄而虹桥起于殿前，师奏桥成，但勿回顾。帝与太真、高力士、黄幡绰、乐工数人从行。俄至广陵，灯火、士女，陈设华丽，帝大悦，命伶官奏《霓裳羽衣曲》。数日，奏仙人现五色云中，明皇与诗云：“清溪道士人不识，上天下天鹤一只。洞门深锁碧窗寒，滴露研朱点周易。”授银青光禄大夫。(宋建炎末有向宗厚者，美须髯，善滑稽，尝裹华阳巾，缠足极弯，长于钩距。同舍王俏戏之曰：“唐明皇时四人，今君合为一。”向顾闻之，王曰：“君状类黄幡绰，头巾类叶法善，脚类杨贵妃，心肠似安禄山。”席闻一笑。) \\n 【高力士】。〕 \\n 天宝末，高力士从明皇还京，明皇徙西内，居十日，为李辅国所谮，肃宗信之，除籍，长流巫州。巫地多荠而不食。力士因感而咏曰：“两京秤斤卖，五溪无人采。夷夏虽不同，气味终不改。”宝应初赦还，见二帝遗诏，北向哭，呕血卒。 \\n 【郭绍兰】。〕 \\n 长安女子郭绍兰适任宗，贾于湘中，数年不归，绍兰睹堂中有双燕戏梁间，因呼而语曰：“我闻燕子自海东来，往复必经湘中，我婿离家数岁，蔑有音耗，欲凭尔附书可乎？”言讫泪下。燕飞鸣上下，似有所诺，复飞于兰膝上，兰吟诗云：“我婿去重湖，临窗泣血书。殷勤凭燕翼，寄与薄情夫。”小书系于其足，燕遂飞鸣去。任宗时在荆州，忽见一燕飞鸣头上，讶之，燕遂泊肩上，见有一小封书系足，解而示之，乃妻所寄诗也，宗感而泣下，次年归。张说为传其事。 \\n  \\n 　 \\n  \\n   \\n  "}
{"章节": "卷二十五·唐", "正文": "　 \\n 卷二十五·唐 \\n 　 \\n 【张说】　〔字道济。母梦玉燕飞入怀，已而孕说。则天初革命，大搜遗逸之士，应制者向万人。则天御雒阳城南门，亲自临试，说对为天下第一。则天以近古已来，未有甲科，乃屈为第三等。玄宗即位，以佩刀献，决策诛太平公主，召为中书令，封燕国公。〕 \\n 张说初谪岳州，常郁郁不乐。时宰相以说机辩才略，互相排摈。苏方大用，说与其父瑰善，因为《五君咏》，致书封其诗以贻，诫其使当候忌日近暮送之。使者近暮至，吊客多先公僚旧。览诗，至“凄凉丞相府，余庆在玄成。”呜咽流涕。翌日言于上，因降玺书劳问，迁荆州长史。由是陆象先、韦嗣立、张庭、贾曾，皆以遣逐岁久，因加甄叙。以父之执友，事之甚谨。(开元中，说为宰相，有人惠说一珠，绀色有光，名曰：“记事珠。”或有阙忘之事，则以手持弄此珠，便觉心神开悟，事无巨细，涣然明晓，一无所忘。说秘而宝之。又有石绿镜台，得自明川道士。玄宗闻其有异，取以精炭十车烧之，不变，乃已。) \\n 张说二子均、，并有文名，尚明皇公主，帝特深恩宠，许于禁中置内宅，侍为文章，尝赐珍玩不可胜数。时均亦供奉翰林院。常以所赐示均，均戏谓曰：“此妇翁与女婿，非天子赐学士也。” \\n 张说最衷爱均，岳州别均云：“离筵非宴喜，别酒正消魂。念汝犹童孺，嗟予隔远藩。津亭拔心草，江路断肠猿。他日将何见？愁来独倚门。” \\n 安禄山僭号，张均为伪中书令，肃宗以说有旧勋，诏免死，流合浦。岭外作云：“瘴江西去火为山，炎徼南穷鬼作关。从此更投人境外，生涯应在有无间。” \\n 张燕公女嫁卢氏，尝为舅求官，候父朝下而问焉。燕公初无言，但指扌耆床龟而示之，女拜而归室，告其夫曰：“舅得詹事矣。” \\n 【苏】　〔字廷硕，父瑰，武后朝拜相，封许国公。玄宗朝亦拜相，袭封许，世称小许公，与张燕公称望略等，号“燕许大手笔。”有一锦纹花石，镂为笔架，置于砚席间，每天欲雨，即津出如汗，逡巡而雨，每以此为雨候。〕 \\n 苏年五岁时，裴谈尝过其父，方诵庾信《枯树赋》，避谈字讳，因易其韵曰：“昔年移柳，依依汉阴，今看摇落，凄怆江浔。树犹如此，人何以任？”谈吹异之，知其他日必主文章。(庾信赋“昔年移柳，依依汉南，今看摇落，凄怆江潭。树犹如此，人何以堪！”) \\n 苏瑰初未知，常处于马厩中，与佣仆杂作，一日，有客指瑰，候于厅所，拥彗趋廷，遗坠文书。客取视之，乃咏《昆仑奴》诗也。其词曰：“指头十挺墨，耳朵两张匙。”客心异之，而瑰出与客淹留，客笑语之余，因咏其诗并言形貌，问：“何人？非足下宗族庶蘖耶？若加礼收举，必苏氏令子也。”瑰自是稍稍亲之。适有人献瑰兔，悬于廊庑间，瑰乃召咏之，立呈，诗曰：“兔子死阑殚，持来挂竹竿。试将明镜照，何异月中看。”瑰大惊奇，骤加礼敬。 \\n 有京兆尹访苏，既去，瑰令咏“尹”字，乃曰：“丑虽有足，甲不成身。见君无口，知伊少人。”(唐时有甘洽者，与王仙客友善，固以姓相嘲，洽曰：“王计尔应姓田，为你面拔獭，抽却你两边。”仙客应声曰：“甘，计你应姓丹，为你头不曲，回脚向上安。”) \\n 中宗尝召宰相苏瑰、李峤之子进见，时皆同年，帝谓曰：“汝等各以所通书，取宜奏者为言之。”应曰：“木从绳则正，后从谏则圣。”峤之子奏曰：“斫朝涉之胫，削贤人之心。”帝曰：“苏瑰有子，李峤无儿。” \\n 长安盛春游园林，日无间地。苏应制诗云：“飞埃结红雾，游盖翻青云。”玄宗览之嘉赏，遂以御花插巾上，时人荣之。 \\n 苏与李义对掌文诰，八月十五夜，于禁中直宿，诸学士玩月，备文酒之宴。时长天无云，月色如昼。苏曰：“清光可爱，何用灯独。”遂使撤去。(明皇尝问苏：“草书谁可？”曰：“臣不知其他。臣男为文甚速，可备使令。然性嗜酒，幸免沉醉，足以乃事。”令召至，则酒未解，犹呕殿下。命中贵人扶卧御幄前，明皇亲举衾覆之。既醒，援笔立就。明皇抚背曰：“知子莫若父。”东明观道士周彦云欲为其师立碑，谓曰：“成其志不过烦相君诸子，五郎父，六郎书，七郎致石。”大笑，口不言而心服其公。五郎，也。) \\n 苏晋，之子也，学浮屠术，尝得胡僧慧澄绣弥勒佛一本，宝之，尝曰：“是佛好饮米汁，正与吾性合，吾愿事之，他佛不爱也。” \\n 【李邕】　〔字泰和。北海太守，以文名天下，时号翰林六绝。其书皆自刻石，所言“黄鹤仙”、“伏灵芝”，假托耳。初为左拾遗，言事甚力。或谓其造次，邕曰：“不颠不狂，其名不章。”后为李林甫谮死。〕 \\n 崔颢有文无行，娶妻择美，不惬即去之者三四。初李邕闻其名，虚舍邀之。颢至，首献《王家少妇》诗云：“十五嫁王昌，盈盈入画堂。自怜年最小，复倚婿为郎。舞爱前溪绿，歌怜子夜长。闲来斗百草，度日不成妆。”邕叱曰：“小儿无礼。”不与接而去。 \\n 徐安贞，始名楚壁，应制举，三登甲科。开元中，为中书舍人，帝属文多令视草。天宝后，以林甫故，避罪衡山，为东林寺掇蔬行者，诈为喑哑。数年后，值修建佛殿，僧中选善书者题梁，徐行者跨过，掌事怒，以杖连击其背。徐乃画地曰：“某口虽不言，昔年曾学大书，乞题数行。”诸僧皆服，因遣尽书之。时李北海游岳，观其题处曰：“不知徐公在此。”乃召至，握手言曰：“朝列于公已息论矣。”遂解其布褐，易以簪裳，因戏徐曰：“‘岘山思驻马，汉水忆回舟。暮雨衣犹湿，春风帆正开。’侍郎抑能记否？”徐曰：“喑哑之时，亦默咏之。”即与同载北归，至长沙，谓守者曰：“潇湘逄故人，若幽谷之观太阳，不然，委顿岩穴矣。” \\n 【张九龄】　〔字子寿。母梦九鹤自天而下，飞集于庭，遂生公。时号“文场元帅”。少时养群鸽，与亲知书，则系足依教往投，谓之，“飞奴”。里第侧有古柘，尝因狂风发其一根，解为器具，花纹甚奇，人以公之手笔冠世，目之曰文章树。公父为韶州别驾，卒于任，遂居曲江，故天下皆以曲江公称之。〕 \\n 张曲江与李林甫同列，玄宗以文学精识深器之，林甫嫉之若仇。曾将加朔方节度使牛仙客实封，九龄称其不可，甚不叶帝旨。他日，林甫请见，屡陈九龄颇怀诽谤。于时方秋，帝命高力士持白羽扇以赐，将寄意焉。九龄惶恐，因作赋以献，又为《燕》诗以贻林甫，曰：“海燕何微眇，乘春亦暂来。岂知渥泞溅，只见玉堂开。绣户时双入，华轩日几回。无心与物竞，鹰隼莫相猜。”林甫览之，知其必退，恚怒稍解。 \\n 【李适之】　〔字昌，常山王孙。〕 \\n 天宝初，李适之代牛仙客为左相，朝退，每邀宾客谈谐赋诗，曾赋云：“朱门长不闭，亲友恣相过。年今将半百，不乐更如何？”后为李林甫所谮罢，适之杜门无以自遣，咏诗曰：“避贤初罢相，乐圣且衔杯。为问门前客，今朝几个来！”林甫益谮之，遂累贬宜春太守。复因御史过宜春，恐之，使药自杀。 \\n 【贺知章】　〔字季真，号四明狂客。性好饮，忽鼻出黄胶数盆，医者谓饮酒之过。〕 \\n 贺秘监、顾著作，一越人，一吴人，朝英慕其机捷，竞嘲之，乃谓“南金复生中土。”贺知章挫之曰：“镂银盘盛蛤蜊，镜湖莼菜乱如丝。乡曲近来佳此味，遮渠不道是吴儿。”顾况和曰：“镂银盘盛炒虾，镜湖莼菜乱如麻。汉儿女嫁吴儿妇，吴儿尽是汉儿爷。” \\n 贺知章年八十六，卧病，冥然无知，疾损，上表乞为道士，以宅为千秋观。敕赐镜湖二顷，诏令供帐东门，百僚相饯，御制诗赠行云：“遗荣期入道，辞老竟抽簪。岂不惜贤达，其如高尚心。环中得秘要，方外散幽襟，独有青门饯。群英怅别深。”又云：“筵开百壶饯，诏许二疏归。仙记题金，朝章换羽衣。消然承睿藻，行路满光辉。” \\n 【萧颖士】　〔字茂挺。开元中举进士，补秘书正字，名播天下，时号萧夫子。后客死汝南逆旅，门人谥文元先生。性严酷异常，有一仆事之十余年，每加楚，辄百余，不堪其苦。人或激之使去，其仆曰：“我非不能他从，所以迟留者，特爱慕其博奥耳。”〕 \\n 李林甫慕萧颖士名，欲拔用之，乃召见，时颖士寓广陵，居母丧，即缭麻而诣京师，径谒林甫于政事省。林甫素不识，据见麻，恶之，即令斥去。颖士大忿，乃为《伐樱桃赋》以刺林甫云：“擢无庸之琐质，蒙本枝而自芘。洎群林而非据，专朝廷之右地，虽先寝之或荐，岂和羹之正味！”(李林甫不识字，以“犬杜”为“杖杜”，韦侍郎默不敢言。及萧作《伐樱桃赋》以讥之，时人语曰：“侍郎悲杖杜，处士伐樱桃。”) \\n 邹象先尉临渔，萧颖士自京邑无成东归，以象先同年生也。作诗赠之，来年，萧补正字，象先寄诗重述前事云：“六月度关云，三峰玩山翠。尔时黄绶屈，别后青云致。”萧答云：“桂枝常共擢，茅茨冀同荐。一命何阻修，载驰各州县。壮图悲岁月，明代耻贫贱。回首无津梁，祗令二毛变。” \\n 萧功曹文爽兼人，而矜躁为甚。尝至仓曹李韶家，见歙砚颇良，既退，语同行者：“君识此砚乎？盖三灾石也。”同行不喻而问之，曰：“字札不奇，研一灾；文辞不优，研二灾；窗几狼籍，研三灾。”(颖士少梦有人授纸百番，开之，皆是绣花。又梦裁锦。因此文思大进。时李华文辞绵丽而乏宏杰之气。颖士健爽白肆，人谓华不及颖士。华自疑过之，乃著《吊古战场文》杂置梵书中，他日与颖士读之，颖士称工。华问：“谁可及？”颖士曰：“君加精思，便可及此。”华愕然而服。) \\n 臧武仲名纥，音切为“瞎”，而世多呼为“纥”。萧颖士闻人误呼武仲名，因曰：“汝纥字也不识。”后人遂误以为“瞎字也不识。” \\n 萧颖士卒，惟一子存，字伯诚，为金部员外郎，有功曹文风，恶裴延龄，弃官归庐山。存子东，从事邕南，以女妻柳淡，字中庸，韩文公少时受存之知，自袁州入为祭酒，经庐山，过其山居，知诸子凋谢，唯二女在，乃为诗曰：“中郎有女能传业，伯道无儿可保家。今日匡山过旧隐，空将衰泪对烟霞。”(颖士常密游于陈留逆旅，方食之次，忽见老翁曰：“观郎君状貌有似一人，不觉怆然。”萧问：“似何人！”老人曰：“郎君一似齐鄱阳王。”王即萧八代祖。遂惊问曰：“王即某八代祖，因何识之？”老人泣曰：“某姓左，昔为鄱阳书佐，遭难入山修道，遂得度世。”萧敬异之，问其年，乃三百二十七年矣。) \\n 【王昌龄】　〔字少伯，江宁人。开元中登第，晚节不矜细行，贬龙标尉，往返惟琴书一肩，令苍头拾败叶自爨。溪蛮慕其名，时有长跪乞诗者。〕 \\n 开元中，王昌龄、高适、王之涣齐名，时风尘未偶，而游处略同。一日，天寒微雪，三诗人共诣旗亭，贳洒小饮，有犁园伶官十数人会燕，三诗人因避席煨映，拥炉火以观。俄有妙妓四辈，寻续而至，奢华艳曳，都冶颇极。旋则奏乐，皆当时名部也。昌龄等私相约曰：“我辈各擅诗名，每不自定甲乙。今可密观诸伶所讴，若诗入歌词之多者为优。”俄而，一伶拊节而唱，乃曰：“寒雨连江夜入吴，平明送客楚山孤。洛阳亲友如相问，一片冰心在玉壶。”昌龄引手画璧曰：“一绝句。”寻又一伶讴曰：“开箧泪沾臆，见君前日书。夜台何寂寞？犹是子云居。”适引手画壁曰：“一绝句。”寻又一伶讴曰：“奉帚平明金殿开，强将团扇共徘徊。玉颜不及寒鸦色，犹带昭阳日影来。”昌龄又引手画壁曰：“二绝句。”之涣自以得名已久，因谓诸人曰：“此辈皆巴人下俚词耳。《阳春白雪》之曲，俗物岂敢近哉！”因指诸妓中最佳者曰：“待此子所唱，如非吾诗，即终身不敢与子争衡矣。”须臾，次至双鬟，发声则曰：“黄沙远上白云间，一片孤城万仞山。羌笛何须怨杨柳？春风不度玉门关。”之涣即揶揄二子曰：“田舍奴，我岂妄哉！”因大谐笑。诸伶不喻其故，皆起诣曰：“不知诸郎君何此欢噱？”昌龄等因话其事，诸伶竞拜，乞俯就筵席，三子从之饮，醉竟日。 \\n 开元中，王昌龄自吴抵京国，舟行至马当山，属风便，而舟人云：“贵贱至此，皆谒庙。”昌龄不能驻，亦先有祷神之备。见舟人言，乃命使赍酒脯纸马献于庙，及草履致于夫人。题诗云：“青骢一匹昆仑牵，奏上大王不取钱。直为猛风波滚骤，莫怪昌龄不下船。”当市草履时，兼市金错刀一副，贮在履内，至祷神时忘取之，误并将往。昌龄至前程求错刀，方知其误。又行数里，忽有赤鲤鱼可长三尺，跃入昌龄舟中，呼使者烹之，既剖腹得金错刀，宛是误送庙中者。 \\n 【祖咏】　〔洛阳人，张说引为驾部员外郎。〕 \\n 祖咏应试，赋《终南望余雪》题云：“终南阴岭秀积雪浮云端。林表明霁色，城中增暮寒。”才得四句即纳于有司，或诘之，咏曰：“意尽。” \\n 开元中，进士唱第尚书省，落第者至省门散去，祖咏吟曰：“落去他，两两三三戴帽子。日暮祖侯吟一声，长安竹柏皆枯死。” \\n 【崔曙】　〔宋州人。〕 \\n 崔曙应进士举，作《明堂火珠诗续帖》，曰：“夜来双月满，署后一星孤。”当时以为警句。及来年曙卒，唯一女名星星。人始悟其自谶。 \\n 【陶岘】　〔开元末，制三舟，一自载，二宾客，三饮馔，与孟彦深、孟云卿、焦遂，人置仆妾、女乐一部于舟中，奏清商曲。吴越之士号为水仙。〕 \\n 陶岘好泛游江湖，后省亲南海，获昆仑奴名摩讠哥，善泅水。至西塞山下，泊舟吉祥佛寺。见江水深熏，谓必有怪物，投剑命摩谓下取。久之，支体桀裂，浮于水上。岘流涕回棹，赋诗自叙，不复游江湖矣。诗云：“匡庐旧业是谁主？吴越新居安此生。白发数茎归未得，青山一望计还成。鸦翻枫叶夕阳动，鹭立芦花秋水明。从此舍舟何所诣，酒旗歌扇正相迎。” \\n  \\n 　 \\n  \\n   \\n  "}
{"章节": "卷二十六·唐", "正文": "　 \\n 卷二十六·唐 \\n 　 \\n 【王维】　〔字摩诘，善琵琶。岐王使为伶人，引至公主第，独奏新曲，号《郁轮袍》，因献怀中诗，主惊骇，曰：“皆我素所诵习，常谓古人佳作，乃子为之乎！”因命更衣，升之客右，召试官至第，遣宫婢传教作解头登第。后官尚书右丞。王昌龄尝称“王维诗天子，杜甫诗宰相”。弟缙，字夏卿，读书嵩山，有四叟携相访，自称木巢南、林大节、孙文蔚、石媚虬，高谈剧饮，既醉，俱化为猿，升木而去。作相日，好与人撰碑志，有送润毫者，误叩右丞门，右丞曰：“大作家在那边。”。〕 \\n 王维年十七时，《九日忆山东弟兄》云：“独在异乡为思客，每逢佳节倍思亲。遥知兄弟登高处，遍插茱萸少一人”。王缙亦有《九日诗》云：“莫将边地比京都，八月严霜草已枯。今日登高樽酒里，不知能有菊花无？” \\n 王摩诘善画破墨山水，尝自制诗曰：“当代谬词客，前身应画师。不能舍余习，偶被时人知”。东坡云：“维诗中有画，画中有诗”。 \\n 宁王宪贵盛，宠妓数十人，有卖饼妻，纤白明媚，王一见属意，因厚遗其夫求之，宠爱逾等。岁余，因问曰：“汝复忆饼师否？”默然不对。因呼使见之，其妻注视，双泪垂颊，若不胜情。时王坐客十余人，皆当时文士，无不凄异。王命赋诗，维先成云：“莫以今时宠，难忘异日恩。看花满眼泪，不共楚王言。”坐客无敢继者，王乃归饼师，以终其志。 \\n 苑舍人咸能书梵字，兼达梵音，曲尽其妙。王摩诘戏为之赠诗曰：“名儒待制满公车，才子为郎典石渠。莲花法藏心悬悟，贝叶经文手自书。楚词共许胜扬马，梵字何人辩鲁鱼？故旧相望在三事，顾君莫压承明庐。”舍人谓王当代诗匠，又精禅理，辄走笔以酬，且久未迁，因而嘲及，诗曰：“莲花梵字本从天，华省仙郎早悟禅。三点成伊犹有想，一观如幻自忘筌。为文已变当时体，入用还推间气贤。应同罗汉无名欲，故作冯唐老岁年”。摩诘得诗，谓其为己解嘲，复戏赠曰：“何幸含香奉至尊，多惭未报主人恩。草木岂能酬雨露？荣枯安敢问乾坤？仙郎有意怜同舍，丞相无私断扫门。扬子解嘲徒自遣，冯唐已老复何论？”(王兄弟奉佛居，常蔬食不茹荤血。缙为妾造宝应寺，宏丽无比，寺中什梵天女，悉韩干为齐公妓小小等写真也。) \\n 王摩诘闻裴秀才迪吟诗，因戏赠云：“猿吟一何苦，愁朝复悲夕。莫作巫峡声，肠断秋江客”。(摩诘得宋之问蓝田别墅在辋川，日与迪浮舟往来，弹琴赋诗。雅好洁地，不容浮尘，日有十数帚扫治，专使两僮缚帚，有时不给。坐用雷门四老石，灯灭则石中钻火。) \\n 安禄山陷京师，王维等为贼所执，维吞药佯喑。禄山爱其才，逼至洛阳供旧职。一日，逆党大会凝碧池，以梨园弟子奏乐，乐工雷海清掷乐器西向大恸，贼支解于试马殿。维时拘于菩提寺，裴迪来相看，说其事，维痛悼赋诗曰：“万户伤心生野烟，百官何日更朝天？秋槐落叶深宫裹，凝碧池头奏管弦”。诗后闻于行在。贼平，凡污贼者以五等定罪，维以此诗独免。 \\n 王维自贼中归，上表自陈请死，肃宗怜之，下迁太子中允。维以诗简新除诸公，曰：“忽蒙汉诏还冠冕，始觉殷王解纲罗。日比皇明犹自暗，天齐圣寿未云多。花迎喜气皆知笑，鸟识欢心亦解歌。闻道百城新佩印，还来双阙共鸣珂”。 \\n 【孟浩】　〔字浩然，襄阳人，以字行。性爱梅，尝乘驴踏雪寻之。世谓浩然眉毛尽落；裴袖手，衣袖至穿；王维至走入醋瓮。皆苦吟之验也。王维尝过郢州，画其像于刺史亭，因曰浩然亭。咸通中，刺史郑诚谓贤者不可斥其名，更日孟亭。〕 \\n 孟浩然极为王右丞所知，一日，王待诏金銮，召浩然商较风雅，上忽临幸，浩然错愕伏床下。王不敢隐，因奏闻，上欣然曰：“朕素闻其人”。因得召见。上令诵所作，乃诵“北阙休上书，南山归敝庐。不才明主弃，多病故人疏。白发催年老，青阳逼岁除。永怀愁不寐，松月夜窗虚”。上闻之抚然，曰：“卿不求朕，朕岂弃卿？何不云‘气蒸云梦泽，波动岳阳城！’”因放归南山。韩朝宗为山南采访使，谓孟浩然深闲诗律，因入奏，挟与俱行，先扬于朝，约日引谒，会浩然有故人至，剧饮，或言与韩公约，不当后期。浩然叱曰：“业已饮矣，身行乐耳，遑恤其他！”遂毕饮不赴。 \\n 孟浩然闲游秘省，秋月新霁，诸英毕集，相与赋涛，次当浩然，浩然即援笔书曰：“微云淡河汉，疏雨滴梧桐”。举坐嗟其清绝，咸以之阁笔，不复为继。 \\n 孟浩然曾谒华山李相不遇，因留一绝曰：“老夫三日门前立，朱箔银屏昼不开。诗卷却抛书袋内，譬如闲看华山来”。 \\n 孟浩然一日周旋竹间，喜色可掬。又见网师得鱼，尤甚喜跃。友人问之，答云：“吾适得句中有鱼竹二物，不知竹有几节，鱼有几鳞，疑致疏谬。今见二物，乃释然矣”。 \\n 【李白】　〔字太白。母梦长庚星而生，故名。居蜀青莲乡，世称青莲居士。〕 \\n 李太白微时，募县小吏，入令卧内，尝驱牛经堂下。令妻怒，将加诘责。太白亟以诗谢云：“素面倚栏钩，娇声出外头。若非是织女，何得问牵牛？”令惊异，不问。稍亲，招引侍研席。令一日赋《山火》诗云：“野火烧山去，人归火不归。”思轧不属。太白从傍缀其下句云：“焰随红日去，烟逐暮云飞”。令惭止。顷之，从令观涨，有女子溺死江上，令复苦吟，太白辄应声继之。令诗云：“二八谁家女？漂来倚岸芦。鸟窥眉上翠，鱼弄口傍珠”。太白继云：“绿鬓随波散，红颜逐浪无。因何逢伍相？应是想秋胡。”令滋不悦。太白恐，弃去，隐居太匡山。(白与孔巢父、韩准、裴政、裴叔明、陶沔同隐，每日沉饮，号“竹溪六逸”。) \\n 潼江赵征君蕤，任侠有气，善为纵横学，著书号《长短经》。太白从学岁余，去游成都，赋《春感》诗云：“茫茫南与北，道直事难谐。榆荚钱生树，杨花玉糁街。尘萦游子面，蝶弄美人钗。却忆青山上，云门掩竹斋”。苏为益州长史，见而奇之，曰：“是子天才英特，少益以学，可比相如。白于路中投刺，待以布衣之礼。(白每与人谈论，皆成句读，如春葩丽粲于齿牙之下，时人号曰“李白粲花之论”。从弟令问常醉，目白曰：“兄心肝五脏皆锦绣耶？不然，向开口成文，挥翰雾散也？”) \\n 开元中，李白谒宰相，封一板，上题曰：“海上钓鳌客李白”。相问曰：“先生临沧海钓巨鳌，以何物为钩、线？”白曰：“以风浪逸其情，乾坤纵其志，以虹霓为丝，明月为钩”。又曰：“何物为饵？”曰：“以天下无义气丈夫为饵”。时相悚然。(一说张尝谒李绅，自称钓巨鳌客。李盛怒，因诘之曰：“以何为竿？”曰：“以虹为竿。”问：“以何为钩？”曰：“以月为钩。”又问：“以何为饵？”曰：“以短李相为饵。”疑即一事而误传者。) \\n 贵侠张姓者从李太白游，举网太湖，得一鱼，头上朱书云：“九登龙门天，三饮太湖水。必竟不成龙，见杀张公子。”李太白云：“酌醴神鱼，千金买一醉。”遂命之。 \\n 李白初自蜀到京师，贺知章闻其名，见之，请观所为文。读未竟，称叹者数四，谓曰：“公非人间人，岂太白星精邪？”于是，解金貂换酒，醉归。及见《乌夜啼》，曰：“此诗可啼鬼神也！”词曰：“黄云城边乌欲栖，归飞哑哑枝上啼。机中织锦秦川女，碧纱如烟隔窗语。停梭怅然忆远人，独宿孤房泪如雨。” \\n 天宝中，白供奉翰林禁中。初，重木芍药植兴庆池东沉香亭，会花开，上乘照夜车，太真妃以步辇从，选梨园中弟子，得乐十六色，李龟年手捧檀板押众乐前，上曰：“赏名花，对妃子，焉用旧词！”命龟年持金花笺宣赐李白，立进《清平调》三章，其一云：“云想衣裳花想容，春风拂槛露华浓。若非群玉山头见，会向瑶台月下逢。”其二云：“一枝浓艳露凝香，云雨巫山枉断肠。借问汉宫谁得似？可怜飞燕倚新妆。”其三云：“名花倾国两相欢，常得君王带笑看。解释春风无限恨，沉香亭北倚阑干。”上命梨园弟子略约调抚丝竹，龟年歌之，真妃持玻璃七宝杯酌西凉州葡萄酒，笑领歌词，上因调玉笛倚曲，每曲遍将换，则迟其声以媚之。自是顾李翰林异诸学士。(白尝便殿撰诏诰，时十月大寒，笔冻莫能书字，帝敕宫嫔十人侍白左右，令各执牙笔呵之，取而书诏。) \\n 李白常醉，令高力士脱靴，力士深憾之，谮于贵妃。帝常三欲命白宫，卒为宫中所捍而止。白乃放骜不自修，与贺知章等八人为“酒中八仙”。帝赐金放还，白咏鹦鹉以自况，云：“落羽辞金殿，孤鸣叱绣衣。能言终自弃，还向陇山飞。” \\n 李白既被斥弃，乃浪迹江湖，时侍御史崔宗之谪官金陵，与白诗酒唱和，尝夜月乘舟自采石达金陵，着白衣宫锦袍于舟中，顾瞻啸傲，傍若无人。赠白诗云：“我是潇湘放逐臣，君辞明主汉江滨。天外常求李白老，金陵捉得酒仙人。”白和云：“严陵不从万乘游，归卧空山钓北流。自是客星辞帝座，元非太白醉扬州。” \\n 崔颢题黄鹤楼云：“昔人已乘白云去，此地空余黄鹤楼。黄鹤一去不复返，白云千载空悠悠。晴川历历汉阳树，春草凄凄鹦鹉洲。日暮乡关何处是？烟波江上使人愁。”李白过武昌，见此诗叹服，遂不复作。去而赋《金陵凤凰台》云：“凤凰台上凤凰游，凤去台空江自流。吴宫花草埋幽径，晋代衣冠成古丘。三山半落青天外，二水中分白鹭洲。总为浮云能蔽日，长安不见使人愁。”其后一禅僧用此事作偈云：“一拳锤碎黄鹤楼，一脚踢翻鹦鹉洲。眼前有景道不得，崔颢题诗在上头。” \\n 李白游丹阳湖，酷爱其景，乃张帆载酒，纵意往来，有诗云：“湖与元气连，风波浩乃止。天外贾客归，云间片帆起。” \\n 李白被谪时，一日乘醉骑驴入华阴县，县令呵止之，问其状，白索笔供云：“曾使龙巾拭唾，御手调羹，力士脱靴，贵妃捧砚。天子殿前尚容走马，华阴县里不许骑驴？”令大惊谢罪。 \\n 李白尝至湖州，司马问白何人？白以诗答曰：“青莲居士谪仙人，酒肆藏名四十春。湖州司马如相问，金栗如来是后身。”(白居蜀青莲乡，故号青莲居士。) \\n 池州有九子山，高数千丈，上有九峰如莲花，李白改为九华山，与高霁、韦权联句，白曰：“妙有分二气，灵山开九华。”霁曰：“层标遏迟日，半壁明朝霞。”权曰：“积雪曜阴壑，飞流韵阳崖。”白曰：“青荧玉树色，缥缈羽人家。” \\n 李白登华山落雁峰，曰：“此处最高，呼吸之气想通帝坐，恨不携谢眺惊人诗来‘搔首问青天’尔。”天宝末，太白坐永王事系浔阳狱，朝命崔涣鞠问，狱中上诗曰：“邯郸四十万，同日陷长平。能回造化笔，或冀一人生。”得减死流夜郎。(太白客并州日，识汾阳王郭子仪于行伍间，谓哥舒翰曰：“此壮士，目光如火照人，十年当拥节旌。”屡脱其刑责。翰因署为牙门将。因翰林坐永王之事，汾阳功成，请以官爵赎翰林，上许之，因而免诛。) \\n 乾元中，尚书郎张谓出使夏口，沔州牧杜公、汉阳宰王公觞于江城之南湖。方夜，水月如练，清光可掇，张公乃顾白曰：“此湖古来贤豪游者非一，而枉践佳景，寂寞无闻，夫子可为我标以嘉名。”白因举酒酌水，号之曰郎官湖。 \\n 靳州黄梅县峰顶寺在水中央，环伏万山，人迹所罕到，太白尝题其上云：“夜宿峰顶寺，举手扪星辰。不敢高声语，恐惊天上人。”(后曾阜为令时，因事登其上，见梁间一榜，尘暗粉落，拂涤视之，乃谪仙诗。世传杨大年幼时诗，非也。) \\n 李太白《菩萨蛮》词曰：“平林漠漠烟如织，寒山一带伤心碧。暝色入高楼，有人楼上愁。玉梯空伫立，宿鸟归飞急。何处是归程？长亭连短亭。”又《忆秦娥》词曰：“箫声咽，秦娥梦断秦楼月。秦楼月，年年柳色，灞陵伤别。乐游原上清秋节，咸阳占道音尘绝。音尘绝，西风残照，汉家陵阙。”(宋人选填辞曰《草堂诗余》，其曰“草堂”者，大白诗名《草堂集》，见郑樵书目。太白本蜀人，而草堂在蜀，怀故国之意也。曰“诗余”者，一词为诗之余，而百代辞曲之祖也。) \\n 李白晚度牛渚矾至姑孰，爱谢家青山，欲终焉。及卒，遂葬山麓。其后有李赤者，作姑孰十咏，自比太白，故自号曰李赤。即为厕鬼所惑，死于厕。(世传太白过采石，酒狂捉月。窃意当时槁殡于此。有客书一绝云：“采石江边一抔土，李白诗名耀千古。来的去的写两行，鲁班门前掉大斧。”) \\n 【杜甫】　〔字子美。每朋友至，引见妻子，韦侍御见而退，使其妇送夜飞蝉以助妆饰。大历中，出瞿唐，下江陵，溯沅湘以登衡山，因客未阳，游狱祠。大水遽至，涉旬不得食，县令具舟迎还，馈之牛炙、白酒，甫大醉，一夕卒。或以为奔涛所漂，莫可踪迹。〕 \\n 杜甫十余岁，梦人令采文于康水。觉而问人，此水在二十里外，乃往求之，见峨冠童子，告曰：“汝本文星典吏，天使汝下谪为唐世文章。云诰已降，可于豆垅下取。”甫依其言，果得一石，金字曰：“诗王本在陈芳国，九夜扪之麟篆熟，声振扶桑享天福。”后因佩入葱市，归而飞火入室，有声曰：“邂逅秽吾，令汝文而不贵。” \\n 杜甫寓蜀，蚕熟，每与妻子躬行乞曰：“如或相悯，惠我一丝两丝。”自京赴奉先诗曰：“老妻既异县，十口隔风雪。谁能久不顾？庶往共饥渴？入门闻号啕，幼子饥已卒。吾宁舍一哀，里巷犹呜咽。所愧为人父，无食致夭折。” \\n 严武镇成都，奏杜甫为参谋。甫于浣花里种竹植树，结庐枕江，纵酒啸咏，与田唆野老相狎荡，都无拘检。武过之，有时不冠。武每于饮筵骋其笔札，甫乘醉瞪视曰：“严挺之乃有此儿！”武恚，目甫久之曰：“杜审言孙子拟捋虎须。”合座皆笑，以弥缝之。武曰：“与公等饮馔谋欢，何至于祖考矣？”房太尉亦微有所忤，忧怖成疾。武母恐害贤良，遂以小舟送甫下峡。李太白为《蜀道难》，乃为房、杜危之也。略曰：“剑阁峥嵘而崔嵬，一夫当关，万夫莫开。所守或非人，化为狼与豺。朝避猛虎，夕避长蛇。磨牙吮血，杀人如麻。锦城虽云乐，不如早还家。蜀道之难，难于上青天，侧身西望长咨嗟！(少时，曾至洲渚上，捏沙成睡嵇康，甚有标态，见者多爱之。) \\n 杜子美《戏作俳谐体遣闷》云：“异俗吁可怪，斯人难并居。家家养乌鬼，顿顿食黄鱼。旧识难为态，新知已暗疏。治生且耕凿，只有不关渠。”又，“西历青羌坂，南留白帝城。于菟侵客恨，粔妆作人情。瓦卜传神语，畲田费火声。是非何处定，高枕笑浮生”。太白尝《戏赠子美》曰：“饭颗山头逢杜甫，头戴笠子目卓午。为问因何太瘦生？总为从前作诗苦”。或云：“白以甫龌龊，故有饭山之诮。” \\n 子美善郑广文，尝以《花卿及姜楚公画鹰歌》示郑，郑曰：“足下此诗可以疗疾。”他日郑妻病，杜曰：“尔但言‘子璋髑髅血摸糊，手提掷还崔大夫。’如不瘥，即云‘观者徒惊帖壁飞，画师不是无心学。’未间，更有‘昔日太宗拳毛，近时郭家狮子花。’如又不瘥，虽和、扁不能为矣。” \\n 有病疟者，子美曰：“吾诗可以疗之。”病者曰：“云何？”曰：“夜阑更秉烛，相封如梦寐。”其人诵之，疟犹故也。子美曰：“更诵吾诗云‘子璋髑髅血模糊，手持掷还崔大夫。’其人诵之，果愈。”(俗言避疟鬼，必伏幽隙之地。不然，必画易容貌。故子美诗“三年犹疟疾，一鬼不销亡。隔日搜脂髓，增寒抱雪霜。徒然潜隙地，有腼屡鲜妆。”) \\n 杜甫子宗武以诗示阮兵曹，兵曹答以石斧一具，随使拜诗还之。宗武曰：“斧，父斤也。兵曹使我呈父加斤削也。”俄而阮闻之，曰：“误矣！欲子斫断其手。此手若存，天下诗名又在杜家矣。”(廖凝好滑稽，裴说尝经杜工部墓，以诗示之，其句云：“拟凿孤坟破，重教大雅生。”凝览而笑曰：“吾谓足下为诗人，不料君是劫墓贼耳。”说甚惭。夔峡道中有少陵诗一首，以天字为韵，榜之梁间。有一监司过而见之，辄和韵大书其侧。后有人嘲之云：“想君吟咏挥毫日，四顾无人瞻似天。”过者无不笑之。宋乾道间，林谦之为司业，与正字彭仲举游天竺，小饮论诗，谈到少陵妙处，仲举微醉，忽大呼曰：“杜少陵可杀。”有俗子在邻壁闻之，遍告人曰：“有一怪事，林司业与彭正字在天竺谋杀人。”或问所谋杀者为谁？曰：“杜少陵也。不知是何处人。”闻者绝倒。) \\n  \\n 　 \\n  \\n   \\n  "}
{"章节": "卷二十七·唐", "正文": "　 \\n 卷二十七·唐 \\n 　 \\n 【颜真卿】　〔字清臣。开元中举进士，代宗朝封鲁郡公。善正草书，世宝传之。〕 \\n 颜鲁公为临川内史，邑有杨志坚者，嗜学而贫，妻厌之，一日告离，志坚以诗送之曰：“平生志业在琴诗，头上如今有二丝。渔父向知溪谷暗，山妻不信出身迟。荆钗任意撩新鬓，明镜从他别画眉。今日便同行路客，相逢即是下山时。”妻持诗诣州，请公牒求别醮。颜公案其妻曰：“王尊之廪既虚，岂欢黄卷；朱叟之妻必去，宁见锦衣？污辱乡闾，败伤风俗。若无褒贬，侥幸者多。”遂棰之。后无弃其夫者。 \\n 【李泌】　〔字长源。七岁能文，张九龄呼为小友。居衡岳，僧明瓒拨灰中芋以啖之，曰：“领取十年宰相”。德宗召拜平章事，封邺侯。张子路尝诬泌受年震金狮子百枚，德宗料是沙糖狮子，果然。遂杀子路。贞元四年八月，月蚀东壁，泌曰：“东壁调书府，大臣当有忧者，吾以宰相兼学士，当之矣。昔燕国公张说由是以亡，又可免乎？”明年，果卒。〕 \\n 开元间，明皇悉召能言佛、道、孔子者，相答禁中。有员俶九岁，升座，词辨注射，坐人皆屈，帝异之，曰：“员半千孙固应尔。”因问：“童子，岂有类若者乎？”俶跪奏：“有臣舅子李泌，方七岁。”帝即驰召之。泌至，帝方与张说观奕，因使说试其能。说请赋方圆动静，泌逡巡曰：“愿闻其略。”说因曰：“方若棋局，圆若棋子，动若棋生，静若棋死。”说以其幼，仍教之曰：“但可以应虚作，不得更实道棋字。”泌乃言曰：“方若行义，圆若用智。动若聘才，静若得意。”说因贺帝得奇童。帝大悦。 \\n 李长源九岁时，赋长歌行曰：“天覆吾，地载吾，天地生吾有意无？不然绝粒升天衢，不然鸣珂游帝都。焉能不贵复不去，空作昴藏一丈夫。彼丈夫兮我丈夫，平生志气多良图。请君看取百年事，业就扁舟泛五湖。”诗成，见者莫不称赏，张九龄独戒之。后为文不复自扬。 \\n 李长源赋诗曰：“青青东门柳，岁宴复憔悴。”杨国忠诉于明皇，谓为讥己。上曰：“赋柳为讥卿，则赋李为讥朕，可乎？” \\n 肃宗尝夜召颍王等三弟，同于弟炉毯上坐，时李泌绝粒，上自烧二梨赐之，颍王恃恩固求，上不与，曰：“汝饱肉食，先生绝粒，何乃争耶？”赐以他果。颍王曰：“先生恩渥如此，臣等请联句，以为他年故事。”颍王曰：“先生年几许？颜色似童儿。”信王曰：“夜枕九仙骨，朝披一品衣。”一王曰：“不食千锤粟，惟餐两颗梨。”既而三王请上成之，上曰：“天生此间气，助我化无为。”(泌绝粒多岁，身轻能行屏风上。引指使气，吹烛可灭。每导引，骨节皆珊然有声。时人谓之锁子骨。) \\n 【顾况】　〔字逋翁。与柳浑、李泌为方外友。况攻小笔，尝求知新亭。监人诘之，曰：“余要貌海中山耳。”任职半年，解后落笔有奇趣。〕 \\n 天宝末，宫娥衰悴，不愿备宫掖，有落叶题诗，随御水流，云：“旧宠悲秋扇，新恩寄早春。聊题一红叶，将寄接流人。”顾况闲游得而和之，置沟上流，云：“愁见莺啼柳絮飞，上阳宫女断肠时。君恩不禁东流水，叶上题诗寄与谁？”既达宸聪，由是遣出禁中者，有五使之号焉。(宣宗朝，又有题红叶随流者，为卢渥得之，又僖宗时，于佑于御沟中拾一红叶，上有诗曰：“流水何太急，深宫昼日闲。殷勤谢红叶，好去到人间。”佑亦题一叶置沟上流，宫中韩夫人拾之。后佑托韩泳门馆，值帝放宫女三个人，泳以韩氏嫁佑。成礼之夕，各于笥中取红叶相视，乃曰：“事岂偶然！”泳开宴庆之曰：“二人可谢媒矣。”韩氏作诗曰：“一联佳句随流水，十载幽思满素怀。今日却成鸾凤侣，方知红叶是良媒。”今传奇有《流红记》。) \\n 顾况志尚疏逸，时宰柳浑招以好官，况以诗答曰：“四海如今已太平，相公何事唤狂生。此身还似笼中鹤，东望沧溟叫数声。”后吴中皆言况得道解化去。 \\n 李邺侯好尚仙道，虽为辅相，颇有灵异事。顾况师事之，得服气法，能终日不食。西游长安，邺侯一见如故识，待以殊礼。及邺侯卒，况感其知，作《海鸥咏》以寄怀，云：“万里飞来为客鸟，曾蒙丹凤借枝柯。一朝凤去梧桐死，满目鸢奈尔何。”遂为权贵所疾，贬饶州司户。 \\n 顾况暮年，一子名非熊，长庆中登第。初况丧子，年已七十，况追悼哀切，乃吟曰：“老人丧爱子，旦暮哭成血。声逐断猿悲，迹随飞鸟灭。老人已七十，不作多时别。”每吟此句，辄长号而绝。已而，妾复生一子，命名非熊，四五岁即能自念此诗，况问其故，曰：“吾即亡儿也。每于冥司闻念此诗，心殊不忍，故哀叩冥司，仍为父儿耳。” \\n 【李源】　〔灯之子，以父死王难不仕，居洛阳。〕 \\n 沙门圆泽寓洛阳慧林寺，与李源善。一日相率游峨眉，源欲自荆州溯峡往，泽欲由长安斜谷。源以久绝人事，不欲复入京师，泽不能强，遂发荆州。舟次南浦，见妇人锦裆负罂而汲，泽望而泣曰：“所不欲由此者，为是也。”源惊问故，僧曰：“妇人孕三稔矣，迟吾为子，今见之，无可逃者。三日浴儿，愿公临顾，以一笑为信。后十三年，杭州天竺寺当与公相见。”至暮，僧果亡，妇乳三日，源往视之，儿见客，即轩渠而笑。李后如期自洛之吴赴其约也，于天竺寺葛洪井畔，闻牧童扣牛角而歌曰：“三生石上旧精魂，赏月吟风莫要论。惭愧情人远相访，此身虽异性常存。”李曰；“泽公健否？”答曰：“李君信士。然世缘未尽，且勿相见。唯勤修不惰，乃复相见。”又歌曰：“身前身后事茫茫，欲话因缘恐断肠。吴越江山寻已遍，好回烟棹上瞿塘。”遂隐不见。源至穆宗长庆初，年八十犹存。 \\n 【秦系】　〔字公绪，会稽人。有诗名于天宝间。后隐南安九日山，自号东海钓客。南安人号其峰为高士峰。〕 \\n 秦公绪与刘长卿善，时以诗酬唱，权德舆曰：“长卿自以为五言长城，秦处士用偏师攻之，虽老益壮。”系尝呈韦苏州云：“久卧云间已息机，青袍忽著狎鸥飞。诗兴到来无一事，郡中今有谢玄晖。”韦答系云：“知掩山扉三十秋，鱼须翠碧满床头。莫道谢公方在郡，五言今日为君休。”盖以五言得名久矣。 \\n 秦系家剡山，向盈一纪，大历中，人或以其文闻于留守薛公。无何，奏系右卫率府仓曹参军。以疾辞免，因将命者献诗云：“由来那敢议轻肥，散发行歌自采薇。逋客未能忘野兴，辟书今遣脱荷衣。家中匹妇空相笑，池上群鸥尽欲飞。更乞大贤容小隐，益看愚谷有光辉。” \\n 【元载】　〔字公辅。造芸辉堂。芸，香草也，白如玉，入土不朽。为屑以涂壁，设紫绡帐，凝冬风不入，盛夏自清凉。有紫龙髯拂，色如阑椹，刻水晶为柄，置于堂中，夜则蚊蚋不敢入，拂之有声，鸡犬无不惊逸。大历未，赐自尽。籍其家，钟乳五万斤，黄金五台驼，胡椒八百斛。载谒主官乞快死，主者曰：“相公今日受此污泥不怪也。”乃脱秽袜塞其口而终。〕 \\n 王忠嗣镇兆京，以女韫秀归元载，岁久见轻。韫秀劝之游学，元乃游秦，为诗别韫秀曰：“年来谁不厌龙钟，虽在侯门似不容。看取海山寒翠树，苦遭霜霰到秦封。”韫秀请偕行，赋诗曰：“路扫饥寒迹，天哀志气人。休零别离泪，携手入西秦。” \\n 元载到京，屡陈时务，合旨，擢拜中书。韫秀寄诸姨妹诗曰：“相闼已随麟阁贵，家风第一右丞诗。并年解笑鸣机妇，耻见苏秦富贵时。”元，肃、代两朝宰相，贵盛无比，复为一篇以喻之曰：“楚些燕歌动画梁，更阑重换舞衣裳。公孙开馆招佳客，知道浮云不久长。” \\n 代宗以庶务毕委宰相，元载专政，益乱国典，非良金重宝趑趄左道，不得出入于朝廷。及常衮为相，虽贿赂不行，而介僻自专，失于分别。是时京师语曰：“常无分别元好钱，贤者愚，愚者贤。” \\n 元载末年纳薛瑶英为姬，处以金丝帐、却尘褥，衣以龙销衣，载以瑶英体轻不胜重衣，于异国求此服也。惟贾至、杨炎雅与载善，时得见其歌舞。至赠诗曰：“舞怯珠衣重，笑疑桃脸开。方知汉武帝，虚筑避风台。”炎亦作长歌褒美之，略曰：“雪面澹娥天上女，凤箫鸾翅欲飞去。玉钗碧翠步无尘，楚腰如柳不胜春。” \\n 大历九年春，元载早入朝，有献文章者，令左右收之，此人苦欲载读，载云：“候至中书当为看。”此人言：“若不能读，请自诵。”诵毕不见。诗曰：“城南路长无宿处，荻花纷纷如柳絮。海燕御泥欲作窠，空屋无人却飞去。”载后竟破家，妻子被杀云。(元被诛，上令王氏入宫，欢曰：“二十年太原节度使女，十六年宰相妻。谁能为长信、昭阳之事？死亦幸矣。”京兆笞毙。) \\n 【杨绾】　〔字公权，华州人。性沉静，独处一室，左右图史。不好立名。〕 \\n 杨绾四岁时，尝因夜宴，客举令，各举坐中一物，以四声呼之。众皆未言，绾应声指铁树曰：“灯盏柄曲。”闻者叹服。 \\n 【袁德师】　〔给事中高之子。九日，出糕谓坐客曰：“某不忍吃，请诸公食。”俯首久之。高即不草卢杞制者。〕 \\n 袁德师尝于东都买得娄师德故园地，起书楼，洛人语曰：“昔日娄师德园，今乃袁德师楼。” \\n 【张志和】　〔字子同，自称烟波钓叟，著《玄真子》，亦以自号。陈少游表其居曰玄真坊。门阻流水，鱼梁，少游为构之，号大夫桥。〕 \\n 肃宗尝赐张志和奴婢各一人，玄真配为夫妇，一名渔童，一名樵青。人问其故？答曰：“渔童使捧钓收纶，芦中鼓；樵青使苏兰薪桂，竹里煎茶。”(志和酒酣，为水戏，铺席于水上，独坐饮酌啸咏，其席来去迟速，如刺舟声。) \\n 张志和谒颜真卿于湖州，真卿以舟敝漏，请更之，志和曰：“愿为浮家泛宅，往来苕、间。”尝撰《渔父歌》云：“西塞山前白鹭飞，桃花流水鳜鱼肥。青箬笠，绿蓑衣，斜风细雨不须归。”又云：“钓台渔父褐为裘，两两三三舴艋舟。能纵棹，惯乘流，长江白浪不曾忧。”又云：“雪溪湾里钓渔翁，舴艋为家西复东。江上雪，浦边风，笑着荷衣不叹穷。”又云：“松缸蟹舍主人欢，菰饭莼羹亦共餐。枫叶落，荻花乾，醉宿渔舟不觉寒。”又云：“青草湖中月正圆，巴陵渔父棹歌连。钓车子，掘头船，乐在风波不用仙。” \\n 陆鸿渐尝问张志和孰为往来，志和曰：“大虚为室，明月为烛，与四海诸公并处，未尝少别也。何有往来！” \\n 【陆羽】　〔竟陵僧于水边得婴儿，育为弟子。稍长，自筮得渐，繇曰：“鸿渐于陆，其羽可用为仪。”乃姓陆氏，名羽，字鸿渐。一名疾，字季疵。与释皎然为缁素忘年之交。隐笤溪，自称桑苎翁。或独行野中徘徊，不得意，即恸哭而归，人谓今时接舆。于江湖，称竟陵子，在陇西幕府，自号东园先生。〕 \\n 陆鸿渐少事竟陵禅师，师去世，作《寄情歌》云：“不羡黄金垒，不羡白玉杯。不羡朝入省，不羡暮入台。千羡万羡西江水，曾向竟陵城下来。” \\n 陆鸿渐与常伯熊皆精茶理。御史李季卿宣慰江南，至临怀县馆。或言伯熊善茶，季卿请为之。伯熊著黄帔衫、乌纱帻，手执茶器，口通茶名，区分指点，左右刮目。茶熟，李为啜两杯。既到江外，又有言鸿渐者，李公复请为之。鸿渐身衣野服，随茶具而入，如伯熊故事，李公心鄙之。茶毕，命孥：“取钱三十文酬博士。”鸿渐夙游江湖，通狎胜流，及此羞愧，遂著《毁茶论》。(鸿渐采越江茶，使小奴子看焙，奴失睡，茶焦烁，鸿渐怒，以铁绳缚奴投火中。尝著《茶经》三卷。后鬻茶之家，祀为茶神，仪真李秀卿至维扬，逢鸿渐命一卒入江取南泠水，及至，陆以杓扬水曰：“江则江矣，非南泠，临岸者乎？”既而倾水及半，陆又以杓扬之曰：“此似南泠矣。”使者蹶然曰：“某自南泠持至岸，偶覆其半，取水增之。”真神监也。五代时，何子全言：“前世或骏逸者为马癖，泥贯索者为钱癖，耽于子息者为誉儿癖，耽于褒贬者为左传癖。此叟溺于茗事，将何以名其癖？”杨粹仲曰：“茶至珍，盖未离乎草也。草中之甘，无出茶上者。宜追目陆氏为甘草癖。”沙门福全能注汤幻茶成一句诗，泛乎汤面，并点四瓯，共一绝句。檀越日造门求观汤戏。全自咏曰：“生成盏里水丹青，巧尽工夫学不成。却笑当时陆鸿渐，煎茶赢得好名声。”) \\n 【僧皎然】　〔姓谢氏，字清昼，灵运十世孙也。居吴兴杼山。颜真卿为刺史，集文士撰《韵海》，皎然预焉。同时会稽灵彻姓汤氏，字澄源，皎然荐之包佶、李纾。以是，上人之名，由二公而。〕 \\n 皎然与李萼、颜真卿、张荐诸人戏联乐语，李萼倡云：“苦河既济真僧喜。”颜真卿云：“新知满座笑相视。”皎然云：“戍客归来见妻子。”张荐云：“学生放假偷向市。”又戏联醉语，刘伶白云：“逢糟遇曲便酩酊。”颜真卿云：“覆车堕马皆不醒。”皎然云：“倒著接离发垂领。”燕羽云：“狂心乱语无人并。”又戏联馋语，李萼云：“拈锤舐指不知休。”颜真卿云：“欲炙侍立涎交流。”皎然云：“过屠大嚼肯知羞？”张荐云：“仓店门外强淹留。”又戏联滑语，颜真卿云：“雨里下山踏榆皮。”皎然云：“莓苔石桥步难移。”刘伶白云：“芜荑酱醋吃煮葵”，李萼云：“缝靴蜡线油涂锥。”李益云：“急逢龙背须且骑。” \\n 皎然又尝与诸人联远意句，一人云：“家在炎洲往朔方。”一人云：“岂知于阗望潇湘。”一人云：“曾经陇底复辽阳。”皎然云：“更应东去采扶桑。”一人云：“查客三年路未央。”一人云：“烛龙之地无日灸。”皎然云：“将游莽苍穷大荒。”一人云：“车辙马迹逐周王。”联暗意句，一人云：“斜风飘雨三十夜。”一人云：“邻女余光不相借。”皎然云：“迹灭尘生古人画。”一人云：“洞房重扉无隙罅。”一人云：“烛灭更深月西谢。”联恨意句，一人云：“同心同县不相见。”一人云：“独采苈蘼咏团扇。”皎然云：“莫听东邻捣霜练。”一人云：“远忆征人泪如霰。”一人云：“长信空阶春草遍。”一人云：“明妃初别昭德殿。” \\n 皎然志行高洁，答女冠李季兰诗云：“天女来相识，将花欲染衣。禅心竟不起，还捧旧花归。”(季兰名裕。五、六岁时，其父抱于庭中，作诗咏蔷薇云：“经时未架却，心绪乱纵横。”父恚曰：“此必失行妇也。”竟如其言。) \\n 灵彻与刘梦得友善，梦得送僧仲端东游末句呈彻云：“一旦扬眉望沃州，自言王谢许同游。凭将杂意三十首，寄与江南汤惠休。” \\n 元和中，韦丹帅江西，有政绩，与东林灵彻为忘形之契。丹尝为《思归》绝句寄彻，云：“王事纷纷无暇日，浮生冉冉只如云。已为平子归休计，五老岩前必共闻。”彻奉酬诗曰：“年老身闲无外事，麻衣草坐亦容身。相逢尽道休官去，林下何曾见一人？” \\n 杭州灵隐寺僧道标经行外，尤练诗章，时与清昼、灵彻酬唱，递作笙簧，故人谚曰：“之昼，能清秀。越之彻，洞冰雪。杭之标，摩云霄。”(皎然一日尝于舟中抒思。作古体十数篇，求合韦苏州，韦大不喜。明日，献其旧制，乃极称赏云：“何不但以所工见投，而猥希老夫之意？人各有所得，非卒能致。”皎然大服其鉴裁之精。) \\n  \\n 　 \\n  \\n   \\n  "}
{"章节": "卷二十八·唐", "正文": "　 \\n 卷二十八·唐 \\n 　 \\n 【刘长卿】　〔字文房。终随州刺史。每题诗不言其姓，但长卿而已。皇甫氵是云：“诗未有刘长卿一句，已呼宋玉为老兵矣；语未有骆宾王一字，已骂宋玉为罪人矣。”其名重如此。〕 \\n 刘长卿与皇甫曾友善，曾《过长卿碧涧别业》诗云：“谢客开山后，郊扉出去通。江湖十年别，衰老一樽同。反照寒川满，平田暮雪空。沧洲自有趣，不复泣途穷。”长卿和云：“荒村带晚照，落叶乱纷纷。古路无行客，寒村独见君。野桥经雨断，涧水向田分。不为怜同病，何人到白云？” \\n 卢员外纶作拟僧之诗，僧清江作七夕之咏，刘随州有眼作无眼之句，宋雍无眼作有眼之诗，诗流以为四背。卢诗云：“愿得远公知姓字，焚香洗钵过余生。”清江诗曰：“唯愁更漏促，离别在明朝。”刘随州曰：“细雨湿衣看不见，闲花落地听无声。”雍诗曰：“黄鸟不堪愁里听，绿杨宜向雨中看。” \\n 女冠李季兰与诸贤会集乌程开元寺，知刘长卿有阴重疾，戏之曰：“山气日夕佳”，长卿对曰：“众鸟欣有托。”举坐大笑，以为美谈。 \\n 李穆，刘长卿之婿也，诗寄刘云：“处处云山无尽时，桐庐南望转参差。舟人莫道新安近，欲上潺行自迟。”时刘在新安郡，答诗云：“孤舟相访至天涯，万转灵山路更赊。欲扫柴门迎客远，青苔黄叶满贫家。” \\n 【韦应物】　〔逍遥公之后。少以三卫郎事玄宗，豪纵不羁，后折节读书，终苏州刺史。〕 \\n 建中初，韦应物刺滁州，题西涧诗云：“独怜幽草涧边生，上有黄鹂深树鸣。春潮带雨晚来急，野渡无人舟自横。”(宋王荣老尝渡江，七日风作，不得济。父老曰：“公舟中必有奇异。此江神极灵，当献之，得济。”荣老以玉麈尾、端石砚等物献之，皆不验，夜卧，念有黄鲁直草书扇头题韦此诗，公取献之，香火未收，天水相照如两镜对展，南风徐来，一饷而济。) \\n 贞元初，韦应物自兰台郎出为和州牧，颇不得意，夜泊灵璧驿舟中，忽闻笛声，嗟叹良久。韦公洞晓音律，谓酷似天宝中梨园法曲李所吹者，遂召其人问之，乃李外孙许云封也。云封曰：“某任城人，天宝初东封，驾次至任城，外祖闻某初生，相见甚喜，乃抱诣李白学士，乞撰令名，李公方坐旗亭，命酒，握管醉书某胸前曰：‘树下彼何人，不语真吾好。语若及日中，烟霏谢成宝。’外祖不解所书之语，李公曰：‘树下人是木子，木子，李字也；不语是莫言，莫言，字也；好是女子，女子，外孙也；语及日中是言午，言午，是许也；烟霏谢成宝，是云出封中，乃是云封也。即李外甥许云封也。’后遂名之。某才十龄，颇知音律，外祖教以横笛，每一曲成，必抚首赏欢。值梨园法部置小部三十余人，皆十五以下，贵妃诞辰，上命小部乐长奏新曲，未有名。会南海进荔枝，因以曲名《荔枝香》。左右欢呼，声动山谷。其年安禄山叛，自后俱逢离乱，漂流南海近四十载矣。”韦公曰：“我乳母之子尝于天宝中受笛。旧吹之笛，即李君赐也。”遂囊出旧笛。云封抚而观之曰：“信是佳笛，但非外祖所吹者。”乃谓韦公曰：“竹生云梦之南，鉴在柯亭之下。以今年七月望前生，明年七月前伐。过期不伐则其音窒，未期而伐则其音浮。浮者外泽干，干者受气不全。气不全则其竹夭。凡发扬一声，出八九息。古之至音，一叠十二节，一节十二敲，其已夭之行，遇至音必破。所以知非外祖所吹者。”韦公曰：“欲旌汝鉴笛，破无伤。”云封乃捧笛吹《六州遍》一叠，未尽，砉然中裂。韦公惊叹久之。遂礼云封于曲部。 \\n 韦应物赴大司马杜鸿渐宴，二妓侑觞，韦醉吟一绝云：“高髻云鬟宫样妆，春风一曲杜韦娘。司空见惯浑闲事，断尽苏州刺史肠。”及退宿驿亭，醒见二妓在侧，怪问之，乃对曰：“郎中席上赋诗，司空因令侍寝。”复问能记诗否，一妓诵之，韦大笑。(或以为刘禹锡事) \\n 【钱起】　〔字仲文，与郎士元俱以诗名。士林语曰：“前有沈、宋，后有钱、郎。”凡公卿出牧奉使，二人无诗祖行，众以为耻。〕 \\n 钱起宿驿舍，闻窗外有诵声云：“曲终人不见，江上数峰青。”起怪之。至天宝十载就举，座主李试《湘灵鼓瑟》诗，遂赋曰：“善鼓云和瑟，常闻帝子灵。冯夷徒自舞，楚客不堪听。雅调凄金石，清音发杳冥。苍梧来暮怨，白芷动芳馨。流水传湘曲，悲风过洞庭。”至落句，意久不属，忽忆所闻驿舍二句以结之，试官李曰：“神句也。”遂中首选。 \\n 【李端】　〔赵州人。李嘉之侄，终杭州司马。〕 \\n 李端与韩、钱起、卢纶等文咏唱和，驰名都下，号大历十才子。郭尚父少子暧尚代宗升平公主，贤明有才思，尤喜诗人，而端等十人多在暧门下，每宴集赋诗，公主帏而观之，端中宴诗成，曰：“青春都尉最风流，二十功成便拜侯。金距斗鸡过上苑，玉鞭骑马出长秋。薰香荀令偏怜少，传粉何郎不解愁。日暮吹箫杨柳陌，路人遥指凤凰楼。”主大喜，命以百缣赏之。钱起曰：“李校书诚有才，此篇乃其宿构，愿赋一韵正之，请以起姓为韵。”端即裂笺而献曰：“方塘似镜草芊芊，初月如钩未上弦。新开金埒教调马，旧赐铜山许铸钱。杨柳入楼吹玉笛，芙蓉出水妒花钿。今朝都尉如相许，愿脱长裙学少年。”钱起等咸称其妙绝。暧出金马名帛为赠。 \\n 【韩】　〔字君平。〕 \\n 韩少负才名，邻居有李姓者，每将妓柳氏至其居，必邀韩同饮。既久，愈狎。柳每以隙壁窥韩所往来，语李曰：“韩秀才甚贫，然所与游皆名人，是必不久贫贱。”李深颔之。一日，具馔邀韩，酒酣，谓韩曰：“秀才当今名士，柳氏当今名色，以名色配名士，不亦可乎？”遂命柳从坐接韩。未几成名，从辟淄青，置之都下，连三岁不果迓。寄诗曰：“章台柳，章台柳，往日依依今在否？纵使长条似旧垂，也应攀折他人手。”柳答曰：“杨柳枝，芳菲节，可恨年年赠离别。一叶随风忽报秋，纵使归来不堪折。”后果为番将沙吒利所劫。会入中书，道逢之，谓永诀矣。是日，临淄大校置酒，疑不乐，具告之。有虞候将许俊，以义烈自许，即诈取得之以授韩。时沙吒利宠殊等，惧祸，诉于侯希逸，希逸以事闻诸朝，诏柳氏归。 \\n 韩君平后为夷门幕属。时韩已迟暮，殊不得意，多辞疾在家。一日，夜将半，客叩门急，韩出见之，贺曰：“员外除驾部郎中知制诰。”韩愕然曰：“误矣。”客就座曰：“邸报：制诰阙人，中书两进名，御笔不点出，又请之，曰：‘与韩翊。’时有同姓名者为江淮刺史。又具二人同进，御批曰：‘春城无处不飞花，寒食东风御柳斜。日暮汉宫传腊烛，青烟散入五侯家。’与此韩。”客曰：“此非员外诗耶？”韩曰：“是也。是不误矣。” \\n 德宗西幸，有神智骢、如意骝二马，谓之功臣。一日有进瑞鞭者，上曰：“朕有二骏，今得此，可谓三绝。”因吟韩《观调马》诗云：“鸳鸯赭目齿新齐，晓日花间放碧蹄。玉勒乍回初喷沫，金鞭欲下不成嘶。” \\n 【李益】　〔字君虞，世称李十郎。少有痴病而多猜忌，防闲妻妾过为苛酷，每夜散灰扃户，时谓妒痴。〕 \\n 李君虞以礼部尚书致仕，有宗人庶子同名，俱出于姑臧。时人谓：“尚书为文章李益，庶子为门户李益。”而尚书亦兼门地焉。尝姻族间有礼会，尚书归，笑谓家人曰：“大堪笑，今日局席，两个坐头总是李益。” \\n 李君虞长于歌诗，每作一篇，为教坊乐人以赂求取唱，为供奉歌词，其《征人歌》、《早行篇》，好事者尽为图障。其歌曰：“回乐峰前沙似雪，受降城外月如霜。不知何处吹芦管，一夜征人尽望乡。” \\n 李君虞尝为幽州刘济营田副使，献诗云：“草绿古燕州，莺声引独游。雁归天北畔，春尽海西头。向日花偏落，驰年水自流。感恩知有地，不上望京楼。”时以为怨望，左迁右庶子。年且老，门人赵宗儒自宰相罢免，年七十余，益曰：“此吾为东府所选进士也。”闻者怜之。 \\n 【阎济美】。〕 \\n 大历中，阎济美下第，将出关，献座主张谓诗六韵，曰：“蹇谔王臣直，文明雅量全，望炉金自跃，应物镜何偏？南国幽沉尽，东堂礼乐宣。转令游艺士，更惜至公年。芳树欢新景，青云泣暮天。唯愁凤池拜，孤贱更谁怜！”谓览之，问失第之因，乃曰：“所投六韵，必展后效。”明年，济美自江东继荐，就试东都，谓后主文。杂文已过，继欲帖经，济美辞以不能。谓曰：“礼闻故事，亦许作诗续帖。”遂命《天津桥望洛城残雪》题。济美曰：“新霁洛城端，千家积雪寒。未收清禁色，偏向上阳残。”既而日势已晚，诗未就，谓曰：“据见在将来。”一览称赏，遂唱。过卢景庄，谓曰：“前足下试《蜡日祈天宗》赋，以鲁丘对卫赐，则子贡也，乃作驷字，误矣。”方悔之。明日，谓曰：“天寒急景，诸君文卷不成，未可以呈宰相，请重送纳。”既而索旧卷，则“驷”字上朱点在焉。易卷之意，盖有在也。 \\n 【窦叔向】　〔字遗直。常衮为相，用为左拾遗。诸子常、牟、群、庠、巩皆有诗名，号“窦氏五龙”，为《联珠集》，义取兄弟若五星然。〕 \\n 窦叔向《谢寒食赐恩火》云：“恩光及小臣，华烛忽惊春。电影随中使，星辉拂路人。幸因榆柳暖，一照草茅贫。”又《谢端午日恩赐百索》云：“仙宫长命缕，端午降殊私。事盛蛟龙见，恩深犬马知。余生傥可续，终冀答明时。” \\n 窦常任武陵，《寒食日次松滋渡先寄刘员外》云：“杏花榆荚晓风前，云际离离上峡船。江转数程淹驿骑，楚曾三户少人烟。看春又遇清明节，算老重经癸巳年。幸得佳山当郡舍，在朝常咏《卜居》篇。” \\n 窦群初为处士，隐毗陵，韦夏卿以丘园茂异荐之，不报。至夏卿尹京，复荐，方拜拾遗御史。群初入谏司，喜家室至，赋诗曰：“一旦悲欢见孟光，十年辛苦伴沧浪。不知笔砚缘封事，犹问佣书日几行。” \\n 马燧之子畅，以第中大杏饷窦文场，文场以进德宗，德宗未尝见，怪之，令中使封杏树，畅惧，进宅为奉诚园。窦牟在其地，闻笛赋诗云：“曾绝朱缨吐锦茵，欲披荒草访遗尘。秋风忽洒西园泪，满目山阳笛里人。” \\n 上阳宫在东都洛城外，武后尝居之。窦庠为东都判官时，赋诗云：“愁云漠漠草离离，太掖勾陈处处疑。薄暮毁垣春雨里，残花犹发万年枝。” \\n 窦巩尝从军，有别家诗云：“自笑儒生着战袍，书斋壁上挂弓刀。如今便是征人妇，好织回文寄窦韬。” \\n 窦巩《悼妓东东》云：“芳菲美艳不禁风，未到春残已坠红。惟有侧轮车上铎，耳边长似叫东东。” \\n 【冷朝阳】　〔钱起、韩同时人。有诗名。〕 \\n 潞州节度薛嵩，有青衣善弹阮咸琴，手纹隐起如红线，因以名之。一日辞去，冷朝阳为词曰：“采菱歌怨木兰舟，送客魂销百尺楼。还似洛妃乘雾去，碧天无际水东流。” \\n 【戎昱】　〔京兆尹李銮欲以女妻之，令改姓，昱辞焉。〕 \\n 戎昱守零陵，妓籍中有善歌者，襄帅于公頔遽索之，昱乃遣行。比至令歌，乃昱送妓词也。其词曰：“宝钿香蛾翡翠裙，妆成掩泣欲行云。殷勤好取襄王梦，莫向瑶台梦使君。”于公曰：“大丈夫不能立功业为异代所称，岂可夺人爱姬为己之娱？”遂赠以帛，送归零陵。(郑大穆为金州刺史日，致书于司空頔，且曰：“分千树一叶之影，即是浓阴；减四海数滴之泉，便为膏泽。”于公览书曰：“郑使君所须，各依来数一半。以戎费之际，不全副其本望也。”又有崔郊秀才者，寓居汉上，蕴积文艺而物产罄县悬，无何，与姑婢通。其婢端丽，饶音伎，汉南之最姝也。姑贫，鬻婢于连帅，连帅爱之，以类无双，给钱四十万，宠盻弥深。郊思慕无已，即强亲府署，愿一见焉。其婢因寒食果出，值郊立于柳阴马上，赠诗曰：“公子王孙逐后尘，绿珠垂泪滴罗巾。侯门一入深如海，从此萧郎是路人。”或有嫉郊者，写诗于座，于公睹诗，令召崔生，及见郊，握手曰：“侯门一入深如海，从此萧郎是路人。”便是公制作也？四百千小哉！何惜一书，不早相示？遂命婢同归。) \\n 韩晋公镇浙西，戎昱为郡刺史，郡有妓美而善歌，公召置籍中。昱作诗以遗之曰：“好去春风湖上亭，柳条藤蔓系人情。黄莺久住浑相识，欲别频啼四五声。”妓既往，首唱是词，韩公曰：“使君于汝寄情乎？”对曰：“然。”赠百缣而遣之归。 \\n 宪宗朝，北狄频寇边，大臣奏议：古者和亲有五利而无千金之费。帝曰：“比闻一士子，能为诗而姓名稍僻，是淮？”宰相对以包子虚、冷朝阳，皆非也。帝遂吟曰：“山上青松陌上尘，云泥岂合得相亲？举世尽嫌良马瘦，唯君不弃卧龙贫。千金未必能移性，一诺从来许杀身。莫道书生无感激，寸心还是报恩人。”侍臣对曰：“此戎昱诗也。”帝悦，因又诵其咏史一篇：“汉家青史内，计拙是和亲。社稷归明主，安危托妇人。岂能将玉貌，便欲静胡尘？地下千年骨，谁为辅佐臣？”诵毕笑曰：“魏绛之功，何其懦也！”大臣遂息和戎之论。 \\n 【韦皋】　〔有胡僧见之曰：此子乃诸葛武侯后身，今降生，将为蜀门帅，且造蜀人之福。韦氏异其言，因以武侯字之。〕 \\n 韦皋少游江夏，止姜使君馆，有小青衣曰玉箫，才十许岁，常令侍皋。年稍长，乃与韦狎，皋后告别，与约后会，因留玉指环一枚并诗寄情云：“黄雀衔来已数春，别时留解赠佳人。长江不见鱼书至，为遣相思梦入秦。”逾八年不至，玉箫叹曰：“韦家郎不来矣。”持环绝食而殒。姜氏愍其节操，以玉环着于中指而同殡焉。后韦镇蜀，到府三日，询姜：“玉箫何在？”姜曰：“仆射维舟之夕，与伊留约，七载是期，逾时不至，乃绝食而殒。”韦闻之凄叹。时祖山人有少翁之术，但令府公斋戒七日。清夜，玉箫乃至，谢曰：“承仆射写经赠佛之力，旬日便当托生，却后十二年，再为侍妾以谢鸿恩。”后韦终德宗之代，理蜀不替，迁中书令同平章事，东川卢八座送一歌姬，未当破瓜之年，亦以玉箫为号，观之，乃真姜氏之玉箫也，中指有肉环隐出，不异留别之玉环云。 \\n 韦皋镇蜀，尝训鹦鹉念佛，鹦鹉毙，以桑门故事荼毗之，得舍利为塔，皋自为记，略曰：“元精以五行授万类，或炳耀离火，或禀奇苍精，皆应人文以若时政，则有卓彼禽类，习乎能言，了空相于不念，留真骨于已毙者。”因叹息久之。 \\n 【陆畅】　〔字达夫，吴郡人。韦皋推所厚礼。韩愈有送畅序。〕 \\n 陆畅初为江西王仲舒从事，拂衣去。后登兰省，遇云阳公主下降，百僚举畅为傧相，诗皆顷刻而成，咏帘曰：“劳将素手卷虾鬓，琼室流光更缀珠。玉漏报来过夜半，可堪潘岳立踟蹰。”咏行帐曰：“碧玉为竿丁字成，鸳鸯绣带短长馨。强遮天上花颜色，不隔云中笑语声。” \\n 陆畅又承诏作《催妆》五言曰：“云阳公主贵，出嫁五侯家。天母亲调粉，日兄怜赐花。催铺百子帐，待障七香车。借问妆成未？东方欲晓霞。”内人以其吴音捷才，以诗嘲之云：“十二层楼倚翠空，凤鸾相对立梧桐。双成走报监门卫，莫使吴入汉宫。(或曰宋若兰姊妹作)陆酬曰：“粉面仙郎选尚朝，偶逢秦女学吹箫。须教翡翠闻王母，不奈乌鸢噪鹊桥。”诗成，传播内外，六宫大ㄉ，别赐宫锦、楞伽瓶、唾盂各一。 \\n 天宝时，李白为《蜀道难》以斥严武，陆畅更为《蜀道易》以美韦皋云：“蜀道易，易于履平地。”皋大喜，赠罗八百匹。皋薨，朝廷欲绳其既往之事，复阅先进兵器上皆刻“定秦”二字，不相与者，欲捃成罪名，畅上疏理之曰：“臣在蜀日，见造兵器，定秦者，匠名也。”由此得释。 \\n 陆畅初娶董溪女，每旦，婢进澡豆，畅辄沃水服之，或曰：“君为贵门女婿，几多乐事？”畅曰：“贵门苦礼法，俾予食辣，殆不可过。” \\n 【朱滔】。〕 \\n 朱滔括兵，不择士族，悉令赴军，自阅于球场。有士子容止可观，进趋纯雅，滔问曰：“所业者何？”曰：“学为诗。”曰：“有妻否？”曰：“有。”即令作寄内诗，援笔立成，曰：“握笔题诗易，荷戈征戍难。惯从鸳被暖，怯向雁门寒。瘦尽宽衣带，啼多清枕檀。试留青黛着，回日画眉看。”又令代妻作诗，答曰：“蓬鬓荆钗世所稀，布裙犹是嫁时衣。胡麻好种无人种，合是归时底不归？”滔遗以束帛，放归。 \\n 【李】。〕 \\n 杜秋娘，金陵女也，年十五为李妾，尝为唱词云：“劝君莫惜金缕衣，劝君莫惜少年时。花开堪折直须折，莫待无花空折枝。”后没入宫，久之，放归。 \\n  \\n 　 \\n  \\n   \\n  "}
{"章节": "卷二十九·唐", "正文": "　 \\n 卷二十九·唐 \\n 　 \\n 【韩愈】　〔字退之。尝登华山巅，穷极幽险，心悸目眩，不能下，发狂号哭，投书与家人别，华阴令百计取之，方能下。柳子厚得其所寄诗，先以蔷薇露灌手，薰玉蕤香，后发读，曰：“大雅之文，正当如是。”予昶，为集贤校理，以退之“金根车马”为误，改为“金银”，世甚鄙之。金根，天子亲耕所乘车也。〕 \\n 韩退之诗云：“唤起窗全曙，催归日未西。无心花里鸟，更与尽情啼。”乃二禽名也。唤起，声如络纬，间转清亮，偏鸣于春晓，江南谓之春唤。催归，子规也。 \\n 韩退之有二侍妾，一曰绛桃，一曰柳枝，皆善歌舞。退之使王庭凑，至寿阳驿，寄诗云：“风光欲动别长安，春半边城特地寒。不见园桃并巷柳，马头惟有月团圆。”后使还，柳枝已逾墙遁去，为家人所获，惟绛桃在，乃作诗云：“别来杨柳街头树，摆乱春风只欲飞。惟有小桃园里在，留花不发待郎归。”自是专属意绛桃。(昌黎公晚年颇亲脂粉。故事，服食，用硫黄末搅粥饭啖鸡男，不使交，千日烹庖，名火灵库。公间日进一只焉，始亦见功，终致绝命。) \\n 韩湘，字清夫，文公犹子也，落魄不羁。文公勉之令学，湘作诗献公云：“青山云水窟，此地是吾家。后夜流琼液，凌晨咀绛霞。琴弹碧玉调，炉炼白朱砂。宝鼎存金虎，元田养白鸦。一瓢藏世界，三尺斩妖邪。解造逡巡酒，能开顷刻花。有人能学我，同共看仙葩。”公览而戏之曰：“子能夺造化耶？”湘因指阶前牡丹曰：“叔要此花青黄赤紫，惟命。”公大惊异，遂给所需试之，乃赍紫粉朱红，旦暮治其根，凡七日，时冬初也，牡丹忽发碧花二朵，花间拥出金字诗一联云：“云横秦岭家何在？雪拥蓝关马不前。”公未晓其意，湘辞去。未几，公以佛骨事谪潮州，途中遇雪，湘冒雪来，问公曰：“公忆花上句乎？”公询其地，即蓝关也。嗟叹久之。曰：“吾为汝足成此诗。”诗曰：“一封朝奏九重天，夕贬潮阳路八千。本为圣明除弊政，敢将衰朽惜残年？云横秦岭家何在？雪拥蓝关马不前。知汝远来须有意，好收吾骨瘴江边。”因与同宿传舍。湘又献诗云：“举世尽为名利醉，吾今独向道中醒。他时定见飞升去，冲破秋空一点青。”乃出药一粒曰：“服此可御瘴也。”遂辞去。(昌黎公寝疚，忽中宵惊悸，既寤而汗沾衾调，命侍人扶坐，小君问之，良久曰：“向来梦神长犬余，金铠，持戟直入寝门，自称大圣，目谓我曰：‘睢邃骨税国世与韩为雠，吾欲讨之，不能，如何？’跪答曰：‘愿从大圣讨焉。’”不旬日而公薨。) \\n 【柳宗元】　〔字子厚。自永州征至京，意望录用，一曰，诣卜者问命，且告以梦曰：“余柳姓也，昨梦柳树仆地，其不祥乎？”卜者曰：“夫生则柳树，死则柳木。木者，牧也。君其牧柳州乎？”竟如其言。时号为柳柳州。〕 \\n 柳子厚《与浩初上人看山》诗云：“海畔尖山似剑攒，秋来处处割愁肠。若为化得身千亿，散上峰头望故乡。”议者谓，子厚南迁，不得为无罪，盖未死而身已在刀山矣。(子厚吟《春水如蓝诗》，久之不成，乃取九脚床于池边沙上，玩味终日，仅能成篇。) \\n 柳子厚守柳州日，筑龙城，得白石，微辨刻画，曰：“龙城柳，神所守。驱厉鬼，山左首。福土氓，制九丑。”此子厚自记也。退之作罗池庙碑云：“福我兮寿我，驱厉鬼兮山之左。”盖用此事。 \\n 【刘禹锡】　〔字梦得。顺宗时干预大权，门吏接书尺日数千，禹锡一一报谢。绿珠盆中，日用面一斗为糊，以供缄封。〕 \\n 贞元末，刘梦得为尚书屯田员外郎，时玄都观未有花木。是岁左迁郎州司马，居十年，召至京师，人皆言有道士植仙桃满观，遂作《赠看花诸君子》诗，曰：“紫陌红尘拂面来，无人不道看花回。玄都观里桃千树，尽是刘郎去后栽。”有素嫉其名者，白于执政，诬其怨愤。他日见时宰，与坐，慰问甚厚，既辞，即曰：“近者新诗未免为累，奈何？”不数日，出为连州刺史，凡十有四年，得为主客郎中，重游玄都，荡然无复一存，惟兔葵燕麦动摇春风耳。因再题二十八字，曰：“百亩庭中半是苔，桃花净尽菜花开。种桃道士今何在？前度刘郎去又来。”权近益薄之。 \\n 元和中，国乐有米嘉荣、何戡，并善歌。刘尚书与嘉荣诗云：“三朝供奉米嘉荣，能变新声作旧声。于今后辈轻前辈，好染髭须事后生。”又自贬所归京，闻何戡歌，曰：“二十年来别帝京，重闻天乐不胜情。旧人唯有何戡在，更与殷勤唱渭城。” \\n 长庆中，刘梦得与元微之、韦楚客同会白乐天舍，论南朝兴废，各赋《金陵怀古》诗。刘满饮一杯，饮已即成，曰：“王浚楼船下益州，金陵王气黯然收。千寻铁锁沉江底，一片降幡出石头。人世几回伤往事，山形依旧枕寒流。而今四海为家日，故垒萧萧芦荻秋。”白览诗曰：“四人探骊龙，子先获珠，所余鳞爪何用耶？”于是罢唱。 \\n 刘梦得《石头》诗云：“山围故国周遭在，潮打空城寂寞回。淮水东边旧时月，夜深还过女墙来。”乐天掉头苦吟，叹赏良久曰：“‘潮打空城寂寞回’，吾知后之诗人不复措辞矣。” \\n 白乐天任杭州刺史，携数妓还洛阳，后却还钱塘。刘梦得戏答云：“其那钱塘苏小小，忆君泪点石榴裙。” \\n 牛僧孺将赴举时，投贽于刘补阙梦得，刘对客展卷，飞笔点窜其文，一时虽谢砻砺，终为鞅鞅，后刘转汝州，奇章出镇汉南，枉道至汝驻旌旄，信宿酒酣，以诗喻刘曰：“粉署为郎四十春，今来名辈更无人。休论世上升沉事，且斗尊前见在身。珠玉会应成咳唾，山川犹觉露精神。莫言恃酒轻言语，曾把文章谒后尘。”刘承诗意，方悟往年改文卷事，因作诗谢过曰：“昔年曾忝汉朝臣，晚岁空余老病身。幼见相如成赋日，后为丞相扫门人。追思往事咨嗟久，喜幸清光笑语频。犹有当时旧冠剑，待公三日拂埃尘。”牛公哈讽，前意稍解，曰：“三日之事，何敢当焉！”(宰相三朝后主印，可以升降百司。)于是移宴竟夕，方整前驱。 \\n 刘梦得对宾友每吟张博士籍诗云：“新酒欲开期好客，衣冠暂脱见闲身。”对花木则吟王右丞诗云：“兴阑鸣鸟换，坐久落花多。”(白乐天尝斋，禹锡病酒，乃馈菊苗壹、芦菔，换取乐天六班茶二囊，以自醒酒。) \\n 【吕温】　〔字和叔，又字化光。尝从陆贽治《春秋》。〕 \\n 柳子厚在柳州，吕温嘲之曰：“柳州柳刺史，种柳柳江边。柳管依然在，千株柳拂天。”后南卓为黔南经略使，故人嘲曰：“黔南南太守，南郡在云南。闲向南亭醉，南风变俗谈。”(卓尝言事，出为松滋令。诗赠从事云：“翱翔曾在玉京天，堕在江南地几年。从事不须轻县宰，满身犹带御炉烟。”) \\n 吕温守道州时，段洪古客焉，一夕，同于楼上把火看花，赋诗云：“城上芳园花满枝，城头太守夜看时。为报林中高举烛，感人情思欲题诗。”温答云：“尽日看花君不来，江城半夜为君开。楼中共指南园火，红烬随花落碧苔。” \\n 【张籍】　〔字文昌，苏州人。尝取杜甫诗一帙，焚取灰烬，副以膏蜜，顿饮之，曰：“令吾肝肠从此改易。”。〕 \\n 张籍用药名作离合诗答鄱阳客云：“江皋岁暮相逢地，黄叶霜前半夏枝。子夜吟诗向秋桂，心中万事岂君知？”(此不离偏旁，但以一物一字离于一句首尾，而首尾相续为一物者。) \\n 张籍用裴晋公荐为国子博士，东平帅李师道辟为从事，籍赋《节妇吟》辞之云：“君知妾有夫，赠妾双明珠。感君缠绵意，系在红罗襦。妾家高楼连苑起，良人持戟明光里。知君用心如日月，事夫誓拟同生死。还君明珠双泪垂，何不相逢未嫁时！” \\n 朱庆余遇张籍知音，索庆余新旧篇，择留八十六章，置之怀袖而推赞之。时人以籍重名，皆缮录讽咏，遂登科。庆余作《闺意》一篇以献，曰：“洞房昨夜停红烛，待晓堂前拜舅姑。妆罢低声问夫婿，画眉深浅入时无？”籍酬之曰：“越女新妆出镜心，自知明艳更沉吟。齐纨未足时人贵，一曲菱歌敌万金。”由是朱之诗名流于海内。 \\n 元和中，长安有沙门善病人文章，尤能捉语意相合之处，张籍颇恚之，冥搜愈切，思得句曰：“长因送人处，忆得别家时。”经往跨扬，乃曰：“此应不合前辈意也。”沙门笑曰：“此有人道了也。”籍曰：“向有何人？”沙门冷吟曰：“见他桃李发，思忆后园春。”籍因抚掌大笑。 \\n 【王建】　〔字仲初。与张文昌友善。有宫词百首，甚工。〕 \\n 王建初为渭南尉，与宦者王守澄有宗人之分，因过饮，语及汉桓、灵信任中官事，守澄深憾其讥，乃曰：“吾弟所作宫词，禁掖深邃，何以知之？”将奏劾建，建作诗以解之云：“先朝行坐镇相随，今上春宫见小时。脱下御衣亲赐着，进来龙马每教骑；长承密旨归家少，独奏边机出殿迟。不是当家频向说，九重争得外人知？”自是守澄不敢有言。 \\n 谚云：“乾星照湿土，来日依旧雨。”王建《听雨》诗云：“半夜思家睡里愁，雨声落落屋檐头。照泥星出依然黑，淹烂庭花不肯休。” \\n 【欧阳詹】　〔字行周，泉州人。与韩愈等同举进士，时称龙虎榜。终四门助教。〕 \\n 欧阳詹游太原，悦一妓，将别，约至都相迎，途中寄诗曰：“驱马渐觉远，回头长路尘。高城已不见，况复城中人。去意自未甘，居情谅犹辛。万里东北晋，千里西南秦。一履不出门，一车无停轮。流萍与系匏，早晚期相亲。”妓得诗，思之不已，疾且甚，乃刃其髻藏之，谓女弟曰：“欧阳生至，可以为信。”因题诗曰：“自从别后减容光，半是思郎半恨郎。欲识旧来云髻样，为奴开取缕金箱。”绝笔而逝。及詹至，如其言示之，詹启函，一恸而卒。 \\n 欧阳，四门詹之孙也，娶妇经旬而辞赴举，久不还家，自怜十八年之帝乡未遇知己，乃为《燕》诗献主司郑愚曰：“翩翩双燕画堂开，送古迎今几万回。长向春秋社前后，为谁归去为谁来？” \\n 【陆长源】　〔字泳。为宣武行军司马，韩愈为巡官，同在使幕，或议其年辈相远，愈曰：“大虫、老鼠俱十二相属，何怪之有？”。〕 \\n 陆长源为郎中日，判僧常满、智真等同于娼家饮酒烹宰等事云：“口说如来之教，在处贪财；身着无价之衣，终朝食肉。苦行未同迦叶，自谓头陀；神通何有净名，入诸淫舍？犯尔严戒，黩我明刑。”仍集远近僧徒，痛杖三十处死。(韩晋公断法师云晏等五人聚集赌钱因有喧诤云：“正法何曾执贝，空门不积余财。白日既能赌博，通宵必醉缸。强说天堂难到，又言地狱长开。并付江神收管，波中便是象台。”) \\n 【崔护】　〔字殷功。贞元中登第，终岭南节度使。〕 \\n 崔护初举进士不第，清明独游都城南，得村居，花木丛萃。叩门久，有女子自门隙问之。对曰：“寻春独行，酒渴求饮。”女人启关，以盂水至。独倚小桃柯伫立，而意属殊厚。崔辞起，送至门，如不胜情而入。后绝不复至。及来岁清明，径往寻之，门庭如故而户扃锁矣。因题诗于其左扉云：“去年今日此门中，人面桃花相映红。人面不知何处去，桃花依旧笑春风。”后以其意未全，语未工，改第三句，人面只今何处去云。 \\n 崔护不登科，怒其考官苗登，苗即崔从舅也。乃私试为判头毁其舅曰：“甲背有猪皮之异。”其判曰：“曹人之袒重耳，骈胁载观；相里之剥苗登，猪皮斯见。”初登为东畿尉，相里造为尹，曾欲笞之，袒其背，有猪毛长数寸，故云。又曰：“当偃兵之时，则燧而无用；在冗食之日，则摇而有求。”皆谓其尾也。 \\n 【杜羔】　〔有至性，于兵乱后，访求得母而奉养焉。贞元末登第。〕 \\n 杜羔妻刘氏善为诗，羔累举不第，将至家，妻先寄诗曰：“良人的的有奇才，何事年年被放回。如今妾面羞君面，君到求时近夜来。”羔见诗，赧不敢归，复游长安，寻登第，妻又寄诗云：“长安此去无多地，郁郁葱葱佳气浮。良人得意正年少，今夜醉眠何处楼？”羔得诗，即命驾还里。 \\n 【郑还古】　〔元和初登第。〕 \\n 郑还古寓东都，与柳当将军同巷，郑调西都，柳设宴饯行，出家妓歌乐以送，内有一妓娇美，郑眷恋不已，柳谓曰：“此沈真真，本良家女，颇能文辞，请公一诗以定情好，候公拜命，即当送贺。”公欣然赋之云：“冶艳出神仙，清声胜管弦。词轻《白苎曲》，歌遏碧云天。未拟生裴秀，何妨乞郑玄？不堪金谷水，横过坠楼前。”柳大喜，俾真真拜谢。郑至京，除国子博士，柳见除目，即送真真赴约。及嘉祥驿而还古物故，真真守节终身。 \\n 【周匡物】　〔字几本。浑州人。元和时，以歌诗著名。〕 \\n 周匡物家贫，徒步应举，至钱塘，乏僦船之资，久不得济，乃题诗公馆云：“南里茫茫天堑遥，秦皇底事不安桥？钱塘江口无钱过，又阻西陵两信潮。”郡牧见之，乃罪津吏。 \\n 【施肩吾】　〔字希圣。元和中登第。以洪州西山羽化之地，高蹈于此。〕 \\n 隋曲有《疏勒盐》，唐曲有《突厥盐》、《阿鹊盐》，或云关中人谓好为盐，故肩吾诗云：“颠狂楚客歌成雪，媚妩吴娘笑是盐。” \\n 施肩吾与崔嘏同年，不睦，嘏旧失一目，以珠代之，施嘲之曰：“二十九人及第，五十七眼看花。” \\n 【沈亚之】　〔字下贤。学于退之之门，与皇甫氵是以文往来。元和中下第，李贺有诗送之。〕 \\n 沈亚之常客游，为小辈所试曰：某改令书俗各两句：“伐木丁丁，鸟鸣嘤嘤。东行西行，遇饭过羹。”亚之答曰：“如切如磋，如琢如磨。欺客打妇，不当娄罗。” \\n 大和初，沈亚之之，憩长安邸舍，梦为秦穆公女美玉婿，公主死，应教作挽歌曰：“泣葬一枝红，生同死不同。金钿坠芳草，香绣满春风。旧日闻箫处，高楼明月中。梨花寒食夜，深闭翠微宫。” \\n  \\n 　 \\n  \\n   \\n  "}
{"章节": "卷三十·唐", "正文": "　 \\n 卷三十·唐 \\n 　 \\n 【裴度】　〔字中立。元和末为宰相，历事四朝，以全德始终。李义山称为圣相。微时寓洛，尝策蹇天津桥，有二老人倚柱而立，语云：“适忧蔡州未平，须待此人为将。”其仆携书囊从后闻之，归述其事，度曰：“见我龙钟，相戏耳。”洎留守洛，每语天津桥老人之事。有别墅于集贤里，具凉台燠馆，号绿野堂。〕 \\n 元和中，裴度出征淮西，请韩愈为掌书记，及贼平入觐，以诗示幕中宾客，愈和一篇云：“南伐旋师太华东，天书夜到册元功。将军旧压三司贵，相国新兼五等崇。鸳鹭欲归仙仗里，熊罴还入禁营中。长惭典笔非材职，得就闲官即至公。”时李仆射方为华州刺史，戎服橐迎于道左，愈有诗云：“荆山行尽华山来，日照潼关四扇开。刺史莫嫌迎候远，相公亲破蔡州回。” \\n 裴度征淮西日，掘得一碑，上有谣云：“井底一竿竹，竹色深深绿。鸡未肥，酒未熟，障车儿郎且须缩。”有识之者曰：“‘鸡未肥’，肥去月乃己字，‘酒未熟’乃酉字。”其后，吴元济果以己酉日就擒。(宋人四六有“学渐鼠狱，智乏鸡碑。”下句正用此事。) \\n 刘虚白昔与裴令公同砚席，及公主文，虚白犹是举子，试杂文日，帘前献一绝云：“二十年前此夜中，一般灯烛一般风。不知岁月能多少，犹着麻衣待至公。” \\n 白乐天求马于裴令公，公赠以马，因戏云：“君若有心求逸足，我还留意在名姝。”引妾换马之事。乐天答曰：“安石风流无奈何，欲将赤骥换新娥。不辞便送东山去，临老何人与唱歌。” \\n 裴晋公在相位，有人寄槐瘿一枚，欲削为枕。时郎中庾威世称博物，召请别之，庾捧玩良久，曰：“此是雌树生者，恐不堪用。”语次，偶及庚甲，庾曰：“某与令公同是甲辰生。”公笑曰：“郎中便是雌甲辰。”裴晋公除平章事，制有云：“十拜相诏，四登帅坛。”尝自赞曰：“尔身不长，尔貌不扬。胡为将？胡为相？一片灵台，丹青莫状。” \\n 裴晋公《中书即事》云：“有意效承平，无功益圣明。灰心缘忍事，霜鬓为论兵。道值身还在，恩深命转轻。盐梅非拟议，葵藿是平生。白日长悬照，苍蝇谩发声。嵩阳旧田地，终使谢归耕。” \\n 裴晋公不信术数，每语人曰：“鸡猪鱼蒜，逢着则吃。生老病死，时至则行。” \\n 裴晋公临薨，以平淮西所赐玉带却进，口占奏状曰：“内府之珍，先朝所赐。既不合将归地下，又不合留在人间。”闻者叹其不乱。(晋公午桥庄有文杏百株，其处立碎锦坊、小儿坂，草盈茂，时公使驱数群羊散坂上，曰：“芳草多情，赖此妆点。”临终，告门人曰：“吾死无所系，但午桥庄松云岭未成、软碧池绣鱼尾未长、《汉书》未终篇，为可恨耳。”) \\n 【权德舆】　〔字载之。三岁时能辨四声。元和中，同平章事。卒谥曰文。〕 \\n 唐制，举人试，日既暮，许烧烛三条。主文权德舆于帘下戏云：“三条烛尽，烧残举子之心。”举子遽答云：“八韵赋成，惊破侍郎之胆。”(咸通中，韦承贻试日，先毕，曾作诗赋此事云：“褒衣博带满尘埃，独向都堂纳卷回。逢巷几时闻吉语，棘篱何日免重来？三条烛尽钟初动，九转丹成鼎未开。残月渐低人扰扰，不知谁是谪仙才？”) \\n 权德舆以文为戏，尝用古人姓名藏句中，其一篇云：“藩宣秉戎寄，衡石崇位势。年纪信不留，弛张良自愧。樵苏则为惬，瓜李斯可畏。不顾荣官尊，每陈农亩利。忌满宠生嫌，养蒙恬胜智。疏钟皓月晓，晚景丹霞异。涧谷永不谖，山梁冀无累。颇符生肇学，得展禽尚志。从此直不疑，支离疏世事。” \\n 【王播】　〔字明扬。弟起、铎，一门三相。文宗尝题诗太子笏赐起，诏画像便殿，号当世仲尼。〕 \\n 王播少孤贫，尝客扬州惠照寺木兰院，随僧斋粥，僧厌苦之，乃斋罢而后击钟。后二纪，播出镇扬州，因访旧游，向之题处，皆以碧纱幕其诗。播继以二绝句曰：“三十年前此院游，木兰花发院新修。如今再到经行处，树老无花僧白头。”又“上堂已了各西东，惭愧黎饭后钟。三十年来尘扑面，而今始得碧纱笼。” \\n 陈通方与王播同年，播年五十六，通方甚少，因期集，抚播背曰：“王老奉赠一第。”播恨之。后通方丁家难，辛苦万状，播捷三科为正郎，判盐铁，通方穷悴求助，不甚给之，时李虚中为副使，通方以诗求为汲引云：“应念路傍憔悴翼，昔年乔木幸同迁。”播不得已，荐为江西院官。 \\n 王起四典贡举，所取士皆知名者，人服其鉴。会昌中放第二榜，僧广宣以诗寄贺曰：“从辞凤阁掌丝纶，便向青云领贡宾。再辟文场无枉路，两开金榜绝冤人。眼看龙化门前水，手放莺飞谷口春。明日定归台席去，原上共陶钧。”起和云：“延英面奉入春闱，亦选工夫亦选奇。在冶只求金不耗，用心空学秤无私。龙门变化人皆望，莺谷飞鸣自有时。独喜向公谁是论，弥天上士与新诗。”(起子龟，从起在河中，于中条山山谷中起草堂，与山人道士游，朔望一还府第，人自为郎君谷。) \\n 初王起自中书舍人知举，放进士周墀及第，后同在翰林，及会昌再放榜时，墀任华州，因寄诗贺叙同在翰林曰：“文场三化鲁儒生，二十余年振重名。曾忝木鸡夸羽翼，又陪金马入蓬瀛。虽欣月桂居先折，更羡春兰最后荣。欲到龙门看风水，关防不许暂离营。”起答曰：“贡院离来二十霜，谁知更忝主文场。杨叶纵能穿旧的，桂枝何必爱新香？九重每忆同仙禁，六艺初吟得夜光。莫道相知不相见，莲峰之下有龚黄。”人以为绝唱。 \\n 【李逢吉】　〔字虚舟。尝知贡举，榜未放而入相，王播代放榜，及第人就中书见座主，时称好脚迹门生。〕 \\n 元和十一年，岁在丙申，李逢吉下三十三人皆取寒素，时有诗曰：“元和天子丙申年，三十三人同得仙。袍似烂银衣似锦，相将白日上青天。” \\n 李逢吉性强愎而沉猜多忌，好危人，略无怍色。刘禹锡有妓甚丽，李阴以计夺之，约某日皇城中置宴，朝贤宠嬖并请早赴境会，敕阍吏先放刘家妓从门入。倾都惊异，无敢言者。刘惶惑吞声。又翌日，与相善数人谒之，但相见如常，从容久之，并不言境会之所以然，座中默然，相目而已。既罢，一揖而退。刘叹咤而归，无可奈何，遂愤懑而作四章以拟《四愁》。其一云：“玉钗重合两无缘，鱼在深潭鹤在天。得意紫鸾休舞镜，传言青鸟罢御笺。金盆已覆难收水，王轸长笼不续弦。若向蘼芜山下过，遥将红泪洒穷泉。”其二云：“鸾飞远树栖何处？凤得新巢已去心。红璧尚留香漠漠，碧云初断信沉沉。情知点污投泥玉，犹自经营买笑金。从此山头似人石，丈夫形状泪痕深。”其三云：“人曾何处更寻看？虽是生离死一般。买笑树边花已老，画眉窗下月犹残。云藏巫峡音容断，路隔星桥过往难。莫怪诗成无泪滴，尽倾东海也须干。”其四云：“三山不见海沉沉，岂有仙踪更可寻？青鸟去时云路断，嫦娥归处月宫深。纱窗遥想春相忆，书幌谁怜夜独吟？料得夜来天上镜，只因偏照两人心。” \\n 【李翱】　〔字习之。父名楚金，故其所为文，皆以“今”为“兹时”。有毛傅者，好食鸠，人与己相得，必以鸠赠之，一见翱，赠十二篮。〕 \\n 李尚书在潭州，席上有舞《柘枝》者，颜色忧悴。殷尧潘侍御当筵赠诗曰：“姑苏太守青娥女，流落长沙舞《柘枝》。满座绣衣皆不识，可怜红脸泪双垂。”翱诘其事，乃姑苏台韦中丞爱姬所生之女。(夏卿之裔，正卿之侄。)曰：“妄以昆弟夭折，委身乐部，耻辱先人。”言讫涕咽，情不能堪。亚相为之吁叹，且曰：“吾韦族姻旧。”速命更其舞衣，饰以桂襦，延与韩夫人相见。(夫人吏部之女。)顾其言语清楚，宛有冠盖风仪，遂于宾榻中选士而嫁之。舒元舆侍郎闻之，自京弛诗曰：“湘江舞罢忽成悲，便脱蛮靴出绛帏。谁是蔡邕琴酒客？魏公怀旧嫁文姬。” \\n 李尚书初守庐江，有重系者当大辟，引虑之时，启曰：“昔于小时专习一艺，愿于贵人前试之。”乃长啸也。公命缓系而听之，曰：“不谓苏门之风，出于赭衣之下。”遂蠲其罪。有僧相打，断云：“夫说法则不曾敷坐而坐，相打则偏袒右肩左肩。领来向佛前而作偈言，各笞去衣十五，以例三千大千。”又断僧通状云：“上岁童子，二十受戒。君王不朝，父母不拜。口称贫道，有钱放债，量决十下，牒出东界。” \\n 李尚书牧江淮日，进士卢储投卷来谒，李礼待之，置文卷案间，赴公宇视事。长女及笄，见文卷寻绎数四，谓小青衣曰：“此人必为状头。”李闻之，深异其语，乃纳为婿。来年果状元及第。才过殿试，即赴佳姻，作《催妆》诗曰：“昔年将事玉京游，第一仙人许状头。今日已成秦晋会，早教鸾凤下妆楼。” \\n 李翱问乐山禅师：“如何是道”？师曰：“云在天，水在瓶。”翱作偈曰：“炼得身形似鹤形，千株松下两函经。我来问佛无余话，云在青天水在瓶。”翱问：“如何是戒、定、慧。”师曰：“太守欲保任此事，直须向高高山顶坐，深深海底行。闺阁中物割舍不得，便为渗漏。”师一夜登山大笑，翱赠诗曰：“选得幽居惬野情，终年无送亦无迎。有时直上孤峰顶，月下披云笑一声。” \\n 【李约】　〔字存博。公勉之子。梁武造寺，令萧子云飞白大书一“萧”字。约自江淮竭产致归洛中，扁于小亭，号曰“萧斋”。〕 \\n 李约为兵部员外郎，与主客外郎张谂同官，每单床静言，达旦不寐。赠韦征君况诗曰：“我有心中事，不向韦三说。秋夜洛阳城，明月照张八。” \\n 李约雅度简远，有山林之致，在润州得古铁一片，击之清越；又养一猿，名山公。月夜泛江，登金山鼓琴，猿必啸和。曾佐庶人李幕，至金陵，屡赞招隐寺标致。一日，庶人宴寺中。明日谓曰：“子尝称招隐标致，昨日游宴，何殊州中？”约曰：“某所赏者，疏野耳。若远山将翠幕遮，古松用彩物裹，膻腥涴鹿跑泉，音乐乱山鸟声，此则实不如在叔父大厅也。” \\n 李员外《观祈雨》云：“桑条无叶土生烟，箫管迎龙水庙前。朱门几处耽歌舞，犹恐春阴咽管弦。” \\n 【李涉】　〔字清溪，与弟渤俱隐南康山中。渤尝养一白鹿，号白鹿先生。〕 \\n 李涉《题鹤林寺僧室》云：“终日昏昏醉梦间，忽闻春尽强登山。因过竹院逢僧话，又得浮生半日闲。”(宋时，有数贵人遇休沐，携歌舞僧舍者，酒酣诵此时，僧闻而笑曰：“尊官得半日闲，老僧却忙三日。”谓一日供帐，一日燕集，一日扫除也。) \\n 李涉尝过九江，至皖口遇盗，问：“何人？”从者曰：“李博士也。”其豪首曰：“若是李涉博士，不用剽夺。久闻诗名，愿题一篇足矣。”涉赠一绝云：“春雨萧箫江上村，绿林豪客夜知闻。相逢不用相回避，世上如今半是君。”豪首饯赂且厚，李不敢却，而都斯人神情复异，复期会于淮扬佛寺。及至扬，遍历诸寺，遇一女子拜泣，乃故刘员外爱姬宋态也。刘、李有昔年之分，赠诗曰：“长忆云仙至小时，笑蓉头上绾青丝。当时惊觉高唐梦，唯有如今宋玉知。”又；“陵阳夜宴使君筵，解语花枝在眼前。自从明月西沉悔，不见娥二十年。”已而叹曰：“不见豪首而逢宋态，成终身之喜恨矣。”后番禺举子李汇征客游闽、越，弛车至循州，冒雨求宿，田翁指韦氏庄居，韦氏乃杖履迎宾，年已八十有余，自称曰野人韦思明。与李生谈论，淹留累夕，因及诗语，韦叟吟曰：“长安轻薄儿，白马黄金羁。”以汇征年少而事轻肥故也。李生还令云；“昨日美少年，今日成老丑。”韦乃喟然叹曰：“老其丑矣，少壮所嗤。至客改令，不离旧意。”曰：“白发有前后，青山无古今。”韦微笑曰：“白发不远于秀才，何忽于老夫也。”叟复还令曰：“此公头白真可怜，惜伊红颜美少年。”于是共论数十家歌诗，次第及李涉绝句，主人酷称善，汇征遂吟? \\n  \\n 　 \\n  \\n   \\n  "}
{"章节": "卷三十一·唐", "正文": "　 \\n 卷三十一·唐 \\n 　 \\n 【李贺】　〔字长吉。常使小奚奴背一古破锦囊随行，遇有所得，即书投囊中，及暮归，足成之。太夫人见所书多，辄曰：“是儿要当呕出心肝始巴耳。”有人谒贺，见其久而不言，唾地者三，俄而成文三篇。元稹以明经中第，愿与贺交，贺见刺曰：“明经及第，何事来见李贺？”稹惭而退。未几，制策登科，礼部议：“贺父名晋，不合举进士。”时辈排之，贺竟不第。将，死时，昼见一绯衣人，驾赤虬，持一版书若太古篆或霹雳石文者，云：“上帝新作白玉楼成，立召君为记。”少之，贺气绝。贺有表兄，与贺笔砚之旧，恨贺傲忽，贺死后，始取其藁，尽投溷中。〕 \\n 李贺年七岁，以长短之制名动京华，时韩退之与皇甫氵是览贺所作，奇之，因联骑造门求见。贺卯角荷衣而出，二公令面赋一篇，贺承命，欣然操觚染翰，傍若无人，仍名曰《高轩过》。其词曰：“华裾织翠青如葱，金环厌臀摇玲珑。马蹄隐耳声隆隆，入门下马气如虹，云是东京才子，文章钜公。二十八宿罗心胸，元精炯炯贯当中。殿前作赋声摩空，笔补造化天无功。庞眉书客感秋蓬，谁是死草生华风？我今垂翅附冥鸿，他日不羞蛇作龙。”二公大惊，遂以所乘马命联镳而还所居，亲为束发。 \\n 李贺以歌诗谒韩愈，愈时为因子博士，分司送客归，困极，已解带，门人呈卷，旋读之，首篇乃《雁门太守行》也，即束带见之。其诗云：“黑云压城城欲摧，甲光向月金麟开。角声满天秋色里，塞上燕脂凝夜紫。半卷红旗临易水，霜重鼓声寒不起。报君黄金台上意，提携玉龙为君死。”(宋景文诸公在馆中，评唐人诗曰：“李白仙才，长吉鬼才。”王安石曰：“长吉诗‘黑云压城城欲摧，甲尤耀日金鳞开。’是儿言不相副：方黑云如此，安得耀日之甲光也？”) \\n 李贺《紫石研歌》：“端州石匠巧如神，露天磨刀割紫云。纱帷昼睡墨花春，轻沤漂沫松麝薰。” \\n 【卢仝】　〔号玉川子。诗体与马异俱尚险怪。二人结交诗云：“仝不仝，异不异，是谓大仝而小异。”《卢茶歌》句多奇警，洛阳有仝煮茶泉。〕 \\n 卢仝下第出都，投逆旅，有一人附火，吟曰：“学织锦绣工未多，乱投机杼错抛梭。若教官锦行家见，把似文章笑杀他。”因问之云：“旧例宫锦坊，近以薄技投本行云：‘如今花样不同。’且东归也。” \\n 卢仝有子名添丁，仝作诗示之曰：“春风苦不仁，呼逐马蹄行人家。瘴气却怜我，入我憔悴骨中为生涯。数日不食强起行，何忍索我抱着满树花。不知四体正困惫，泥人啼哭声呀呀。忽来案上翻墨汁，涂抹诗书如老鸦。父怜母惜掴不得，却生痴笑令人嗟。宿舂连晓不成米，日高始进一碗茶。气力龙钟头欲白，凭杖添丁莫恼爷。”后仝留王涯第中，遂预甘露之祸。仝老无发，奄人于脑后加钉焉。人以为“添丁”之谶。 \\n 【孟郊】　〔字东野。韩愈以为忘年交。年五十第进士，尉漂阳，以吟诗废曹务，令白府，假以尉代之，分其半俸。邑有投金濑，以郊得名。郊卒，张籍谥曰贞曜先生。〕 \\n 孟东野穷饿，不得安养其亲，周天下无所遇，作诗曰：“食齐肠亦苦，强歌声无欢。出门即有碍，谁为天地宽？” \\n 孟东野《下第》诗曰：“弃置复弃置，情如刀剑伤。”又《再下第》诗曰：“一夕九起嗟，梦知不到家。两度长安陌，空将泪见花。”后及第，有诗曰：“昔日龌龊不足嗟，今朝旷荡恩无涯。青春得意马蹄疾，一日看遍长安花。” \\n 孟东野《塘下行》云：“塘边日欲斜，年少早还家。徒将白羽扇，调妾木兰花。不是城头柳，那栖来去鸦？”又有《游子行》云：“慈母手中线，游子身上衣。临行密密缝，意恐迟迟归。难将寸草心，报得三春晖。” \\n 【贾岛】　〔字浪仙。初为浮屠，名无本，韩愈惜其才，俾反俗应举。岛常以岁除取一年所得诗，祭以酒，曰：“劳吾精神，以是补之。”岛至老无子，因啖牛肉得疾，终于传舍。李洞慕其诗，铸铜象岛仪，事之如神，常念：“贾岛佛。”。〕 \\n 贾岛初赴京师，一日于驴上得句云：“鸟宿池边树，僧敲月下门。”始欲作“推”字，又欲着“敲”字，炼之未定，遂于驴上吟哦，时时引手作敲推势。时韩愈吏部权京兆尹，岛不觉冲至第三节，尚为手势未已，左右拥至尹前，岛具对：“所得诗句：‘推’与‘敲’字未定，神游诗府，致冲大官。”愈立马良久，曰：“作‘敲’字佳”。遂并辔归，留连论诗，与为布衣交。有诗赠云：“孟郊死葬北邙山，日月星辰顿觉闲。天恐文章中断绝，再生贾岛在人间。”岛自此名著。(柳子玉祭文：“郊寒岛瘦，元轻白俗。”) \\n 岛骑驴天衢，时秋风正历，黄叶可扫，岛忽吟曰：“落叶满长安”，卒求一联未得，因唐突京尹刘栖楚，被系一夕而释。(此与韩愈“推敲”事又别。) \\n 岛久不第，吟“病蝉”之句以刺公卿，或奏岛与平曾等为举场十恶，逐之。诗曰：“病蝉飞不得，向我掌中行。折翼犹能薄，酸吟尚极清。露华凝在腹，尘点误侵晴。黄雀并乌鸟，俱怀害尔情。”(岛不善程试，每叠一幅，巡铺告人曰：“原夫之类乞一联。”“原夫”，赋中转起字也。) \\n 裴晋公初立第于街西兴化里，凿池种竹，起台榭。岛方下第，或以为执政恶之，故不在选，怨愤题诗曰：“破千家作一池，不栽桃李种蔷薇。蔷薇花落秋风起，荆棘满庭君始知。”皆恶其不逊。 \\n 高丽使过海，有诗云：“沙鸟浮还没，山云断复连。”时岛诈为稍人，联下句云：“棹穿波底月，船压水中天。”丽使嘉叹久之，不复言诗。 \\n 岛为僧时，居法乾寺，洛阳令不许僧午后出寺。岛有诗云：“不如牛与羊，犹得日暮归。”一日，宣宗微行至寺，闻钟楼上有吟声，遂登楼，于岛案上取诗览之，岛攘臂睨之曰：“郎君何会此耶？”遂夺取诗卷。帝惭下楼去。既而岛知之，亟谢罪。乃赐御札，后除为长江簿。初之任，道中赋诗曰：“策杖驰山驿，逢人问梓州。长江何日到，行客替生愁。”夜过东川，守者厚礼之，岛献《感恩》诗曰：“匏革奏终非独乐，军城未晓启重门。何时却入三台贵，此日空知八座尊。罗绮舞间妆雨点，貔貅阃外卷云根。逐迁属吏随宾列，拨棹扁舟不忘恩。” \\n 岛自长江迁普州司仓。方干自镜湖寄诗曰：“乱山重复叠，何路访先生？岂料多才者，空垂不第名。闲曹犹得醉，薄俸亦胜耕。莫问吟诗苦，年年芳草平。”(孟郊、贾岛皆穷困至死，或谓诗能穷人，昔有作诗却相者云：“貌拙惭君仔细看，镜中我自觉神寒。试从李杜编排起，几个吟人做大官”？) \\n 【平曾】。〕 \\n 薛平仆射出镇浙西，平曾投谒，薛主礼稍薄，曾留诗以讽之曰：“梯山航海几崎岖，来谒金陵薛大夫。髭发竖时趋剑戟，衣冠俨处拜冰壶。诚知两轴非珠玉，深愧三缣恤旅途。今日楚江风正好，不须回首望句吴。”薛闻之，曾将出境，遣吏追还，靡留数日，又献《絷白马》诗曰：“白马披鬃练一团，今朝被绊欲行难。雪中放去空寻迹，月下牵来只见鞍。向北长鸣天外远，临风斜控耳边寒。自知毛骨还应异，更请孙阳子细看。”薛睹诗曰：“若不留绊行轩，那得观其毛骨。”遂以殊礼相待 \\n 【杨衡】　〔字仲师，吴兴人。孟东野有悼衡诗。〕 \\n 杨衡初隐庐山，有盗其文登第者，衡因诣阙，亦登第，见其人，盛怒，曰：“‘一一鹤声飞上天’在否？”答曰：“此句知兄最惜，不敢偷。”衡笑曰：“犹可恕也。” \\n 【张祜】　〔字承吉。苦吟时，妻孥唤之不应，以责祜，祜曰：“吾方口吻生花，岂恤汝辈。”后知南海罢，但载罗浮石归，不治产。〕 \\n 张祜、崔涯下第后，多游江、淮，尝嗜酒，侮谑时辈，或乘饮兴，即自称侠。二子好尚既同，相与甚洽，崔因醉作《侠士》诗云：“太行岭上三尺雪，崔涯袖中三尺铁。一朝若遇有心人，出门便与妻儿别。”由是往往播在人口：“崔、张真侠士也。”争设酒馔待之。(祜末年薄有资力，一夕，有非常人，装饰甚武，囊贮一物，流血于外，入门谓曰：“此非张侠士居耶？”曰：“然。”张揖客甚谨，既坐，客曰：“有一仇人十年莫得，今夜获之，喜不可已。”指其囊曰：“此其首也。”张命酒饮之。客曰：“此去三数里有一义士，余欲报之，则平生恩仇毕矣。闻公气义，可假十万缗酬之，此后赴汤蹈火、为狗为鸡无所惮。”张深喜其说，乃扶囊烛下，筹其缣素中品之物，量而与之。客曰：“快哉！无所恨也。”乃留囊首而去，期以却回。及期不至，五鼓绝声，东曦既驾，杳无踪迹。张虑以囊首彰露，且非己为，客既不来，计将安出？遣家人埋之。开囊，乃豕首也。因叹曰：“虚其名无其实，而见欺若是，可不戒欤！”尔后，豪侠之气顿丧。) \\n 张祜、崔涯久在维扬，每题诗倡肆，誉之则车马继来，毁之则杯盘失错。尝《戏赠营妓》曰：“虽得苏方木，犹贪玳瑁皮。怀胎十个月，生下昆仑儿。”又曰：“布袍披袄火烧毡，纸补箜篌麻接弦。更有一只皮屐子，纥梯纥榻出门前。”又嘲李端端云：“黄昏不语不知行，鼻似烟囱耳似铛。爱把象牙梳掠鬓，昆仑顶上月初生。”端端往见二子曰：“端端愿只承三郎、六郎，伏望哀之。”乃更赠曰：“觅得骅骝被绣鞍，善和坊里取端端。扬州近日浑成差，一朵能行白牡丹。”于是大贾居豪竞臻其户，或戏之曰：“李家娘子才出墨池，便登雪岭，何其一日黑白不均？” \\n 崔生之妻雍氏，扬州总校女也。仪质闲雅，夫妇甚睦。雍族以崔郎甚有诗名，资赡每厚，崔生常于饮食处略无裨敬之颜，但呼妻父“雍老”而已。雍久之不能容，勃然杖剑呼女而出，曰：“某何朔之人，唯袭兮马，养女合嫁军门，徒慕士流之德。小女违公，不可别蘸，便令出家。汝若不从，吾当挥剑。”立令涯妻剃发为尼。涯方悲泣悔过，雍亦不听分疏，亲戚挥恸。涯不得已，裁诗留赠，诗曰：“陇上流泉陇下分，断肠呜咽不堪闻。娥一入宫中去，巫峡千秋空白云。” \\n 王智兴为徐州节度，一日，诸从事会饮赋诗，智兴至，从事即屏去翰墨。智兴言：“适闻作诗，何独见某而罢？”复以笺陈席上，小吏亦置笺于智兴前。智兴引毫立成曰：“三十年前老健儿，刚被郎官遣作诗。江南花柳从君咏，塞北烟尘我独知。”四座惊叹。监军谓张祜曰：“观兹盛事，岂得无言？”祜乃献诗曰：“十年受命镇方隅，汉节忠规两有余。谁信将坛嘉政外，李陵章句右军书。” \\n 张祜有二子，一椿儿，一桂子，尝有诗曰：“椿儿绕树春园里，桂子寻花夜月中。”一日，张以诗上牢盆，使出其子授漕渠小职，得堰，俗号冬瓜。人或戏之曰：“贤郎不宜作等职。”张曰：“冬瓜合出祜子。”戏者相与大哂。 \\n 张祜在冬瓜堰日，憾其牛户无礼，责欲鞭笞，钱塘酒徒朱冲和小船经过，祜令语曰：“张祜前不得称进士！”冲和乃自启名而赠诗嘲曰：“白在东都元已薨，兰台凤阁少人登。冬瓜堰下逢张祜，牛屎堆边说我能。”祜平生傲诞，至于公侯，未如斯之挫也。深恨之。 \\n 令狐镇维扬，祜常预狎宴，公因熟视祜，改令曰：“上水船，风太急。帆下人，须好立。”祜答曰：“上水船，船底破。好看客，莫倚拖。” \\n 张祜客淮南幕中，赴宴，杜牧同坐，有所属意，索骰子赌酒，牧微吟曰：“骰子逡巡里手拈，无因得见玉纤纤。”祜应声曰：“但须报道金钗落，仿佛还应露指尖。” \\n 温州颜郎中不知弧矢之能，张祜观其骑猎，马上以诗戏之曰：“忽闻射猎出军城，人着戎衣马带缨。倒把角弓呈一箭，满山狐兔当头行。” \\n “故国三千里，深宫二十年。一声《河满子》，双泪落君前”。“自倚能歌曲，先皇掌上怜。新声何处唱，肠断李延年。”二章祜所作宫词也，传入宫禁。武宗疾笃，目孟才人曰：“吾即不讳，尔何为哉！”才人指笙囊泣曰：“请以此就缢。”上恻然。复曰：“妾尝艺歌，请对上歌一曲，以泄其愤。”上许，乃歌一声《河满子》，气亟立殒。上令医候之，曰：“脉尚温而肠已绝。”帝崩，柩重不可举。或曰：“非俟才人乎？”爰命其衬，衬至乃举。祜为孟才人叹，序曰：“才人以诚死，上以诚命，虽古之义激，无以过也。”歌曰：“偶因歌态咏娇，传唱宫人二十春。却为一声河满子，下泉须吊旧才人。” \\n 【裴航】。〕 \\n 长庆中，裴航秀才因下第游于鄂渚，同舟樊夫人国色，航赂其婢袅烟达诗云：“同舟胡越犹怀想，况遇天仙隔锦屏。倘若玉京相会去，愿随莺鹤入青冥。”樊答云：“一饮琼浆百感生，玄霜捣尽见云英。蓝桥便是神仙宅，何必区区上玉京？”后经蓝桥驿，渴甚，见茅舍有老妪缉麻，航揖之求浆，妪呼曰：“云英擎一瓯浆来。”饮之，乃玉液也。妪曰：“欲娶此女，但得玉杵臼。”航月余得之以奉妪。夜窥之，见有玉兔持杵，雪光耀室。妪谓航曰：“吾入洞为郎具帷帐可乎”？俄见一大第，仙童侍女引航相见讲婚。后同入玉峰洞中，饵绛雪琼英之丹，超为上仙。 \\n  \\n 　 \\n  \\n   \\n  "}
{"章节": "卷三十二·唐", "正文": "　 \\n 卷三十二·唐 \\n 　 \\n 【元稹】　〔字微之。尝朝退行至廊下，时初日映九英梅，隙光射礻真，有气勃然。百寮望之，叹曰：“岂肠胃之章，映日可见乎？”与白乐天友善，世称“元白”。元写白诗于阆州西寺，白写元诗百篇，合为屏风。〕 \\n 元稹初授监察御史，出使西蜀，知营妓薛诗有辞辨，难得见焉。严司空绶潜知其意，每遣涛往侍。洎稹登翰林，涛寄献松花纸百幅，稹就于所献纸寄赠一篇曰：“锦江滑腻峨眉秀，幻出文君与薛涛。言语巧偷鹦鹉舌，文章分得凤皇毛。纷纷词客多停笔，个个公侯欲梦刀。别后相思隔烟水，菖蒲花发五云高。”(薛尝好种菖蒲，故有是句。) \\n 元稹廉问浙东时，别薛涛已逾十载，方拟驰使往蜀取涛，乃有刘采春自淮甸来，篇韵虽不及涛，容华莫之比也。元赠诗云：“新妆巧样画双蛾，慢裹常州透额罗。正面偷睛光滑笏，缓行轻踏皱纹波。言词雅措风流足，举止低回秀媚多。更有脑人肠断处，选词能唱《望夫歌》。”《望夫歌》即《罗曲》，刘所作也。元因与狎，遂求在浙河七年。因醉题东武亭曰：“役役闲人事，纷纷碎薄书。功夫两衙尽，留滞七年余。病痛梅天发，亲情海岸疏。因循未归得，不是恋鲈鱼。”卢侍郎简求戏曰：“丞相虽不为鲈鱼，为好镜湖春耳。”谓采春也。 \\n 元微之为浙东观察使，白乐天亦除杭州刺史，常以诗筒往来倡和。白语人曰：“曹公谓刘玄德曰：‘天下英雄，唯使君与操耳。’予于微之亦云。”诗中“有月多同赏，无杯不共持”一联，两地暗合。 \\n 会稽号嘉山水，而蓬莱阁为冠。元微之为浙东观察使，辟窦巩为副，相与酬和，时号“兰亭绝唱。”时白乐天刺杭州，元以会稽州宅夸乐天云：“州城萦绕拂云堆，镜水稽山满目来。四面常时对屏障，一家终日在楼台。星河影向檐前落，鼓角声从地底回。我是玉皇香案吏，谪居犹得小蓬莱。”乐天答诗云：“贺上人回得报书，大夸州宅似仙居。厌看冯翊风沙久，喜见兰亭烟景初。日出旌旗生气色，月明楼阁在空虚。知君暗数江南郡，除却余杭尽不如。”微之重夸州宅诗云：“仙都难画亦难书，暂仕登临不合居。绕郭烟岚新雨后，满山楼阁上灯初。人声晚动千门，湖色宵涵万象虚。为问西州罗刹岸，诗头冲突近何如？”乐天答诗云：“君问西州城下事，醉中叠纸为君书。嵌空石面标罗刹，厌捺潮头敌子胥。神鬼曾鞭犹不动，波涛虽打欲何如？谁知太守心相似，抵滞坚顽两有余。”又答微之诗：“可怜风景浙东西，先数余杭次会稽。禹庙末胜天竺寺，钱湖不羡若耶溪。摆尘野鹤春毛暖，泊水沙鸥湿翅低。更对雪楼君爱否？红栏碧点银泥。”又以西湖夸微之云：“上马复呼宾，湖边景气新。管弦三数事，骑从十余人。立换登山屐，行携洒酒巾。逢花看当妓，遇草坐为茵。西山笼黄柳，东风荡白苹。小桥装雁齿，轻浪鱼鳞。尽舫牵徐转，银船酌慢巡。野情遗世累，醉态任天真。彼此年将老，平生分最亲。皇天从所欲，远地得为邻。云树分三驿，烟波限一津。翻嗟寸步隔，却厌尺书频。” \\n 元稹鞫狱梓潼日，白尚书在京与名辈游慈恩，小酌花下，为诗寄元曰：“花时同醉破新愁，醉折花枝作酒筹。忽忆故人天际去，计程今日到梁州。”时元果及褒城。亦寄《梦游》诗曰：“梦君兄弟曲江头，也向慈恩院院游。驿吏催人排马去，忽惊身在古梁州。” \\n 白乐天左降江州司马，元微之病中赋诗云：“残灯无焰影幢幢，此夕闻君谪九江。垂死病中惊起坐，暗风吹雨入寒窗。”乐天得诗云：“此句他人尚不可闻，况仆哉！”欷久之。 \\n 元微之降达州司马日，投宿一舍，壁间有字数行，乃稹十五年初及第时赠妓者，复次韵呈白居易云：“十五年前似梦游，曾将诗句结风流。昔教红粉佳人和，今遣青衫司马愁。” \\n 元微之眨江陵，过襄阳，夜召名妓剧饮，将别，作诗云：“花枝临水复临堤，也照清江也照泥。寄语东风好抬举，夜来曾有凤皇栖。”(宋谢师厚作襄倅，闻营妓与二胥相好，此妓乞书扇，遂改下二名句云：“寄与东风好抬举，夜来曾有老鸦栖。”) \\n 元微之先娶韦氏，字蕙，官未达而苦贫，继室河东裴氏，字柔之。二夫人俱有才思，时彦以为嘉偶。初韦蕙逝，不胜其悲，为诗悼之曰：“谢家最小偏怜女，嫁与黔娄百事乖。顾我无衣搜画箧，泥他沽酒援金钗。野蔬充膳甘长藿，落叶添薪仰古槐。今日赠钱过百万，为君营奠复营斋。”又云：“曾经沧海难为水，除却巫山不是云。”后自会稽拜尚书右丞，到京未逾月，出镇武昌，是时中门外构缇幕，候天使送节次，忽闻宅内恸哭，侍者曰：“裴夫人也。”乃传问：“旌钺将至，何长恸焉？”裴氏曰：“岁杪到家乡，先春又赴任，亲情半未相见，所以如此。”元立赠裴诗曰：“穷冬到乡国，正岁别京华。自恨风尘眼，尝看远地华。碧幢不照曜，红粉莫咨嗟。嫁得浮云婿，相随即是家。”裴答曰：“侯门初拥节，御苑柳丝新。不是悲殊命，唯愁别是亲。黄莺迁古木，珠履从清尘。相到千山外，沧江正暮春。” \\n 太和中，元稹拜左丞相，自越过洛，以二诗别白乐天云：“君应怪我留连久，我欲与君辞别难。白头徒侣渐稀少，明日恐君无此欢。”又云：“自识君来三度别，这回白尽老髭须。恋君不去君须会，知得后回相见无？”未几，死于鄂。乐天哭之曰：“始以诗交，终以诗诀。弦笔相绝，其今日乎？”(微之诗传入禁中，宫人能歌咏之，呼为元才子。) \\n 【自居易】　〔字乐天，自号醉吟先生，居香山，称香山居士。每作诗，令一老妪解之，问解否？”妪曰：“解。”则录之。与嵩山僧如满为空门友，平泉客、韦楚老为山水友，刘梦得为诗友，皇甫明之为酒友。独不为赞皇公所喜。每寄文章，李缄之一箧，未尝开，或请之，曰：“见词则回吾心矣。”在翰林，赐防风粥一瓯，食之，口香七日。其母因看花坠井，后有排白者，以《尝花》、《新井》之作左迁。穆皇题柱曰：“此人一生争得水吃。”平生诗数千篇，士人争传，鸡林行贾售其国相，一篇一金。〕 \\n 白乐天初至京，以所业谒顾著作，顾睹姓名，熟视曰：“长安米贵，居大不易。”及披卷，首篇曰：“咸阳原上草，一岁一枯荣。野火烧不尽，春风吹又生。”乃嗟赏曰：“道得个语，居亦何难？前言戏之耳。”因为延誉，声名遂振。(长安冰雪，至夏月则价等金璧，白诗名动闾阎，每需冰雪，论筐取之，不复偿价，日日如是。) \\n 白乐天及第时，《赠长安妓阿软》绝句云：“绿水红莲一朵新，千花万草无颜色。”贞元末，阿软产一女，求小名于乐天，乐天曰：“此儿甚白皙，可名之日皎皎。”有文士过之，见呼皎皎，为释其义，始悟乐天之戏。盖其种姓不明，取古诗云：“皎皎河汉女”也。 \\n 乐天除苏州刺史，自峡沿流赴郡，时秭归县繁知一闻居易将过巫山，先于神女祠粉璧大书曰：“忠州刺史今才子，行到巫山必有诗。为报高唐神女道，速排云雨候清词。”居易睹之，怅然邀知一至曰：“历阳刘郎中禹锡三年理白帝，欲作一诗而不能，罢郡经过，悉去千余诗，但留四诗而已。”沈期诗曰：“巫山高不极，合沓奇状新。暗谷疑风雨，幽崖若鬼神。明月三峡曙，潮满九江春。为问阳台客，应如入梦人。”王无竞诗曰：“神女向高唐，巫山下夕阳。徘徊作行雨，婉娈梦荆王。电影江前落，雷声峡外长。朝云无处所，台馆晓苍苍。”皇甫冉诗曰：“巫峡见巴东，迢迢出半空。云藏神女馆，雨到楚王宫。朝暮泉声落，寒暄树色同。清猿不可听，偏在九秋中。”李端诗曰：“巫山十二峰，皆在碧空中。回合云藏日，霏微雨带风。猿声寒度水，树色暮连空。悲向高唐去，千秋见楚宫。”居易吟四篇与繁生同济，卒不赋诗。(后薛能佐李福于蜀，道过此，题云：“贾掾曾空去，题诗岂易哉？”悉去诸板，惟留端一篇。) \\n 张祜初未识白公，白公刺苏州，祜始来谒。才见白，白曰：“尝记得君款头诗。”祜愕然曰：“舍人何所谓？”白曰：“‘鸳鸯钿带抛何处，孔雀罗衫付阿谁？”非款头何耶？”张頫首微笑，仰而答曰：“亦尝记得舍人有目连寻母。”白曰：“何也？”祜曰：“长恨歌云‘上穷碧落下黄泉，两处茫茫皆不见。’此不是目连寻母耶？” \\n 乐天为杭州刺史，令访牡丹，独开元寺僧惠澄近自京师得之，植于庭。时春景方深，惠澄设油幕覆其上，会徐凝自富春来，未识白，先题诗曰：“此花南地知难种，惭愧僧闲用意栽。海燕解怜频脾睨，胡蜂未识更徘徊。虚生芍药徒劳妒，羞杀玫瑰不敢开。惟有数苞红萼在，含芳只待舍人来。”白寻到寺看花，乃命徐同醉而归。时张祜榜舟而至。二生各希首荐，白曰：“二君论文，若廉、蔺之斗鼠穴，胜负在于一战也。”遂试《长剑倚天外赋》、《余霞散成绮》诗，试讫解送，凝为元，祜次之。祜曰：“祜诗有‘地势遥尊岳，河流侧让关。’又《题金山寺》诗曰：‘树影中流见，钟声两岸闻。’虽綦母潜云‘塔影挂青汉，钟声和白云’此句未为佳也。”凝曰：“美则美矣，争如老夫《庐山瀑布》诗‘今古长如白练飞，一条界破青山色。’”遂擅场。祜叹曰：“荣辱纷纷，亦何常也！”遂行歌而迈。凝亦鼓而归。(白又以祜宫词四句皆数对，未足奇也，后杜牧守秋浦，与祜为诗酒友，酷吟祜宫词，以白有非祜之论，常不平之，乃为诗以高之曰：“睫在眼前人不觉，道于身外更何求？谁人得似张公子，千首诗轻万户侯。”东坡游庐山，有以陈令举《庐山记》寄者，见其中云：“徐凝、李白之诗，”不觉失笑。旋入开元寺，僧求诗，因作一绝云：“帝遣银河一派垂，古来惟有谪仙词。飞流溅沫知多少，不为徐凝洗恶诗。”) \\n 崔元亮与元微之、白乐天皆同年生，元亮名最后，自咏云：“人间不会云间事，应教蓬莱最后仙。”后白刺杭州，元为浙东廉使刺越，而崔刺湖州，白以诗戏之曰：“越国封疆吞碧海，杭城楼阁入青天。吴兴卑小君应屈，为是蓬莱最后仙。”三郡有唱和诗，谓之三州唱和集。 \\n 商玲珑，余杭歌者也。白乐天作郡日，赋歌与之云：“罢胡琴，掩秦瑟，玲珑再拜歌初毕。谁道使君不解歌，听唱黄鸡与白日。黄鸡催晓丑前鸣，白日催年酉后没。腰间赤绶系未稳，镜里朱颜看已失。玲珑玲珑奈老何，使君歌了汝更歌。”时元微之在越州闻之，厚币邀去，月余始遣还，赠之诗兼寄乐天云：“休遣玲珑唱我词，我唱多是寄君诗。明朝又向江头别，月落潮平是去时。” \\n 唐、宋间，郡守新到，营妓皆出境而迎，既出，犹得以鳞鸿往返，腼不为异。白乐天《湖上醉中代诸妓寄严郎中》诗云：“笙歌杯酒正欢娱，忽忆仙郎望帝都。借问连宵直南省，何如尽日醉西湖？蛾眉久别心知否？鸡舌含多口厌无？还有些些惆怅事？春来山路见蘼芜。” \\n 唐时，杭妓承应燕会，皆得骑马以从，白乐天《代卖薪女赠诸妓》诗：“乱蓬为鬓布为巾，晓踏寒山自负薪。一种钱塘江畔女，着红骑马是何人？” \\n 白乐天《失婢》诗云：“宅院小墙卑，坊门帖榜迟。旧恩惭自薄，前事悔难追。笼鸟无常主，风花不恋枝。今宵在何处。惟有月明知。”刘宾客贺云：“把镜朝犹在，添茶夜不归。鸳鸯分瓦去，鹦鹉透笼飞。不遂张公子，即随刘武威。新知正相乐，从此脱青衣。”(唐人有《诮失婢》榜诗，原情寄嘲云：“抚养在香闺，娇痴教不依。总然桃叶宠，打得柳花飞。晓露空调粉，春罗枉赐衣。内家方妒杀，好处任从归。偷锁出深闺，风花何所依？想应乘月去，难道绰天飞。烛暗新垂泪，香凝旧舞衣。恩情如不断，还向梦中归。揭榜讳因依，千声叫不归。头盘红缕髫，身着紫罗衣。夹带无金玉，窝藏有是非。请君看赏格，惆怅信音稀。”) \\n 徐州张尚书有爱妓关盻盻，善歌舞，雅多风态。尚书既殁，旧第中有小楼名燕子，盻盻念旧爱不嫁，居是楼十余年，有诗三首，其一云：“楼上残灯伴晓霜，独眠人起合欢床。相思一夜情多少？地角天涯未是长。”其二：“适看鸿雁岳阳回，又睹玄禽逼社来。瑶瑟玉箫无意绪，任从蛛网任从灰。”其三：“北邙松柏锁愁烟，燕子楼中思悄然。自埋剑履歌尘绝，红袖香消二十年。”白乐天爱其诗，和之：“满窗明月满帘霜，被冷香销拂卧床。燕子楼中更漏水，秋宵只为一人长。”“今春有客洛阳回，曾到尚书墓上来。见说白杨堪作柱，争教红粉不成灰。”“细带罗衫色似烟，几回欲起即潸然？自从不舞霓裳袖，垒在空箱二十年。”又赠绝句讽之：“黄金不惜买蛾眉，拣得如花四五枝。歌舞教成心力尽，一朝身去不相随。”盻盻得诗，反覆读之，泣曰：“自我公薨背，妾非不能死，恐百载之后，人以我公重色，有从死之妾，是玷我公清范也。”乃答白公诗曰：“自守空房敛恨眉，形同春后牡丹枝。舍人不会人深意，讶道泉台不去随。”旬日不食而死。 \\n 开成初，白傅分司东都，诸朝臣祖送。裴休有令，各取一物为诗端，从一字至七字成章，须有离情之意。“酒，酒。酌来，饮取。君莫诉，时难久。偏乐少年，能误老叟。对月不可无，看花必须有。于髡一醉一石，刘伶解醒五斗。临行强战三五场，酩酊更能相忆否？” \\n 白傅分司东都，诗寄留守李绛云：“白首故情在，青云往事空。同时六学士，五相一渔翁。”谓裴庆、崔群、裴、王播、李绛及居易自己也。 \\n 开成时，李珏为河南尹，以人和岁稔，三月三日将禊于洛滨，前一日，启留守裴晋公召白居易、刘禹锡等十七人宴于舟中，簪组交映，歌笑间发，前水戏而后妓乐，左笔砚而右壶觞，望之若仙，观者如堵，晋公首赋诗，居易举酒抽毫奉韵以献诗云：“金钿耀桃李，丝管骇凫。水引春心荡，花牵醉眼迷。舞倦红腰旋，歌连翠黛低。夜归何用烛？新月画楼西。” \\n 会昌初，白傅致仕，时裴晋公夜宴诸进士，白赋诗云：“九烛台前十二姝，主人留醉任欢娱。飘飘舞袖双飞蝶，宛转歌喉一索珠。坐久欲醒还酩酊，夜深临去更踟蹰。南山宾客东山妓，此会人间曾有无？” \\n 会昌五年春，乐天与胡杲、吉皎、刘真、郑据、卢贞、张浑等为尚齿会，各赋七言六韵诗一章记之，白诗有“天年高迈二束传，人数多于四皓图”之句。其年夏，又有洛中遗老李元爽年一百三十六，禅僧如满年九十五岁，亦来斯会，续命书姓名年齿，写其形貌，与前七老题为九老图，仍以一绝赠之云：“雪作须眉云作衣，辽东华表暮双归。当时一鹤犹希有，何况今逢两令威。” \\n 白尚书姬人樊素善歌，小蛮善舞，尚书赋诗有曰：“樱桃樊素口，杨柳小蛮腰。”尚书年既高迈，而小蛮方丰艳，因为《杨柳词》以托意云：“一树春风万万枝，嫩于金色软于丝。永丰东角荒园里，尽日无人属阿谁？”及宣宗朝，国乐唱是词，帝问永丰在何处？左右具以对。遂因命取永丰柳两枝植于禁中。白感上知，又为诗云：“一树衰残委泥土，双枝移种植天庭。定知此后天文里，柳宿光中见两星。” \\n 白乐天语人曰：“吾已脱去利名枷锁，开清高门户，但连龛子母丹不知何日成耳？”尝烧丹于庐山草堂，作飞云履，玄绫为质，四面以素丝作云朵，染以异香，振履则如烟雾，乐天着示山中道友曰：“吾足下生云，计不久上升朱府矣。”(白傅葬龙门山，河南尹卢贞刻《醉吟先生传》，立于墓侧，四方过者，必奠酒冢前，方丈之土，常成泥泞。子龟年一日于嵩山东岩下遇李白，曰：“吾与汝父皆仙矣。”出一轴素书授之曰：“读此，可辨九天禽语，九地兽言。”后试之，悉验。) \\n 【杨汝士】　〔字慕巢，小子沙哥。镇东川日，族昆弟嗣复镇西川，对拥旄节，世荣其门。〕 \\n 宝历中，杨于陵仆射入觐，其子嗣复率两榜门生迎于潼关，晏新昌里第。嗣复领诸生翼两序，元、白俱在，即席赋诗，汝士诗最后成，元、白览之失色，诗曰：“隔座应须赐玉屏，尽将仙翰入高冥。文章旧价留鸾掖，桃李新阴在鲤庭。再岁生徒陈贺宴，一时良史尽传馨。当时疏传虽云盛，讵有兹筵醉。”是日汝士大醉归，谓子弟曰：“吾今日压倒元、白矣。” \\n 开成初，杨汝士以尚书出镇东川，与妻崔同履任，白乐天是尚书妹婿，时以太子少傅分洛，《戏代内子作诗贺兄嫂》曰：“刘纲与妇共登仙，弄玉随夫亦上天。何似沙哥领崔嫂，碧油幢引向东川。”又曰：“金花银碗饶兄用，罨画罗裙任嫂裁。嫁得黔娄为妹婿，可能空寄蜀茶来。”又《寒食寄诗》曰：“蛮旗似火行随马，蜀妓如花坐绕身。不使黔娄夫妇看，夸张富贵向何人？” \\n 唐名族重京官而轻外任，汝士建节后诗云：“抛却弓刀上砌台，上方楼殿云开。山僧见我衣裳窄，知道新从战地来。”又云：“而今老大骑官马，羞向关西道姓杨。” \\n 裴令公居守东洛，夜宴半酣，公索句，元、白有得色。时公为破题，次至汝士曰：“昔日兰亭无艳质，此时金谷有高人。”白知不能加，据裂之曰：“笙歌鼎沸，勿作此冷澹生活。”元顾语曰：“乐天所谓能全其名者也。” \\n 汝士镇东川，其子知温及第，命妓张宴，人与红绫一匹，诗曰：“郎君得意又青春，蜀国将军又不贫。一曲高歌红一匹，两头娘子谢夫人。” \\n 东川柳棠应进士举，才思优赡，杨汝士作镇日，以巨鱼饮之，棠不即饮，杨以诗戏之曰：“文章谩道能吞凤，杯酒何曾解吃鱼。今日梓州张社会，应须遭这老尚书。”棠答曰：“未向燕台逢厚礼，幸因社会接余欢。一鱼吃子终无愧，化为鹏也不难。”杨颇不悦，后棠每于东川席上狂纵日甚，诗忤杨公，云：“莫言名位未相俦，风月何曾阻献酬？前辈不须轻后辈，靖安今日在衡州。”靖安，李宗闵尚书，与杨中外昆弟。东川益怒，为书让其座主高锴，棠不任忧惕，其后参越军事，卒。 \\n 会昌四年，王起奏五人：杨知至，尚书汝士之子；牛源重，故相牛僧孺之孙；郑朴，河东节度使崔永式女婿；杨严，监察御史发之弟；窦缄，故相易直之子。有旨，令送所试杂文付翰林重考覆，续奉进，旨：“杨严一人宜与及第，源重等四人落下。”知至因以长句呈同年曰：“由来梁雁与冥鸿，不合翩翩向碧空。寒谷谩劳邹氏律，长天独遇宋都风。此时泣玉情虽异，他日衔环事亦同。二月春光正摇荡，无因得醉杏园中。” \\n 【薛涛】　〔字洪度。本长安良家女，父郧因官遇蜀而卒，母孀，养涛及笄，以诗闻，侨止百花潭，躬撰深红小彩笺，裁书供吟，蜀中才子既以为便，后减诸笺亦如是，特名曰薛涛笺。〕 \\n 薛涛八九岁知声律，其父一日坐亭中，指井梧示之曰：“庭除一梧桐，耸干入云中。”令诗续之，应声曰：“枝迎南北鸟，叶送往来风。”父愀然久之。父卒，韦皋镇蜀，召令侍酒赋诗，因入乐籍。 \\n 涛辨慧，有黎州刺史作千字文，令带鱼禽鸟兽，乃曰：“有虞陶唐”，诗曰：“佐时阿衡，”其人谓：“语中无鱼鸟，行罚。”薛曰：“‘衡’字内有小‘鱼’字，使君‘有虞陶唐’都无一‘鱼’。”坐客大笑。又成都节度使命诗改一字，令曰：“须得一字象形，又须遂韵。”节度曰：“口，有似没梁斗。”涛曰：“川，有似三条椽。”节度曰：“如何一条曲？”涛曰：“相公为西川节度使，尚使一没梁斗，至于穷酒佐，有三条椽，内一条曲，又何足怪？”(或以后一节为高骈事，非也。按骈，乾符初始节度西川，去大和中四十余年。) \\n 元微之矜持笔砚，诗走笔作《四友赞》，其略曰：“磨润色，先生之腹；濡藏锋，都尉之头。引书媒而黯黯，入文圃以休休。”微之惊服。 \\n 涛初为连帅所喜，因事获罪，怒而远之，作《十离诗》以献。一曰《犬离主》：“驯扰朱门四五年，毛香足净主人怜。无端咬着亲情脚，不得红丝毯上眠。”二曰《笔离手》：“越管宣毫始称情，红笺纸上撒花琼。都缘用久锋头尽，不得羲之手里擎。”三曰《马离厩》：“雪耳红毛浅碧蹄，追风曾到日东西。为惊玉貌郎君坠，不得华轩更一嘶。”四曰《鹦鹉离笼》：“陇西犹自一孤身，飞去飞来上锦茵。都缘出语无方便，不得笼中更唤人。”五曰《燕离巢》：“出入朱门未忍抛，主人常爱语交交。衔泥秽污珊瑚簟，不得梁间更叠巢。”六曰《珠离掌》：“皎皎圆明内外通，清光似照水晶宫。都缘一点瑕相污，不得终霄在掌中。”七曰《鱼离池》：“戏跃莲池四五秋，常摇朱尾弄轮钩。无端摆断芙蓉朵，不得清波更一游。”八曰《鹰离拳》：“爪利如锋眼似铃，平原捉兔趁高情。无端窜向青云外，不得君王掌上擎。”九曰《竹离亭》：“蓊郁新栽四五行，常将贞节负秋霜。为缘春笋钻墙破，不得垂阴覆玉堂。”十曰《鉴离台》：“钅主泻黄金鉴始开，初生三五月徘徊。为遭无限尘蒙蔽，不得华堂上玉台。”连帅遂复喜焉。(《摭言》以为献元稹事。) \\n 蜀人皆呼营妓为女校书，胡曾有诗赠薛涛曰：“万里桥边薛校书，枇杷花下闭门居。扫眉才子知多少，管领春风总不知。”(蜀娼类能文，盖薛寿之遗风也。宋时，有翁容自蜀挟一妓归，畜之别室，率数日一往，偶以病少疏，妓颇疑之，容作词自解，妓即韵答之云：“说盟说誓，说情说意，动便春愁满纸。多应念得脱空经，是那个先生教底？不茶不饭，不言不语，一味供他憔悴。相思已是不曾闲，又那得工夫咒你？”) \\n  \\n 　 \\n  \\n   \\n  "}
{"章节": "卷三十三·唐", "正文": "　 \\n 卷三十三·唐 \\n 　 \\n 【牛僧孺】　〔字思黯，弘之后。弘封奇章公，僧孺亦封奇章公。初至京，以所业谒韩文公、皇甫员外，二公大喜，令于客户坊税一庙院以居，且诲之曰：“某日可游青龙寺，薄暮而归。”其日，二公联镳至彼，因大书其门曰：“韩愈、皇甫氵是同谒牛先辈不遇。”翌日，辇毂名士咸往观焉。奇章之名由是赫然。〕 \\n 元和三年，宣政殿试贤良方正能直言极谏科，一十人登科，其后牛僧孺、李宗闵、王起、贾饣束四人皆相次拜相。先是，白居易在翰林为考校官，后僧孺罢相，出镇扬州，居易退居洛中，有诗送云：“北阙至东京，风光十六程。坐移丞相阁，春入武陵城。红旆拥双节，白须无一茎。万人开路看，百吏立班迎。阃外君弥重，樽前我亦荣。何须身自得，将相是门生。” \\n 牛奇章镇扬州日，秀才蒯希逸有诗云：“蟾蜍醉里破，蛱蝶梦中残。”奇章每坐吟之。 \\n 白乐天求筝于牛奇章，奇章赠诗曰：“但愁封寄去，魔物或惊禅。”乐天云：“会教魔女弄，不动是禅心。”乐天尝言：“思黯自夸前后服钟乳三千两，而歌舞之妓甚多，乃谑予衰老。”故答思黯诗云：“钟乳三千两，金钗十二行。妒他心似火，欺我鬓如霜。慰老资歌笑，销愁仰酒浆。眼看狂不得，狂得且须狂。”奇章又有诗云：“不是道公狂不得，恨公逢我不教狂。” \\n 牛思黯有能筝者，白傅戏之曰：“何时得见十三弦，待取无云有月天。顾得金波明似镜，镜中照出月中仙。(白傅集有《与牛家妓乐雨夜合宴》之诗。牛是奇章公也。风流宰相，谢安之后复有此人。) \\n 【李程】　〔字表臣。在翰林时，以阶前砖日影为入候，因性懒，每入必逾八砖，号八砖学士。〕 \\n 李程，贞元中试《日五色赋》，先榜落矣，初出试，杨于陵见其赋藁，破曰：“德动天鉴，祥开日华。”于陵览之，谓程曰：“公今须作状元。”翌日，杂文无名，于陵深不平，携之以诣主文，亟命取程所纳面对，不差一字，主文因擢为状元，前榜不复放矣。程后出大梁，闻浩虚舟应弘词，复试此题，虑浩愈于己，专驰一介取，既至，将启缄，尚有忧色，及观破题曰：“丽日煌，中含瑞光。”程喜曰：“李程在里。”至未韵“侵晚水以芒动，俯寒山而秀发，”程大ㄉ，曰：“李程赋且在端日，何为到夜秀发？”由是，浩赋不能凌迈。 \\n 元和初，达官与中外之亲为婚者，先已涉溱、洧之讥。就礼之夕，傧相则有清河张仲素、宗室李程。女家索《催妆诗》，仲素朗吟曰：“舜耕余草木，禹凿旧山川。”程久之乃悟曰：“张九，张九！舜、禹之事，吾知之矣。”于是群客大笑。 \\n 【李绅】　〔字公垂。为人短小精悍，号短李。与李德裕、元礻真同时号“三俊。”绅尝建亭啼淮，后人题曰短李亭。〕 \\n 李公垂初赴荐，以古风求知于吕温，温见齐煦，诵其《悯农》诗，因曰：“李二十秀才，必为卿相。”果如其言。诗曰：“春种一粒粟，秋成万颗子。四海无闲田，农夫犹饿死。”“锄禾日当午，汗滴禾下土。谁知盘中餐，粒粒皆辛苦。” \\n 李绅性暴，不礼士，镇宣武，有士人过，于中道避不及，为前驺所拘，绅鞠之，乃宗室，答曰：“勤政楼前尚容缓步，开封桥上不许徐行。汴州岂大于帝都？尚书未尊于天子。”公失色，使去。 \\n 白傅藏书于东都圣善寺，号白氏集，李公垂有诗曰：“寄玉莲花藏，缄书贝叶扃。院闲容客读，讲倦许僧听。部列雕金榜，题存刻石铭。永添《鸿宝集》，莫杂《小乘经》。” \\n 元稹廉察江东日，修龟山寺鱼池，为《放生铭》戒其僧曰：“劝汝诸生好护持，不须垂钓引青丝。云山莫厌看经坐，便是浮生得道时。”李公垂到镇，游于野寺，观元公诗，笑曰：“僧有渔罟之事，必投于镜湖。后有犯者，遂不恕。”复为二绝示之云：“剃发多缘是代耕，好闻人死恶人生。祗缘说法无高下，尔辈何劳尚世情。”“汲水添情活白莲，十千鬣尽生天。凡庸不识慈悲意，自葬江鱼人九泉。” \\n 李相镇淮南，布素孙处士来谒，李敦旧分，待之殊礼，将行，祖送河桥，舟人回篙，水溅饮妓。李大怒，孙献《杨柳词》曰：“半额鹅黄金缕衣，玉搔头袅凤双飞。从教水溅罗裙湿，知道巫山行雨归。”舟子获免罪。 \\n 【李德裕】　〔字文饶。吉甫之子。赞皇人，世称赞皇公。少卓荦有大节，不喜与诸生试有司，吉甫勉之，答曰：“好驴马不入队行。”遂以荫补校书郎。开成间，京师大旱，德裕拜相，即日大雨，京师喜曰：“相公乃李德雨也。”吉甫年五十一出镇广陵，五十四自郡入相，及德裕帅扬州，后大拜一如父之年，时谓异数。〕 \\n 李吉甫父微时，以一绝投维扬都护朱甄，朱殊无意，李后生吉甫，吉甫节判青州，有举子吴武陵诣府投刺，并不礼之，武陵遂书前诗以献，吉甫厚赂之，请为寝默。诗曰：“十处投人九处违，家乡万里又空归。严霜昨夜侵人骨，谁念高堂未授衣？”(武陵虽有文华，而强悍激讦，为人所畏。又尝为容州部内史，赃罪狼籍，诏广州幕吏鞫之。吏少年自负，殊不假贷。武陵不胜其愤，因题诗路左佛堂曰：“雀儿来逐飓风高，下视鹰意气豪。自谓能生千里翼，黄昏依旧入蓬蒿。”) \\n 李德裕营平泉庄，远方以异物奉之，或题曰：“陇右诸侯供语鸟，日南太守送名花。”(平泉庄有一石甚奇，人醉坐其上即醒，名曰：“醒石。”德裕戒子孙记曰：“鬻平泉者，非吾子孙也。以平泉一树一石与人者，非佳子弟也。”) \\n 李德裕平泉庄去洛城三十里，东南即征士韦楚老拾遗别墅。楚老风韵高致，雅好山水，相国居廊庙日，以白衣擢升谏署，后归平泉，造门访之，楚老避于山谷，相国题诗云：“昔日御黄诏，余惭在凤池。今来招隐士，恨不见琼枝。”(赞皇公在中书，不饮京城水，悉用惠山泉，时谓水递。有使京口者，令于金山下杨子江、中泠水各置一壶，其人至石城方忆，乃汲一瓶归献，李饮之曰：“此颇似建业石城下水。”其人谢过，不敢隐。) \\n 李文饶再贬珠崖，道中诗曰：“十年紫殿掌洪钧，出入三朝一品身。文帝宠深陪雉尾，武皇恩重宴龙津。黑山永破和亲虏，乌岭全坑跋扈臣。自是功高临尽处，祸来名灭不由人。”又《登崖州城楼》曰：“独上高楼望帝京，鸟飞犹是半年程。青山似欲留人住，百匝千遭绕郡城。” \\n 交趾有鬼门关，其南多瘴疠，去者罕得生还，李德裕贬崖州经此，赋诗云：“一去一万里，千知千不还。崖州在何处？生度鬼门关。” \\n 李德裕在相位，颇为寒素开路，及谪官南去，或为诗曰：“八百孤寒齐下泪，一时回首望崖州。”亦有恶之者，为诗曰：“势欲凌云威触天，朝轻诸夏力排山。三年骥尾有人附，一日龙髯无路攀。画阁不开梁燕去，朱门罢扫乳鸦还。千岩万壑应惆怅，流水斜倾出武关。” \\n 润州甘露寺有僧，道行孤高，李德裕廉问日，以方竹杖一赠焉。方竹出大宛国，坚实而正方，节须四面对出。及再镇浙右，其僧尚在，问曰：“前所奉竹杖无恙否？”僧喜对曰：“已规员而漆之矣。”公嗟惋弥日。故当时曾有诗云：“削员方竹杖，漆却断纹琴。” \\n 【白敏中】　〔王起主文，意欲以第一人处之，恨其与贺拔基为友，基有文而落魄，因密令亲知述意，俾与基绝。既而基造门，敏中悉以实告，乃曰：“一第何门不致，奈轻负至交！”相与欢醉。或语于起。起曰：“我比只得敏中，今当更取基矣。”遂以第一人处基而敏中居三焉。〕 \\n 白敏中与乐天、行简兄弟相继中第，乐天作诗云：“自怜郡姓为儒少，岂料词场中第频。桂折一枝先语我，杨穿三叶尽惊人。” \\n 白敏中镇荆南，杜蕴廉问长沙，请从事卢发致聘焉，发酒酣傲睨，公少不怿，因改著词令曰：“十姓胡中第六胡，也曾金阁掌洪炉。少年从事夸门地，莫向樽前语气粗。”发答曰：“十姓胡中第六胡，文章官职胜崔、卢。暂来关外分忧寄，不称宾筵语气粗。”公极欢而罢。 \\n 【崔铉】　〔字台硕，元略之子。后相宣宗，太液亭宴饯赐诗，有“七载秉钧调四序”之句，当世荣之。尝朝罢，谓侍臣曰：“崔铉真贵人，裴休真措大。”。〕 \\n 崔魏公为儿时，随父访韩晋公，指架上鹰令咏焉。吟曰：“天边心胆架头身，欲拟飞腾未有因。万里碧霄终一去，不知谁是解绦人。”曰：“此儿可谓前程万里也。”宝历三年登第。 \\n 崔铉初为荆南节度李石从事，开成中，铉拜相而石犹在镇，贺启云：“宾筵初启，曾陪樽俎之欢，将幕未移，已在陶钧之下。” \\n 崔铉在相位，所与善者，郑鲁、杨绍、段复环、薛蒙，颇参议论，时语曰：“郑、杨、段、薛，炙手可热。欲得命通，鲁、绍、环、蒙。” \\n 【马植】　〔字存之。为李赞皇所抑。白敏中当国，不次用之。〕 \\n 唐京兆府试与同州、华州解送，无不捷者。元和中，令狐楚镇三峰，时及秋赋榜云：“特加试五场。”莫有至者。惟卢洪正独诣华请试，已试两场，马植方下解状。植，将家子，从事辈皆窃笑，楚曰：“此未可知。”已而，试《登山采玉赋》。略曰：“文豹且异于骊龙，采斯疏矣；白石又殊于武蚌，剖莫得之。”公大服其精，遂夺解元。后洪正自丞郎将判鹾，俄为植所据，复以手札戏植曰：“昔日华元，已遭毒手；今来鹾务，又中老拳。” \\n 植罢安南都护，及除黔南，殊不得意。维舟峡中古寺，寺前有长堤，夜月明甚，见白衣缓步堤上，吟曰：“截竹为筒作笛吹，凤皇池上凤皇飞。劳君更向黔南去，即是陶万类时。”邀问，则失之矣。后自黔南召入为大理，迁刑部，判盐铁，拜相。 \\n 【章孝标】　〔子碣。或谓前有八元，后有孝标。皆桐庐人，复同姓而皆不达。〕 \\n 元和中，孝标下第，时辈多为诗以刺主司，独孝标为《归燕》诗留献，侍郎庾承宣得诗，展转吟讽。庾重典礼曹，孝标来年登第。诗云：“旧垒危巢泥已落，今年故向社前归。连云大厦无栖处，更向谁家门户飞？” \\n 李绅镇扬州，请孝标赋《春雪》诗，命题于台盘上。孝标唯然，索笔一挥云：“六出飞花处处飘，粘窗拂砌上寒条。朱门到晚难盈尺，尽是三军喜气销。” \\n 孝标及第后寄李绅曰：“及第全胜十改官，金鞍镀了出长安。马头渐入扬州郭，为报时人洗眼看。”绅以一绝箴之曰：“假金方用真金镀，若是真金不镀金。十载长安得第一，何须空腹用高心！” \\n 孝标及第，除正字，东归，《题杭州樟亭驿》云：“樟亭驿上题诗客，一半寻为山下尘。世事日随流水去，红花还似白头人。”初成落句云：“红花真笑白头人，”改为“还似，”且曰：“我将老，成名似我，芳艳讵能久乎？”及还乡而逝。 \\n 章碣《焚书坑》诗曰：“竹帛烟销帝业虚，关河空锁祖龙居。坑灰未冷山东乱，刘、项元来不读书。” \\n 章碣未第时，方干赠诗曰：“织锦虽云用旧机，抽梭起样更新奇。何如且破望中叶，未可便攀低处枝。籍地落化春半后，打窗斜雪夜深时。此时才子吟应苦，吟苦鬼神知不知。”后登乾符进士。 \\n 【姚合】　〔崇曾孙。终秘书少监。〕 \\n 唐人及第后，或遇旧题名处，即加前字。有诗曰：“曾题名处添前字，送出城人乞旧诗。”元和中，姚合及第，赋诗曰：“新衔添一字，旧友让前途。” \\n 姚合及第后，调武功尉，意甚不惬，有《闲居》诗云：“县去京城远，为官与隐齐。马随山鹿放，鸡杂野禽栖。连舍惟藤架，侵阶是药畦。更师嵇叔夜，不拟作书题。” \\n 【张又新】　〔字孔昭，荐之子。时号张三头，谓进士状头，宏词敕头，京兆解头。〕 \\n 张又新尝作广陵从事，有佐酒妓，每致情焉。后二十年，罢江南郡，舟道广陵，适李绅镇淮南，又新素与李隙，方惧其雠己，而又遇风，漂没二子，乃投长笺首谢。李悯然，复书曰：“端溪不让之词，愚罔怀怨；荆浦沈沦之祸，鄙实愍然。”既而宴遇殊厚，前所谓酒妓者犹在席，目张涕下，李起更衣，张以指染酒题词盘上曰：“云雨分飞二十年，当时求梦不曾眠。今来头白重相见，还上襄阳玳瑁筵。”李觉之，即命妓歌以送酒，张醉归。李令妓就之。 \\n 张郎中与杨虔州友善，杨妻有德无容，杨敬待特甚，张尝语杨欲得美室，杨曰：“必求是，但与我同好，必谐君心。”张深信之，既婚，殊不惬心，杨以笏触之曰：“君何大痴？”张不胜忿，应曰：“与君无间，以情告君，君误我如是，何谓痴？”杨历数求名从宦之由，曰：“岂不与君皆同邪？”曰：“然”。“然则我得丑妇，君讵不闻邪？”张色解，问：“君室何如我？”曰：“特甚。”张大笑，遂如初。乃为诗曰：“牡丹一朵直千金，将谓从来色最深。今日满栏开似雪，一生辜负看花心。” \\n 张又新刺九江，有门士刘鲁风往谒之，为典谒者所阻，作诗云：“万卷诗书刘鲁风，烟波千里谒文翁。无钱乞与报知客，名纸毛生不肯通。”(又新初与李仲言、李续之、李虞、刘栖楚、姜治及张权舆、程昔范八人附李逢吉，又有从而附丽之者，八人皆任要处，号“八关十六子。”) \\n 【胡钉铰】。〕 \\n 胡生者，以钉铰为业，居近白洲傍，有古坟，每因茶饮必奠酹之，忽梦一人谓之曰：“吾柳挥也。平生善为诗而嗜茗，感子茶茗之惠，无以为报，欲教子为诗。”胡生辞以不能，柳曰：“但率子意言之，当有致矣。”生后遂工诗，时人谓之“钉铰诗。”其《喜圃田韩少府见访》曰：“忽闻梅福来相访，笑着荷衣出草堂。儿童不惯见车马，争入芦花深处藏。”又《观郑州崔郎中诸妓绣样》曰：“日暮堂前花蕊娇，争拈小笔上床描。绣成安向春园里，引得黄莺下柳条。”又《观江际小儿垂钓》曰：“蓬头稚子学垂纶，侧坐莓苔草映身。路人借问遥招手，恐畏鱼惊不应人。” \\n 【郭捧剑】。〕 \\n 咸阳郭氏仆媵甚众，其间有一苍头名曰捧剑，不事音乐，常以望水沉云、不遵驱策，每遭鞭捶，终所见违，一旦忽题一篇章，其主益怒，诗曰：“青鸟衔葡萄，飞上金井栏。美人恐惊去，不敢卷帘看。”儒士闻而竞观之，以为协律之词，其主稍容焉。又题后堂牡丹花曰：“一种芳菲出后庭，却输桃李得佳名。谁能为向夫人说，从此移根近太清。”捧剑私启宾客曰：“愿作夷狄之鬼，耻为愚俗苍头。”其后将窜，复留诗曰：“珍重郭四郎，临行不得别。晓漏动离心，轻车冒残雪。欲出主人门，零涕暗鸣咽。万里隔关山，一心思汉月。” \\n  \\n 　 \\n  \\n   \\n  "}
{"章节": "卷三十四·唐", "正文": "　 \\n 卷三十四·唐 \\n 　 \\n 【文宗涵】　〔性嗜蛤蜊，一日，御馔中有劈不开者，焚香祷之，乃开，见菩萨形具足，赐兴善寺。〕 \\n 大和末，帝诛王涯等，仇士良愈专恣，帝恶之，虽登临游幸，未尝为乐，或瞠目独语，左右莫敢进问，因题诗曰：“辇路生春草，上林花满枝。凭高何限意，无复侍臣知。”一日看牡丹，或吟曰：“折者如语，含者如咽，俯者如愁，仰者如悦。”吟罢，方省舒元舆词，不觉叹息，泣下沾衣。 \\n 开成中，裴晋公以病丐还东都，帝命卢洪宣谕曰：“为朕卧护北门也。”上巳曲江赐宴，群臣赋诗，帝遣中使赐度诗曰：“注想待元老，识君恨不早。我家柱石衰，忧来学丘祷。”仍赐御札曰：“朕诗集中欲得见卿唱和诗，故令示此。卿疾未瘥，可他日进来。”御札及门而度薨。 \\n 文宗御宴，宫妓沈翘翘舞《河满子》，其词云：“浮云蔽白日。”文宗曰：“汝知书耶？此是《文选》第一首，念君臣值奸邪所蔽。正是今日。”乃赐金玉环，遂问其由，翘翘泣曰：“妾本吴元济女，没入掖庭，易姓沈，因配乐籍。本艺方响，乃白玉也。”因奏《梁州曲》，音韵清绝，上喜谓曰：“卿欲归宫禁？欲适人？”翘翘不对。上知其意，乃选金吾判官秦诚聘之。出宫之夕，宫人伴送，花烛之盛，皆自天恩。数年后，诚使日本久不归，翘翘执玉方响登楼，自为一曲，名《忆秦郎》云。 \\n 【柳公权】　〔字诚悬，公绰之弟。当时，大臣家碑志，非其笔，人以子孙为不孝。外夷入贡者，皆别署货贝，曰：“此购柳书。”唐朝，欧阳询《化度寺碑》，虞世南《孔子庙堂记》，柳公权《阴符经序》，三公以书名，三碑又最精者。〕 \\n 文宗时，柳公权充翰林学士，从幸永安宫，苑中驻跸，谓公权曰：“我有一喜事，边上衣赐久不及时，今年二月给春衣讫。”公权前奉贺，上曰：“可贺我以恃。”宫人迫其口进，公权应声曰：“去岁虽无战，今年未得归。皇恩何以报，春日得春衣。”上悦，激赏之。(公权为学士日，每玉堂召对，蜡烛见跋，宫人以蜡揉纸继之。) \\n 文宗夏日与诸学士联句，曰：“人皆苦炎热，我爱夏日长。”柳公权续曰：“薰风自南来，殿阁生微凉。”诸学士属和，帝独讽公权两句，令公权题于壁上，字方圆五寸，帝视之，叹曰：“钟、王复生，无以加矣。”(公权尝以隔风纱作《龙城记》，及入朝，名品号锦样书以进，上方御剪刀面、月儿羹，即命分赐。) \\n 武宗朝，柳在内庭，上尝怒一宫嫔久之，既而复召，谓公权曰：“朕怪此人，若得学士一篇，当释然矣。”目御前蜀笺数十幅授之。公权略不伫思，而成一铯曰：“不分前时忤主恩，已甘寂寞守长门。今朝却得君王顾，重入椒房拭泪痕。”上大悦，令宫人上前拜谢之。 \\n 柳诚悬常贮杯盂一笥，滕缄如故，而所贮物皆亡，奴妄言叵测者，诚悬笑曰：“银杯羽化矣。”不复诘。 \\n 【杨敬之】　〔字茂孝。文宗命为祭酒兼太常少卿，是日，二子戎、载登科，时号杨家三喜。〕 \\n 项斯始末为闻人，因以卷谒杨敬之，杨苦爱之，赠诗云：“几度见诗诗尽好，及观标格过于诗。平生不解藏人善，到处逢人说项斯。”未几，诗达长安。明年擢上第。 \\n 【王彦威】　〔洪文馆旧不置学士，文宗特置一员，以待彦威】　〔长安旧俗，以不历台省出领廉车节镇者，率呼为粗官，大率重内而轻外。王彦威有诗，刻石宣武军鼓角楼曰：“天兵十万勇如貔，正是酬恩报国时。汴水波澜喧鼓角，隋堤杨柳拂旌旗。前驱红旆关西将，坐间青娥赵国姬。寄与长安旧冠盖，粗官到底是男儿。”彦威自太常博士出辟使府，至兹镇，故有是句。 \\n 【刘得仁】　〔咸通间，宰臣张文蔚奏名儒不遇者十余人，请赐一官以慰地下，得仁其一也。〕 \\n 刘得仁，贵主之子，自开成至大中三朝，昆弟皆历贵仕，而得仁苦于诗，出入举场三十年，卒无成。常自述曰：“外族帝王是，中朝亲故稀。翻令浮议者，不许九霄飞。”既终，诗人竞为诗吊之。 \\n 得仁《悲老宫人》云：“白发宫娃不解悲，满头犹自插花枝。曾缘玉貌君王爱，准拟人看似旧时。” \\n 【杜牧】　〔字牧之，时称小杜，以别杜甫。为睦州刺史，讼简刑清，号紫薇太守。扬州苏隐夜卧，闻被下有数人齐念牧《阿房宫赋》，声紧而小，急开被视之，无他物，惟得虱十余，其大如豆，杀之即止。〕 \\n 杜舍人牧，弱冠登科，名振京邑，尝与一二同年城南游览，至寺中，有禅僧拥褐独坐，与之语，玄言妙旨，咸出意表，问杜姓字，又云：“修何业？”众具以对，且以累捷夸之，顾而笑曰：“吾皆不知也。”杜叹讶，因题诗曰：“家在城南杜曲傍，两枝仙桂一时芳。禅师都未知名姓，始觉空门意味长。” \\n 大和末，牧佐宣州幕，有湖州刺史崔元亮为设宴，张水嬉，两岸观者如堵，忽有里姥引髽髻女十余岁，真国色也，牧命至舟，姥、女皆惧，牧曰：“且不即纳，当为后期。吾十年后必为此郡，不来，乃从他适。”后大中三年，牧乞守湖州，比至，则十四年，女从人已三载，生二子矣。牧怅然赋诗曰：“自恨寻芳到已迟，往年曾见未开时。如今风摆花狼籍，绿叶成阴子满枝。” \\n 杜牧为宣州幕时，有酒妓肥大，牧赠诗曰：“盘祖当时有远孙，尚令今日逞家门。一车白土将泥脸，十幅红绡补破礻昆。瓦棺寺里逢行迹，华岳山前见掌痕。不须啼哭愁难嫁，待与将书问岳神。”(牧同时，澧州酒纟崔云娘形貌瘦瘠，每戏调，举罚众宾，兼恃歌声，自以为郢人之妙，李宣古当筵一咏，遂至钳口。诗曰：“何事最堪悲，云娘只首奇。瘦拳抛令急，长嘴出歌迟。只见肩侵鬓，唯忧骨透皮。不须当户立，头上有钟馗。”又陆岩梦桂州筵上赠胡子女诗云：“自道风流不可攀，那堪蹙额更颓颜？眼睛深却湘江水，鼻孔高于华岳山。舞态固难居掌上，歌声应不绕梁间。孟阳死后欲千载，犹有佳人觅往还。”) \\n 杜牧之既为御史，久之，分务洛阳。时李司徒愿罢镇闲居，声伎豪侈，尝开筵集朝士，以杜持宪，不敢邀致，杜遣座客达意，愿预斯会，李不得已邀之。杜独坐南行，瞪目注视，问李云：“闻有紫云者孰是？”李指示之，杜凝睇良久，曰：“名不虚得，宜以见惠。”李俯而笑，诸妓亦皆回首破颜。杜乃自饮，起吟曰：“华堂今日绮筵开，谁唤分司御史来？忽发狂言惊四座，两行红粉一时回。”气意闲逸，旁若无人。 \\n 初，牛奇章帅维扬，杜牧之在幕中，每夜出狭斜痛饮，酣醉而归，奇章常令人潜护之。及牧之拾遗召，临别，公因以纵逸为戒，牧之初犹抵饰，牛命取一箧以示，皆每夜街吏所报杜书记平善帖也，杜始愧谢。后牧自以年渐迟暮，常追赋感旧，诗曰：“落魄江湖载酒行，楚腰纤细掌中轻。十年一觉扬州梦，赢得青楼薄幸名。”又曰：“光船一棹百分空，十载青春不负公。今日鬓丝禅榻畔，茶烟轻落花风。”(奇章公卒，牡为志，极言其美，报所知也。) \\n 【魏扶】　〔大和中进士。〕 \\n 魏扶知礼闱，入贡院题诗云：“梧桐叶落满庭阴，锁闭朱门试院深。曾是当年辛苦地，不将今日负初心。”及放榜，无名子削其“梧桐”“锁闭”“曾是”“不将”二字，为五言诗以讥之。 \\n 【范ガ】。〕 \\n 刘郇伯与范ガ郎中为诗友，范曾得一句云：“岁尽天涯两，”久而莫属，郇伯曰：“何不曰‘人生分外愁’？”范甚赏之。 \\n 大和八年，放榜多贫士，无名子作诗曰：“乞儿还有大通年，六十三人笼仗全。薛庶准前骑瘦马，范ガ依旧盖番毡。” \\n 【雍陶】　〔字国钧。大和末进士，后自国子《毛诗》博士刺简州。〕 \\n 雍陶，蜀川人也，上第后，稍薄亲党，其舅云安刘敬之罢举归三峡，责陶不寄书，曰：“山近衡阳虽少雁，水连巴蜀岂无鱼？”陶得诗悸赧，乃有狐首之思。 \\n 雍陶为简州牧，自比谢宣城、柳吴兴，宾至则挫折之，投贽者稀得见。有冯道明者请谒，诒阍者曰：“与太守故旧。”及引见，呵责曰：“与公昧平生，何故旧之有？”道明曰：“诵公诗，日得相见，何隔平生？”遂吟雍《白鹭》诗云：“立当青草人先见，行傍白莲鱼未知。”又“闭门客到常疑病，满院花开不似贫。”“江声秋入峡，雨气夜侵楼。”雍闻吟，欢狎道明，遂如曩昔之交。 \\n 折柳桥在简县，初名情尽桥，雍陶典雅州日，送客至其地，问左右，曰：“送迎之地止此，故名。”陶命笔题其柱曰：“折柳。”因赋诗曰：“从来只说情难尽，何事教名情尽桥？自此改名为折柳，任教离恨一条条。”自后送别，必吟是诗。 \\n 【李商隐】　〔字义山，自称玉溪子。为文多检阅书册，左右鳞次，号獭祭鱼。时与温庭筠、段成式辈相夸，号三十六体。〕 \\n 李义山少游长安，投宿旅店，适主人会客，因召与坐，不知为义山也。酒酣，客赋《木兰花》诗，义山后就，曰：“洞庭波冷晓侵云，日月征帆送远人，几度木兰舟上望，不知元是此花身。”坐客大惊，询之，方知义山。 \\n 李商隐《泪》诗：“永巷长年怨绮罗，离情终日思风波。湘江竹上痕无数，岘首碑前洒几多。人去紫台秋入塞，兵残楚帐夜闻歌。朝来灞水桥边问，未抵青袍送玉珂。” \\n 商隐为彭阳公(令狐楚)从事，以笺奏受知。彭阳子继相，恶商隐从郑亚之辟，以为忘家恩，疏之。重阳日，商隐诣厅事，题云：“曾共山翁把酒卮，霜天白菊绕阶墀。十年泉下无消息，九日尊前有所思。不学汉臣栽苜蓿，空教楚客咏江篱。郎君官贵施行马，东阁无因再得窥。”睹之惭恨，扃锁此厅，终身不处。 \\n 韩父瞻，开成六年李义山同年也。义山有《饯韩同年西迎家室戏赠》云：“籍籍征西万户侯，新缘贵婿起珠楼。一名我漫居先甲，千骑君翻在上头。云路招邀回彩凤，天河迢递笑牵牛。南朝禁脔无人寄，瘦尽琼枝为四愁。”小字冬郎，义山云：“尝即席为诗相送，一座尽惊。句有老成之风。”因有诗云：“十岁裁诗走马成，冷灰残烛动离情。桐花万里丹山路，雏凤清于老凤声。”(诗到李义山，谓之文章一厄，以其用事僻涩，时称“西昆体。”尝有《送宫人入道》诗云：“九枝灯外朝金殿，三素云中侍玉楼。”按《入道秘言》曰：“立春日，清朝北望，有紫、绿、白云者，为三元君。三素，飞云也。乘八轮之舆，上诣天帝，侯见再拜，自陈乞得侍给轮毂。三过见元君之辈者，白日升天。”义山诗出此。) \\n 【卢肇】　〔字子发。登第时，或问由来，曰：“肇，袁民也。”或曰：“袁州出举人耶？”肇曰：“袁州出举人，亦犹沅江出鳌甲，九肋者稀。”。〕 \\n 开成初，卢肇就江西解试，为试官末送，肇有谢启云：“巨鳌，首冠蓬山。”试官谓之曰：“某恨人数挤排，深惭名第奉浼，何云首冠。”肇曰：“顽石处上，巨鳌戴之，岂非首冠？”一坐大笑。 \\n 卢肇与同郡黄颇齐名，颇富而肇贫，同日赴举，郡守独饯颇于邮亭，肇驻蹇十里以俟。明年，肇状元归，郡守大惭，会延肇看竞渡，肇席中赋诗曰：“后溪久住思端午，馆驿楼前看发机。鞞鼓动时雷隐隐，兽头凌处雪微微。冲波突出人齐啖，跃浪争先鸟退飞。向道是龙刚不信，果然夺得锦标归。” \\n 牛奇章纳妓曰真珠，有殊色。卢肇初计偕至襄阳，奇章重其文，延于中寝，会真珠沐发，方以手捧其髻，插钗于两鬓间。丞相曰：“何妨一咏。”肇即赋云：“神女初离碧玉阶，彤云犹拥牡丹鞋。知道相公怜玉腕，故将纤手整金钗。”(皇甫松，牛奇章公之甥，怨公不荐，为谤诗曰：“夜入真珠宝，朝游玳瑁宫。”真珠，即公侍妾名也。) \\n 李德裕尝左宦宜春，卢肇以文见知。既拜相，旧例，放榜先呈宰相，王起问德裕所欲，答曰：“何问为？如卢肇、丁棱、姚鹄岂可以不与及第？”起遂依次放之。唐制，进士放榜讫则谒宰相，即榜元致词。时卢肇首冠，有故不至。次乃丁棱，棱口吃，又形体小陋，迨引见，则俯而致词，意本言“棱等登科，”而棱然汗发，鞠躬移时，乃曰：“棱等登，棱等登。”竟不能发后语，左右皆笑。翌日，友人戏之曰：“闻君善筝，可得闻乎？”棱犹不悟，友人曰：“昨日闻‘棱等登，棱等登”岂非筝声耶？” \\n 张祜于甘露寺观肇诗，曰：“不谓三吴经此诗也。”祜曰：“日月光先到，山河势尽来。”肇曰：“地从京口断，人自海门回。”因而仰伏。 \\n 王镣富有才情，数举未捷，卢肇等公荐于春官，乃旌镣嘉句曰：“击石易得火，扣人难动心。今日朱门者，曾恨朱门深。”声闻蔼然，遂擢上第。 \\n 【裴思谦】　〔开成初登上第。〕 \\n 裴思谦及第后，作红笺名纸十数，诣平康里，因宿于里中，诘旦，赋诗曰：“银缸斜背解鸣，小语偷声唤玉郎。从此不知兰麝贵，夜来新染桂枝香。” \\n 【许】。〕 \\n 开成初，进士许涯游河中，忽得病，梦至昆仑，见数人饮，招之，至暮而罢，赋诗曰：“晓入瑶台露气清，座中唯有许飞琼。尘心未尽俗缘在，十里下山空月明。”他日复梦至其处，飞琼曰：“何故显余姓名于人间？”坐中即改为“天风吹下步虚声。” \\n 【薛逢】　〔字陶臣。崔铉相日，引直弘文馆。〕 \\n 会昌中，薛逢累迁巴州刺史，人歌曰：“日出而耕，日入而归。吏不到门，夜不掩扉。有孩有童，愿以名垂。何以字之，薛孙、薛儿。” \\n 薛逢晚年厄于宦途，尝策羸赴朝，值新进士榜下，缀行而出，时进士团司所由辈数十人，见逢行李萧条，前导曰：“回避新郎君。”逢辗然遣介，语曰：“莫贫相！阿婆三五少年时，也曾东涂西抹来。” \\n 王铎、杨收皆薛逢同年也。收作相，逢有诗曰：“须知金印朝天客，同是沙堤避路人。威凤偶时皆瑞圣，应龙无水谩通神。”收闻之怒。王铎作相，逢又有诗曰：“昨日鸿毛万钧重，今朝山岳一毫轻。”铎又怒之。 \\n 【赵嘏】　〔字承祜。曾有诗曰：“早晚粗酬身事了，水边归去一闲人。”果卒于渭南尉。〕 \\n 杜紫薇览嘏《早秋》诗云：“残星几点雁横塞，长笛一声人倚楼。”吟味不已，因目为赵倚楼。复赠诗曰：“今代风骚将，谁登李杜坛？灞陵鲸海动，秦苑鹤天寒。今日访君还有意，三条冰雪独来看。” \\n 赵嘏尝家于浙西，有美姬惑之，洎计偕，以其母所阻，遂不携去。会中元为鹤林游，浙帅窥其姬，遂奄有之。明年嘏及第，因以一绝箴之曰：“寂寞堂前日又曛，阳台去作不归云。当时闻说沙吒利，今日青娥属使君。”浙帅不自安，遣一介归之于嘏。嘏时方出关，途次横水驿，见兜舁人马甚盛，偶讯其左右，对曰：“浙西尚书差送新及第赵先辈娘子入京。”姬在舁中亦认嘏。嘏下马揭帘视之，姬抱嘏恸哭而卒。遂葬于横水之阳。 \\n 会昌末，陈商榜翰林覆落张等八人，赵渭南贻等诗曰：“莫向春风诉酒杯，谪仙真个是仙才。犹堪与世为祥瑞，曾到蓬山顶上来。” \\n 令狐楚自翰林学士拜相，子自湖州召入翰林为学士，间岁拜相，赵嘏献诗曰：“鹗在卿云冰在壶，代天才业奉︳谟。荣同伊、陟传朱户，秀比王、商入尽图。昨夜星辰回剑履，前年风月满江湖。不知机务时多暇，犹许诗家属和无！” \\n 【薛能】　〔字大拙。会昌末进士，官徐州节度使。〕 \\n 薛能自负过高，从事西川日，每短诸葛功业，为诗曰：“阵图谁许可？庙貌我揶揄。”又云“焚却《蜀书》宜不读，武侯无可律吾身。”又曰：“当时诸葛成何事？只合终身作卧龙。”讥李白曰：“我生若在开元日，争遣名为李翰林？”又曰：“李白终无取，陶潜固不刊。”自题其集云：“诗源何代失澄清，处处狂波污后生。常感道孤吟有泪，却缘风坏语无情。难甘恶少欺韩信，枉被诸侯杀祢衡。纵到缑山也无益，四方联络尽蛙声。”(能诗差胜蔡邕州，其佻矜相类。蔡讥四皓曰：“如何鬓发霜相似，更出深山定是非？”薛讥孔明屡见于篇章，二子功名不终，亦略相等，当是口业报。) \\n 薛能献仆射相公云：“清如冰玉重如山，百辟严趋礼绝攀。强虏外闻应破胆，平人相见尽开颜。朝廷有道青春好，门馆无私白昼闲。致却垂衣更何事？几多诗句咏关关。” \\n 赵仪质琐陋，成名后为婿，薛能为傧相，乃为诗嘲谑，其略曰：“巡关每傍樗蒲局，望月还登乞巧楼。第一莫教娇太过，缘人衣带上人头。”又曰：“不知元在鞍桥里，将为空驮席帽归。”又曰：“火炉床上平身立，便与夫人作镜台。” \\n 秦宗权始为薛能吏，坐法笞背，薛因唱云：“素脊鸣秋杖，”良久不继，因幕吏白事，续云：“乌靴响暮厅。”乃命决行。其后，宗权起兵，首捕薛，令举前诗，因又续云：“刃飞三赤雪，白日落文星。”遂害之。 \\n 【张揆】。〕 \\n 会昌中，有边将张揆防边近十年，其妻侯氏绣回文作龟形诗，诣阙进曰：“暌离已是十年强，对镜那堪更理妆。闻雁几回修尺素，见霜先为制衣裳。开箱叠练先垂泪，拂杵调砧更断肠。绣作龟形献天子，愿教行客早还乡。” \\n  \\n 　 \\n  \\n   \\n  "}
{"章节": "卷三十五·唐", "正文": "　 \\n 卷三十五·唐 \\n 　 \\n 【宣宗忱】　〔帝酷爱进士及第，常于内自题“乡贡进士李道龙。”。〕 \\n 宣宗微时，以武宗忌之，遁迹为僧。一日游方，遇黄蘖禅师同行，因观瀑布，黄蘖曰：“我咏此得一联，而下韵不接。”宣宗曰：“当为续成之。”黄蘖云：“千岩万壑不辞劳，远看方知出处高。”宣宗续云：“溪涧岂能留得住？终归大海作波涛。”后竟践位。 \\n 南昌有百丈山，吴源水倒出飞下千尺，故号百丈。下有大智院，宣宗遁迹方外时，尝至此题诗云：“日月每从肩上过，山河长向掌中看。” \\n 宣宗重阳日赐宴群臣，有御制诗，略曰：“款塞旋征骑，和戎委庙贤。倾心方倚注，协力共安边。”宰臣以下应制皆和，魏两联云：“四方无事去，神豫抄秋来。八水寒光起，千山霁色开。”上嘉赏久之，魏蹈舞拜谢，群寮耸视，魏有得色，极欢而罢。 \\n 白乐天卒，宣宗以诗吊之曰：“缀玉联珠六十年，谁教冥路作诗仙？浮云不系名居易，造化无为字乐天。童子解吟《长恨曲》，胡儿能唱《琵(音弼)琶》篇。文章已满行人耳，一度思量一怆然。” \\n 宣宗爱唱《菩萨蛮》词云：“牡丹带露真珠颗，佳人折向庭前过。含笑问檀郎：‘花强妾貌强？’檀郎故相恼，只道‘花枝好’。一向发娇嗔，碎挼花打人。”时有妇人断夫两足者，上戏语宰相曰：“无乃‘碎挼花打人’耶？” \\n 宣宗舅郑光镇河中，上封其妾为夫人，不受，表辞曰：“白屋同愁，已失凤鸣之侣；朱门自乐，难容乌合之人？”上笑曰：“谁教阿舅作此好事！”左右对：“光多任一判官田绚者掌书记。”上欲以翰林官之，论者以不由进士，又无引援，遂止。 \\n 【郑颢】　〔宰相之孙。以起居郎尚宣宗女万寿公主，恩宠无比。〕 \\n 郑颢因寿昌节上寿回，梦一宫殿，与十数人纳凉联句，既悟，省“石门雾露白，玉殿莓苔青”十字，怪其不祥。不数日，宣宗弓剑上仙，方悟其事。乃续为十韵云：“间岁流虹节，归轩出禁扃。奔波流长景，萧洒梦殊庭。境象非曾到，崇严昔未经。日斜乌敛翼，风动鹤疏翎。异苑人争集，凉台笔不停。石门雾露白，玉殿莓苔青。若匪灾先兆，何缘思入冥？御炉虚仗马，华盖负云亭。白日成千古，金滕九龄。小臣哀绝笔，湖上泣青萍。”未几，颢亦卒。(“石门”二句，杜甫集中诗也。) \\n 【裴休】　〔字公美。大中六年拜相。为人蕴藉，进止雍闲，宣宗曰：“休，真儒者。”。〕 \\n 裴休赠《黄蘖山僧》诗曰：“自从大士传心印，额上圆珠七尺身。挂锡十年楼蜀水，浮杯今日渡漳滨。一千龙象随高步，万里香华结胜因。拟欲事师为弟子，不知将法付何人？”休以此诗呈示黄蘖，黄蘖不顾，曰：“若形于纸墨，何有吾宗？”休问其故？曰：“上乘之印，唯是一心，更无别法。心体一空，万缘俱寂，如大日轮升于虚空，其中照耀，静无纤埃。证之者，无新旧，无浅深。说之者，不立义解，不开户牖。直下便是，动念即乘。”其后，休录之，为传心法要云。 \\n 【温庭筠】　〔字飞卿，本名岐，曾于江、淮为亲表辱之，由是改名。以《早行诗》“鸡声茅店月，人迹板桥霜”知名于世。词号《金荃集》。子宪。〕 \\n 温庭筠才思艳丽，工于小赋，每入试，押官韵作赋，凡八叉手而八韵成，时号温八吟。李义山谓曰：“近得一联句云‘远比赵公，三十六年宰辅’，未得偶句。”温曰：“何不云‘近同郭令，二十四考中书’”。 \\n 宣皇好微行，与温庭筠遇于逆旅，温不识龙颜，傲然诘之曰：“公非长史、司马之流？”帝曰：“非也。”又曰：“得非六参、簿尉之类？”帝曰：“非也。”会执政有奏：“庭筠搅扰场屋。”黜方城尉。纪唐夫送以诗，擅场当时。诗曰：“何事明时泣玉频？长安不见杏园春。凤皇诏下虽沾命，鹦鹉才高却累身。且饮绿消积恨，莫辞黄绶拂行尘。方城若比长沙路，犹隔千山与万津。”唐夫以此得名。 \\n 宣宗尝赋诗，句有“金步摇”，未能对，遣求进士对之，庭筠乃对以“玉条脱”，宣宗赏焉。又药名有“白头翁”，温以“苍耳子”为对。他皆类此。 \\n 张林言毁佛寺，时御史有苏监察者，检天下废寺，见银佛一尺以下者，多袖归，时号苏捏佛。温庭筠遽曰：“好对‘蜜陀僧’”。 \\n 温庭筠见蜂蝶，得句云：“蜜官金翼使，”遍示知识，无人可属，久之，自联其下云：“花贼玉腰奴。” \\n 宣皇爱唱《菩萨蛮》词，丞相令狐假温庭筠新撰密进之，戒令勿泄。温遽言于人，由是疏之。温亦有言云：“中书堂内坐将军。”讥相国无学也。 \\n 令狐曾以旧事访于庭筠，对曰：“事出《南华》，非僻书也。或冀相公燮理之暇，时宜览古。益怒，奏庭筠有才无行，卒不登第。庭筠有诗曰：“因知此恨人多积，悔读《南华》第二篇。” \\n 令狐为相，自以姓氏少，族人有投者，不吝通族，由是远近争赴，至有姓胡冒令者。温庭筠戏为诗曰：“自从元老登庸后，天下诸胡悉带令。” \\n 杜自西川除淮海，庭筠诣韦曲杜氏林亭，留诗云：“卓氏炉前金线柳，隋家堤畔锦帆风。贪为两地行霖雨，不见池莲照水红。”公闻之，遗绢千匹。 \\n 裴郎中諴，晋国公次弟子也，足情调，善谈谐，与温岐为友，好作歌曲，既入台，为三院所谑曰：“能为淫艳之歌，有异清洁之士。”其《南歌子》词云：“不是厨中串，争知炙里心？井边银钏落，展转恨还深。”又曰：“不信长相忆，抬头问取天。风吹荷叶动，无夜不摇莲。”又曰：“竿葛为红烛，情知不自由。细丝斜结网，争奈眼相钩。”二人又为《新添声杨柳枝词》。裴词云：“思量大是恶因缘，只得相看不得怜。愿作琵琶槽那畔，美人长抱在胸前。”又曰：“独房莲子没人看，偷折莲时命也捐。若有所由来借问，但道偷莲是下官。”温词云：“一尺深红朦麴尘，旧物天生如此新。合欢桃核终堪恨，里许元来别有人。”又曰：“井底点灯深烛伊，共郎长行莫围棋。玲珑骰子安红豆，入骨相思知不知？”湖州崔郎中刍言初为越副戎，宴席中有周德华者，乃刘采春女也，崔宠爱之，令一陈音韵，以为浮艳之美，德华所唱七八篇，皆名流之咏，不取温、裴所称歌曲，二君深有愧色。(德华所唱《杨柳枝》词，滕迈郎中一首：“三条陌上拂金羁，万里桥边映酒旗。此日令人肠欲断，不堪将入笛中吹。”贺知章秘监一首：“碧玉装成一树高，万条垂下绿丝绦。不知细叶谁裁出，二月春风是剪刀。”杨巨源员外一首：“江边杨柳麴尘丝，立马凭君折一枝。惟有春风最应惜，殷勤更向手中吹。”刘禹锡尚书一首：“春江一曲柳千条，二十年前旧板桥。曾与美人桥上别，恨无消息至今朝。”韩琮舍人二首：“枝斗芳腰叶斗眉，春来无处不如丝。灞陵原上多离别，少有长条拂地垂。”又曰：“梁苑隋堤事已空，万条犹舞旧春风。那堪更想千年后，谁见扬花入汉宫？”) \\n 段成式与温庭筠诗序云：“予在九江，造云蓝纸辄送五十枚。诗云：‘三十六鳞充信使，数番犹得寄相思。’” \\n 温飞卿《锦鞋赋》曰：“阑里花春，云边月新。耀粲织女之束足，宴婉嫦娥之结。碧纟意缃钩，鸾尾凤头。妻称雅舞，履号远游。若乃金莲东昏之潘妃，宝绁临川之江姬。匍匐非寿陵之步，妖蛊实苎萝之施。罗袜红叶之艳，丰趺缟锦之奇。凌波微步瞥陈王，既蹀躞而容与，花尘香迹逢石氏，条窈窕而呈姿。擎箱回津，惊萧郎之始见，李文明练，恨汉后之未持。”重为系曰：“瑶池仙子董双成，夜明帘额悬曲琼。将上云而垂手，顾转盻而遗情。愿绸缪于芳趾，附周旋于绮楹。莫悲更衣床前弃，侧听东佩玉声。”先是，段成式寄飞卿诗云：“知君欲作闲情赋，应愿将身作锦鞋。”飞卿因作此答之。 \\n 温宪，僖、昭间就试有司，值郑相延昌掌邦贡，以其父文多刺时，复傲毁朝士，抑而不录。既不第，遂题一绝于崇庆寺壁。后荣阳公因国忌行香见之，悯然动容。暮归宅，已除赵崇知举，即召之，谓曰：“某顷文衡，以温宪庭筠之子，深怒嫉之。今日见一绝，令人恻然，幸勿遗也。”于是成名。诗曰：“十口沟隍待一身，半年千里绝音尘。鬓毛如雪心如死，犹作长安下第人。” \\n 光启中，温宪为山南李巨川草荐表，盛述先人之屈，曰：“娥眉先妒，明妃为去国之人；猿臂自伤，李广乃不侯之将。”温终于南山从事。 \\n 【段成式】　〔字柯古。文昌子。尝宦游至辰，著《酉阳杂俎》。为处州刺史，境内恶溪多水怪，成式下车，水怪辟易，民遂呼为好溪。〕 \\n 池州周繇与段成式、韦蟾同游襄阳徐商幕府，襄阳中堂赏花，繇与妓人戏语，成式嘲之曰：“莺里花前选孟光，东山逋客酒初狂，素娥毕竟难防备，烧得河车莫遣尝。”繇和云：“回簪转黛喜猜防，粉署裁诗助酒狂。若遇仙丹偕羽化，便随箫史亦何伤？(繇登咸通进士，以《明皇梦钟馗赋》得名，调池之至德令，李昭象以诗送之曰：“投文得任而今少，佩印还家古所荣。”) \\n 段成式不赴光风亭夜宴，赠周繇云：“屏开屈膝见吴娃，蛮腊同心四照花。姹女不愁难管领，斩新铅里得黄牙。”繇和云：“玉树琼筵映彩霞，澄虚楼阁似仙家。只缘存想归兰室，不向春风看夜花。”时宴中妓有醉殴者，温飞卿曰：“若状此，便可以‘＜疒只＞面’对‘ㄏ胡’。成式乃曰：“ㄏ胡云彩落，＜疒只＞面月痕消”。又曰：“掷履仙凫起，扯衣蝴蝶飘。羞中含薄怒，颦里带余娇。醒后犹攘腕，归时更折腰。狂夫自缨绝，眉势倩谁描？”韦蟾云：“争挥钩弋手，竞耸踏徭身。伤颊讵关舞，捧心非效颦。”飞卿云：“吴国初成阵，王家欲解围。拂巾双雉叫，飘瓦两鸳飞。” \\n 襄阳公宴集，段成式连罢驰骋，坐观花艳，或有眼饱之嘲。周繇赋诗云：“戏鞠且徒为，宁如目送时。报仇惭巽壖，存想恨逶迟。促坐疑辟珥，衔杯强朵颐。恣情窥窈窕，曾恃好风姿。色授应难夺，神交愿莫辞。请君看曲讲，不负少年期。”成式和诗云：“才甘鱼目并，艺怯马蹄间。王谢初飞盖，姬姜尽下山。缚鸡难角逐，射雉岂开颜？乱翠移林色，狂红照座殷。防梭齿虽在，乞帽鬓惭班。傥恕相如瘦，应容累骑还”。庭筠和云：“齐马驰千驷，卢姬逞十三。玳筵方盼睐，金勒自〈走参〉＜走覃＞。堕珥情初洽，鸣鞭战未酣。神交花苒苒，眉语柳毵毵。” \\n 尚书东莞公夜宴，坐列数花，段成式作连珠以代剧语，其一曰：“窃以铜街丽人，恨尘泥之将隔；石室素女，怨仙俗之易分。因知三鸟孤鸾，从来要匹，金鸡玉鹄，不愿成群。”其二曰：“名比大乔，怨佳期之未卜；居连小市，恨的信之难移。因知夜逼更长，斜汉回而脉脉；寒侵梦浅，行云去以迟迟。”一时称其美丽。 \\n 【李群玉】　〔字文山。大中间，崔相进其诗，以处士直弘文馆。〕 \\n 群玉好吹笙，善急就章，喜食鹅，及授校书郎东归，卢肇送诗云：“妙吹应谐凤，工书定得鹅。” \\n 群玉在杜丞相筵中《赠美人》云：“裙拖六幅潇湘水，鬓耸巫山一朵云。貌态祗应天上有，歌声岂合世间闻？胸前瑞雪灯斜照，眼底桃花酒半醺。不是相如怜赋客，肯教容易见文君？” \\n 群玉解天禄之任而归涔阳，经二妃庙，题云：“小孤洲北浦€边，二女明妆玉俨然。野庙向江春寂寂，古碑无字草芊芊。风回日暮吹芳芷，月落山深哭杜鹃。犹似含颦望巡狩，九嶷凝黛隔湘川。”又曰：“黄陵庙前春已空，子规啼血滴松风。不知精爽落何处，疑是行云秋色中。”群玉自以“春空”遂至“秋色”欲易之。乃有二女郎见曰：“儿是娥皇、女英也。二年后当与郎君为云雨之游。”俄而影灭。李遂礼其神像而去。至于浔阳，太守段成式素与李为诗酒友，具述此事。段戏之曰：“不知足下是虞舜之辟阳候也。”后二年，群玉果死于洪州。段以诗哭之曰：“酒里诗中三十年，纵横唐突世喧喧。明时不作称衡死，傲尽公卿归九泉。”又曰：“曾话黄陵事，今为白日催。老无男女累，谁哭到泉台？” \\n 长沙日试万言。王词学富赡，请十书吏皆给笔札，口授，十吏笔不停缀，首题《黄河赋》三千字，复为《鸟散余花落》诗二十首。时未亭午，已七千余言。时路岩方当钧轴，遣一介召之，曰：“请候见帝。”岩大怒，亟命奏废万言科。杖策而归，放旷杯酒间。一日，与李群玉相遇岳麓寺，群玉曰：“公何许人？曰：“日试万言王。”群玉待之甚浅，曰：“请与公联句可乎？”曰：“唯子之命。”群玉破题而授之，略不仁思，继之曰：“芍药花开菩萨面，棕榈叶散野人头。”群玉遂屈。 \\n 【韦蟾】　〔字隐桂。下杜人。〕 \\n 韦蟾廉问鄂州，及罢，宾僚祖饯，蟾书《文选句》云：“悲莫悲兮生别离，登山临水送将归。”以笺毫授宾从，请续其句。逡巡，有妓泫然起曰：“某不才，不敢染翰，欲口占两句。”韦大惊异，令随念。云：“武昌无限新栽柳，不见杨花扑面飞。”蟾令唱作《杨柳枝词》，极欢而散，赠数十笺纳之，翌日而发。 \\n 韦蟾至长乐驿，见李给事题名，因书其侧云：“渭水春山照眼明，希仁何事寡诗情？只应学得虞姬婿，书字才能纪姓名。” \\n 【郑薰】　〔字子溥。〕 \\n 大中八年，郑薰掌文，时徐寇作乱，薰志在激劝勋烈，谓摽鲁公之后，擢之首科。既而问及庙院，摽曰：“摽寒素，京国无庙院。”薰始大悟，塞默久之。时有无名子嘲曰：“主司头脑太冬烘，错认颜摽作鲁公。” \\n 郑薰既老，号所居为隐岩，莳小松七本于庭，自号七松处士，尝曰：“异时可对五柳先生。” \\n 苗台符六岁能属文，年十六及第，张续亦幼擅词赋，年十八及第，同年进士，又同佐郑薰少师宣州幕，二人常列题于西明寺东廊，或窃注之曰：“一双新进士，两个阿孩儿。”台符十七不禄，续位至礼部侍郎。 \\n 【曹邺】　〔字业之。尝为《四怨》、《三愁》、《五情诗》。为舍人韦悫所知，力荐于主司。大中间登第。〕 \\n 曹邺未第时，有诗云：“一辞岩桂丛，九泣都门月。年年孟春至，看花不如雪。” \\n 曹邺《老圃堂》诗云：“邵平瓜地接吾庐，谷雨乾时手自锄。昨日春风欺不在，就床吹落读残书。” \\n 【陈陶】　〔字嵩伯。武、宣间自称三代布衣。〕 \\n 陈陶隐南昌西山，操行清洁。严宇牧豫章，欲挠之，遣小妓莲花往侍焉，陶殊不顾。妓乃献诗求去，曰：“莲花为号玉为腮，珍重尚书遣妾来。处士不生巫峡梦，虚劳神女下阳台。”陶答曰：“近来诗思清于水，老去风情薄似云。已向升天得门户，锦衾深愧卓文君。”(后人移其事为陈图南，非也。) \\n 陈陶种柑橙西山，令山童卖之，以供朝夕，僧贯休赠诗云：“高步前山前，高歌北山北。数载卖柑橙，山资近又足。” \\n 陈陶《陇西行》云：“誓扫匈奴不顾身，五千貂锦丧胡尘。可怜无定河边骨，犹是春闺梦里人。” \\n 陈陶《种兰诗》曰：“幽人饥如何？采兰充糇粮。幽人渴如何，酝兰为酒浆。地无青苗租，白日如散王。不尝仙人药，端坐红霞房。” \\n 【林杰】　〔字智周。为李侍御远所知，郑立作奇童传贻之。〕 \\n 林杰五岁时，父肃携至王仙君霸坛。戏问：“童子能诗乎？”杰遂口占云：“羽客已归云路去，丹炉草木尽凋残。不知千载归何日，空使时人埽旧坛”。同游诸公，初不谓眇岁之作，遽臻于此，莫不惊异。 \\n 唐中丞扶命子弟延林杰入学院讲习，时会七夕，堂前乞巧，因试《乞巧》诗，杰援笔曰：“七夕今朝看碧霄，牵牛织女渡河桥。家家乞巧望秋月，穿尽红丝几万条？”唐惊曰：“真神童也。” \\n  \\n 　 \\n  \\n   \\n  "}
{"章节": "卷三十六·唐", "正文": "　 \\n 卷三十六·唐 \\n 　 \\n 【陆龟蒙】　〔字鲁望，时谓江湖散人，或号天随子，居松江甫里，又曰甫里先生。性嗜茶，置园顾渚山下，岁取租自判品第。门有巨石，乃远祖绩为郁林守罢归无装，取以重其舡者，人称其廉，号郁林石。〕 \\n 天随生宅荒少墙，屋多隙地，前后皆树杞菊以供杯案。至夏，枝叶老硬，气味苦涩，犹责僮儿采掇。有人言：“千乘之邑，非无好事之家，日欲击鲜为具以饱君，君独闭关不出，率空肠贮古贤遗言，何自苦如此？”天随生笑曰：“我几年来忍饥诵经，岂不知屠沽儿有酒食邪？”尝作《杞菊赋》曰：“惟杞与菊，偕寒互绿。或颖或苕，烟披雨沐。我衣败绨，我饭脱粟。羞惭齿牙，苟且梁肉。蔓延骈罗，其生实多。尔杞未棘，尔菊未莎。其如予何！其如予何！” \\n 陆龟蒙居震泽，有斗鸭一栏。有内养自长安使杭州，出舍下，挟弹毙其绿头者。龟蒙手一表，骇云：“此鸭善人言，持附苏州，上进天子。使者毙之，奈何？”内养信其言，大恐，遂以囊中金酬之，因徐问其鸭能作何言？”龟蒙曰：“能自呼其名。”内养愤且笑，蒙还其金，大笑曰：“吾戏耳。” \\n 陆龟蒙居笠泽，有一竹禅床，每用偃憩，时十月，天已寒，侍僮忘施毡褥，龟蒙已坐，急起呼曰：“此节日，翁须是与些衣服，不然，他寒我也寒。” \\n 陆龟蒙《鱼笺诗》：“向日乍惊新茧色，临风时辨白萍文。好将花下承金粉，堪送天边咏碧云。” \\n 陆龟蒙戏作风人体云：“破蘖供朝爨，须知是苦辛。晓天窥落宿，谁识独醒人？闻道更新帜，多因废旧期。征衣无伴捣，独处自然悲。”皮日休和云：“刻石书离恨，因成别后悲。莫言春茧薄，犹有万重思。江上秋风起，从来浪得名。逆风犹挂席，若不会凡情。”(《诗》云：“维南有箕，不可以簸扬，维北有斗，不可以挹酒浆。”盖风俗之言，近乎戏矣。后人仿之，遂有“围棋烧败袄，看子故依然”之句，由是此体兴焉。) \\n 陆龟蒙夏日闲居，作四声诗寄皮袭美，其平声云：“荒池菰蒲深，闲阶莓苔平。江边松篁多，人家帘栊清。为书凌遗编，调弦夸新声。求惟虽殊涂，探幽聊怡情。”平上声云：“朝烟涵楼台，晚雨染岛屿。渔童惊狂歌，艇子喜野语。山容堪停杯，柳影好隐暑。年华如飞鸿，斗酒幸且举。”平去声云：“新开窗犹偏，自种蕙未遍。书签风摇闻，钓榭雾破见。耕耘闲之资，啸咏性最便。希夷全天真，讵要问贵贱。”平入声云：“端居愁无涯，一夕发欲白。因为鸾章吟，忽忆鹤骨客。身披丹台文，脚着赤玉舄。如蒙清音酬，若渴吸月液。” \\n 陆龟蒙《夏日即事》用药名作离合诗云：“避暑最须从朴野，葛巾筠席更相当。归来又好乘凉钓，藤蔓阴阴着雨香。”(与张籍离合诗同体。) \\n 陆龟蒙用离合体赋松、间、斟三字云：“子山园静怜幽木，公干词清咏华门。月上风微潇洒甚，斗醪何惜置盈樽。”赋饮、严、泉三字云：“已甘茅洞三君食，欠买桐江一朵山。严子濑高秋浪白，水禽飞尽钓舟还。”(此离一字偏旁于一句首尾，而首尾相续为字。) \\n 陆龟蒙《中酒赋》曰：“剪云梦｛艹岂｝，采泮宫芹。周子之菘向晚，庾郎之薤初春。加以欧川桂蠹，颖谷榆人。虽驰心于品物，且忘味于兹辰。” \\n 陆龟蒙妻蒋氏，善属文，然嗜酒，姊妹劝节酒强食，蒋应声曰：“平生偏好饮，劳汝劝吾餐。但得樽中满，时光度不难。”一日有僧知业访龟蒙谈玄，蒋使婢奉酒，知业云：“受戒不饮。”蒋隔帘谓曰：“上人曾有诗云：‘接岸桥通何处路？倚楼人是阿谁家？’观此风韵，得不饮乎？”知业惭而退。 \\n 【皮日休】　〔字袭美，自号闲气布衣，又自戏曰醉士，或曰酒民。子光业，为吴越丞相，四世孙公弼，宋庆历间名士也。〕 \\n 皮日休尝谒归仁绍，数往而不得见，皮既心有所慊而动形于言，因作《咏龟诗》：“硬骨残形知几秋，尸骸终不是风流。顽皮死后钻须遍，都为平生不出头。”时仁绍亦有诸子佾孙与日休同在场中，随即闻之，因伺其复至，乃于刺字皮姓之下题诗授之曰：“八片尖斜砌作球，火中寻了水中揉，一团闲气如常在，惹踢招拳卒未休。” \\n 皮日休《咏螃蟹呈浙西从事》云：“未游沧海早知名，有骨还从肉上生。莫道无心畏雷电，海龙王处也横行。”又《题金钱花》云：“阴阳为火地为炉，铸得金钱不用模。谩向人前逞颜色，不知还解济贫无？” \\n 皮日休《怀鹿门》用县名作离合诗云：“山瘦更培秋后桂，溪澄闲数晚来鱼。台前过雁盈千百，泉石无情不寄书。”陆龟蒙和云：“竹溪深处猿同宿，松阁秋来客共登。封径古苔侵石鹿，城中谁解访山僧？” \\n 吴士孙发尝举百篇科，陆龟蒙赠诗云：“直应天授与诗情，百咏唯消一日成。”皮日休亦有云“百篇宫体喧金屋，一日官衔下玉除。”(宋太平兴国五年，有赵昌国愿试此科，太宗御殿出四句诗为题，诗云：“松风雪月天，花竹鹤云烟。诗酒春池雨，山僧道柳泉。”每题五篇，篇四韵。至晚仅成十首，方欲激动后学，特赐及第。) \\n 咸通中，日休为太常博士，遭乱归吴中。黄巢寇江浙，劫以从军，至京师，以为翰林学士，令日休作谶，云：“欲识圣人姓，田八二十一。欲知圣人名，果头三屈律。”巢大怒，盖巢头丑，掠鬓不尽，疑讥之也。遂及祸。(黄巢举进士不中第，尝《赋菊》诗曰：“待到秋来九月八，我花开后百花杀。冲天香阵透长安，满城尽带黄金甲。”朝廷不能收拾之，遂聚众为盗，号冲天大将军，卒陷长安。既败，脱身为僧，依张金义于洛阳，曾绘己像题诗云：“记得当年草上飞，铁衣着尽着僧衣。天津桥上无人识，独倚栏杆看落晖。”人见其像，识其为巢。”) \\n 皮光业最耽茗事。一日，中表请尝新柑，筵具殊丰，簪绂丛集。才至，未顾尊垒而呼茶甚急，径进一巨瓯，题诗曰：“未见甘心氏，先迎苦口师。众噱曰：“此师固清高，而难以疗饥也。” \\n 【方干】　〔字雄飞。桐庐处士。尝谒廉倅，误三拜，人呼为方三拜。卒谥玄英先生。〕 \\n 方干为人唇缺，有司以为不可与科名，连应十余举，遂隐居鉴湖，后数十年遇医补唇，年已老矣。人号曰补唇先生。又性好侮人，尝与龙丘李主簿同酌，李目有翳，干改令讥曰：“措大吃酒点盐，军将吃酒点酱。只见门外著篱，未见眼中安障。”李答曰：“措大吃酒点盐，下人吃酒点。只见手臂着栏，未见口唇开裤。” \\n 余杭守谓方干苦吟，未能应，卒因夜燕，以飞字韵命赋之。干诗立成，曰：“间世星郎夜燕时，丁丁寒漏滴声微。琵琶弦促千般调，鹦鹉杯深四散飞。遍请玉容歌白雪，高烧红烛照朱衣。人间有此荣华事，争遣渔翁恋钧矶。” \\n 吴人范摅处士之子，七岁能诗，赠隐者云：“扫叶随风便，浇花趁日阴。”方干曰：“此子他年必成名。”又吟夏日云：“闲云生不雨，病叶落飞秋。”干曰：“惜哉？必不享寿。”果十岁卒。 \\n 【许棠】　〔字丈化。与张乔、俞坦之、剧燕、任涛、吴罕、张、周繇、郑谷、李栖远、温宪、李昌符谓之咸通十哲。〕 \\n 许棠《洞庭诗》云：“惊波常不定，半日鬓堪斑。四顾疑无地，中流忽有山。鸟飞应畏堕，帆远却如闲。渔父相时引，行歌浩渺间。”当时人以第二联题扇。 \\n 汪遵，许棠同乡人也。遵幼为吏，棠应二十余举，遵犹在胥徒。善为绝句诗而深晦缜密。一旦辞役就贡，会棠送客至灞氵产间，遇遵于途，讯曰：“何事至京？”遵曰：“就贡。”棠怒曰：“小吏无礼。”后遵成名五年，棠始登第。《长城》诗曰：“秦筑长城比铁牢，蕃戎不敢过临洮。虽然万里连云际，争及尧天三尽高。”遵以此诗得名于时。 \\n 李建州频主京兆解试，命《月中桂》题，张乔诗擅场。诗曰：“与月转洪，扶疏万古同。根非生下土，叶不坠秋风。每以圆时足，还随缺处空。影高群木外，香满一轮中。未种丹霄日，应虚白兔宫。如何当羽化，细得问神功。”李建州以许棠老于场屋，竟以棠为首荐，而张乔、俞坦之辈俱以次收之。 \\n 张乔与俞坦之受知许下薛尚书能，许棠首荐，能以诗唁二子曰：“何事尽参差，惜哉吾子诗。日令销此道，天亦负明时。有路当重振，无门即不知。何当见尧日，相与啜浇漓。” \\n 【任涛】　〔筠州人。〕 \\n 任涛能诗，刺史李骘爱其“露溥沙鹤起，人卧钓舡横”之句，特与免役，判云：“有诗似涛者，并免役。”时幸元龙号松垣先生，素有气节，亦以诗援涛例求免税丁，刺史判云：“松垣笔力破沧溟，欲援任涛免税丁。一段风流好公案，锦江重写入图经。” \\n 【李昌符】　〔字岩梦。历尚书郎。〕 \\n 李昌符久不登第，常岁卷轴，怠于装修。因出一奇，乃作《婢仆》诗五十首，于公卿间行之。其间有诗云：“春娘爱上酒家楼，不怕归迟总不忧。推道那家娘子卧，且留教住待梳头。”又云：“不论秋菊与春苍，个个能︿空肚茶。无事莫教频入库，没名闲物要些些。”诸篇皆中婢仆之讳，浃旬京域盛传，是年登第。 \\n 【李山甫】　〔咸通中，累举不第，后流落为河朔乐彦贞从事。〕 \\n 巢寇之乱，翰林待诏王遨者，北游在邺，李山甫遇于道观，谓曰：“幽兰绿水，可得闻乎？”遨应命奏之。曲终潸然，曰：“忆在咸通，玉亭秋夜，供奉至尊，不意流离至此也。”山甫赋诗曰：“幽兰绿水耿清音，叹惜先生枉用心。世上几时曾好古？人前何必独沾襟？致身不似笙簧巧，悦耳宁如郑卫淫？三尺丝桐七条线，子期师旷雨沉沉。”句未成，山甫亦自黯然，悲其不遇。 \\n 【袁皓】　〔宜春人。咸通进士，自称碧池处士。〕 \\n 袁皓初登第，过岳阳，悦妓蕊珠，以诗寄严使君曰：“得意东归过岳阳，桂枝香惹蕊珠香。也知暮雨生巫峡，争柰朝云属楚王。万恨只凭期克手，寸心唯系别离肠。南亭宴罢笙歌散，回首烟波落渺茫。”严君以妓赠之。 \\n 【高蟾】　〔河朔人。唐有两高蟾，此乾符登第者。〕 \\n 高蟾累举不第，有诗云：“月桂数条耆白日，天门几扇钻明时。阳春发处无根叶，凭仗东风次第吹。”又《下第上司马侍郎》诗云：“天上碧桃和露种，日边红杏倚云栽。芙蓉生在秋江上，莫向春风怨未开。”人颇怜其意。明年，李昭知举，遂擢第。 \\n 高蟾有宫词云：“君恩秋后叶，日日向人疏。”郑谷赠诗云：“张生‘故国三千里’，知者惟应杜紫薇。君有‘君恩秋后叶’，可能更羡谢玄晖。” \\n 【姚岩杰】　〔元崇裔孙，号象溪子。〕 \\n 姚岩杰聪悟绝伦，常以诗酒放游江左。咸通中，卢肇知歙州，岩杰在婺源，先以著述寄肇，肇已知其人，辞以兵火之后，郡中凋敝，无以奉迎大贤。”岩杰复以长笺激之，肇乃辍所乘马迎至郡斋，馆毂如公卿礼，既而日肆傲睨。肇尝以篇咏诧于岩杰，曰：“明月照巴山，”岩杰笑曰：“明月照天下，柰何独照巴山耶！”肇惭甚。无何，会于江亭，时蒯希逸在席，肇请目前取事为令，尾有乐器名，肇曰：“远望渔舟，不阔尺八”岩杰遽饮酒一器，凭栏呕哕，须臾，即席还令曰：“凭栏一吐，已觉空喉。” \\n 乾符中，颜摽典鄱阳郡，鞠场公宇初构，请岩杰纪其事，文成，粲然千余言。摽欲删去二字，岩杰不从，摽怒，时已刊石，命碎其碑，岩杰以篇纪之曰：“为报颜公识我麽，我心唯只与天和。眼前俗物关情少，醉后青山入梦多。田子莫嫌弹铗恨，甯生休唱饭牛歌。圣朝若为苍生计，也合公车到薜萝。” \\n 【郑昌图】。〕 \\n 咸通末，以进土车服亻替差，不许乘马，时场中不减千人，虽势家子亦皆骑驴。或嘲之曰：“今年敕下尽骑驴，短袖长辙满九衢。清瘦儿郎犹自可，就中愁杀郑昌图。” \\n 【郑畋】　〔年十九赴举，凡十九年登第，又十九年入相，时号“三九相公”。〕 \\n 郑畋为凤翔从事日，《题马嵬坡》云：“玄宗回马杨妃死，云雨虽亡日月新。终是圣明天子事，景阳宫井又何人？”观者以为有宰辅之器。 \\n 【高骈】　〔字千里。崇文曾孙也。好神仙，有方士刻青石为奇字云：“玉皇授白云先生。”。〕 \\n 高崇文本蓟门将校，讨刘辟有功，为西川节度使。渤海鄙言，呼人为＜骨孝＞儿。一旦雪下，崇文谓宾客曰：“某虽武夫，亦有一诗。”乃吟曰：“崇文崇武不崇文，提戈出塞号将军。那个＜骨孝＞儿射雁落？白毛空里雪纷纷！”或谓北齐敖曹之比。 \\n 高骈家世禁卫，颇修饰，折节为学，与诸儒交，谈治道，两军中人，更称誉之，号“落雕侍御。”《赴安南却寄台司》云：“曾驱万马静江山，风去云回顷刻间。今日海门南面事，莫教还似凤林关。” \\n 奇鲲，南诏大酋之心膂也，僖宗时来朝，高骈自淮海飞章曰：“蛮酋用事，惟奇鲲等数人，请止而鸩之。”帝用其策，奇鲲有词藻，途中诗云：“风里浪花吹又白，雨中峰影洗还青。沙鸥聚处窗前见，林啼时枕上听。” \\n 高骈镇蜀，南蛮时飞一木夹，有“借锦江饮马”之语。胡曾时为书记，以檄破之，兼有诗云：“辞天出塞陈云空，雾卷霞开万里通。亲授虎符安宇宙，誓将龙剑定英雄。残霜敢冒高悬日，秋叶争禁大假风？为报南蛮须屏迹，不同蜀将武候功。” \\n 高骈镇蜀日，以蛮涎侵暴，乃筑罗城四十里，朝廷虽加恩赏，亦疑其固护。或一日，闻奏乐声，知有改移。乃《题风筝》寄意曰：“夜静弦声响碧空，宫商信任往来风。依稀似曲才堪听，又被风吹别调中。”旬日，果移镇渚宫。 \\n 高骈闻河中王铎加都统，云：“炼汞烧铅四十年，至今犹在药炉前。不知子晋缘何事？只学吹箫便得仙。”其骄傲不平如此。 \\n 高骈末年酷信方士。有吕用之者，自言能役使鬼神，变化黄金。骈惑之，起延和阁七间，高八丈，皆饰以金玉，藻井垂莲，之上有二十八字云：“延和高阁上干云，小语犹疑太乙闻。烧尽降真无一事，开门迎得毕将军。”及师铎乱，人以为诗妖。 \\n 吕用之每对高骈顾揖空中，谓见群仙来往，骈随而拜之。用之忽云：“后土夫人遣使就借兵马并李筌所撰《太白阴经》，骈遽下两县，率百姓苇席数千领，画作甲兵之状，遣用之于庙庭烧之，又以五彩笺写《太白阴经》十道，置于神座之侧，又于夫人帐中塑一绿衣年少，谓之韦郎，庙成，有人于西庑栋上题一长句，诗曰：“四海干戈尚未宁，谩劳淮海写仪刑。九天玄女犹无信，后土夫人岂有灵？一带好云侵鬓绿，雨行嵬岫拂眉青。韦郎年少耽闲事，案上休夸《太白经》。好事者竞相传诵。 \\n 【马真】。〕 \\n 僖宗自内出袍千领赐塞外吏士，神策军马真于袍中得金锁一枚，诗一首云：“玉烛制袍夜，金刀呵手呵。锁寄千里客，锁心终不开。”真就市货锁，为人所告，主将得其诗，奏闻，僖宗令赴阙，以宫人妻真。后僖宗幸蜀，真昼夜不解衣，前后捍御。 \\n 【周朴】　〔闽人。乾符末，黄巢至福州，求得朴，问曰：“能从我乎？”答曰：“我尚不仕天子，安能从贼？”巢怒，斩之。〕 \\n 周朴性喜吟诗，尤尚苦涩，每遇景物，搜奇抉思，日旰忘返，苟得一联句，则忻然自快。尝野逢一负薪者，忽持之，且厉声曰：“我得之矣。”樵夫矍然惊骇，制臂弃薪而走，遇游徼卒，疑樵者为偷儿，执而讯之，朴徐往告卒曰：“适见负薪，因得句耳。”卒乃释之。其句云：“子孙何处闲为客，松柏被人伐作薪。” \\n 闽有一士人，以朴僻于诗句，欲戏之。一日，跨驴于路，遇朴在傍，士人乃欹帽掩头，吟朴诗云：“禹力不到处，河声流向东。”朴闻之，忽遽随其后，且行，士但促驴而去，略不回首，行数里追及，朴告之曰：“仆诗‘河声流向西，’何得言‘流向东’？”士人颔之而已。闽中传以为笑。 \\n 【韩定辞】。〕 \\n 韩定辞为镇州王书记，聘燕帅刘仁恭，舍于宾馆，命幕客马延接。马有诗赠韩云：“燧林芳草绵绵思，尽日相携陟丽谯。别后山上望，羡君时复见王乔。”诗清秀，然意在试其学问。韩于座酬之曰：“崇霞台上神仙客，学辨痴龙艺最多。盛德好将银笔述，丽词堪与雪儿歌。”座宾靡不钦讶，然亦颇疑银笔之僻。他日，答聘常山，亦命定辞接于公馆。从容问韩以“雪儿”、“银笔”之事，韩曰：“昔梁元帝为湘东王时，好学、著书，常纪忠臣义士及文章之美者。笔有三品，或以金银雕饰，或用斑竹为管。忠孝全者用金管书之，德行清粹者用银笔书之，文章赡丽者以斑竹书之，故湘东之誉，振于江表。雪儿者，李密之爱姬，能歌舞，每见宾僚文章有奇丽入意者，即付雪儿叶音律歌之。”又问“痴龙”出自何处？定辞曰：“洛下有洞穴，曾有人误堕穴中，因行数里，渐见明旷，见有宫殿人物，凡九处。又见有大羊，羊髯有珠，人取而食之，不知何所。后出以问张华，华曰：‘此地仙九馆也。大羊者，名曰痴龙耳。’定辞复问：“｛敖山｝当在何处？”曰：“此隋郡之故事。何谦光而下问？”由是两相悦服，结交而去。 \\n  \\n 　 \\n  \\n   \\n  "}
{"章节": "卷三十七·唐", "正文": "　 \\n 卷三十七·唐 \\n 　 \\n 【昭宗晔】　〔人戏上尊号曰避贤招难存三奉五皇帝。盖帝尝曰：“朕东西所至，祸难随之，愿避贤者路。”三，谓三主，帝后及柳、杨昭仪。五，谓朱全忠、王行瑜、李克用、李茂贞、韩建。〕 \\n 昭宗虽运钟艰险，智量过人，每与侍臣言论，商较时政，曾无厌倦。乾宁三年，凤翔李茂贞与朝臣有隙，举兵犯阙，上欲幸太原，行止谓北，华州韩建迎归郡中，上郁郁不乐，时登城西齐云楼眺望。明年秋，制《菩萨蛮》词二首，曰：“登楼遥望秦宫殿，茫茫只见双飞燕。渭水一条流，千山与万丘。远烟笼碧树，陌上行人去。何处是英雄？迎侬归故宫。”又一曰：“飘飘且在三峰下，秋风往往堪沾洒。肠断忆仙宫，朦胧烟雾中。思梦时时睡，不语常如醉。早晚是归期，穹苍知不知？”酒酣，与从人悲歌泣下。 \\n 昭宗播岐，何后用事，有同谷子者，咏《五子之歌》，何后潜令秦王诛之，事未行而奔去。诗曰：“邦惟固本自安宁，临下常须驭朽惊。何事十旬游不返？祸胎从此召殷兵。酒色声禽号四荒，那堪峻宇又雕墙？静思今古为君者，未或因兹不灭亡！惟彼陶唐有冀方，少年都不解思量。如今算得当年事，首为盘游乱纪纲。明明我祖万邦君，典则贻将示子孙。惆怅太康荒坠后，覆宗绝祀灭其门。仇雠万姓遂无依，颜厚何曾解忸怩？五子既歌邦已失，一场前事悔难追。” \\n 【司空图】　〔字表圣。与巢贼之乱，车驾播迁，图有先人旧业在中条山，因避地焉。尝芟松枝为笔管，曰：“幽人笔当如是。”与人疏不名官位，但称知非子，又称耐辱居士。〕 \\n 初，王凝为绛州刺史，司空图以文谒之，大为所知，及凝知贡举，遂擢图上第，同年讶其名姓甚暗，有浮薄者，号之为司徒空。王知有此说，因召一榜门生，开筵宣言于众，曰：“某切忝文柄，今年榜帖，全为司空先辈一人而已。”由是图声彩益振。后为御史分司，旧相卢公携酒访之，留诗曰：“氏族司空贵，官班御史雄。老夫知且在，未可叹途穷。” \\n 裴度赴敌淮西，尝题名华岳庙阙门。大顺中，司空图以一绝纪之，曰：“岳前大队赴淮西，从此中原息战鼙。石阙莫教苔藓上，分明认取晋公题。”司空图有诗戒好色自戕者，云：“昨日流莺今日蝉，起来又是夕阳天。六龙飞辔长相窘，更忍乘危自着鞭。” \\n 司空图秦坑铭云：“秦术戾儒，厥民斯酷。秦儒既坑，厥祀随覆。秦坑儒耶？儒坑秦耶？” \\n 司空图作亭观，素室悉画唐节士文人，名亭曰休休。题其楹曰：“咄，喏！休休休，莫莫莫！伎俩虽多性灵恶，赖是长教闲处著。休休休，莫莫莫！一局棋，一炉药，天意时情可料度！白日偏催快活人，黄金难买堪骑鹤。若曰：‘尔何能？’答云：‘耐辱莫。’” \\n 【郑谷】　〔字若愚。有集号《云台编》。〕 \\n 郑谷，故永州刺史之子。幼年，司空图与刺史同院，见而奇之，曰：“曾吟得丈丈诗否？”曰：“吟得。”莫有病否？”曰：“丈丈《曲江晚望》断篇云：‘村南斜日闲回首，一对鸳鸯落渡头”即深意矣。”司空叹惜，抚其背曰：“当为一代风骚主。” \\n 唐时，新进士不问科甲高下，唱名出皇城，则例喝状元。郑谷登第后，宿平康里，尝作诗曰：“春来无处不闲行，楚润相看别有情。好是五更残酒醒，耳边闻唤状元声。”谷，光启二年赵昌翰榜第八名也。 \\n 杨夔尝著《冗书》三卷，驰名于世。咸通间下第，郑谷赠二绝曰：“散赋《冗书》高且奇，百篇仍有百篇诗。江湖休洒春风泪，十轴香于一桂枝。时无韩柳道难穷，也觉天公不至公。看取年年金榜上，几人才气似扬雄？” \\n 郑谷《咏鹧鸪》诗云：“暖戏平芜锦翼齐，品流应得近山鸡。雨昏青草湖边立，花落黄陵庙里啼。游子乍闻征袖湿，佳人才唱翠眉低。相呼相唤湘江曲，斑竹丛深春日西。”时叹其工，呼为“郑鹧鸪”。 \\n 郑谷《雪》诗云：“乱飘僧舍茶烟湿，密洒歌楼酒力微。江上晚来堪画处，渔人披得一蓑归。”有段赞善善画，因采其诗为图，曲尽潇洒之意。持以赠谷，谷为诗谢之云：“赞善贤相后，家藏名书多。留心于绘素，得意在烟波。属与同吟诛，功成更琢磨。爱余风雪句，幽绝写渔蓑。” \\n 郑谷《十日菊》云：“节去蜂愁蝶不知，晓庭还绕折残枝。自缘今日人心别，未必秋香一夜衰。” \\n 薛尚书能，尝为都官郎中。后数年，李员外频自宪府内弹，拜都官员外，皆一时骚雅宗师。都官之曹，振盛于此。乾宁中，郑谷亦为都官郎中，作诗自贺云：“都官虽未是名郎，践历曾闻薛许昌。复有李公陪雅躅，岂宜郑子忝余光？”后世因称“郑都官”云。 \\n 【吴融】　〔字子华。与陆龟蒙、皮日休、颜荛、罗隐为益友。龙纪初登第。〕 \\n 吴子华才力浩大，八面受敌，以韵著称，游刃颇攻骚雅。尝以百篇示李洞，洞曰：“大兄所示百篇中，有一联绝唱：《西昌新亭》曰‘暖漾鱼遗子，晴游鹿引麛。’”于华不怨所鄙，而喜所许。 \\n 【张浚】。〕 \\n 张浚常与朝士于万寿寺阅牡丹，俄有雨降，抵暮不息，群公饮酣。左右伶人，皆御前供奉第一部者，恃宠肆狂，无所畏惮。有张隐者，忽跃出扬声引词曰：“位乖燮理致伤残，四面墙匡不忍看。正是花时堪下泪，相公何必更追欢？”阖席愕然，相眄失色，一时俱散。张但惭恨而已。 \\n 【崔沆】　〔铉之子。放进士榜，崔瀣中第，谈者称座主门生，沆瀣一家。〕 \\n 唐进士放榜后，必会燕曲江。豆卢录请告假不赴，乃以雕宪载妓游观，为团司所发。时崔沆为主罚录事，判云：“深搀席帽，密映毡车。紫陌寻春，便隔同年之面；青云得路，可知异日之心。” \\n 【郑綮】　〔字蕴武。诗语多俳谐，故使落调，世号“郑五歇后体。”乾宁初，同个章事制下，搔首言曰：“歇后郑五作宰相，时事可知矣。”。〕 \\n 郑綮刺庐江，将去，别郡人云：“唯有两行公廨泪，一时洒向渡头风。”其滑稽数类此。(黄巢掠淮南，郑移檄请无犯州境，巢笑为敛兵。岁满去，羸钱千缗，藏州库后。他盗至，终不敢犯郑使君钱。) \\n 祖国綮善诗，有《题老僧》诗云：“日照西山雪，老僧门未开。冻瓶粘柱础，宿火陷炉灰。童子病归去，鹿寒入来。”常云：“此诗属对，可以衡秤。”言轻重不偏也。或曰：“相国近为新诗否？”对曰：“诗思在灞桥风雪中驴子上，此中安可得之？” \\n 【杜荀鹤】　〔字彦之，牧微子也。牧守秋浦时，妾有妊出嫁长林杜筠，生荀鹤。自号九华山人。有能诗名。时人语云：“杜诗三百首，惟在一联中，‘风暖鸟声碎，日高花影重’是也。”。〕 \\n 杜荀鹤遇知于朱梁高祖，送名春官，于裴贽侍郎下第八人登科，乃大顺三年正月十日，荀鹤生日也。九华王希羽以诗献曰：“金榜晓悬生世日，玉书潜记上升时。九华山色高千尺，未必高于第八枝。”(荀鹤舍前椿树生芝草，明年及第，以漆彩饰之，安几砚间，号“科名草。”) \\n 杜荀鹤谒梁高祖，雨作而天无行云，高祖曰：“无云而雨，谓之天泣，不知何祥？请作诗。”荀鹤曰：“同是乾坤事不同，雨丝飞洒日轮中。若教阴显都相似，争表梁王造化工！”高祖喜之。 \\n 杜荀鹤尝有绝句云：“南来北去二三年，年去年来两鬃斑。举世尽从愁里老，谁人肯向死前闲？” \\n 有不调子恒以滑稽为事，尝与一秀士泛江湖，将欲登路，同船客有驴瘦劣，尾仍偏，不调子坚劝秀士市之。既舍楫登途，弱不堪乘跨，秀士苦尤之。不调曰：“勿悔！此不同他等。”其夕忽值云，不调曰：“得之矣。请贳酒三五杯，然后奉为话其故事。”秀士又亻黾亻免买而饮之，及举爵，言曰：“君不闻杜荀鹤诗云：‘就舡买得鱼偏美，踏雪沽来酒倍香’乎？请君买驴沽酒，非无据也。”秀士被其诱玩，殊不知觉，至是方悟。(尝有两人同官。其一或举荀鹤诗，极赞“也应无计避征徭”之句，其一难之曰：“野鹰”何有征徭？”举诗者解曰：“古人言岂有失？必是当年科取翎毛耳。”) \\n 【张曙】　〔小字阿灰。尝谑杜荀鹤曰：“杜十五公大荣！”荀鹤曰：“何荣？”曙曰：“与张五十郎同年，争不荣？”荀鹤曰：“是公荣，小子争得荣？天下祗知有杜荀鹤，没处知有张五十郎。”。〕 \\n 中和初，张曙、崔昭纬同赴举，诣日者问命。曙时自负才名籍甚，以为将来状元，崔亦分居其下。日者殊不顾曙，第白崔曰：“将来万全高第。”曙有愠色。日者曰：“郎君亦及第，然须待崔家郎君拜相，当于此时过堂。”既而曙果不终场，昭纬首冠。曙以篇什别之云：“千里江山陪骥尾，五更风水失龙鳞。昨夜浣花溪上雨，绿杨芳草为何人？”后七年，崔大拜，曙登第，果于昭纬下过堂。杜荀鹤，同年生也，酬曙诗云：“天上书名天下传，引来齐到玉皇前。大仙录后头无雪，至药成来灶绝烟。笑蹑紫云金作阙，梦抛尘世铁为船。九华山叟惊凡骨，同到蓬莱岂偶然？” \\n 张侍郎朝望甚高，曙其犹子也。有爱姬早逝，悼念不已，曙时为右补阙，因其入朝未归，乃为《浣溪沙》词置于几上曰：“枕障薰炉隔绣帏，二年终日两相思，好风明月始应知。天上人间何处去，旧欢新梦觉来时，黄昏微雨画帘垂。”归见之，痛曰：“此必阿灰所作。” \\n 【褚载】　〔字厚之。乾宁进士。〕 \\n 褚载《贺赵观文重试及第》云：“一枝仙桂两回春，始觉文章可致身。已把色丝要上第，又将彩笔冠群伦。龙泉再淬方知利，火浣重烧转更新。今日街头看御榜，大能荣耀苦心人。” \\n 陆威为郎官，载以文投献，数字犯其家讳。威因矍然。载寻以笺致谢曰：“曹兴之图画虽精，终惭误笔；殷浩之矜持太过，翻达空函。” \\n 【王毂】　〔字虚中。褚厚之同年也。〕 \\n 王毂有《玉树曲》云：“陈宫内宴明朝日，玉树新妆逞娇逸。三阁霞明天上开，灵鼍振扌神仙出。天花数朵风吹绽，对舞轻盈瑞香散。金管红弦旖旎随，霓旌玉佩参差转。璧月夜满楼风轻，莲舌冷冷词调新。当行狎客尽居禄，直谏犯颜无一人。歌舞未终乐未阕，晋王剑上粘腥血。君臣犹在醉乡中，一面已无陈日月。圣君御宇三百祀，濮上桑间宜禁止。请停此曲归正声，愿将雅乐调元气。”毂未及第时，轻忽，被人欧击，扬声曰：“莫无礼！吾便是‘君臣犹在醉乡中，一面已无陈日月。’”欧者敛衽惭谢而退。 \\n 【翁承赞】　〔字文尧。建安登第者，自咸通中蔡京始，及乾宁，复有承赞，官谏议大夫。〕 \\n 唐语云：“槐花黄，举子忙。”承赞有诗云：“雨中妆点望中黄，勾引蝉声送夕阳。忆得当年随计吏，马蹄终日为君忙。” \\n 【路德延】　〔儋州岩相之侄。〕 \\n 路德延少日，《咏芭蕉》诗云：“一种灵苗异，天然体性虚。叶如斜界纸，心似倒抽书。”为时所称。及从父岩废黜，遂不复振，屡举不第。赋诗云：“初骑竹马咏芭蕉，曾忝名公诵满朝。五字便容登要路，一枝还许折丹霄。岂知流落萍蓬远，不觉蹉跎岁月遥。国计未宁身未遇，窜身江海混渔樵。”光化初方擢第。 \\n 天中，路德延为拾遗，会河中节度使朱友谦领镇，辟掌书记，友谦甚礼之，然德延浮薄，动多忤物，友谦稍解体。德延乃作《孩儿诗》百韵刺之，友谦大怒，乃因醉沉之黄河。其词曰：“情态任天然，桃红两颊鲜。乍行人共看，初语客多怜。臂膊肥如瓠，肥肤软胜绵。长头才覆额，分角渐垂肩。散诞无尘虑，逍遥占地仙。排衙朱阁上，喝道画堂前。合调歌《杨柳》，齐声踏《采莲》。走堤行细雨，奔巷趁轻烟。嫩竹乘为马，新蒲折作鞭。莺雏金镞击，猫子彩丝牵。拥鹤归晴岛，驱鹅入暖泉。杨花争弄雪，榆叶共收钱。锡镜当胸挂，银珠对耳悬。头依苍鹘裹，袖学柘枝揎。酒丹砂暖，茶催小玉煎。频邀筹箸挣，时乞绣针穿。宝箧拿红豆，妆奁拾翠钿。戏袍披按褥，尖帽戴靴膻。展画趋三圣，开屏笑七贤。贮怀青杏小，垂额绿荷圆。惊滴沾罗泪，妖流污锦涎。倦书饶娅姹，憎药巧迁延。弄帐燕绡映，藏衾凤绮缠。指敲银使鼓，筋拨赛神弦。帘拂鱼钩动，筝推雁柱偏。棋图添路画，笛管欠吹镌。恼客初酣睡，惊僧半入禅。寻蛛穷屋瓦，采雀遍楼椽。抛果忙开口，藏钩乱出拳。夜分围，朝聚打秋千。折竹装泥燕，添丝放纸鸢。牙夸轮水碓，相教放风旋。旗小裁红绢，书幽戴碧笺。远铺张鸽网，低控射鹰弦。诂语时时道，谣歌处处传。匿窗眉乍曲，遮路臂相连。斗草当春迳，争球出晚田。柳傍慵独坐，花底困横眠。等鹊前篱畔，听蛩伏砌边。傍枝粘舞蝶，隈树捉鸣蝉。平岛夸し上，层崔逞捷缘。嫩苔车迹小，深雪履痕全。兢指云生岫，齐呼月上天。蚁窠寻迳，蜂穴绕阶填。樵唱回深岭，牛歌下远川。垒柴为屋木，和土作盘筵。险砌高台石，危跳峻塔砖。忽升邻舍树，偷上后池船。项橐称师日，甘罗作相年。明时方任德，劝尔减狂颠。” \\n 【裴说】　〔唐举子先投所业于公卿之门，谓之行卷。说只行五言十九首，至来年《秋赋》，复行旧卷，人有讥之者，说曰：“只此十九首苦吟，尚未有人见知，何假别行卷哉？”识者以为知言。天复元年，擢进士第一。遭乱故，官不达。〕 \\n 裴说诗以苦吟难得为工，且拘格律。尝有诗曰：“苦吟僧入定，得句将成功。”又《赠僧贯休》云：“总无方是法，难得始为诗。”又云：“是事精皆易，难诗会却难。” \\n 裴说《洛中作》云：“莫怪苦吟迟，诗成鬓亦丝。鬓丝犹可染，诗病却难医。山瞑云横处，星沉月侧时。冥搜不易得，一句至公知。” \\n 裴说《赋棋》诗云：“十九条平路，言平又人心无美处，国手有输时。势迥流星远，声乾下雹迟。临轩才一局，寒日又西垂。” \\n 【曹唐】　〔罗隐尝谓：“唐有鬼诗。”唐曰：“罗有女子诗。”或曰：“何也？”曹因举罗《牡丹诗》曰：“若教解语应倾国，任是无情也动人。”。〕 \\n 曹唐常寓江陵佛寺，境甚幽胜，每自临玩赋诗，得两句曰：“水底有天春漠漠，人间无路月茫茫。”自以为常制皆不及此。一日，还坐亭沼上，方用怡咏，忽见二妇人，衣素衣，貌甚闲冶，徐步而吟，则唐前所作二句也。唐自以制未翌日，人固未有知者，何处得之？因迫而讯焉，不应而去。未十余步，忽不见矣。唐甚疑怪，寺僧法舟曰：“两日前有一少年见访，曾怀一碧笺，示我此诗。”乃出示唐。唐惘然，数日，卒于佛舍中。 \\n 【韩浦】　〔晋公氵冕之后。〕 \\n 韩浦、韩洎咸有辞学。浦善声调，洎能为古文，洎尝轻浦，语人曰：“吾兄为文，譬如绳枢草舍，庇风雨而已。予之文，是造五凤楼手。”浦性滑稽，闻其言，因有亲知遗蜀笺，浦作诗与洎曰：“十样蛮笺出益州，寄来新自浣溪头。老兄得此全无用，助尔添修五凤楼。” \\n 【任翻】。〕 \\n 任翻《题台州寺壁》诗曰：“前峰月照一江水，僧在翠微开竹房。”既去，有观者取笔改“一”字为“半”字，翻行数十里，乃得“半”字，亟回欲易之，见所改字，因叹曰：“台州有人。” \\n 【唐球】　〔居蜀之味江山，邦人谓之唐隐居。王建召为参谋，不就。后以其故居为隐居寺。所著诗稿纳大瓢中。后卧病，投之江，至新渠，有识者曰：“此唐山人瓢也。”接得之，十才二三。〕 \\n 唐山人《题郑处士隐居》云：“不信最清旷，及来愁已空。数点石泉雨，一溪霜叶风。业在有山处，道成无事中。酌尽一杯酒，老夫颜亦红。”赠《行如上人》云：“不知名利苦，念佛老岷峨。补衲云千片，焚香篆一窠。恋山人事少，怜客道心多。日日斋钟罢，高悬滤水罗。” \\n 【释齐己】　〔与乾康皆以诗名。〕 \\n 齐己疾世之以财杀身者，托《朴满子》以示戒，其诗云：“氐爱满我腹，争知满害身？到头须朴破，却散与他人。” \\n 郑谷在袁州，齐已往谒之，献诗云：“高名喧省闼，雅颂出吾唐。叠供秋望，飞云到夕阳。自封修药院，别下着僧床。几梦中朝事，久离鸳鹭行。”谷览之云：“请改一字，方可相见。”经数日，再谒，称已改得诗云：“别扫着僧床。”谷嘉赏，结为诗友。又呈《早梅》诗云：“万木冻欲折，孤根暖独回。前村深雪里，昨夜数枝开。风递幽香出，禽窥素艳来。明年如应律，先发望春台。”谷曰：“数枝，非早也，未若‘一枝。’”齐己不觉下拜。自是士林以谷为‘一字师’。 \\n 张迥少年苦吟，未有所得，梦五色云自天而下，取一团吞之，遂精雅道。有《寄远》诗曰：“锦字凭谁达？闲庭草又枯。夜长灯影灭，天远雁声孤。蝉鬓凋将尽，虬髯白也无？几回愁不语，因看朔方图。”携卷谒齐己点头吟讽无斁，为改“虬髯黑在无”。迥遂拜作“一字师”。 \\n 齐己在长沙居相西道林寺，乾康往谒之。齐己知其为人，使谓曰：“我师门仞，非诗人不游，大德来，非诗人耶？请为一绝，以代门刺。”乾康即作诗曰：“隔岸红尘忙似火，当轩青嶂冷如冰。烹茶童子休相问，报道门前是衲僧。”齐己大喜，日与款接，及别，以诗送之。 \\n 乾德中，左补阙王伸知永州，乾康捧诗见。伸睹其老丑，曰：“岂有状貌如此能为诗乎？宜试之。”时积雪方消，命为诗。乾康应声曰：“六出奇花已住开，郡城相次见楼台。时人莫把和泥看，一片飞从天上来。”伸惊曰：“其旨不浅，吾岂可以貌相人。”待以殊礼。 \\n  \\n 　 \\n  \\n   \\n  "}
{"章节": "卷三十八·五代(梁、唐、晋、汉、周)", "正文": "　 \\n 卷三十八·五代(梁、唐、晋、汉、周) \\n 　 \\n 【陈抟】　〔字图南。亳州真源人，与老子同乡里，自号扶摇子。唐僖宗封清虚处士。历五代乱离，游行四方，后隐居华阴山，周世宗赐号白云先生。宋太祖赐号希夷。〕 \\n 陈希夷尝举唐长兴中进士不第，遂不复干禄，乃隐华山云台观。华阴令强起之，先生为诗曰：“华山高处是吾宫，出即凌空跨晚风。台殿不将金锁闭，来时自有白云封。”令得诗，愧谢。(毛女在华山，山客、猎师世世见之，体生毛，自言秦始皇宫人。抟在华山，或谤以与毛女往来。) \\n 陈希夷遁迹初，有诗云：“十年踪迹走红尘，回首青山入梦频。紫陌纵荣争及睡，朱门虽贵不如贫。愁闻剑戟扶危主，闷见笙歌聒醉人。携取旧书归旧隐，野花啼鸟一般春。” \\n 陈希夷居云台观日，多闭门独卧，或累月不起，周世宗召入禁中，扃户试之，月余始开，抟熟睡如故，对御歌云：“臣爱睡，臣爱睡，不卧毡，不盖被。片石枕头，蓑衣铺地，震雷掣电鬼神惊，臣当其时正鼾睡。闲思张良，闷想范蠡。说甚孟德，休言刘备。三四君子，只是争些闲气。争如臣，向青山顶上，白云堆里，展开眉头，解放肚皮，且一觉睡！管甚玉兔东升，红轮西坠！”(希夷初隐武当，有五老人来听讲《易》，谓希夷曰：“吾辈日月池中龙也，此非君所栖。”令闭目御风而行。顷之，已至华山石上。或云“希夷之睡，乃五龙蛰法，龙所授也。”) \\n 有衣冠子金励问希夷先生曰：“励向游华山，谒见先生，先生睡未觉，亦有道乎？”先生笑而不言，答之以诗云：“常人无所重，惟睡乃为重。举世此为息，魂离神不动。觉来无所知，知来心愈用。堪笑尘世中，不知梦是梦。”(冯翊士寇朝一常事真人，得睡之崖略，后还乡，惟睡而巳。郡南刘垂范往谒，其徒以睡告，垂范坐寝外，闻齁鼾之声，雄美可听，退而告人曰：“寇先生睡中有乐，乃华胥调双门曲也。”或曰：“末审谱记何如？”垂范以痕墨涂纸满幅，题曰《混沌谱》，云：“即此是也。”) \\n 自晋、汉以后，希夷每闻一朝革命，颦蹙数日，人有问者，瞪目不答。一日，方乘驴游华阴市，闻宋祖登极，大笑坠驴，曰：“天下自此定矣。”太平兴国中，尝两入朝，太宗赐诗云：“曾向前朝出白云，后来消息杳无闻。如今若肯随徵召，总把三峰乞与君。”先生服华阳巾，草屦垂绦，以宾礼见。赐坐。后再召，辞表曰：“九重仙诏，休教彩凤衔来：一片野心，已被白云留住。”端拱初，命弟子张超凿石为室，化形连花峰下。 \\n 【李琪】　〔唐昭宗朝中第，梁祖受禅，自前殿中侍御史擢翰林学士。〕 \\n 李琪父敬，唐广明中佐滑州幕。琪生而敏异，十岁通六籍，十三工词赋颂。府帅王铎闻而异之。总角谒铎，适蜀中诏到，用夏州拓跋思恭为京北收复都统，铎命作诗，即秉笔立制，云：“飞骑经巴栈，鸿恩及夏台。将从天上去，人自日边来。此处金门远，何时玉辇回？早平关右贼，莫待诏书催。”铎益奇之，执琪手曰：“其凤毛也。”时年十四。(僖宗再幸梁洋，琪窃赋，有‘哀痛不下诏，登封谁上书’之句。) \\n 【王易简】。〕 \\n 易简，唐末进士。梁乾化中及第，名居榜尾，不看榜，却归。及辞官归隐，留诗一绝曰：“汩汉朝班愧不才，谁能低折向尘埃？青山得去且归去，官职有来还自来。”及再召为郎，迁谏垣、台阁三十年，归华山，十年而终。 \\n 【冯道】　〔字可道。初事刘守光为参军，再事张承业为巡官，得荐于晋王，后事唐、事晋、事契丹，事汉、事周。对耶律德光自称无才无德痴顽老子。子吉，字惟一，滑稽无行，为太常少卿，颇不得意，以杯酒自娱，每朝士宴集，虽不召亦常自至，酒酣，即弹琵琶，弹罢赋诗，诗成起舞，时人爱其俊逸，谓之三绝。〕 \\n 后唐天成元年，命冯道、赵凤充端明殿学士，非旧号也。道笏记云：“天下儒生仅余万数，殿前学士只有两人。”诗辈荣之。 \\n 冯道与赵凤同在馆中书。凤有女适道仲子，以饮食不中，为道夫人谴骂。赵令婢长号知院者齐诉，凡数百言，道都不答，及去，但云：“传与亲家翁，今日好雪。” \\n 明宗不豫，冯道入问疾。道言：“寝膳之间，尤宜调谨。”因指御前果实曰：“如食桃不康，他日见李思戒。”冯道、和凝同在中书，一日和问冯曰：“公靴新买，其值几何？”冯举左足曰：“九百。”和性褊急，顾吏诟责曰：“吾靴何用一千八百？”冯举其右足，曰：“此亦九百。” \\n 冯道之在中书也，有举子李道投贽所业，冯见之戏谓曰：“老夫名道，秀才亦名道，于礼可乎？”李抗声曰：“相公是无寸底道字，小子是有寸底道字，何谓不可？”公笑曰：“老夫不惟名无寸，诸事亦无寸。吾子可谓知人矣。”了无怒色。 \\n 冯道门下客讲《道德经》，首章有，“道可道，非常道。”门客见道字是冯名，乃曰：“不敢说，可不敢说，非常不敢说。” \\n 范阳窦禹钧以谏议大夫致仕，五子俱登第，义方家法，为一时标表。冯道赠诗曰：“燕山窦十郎，教子有义方。灵椿一株老，仙桂五枝芳。”五子，长仪，礼部尚书；次俨，礼部侍郎，皆为翰林学士；次侃，左补阙；次称，参知政事；次僖，起居郎。(时谓‘窦氏五龙’。) \\n 冯瀛王镇南阳，郡中宣圣庙坏，有酒户十余辈投状乞修，瀛王未及判，一幕客题四句状后云：“槐影参差覆杏坛，儒门于弟尽高官。却教酒户重修庙，觉我惭惶也不难。”瀛王遽罢其请，出己俸重修。 \\n 冯瀛王性仁厚，家有一池，得生鱼则畜之，每为其子监丞窃钓，瀛王闻之不悦，乃峻垣钥户，书一诗门版曰：“高却墙垣钥却门，监承从此罢垂纶。池中鱼鳖应相贺，从此方知有主人。” \\n 【杨凝式】　〔涉之子。历仕梁、唐、晋、汉、周，以心疾致仕，居洛。书画独步一时，求字者纸轴堆叠，凝式浩叹曰：“无奈许多债主，真尺二冤家也。”。〕 \\n 杨凝式有材自负，遇寺观幽胜之地，吟咏忘归，笔迹殆偏。冯惟一题壁下曰：“少卿真迹满僧居，只恐钟、王也不如。为报远公须爱惜，此书书后更无书。”安鸿渐题曰：“端溪石砚宣城管，王屋松烟紫兔毫。更得孤卿老书札，人间无此五般高。”洛阳歌妇杨宁罗聪惠有才思，杨凝式甚怜之，时有僧云辨者善讲经，杨令对歌者讲，忽蜘蛛垂丝云辨前，杨笑谓歌者曰：“试嘲。得着，奉绢二匹。”歌者应声曰：“吃得肚婴撑，寻思绕寺行。空中设罗网，只待杀虫生，”辨体充肚大，故嘲之。杨见诗绝倒，大叫：“和尚将绢来。”云辨惭且笑，与绢五匹。 \\n 【和凝】　〔字成绩。梦人以五色笔一束与之，谓曰：“子才可举进士。”自是才思敏赡。梁贞明三年，在薛延下第十三人及第，时年十九。后凝知贡举，独爱范质文，语质曰：“君文合在第一，辄屈居第十三人，用传老夫衣钵。”时以为荣。凝封鲁国公，质入，果位至宰相，亦封鲁公。〕 \\n 和凝少年时好为曲子词，布于汴，洛。洎入相，专托人收拾，焚毁不暇。契丹入夷门，号为曲子相公。(《香奁集》，和鲁公词也。贵后，嫁其名于韩，自为《游艺集》。序云：“予有《香奁籝全集》，不行于世。”凝在政府，避议论，讳其名，又欲后人知，故《游艺集》序实之，此凝之意也。) \\n 优童解红舞，衣紫绯绣襦，银带，花凤冠，和凝赋《解红歌》云：“百戏罢，五音清。解红一曲新教成。两个瑶池小仙子，此时夺却柘枝名，”(今误传吕洞宾。) \\n 李翰及第于和凝榜下，后与座主同任学士，会凝作相，瀚为承旨，适当批诏，次日，于玉堂辄开和相旧阁，悉取图书器玩去，因留一诗于榻云：“座主登庸归凤阁，门生批诏立鳌头。玉堂旧阁多珍玩，可作西斋润笔不？”(鲁公有白方砚，通明无纤翳，得之于峨眉比丘，公自题砚室曰雪方池。) \\n 和鲁公慷慨厚德，每滑稽，则哄堂大笑，时博士杨永符能草圣，有省郎闻鲁公笑声，戏谓杨曰：“丞相口欢。”永符曰：“予忝事笔墨，方挥扫之际，亦谓太博手怒耶？”(凝在朝，率同列递日以茶相饮，味劣者有罚，号为汤社。) \\n 【唐庄宗存勖】　〔本姓朱耶，先世唐赐姓李。帝幼善音律，或时自傅粉墨，与优人共戏，优名谓之李天下。同光初，立刘夫人为后。后少，因兵乱与父相失，及贵宠，其父刘山叟负药诣宫门请见，时诸嫔御争以门第相尚，后恐为己辱，即曰：“妾离家时，父已亡殁，安得有是？”命驱出杖之。帝常于宫中敝服携篚，装刘山叟寻女，以为戏笑。〕 \\n 唐主灭梁，纳其妃郭氏，许收葬末帝。殷鹏作志文，警句云：“七月有期，不见望陵之妾。九嶷无色，空余泣竹之妃。”闻者为之凄然。(庄宗灭梁、平蜀，志颇自逸，命蜀匠旋织十幅无缝锦为被，作被成，赐名六合被。) \\n 唐主尝制小词云：“曾宴桃源深洞，一曲舞鹤歌凤。长记别伊时，和泪出门相送。如梦，如梦，残月落花烟重。”此庄宗自度曲也。乐府因取辞中“如梦”二字名曲。(今误传吕洞宾。) \\n 庄宗小酌，进新橘，命诸侯咏之，唐朝美诗先成，曰：“金香大丞相，兄弟八九人。剥皮去滓子，若个是汝人。”帝大笑，赐所御软金杯。(同光末，郑兵作乱，帝至万胜镇，不得进，与元行钦登道旁冢，置酒相顾泣下，有野人献雉，问其冢名，野人曰：“愁台也。”帝益不悦，因罢酒去。) \\n 【韦吉】。〕 \\n 天成年，卢文进镇邓，宾从祖饯。舍人韦吉年老，无力控驭，既醉，马逸驰桑林中，被横枝挂巾冠，露秃而奔，仆夫执从则已坠矣，旧患肺风，鼻瘾疹而黑，卧于道周，幕客无不笑者，左司郎中李任、祠部员外任瑶各赋一韵嘲之。赋项云：“当其厅子潜窥，衙官共看，喧呼麦陇之里，偃仆桑林之畔。蓝搀鼻孔，直同生铁之椎；甸骷髅，宛是熟铜之罐。”闻者无不绝倒。 \\n 【桑维翰】　〔字国侨。为人身短而面长，尝临鉴自奇曰：“‘七尺之身，不如一尺之面。’慨然有志于公辅。初举进士，主司恶其姓与‘丧’同音，黜之，乃著《日出扶桑赋》以见志。”又铸铁砚示人曰：“砚敝则改而他仕。”卒以进士及第。或谓晋主：“冯道作相，如禅僧飞鹰。”乃再相维翰。〕 \\n 裴知贡举，放三榜，桑维翰、窦正固、张砺、马裔孙四人拜相。后唐清泰二年，裔孙知贡举，才放榜谢恩，引诸生诣座主宅谒拜，裴公以诗示之曰：“宦途最重是文衡，天与愚夫著盛名。三主礼闱年八十，门生门下见门生。”世以为荣。(凤尾袍者，维翰未仕时衣也。谓其褴褛穿结，类乎凤尾。) \\n 桑维翰在中书日，尝谒裴，不迎不送，或问之，答曰：“见维翰于中书，则庶僚也，维翰见于税馆，则门生也。何送迎之有？(宋太祖与赵普论事不合，曰：“安得宰相如桑维翰者与之谋乎？”晋曰：“维翰受钱。”上曰：“苟用其长，当护其短。措大眼孔小，赐与十万则塞破屋子矣。”) \\n 胡嵩诗“瓶里数枝婪尾春”，时人因喻其意，桑维翰曰：“唐末文人有谓芍药为婪尾春者。婪尾酒乃最后之杯，芍药殿春，亦得是名。”(嵩宿学雄才，未达，为耶律德光所虏北去，后间道复归，得瓜种，以牛粪种之，大如斗而味甘，因名西瓜。) \\n 【王仁裕】　〔字德辇。少时梦人剖其肠胃，以西江水涤之，顾见江中沙石皆篆籀文，由是文思日进，因以西江名集。〕 \\n 王仁裕尝使荆渚，高从诲出女妓数十，并善弹胡琴，仁裕有诗美之，曰：“红妆齐抱紫檀槽，一抹朱弦四十条。湘水凌波渐鼓瑟，秦楼明月罢吹箫。寒敲白玉声逾婉，暖逼黄莺语自娇。丹禁旧臣来侧耳，骨清神爽似闻韶。”(仁裕性晓音律，石晋初定雅乐，秦于永福殿，仁裕闻之，曰：“黄钟音不纯，肃而无和声，当有争者起禁中。”已而果有两军校斗于升龙门。) \\n 蜀兴元境内有斗山观自平川内耸起。一山四面悬绝，其上方于斗底，故名。上有唐公饮李八百仙酒，全家拔宅之迹。其宅基三亩许，陷为坑。此盖连地而上升也。王仁裕辛已岁于此为节度判官，尝以片板题诗于观曰：“霞衣欲举醉陶陶，不觉全家住绛霄。拔宅只知鸡犬在，上天谁信路歧遥？三清寥廓抛尘梦，八景云烟事早朝。为有故林苍柏健，露华凉叶锁金飚。”斗山一洞西去二千里通于青城大面山，又与严真观井相通。仁裕癸未岁入蜀，因谒严真观，见斗山诗碑在焉，诘其道流，云：“不知所求。”当时无不异之。 \\n 兴元南有大竹路通巴州，其路深谷峭严，扪萝摸石，一上三日始达于山顶，其绝顶谓之孤云两角，彼中谚云：“孤云两角，去天一握。”淮阴侯庙在焉。昔汉祖不用韩信，信遁归西楚，萧相国追及兹山，故立庙貌。王仁裕入蜀，往返登陡，留题于祠壁曰：“一握寒天古木深，路人犹说汉淮阴。孤云不掩兴亡策，两角曾悬去住心。不是冕旒轻布素，岂劳丞相远追寻？当时若放还西楚，尺寸中华未可侵。” \\n 王仁裕尝养一猿，名曰野宾，久而放之归山，因作诗：“放尔丁宁复故林，旧来行处好追寻。月明巫峡堪怜静，路隔巴山莫厌深。楼宿免劳青嶂梦，跻攀应惬白云心。三秋果熟松梢健，任抱高枝彻晓吟。”后入蜀，过番冢祠前汉江之阴，有群猿联臂而下饮清流，首一巨猿舍群而前，从者指曰：“此野宾也。”呼之犹应，哀吟而去。又作一篇云：“番冢祠边汉水滨，山猿连臂下嶙峋。渐来仔细窥行客，认得依稀似野宾。月宿应劳羁旅梦，松楼那复稻梁身。数声肠断和云叫，识得前年旧主人。” \\n 王仁裕知贡举，王溥为状元，时年二十六，后六年遂相周世宗。仁裕以诗贺云：“一战文场拔赵旗，便调金鼎佐无为。白麻骤降恩何极，黄发初闻喜可知。跋敕按前人到少，筑沙堤上马归迟。立班始得遥相见，亲洽争如未贵时？”溥在位，每休沐，必诣仁裕从容终日。盖唐以来，座主门生之礼尤厚云。(溥相日，其父祚累迁防御使，每见客，溥常朝服侍立，客不安，求去，祚曰：“学生劳贤者起避耶？”宋祖时，以大子太保罢归班，年终四十二。) \\n 王仁裕知贡举，时已年高，有数子皆早亡，诸孙并幼，每诸生至门，必延于中堂，与夫人偶坐，受诸生拜如儿孙礼，其饼饵羹霍之物，皆公与夫人亲手调品。忽一日，生徒毕集，出一诗笺曰：“二百一十四门生，春风初长羽毛成。哀翁渐老儿孙小，他日知谁略有情？” \\n 【扈载】　〔尝游相国寺，见丛竹可爱，作《碧鲜赋》题壁门。周世宗命黄门录进，称善久之。载时为校书郎。从兄蒙为右拾遗。兄弟并直史馆，掌内外制，时号，“二扈”。〕 \\n 扈载畏内特甚，未仕时，欲出，则谒假于细君，细君滴水于地，指曰：“不乾，须前归。”若去远，则燃香，印掐至某所，以为还家之验。因筵聚，方三行酒，载色欲逃遁，朋友默晓，哗曰：“扈君恐砌水隐形、香印过界耳。是当罚也。吾徒人撰新句一联，劝请酒一盏。众以为善。乃俱起。”一人捧瓯吟曰：“解禀香三令，能遵水五申。”逼载饮尽。别云：“细弹防事水，短艺戒时香。”别云：“战竞思水约，匍匐赴香期。”别云：“出佩香三尺，归防水九章。”别云：“命系逡巡水，时牵决定香。”载连沃六七巨觥，吐呕淋漓。既上马，群噪曰：“若夫人怪迟，但道被水香劝盏留住。(扈同时，礼部郎康凝畏妻甚有声，妻尝病，求乌鸦为乐，而积雪未消，难以网捕，妻大怒，欲加捶楚。凝畏惧，涉泥出郊，用粒食引致之，仅获一枚，同省刘尚贤戏之曰：“圣人以凤凰来仪为瑞，君获此免祸，可谓黑凤凰矣。”) \\n 【孟贯】。〕 \\n 孟贯见周世宗，世宗询其所作，诵云：“不伐有巢树，多移无主花。”世宗曰：“朕伐暴吊民，何谓有巢无主？”遂不录用。 \\n 【李庆】。〕 \\n 周显德中，李庆举进士，工诗，有云：“醉轻浮世事，老重故乡人。”枢密王朴以此联荐于申文炳，文炳知举，遂为第三人。 \\n 【于则】。〕 \\n 于进士则谒外亲于阳，未至十余里，饭于野店，旁有紫荆树，村民祠以为神，呼曰紫相公。则烹茶，因以一杯置相公前，策马经去。是夜梦峨冠紫衣人来见，自陈：“余则紫相公，主一方菜疏之属。隶有天平吏，掌丰；辣判官，主俭。然皆嗜茶，而奉祠者鲜以是品为供，蚤蒙厚饮，可谓非常之惠。”因口占赠诗曰：“降酒先生风韵高，搅银公子更清豪。碎牙粉骨功成后，小碾当街马脚槽。”盖则是日以小分须银匙打茶，故目为搅银公子。则家业蔬，圃中祠之，年年获收。 \\n 【李善宁】。〕 \\n 临川李善宁之子，十岁能即席赋诗，亲友尝以《贫家壁》试之，略不构思，吟曰：“椒气从何得？灯光凿处分。拖涎来藻饰，惟有篆愁君。”(指蜗牛也。) \\n  \\n 　 \\n  \\n   \\n  "}
{"章节": "卷三十九·五代(吴、越、荆南、湖南)", "正文": "　 \\n 卷三十九·五代(吴、越、荆南、湖南) \\n 　 \\n 【吴越王鏐】　〔字具美。生时光怪满室，其父欲不举，邻媪强留之，故名钱婆留。卒谥武肃。所居殿名握发。吴音“握”“恶”相乱，钱唐人遂谓曰：“此大王恶发殿也。”传四世，忠懿王鏐纳土归宋，国除。〕 \\n 钱鏐王既贵，置酒高会，父老八十岁以上者金尊，百岁者玉尊，时饮玉尊者十余人。鏐执爵上寿，歌曰：“三节还乡挂锦衣，吴越一王驷马归。天明明兮爱日辉，百岁荏苒兮会时稀。”时父老闻歌，多不解音律，鏐觉其欢意不洽，乃高揭吴音以歌曰：“你辈见侬底欢喜，别是一般滋味子，长在我侬心子里！”歌讫，举座赓之，叫笑振席。(临安石镜山东峰有圆石，径二尺七寸，其光如鉴，鏐布衣时，尝照此镜，顾其形服皆冠冕如王者状。其后，唐昭宗改鏐所居营曰衣锦营，又升衣锦营为衣锦城，石鉴山曰衣锦山，大官山曰功臣山。鏐游衣锦城宴故老，山林皆覆八锦，号其幼所尝戏大木曰“衣锦将军”。) \\n 武肃王开国日，频役士卒。或夜书其门曰：“没了期，没了期，修城才了又开池。”王出见之，命罗隐从事续书其傍云：“没了期，没了期，春衣才罢又冬衣。”卒伍悉怡然力役，不复怨咨。(鏐有铁箭，大若杵，今在杭城南新桥，虽首出土，可撼不可拔，父老云：“掘之则随土陷，培之则随士高。”鏐尝昼寝，汤沸于炉，一童子恐其惊寝，以水沃之，令无声，鏐适寤见，怒曰：“是能窥我心事。”遂杀之。忽见形于前，鏐惧，乃封为临安土地之神。) \\n 武肃王登渌波亭，闽僧契盈从，王曰：“三千里外一条水”，契盈云：“十二时中两度潮。”人以为切对。盖其时两浙贡赋白海路至青州登陆，故云“三千里”。 \\n 武肃王遣使于梁太祖，太祖问曰：“王于国中好何物？”使者曰：“好玉带、骏马。”太祖叹曰：“真英雄也。”选玉带一、名马四赐之。及宋祖登极，忠懿王入朝，进宝犀带，艺祖顾谓曰：“朕有三条带，与此盖不同。”俶请宣示，太祖笑曰：“汴河一条，淮河一条，扬子江一条。”汴大愧服。 \\n 宋祖宴钱俶王，出内妓弹琵琶，王献词曰：“金凤欲飞遭掣搦。情脉脉，看即玉楼云雨隔。”太祖怜之，起拊其背曰：“誓不杀钱王。” \\n 宋祖宴钱俶王于后苑，时惟太宗及秦王侍坐，酒酣，诏王与太宗叙兄弟齿，坐太宗上，俶叩头辞让继之以泣，方得免。俶后入朝，太宗亦宴苑中，俶子安僖王惟浚侍焉，太宗手举御杯赐，俶跪而饮之。明日奉表谢，其略曰：“御苑深沉，想人臣之不到；天颜咫尺，惟父子以同亲。”其优礼如此。 \\n 宋太宗即位时，杭州有和尚行歌于市云：“还乡寂寂杳无踪，不挂征帆水陆通。踏得故乡田地稳，更无南北与西东。”或问其说，但云：“明年大家都去。”未几，钱俶王纳土。 \\n 【罗隐】　〔字昭谏，自号江东生，好臧否，往往奇中，故至今江东人称前定不爽者，犹云“罗隐题破”。唐咸通、乾符中，与宗人虬邺齐名，时号“三罗”。又钱唐罗威酷嗜隐诗，遣使赂遗，叙其宗姓，推为叔父，乃目己所为曰《偷江东集》。〕 \\n 罗隐为唐相郑畋所知，畋女览隐诗，至“张华谩出如丹语，不及刘侯一纸书。”大爱其才，讽诵不已。隐貌寝陋，女一日帘窥之，自此绝不咏其诗。 \\n 罗隐与顾云同谒淮南高骈。云为人素雅重，而隐性傲睨，高公留云而远隐。隐欲归武林，骈与宾幕饯于云亭。时盛暑，青蝇入座，高命扇驱之，云因谑隐曰：“青蝇被扇扇离席。”隐见白泽图钉在门，应曰：“白泽遭钉钉在门。”(《郡阁闲谈》谓是寇豹、谢观，误也。豹与观同在唐崔裔孙相公门下，以词藻相尚。豹谓观曰：“君白赋有何隹语？”对曰：“晓入梁王之苑，雪满群山；夜登庾亮之楼，月明千里”。豹唯唯。观大言曰：“仆已擅名海内，子才调多，胡不作赤赋？豹未搜思，历声曰：“田单破燕之日，火燎平原；武王伐纣之时，血流漂杵。”观大骇服。) \\n 唐僖宗幸蜀，罗昭谏有诗云：“马嵬山色翠依依，又见銮舆幸蜀归。泉下阿蛮应有语，这回休更怨杨妃。” \\n 唐昭宗播迁，随驾有弄猴者，猴颇驯，能随班起居，昭宗赐以绯袍，号供奉，罗隐赋诗曰：“何如学取孙供奉，一笑君王便着绯。”(朱梁篡位，取此猴，令殿下起居，猴望殿陛，见全忠，径移其所，跳跃奋击，遂令杀之。) \\n 唐昭宗爱罗隐才，欲以甲科处之，有大臣奏曰：“隐虽有才，然多轻易。明皇圣德，犹横遭讥，将相臣僚，岂免凌轹？”帝问讥谤之词，对曰：“隐有《华清诗》曰：‘楼殿层层住气多，开元时节好笙歌。也知道德胜尧舜，争奈杨妃解笑何！’”其事遂寝。 \\n 罗隐初赴举，过钟陵，见营妓云英。后下第过，复见之，云英曰：“罗秀才尚未脱白”？隐以诗嘲之曰：“钟陵醉别十余春，重见云英掌上身。我未成名君未嫁，可能俱是不如人。” \\n 裴筠婚箫遘女，问名未几，便擢进士第，罗隐以一绝刺之，略曰：“细看月轮还有意，信知青桂近娥。” \\n 关图有妹甚慧，图常语同僚曰：“某家有一进士，所恨不栉耳。”后寓江陵，鹾贾常公有子，状貌儒雅，略晓文墨，图以妹妻之，则常修也。关氏乃与修读习二十余年，修才学优博，越绝流辈，咸通六年登科。罗隐下第东归，有诗别修云：“六载辛勤九陌中，却寻岐路五湖东。名渐桂苑一枝绿，绘忆松江满棹红。浮世到头须适性，男儿何必尽成功？惟应鲍叔深知我，他日蒲帆百尺风。”又广陵秋夜读修所赋三篇，复吟寄修云：“入蜀还吴三首诗，藏于箧笥重于师。剑关夜读相如听，瓜步秋吟炀帝悲。物景也知输健笔，时情谁不许高枝？明年二月东风里，江岛间人慰所思。”修名望为时所重如此，关氏亦有助焉。后修卒，关氏自为文祭之，时人竟相传写。 \\n 罗隐下第东归，黄寇事平。朝贤议欲官隐，韦贻范曰：“某曾与同舟而载，舟人告云：‘此有朝官。’罗曰：‘是何朝官？我脚夹笔，可以敌得数辈！’必若登科通籍，吾徒为秕糠也。”由是不果召。隐颇鞅鞅，尝有《送灶诗》云：“一盏清茶一望烟，灶君皇帝上青天。玉皇若问凡间事，为道文章不直钱。” \\n 罗隐与桐庐章鲁风齐名。钱鏐召鲁风司笔札，不就，怒而杀之。有吴仁璧者，关中人，中第入浙，鏐辟入幕府，坚辞不就，又诗以谢云：“东门上相好知音，数展台前郭隗金。累重虽然容食椹，力微无计报焚林。敝貂不称芙蓉幕，衰朽仍惭玳瑁簪。十里溪光一山月，何堪从此负归心？”鏐怒，沉仁璧于江。会隐游京师不遇，归谒鏐，鏐辟为钱唐令，隐惧而受命，然亦时有督过。一日侍宴，献口号云：“一个祢衡容不得，思量黄祖谩英雄。”武肃始悔悟，加礼于隐。 \\n 沈嵩与罗隐从事浙西幕下，主公出妓，众称殊丽，便是娥，嵩曰：“娥甚陋，安可及”？主公惊曰：“书记识娥否”？曰：“嵩两度到月宫折桂，何为不识”？嵩欲警隐，故有是言。(江南李氏尝遣使聘吴越。或问：“见罗给事否”？使人曰：“不识，亦不闻名”。或云：“四海闻有罗江东，何拙之甚！”使人曰：“为金榜上无名，所以不知。”) \\n 沈嵩尝得新榜，封示罗隐，隐批一绝于纸尾曰：“黄土原边狡兔肥，犬如流电马如飞。灞陵老将无功业，尤忆当时夜猎归。” \\n 唐光化中，钱鏐初授镇海军节度，命沈嵩草谢表，盛称浙西繁盛，成以示罗隐，隐曰：“是自贾征索也。请更之。”乃极言兵火凋敝，有，“天寒而麋鹿来游，日暮而牛羊不下”之语，延臣见之，曰：“此罗隐词也。”又贺昭宗更名晔表曰：“左则姬昌之半字，右则虞舜之全文。”京师称为诸镇第一。 \\n 钱氏时，西湖渔者日纳鱼数斤，谓之使宅鱼，有不及数者，必市以供，颇为民害。罗隐侍坐，壁间有溪垂钓图，武肃指示隐索诗，隐应声曰：“吕望当年展庙谟，直钩钓国更谁如？若教生在西湖上，也是须供使宅鱼。”武肃王大笑，遂蠲其征。 \\n 越州僧处默赋诗，辄有奇句。题《圣果寺》云：“路自中峰上，盘回出薜罗。到江吴地尽，隔岸越山多。古木丛青霭，遥天浸白波。下方城郭近，钟磬杂笙歌。”罗隐见“吴地”，“越山”之联，诧曰：“此吾句也，失之久矣。乃为师所得耶？”闻者鄙其儇薄。 \\n 【孙承】　〔吴越外戚。奢僭异常，用千金市得石绿一块，天质嵯峨如山，命匠治为博山香炉，峰尖上作一暗窍出烟，呼不二山。又用龙脑煎酥制小样骊山，山水、屋室、人畜、林木、桥道纤悉备具。〕 \\n 孙承尝馔客，指其盘筵曰：“今日坐中，南之蝤蛑，北之红羊，东之虾鱼，西之枣栗，无不毕备，可谓富有小四海矣。” \\n 【毛胜】　〔字无敌，晋陵人。吴越功德判官。尝以天馋居士自名。〕 \\n 毛胜多雅戏。以地产鱼虾海物，四方所无，因造《水族加恩簿》，品叙精奇，各令一通。令者，盖沧海龙君之命也。封江瑶令曰：“咨尔独步王江殊，鼎鼐仙姿，琼瑶绀体，天赋臣美，时称绝佳，宜以流碧郡为灵渊国，追号王桂仙君，称海珍元年。”封蟹令曰：“尔甘黄州甲杖大使，咸宜作解蕴中，足材腴妙，螯德充盈。宜授曹丘常侍兼美。”封鲥令曰：“尔珍曹必用郎中时充，铛材本美，妙位无高。宜授诸衙效死军使，持节雅州诸军事。”封鲚令曰：“尔白圭夫子，貌则清瞿，材极美俊，宜授骨鲠卿。”封鳖令曰：“尔甲拆翁，挟弹于中，巧也；负担于外，礼也；介胄自防，不问寒暑，智也，步武懦缓，不逾规绳，仁也。故前以探甲尚书荣其迹，显其能，宜授金丸丞相、九肋君。”封龟令曰：“尔元介卿，卜灼之效，吉凶了然，所主大矣。宜授通幽博士。”封水母令曰：“尔借眼公！受体不全，两相籍赖。宜授同体合用功臣，左右卫驾海将军。”封真珠玳瑁令曰：“尔藏珍，照乘走盘，厥价不赀。班希，裁簪制器不在金银珠玉之下。藏珍宜授圆辉隐士，班希宜授点花使者。”封鲫令曰“尔鲜于羹，斫脍清妙，见称杜陵。宜授轻薄使、银丝省厌德郎。”封鳊令曰：“尔缩项仙人，鬼腹星鳞，道享襄、汉。宜授槎头刺史。”封河豚令曰：“黄荐可，尔泽嫩可贵，然失于经治，败伤厥毒，故世以醇疵隐士为尔之目。特授三德尉，兼春荣小供奉。” \\n 【梁震】　〔蜀依政人。归过江陵，高季昌爱其才识，留之以为谋主，呼曰先辈。〕 \\n 高季昌初欲奏梁震为判官，震耻之，欲去，恐及祸，乃请以白衣侍樽俎。终身止称前进土，不受高氏辟署。晚年，固请退居，筑室于土洲，披鹤氅，每诣村，骑黄牛，自称荆台隐士，题院中壁曰：“桑田一变赋归来，爵禄焉能冫免我哉！黄犊依然花竹外，清风万古凛荆台。”罗隐过震居，留题曰：“道院迎仙客，书堂隐相儒。庭栽楼凤竹，池养化龙鱼。” \\n 【孙光宪】　〔蜀之资州人。旅游江陵，高从诲辟为掌书记。自号葆光子。著《北梦琐言》。〕 \\n 孙光宪以兵戈之际，书籍不备，遇发使诸道，未尝不厚与金帛购求焉。三年间，收书及数万卷，常慕史氏之作，白恨诸侯幕府不足展其才力，每谓交亲曰：“安知获麟之笔，反为倚马之用！”因吟刘禹锡诗曰：“一生不得文章力，百口空为饱暖家。” \\n 孙光宪《赠酒妓应天长》词曰：“翠凝仙艳非凡有，窈窕年华方十九。鬓如云，腰似柳。妙对绮筵歌绿酒。醉瑶台，携玉手。共燕此宵相偶，魂断晚窗分首。泪沾金缕袖。” \\n 孙光宪尝《和南越》诗云：“晓厨烹淡菜，春杼织种花。”牛峤览而绝倒。莫喻其旨。牛曰：“吾子只知其名，安知淡菜非雅物也？”后方晓之。 \\n 【李郁】。〕 \\n 李郁为荆南从事，有朝士寄书，字体殊恶；李寄诗曰：“华缄千里到荆门，章草纵横任意论。应笑钟、张虚用力，却教羲、献谩劳魂。惟堪爱惜为珍宝，不敢留传示子孙。深荷故人相爱处，天行时气许教吞。”(言堪作符也。) \\n 【马希振】　〔父殷，据湖南地。唐僖宗在蜀，许自开国，立台置卿相，分天子之半仗焉。〕 \\n 马希振，湖南诸子中白眉也。与门下客何致雍、僧贯徽联句。希振曰：“青蛇每用腰为力。”贯徽曰：“红苋时将叶作花。”又见蚁子缘砌，希振曰：“蚁子子衔虫子子，”致雍曰：“猫儿儿捉雀儿儿。”(后唐庄宗灭梁，殷长子希范修贡京师，庄宗问洞庭广侠，对曰：“车驾南巡，才堪饮马尔。”庄宗大悦。时隐士袁居道不求闻达，希节延入府。一日，希范病酒，厌膏腻，居道曰：“大王今日使得贫家缠齿羊。”询其故，则蔬茹也。) \\n 【廖光图】　〔常集其家诗为《廖氏家集》一卷。〕 \\n 马殷据潭州时，廖光图自韶阳叛，举族来奔，殷将拒不纳，或谏曰：“廖者，料也。马得料必肥。”遂命光图为永州刺史。后其子游零陵，于民间见父题壁，感而成诗，曰：“下马连声叩竹门，主人何事感遗恩？回头泣向儿童道，重见甘棠旧子孙。” \\n 【刘昭禹】　〔字休明。湖南天策府学士。尝与人论诗曰：“五言如四十个贤人，著一字如屠沽不得。觅句者，若掘得玉合子底，必有盖，但精心求之，必获其宝。”。〕 \\n 刘昭禹少师林宽，为诗刻苦。风雪诗云：“句向夜深得，心从天外归。” \\n 【徐仲雅】　〔与刘昭禹同为天策学士。〕 \\n 马殷建明月圃于潭州，命徐仲雅赋之，仲雅诗云：“凿开青帝春风圃，移下嫦娥夜月楼。” \\n 徐仲雅有清才，然性好滑稽。周行逢素闻其名，及据湖南，召为节度判官。时行逢欲得众，苟能应募，皆置司空、太保以诱之。自是武陵村落称司空、太保者无算。仲雅曰：“公管内满天太保，满地司空。”行逢不悦。未几大宴僚吏，仲雅在座，行逢夷音呼字多误，仲雅戏曰：“不于五月五日剪却舌头，使语音乖错如此。”行逢大怒，然仲雅尝历事马氏诸王，民信服之，故不敢加诛，后竟以忤旨去职，因退居山寺。暇日《咏棕树》曰：“叶似新蒲绿，身如乱锦缠。任君千度剥，意气自冲天。”盖怨行逢而发。 \\n 【邓洵美】　〔连郡人。汉乾间，与王溥、李同登进士第，皆王仁裕所取士也。洵美背伛，时谓之邓驮。周行逢署馆驿巡官。〕 \\n 邓洵美为性迂僻，众不悦之。虽处幕府僚，而食贫不暇及。王溥为相，闻洵美不得志，乃为诗寄曰：“采衣我已登黄阁，白社君犹困故庐。”自是，周行逢稍优给之。未几，给事中李出使武陵，与洵美相遇话旧，不觉恸哭。因赠诗曰：“忆昔词场共着鞭，当时莺谷喜同迁。关河契阔三千里，音信稀疏二十年。”后再奉命祠南岳，则洵美忤行逢，已为所杀矣。复为诗吊其墓，有“今日向君坟畔过，不胜怀抱暗酸辛”之句，闻者无不痛之。 \\n 【李观象】　〔周行逢以为节度使。因行逢严酷，恐及祸，乃寝纸帐，卧纸被。行逢信用之。〕 \\n 李观象性多嫉忌，好蔽人之好。零陵儒士蒋密能吟咏，颇得风骚之旨，尝《题桑》云：“绮罗因片叶，桃李谩同时。”为作者所许。观象闻之，佯惊曰：“此仆诗，何蒋密之能为？”士林鄙之。 \\n  \\n 　 \\n  \\n   \\n  "}
{"章节": "卷四十·五代(前后蜀)", "正文": "　 \\n 卷四十·五代(前后蜀) \\n 　 \\n 【王后主衍】　〔字化源。建幼子，小徐妃生也。建闻成都徐氏二女并有国色，纳后宫，姊为淑妃，妹为贵妃。衍继位，册贵妃为太后，淑妃为太妃。衍好私行，往往宿于娼家酒楼。索笔题曰：“王一来去。”恐人识之，乃禁百姓不得戴小帽。〕 \\n 蜀主衍裹小巾，其尖如锥。宫妓多衣道服，簪莲花冠，施胭脂夹脸，号醉妆。衍作《醉妆词》云：“者边走，那边走，只是寻花柳。那边走，者边走，莫厌金杯酒。”(衍伶官家乐侍燕小池，水澄天见，家乐应制云：“一段圣琉璃。”) \\n 蜀主衍尝宴怡神亭，妇女杂坐，衍自执板，唱《霓裳羽衣》及《后庭花》、《思越人》曲。越数日，游浣花，日正午，暴风起，须臾雷电冥晦，有白鱼自江心跃起，变为蛟形，腾空而起。是日溺者数千人。衍惧，即时还宫。重赐宴群臣于宣华苑，夜分未罢，衍自唱韩琮《柳枝词》曰：“梁苑隋堤今已空，万条犹舞旧春风。何须思想千年事，谁是杨花入汉宫。”侍中宋光溥咏胡曾诗曰：“吴王恃霸弃雄才，贪向姑苏醉绿醅。不觉钱塘江上月，一宵西送越兵来。”衍闻之不乐，于是罢宴。(“衍荒于游幸，乃造平底大车，下设四卧轴，每轴安五轮，牵以骏马，骑去如飞，谓之流星辇。”) \\n 蜀主衍与其母太后、太妃同祷青城山，谒先主建铸像及玄都观、金华宫、景山、至德寺，各有唱和诗刻石，太后诗曰：“周游灵境散幽情，千里江山暂得行。所恨风光看未足，却驱金翠入龟城。”太妃诗曰：“翠驿江亭近景灵，梦魂犹是在青城。比来出看江山景，却被江山看出行。” \\n 张，唐末登第，避乱入蜀，蜀主辟为金堂令。徐后游太慈寺，见壁问题云：“墙头细雨垂纤草，水面回风聚落花。”问寺僧，僧以对，乃赐霞光笺，令写诗以进。进二百首，衍善之，召为知制诰。宋光嗣以嫔轻忽傲物，遂止。 \\n 后唐同光三年，唐师灭蜀，蜀主衍降。唐主召蜀旧臣王锴等赋《蜀主降巨唐》诗，锴等咸讥其荒淫，惟中丞牛希济诗曰：“满城文武欲朝天，不觉邻师犯塞烟。唐主再悬新日月，蜀王还却旧山川。非干将相扶持拙，自是君臣数尽年。古往今来亦如此，几曾欢笑几潸然！”唐主曰：“希济不忘君亲，忠孝也。”赐百段。 \\n 初建僭立，有一僧常持大帚，不论官府、人家、寺观，遇即汛扫，人以扫地和尚目之。建末年，于诸处写六字云：“水行仙，怕秦川。”后衍秦川之祸，方悟水行仙即“衍”字耳。(建初为禁军都头，与其侪于僧院掷骰子六只，次第相重，自么至六。人共骇之。) \\n 【释贯休】　〔姓姜氏，字德隐，兰溪人。与齐己同师石霜，道价甚高，年寿亦高。诗有太粗处。“尽日觅不得，有时还自来”，人嘲作《失猫诗》。此类是也。〕 \\n 王贞白，唐末大播诗名。尝作《御沟水》诗云：“一派御沟水，绿槐相荫清。此波涵帝泽，无处濯尘缨。鸟道来虽险，龙池到自平。朝宗心本切，愿向急流倾。”贞白自谓无瑕，以示贯休，贯休令更一字，贞白扬袂去，贯休度其去必复来，因书一“中”字于掌中，握之以待。有顷，贞白果复来，欣然曰：“得之矣。可更‘此波’为‘此中’也。”贯休展手示之。遂定交。 \\n 贯休有机辨，杜光庭欲挫其锋，每相见，必伺其举措以戏调。一日，因舞辔于通衢，贯休马忽坠粪，光庭连呼：“大师！大师！数珠落地。”贯休徐曰：“大还丹！大还丹！” \\n 贯休初投诗于吴越王曰：“贵逼身来不自由，龙骧凤翥势难收。满堂花醉三千客，一剑霜寒十四州。莱子衣裳宫锦窄，谢公篇咏绮霞羞。他年名上凌烟阁，岂羡当时万户侯？”王爱其诗，谕改“十四州”为四十州”方与相见，贯休喟然曰：“州亦难添，诗亦难改。间云孤鹤，何天不可飞耶？”遂杖锡去。 \\n 贯休避地渚宫，荆帅高氏优待之，馆于龙兴寺，会有谒宿，话时政不治，乃作《酷吏词》以刺之云：霰雨灂灂，风吼如。有叟有叟，暮投我宿。吁叹自语，云太苛酷。如何如何，掠脂斡肉。吴姬唱一曲，等闲破红束。韩娥唱一曲，锦假鲜照屋。宁知一曲两曲歌，曾使千人万人哭！不惟哭，亦白其头，饥其族。所以祥风不来，和风不复。蝗兮｛贼虫｝兮！东西南北。”遂离荆门，立趋井络。 \\n 贯休工篆隶，在荆渚日，成中令问其笔法，曰：“此事须登坛而授，讵可草草！”成怒，递放黔中。因为《病鹤诗》曰：“见说气清邪不入，不知尔病自何来？” \\n 贯休入蜀，以诗投蜀王建曰：“河北河南处处灾，惟闻全蜀少尘埃。一瓶一钵垂垂老，千水千山得得来。秦苑幽栖多胜景，巴陈贡愧非才。自惭林薮龙钟者，亦得亲登郭隗台。”建遇之甚厚，常呼为得得和尚。 \\n 蜀主建二年春，游龙华禅院，召僧贯休坐，赐茶药彩段，仍令口诵近诗，时诸王贵戚皆侍坐，贯休欲讽之，乃诵《公子行》曰：“锦衣鲜华手擎鹘，闲行气貌多轻忽。稼穑艰难总不知，五帝三皇是何物？”建称善，贵幸皆怨之。 \\n “赤旃坛塔六七级，白菡萏花三四枝。禅客相逢只弹指，此心能有几人知？”石霜和尚举以问贯休曰：“如何是此心？”贯休不能答。石霜曰：“汝问我答。”贯休即问之，石霜曰：“能有几人知。”(贯休画弥勒佛，宋坦坦居士替曰：“即此布袋，非此布袋。不属圣凡，不立行解。兀兀腾腾，处处在在。拄杖挑来赐与君，天上人间更无外。”岳珂七岁，亦有赞曰：“行也布袋，坐也布袋。放下布袋，何等自在！”) \\n 【韦庄】　〔字端己。读书数米而炊，秤薪而爨。举唐乾宁进士。后相蜀。〕 \\n 韦庄应举时，遇巢寇犯阙，著《秦妇吟》云：“内库烧为锦绣灰，天街踏尽公卿骨。”公卿多垂讶，庄乃讳之。时号“秦妇吟秀才”。 \\n 杜荀鹤曾得诗一联云：“旧衣灰絮絮，新酒竹刍刍。”韦庄云：“我道‘印将金锁锁，帘用玉钩钩。’” \\n 韦庄以才名寓蜀，蜀主建遂羁留之。庄有宠人，资质艳丽，兼善词翰，建闻之，托以教内人为词，强庄夺去。庄追念悒怏，作《谒金门》词云：“空相忆，无计得传消息！天上嫦娥人不识，寄书何处觅？新睡觉来无力，不忍把伊书迹。满院落花春寂寂，断肠芳草碧。”姬后传闻之，遂不食卒。 \\n 韦庄为蜀管记时，一县宰乘时扰民，庄为建草牒云：“正当凋瘵之秋，好安凋瘵；勿使疮痍之后，复作疮痍。”时以为口实。 \\n 韦庄《感怀》诗云：“长安方悟少年非，人道新诗胜旧诗。十亩野塘留客钓，一轩春雨对僧棋。花间醉任黄莺语，亭上吟从白鹭窥。大道不将炉冶去，有心重筑太平车。”或谓此诗包括生成，果为台辅。 \\n 韦庄幼时，常在华州下邽县侨居，多与邻巷诸儿会戏，及广明乱后，再经旧里，追思往事，但有遗踪，因赋诗以记之曰：“昔为童稚不知愁，竹马间乘绕县游。曾为看花偷出郭，也因逃学暂登楼。招他邑客来还醉，才得先生去始休。今日故人无处问，夕阳衰草尽荒丘。”又途次逢李氏诸昆季，赋《感旧》诗曰：“御沟西面朱门宅，记得当时好弟兄。晓傍柳阴骑竹马，夜隈灯影弄先生。巡街趁蝶衣裳破，上屋探雏手脚轻。今日相逢俱老大，忧家忧国尽公卿。” \\n 【卢延逊】　〔亦名延让。仕蜀为给事中。〕 \\n 卢延逊业诗，二十五举方得一第，其卷中有句云：“狐冲官道过，犬刺店门开。饿猫临鼠穴，馋犬舐鱼砧。”租庸张相与成中令每称之。又曾献王先主建诗，有“栗爆烧毡破，猫跳触鼎翻。”后建冬夜与潘峭平章边事，旋令宫人烧栗，俄有数栗爆出，烧绣褥。时建多疑，尝于炉中烧金鼎，命二妃亲侍汤茶，是夜宫猫相戏，误触鼎翻，建良久曰：“‘栗爆烧毡破，猫跳触鼎翻。’忆得卢延逊卷有此一联，乃知先辈裁诗，信无虚境。”来日遂有六行之拜。(自给事中拜工部。)延逊谓人曰：“平生投谒公卿，不意得力于猫儿狗子也。” \\n 唐御食，红绫饼饣炎为上。光化中，放进士裴格、卢延逊等二十八人宴于曲江，敕太官赐饼饣炎，止二十八枚而已。延逊既入蜀，颇为蜀人所易，尝有诗云：“莫欺零落残牙齿，曾吃红绫饼饣炎来。” \\n 卢延逊初投贽吴子华(融)，其《苦吟》篇云：“莫话诗中事，诗中难更无。吟安一个字，捻断数茎须。险觅天应闷，狂搜海亦枯。不同文赋易，为着者之乎。”子华读至末二语，笑曰：“上门骂来。” \\n 【牛峤】　〔字松卿，陇西人。自云僧孺之后。唐乾符进士。王先主辟判宫，后为给事中。〕 \\n 牛峤《咏红蔷薇》云：“晓啼珠露浑无力，绣簇罗襦不着行。若缀寿阳公主额，六宫争肯学梅妆？”(寿阳公主，宋武帝女也。人日卧梅花阁下，有花飞贴额上，拂不去，洗之，三日犹香。自是宫中效之，有梅花妆。) \\n 牛峤《望江怨》词曰：“东风急，惜别花时手频执，罗帏愁独入。马嘶残雨春芜湿，倚门立。寄语薄情郎，粉香和泪泣。” \\n 【顾】　〔先主起自利阆，号亲骑军。此从各有名号。戏造武举牒，谓侍郎李吒吒下进士及第三十令人：姜癫子、张打胸、李嗑蛆、李玻肋、李吉了、郝牛屎、陈波斯、罗蛮子。试《亡命山泽赋》、《到处不生草》诗。一时传以为笑。〕 \\n 王先主通正元年四月，有狐据于寝室，鸺留鸣于帐中，又有大秃鹜鸟于摩诃池上。顾时为小臣，直内庭，潜吟曰：“昔日曾看瑞应图，万般祥瑞不如无。摩诃池上分明见，仔细看来是那胡。”未几，先主卒，人以为秃之应。 \\n 顾有《荷业杯》五阕。其词曰：“春尽小庭花落，寂寞。凭槛敛双眉，忍教成病忆佳期。知么知，知么知。”“记得那时相见，胆颤。鬓乱四肢柔，泥人无语不抬头。羞么羞，羞么羞。”“夜久歌声怨咽，残月。菊冷露微微，看看湿透缕金衣。归么归，归么归。”“金鸭香浓鸳被，枕腻。小髻簇花钿，腰如细柳脸如莲。怜么怜，怜么怜。”“一去又乖期信，春尽。满院长莓苔，手拈裙带独徘徊。来么来，来么来。” \\n 顾《玉楼春》词曰：“月照玉楼春漏促，飒飒风摇庭砌竹。梦惊鸳被觉来时，何处管弦声断续？惆怅少年游冶去，枕上两娥攒细绿。晓莺帘外语花枝，背帐犹残红蜡烛。”“柳映玉楼春日晚，两细风轻烟草软。画堂鹦鹉语雕笼，金粉小屏犹半掩。香灭绣帏人寂寂，倚槛无言愁思远。恨郎何处纵疏狂？长使含啼眉不展。” \\n 【杨玢】　〔蜀尚书。靖恭诸扬也。〕 \\n 杨玢随蜀主衍归后唐，以老致仕，长安旧居多为邻里侵占，子弟欲诣府诉之，以状白玢，玢批纸尾云：“四邻侵我我从伊，毕竟须思未有时。试上含元殿基望，秋风吹草正离离。”子弟不敢复言。 \\n 【侯继图】　〔蜀尚书。〕 \\n 侯继图微时，曾秋日于大慈寺楼上倚阑，忽秋风四起，有大桐叶飘坠，上有诗云：“拭翠敛双蛾，为郁心中事。搦笔下庭除，书作相思字。此字不书名，此字不书纸。书向秋叶上，愿逐秋风起。天下有心人，尽解相思死。”侯贮巾箧五六年，方与任氏为姻，常念此诗。任氏曰：“此是妾作。在左绵时书此，争得在君？”侯以今书校之叶上，无异。 \\n 【李廷璧】　〔应举二十年，方于蜀中策名。〕 \\n 李廷璧尝为舒州军倅，其妻猜妒，一日，铃阁连宴，三宵不归，妻达意云：“来必刃之。”乃泣告州牧，徙居佛寺，浃辰晦迹，因《咏愁》诗曰：“到来难遣去难留，着骨黏心万事体。潘岳闷丝生鬓里，婕妤悲色上眉头。长途诗尽空骑马，远雁声初独倚楼。更有相思不相见，酒醒灯背月如钩。” \\n 【黄崇嘏】　〔临邛黄使君女也。传奇有《女状元春桃记》。〕 \\n 黄崇嘏初伪作男子，以诗谒蜀相周庠，庠首荐之，屡摄府椽吏，事明敏，胥徒畏服。庠爱其才，欲妻以女，崇嘏以诗献云：“一辞拾翠碧江湄，贫守蓬茅但赋诗。自服蓝衫居郡椽，永抛鸾镜画蛾眉。立身卓尔青松操，挺志坚然白璧姿。幕府若容为坦腹，愿天速变作男儿。”庠得诗大惊，问之，乃知黄使君女，原未从人，与老妪同居云。 \\n 【蜀孟主昶】　〔字保元。母李氏，本长公主媵也，尝梦大星坠怀，以告主，主曰：“此婢有福相，当生贵子。”乃令知祥幸之，遂生昶。〕 \\n 蜀主昶游浣花，是时蜀中富庶，夹江皆创亭榭，都城士女倾游，珠翠绮罗，名花异香，馥郁森列。昶御龙舟观水嬉，上下十里，人望之如神仙。昶曰：“‘曲江金殿锁千门”未及此也。”兵部尚书王廷赋曰：“十字水中分岛屿，数重花外见楼台。”昶称善久之。 \\n 蜀主昶令罗城上尽种芙蓉，每至秋时盛开，四十里皆铺锦绣，高下相照。昶谓左右曰：“自古以蜀为锦城，今日观之，真锦城也。”张立作诗讽曰：“四十里城花发时，锦囊高下照坤维。虽妆蜀国三秋色，难入《幽风》《七月》诗。”及广政末，朝政乱，立又为诗曰：“去年今日到成都，城上芙蓉锦绣舒。今日重来旧游处，此花憔悴不如初。” \\n 青城费氏以才色入蜀宫，后主嬖之，号花蕊夫人。尝与夜起避暑摩诃池上，昶《咏玉楼春》词曰：“冰肌玉骨清无汗，水殿风来暗香满。帘开明月独窥人，欹枕钗横云鬓乱。起来琼户启无声，时见疏星渡河汉。屈指西风几时来？只恐流年暗中换！”(花蕊夫人，蜀王建妾，号小徐妃者，在王衍时，坐游燕污乱亡国。庄宗平蜀后，随王衍归中国，半涂遭害焉。及孟氏再有蜀，传至昶，则又有一花蕊夫人。宋初降下西蜀，而花蕊夫人又随昶归中国。昶至且个日，则召花蕊夫人入宫，而昶遂死。宋祖后亦惑之，尝造毒，屡为患，不能遂。太宗在晋邸时，数谏不纳。一日，纵猎苑中，花蕊夫人在侧，晋邸方调弓矢，引满拟射走兽，忽回射，夫人中箭死。) \\n 蜀主昶《相见欢》词云：“无言独上西楼，月如钩。寂寞梧桐深院锁清秋。剪不断，理还乱，是离愁。别有一般滋味在心头。” \\n 花蕊夫人号能诗，尝效王建作宫词百首，其酷似建词者有云：“厨庭进食簇时新，列坐无非侍从臣。日午殿头宣索脍，隔花催唤打鱼人。”“月头支给买花钱，满殿宫娥近数千。遇着唱名都不语，含羞急过御床前。” \\n 花蕊夫人宫词之外尤工乐府。蜀亡，入汴，书《葭萌驿壁》云：“初离蜀道心将碎，离恨绵绵。春日如年。马上时时闻社鹃。”书未毕，为军骑催行，后人续之云：“三千宫女皆花貌，妾最婵娟。此去朝天。只恐君王宠爱偏。” \\n 蜀主昶归宋，未几卒，花蕊夫人随辇入备后宫，心尝忆昶，悒悒不敢言。昶美丰仪，喜猎，善弹弓，乃自画昶像以祀，复佯言曰：“祀此神者多有子。”一日，宋祖见而问之，夫人亦托前言，诘其姓，遂假张仙因历言其成仙后之神异，宫中遂多奉以求子。翌日，宋祖召使陈诗，盖因有疑于张仙，夫人乃诵《去国》诗曰：“君王城上树降旗，妾在深宫那得知？十四万人皆解甲，并无一个是男儿。”因亦自见其情也。太阻大悦。(近世无子者多祀张仙，起此。按：张仙名远宵。五代时游青城山成道。) \\n 蜀未亡前，岁除日，昶令学士辛寅逊题桃板于寝门，以其词未工，乃自题云：“新年纳余庆，嘉节贺长春。”乃宋祖诞圣节名也。 \\n 【僧可朋】　〔丹棱人。少与卢延让为风雅交。有诗千余篇，号《玉垒集》。欧阳炯以比孟郊、贾岛。〕 \\n 僧可朋好饮酒，贫无以偿酒债，以诗之，自号醉髡。有句云：“虹收千嶂雨，潮弄半江天。”又“诗因试客分题僻，棋为饶人下着低。”一时以为警策。 \\n 僧可朋尝读《滕王阁诗》，谓守者曰：“诗总不佳，何不除却。”守曰：“僧能佳乎？”即吟曰：“洪州太白方，积翠满空苍。万古遮新月，半江无夕阳。”守异之。 \\n 欧阳炯命同僚纳凉于净众寺，依林亭列樽俎，众方欢适，寺外皆耕者曝背烈日中耘田，击腰鼓以适倦，僧可朋作《耘田鼓诗》以贽炯，曰：“农舍田头鼓，王孙筵上鼓。击鼓兮皆为鼓，一何乐兮一何苦！上有烈日，下有焦土。愿我天翁，降之以雨。令桑麻熟，仓箱富。不饥不寒，上下一般。”炯见诗，遽命撤饮。 \\n 【欧阳炯】　〔炯与毛文锡、鹿处、韩琮、阎选俱工小辞。事孟后主。时号“五鬼”。〕 \\n 欧阳炯《玉楼春·春睡》词曰：“日照玉楼花似锦，楼上醉和春色寝。绿杨风送小莺声，残梦不成离玉枕。堪爱晚来韶景甚，宝柱秦筝方再品。青娥红脸笑来迎，又向海棠花下饮。”又咏美人夜醉《菩萨蛮》词曰：“晓来中酒和春睡，四肢无力云鬟坠。斜卧脸波春，玉郎休恼人。日高犹未起，为恋鸳鸯被。鹦鹉语金笼，道儿还是慵。” \\n 毛文锡《醉花间》词曰：“深相忆，莫相忆，相忆情难极。银汉是红墙，一带遥相隔。金盘珠露滴，两岸榆花白。风摇玉佩清，今夕为何夕？” \\n 鹿处《临江仙》宫词云：“金锁重门荒苑静，绮窗愁对秋空。翠华一去寂无踪。玉楼歌吹，声断已随风。烟月不知人事改，夜阑还照深宫。藕花相向野塘中。暗伤亡国，清露泣香红。” \\n 【欧阳彬】　〔衡山人。〕 \\n 欧阳彬博学能文，蜀主昶以为嘉州刺史，喜曰：“青山绿水中为二千石，作诗饮酒为风月主人，岂不诚嘉！” \\n 欧阳彬家夜宴，赋《生查子》曰：“竟入画堂欢，入夜重开宴。剪烛蜡烟香，促席花光颤。待得月华来，满院如铺练。门外簇骅骝，直待更深散。” \\n 【李昊】　〔前、后蜀降表皆昊为之。蜀人夜书其门曰：“世修降表李家。”。〕 \\n 李昊事前、后蜀五十年，资货巨万，奢侈逾度，妓妾百数，尝读王恺、石崇传，笑曰：“穷俭乞儿以此为富，可笑可笑。” \\n 李昊常以牡丹花数枝分遗亲知，即以兴平酥同赠，且曰：“俟花凋卸，即以酥煎食之，无弃浓艳。” \\n  \\n 　 \\n  \\n   \\n  "}
{"章节": "卷四十一·五代(南唐)", "正文": "　 \\n 卷四十一·五代(南唐) \\n 　 \\n 【烈祖升】　〔初冒姓徐，名知诰，晋天福二年即位金陵，国号唐，寻复姓李，更名升。〕 \\n 李先主为徐温养子。年九岁，《咏灯》诗云：“一点分明值万金，开时惟怕冷风侵。主人若也勤挑拨，敢向尊前不尽心。”温叹赏，遂不以常儿偶之。 \\n 李先主初有禅代之志，忽夜半，寺僧撞钟，满城皆惊，旦将斩之，僧对云：“夜来偶得《月诗》云：‘徐徐东海出，渐渐上天衢。此夜一轮满，清光何处无？’”先主喜而释之。 \\n 李先主欲讽动僚属，雪天大会，出一令，借雪取古人名，仍词理通贯。时宋齐丘、徐融在坐。升举杯为令曰：“雪下纷纷，便是白起。”齐丘曰：“着履过街，必须雍齿。”融意欲挫升等，遽曰：“明朝日出，争奈萧何？”升大怒，是夜收融投于江。自是，惟齐丘与谋。 \\n 李先主素俭，寝殿烛不用脂蜡，灌以乌臼子油，但呼乌舅。案上捧烛铁人高尺五，云是杨氏时马厩中物。一日黄昏，急须烛，唤小黄曰：“掇过我金奴来！”左右窃相谓曰：“乌舅、金奴正好作对。” \\n 【元宗】　〔烈祖长子，后避周讳，更名。神彩清畅，湖南使至，归与亲友言曰：“迩识东朝官家，南岳真君不如也。”。〕 \\n 李嗣主赋春恨《浣溪沙》词云：“一曲新词酒一杯，去年天气旧亭台，夕阳西下几时回？无可奈何花落去，似曾相识燕归来。小园香径独徘徊。”又春恨《帝台春》词云：“芳草碧色，萋萋遍南陌。飞絮乱红，也似知人，春愁无力忆得。盈盈舍翠侣，共携赏，凤城寒食。到今来，海角逄春，天涯行客。愁旋释，还似织。泪暗拭，又偷滴。谩遍倚危栏，尽黄昏也，只是暮云疑碧。舍则而今已舍子，忘则怎生便忘得？又还问鳞鸿，试重寻消息。” \\n 李主常乘醉命乐工杨花飞奏《水调词》进酒。花飞惟歌“南朝天子好风流”一句，如是者数四。悟，覆杯厚赐金帛。(于宫中作百尺楼，众皆叹美，萧俨独曰：“恨楼下无井。”李主问其故，对曰：“以此不及景阳楼。”) \\n 王感化初隶光山乐籍，后入金陵教坊，李嗣主宴苑中，有白野鹊飞集，李主令赋诗，应声曰：“碧山深洞恣游遨，天与芦花作羽毛。要识此来栖宿处，上林琼树一枝高。”李主大悦，因手写所作《浣溪沙》二阕赐之，其词曰：“菡葭香消翠叶残，西风愁起绿波间。还与韶光共憔悴，不堪看！细雨梦回鸡塞远，小楼吹彻玉笙寒。多少泪珠何限恨，倚栏杆！” \\n “手卷真珠上玉钩，依前春恨锁重楼。风里落花谁是主？思悠悠！青鸟不传云外信，丁香空结雨中愁。回首绿波三峡暮，接天流！”后主即位，感化以其词上之，后主赏赐甚优。(感化，建州人，少聪敏，未曾执卷而多识，善为词。建州节帅万代饯别，感化前献诗曰：“旌旆赴天台，溪山晓色开。万家悲更喜，迎佛送如来。”又题怪石一联云：“草中误认将军虎，山上曾为道士羊。”) \\n 【后主煜】　〔字重光。元宗第五子。每春盛时，梁栋、窗壁、柱拱、阶砌并作隔筒，密插杂花，榜曰“锦洞天。”尝微行娼家，乘醉大书右壁曰：“浅斟低唱，偎红倚翠。太师鸳鸯寺主，传持风流教法。”归宋后，与金陵旧宫人书云：“此中日夕只以眼泪洗面。”有手书金字《心经》一卷赐宫人乔氏。乔氏后入太宗禁中，闻后主薨，自内庭出经，舍相国寺西塔，以资荐焉。〕 \\n 李后主天性友爱，初即位，遣长弟从善入贡，因留质不还，每岁时宴会皆罢，惟作《登高赋》以见意，曰：“原有兮相从飞，嗟我季兮不来归！” \\n 李后主《捣练子》云：“深院静，小庭空，断续寒砧断续风。无柰夜长人不寐，数声和月到帘栊！”词名《捣练子》，即咏捣练，乃唐辞本体。 \\n 李后主宫中未尝点烛，每至夜，则悬大宝珠，光照一室如日中，尝赋《玉楼春》宫词曰：“晚妆初了明肌雪，春殿嫔娥鱼贯列。笙箫吹断水云闲，重按《霓裳》歌遍彻。临春谁更飘香屑，醉拍阑干清未切。归时休照烛花红，待放马蹄清夜月。” \\n 宋师发江陵，次采石，进取江南。李后主谋拒之。时邀法眼禅师观牡丹于大内，作偈讽曰：“拥毳对芳丛，由来趣不同。发从今日白，花是去年红。艳曳随朝露，馨香逐晚风。何须待零落，然后始知空。”后主不省。未几，宋师渡江。 \\n 乐曲有《念家山》。李后主亲演其声为《念家山破》，识者知其不祥。在围城中作长短句未就而城破，其词曰：“樱桃落尽春归去，蝶翻轻粉双飞。子规啼月小楼西。曲阑金箔，惆怅卷金泥。门巷寂寥人散后，望残烟草低迷。” \\n 李后主附宋后，每怀故国，且念嫔妾散落，郁郁不自聊，赋《虞美人》词曰：“春花秋月何时了？往事知多少！小楼昨夜又东风，故国不堪回首月明中。雕栏玉砌应犹在，只是朱颜改。问君都有几多愁？恰是一江春水向东流！”时后主在赐第，七夕命故妓作乐，声闻于外，太宗闻之大怒，又傅“小楼昨夜又东风”及“一江春水向东流”之句，遂并坐之，故有赐牵机药之事云。(牵机药者，服之，前数十回，头足相就，如牵机状也。) \\n 李后主又尝作长短句云：“帘外雨潺潺，春意阑珊。罗衾不奈五更寒。梦里不知身是客，一饷贪欢！独自莫凭阑，无限关山。别时容易见时难。流水落花春去也，天上人间！”故臣闻之，多泣下者。未几下世。(贾魏公尹京日，忽有人来，展刺谒曰：“前江南国主李煜相见。”则一清癯道士尔。公曰：“大师巳物故，何得及此？”曰：“某幼探释氏未达，误有所见。今为狮子国王。偶思钟山而来。”怀中取一诗授公，曰：“异国非所志，烦劳殊清闲。惊涛千万里，无乃见钟山。”公读之，随身灰灭。) \\n 【宋齐丘】　〔铙洞天荐于李先主，时困于逆旅，邻娼魏氏女窃赂遗数缗，获备管幅，遂克投贽。先主见，宾以国士。〕 \\n 歙人汪台符能属文，李先主善之，宋齐丘疾其才高，屡为诋訾，台符由是不平。齐丘始字超回，台符贻书诮之曰：“闻足下齐大圣以为名，超亚圣以称字。”齐丘大惭，改字子嵩。因使亲信诱台符乘舟痛饮，推沉石城蚵皮矶下。 \\n 宋齐丘相李先主升、嗣主，二世皆为左仆射，尤爱其才，而知其不正，尝献《凤凰台》诗，中有“我欲烹长鲸，四海为鼎镬；我欲罗凤凰，天地为缯缴”之句，皆欲讽其跋扈也。主终不听。不得意，上表乞归九华。其略云：“千秋载籍，愿为知足之人；九朵峰峦，永作乞骸之客。”主知其诈，不许。 \\n 李嗣主一日于华林园试小妓羯鼓，召宋齐丘同宴，齐丘献诗曰：“切断牙床镂紫金，最宜平稳玉槽深。因逄淑景开佳宴，为出花奴奏雅音。掌底轻璁孤鹤噪，枝头乾快乱蝉吟。开元天子曾如此，今日将军好用心。” \\n 谭景升于终南山著《化书》，出授宋齐丘，托序之行世。齐丘将酒灌之沉湎，以牛皮裹缝，抛于江中，后为渔人所获，剖开，见先生睡齁齁不止，唤之颇久，方觉，乃曰：“宋齐丘夺我《化书》，坠我于江，今天下颁行矣。齐丘何在？”因留诗，化风起去不见。诗曰：“线作长江扇作天，靸鞋抛向海东边。蓬莱信道无多地，只在谭生柱杖前。”(谭景升名峭，即紫霄真人也。住庐山栖隐洞，其徒百人，有道术。邻僧尝于溪浒创亭宇，且为顽石所阻，致二百倍不能平之，而紫霄往见曰：“此易耳。”以指捻诀，含水巽之，命捶其石，应手如粉。后主颇信，累辟至建康，赐以道号，阶以金紫，比蜀杜光庭。皆让而不受。) \\n 陶谷使南唐，因书十二字于官舍壁间，曰：“西川狗，百姓眼，马包儿，御厨饭。”宋齐丘解云：“‘西川狗’，蜀犬也；‘百姓眼’，民目也；‘马包儿’，瓜子也；‘御厨饭’，官食也。乃‘独眠孤馆’四字。” \\n 【李建勋】　〔陇西人。仕江南为丞相。〕 \\n 李主嗣位，李建勋出师临川，及归，拜司空，累表致仕，自称钟山公，诏授司徒，不起，学士汤悦致书贺之，建勋以诗答曰：“司空尤不作，那敢作司徒？幸有山公号？如何不见呼？”先是，宋齐丘自京口求退于青阳，号九华先生，未周期，一诏而起，时论薄之，或有以建勋比宋者，因为诗曰：“桃花流水虽相似，不学刘郎去又来。” \\n 【沈彬】　〔字子文。尝梦着锦衣贴月飞，识者谓身不入月，不及第。果然。南游岭表二十余年，回吴中，仕江南，为吏部郎中致仕。〕 \\n 沈彬少孤，西游，以三举为约。洪州解至长安初举，纳省卷《梦仙谣》云：“玉殿大开从客入，金桃烂熟没人偷。凤惊宝扇频翻翅，龙误金鞭忽转头。”第二举《忆仙谣》云：“白榆风飒九天秋，王母朝回宴玉楼。日月渐长双凤睡，桑田欲变六鳌愁。云翻箫管相随去，星触旌幢各自流。诗酒近来狂不得，骑龙却忆上清游。”第三举纳省卷，《赠刘象》一首云：“曾应大中天子举，四朝风月鬓萧疏。不随世祖重携剑，却为文皇再读书。十载战尘销旧业，满城春雨坏贫居。一枝何事于君惜，仙桂年年幸有余。”时象孤寒，三举无成，主司览彬诗，其年特放象及第。 \\n 李主升移镇金陵，旁罗隐逸，沈彬赴辟，知其欲取杨氏，因献《山水图诗》曰：“须知手笔安排定，不怕山河整顿难。”览之而喜。 \\n 孙鲂有《夜坐》诗为时所称，李建勋因匿于斋中，俟沈彬至，乃问云：“鲂诗何如？”彬曰：“田舍翁火炉头语，何足道也？”鲂闻而出，诮彬曰：“何诽谤之甚！”彬曰：“子夜坐句‘划多灰渐冷，坐久席成痕，’此非田舍翁炉上作而何？”阖坐大笑。(鲂，南昌人。唐末，郑谷避乱归宜春，鲂往依之，颇为诱掖，遂有能诗声，终于南唐。鲂父，画工也。王彻为中书舍人，草鲂诰词云：“李陵桥上，不吟取决之诗；顾凯笔头，岂画寻常之物。”鲂终身恨之。) \\n 沈彬将八十，近居阜上，手植一木可数拱，戒诸子曰：“必葬我此地。”及卒，子孙如其言。伐木掘土深丈余，得一石椁，上刊八字云：“开成二年寿椁一所。”复见一古灯台，上有漆灯一盏，圹头获一铜牌，上有镌篆文曰：“佳城今已开，虽开不葬埋。漆灯犹未灭，留待沈彬来。” \\n 道士沈廷瑞，彬之子也，性坦率，尝造一县宰，宰方治讼而廷瑞至，宰戏之曰：“沈道士何时成道？”廷瑞应声曰：“何须问我道成时，紫府清都自有期。手握药苗人不识，体含仙骨俗争知？”宰大惭。 \\n 【李家明】　〔元宗时领乐部。〕 \\n 李家明善滑稽为讽咏，尝从元宗游后花登台，见牛卧树阴下，元宗曰：“牛且热矣。”家明上绝云：“曾遭宁戚鞭敲角，又被田举火燎身。闲背斜阳嚼枯草，而今问喘更无人。”元宗称善。左右皆免冠谢。 \\n 李氏初养于徐，及僭号，迁徐氏于海陵，元宗继统，用宋齐丘言，无男女少长皆杀之。齐丘只一子，辄卒，逾月恸哭不止。李家明曰：“臣能止之。”乃作大纸鸢，大书其上云：“欲兴唐祚革强吴，尽是先生作计谟。一个孩儿舍不得，上皇百口合何如？”乘风吹之，度至齐丘家，遂绝其缕。齐丘见之大惭，遂辍哭。 \\n 李主于后苑命臣僚临池而钓，诸臣屡引到数十巨鳞，惟无所获，家明乃进口号曰：“新垂钩兴正浓，御池春暖水溶溶。凡鳞不敢吞香饵，知道君王合钓龙。”善之。 \\n 李家明从元宗迁南都，时已失江北十四郡，舟楫多曰：“好青峭数峰，不知何名？”家明应声曰：“龙舟轻漾锦帆风，正值宸游望远空。回首皖公山色翠，影斜不到寿杯中。”元宗惭，俯首而过。(时关司敛率颇繁，商人苦之。属近甸亢旱，后主宴北苑，家明从登台，后主曰：“畿甸雨，都城不雨，得非狱市之间违天意欤？”家明乘谈谐进曰：“雨惧抽税，不敢入京。”后主大笑，即下令除一切额外税。) \\n 【冯延己】　〔与其弟延鲁及魏岑、陈觉、查文徽等更相推唱，时人谓之五鬼。镇临川日，闻朝议已有除替，一夕，梦通舌生毛翊。有僧解之曰：“毛生舌间，不可剃也。相公其未替乎？”果已。〕 \\n 元宗优待藩邸旧僚，冯延己自元帅府书记至中书侍郎，遂相。孙晟素轻延己，尝曰：“金碗玉杯乃贮狗屎乎？”江文蔚因其弟延鲁福州亡败，请从退削，乃出抚州，秩满还朝，因赴内宴，进诗曰：“青楼阿监应相笑，书记登坛又却回。”(孙晟初名凤，又名忌，密州人。少为道士，居庐山简寂宫，尝画唐诗人贾岛像置于屋壁，道士恶晟，以为妖丘，出之，乃儒服北之赵、魏，谒庄宗于镇州，庄宗以为著作佐邓。性豪侈，每食，不设几案，使侍妾各执一器环立而侍，号曰“肉台盘。”) \\n 冯延已有《谒金门》春闺词云：“风乍起，吹皱一池春水。闲引鸳鸯芳径里，手挼红杏蕊。斗鸭阑杆独倚，碧玉搔头斜坠。终日望君君不至，举头闻鹊喜。”元宗尝戏延己曰：“‘吹皱一池春水，’干卿何事？”延己对曰：“未若陛下：‘细雨梦回鸡塞远，小楼吹彻玉笙寒’也。”元宗悦。 \\n 【江文蔚】　〔字君章。后唐长兴二年卢华榜下进士八人，与张沅、吴承范、汤鹏、范禹五人为学士。后归江南，对仗弹冯延己。常梦锡大言曰：“白麻虽佳，要不如江文蔚一疏。”。〕 \\n 江文蔚拜御史中丞，坐劾冯相，贬江州，治柴车奉母欣然就道，尝作诗曰：“屈原若幸高堂在，终不怀少吊汩罗。” \\n 江文蔚有赋声，其用事甚工。《天窗》赋云：“一窍初启，如凿开混沌之时；两瓦飞，类作化鸳鸯之后。”又《土牛赋》云：“饮渚俄临，讶盟津之捧塞；度关傥许，疑函谷之九封。” \\n 【韩熙载】　〔字叔言。北海将家子也。举后唐进士。投书所知曰：“钓大鳌者，不投取鱼之饵；断长鲸者，焉用割鸡之刀。”又云：“腰有剑而袖有捶，口有舌而手有笔。”性好谑浪，有投贽《大荒恶》者，使妓炷艾熏之，俟其人来，出而嗅之，曰：“子之卷轴何多艾气？”宋齐丘凡建碑碣，皆自为文，命熙载八分书之，乃以纸塞鼻曰：“其词秽且臭。”又魏明尝携近诗诣之，韩托以目病明，请自吟，韩曰：“耳聋加剧。”当时江南人谓之韩文公。后人画文公，小面而美髯者，此乃熙载，当时题志甚明。文公肥而寡髯，元丰中以文公从享文宣王庙，郡县所画，皆是熙载，后世人不复可辨，退之遂为熙载矣。〕 \\n 韩熙载父为唐明宗所杀，遂奔江南。后主即位，颇疑北人，有鸩死者。熙载惧，因肆情坦率，后房妓妾数十，日与荒乐。所得月俸，散与诸姬。熙载弊衣芒屦，作瞽者，持独弦琴，俾门生舒雅执手扳挽之，就诸姬院乞食以为笑乐。姬第侧建横窗，络以丝绳，为观觇之地，初惟市物，后或调戏，赠与所欲如意。时人目为自在窗。旦暮亦不禁其出入，或窃与诸生糅杂而淫。熙载见，趋过而笑曰：“不敢阻兴。”及夜奔客寝，客赋诗有“最是五更留不住，向人枕畔着衣裳”之句，熙载亦不介意。严续仆射位高寡学，为时所鄙，尝请韩熙载为其父撰神道碑，珍货外仍缀一姬润笔。韩纳其请。文既成，但叙谱系品秩及薨葬哀赠之典，略不道续事业。续缣之，封还，意其改窜。熙载亟以歌姬并珍赠还之。姬登车，书一绝于泥金双带云：“风柳摇摇无定枝，阳台云雨梦中归。他年蓬岛音尘断，留取尊前旧舞衣。”(续自以少贵倦学，群从子弟皆砺以儒业，子孙举进士者十余人。) \\n 对花焚香，有风味相和，其妙不可言者，木犀宜龙脑，酴宜沉水，兰宜四绝，含笑宜麝，檐萄宜檀。韩熙载有五宜说。 \\n 韩熙载晚年奉使中原，都绝知旧，乃题于馆壁云：“未到故乡时，将谓故乡好。及至亲得归，争如身不到？目前相识无一人，出入空伤我怀抱。风雨潇潇旅馆秋，归来窗下和衣倒。梦中忽到江南路，寻得花中归旧处。桃脸蛾眉笑出门，争向前头拥将去。”又云：“仆本江北人，今作江南客。再去江北游，举目无相识。秋风吹我寒，秋月为谁白？不如归去来，江南有人忆。” \\n 【舒雅】　〔与伍乔、张洎皆韩熙载门人。〕 \\n 舒雅才韵不在人下，以戏狎得韩熙载之心。一日，得海螺甚奇，宜用滑纸，以简献于熙载云：“海中有无心斑道人往诣门下，若书材糙涩逆意，可使道人驯之，即证发光地菩萨。”熙载喜受之。(发光地，十地之一。出《华严》书。) \\n 舒雅尝作青纱连二枕，满贮酴、木犀，瑞香散蕊，甚益鼻根，尚书郎秦尚运见之，留诗曰：“阴香装艳入青纱，还与歌眠好事家。梦里却成三色雨，沉山不敢斗清华。” \\n 【伍乔】　〔庐江人。游学庐山，山中浮屠梦一大星，人告曰：“伍乔星也。”既觉，访得乔，倾资奉之。一夕，见人掌自牖入，有“读易”二字，乔因取《易》读之。后春试《画八卦赋》，乔第一。〕 \\n 伍乔与张洎相友善，张为翰林而乔通判歙州，尝吟诗一篇，戒去人曰：“俟洎游宴时投之。”洎携门生游北山，仆者投诗，云：“不知何处可消忧，公退携壶即上楼。职事久参侯伯幕，梦魂长达帝王州。黄山向晚盈轩翠，绿水含春绕郡流。遥想玉堂多暇日，花时谁伴出城游？”洎为之动容。翌日，言于上，召还为员外郎。 \\n 【孟宾于】　〔卜交华山，一年乞一交，凡六掷得上上大吉。后果六举及第。自号群峰叟。有诗百篇，部号《金鳌集》。〕 \\n 晋、汉间，孟宾于与李同擢第，仕宋入翰林，而宾于仕南唐为令。寄诗云：“初携书剑别湘潭，金榜标名第十三。昔日声名喧洛下，只今诗句满江南。” \\n 初，孟宾于献主司诗云：“那堪雨后更闻蝉，溪隔重湖路九千。忆昔故园杨柳岸，全家送上渡头船。”主司见之，自谓得之之晚。其年中第后归连上，吉守赠之诗，末句曰：“今日还家莫惆怅，不同初上渡头船。” \\n 【潘佑】　〔母方娠，梦古衣冠人告曰：“我颜延之也，与夫人为子。”乃生佑。后主时知制诰。〕 \\n 潘佑生七岁始能语，渭其母曰：“儿误伤白龙，为上帝所罚也。”因吟诗曰：“朝游沧海东，暮归何太速。只因骑折玉龙腰，谪在人间三十六。”果以其岁死。 \\n 潘佑与徐铉、汤悦、张亻必俱有文名，而佑好直谏，后主于宫中作红罗亭，四面栽红梅，作艳曲歌之，佑应令作小词，有“楼上春寒山四面，桃李不须夸烂熳。已输了春风一半。”时已失淮南，故云。 \\n 潘佑上后主封事有云：“家国，如日将暮。”及金陵危，刘洞为七言诗，大榜于路傍曰：“千里长江皆渡马，十年养士得何人？”又云：“翻忆潘郎章奏内，日暮好沾巾。”(初，洞尝以诗百余首献后主，首篇乃《石城怀古》，云：“石城古岸头，一望思悠悠。几许六朝亨，不禁江水流。”后主览之，掩卷改容。) \\n 【徐铉】　〔字鼎臣。十岁能文。与韩熙载齐名，时谓之韩徐。自江南归宋，历右散骑常侍。弟锴，字楚金，时称“徐氏二龙，”方“晋之二陆”焉。兄弟并工翰染，崇饰书具，尝出一月团墨，曰：“此价值三万。”铉遇月夜，露坐中庭，艺佳香一炷，所亲私号“伴月香”。〕 \\n 徐铉宦海州，蒯亮为录事参军，多与往还。未几，亮受代，徐饯之诗曰：“昔时闻有蒯先生，二十年来道不行。抵掌曾谈天下事，折腰尤忤俗人情。老还上国风光薄，贫裹归装结束轻。迁客临流重惆帐，晚风黄叶满孤城。” \\n 玄武湖是金陵胜处。一日，诸阁老待漏朝堂，语及林泉之事，冯谧曰：“玄宗赐贺监镜湖，信为胜事。余非敢望此，但赐后湖亦足畅平生也。”徐铉答曰：“主上尊贤待士，常若不及，岂惜一湖！所乏者，知章耳。”冯有惭色。 \\n 徐锴年十余岁，群从宴集，分题赋诗，令为《秋》词，援笔立成，其略曰：“井梧分堕砌，塞雁远横空。雨久莓苔紫，霜浓薜荔红。” \\n 徐锴为虞部员外郎，专掌集贤院，由此锐意群籍，不复问家事。常言，集贤院即是吾家。指所居曰：“此寄宿之所尔。”(宋师伐金陵，城将破，或梦女子行空中，以巨筛筛物，散落如豆着地，皆成人，问其故，曰：“此当死于难。”复见一贵人盛冠服堕于地，云：“此徐舍人也。”既寤，闻锴死围城中。后王平甫和“蓰”字韵诗云：“当时徐氏擅笔墨，夜围梦堕空中蓰”谓此。) \\n 【杨鸾】　〔即汤悦学士。校文时，举子问“欲用尧舜字，不知是几事”者也。悦，贵池人，自少颖悟，尝见飞星堕水盘中，掬而吞之，文思日进。〕 \\n 杨鸾尝赋诗讽刺时事曰：“白日苍蝇满饭盘，夜间蚊子又成团。每到更深人静后，定来头上咬杨鸾。”闻者恶之。 \\n 【张亻必】　〔淮南人。后主朝内史舍人。张洎为举人时，亻必位已显。洎每求见，称从表侄孙；既及第，称侄；稍贵，称弟；及秉政，不复论中表，以庶僚遇之。亻必怨洎入骨，国亡，俱仕宋。洎作钱俶谥议，亻必奏驳之，洎广引经傅自解，乃得免。〕 \\n 张亻必有《江城子》二阕。其一云：“碧阑干外小中庭，雨初晴，晓莺声。飞絮落花，时节近清明。睡起卷帘无一事，匀面了，没心情。”其二云：“浣花溪上见卿卿，眼波明，黛眉轻。高绾绿云，低簇小蜻蜒。好是问他‘来得么？’和笑道：‘莫多情。’” \\n 张亻必知举进士，试《天鸡弄和风》。亻必但以《文选》中诗句为题，未尝详究也。有进士白试官云：“《尔雅》：‘［A169］天鸡。’‘［A157］，天鸡。’天鸡有二，未知孰是？”亻必大惊，不能对，亟取《尔雅》，检释虫有：“［A169］，天鸡，黑身赤颈，一名莎鸡。”释鸟有：“［A157］，天鸡，赤羽。周成王时，蜀人献之。”亻必深叹服。 \\n 张亻必寄人诗曰：“别梦依依到谢家，小廊回合曲阑斜。多情只有春庭月，犹为离人照落花。” \\n 张亻必、陈乔之子，秋晚并游玄武湖，时群鸥游泛，亻必子曰：“一轴内本潇湘。”乔子俄顾卒吏云：“此白色水禽可作脯否？”佥议云：“张亻必子半茎凤毛，陈乔男一堆牛屎。”乔子从是得“陈一堆”、“白鸥脯”之名。(乔死国难者。) \\n  \\n 　 \\n  \\n   \\n  "}
{"章节": "卷四十二·宋", "正文": "　 \\n 卷四十二·宋 \\n 　 \\n 【太祖匡胤】　〔居潜，与太宗及赵普游长安，遇陈抟，抟下骡大笑，左手握太祖，右手挽太宗，相从市饮，抟眦睨普甚久，徐曰：“也得也得。”普脚跛，偶坐席右，抟怒曰：“紫微帝垣一小星，辄据上次，可乎？”斥使居左。建隆庚申受禅，与抟论国祚，有“只怕五更头”之言，命宫中转六更方鼓严鸣钟，殊不省“庚”“更”同音。至理宗元年，历五庚申，越十七年，宋亡，而“五更头”之数信矣。至元朝延祜庚申而至正帝生，帝实少帝显子也。〕 \\n 太祖微时，客有咏初日诗者，语虽工而意浅陋，帝所不喜。其人请帝咏之，即应声曰：“太阳初出光赫赫，千山万山如火发。一轮顷刻上天衢，逐退群星与残月。”盖宋朝以火德王天下。及帝登极，亻替窃之国以次削平，混一之志先形于言矣。 \\n 太祖采听明远，有间者自蜀还，上问：“剑外有何事？”曰：“但闻成都满城诵朱山长《苦热诗》曰：‘烦暑郁蒸无处避，凉风清冷几时来？’”上曰：“此蜀民思吾来伐也。” \\n 宋师围金陵，唐使徐铉来。铉伐其能，欲以口舌解围，谓太祖不文，盛称其主博学多艺，有圣人之能，因诵其诗《秋月篇》，太祖大笑曰：“寒士语尔，吾不道也。”铉内不服，以请，殿上惊惧相目，太祖曰：“微时自秦中归，道华山下，醉卧田间，觉而月出，有句曰：“未离海底千山黑，才到天中万国明。”铉大惊，殿上称寿。 \\n 太祖一日小宴，顾李主煜曰：“闻卿能诗，可举一首。”煜思久之，乃举《咏扇》诗云：“揖让月在手，动摇风满怀。”太祖曰：“满怀之风亦何足尚耶？”侍臣莫不叹服。 \\n 太祖夜幸后池，对新月置酒，问当直学士为谁？曰：“卢多逊。”召使赋诗，请韵，曰：“‘用些子儿。’”其诗云：“太液池边看月时，好风吹动万年枝。谁家玉匣开新镜？露出清光些子儿。”太祖大喜，尽以坐间饮食器赐之。(贾黄中为相，卢多逊作参。一日，府畿有蝗虫，卢曰：“某闻所有乃假蝗虫。”贾曰：“亦闻不伤稼，但芦多损耳。”) \\n 太祖将筑外城，幸朱雀门，上指门额问赵普曰：“何不祗书朱雀门，着‘之’字何用？”普曰：“语助耳。”太祖曰：“之乎者也，助得甚事。” \\n 【范质】　〔字文素。母张氏梦人授以五色笔而生。后唐时举进士，建隆初拜相，谓同列曰：“人能鼻吸三斗酽醋，即可作宰相。”陶谷草制，有曰：“十年居调燮之司，一旦得变通之术”。质泣诉于太祖，太祖由是恶谷。〕 \\n 汉乾末，周祖自邺举兵向阙，京师乱，范鲁公隐于民间。一日，坐封丘巷茶肆中，时暑甚，公所执扇偶题云：“大暑去酷吏，清风来故人。”忽一人貌怪陋，前揖曰：“世之酷吏冤狱，何止大暑？相公他日当深究此弊。”因携其扇去。公惘然久之，后至神庙后门，见一土木短鬼，其貌肖茶肆中见者，扇亦在其手中，公心异焉。仕周，因首定刑统。 \\n 【陶谷】　〔字秀实，唐彦谦孙，避石晋讳改陶，自号金銮否人。少时，梦数吏云：“奉符换眼。”吏附耳求，钱十万，安第一眼，五万，安第二眼。谷不应，吏乃安第三眼。既觉，眼色深碧。道士陈紫阳相之曰：“贵人骨气，可惜一双鬼眼，竟不至大位。”。〕 \\n 石晋时，陶谷为学士。一日，大暑，方下直还私室，裸袒挥拂，未须曳，中使促召，左右急报裹头巾，谷叹曰：“阿僧祗劫中欠此围头债，天使于禁林严禁地还之也。” \\n 周世宗时，陶谷奉使江南，李谷以书抵韩熙载云：“五柳公骄甚。”谷至，果如李言。熙载曰：“陶奉使非端介者，其守可隳也。”乃密遣歌儿秦弱兰诈为驿卒女，敝衣竹钗，拥帚洒扫，谷因与通，作《风光好》词赠之，曰：“好因缘，恶因缘，祗得邮亭一夜眠。别神仙。琵琶拨尽相思调，知音少。待得鸾胶续断弦，是何年？”后数日，李主宴于清心堂，命玻璃巨钟满酌之，陶毅然不顾，乃命弱兰歌前词劝酒，陶大沮，即日北归。 \\n 陶尚书奉使江南日，韩熙载遣家妓奉盥。及旦，以书谢云：“巫山之丽质初临，霞侵鸟道；洛浦之妖姿自至，月满鸿沟。”举朝不能会其辞，熙载因召家妓讯之，云：“是夕忽当浣濯。” \\n 陶谷为荀效传休奕作墓志曰：“边幻节，字脆中，晋林琅歼之裔也。以汤死。建隆二年三月二十五日立石。” \\n 太祖朝，陶谷久在翰林，意希大用，乃俾其党因奏对言谷宣力实多，微伺上旨，太祖笑曰：“吾闻翰林草制，皆检前人旧本，俗所谓依样画葫芦耳，何宣力之有？”谷闻之，为诗书于玉堂壁曰：“官职须由生处有，文章不管用时无。堪笑翰林陶学士，年年依样画葫芦。”太祖恶其怨望，遂决意不用。 \\n 陶谷以翰林学士奉使吴越，忠懿王宴之，因食蝤蛑，询其名类，忠懿命自蝤蛑至蟛月，凡罗列十余种以进，谷视之，笑谓忠懿曰：“此谓一蟹不如一蟹。”实因此以讽忠懿之弗如钱鏐也。宴将毕，或进葫芦羹相劝，谷不举筋，忠懿笑曰：“先王时，庖人善为此羹，今依样馔来者。”谷一语不答。 \\n 陶谷奉使吴越日，作诗二十韵以献俶，有云：“此生头已白，无分扫王门。”及还过浙西，其镇帅宴之，置大金钟为侑爵，谷因诈病留驿，帅遣人问所欲，谷曰：“愿得金钟耳。”帅益十具以赠，谷谢之以诗云：“乞得金钟病眼明。”既出境，乃更题邮壁，以为“井蛙莫恃重溟险，塞马曾嘶九曲滨。”(谷性贪鄙，李后主有小石弹丸，置研池中，水终日不耗，谷见而异之，竟取去，后主索之良苦，陶不能耐，投于地，石弹破裂，中有小鱼跃出死，自是砚无复润泽。) \\n 陶谷衔命渡淮，入广陵界，维舟野次，纵步至一村圃，有碧芦方数亩，中隐小室，榜曰秋声馆，谷甚爱之。谷尝著论曰：“芦之为物，大类此君，但霜雪侵陵，改素为愧耳。故好事君子号芦为萧寒郡假节侯。” \\n 游士藻为晋王记室，陶谷过其居，知昨夜命客，问食品，曰：“第一虚装玲珑石镇羊。”谷曰：“好改作‘饣丁’字，便是一句诗。”士游令取夜来食目对面涂注，云：“吾平生以顺人情为佛事，独违学士可乎？” \\n 陶学士家有鱼英酒盏，中陷园林美女象。又尝以沉香水喷饭，入碗清馨。左散骑常侍黄霖曰：“陶翰林甑里薰香，盏中游妓，真可谓好事矣。” \\n 陶谷得党太尉家姬，遇雪，取雪水烹茶，谓姬曰：“党家儿识此味否？”姬曰：“彼粗人，安知此？但能于销金帐中浅斟低唱，饮羊羔酒尔！”陶默然。(大尉名进。其人鲁戆，尝过市见缚构栏者，问：“诵何言？”优者曰：“说韩信。”进怒曰：“汝对我说韩信，见韩信即当说我。此三头两面之人。”即命杖之。又写真，写成，大怒，诘画师云：“我前时见画大虫犹用金箔贴眼，我岂消不得一对金眼睛耶？”又罢衙，见其子裸跪雪中，问之，知其得罪大夫人被缚，太尉自裸体命左右缚于儿旁，母夫人问何故，太尉笑曰：“你冻我儿，我冻你儿。”又食饱扪腹叹曰：“我不负汝。”左右曰：“将军固不负此腹，此腹负将军，未尝少出智虑也。”) \\n 胡嵩《飞龙间饮茶》诗曰：“沾牙旧姓余甘氏，破睡当封不夜侯。”陶谷爱其新奇，令犹子彝效法之，近晚成篇，有云：“生凉好唤鸡苏佛，回味宜称橄榄仙。”彝时年十二。 \\n 陶谷小字铁牛，李沆出典河中，尝寄陶书云：“每过中流，潜闻令德。”陶初不为意，久之，方悟。盖河中有张燕公铸系桥铁牛故也。 \\n 【李】　〔字明远，深州人。举汉进士。太宗朝与扈蒙以群书编类，赐名《太平御览》。子宗谔，孙昭述，三世学士。〕 \\n 李为翰林学士，月给内酝，兵部李相涛好滑稽，尝因春社寄诗求酒云：“社公今日没心情，为乞治聋酒一瓶。恼乱玉堂将欲遍，依稀巡到第三厅。”盖俗传社日酒，吃治耳聋。兵部小字社翁，每于班行，呼其名字云。(唐人在庆侍下，虽官高，皆称小字。涛篇咏甚著，如“水声长在耳，山色不离门。”又，“扫地树留影，拂床琴有声。”又，“落日长安道，秋槐满地花。”脍炙人口。或以为有两李涛。) \\n 李文正公进永昌陵挽歌辞云：“奠玉四回朝上帝，御楼三度纳降王。”盖太祖建隆尽四年，明年初郊，改元乾德，至六年再郊，改元开宝，五年又郊而不改元，九年已平江南，四月大雩，告谢于西京。执玉祀天者凡四。所谓三降王者，广南刘钅长、西蜀孟昶及江南李后主是也。当时群臣皆进歌辞，而公最为首出，无能过云。 \\n 太宗一日谓宰臣曰：“朕何如唐太宗？”众皆曰：“陛下尧、舜，何太宗可比？”李独无言，徐诵白乐天《七德舞》词曰：“怨女三千放出宫，死囚四百来归狱。”上闻之，遽兴曰：“朕不及，朕不及。” \\n 李宗谔为翰林学士，以京官带职赴内宴，阁门拒之，献诗曰：“戴了宫花赋了诗，不容重睹赭黄衣。舞聊独出金门去，恰似当年下第归。”太宗览诗，即宣赴坐，后遂为例。 \\n 【郭忠恕】　〔字恕先。七岁能属文，周时举童子科，尤善图画。郭从义镇岐下，延置山馆。岐有富人子喜画，日给醇酒，待之甚厚，久乃以情言，且致匹素，郭为画小童持线车放风鸢，引线数丈满之，富人子大怒，与郭遂绝。世谓忠恕盖隐于画者。后谪官江都，逾旬，失其所在，阅数岁，与陈抟会于华山，盖亦仙去矣。〕 \\n 聂崇义善礼学，建隆初，上三礼新图，迁国子博士，郭忠恕时为国子主簿，戏咏其姓云：“近贵全为，攀龙即似聋。虽然三个耳，其奈不成聪。”崇义曰：“勿笑有三耳，全胜蓄二心。”谓忠恕也。 \\n 【曹翰】　〔下江南日，尽取其金帛宝货，连百余舟，私盗以归，无以为名，乃取庐山东林寺罗汉，每舟载十许尊献之，诏赐相国寺，当时谓之“押扛罗汉”。〕 \\n 曹翰事周世宗为枢密承旨，性贪侈，常著锦袜，金线丝奚，朝士有托无名子嘲之者，诗曰：“不作锦衣裳，裁为十指仓。千金包汗脚，惭愧络丝娘。” \\n 南唐胡则守江州，坚壁不下，曹翰攻之危急，忽有旋风吹片纸坠城中，有诗曰：“由来秉节世无双，独守孤城死不降。何似知机早回首，免教流血满长江。”后城陷，屠杀殆尽，谓之洗城。 \\n 曹翰伐江南归环卫，数年不调。一日内宴，侍臣皆赋诗，翰以武人独不预，乃自陈曰：“臣少亦学诗，乞应诏。”太宗曰：“卿武人，以‘刀’字为韵。”因寄意曰：“三十年前学六韬，英名常得预时髦。曾因国难披金甲，不为家贫卖宝刀。臂健尚嫌弓力软，眼明犹识阵云高。庭前昨夜秋风起，羞见蟠花旧战袍。”太宗悦，为迁数官。(初翰贬汝洲，有中使来，翰泣曰：“众口食贫，不能活，以袱封故衣一包，质十千。”中使回奏之，太宗开视，乃一画障，题曰《下江南图》，恻然怜之，召还。) \\n 【李巽】。〕 \\n 宋初犹袭唐制，士子皆曳袍重戴，出则席帽自随。李巽累举不第，乡人曰：“李秀才不知甚时席帽离身。”及第后，乃遗乡人诗曰：“当年踪迹困泥尘，不意乘时亦化鳞。为报乡闾亲戚道，如今席帽已离身。” \\n 【王嗣宗】　〔字希阮。太祖朝与赵昌言争状元于殿前，上命二人手搏，约胜者与之。昌言发秃，嗣宗殴其幞头坠地，趋前曰：“臣胜矣。”上笑，以嗣宗为状元。〕 \\n 王嗣宗为泰山司理，有诗云：“欲挂衣冠神武门，先寻水竹渭南村。却将旧斩楼兰剑，买得黄牛教子孙。” \\n 王嗣宗守上。旧有狐王庙，能为人祸福，岁时享祀祈祷，不敢少怠。相传神亲享杯盘。盖神座下有穴，藏群狐，狐自穴出，享肴醴。嗣宗得其实，鞭庙祝背，纵火焚穴，杀百余狐，有大白狐从火中逸去，其妖遂息。后嗣宗帅长安，处士种放者，恃朝廷尊礼，骄倨特甚，嗣宗内不平。一日，放召其侄出拜嗣宗，嗣宗坐受之，放怒，嗣宗曰：“向者通判以下拜君，君扶之而已。此白丁耳，嗣宗状元及第，名位不轻，胡为不得坐受其拜？”放曰：“君以手搏得状元，何足道也？”嗣宗怒，以手批其颊，遂极疏处士之短。好事有诗云：“终南隐士声华歇，渭北妖狐窟穴空。二事俱输王太守，圣朝方信有英雄。”嗣宗大喜，归告其子孙曰：“吾死更勿为碑志，但石刻此诗置于墓旁，荣矣。” \\n 【僧赞宁】　〔德清人，出家灵隐寺，读书博记。徐铉、王禹尝就学焉。太宗时撰《僧史》个卷，充史馆编修，寿八十四。王处讷推其命孤薄，三命禽略、六壬遁甲，俱无寿贵，但生时正得天贵星临门。宁曰：“母谓生我时，钱文穆王往临安拜莹，过门雨作，避于茅檐甚久，浣浴襁藉，徘徊方去。”。〕 \\n 宋初，徵赞宁入汴京为僧录，太祖行香至相国寺，问曰：“朕见佛，拜是不拜是？”对曰：“现在佛不拜过去佛。”太祖大喜，遂为定礼。 \\n 僧赞宁辞辩纵横，人莫能屈，时有安鸿渐者，文词隽敏，尤好嘲咏，尝街行，遇赞宁与数僧相随，鸿渐指而嘲曰：“郑都官不爱之徒，时时作队。”(郑谷诗：“爱僧不爱紫衣僧。”)赞宁应声答曰：“秦始皇未坑之辈往往成群。”(安鸿渐素滑稽。凌侍郎策，其父曾为镇所，由父携拜鸿渐乞名，鸿渐命名曰教之，盖言所由生也。策后长立，颇衔恨云。) \\n 高英秀辩捷滑稽，尝与赞宁共议古人诗病，云：“李山甫《览汉史》：‘王莽弄来僧半破，曹公将去便平沉，’是破船诗；李群玉《咏鹧鸪》：‘方穿诘曲崎岖路，又听钩格磔声，’是梵语诗；罗隐：‘云中鸡犬刘安过，月里笙歌炀帝归，’是见鬼诗；杜荀鹤：‘今日偶题题似著，不知题后更谁题，’此‘卫子’诗也，不然安有四蹄？”(卫地多驴，故呼驴曰“卫子。”) \\n 柳开守维扬，后圃遇阴雨即青焰夕起，触近则散，赞宁曰：“此磷火也。兵战血或牛马血着土，则凝结为此气。”柳掘之，皆断枪折剑，乃古战地也。因赠诗曰：“空门今日见张华”(江南徐知谔尝得画牛一轴，昼则啮草栏外，夜则归卧栏中。知谔献后主煜，煜持贡阙下，大宗张后苑以示群臣，俱无知者，以问赞宁，赞宁曰：“南倭海中，方诸蚌有泪，得之，和色着物，则昼隐而夜显。沃焦山时或风挠岚石落海岸，得之，滴水摩色染物，则昼显而夜晦。”诸学士皆以为无稽，宁曰：“见张骞《海外异物记》。”后杜镐检三馆书目，果见于本朝旧本书中载之。) \\n 【丁文果】。〕 \\n 晋公在中书，闻丁文果善覆射，召至，函置一物，令文果射，文果书四句云：“太岁当头坐，诸神列四旁。其中有一物，犹带洞庭香。”发函视之，乃用历日第一幅裹绿橘一枚也。又太宗置一物器中，令文果射，亦书四句云：“［B20C］［B20C］华华，山中采花。虽无官职，一日两衙。”启之，乃蜂也。又取一物，令射，云：“有头有足，不石即玉。欲要宿头，不能入腹。”乃压书石龟也。 \\n  \\n 　 \\n  \\n   \\n  "}
{"章节": "卷四十三·宋", "正文": "　 \\n 卷四十三·宋 \\n 　 \\n 【太宗炅】　〔改赐光义，初名匡义。〕 \\n 帝既辅艺祖创业垂统，暨登位，尤留意斯文，每进士及第，赐闻喜宴，必制诗赐之，其后累朝遵为故事。宰相李年老，罢政家居，每宴，必宣赴坐，献诗曰：“微臣自愧头如雪，也向钧天侍玉皇。”上俯和曰：“珍重老臣纯不已，我惭寡昧继三皇。”时皆荣之。 \\n 吕端参知政事，帝一日宴后苑，钓鱼，赐之诗，断句曰：“欲饵金钩殊未达，溪须问钓鱼人。”端赓以进曰：“愚臣钩直难堪用，宜问濠梁结网人。”既而端遂拜相。(雍熙初，帝召辅臣宴于后苑，赏花钓鱼，命群臣赋诗。曲宴赋诗自此始。) \\n 【吕蒙正】　〔字圣功。太宗时与贾黄中、宋白、李至、苏易简同拜学士。扈蒙赠诗云：“五凤齐飞入翰林。”其后，吕三拜相。卒谥文穆。〕 \\n 吕蒙正微时，尝与温仲舒，又一友人读书于洛阳龙门山，誓不作状元不仕，有诗曰：“八滩风起浪花飞，手把渔竿傍钓矶。自是钩头香饵别，此心终待得鱼归。”又云：“怪得池塘春水满，夜来雷雨起南山。”及太平初唱第，吕果为状元，温亦中甲科，其一友人随拂衣归隐。后吕大用，太宗问与谁为友，吕即举归隐者对，遂以著作郎召，不起。及吕罢相居洛，作诗赠之曰：“昔作儒生谒贡闱，今提相印出黄扉。九重鸳鹭醉中别，万里烟霄达后归。邻叟尽垂新白发，故人犹着旧麻衣。洛阳谩诧多才子，自叹遭逢似我稀。” \\n 吕蒙正父龟图好内宠，蒙正与母刘氏俱被出，因沦踬窘乏，或谓其尝处破窑中，自叹有“拨尽寒炉一夜灰”之句。他日相府退衙，片雪沾衣，欲斩执役人，其妻因反拨灰诗讽之。又尝有《鸱吻》诗曰：“兽头元是一团泥，做尽辛勤人不知。如今抬在青云里，忘却当初窑内时。”(吕微时，渴睡汉、饣壹瓜亭及寒炉拔灰事颇见传记。今洛阳有破窑遗址。) \\n 【张齐贤】　〔太祖时，布衣献策。吕蒙正榜，有司失于抡择，置下第。太宗乃一榜尽赐及第。〕 \\n 张齐贤罢相归洛，得裴晋公午桥庄，凿渠通流，栽花植竹，日与故旧携觞游钓，榜于门曰：“老夫已裂冠冕，或公绂垂访，不敢迎见。”尝以诗戏故人云：“午桥今得晋公庐，水竹烟花兴有余。师亮白头心已足，四登两府九尚书。”时郑文宝一联：“水暖凫行哺子，溪深桃李卧开花。”齐贤极喜之。 \\n 【苏易简】　〔字太简，梓州人。蜀四状元之一，与吕蒙正同入翰林。上飞白书“玉堂之署”四字赐之。后罢参政，知邓州，有不胜寒冷之叹，移书旧友曰：“退位菩萨难做。”竟不登强仕而卒。〕 \\n 苏易简登第时，宋尚白为南省主文，后七年，宋为翰林学士而苏相继人院主文，宋赠诗云：“昔日曾为尺木阶，今朝真是青云友。” \\n 苏易简在翰林，太宗一日召对，赐酒，甚欢。谓易简曰：“君臣千载遇，”易简应声答曰：“忠孝一生心。”上悦，以所御金器尽席悉赐之。又尝夜幸院中，易简已寝，遽起，无烛具衣冠，宫嫔自窗格引烛入照之，窗格上有火燃迹，后不复易，以为玉堂一盛事。 \\n 太宗尝草书宋玉《大言赋》赐苏易简，易简因拟作以献，其词曰：“皇帝书白龙笺，作《大言赋》赐玉堂臣苏易简。御笔煌煌，雄词洋洋，环玮博达，不可备详。易简曰：‘圣人兴兮告成功，登昆仑兮展升中。芳席地兮飨祖宗，天籁起兮调笙镛。日乌月兔，耀文明也；参旗井钺，严武卫也；执北斗兮尊元酒也；削西华兮为石感也；飞云涌霞，番膳也；刳鲸腊鹏，代鹣鲽也；迅雷三发，山神呼也；流电三激，火举也。四时一同兮万八千年，泰山融兮溟海乾，图盖偃兮方舆穿。’” \\n 太宗尝命苏易简讲《文中子》，有杨素《食经》“羹藜含糗”之说，因问易简：“食品称珍，何者为最？”对曰：“食无定味，适口者珍。臣心知薤汁美。”太宗笑问其故，曰：“臣一夕酷寒，拥炉烧酒，痛饮大醉，拥以重衾，忽醒，渴甚，乘月中庭，见残雪中覆有薤盎，不暇呼童，掬雪盥手，满饮数缶。臣此时自谓：上界仙厨，鸾脯凤胎，殆恐不及。屡欲作《冰壶先生传》记其事，未暇也。”太宗笑而然之。 \\n 【胡旦】　〔字周父。有砚可数尺，其旁曰：“宋朝胡旦作春秋砚。”。〕 \\n 胡旦有俊才，尚气凌物，尝大言曰：“应举不作状元，仕宦不为宰相，乃虚生也。”及随计之秋，适坐中闻雁，题诗曰：“明年春色里，领取一行归。”兴国三年，试《不定而成功赋》，魁天下。 \\n 初，吕蒙正薄游一县，胡旦方随其父宰是邑，遇吕，甚薄，客有誉吕者，曰：“吕工于诗，宜少加礼。”胡问诗之警句，客举一篇，其卒章云：“挑尽寒灯梦不成。”胡笑曰：“乃是一渴睡汉尔。”吕闻之，甚恨而去。明年首中甲科，使人寄声语胡曰：“渴睡汉状元及第矣。”胡答曰：“待我明年第二人及第，输君一筹。”既而次榜亦中首选。 \\n 【梁颢】　〔字太素。景德初以翰林知开封府卒。〕 \\n 雍熙二年，梁颢试《庭燎赋》，进士第一人，时年八十二。谢启云：“白首穷经，少伏生之八岁；青云得路，多太公之二年。”又有诗云：“天福三年来应举，雍熙二载始成名。从教白发巾中满，且喜青云足下生。观榜更无朋辈在，归家惟有子孙迎。也知年少登科好，争奈龙头属老成。” \\n 梁颢在翰林时，胡旦知制诰院，赵昌言为枢密副使，陈仪、窦俨俱为三司盐铁副使。五人者，旦夕饮会，茶觞壶矢，未尝虚日，每乘醉，夜分方归。金吾吏逐夜，候马首声喏。仪以醉鞭指其吏曰：“金吾不惜夜，玉漏莫相催。”于是谚曰：“陈三更，窦半夜。” \\n 真宗东封，放梁固以下进士及第。祀后土汾阴，放张师德以下进士及第。固，状元颢子也，师德，状元去华子也。魏野以诗贺曰：“封禅汾阴连岁榜，状元俱是状元儿。本朝人物熙熙盛，风虎云龙会遇时。” \\n 梁固直史馆，卒时，年才三十三。张唐卿进士第一人及第，期集于兴国寺，题壁云：“一举首登龙虎榜，十年身到凤凰池。”有人续其下云：“君看姚晔并梁固，不得朝官未可知。”后唐卿官亦不达。 \\n 【王禹】　〔字元之。少擢进士。太宗闻其名，召试，擢右拾遗，直史馆，赐绯。故事，赐绯者，给涂金银带，上特命以文犀带宠之。〕 \\n 王元之七岁能文，父本磨家，毕文简公士安为州从事，元之适代父输面，至公宇，立庭下，文简因令作《磨》诗，元之不思而对曰：“但存心里正，无愁眼下迟。得人轻借力，便是转身时。”文简大奇之，留与子弟讲学。一日，太守席上出句云：“鹦鹉能言争似凤？”坐客皆未有对，文简归，写之屏间，元之书其下云：“蜘蛛虽巧不如蚕。”文简叹息曰：“经纶才也。”遂加以衣冠，呼为小友。 \\n 毕文简与太守赏白莲，因言王元之能诗，太守召至，即吟一绝云：“昨夜三更后，妲娥堕玉簪。冯夷不敢受，捧出碧波心。”守叹曰：“天授也。” \\n 真宗尝游禁中，见王元之倚宫木若吟咏者，命宫使亟探之，果预作《赏花钓鱼》诗。明日百官赴宴，迨题出，乃《千叶石榴花》，百官皆失所拟，元之首进一绝云：“王母庭中亲见栽，张骞偷得下天来。谁家巧妇残针线！一撮生红熨不开。”上称赏，谓为真才。 \\n 前世“钱”未有草书者。淳化中，太宗始以宸翰为之，既成，以赐近臣。崇宁、大观御书“钱”，盖袭故事也。王元之谪商于，有诗云：“谪官无俸突无烟，唯拥琴书尽日眠。还有一般胜赵壹，囊中犹贮御书钱。” \\n 元之本学白乐天诗，在商州赋一绝云：“两株桃杏映篱斜，装点商州副使家。何事春风容不得，和莺吹折数枝花？”其子嘉云：“老杜常有‘恰似春风相欺得，夜来吹折数枝花，’语颇相近。”因请易之，元之忻然曰：“吾诗精诣，遂暗合子美邪？”乃更为诗曰：“本与乐天为后进，敢期杜甫是前身？”卒不复易。 \\n 唐名妓贞娘墓在虎丘剑池西，往来游士多著篇咏，王元之诗云：“女命在乎色，士命在乎才。无才五色者，未死如尘灰。虎丘贞娘墓，止是空土堆。香魂与腻骨，消散如黄埃。何事千百年，一名长在哉？吴越多妇人，死即藏山隈。五色固无名，丘冢空崔嵬。惟有贞娘墓，客到情徘徊。我是好名士，为尔倾一杯。我非好色者，后人无相ㄉ。”(墓题咏甚多，有举子谭彦良题一绝云：“虎丘山下冢累累，是处松楸尽可悲。何事世人偏重色，贞娘墓上独题诗？”后人由是阁笔。) \\n 钱塘旧有吴越时罗江东隐手植海棠一本，王元之题诗云：“江东遗迹在钱塘，手植庭花满县香。若使当年居显位，海棠今日是甘棠。” \\n 【孙何】　〔尝作两晋名臣赞宋诗二十篇。王禹延誉，尝言：“丁谓与孙何便可白衣修撰。”弟仅，与何齐名。〕 \\n 孙何、孙仅并有声场屋。何淳化中魁多士，仅下第。王元之览仅文编，书其后曰：“明年再就尧阶试，应被人呼小状元。”次举，仅亦中甲科第一。元之以诗赠曰：“病中何事忽开颜！忆得诗称小状元。粉壁已悬龙虎榜，锦标争属原。” \\n 【罗处约】　〔字思纯。〕 \\n 罗处约知吴县，与王禹唱和，日赋五题。太宗召至京，自命题试之，除著作郎。苏州童子刘少逸尝与联句，处约曰：“日移竹影侵棋局。”少逸应声曰：“风送花香入酒樽。” \\n 【姚铉】。〕 \\n 淳化中，春日苑中钓鱼小宴，姚铉诗先成，有“花枝冷溅昭阳雨，钓线斜牵太液风”之句，赐白金百两，时辈荣之，以比夺袍赐花等故事。 \\n 【杨徽之】　〔字仲猷，建州人。至道九老之一。〕 \\n 杨徽之有诗名。太宗召见，因尽索所著，且献诗称谢，卒章曰：“十年流落今何幸！叨遇君王问姓名。”帝选集中十联书于御屏，故梁周翰诗云：“谁似金华杨处士！十联诗在御屏中。” \\n 【杨朴】　〔字契玄，玄，郑州也。〕 \\n 杨朴善为诗，少时尝与毕相(士安)同学，毕荐之，太宗召见，面赋《蓑衣》诗云：“软绿柔蓝着胜衣，倚船吟钓正相宜。蒹葭影里和烟卧，菡萏香中带雨披。狂脱酒家春醉后，乱堆渔舍晚晴时。直饶紫绶金章贵，未肯轻轻博换伊。”帝大称赏，除官，不受，听归山。(朴又有《拄杖》诗：“就客饮时担酒去，见鱼游处拨萍开。”亦佳。) \\n 朴性癖，常骑驴往来郑圃。每欲作诗，即伏草中冥搜，或得句，则跃而出，遇之者无不惊骇。真宗祀汾阴，过郑，召朴，欲官之，问：“卿来，有以诗送行者乎？”朴揣知帝意，谬云：“无有。惟臣妻一篇。”使诵之，曰：“更休落魄贪杯酒，亦莫猖狂爱作诗。今日捉将官里去，这回断送老头皮。”帝大笑，赐束帛遣还。(苏东坡坐作诗追赴诏狱，妻子送出门，皆哭，无以语之，顾王夫人曰：“独不能如杨朴处士妻作诗送我乎？”王夫人不觉失笑。东坡乃去。) \\n 【潘阆】　〔字逍遥，钱塘人。与王禹、孙何、柳开、魏野最厚。暇则放怀湖山，随意吟咏，人目为谪仙云。〕 \\n 潘阆自桐庐归钱塘，有诗云：“久客见华发，孤棹桐庐归。新月无朗照，落日有余辉。渔浦风水急，龙山烟火微。时闻沙上雁，一一背人飞。”祖无择以为不减刘长卿。又《夏日宿西禅院》诗云：“此地绝炎蒸，深疑到不能。夜凉知有雨，院静似无僧。枕润连云后，窗明照佛灯。浮生多贱骨，时日恐难胜。”苏子瞻深喜之。(阆寄张乖崖，有“莫嗟黑发从头白，终见黄河到底清。”张亦称赏。) \\n 潘阆尝作《忆余杭》一阕云：“长忆西湖湖水上尽日凭栏楼上望。三三两两钓鱼舟，岛屿正清秋。笛声依约芦花里，白鸟成行忽惊起。别来闲想整渔竿，思入水云寒。”钱希白极爱此词，书于玉堂后壁。 \\n 太宗晚年，烧炼丹药，潘阆尝献方书，及帝升遐，惧诛，乃变姓名，僧服匿舒州潜山寺为行者，题诗钟楼，落句云：“顽童趁暖贪春睡，忘却登楼打晓钟。”孙仅为郡官，见诗曰：“此潘逍遥也。”告寺僧呼行者，潘已亡去。 \\n 潘阆尝一至陕观华山，留题云：“高爱三峰插太虚，昂头吟望倒骑驴。傍人大笑从他笑，终拟全家向上居。”好事者画为图。魏野时居陕，赠诗云：“昔贤放志多狂怪，若比而今总未如。从此华山图籍上，又添潘阆倒骑驴。” \\n 潘阆最后入中条山，许洞密赠之诗曰：“潘逍遥，平生才气如天高！倚天大笑无所惧，天公嗔汝口呶呶。罚教临老头，补衲归中条！我原中条山神镇长在，驱雷叱电赶出这老怪。”景德初，真宗赦其罪，以为滁州参军，卒于泗上。初，阆在钱塘与道士冯德之约，归骨于天柱山，德之囊其骨归葬焉。(洞字洞天，咸平三年进士。时无名子嘲曰：“张康浑里马，许洞闹中妻。”尝作《酒歌》数百言。) \\n 【僧惠崇】　〔淮南人。至道间、浮图以诗名世者九人，时有集，号《九僧诗》。惠崇其一也。〕 \\n 惠崇诗有“剑静龙归匣，旗闲虎绕竿。”其尤自负者，“河分冈势断，春入烧痕青。”崇之弟子嘲曰：“河分冈势司空曙，春日烧痕刘长卿。不是师兄多犯古，古人诗句犯师兄。”潘阆常谑之曰：“崇师！尔当忧狱事。吾去夜梦尔拜我，尔岂当归俗耶？”惠崇曰：“此乃秀才忧狱事尔。惠崇，沙门也，惠崇拜，沙门倒也，秀才得无诣沙门岛耶！”(许洞尝会诸诗僧分题，出一纸，约曰：“不得犯此一字。”其字乃山水、风云、竹石、花草、霜雪、星月、禽鸟之类。于是诸僧皆阁笔。时有谦明亦能诗，不在九僧之列，赋《中秋月》云：“此夜一轮满，”至来秋方得下一句，云：“清光何处无！”) \\n 寇莱公尝延惠崇于池亭，分题为诗，公探得“池上柳，”“青”字韵，崇探得“池上鹭，”“明”字韵。日午至晡，崇忽点头曰：“得之矣。此篇功在‘明’字，凡五压不倒。”遂诵云：“雨歇方塘溢，迟回不复惊。暴翎沙日暖，引步岛风清。照水千寻回，栖烟一点明。主人池上凤，见尔忆蓬瀛。”公笑曰：“吾柳之功在‘青’字，而四压不倒，不如且已。” \\n  \\n 　 \\n  \\n   \\n  "}
{"章节": "卷四十四·宋", "正文": "　 \\n 卷四十四·宋 \\n 　 \\n 【张咏】　〔字复之。帅蜀日，选一小女浣涤纫缝。张悦其人，中夜心动，厉声自呼曰：“张咏小人，不可！”子娶王禹女。凡奏疏，皆王代为之。〕 \\n 张公咏布衣时，尝从陈希夷，欲分华山一牛，及别，希夷赠以毫楮，公解其意，曰：“是将婴我以世务也。”登第后，将赴剑南，有诗寄先生云：“性愚不肯住山林，刚有清流拟致君。今日星驰剑南去，回头惭愧华山云。” \\n 张乖崖为崇阳令，有吏盗库中钱一文，乖崖命杖之，吏勃然曰：“一钱乃杖我耶？若能杖我，不能斩我也。”乖崖援笔判曰：“一日一钱，千日一千。绳锯木断，水滴石穿。”自仗剑下阶斩其首，申台府自劾。 \\n 张乖崖帅蜀，有录事参军老病废事，公曰：“胡不归？”明日参军求去，且以诗留别云“秋光都似宦情薄，山色不如归兴浓。”公惊曰：“同僚有诗人而吾不知耶！”遂慰荐之。 \\n 张乖崖少与傅霖同学，开宝中，与傅会于韩城，终夕谈话，诸邻病疟者皆不发。公既显达求霖三十年不可得。尝作诗寄之云：“每忆家园乐，名贤共里闾。剧说祛夜疟，幽梦得乡书。渐长性情懒，隔年音信疏。终嫌累高节，不得荐相如。”傅每发家书必先梦，故云。 \\n 张乖崖又有诗寄霖云：“前年失脚下渔矶，苦恋明时不忍归。为报巢由莫相笑，此心非是爱轻肥。”晚年守宛州，有被褐骑驴叩门大呼曰：“语尚书！青州傅霖。”阍吏走白，公曰：“傅先生天下士，汝何人，敢呼姓名？”霖笑曰：“别子一世，尚尔童心。是岂知世间有我哉？子将去，来报子耳！”公曰：“咏亦自知之。”后一月，公卒。 \\n 初，张乖崖谒陈希夷，希夷赠以诗一绝云：“自吴入蜀是寻常，歌舞筵中救火忙。乞得金陵养闲散，也须多谢鬓边疮。”始皆不谕其意，后乖崖更镇杭、益，晚年发疮于鬓，移守金陵，遂薨，悉如其言。(公去蜀日，曾留一卷实封文字与僧希白云：“候十年观此。”后十年，公薨，蜀人罢市号恸，希白为公设大会斋，请知府凌策发所留文字，乃公画像，自为赞云：“乖则违俗，崖则绝物，乖崖之名，聊以表德，因号乖崖公。”策遂设画于天庆观仙游阁，又为之立祠云。) \\n 【寇准】　〔字平仲。少时爱飞鹰走狗，其母举秤锤投之，足流血。及贵，母已亡，每扪其痕辄哭。初授巴东令，人皆以寇巴东呼之。手植双柏于庭，名“寇公柏”。后归葬西京，道出荆南，公安县人皆祭哭于路，折竹植地以挂纸钱，逾月，视之，竹尽生笋，人号“相公竹”，因立庙，号竹林寇公祠。公无子，后赠莱国公。〕 \\n 寇平仲八岁吟华山诗云：“只有天在上，更无山与齐。举头红日近，回首白云低。”其师谓其父曰：“贤郎怎不作宰相！” \\n 太宗取人，多临轩顾问，年少者往往罢去，寇时年十九，或劝其增年，答曰：“准方进取，可欺君耶？”既入仕，年三十余，太宗欲大用，尚难其少，寇遽服地黄，兼饵芦菔反之，未几，髭发皓白。既为相，丁晋公参知政事，尝会食，羹染寇须，丁起拂之，寇正色曰：“参政，国之大臣！乃为官长拂须耶？”丁大惭。阴刺以诗曰：“少年罢去任纷纷，不忍增年惑上闻。饵药变须求速用，如何到此又欺君？”由此有隙。 \\n 寇准为巴东令日，巴东有秋风亭，准折韦应物一言为二句云：“野水无人渡，孤舟尽日横。”识者知其必用矣。 \\n 寇莱公在中书，戏云：“水底日为天上日，”未有对者，杨大年云：“眼中人是面前人。”一坐以为的对。 \\n 向文简(敏中)，寇忠愍同以太平兴国五年登第，后文简秉钧，忠愍以使相守长安，作诗寄文简曰：“玉殿登科四十年，当时僚友尽英贤。岁寒唯有公兼我，白首犹持将相权。”忠愍酬之曰：“九万鹏霄振翼时，与君同折月中枝。细思淳化持衡者，得到于今更有谁？” \\n 寇平仲生辰为七月十四日，魏仲先献诗云：“何时生上相？明日是中元。”又赠诗云：“文武禀全才，何人更可陪？有官居鼎鼐，无地起楼台。”后北使至，赐宴两府，历视坐中，问译者云：“谁是‘无地起楼台’相公？” \\n 寇莱公再入中书，魏仲先贻诗曰：“好去上天辞富贵，却来平地作神仙。”莱公不悦，后二年，南迁，每题前诗于壁，日吟哦之。 \\n 寇莱公南迁，道过襄州，留一绝句于驿亭曰：“沙堤筑处迎丞相，驿使催时送遂臣。到了输他林下客，无荣无辱自由身。”“林下客”，大概言之，初无所主名也。胡秘监旦素不为公所喜，适居郡，闻之，遂以林下之语公为己发，且有称快语，闻者笑之。 \\n 寇忠愍之贬也，初以列卿知安州，既而贬衡州别驾，又贬道州别驾，遂贬雷州司户。至雷，吏呈图经迎拜于道，公问州去海近远，曰：“只可十里。”公叹曰：“吾平时尝有诗云：‘到海只十里，过山应万重。’人生得丧，岂偶然耶？”(时丁谓、冯极在中书，丁当秉笔，初欲贬公崖州，忽自疑，语冯曰：“崖州再涉鲸波如何？”冯唯唯，丁乃徐拟雷州。丁之贬也，冯遂拟崖州。当时好事者相语曰：“若见雷州寇司户，人生何处不相逢？”) \\n 寇莱公有妾茜桃，灵淑能诗。公尝设宴，会集诸妓，赏绫绮不赀，茜桃献诗二绝讽之，曰：“一曲清歌一束绫，美人犹自意嫌轻。不知织女寒窗下，几度抛梭织得成？”又，“风动衣单手屡呵，幽窗轧轧度寒梭，腊天日短不盈尺，何似妖姬一曲歌。”公和之曰：“将相功名终若何？不堪急景似奔梭。人间万事何须问，且向尊前听艳歌。”寻贬岭南，道经杭州，茜桃疾作，谓公曰：“妾必不起，幸葬我于天竺山下。”(今墓在下天竺)公惊哀不已。茜桃曰：“相公宜自爱，亦非久居人世者。”已而公果薨于雷州。(准喜剧饮，每宴宾客，阖扉脱骖。在邓州，为花蜡烛，名著天下，虽寝室亦燃烛达旦，厕溷间烛泪成堆。) \\n 【王曾】　〔字孝先。乡贡、礼部、廷对皆第一。封沂国公。杨亿性诙谐，一时僚友无不被其狎侮，公在阁下日，杨独曰：“第四厅舍人不敢奉戏。”。〕 \\n 曾布衣时，以所业贽吕蒙正，有《早梅》诗云：“雪中未说和羹事，且向百花头上开。”蒙正曰：“此生已安排作状元宰相矣。”果然。(曾廷试时已有盛名，李沆为相，适求婿，语夫人曰：“吾得婿矣。王曾后日当为公辅。”是时蒙正家亦求姻，曾闻沆言，曰：“李公知我。”遂从李氏。) \\n 曾省试《有教无类赋》盛行于世，其警句云：“神龙异禀，犹嗜欲之可求；纤草何知，尚薰莸而相假。”有轻薄子拟作云：“相国寺前，熊翻筋斗；望春门外，驴舞柘枝。” \\n 宋制，立春日，悉剪彩为燕以戴之，王沂公《春帖子》云：“彩燕迎春入鬓飞，轻寒未放缕金衣。”又，立春日贴“宜春”字于门，沂公《皇帝阁立春帖子》云：“北陆凝阴尽，千门淑气新。年年金殿里，宝字帖‘宜春’。” \\n 王沂公与李文定公迪连榜取殿魁，又相继秉钧轴，沂公尝有诗寄文定曰：“锦标得隽曾相继，金鼎调元亦荐更。” \\n 【朱昂】　〔字举之。少笃学。先是，有朱遵度者，谓之朱万卷，人因目昂为小万卷。自号退叟。有二亭，曰知止，曰幽栖。卒，门人谥曰正裕先生。〕 \\n 真宗初，梁周翰始加诰赠，柳开诗曰：“九重城阙新天子，万卷诗书老舍人。”时杨亿、朱昂同在禁掖，杨未及满三十，而二公皆老，数见靳侮，梁谓之曰：“公毋侮我老，此老亦将留与公。”朱昂闻之，背面摇手掖下，谓梁闩：“莫与莫与。”亿死不及五十。 \\n 真宗朝，朱昂以翰林学士拜章乞骸骨，真宗宠诏留俟秋凉时，呈淑赠行诗曰：“浴殿夜凉初阁笔，渚宫秋晚得悬车。”比行，锡宴玉津园，昂赋诗有云：“清朝纳禄犹强健，白首还家正太平。”昂弟协时为主客郎中，昂以书招之，协亦告老归，兄弟皆年八十，人号“渚宫二疏”。 \\n 【杨亿】　〔字大年，浦城人。祖文逸，尝作玉山令，梦怀玉山神来访，觉而生亿。文章中所用故事，常令子侄检出处，每段用小片纸录出，辄粘而蓄之，时人谓之衲被。年三十七为翰林学士，昼寝玉堂，忽梦怀玉山神来谒，出一牒，写“三十七”字，惊曰：“得非数乎？许添否？”山神命笔一点，为“四十七”字，至其数，果卒。〕 \\n 杨大年生数岁不能言。一日，其父抱至后园，语之曰：“后园梨落篱，神童知不知？”大年忽发声应曰：“不是风摇树，便是鹊惊枝。”(一说，家人携大年登楼，忽自语，囚戏问：“汝能作诗乎？”即应声曰：“危楼高百尺，手可摘星辰。不敢高声语，怕惊天上人。”) \\n 太宗朝，建州送杨大年入阙，时方十一岁，中书令赋《喜朝京阙》诗，顷刻而成，有“晓登云外岭，夜渡月中潮”，及“愿秉清忠节，终身立圣朝”之句，宰相表贺。 \\n 杨大年初为光禄丞，不得与赏花钓鱼之宴，以诗贻诸馆阁云：“闻戴宫花满鬓红，上林弦管侍重瞳。蓬莱咫尺无由到，始觉仙凡迥不同。”太宗闻之，乃诘所司以不召之故，左右曰：“以未贴职，例不得召。”即命直集贤院，遂预晚宴。 \\n 杨大年初入馆时，年甚少。故事，初授馆职，必以启谢执政。时公启事有曰：“朝无绛灌，不妨贾谊之少年；坐有邹枚，未害相如之末至。” \\n 杨大年在馆阁读书，适占城进狮子，公进诗云：“渡海鲸波息，登山豹雾消。”帝大悦。 \\n 杨文公在翰苑日，有新幸近臣欲扳公入其党，因间语公曰：“君子知微知彰，知柔知刚。”公正色答曰：“小人不耻不仁，不畏不义。”(公在翰林日，适礼部试天下士。一日，会乡里待试者，或云：“学士必持文衡，幸预有以教之。”公作色拂衣入曰：“丕休哉！”公果知贡举，凡程文用“丕休哉”皆中选。) \\n 旧学士院壁间有题云：“李阳生，指李树为姓，生而知之；”久无对者。杨大年为学士，乃对云：“马援死，以马革裹尸，死而后已。” \\n 祥符中，日本国入贡，求本国神光寺记，令学士张君房为之，张退食，多潜饮市楼，掖垣求之不得，大窘。时种放以司谏归华山。杨大年为闲忙令云：“世上何人号最闲？司谏拂衣归华山。世上何人号最忙？紫微失却张君房。”(时帝召放为左司谏，携手登龙图阁论天下事，赐第一区。辞归山，自号云溪醉叟。) \\n 杨大年《傀儡诗》云：“鲍老当筵笑郭郎，笑他舞袖太郎当。若教鲍老当筵舞，转更郎当舞袖长。”(俗名傀儡子为“郭秃”。按《风俗通》：“诸郭皆讳秃”。当是前代人有姓郭而病秃者，滑稽戏调，故后人为其象呼为郭秃。) \\n 杨大年不喜杜工部诗，谓“村夫子”。乡人有强大年者，令续杜句曰：“江汉思归客”，杨亦属对，乡人徐举“乾坤一腐儒”。杨默然，若少屈。(宋初，自西昆体兴，唐贤诸诗集几废而不行。陈从易偶得杜集旧本，文多脱误，至《送蔡都尉》诗云：“身轻一鸟”其下脱一字，陈公因与数客各用一字补之，或云“疾”，或云“落”，或云“起”，或云“下”，莫能定，其后得一善本，乃是“身轻一鸟过。”陈公叹服，以为虽一字，诸君亦不能到也。) \\n 杨大年尝戒门人，为文宜避俗语。既而公自作表云：“伏惟陛下德迈九皇。”门人郑戬遽请曰：“未审何时得卖生菜？”公大笑，易之。 \\n 北涧禅师偈云：“六月一日前，万象森罗替说禅。六月一日后，八角磨盘空里走。今朝正当六月一，无位真人赤骨律。金毛狮子解翻身，无角铁牛眠少室。十圣三贤总不知，笑倒寒山并拾得。”杨亿因演而为颂曰：“八解磨盘空里走，金毛狮子变作狗。拟欲藏身北斗中，应须合掌南辰后。” \\n 杨大年与丁晋公游处宴集，必有诙谐之语，复皆敏于应答。一日，台谏攻大年，因晚俟晋公门，方伏拜而髯拂地，晋公亟谓之曰：“内翰拜时髯撇地”，杨起视其仰尘，曰：“相公坐处幕漫天。”丁嘿然。 \\n 仁宗朝，北狄致祭皇后文，杨大年捧读，空纸无一字，随自撰曰：“惟灵巫山一朵云，阆苑一团雪，桃源一枝花，瑶台一轮月。岂期云散，雪消，花残，月缺！伏惟尚飨！”帝大喜。其才敏给，有壮国体。 \\n 【钱惟演】　〔字师圣。祥符、天禧中，与刘筠首变诗格，而杨文公与王鼎、王绰号“江东三虎”，诗格与钱、刘亦绝相类，谓之西昆体，大率效李义山之为。尝内宴，优人有以义山为戏者，服蓝缕之衣而出，或问曰：“先辈之衣何在？”曰：“为馆中诸学士ㄎ扯去矣。”人以为笑。〕 \\n 钱惟演幼有俊才，父俶使赋《远山》诗，有句曰：“高为天一柱，秀作海三峰。”俶深器之。尝自谓人：“以不得于黄纸后书名为恨”云。(惟演子暄，暄于景臻，景臻子忱、勔。宋朝父子建节者十三家，景臻父子其一也。兄弟建节者七家，钱忱、钱勔其一也。) \\n 钱思公暮年作《玉楼春》词曰：“城上风光莺语乱，城下烟波春拍岸。绿杨芳草几时休？泪眼愁肠先已断。情怀渐变成衰晚，鸾镜朱颜惊暗换。昔年多病厌芳樽，今日芳樽惟恐浅。” \\n 【刘筠】　〔字子仪。画李义山像，写其诗句列左右。极爱徐坚《初学记》，尝曰：“非但初学，正可为终身记耳。”。〕 \\n 刘晔尝与刘筠饮茶，问左右：“汤滚也未？”众曰：“已滚。”筠曰：“佥曰鲧哉！”晔应声曰：“吾与点也。” \\n 刘子仪尝有赠人诗云：“惠和官尚小，师达禄须干。”取“下惠圣之和”，“师也达而学干禄”之事，或有除去“官”字示人曰：“此必蕃僧也，其名达禄须干。”闻者大笑。 \\n 刘子仪与夏英公同在翰林，子仪素为先达。章献临朝时，子仪主文在贡院，闻英公为枢密副使，意颇不平。作《堠子》诗云：“空呈厚貌临官道，大有人从捷迳过。” \\n 刘子仪侍郎三入翰林，希望大用，意颇不怿，赋诗云：“蟠桃三窃成何味？上尽鳌峰迹转孤。”移疾不出。朝士问候者继至，询之，云：“虚热上攻。”石中立在坐，云：“只消一服清凉散。”意谓，两府始得用青凉伞也。 \\n 【王钦若】　〔与丁谓、林特、陈彭年、刘承同恶，时称五鬼。夫人悍妒，欲置姬侍，竟不可得。好宾客，畜乐院二十人。宅后圃中作堂名三畏。杨亿戏曰：“可改作四畏。”公问其说，曰：“兼畏夫人。”王深以为恨。卒无嗣。〕 \\n 王钦若少寒窘，依幕府居，时章圣以寿王尹开封。一日晚，过其家，左右不虞王至，亟取纸屏障风，王顾屏间一联云：“龙带晚烟归洞府，雁拖秋色过衡阳。”大加赏爱。曰：“此语落落有贵气，何人诗也？”对曰：“某门客王钦若。”王召见，与语，因擢致上相。 \\n 王钦若以故相来守杭州，钱塘一老尉，苍颜华发矣，钦若初甚不乐之，询其履历，乃同年生，恻然哀之，遂封章于朝，诏特改京秩。尉以诗谢云：“当年同试大明宫，文字虽同命不同。我作尉曹君作相，东风元没两般风。” \\n 王冀公镇金陵，以书致钱塘讲师遵式，遵式以病辞，及愈，将谒公，乃过孤山和靖先生林逋，逋以诗送之曰：“虎牙熊轼隐铃斋，棠树阴阴长碧苔。丞相望崇宾谒少，清谈应喜道人来。” \\n 【丁谓】　〔字公言。天僖间拜相。自以为令威后，故好鹤，人呼为“鹤相”。后贬窜共十五年，髭须无斑白者，人服其量。未终前半月即不食，但以沉香煎汤，时呷少许，临化，神识不乱，奄然而去。时称为异人。〕 \\n 丁谓少与孙何同袖文谒王禹，禹大惊，以为自韩愈、柳宗元后二百年始有此也。因与诗曰：“二百年来文不振，直从韩柳到孙丁。而今更合教修史，二子之才似《六经》。”名遂大振。既而何冠多士，谓登第四，自以为与何齐名，耻居其下。胪传之际，殿下有言，太宗曰：“甲乙丙丁，合居第四，复何言？” \\n 丁相少时，好蹴鞠，赋长韵，有联云：“鹰鹘腾双眼，龙蛇绕四肢。蹑来行数步，跷后立多时。”蹴工柳三欲见公无由，会公蹴后园，球偶迸出，柳挟取之，因怀所业载球以见，公出，肃拜者三，每拜，球起伏于背膂幞头间，公笑而奇之，遂延于门下。 \\n 丁晋公初释褐，为饶鞠，同年白稹为判官，稹一日以片纸假缗伍环。公笑曰：“榜下新婚京国富室，岂无半千质物耶？惧我挠之，故矫耳。”于简尾书一绝戏之曰：“欺天行当吾何有？立地机关子太乖。五百青蚨两家阙，朱洪崖打白洪崖。”人以为朱崖之行已兆于此。(洪崖，钱监名。) \\n 真宗朝，内苑赏花钓鱼，御钓不食，晋公有诗：“莺惊凤辇穿花去，鱼畏龙颜上钓迟。”帝大喜。 \\n 真宗问近臣：“唐酒价几何？”丁晋公对曰：“斗直三百。”上问故，曰：“臣观杜甫诗：‘速须相就饮一斗，恰有三百青铜钱。’”上大喜，曰：“子美诗可谓一代之史也。” \\n 丁晋公诗有“天门九重开，终当掉臂人。”王元之曰：“‘入公门，鞠躬如也’，天门岂可掉臂入？此人必不忠。” \\n 丁谓谪崖州，尝谓客曰：“天下州郡孰为大？”客曰：“京师也。”谓曰：“不然。朝廷宰相往往为崖州司户，则崖州为大也。”闻者绝倒。在崖赋诗近百篇，号《知命集》。有句云：“草解忘忧忧底事？花名含笑笑何人？” \\n 丁晋公文字，虽老不衰，在朱崖《答胡则侍御书》曰：“梦幻泡影，知既往之本无；地水火风，悟本来之不有。”在海外十四年，及北迁道州，谢表云：“心若倾葵，渐暖长安之日；身同旅雁，乍浮楚泽之春。”又《谢复秘书监表》云：“炎荒万里，岁律一周。伤禽无振羽之期，病树绝沾春之望。”人亦哀之。 \\n 【陈彭年】　〔以文章遭遇，久居清秘，人誉其官衔为一条冰。〕 \\n 陈彭年，大中祥符中同知贡举。省试榜出，有甥不预选，潜入其第，会彭年未出，于几上得黄敕，题其背曰：“彭年头脑太冬烘，眼似朱砂鬓似蓬。纰缪幸叨三字内，荒唐仍在四人中。取他权势欺明主，落却亲情卖至公。千百孤寒齐下泪，斯言无路达尧聪。彭年怒，抱敕入奏，章圣置而不问。 \\n 申国长公主为尼，诏两禁送至寺，赐斋。传旨令各赋诗。陈彭年赋《瑞鹧鸪》词曰：“尽出花钿散宝津，云鬟初剪向残春。因惊风烛难留世，遂作池莲不染身。贝叶乍翻疑锦轴，梵声才学误梁尘。从兹艳质归空后，湘浦应无解佩人。” \\n 【鲍当】　〔真宗朝进士。〕 \\n 鲍当善为诗。及第后，为河南府法曹，薛尚书(映)知府，当失其意，初怒之，当献《孤雁》诗云：“天寒稻粱少，万里孤难进。不惜充君庖，为带边城信。”薛大嗟赏。自是游宴无不预焉，不复以掾属待之，时人谓之“鲍孤雁”。薛尝暑月诣其廨舍，当方露顶，狼狈入，易服抱板而出，忘其幞头。薛严重，左右莫敢言者。坐久之，月上，当顾见发影，大惭，以公服袖掩头而走。 \\n 【孙冕】　〔天禧中直史馆。〕 \\n 孙冕在史馆几三十年，晚守苏，及期，大书诗于壁，拂衣而去。诏下，公已归矣。其诗曰：“人生七十鬼为邻，已觉风光属别人。莫待朝廷差致仕，早谋泉石养闲身。去年河北曾逢李，今日淮西又见陈。(李见素、陈庄皆差致仕。)寄语姑苏孙太守，也须抖薮老精神。” \\n 【石延年】　〔字曼卿，真宗朝学士。〕 \\n 石曼卿登第，有人讼科场。覆考落者数人，曼卿在焉。方与同年期集，使至，追所赐敕牒，余人皆泣而起，独曼卿笑语终席。次日，放黜者受三班借职，曼卿作诗曰：“无才且作三班借，请俸争如录事参？从此免称乡贡进，且须走马东西南。”(句脚俱缩一字，传以为笑。) \\n 李长吉歌“天若有情天亦老”。世以为奇绝无对，石曼卿曰：“是不难。‘月如无恨月长圆。’”(曼卿诗有“乐意相关禽对语，生香不断树交花”一联，为伊洛中人所称。) \\n 石曼卿喜豪饮，与布衣刘潜友善。曼卿通判海州，潜来访之，曼卿迎于石闼堰，与潜剧饮，中夜酒竭，顾船中有醋斗余，倾入酒中并饮之。阙明，酒醋俱尽。曼卿每与客痛饮，露发跣足，着械而坐，谓之“囚饮”；饮于木杪，谓之“巢饮”；以稿束之，引首出饮，复就束，谓之“鳖饮”。其狂纵大率如此。廨后为一庵，常卧其间，名之曰扪虱庵。 \\n 石曼卿一日语僧秘演曰：“馆俸清薄，恨不得痛饮。”不数日，演引一纳粟牛监簿来，以宫醪十担为贽，演为传刺，曼卿愕然延之，乃问：“甲第何许？”生曰：“一别舍介繁台之侧。”曼卿闲语演曰：“繁台寺阁虚爽可爱，久不一登。”生曰：“学士与大师果欲登阁，当具酒蔌迎候。”曼卿许之。一日休沐，约演同登。生陈具于阁，器皿肴核冠于都下。石、演高歌褫带，饮至落景。曼卿醉，喜曰：“此游可纪。”乃以盆渍墨濡巨笔题云：“石延年同空门诗友老演登此。”生拜叩曰：“尘贱之人，幸获陪侍，乞挂一名，以光贱迹。”曼卿握笔沉虑，目演，佯声讽曰：“大武生捧砚用事可也。”演以为言，竟题云：“牛某捧砚。”欧阳永叔后以诗戏曰：“捧砚得全牛。” \\n 石曼卿官册府时，五鼓趋朝，见二举子系逻舍，望曼卿号呼请救，因驻马召逻卒问之，曰：“昨夕里间有纳妇者，二子穴隙以窥，夜分被执。”曼卿力为挥解，卒长勉从之，二子叩头拜于马前。曼卿按辔占绝句以诮之云：“司空怜汝汝须知，月下敲门更有谁？叵耐一双穷相眼，得便宜处落便宜。” \\n 石曼卿独行京师，一豪士揖之而语曰：“公幸过我家。”石许之，同入委巷，抵大第，藻饰宏丽，锦绣珠翠，殆非人间所拟。歌舞欢醉。丐书，为挥《筹笔驿》诗数篇，以金帛数百千赠之，复使驺从送还，恍然不知其谁。翌日，殆无复省所居矣。他日遇诸涂，又遗以白金数两，谓曰：“诗中‘意中流水远，愁外旧山青’最佳。” \\n 石曼卿尝乘马出街，御者失，马惊堕地，从吏遽扶掖升鞍，曼卿笑曰：“幸我是石学士，若瓦学士，岂不跌碎乎？” \\n 石曼卿卒后，故人有见之者，云：“恍惚如梦中言：‘我今为鬼仙，主芙蓉城。’”欲呼故人往游，不得，忿然骑一素骡去如飞。其后又降于亳州一举子家，又呼举子去，不得，因留诗一联云：“莺声不逐春光老，花影长随日脚流。”颇类曼卿平生语云。 \\n 【魏野】　〔字仲先。母尝梦引袂于月中承兔，因有娠。居陕东郊，凿土袤丈，曰乐天洞。无贵贱皆白衣纱帽见之。出跨白驴。号草堂居士。〕 \\n 魏仲先少未知名，尝题河上寺柱云：“数声离岸橹，几点别州山。”郡幕见之，大惊，邀与相见。赠诗曰：“怪得名称野，元来性不群。借冠来谒我，倒屣起迎君。”仍为延誉。由是，人始重之。 \\n 真宗祀汾阴，闻魏仲先名，遣中使召之，仲先题诗壁问遁去，诗云：“达人轻禄位，居处傍林泉。洗砚鱼吞墨，烹茶鹤避烟。闲惟歌圣代，老不恨流年。静想闲来者，还应我最偏。”使还，以诗奏上，曰：“野不来矣。”先是，上尝图种放所居，野居亦有幽致，又令图之。 \\n 王丞相旦从东封车驾回，过陕，魏仲先令山童持诗献曰：“圣朝宰相频频出，君在中书十五秋。西祀东封俱已了，好来相伴赤松游。”旦袖其诗，累于上前求退，遂得谢。 \\n 寇莱公镇洛，凡三邀野不至，暇日，以刺访之，野服葛巾布袍长揖莱公，礼甚平简。顷之，议论骚雅，相得甚欢。将别，谓莱公曰：“盛刺不复还，留为山家之宝。”乃谢以诗曰：“昼睡方浓向竹斋，柴门日午尚慵开。惊回一觉游仙梦，村巷传呼宰相来。” \\n 寇莱公典陕日，与魏野同游僧寺，观览旧游，有留题处，公诗皆用碧纱笼之，至野诗，则尘蒙其上。时从行官妓之慧黠者，辄以红袖拂之。野顾公笑，徐咏云：“世情冷暖由分别，何必区区较异同？但得常将红袖拂，也应胜似碧纱笼。”莱公大笑。 \\n 北都有妓女美色，而举止生梗，人谓之“生张八”。因府会，寇忠愍令乞诗于魏野，野赠之曰：“君为北道生张八，我是西州熟魏三。莫怪尊前无笑语，半生半熟未相谙。”坐客大发一噱。 \\n 魏仲先子闲亦有父风，宋景文尝赠以诗云：“姓名高士传，父子少微星。” \\n 【林逋】　〔字君复，居杭州西湖之孤山。真宗闻其名，赐号和靖处士。元僧杨琏真伽发其墓，惟端砚一枚，玉簪一枝。〕 \\n 林和靖尝著《春草曲云》：“金谷年年，乱生春色谁为主？余花落处，满地和烟雨。又是离歌，一阕长亭暮。王孙去，萋萋无数，南北东西路。”后张子野过和靖隐居，有诗一联云：“湖山隐后家空在，烟雨词亡草自青。” \\n 林君复惜别《长相思》辞云：“吴山青，越山青，两岸青山相送迎。谁知离别情？君泪盈，妾泪盈，罗带同心结未成。江头潮已平。”(此词甚有情致。宋史谓其不娶，非也。林洪著《家山清供》，其中言“先人和靖先生”云云，即先生之子也。盖丧偶后遂不娶尔。) \\n 逋结庐西湖二十年未尝入城市，时泛小舟游湖上诸僧寺，家蓄二鹤，客至，童子放鹤为候，逋棹舟归。卒葬舍傍。临终，赋《书寿堂壁》云：“湖外青山对结庐，坟前修竹亦萧疏。茂陵他日求遗稿，犹喜曾无封禅书。”初逋客临江，李谘始举进士，而未有知者，逋谓入曰：“此公辅之器。”逋卒，而谘适知杭，为制缌麻服，与其门人哭而葬之，刻其临终诗，纳之圹中。 \\n 和靖虽隐居，而亦以豪放玩世，故当时颇有不足之者。尝傲视许洞，洞作诗嘲之曰：“寺里啜斋饥老鼠，林间咳嗽病猕猴。豪民送物鹅伸颈，好客临门鳖缩头。” \\n  \\n 　 \\n  \\n   \\n  "}
{"章节": "卷四十五·宋", "正文": "　 \\n 卷四十五·宋 \\n 　 \\n 【仁宗祯】　〔初，真宗无子，宫中祝天求嗣，上帝以问诸真，惟赤脚大仙一笑，宫人李氏诞生帝。既生，哭不止，有道士至阙，言能止儿啼，召入，以手抚之曰：“莫叫莫叫，何似当时莫笑！”哭遂止。少时，在宫中所着鞋袜悉去之，禁中皆呼为赤脚仙人。生时，李后榻下生灵芝四十二叶，后享国四十二年。〕 \\n 仁宗每于进士闻喜宴，必以诗赐之，景元年，所赐诗末句曰：“寒儒逢景运，报国合如何？”山东李庭臣尝官琼管，夷人有持锦臂鬻于市者，其上织成诗一联云：“恩袍草色动，仙籍桂香浮。”乃景五年赐进士诗也。庭臣遂以千金易之，作小屏几砚间云。 \\n 嘉初，梅公仪贽出守杭州，帝特制诗以宠赐之，其首章曰：“地有吴山美，东南第一州。”梅既到杭，欲侈上之赐，遂建堂山上，名曰有美，欧阳修记之。 \\n 嘉中，将修东华门，太史言：“太岁在东，不可犯。”仁宗批其奏曰：“东家之西乃西家之东，西家之东乃东家之西。太岁果何在？其兴工无忌。” \\n 嘉末，帝复修赏花钓鱼故事，御制诗云：“晴旭辉辉苑开，氤氲花气好风来。游丝絮萦行仗，堕蕊飘香入酒杯。鱼跃文波时泼刺，莺留深树久徘徊。青春朝野方无事，故许游观近侍陪。”诗中“徘徊”二字别无他义，而群臣属和篇篇用之。及诗罢，再就座。教坊中进杂戏，为数人寻访税第者，诣一宅观之，至前堂，徘徊不去；又至后堂东西序，复徘徊不去。其一人笑曰：“可则可矣，但未免徘徊太多耳。” \\n 少林寺有达磨面壁庵，壁上有达磨身影透入，人有屡磨之不能去，仁宗尝作一赞云：“坤之上，乾之下，中间一宝难酬价。十万里来作证明，面壁九年不说话。如何赞，如何画，一回提起一回怕。” \\n 仁宗在位四十二年，民安俗阜，天下称治，葬昭陵，有题诗道傍者曰：“农桑不扰岁常登，边将无功吏不能。四十二年如梦过，春风吹泪洒昭陵。” \\n 【张士逊】　〔字顺之。曹利用荐为相。曹凭宠自恣，张依违其间。时人目为和鼓。〕 \\n 张士逊少时，植桐于萧寺。淳化壬辰登第，后告老，留题于寺云：“桐枝手植有桐孙，二纪重来愧此身。三世衣冠联贵仕，十州轩冕接青尘。耕桑虽喜多新陇，耆艾堪嗟少故人。萧寺门前题粉壁，又书丁已对壬辰。” \\n 张士逊与陈尧佐同时秉政。张既以帝傅致政，有诗寄陈曰：“赭案当年并命时，兼葭衰飒倚琼枝。皇恩乞与桑榆老，鸿入高冥凤在池。” \\n 张退傅告老，游春回，门吏请官位，公书一绝句于牌曰：“闲游灵沼送春回，关吏何须苦见猜。八十衰翁无品秩，昔曾三到凤池来。” \\n 【陈尧佐】　〔字希元，号知余子。喜堆墨书。游长安佛寺，题名，从者误侧砚污鞋，公性急，遂窒笔于其鼻。与石中立同在政府，石欲戏之。政事堂有墨漆饭床，长五六尺许，石取白垩横画其中，可尺余，谓陈曰：“吾颇学公堆墨字。”陈欢甚，石顾小吏二人舁饭床出，曰：“吾已能写‘口’字矣。”陈为怅然。〕 \\n 陈文惠善为四句诗。在吴江有诗云：“平波渺渺烟苍苍，菰蒲才熟杨柳黄。扁舟系岸不忍去，秋风斜日鲈鱼香。”又湖州碧澜堂诗云：“苕溪清浅溪斜，碧玉光寒照万家。谁向月明终夜听，洞庭渔笛隔芦花。” \\n 皇中，吕申公夷简乞致仕，仁宗因问：“卿去，谁可代者？”夷简以陈尧佐对。上遂召还大拜。尧佐极感荐引之德，作《踏莎行》携酒过之，申公因使之歌其词，曰：“二社良辰，千家庭院，翩翩又睹双飞燕。凤凰巢稳许为邻，潇湘烟暝来何晚？乱入红楼，低飞绿岸，画梁轻拂歌尘转。为谁归去为谁来，主人恩重珠帘卷。”申公闻歌笑曰：“自恨卷帘人已老，莫愁调鼎子无功。” \\n 张退傅尝以花酒饷陈文惠，陈答诗曰：“有花无酒头慵举，有酒无花眼懒开。正向西园念萧索，洛阳花酒一时来。” \\n 陈文惠年六十余才为知制诰，其后以使相致仕，年已八十，有诗云：“青云岐路游将遍，白发光阴得最多。”构亭号佚老，后归政者往往多效之。 \\n 【薛奎】　〔范镇所称“得一伟人”是也。王拱宸、欧阳公皆其婿。〕 \\n 薛奎初举进士，贽谒冯魏公，首篇云：“囊书空自负，早晚达明君。”冯掩卷曰：“不知秀才所负何事？”读至第三篇云：“千林如有喜，一气自无私。”乃曰：“秀才所负如此。” \\n 【蔡齐】　〔字子思。真宗临轩策士，夜梦殿下有莱，一苗甚盛，与殿基相高，及拆卷，乃蔡齐。上见其状堂堂，曰：“得人矣。”仁宗朝大拜，谥文忠。〕 \\n 蔡齐性喜饮，既登第，通判济州，日饮醇酹，往往至醉。时太夫人年已高，颇忧之。一日，贾存道过济，公馆之数日，存道为诗示公曰：“圣君恩重龙头选，慈母年高鹤发垂。君宠母恩俱未报，酒如成病悔何追？”公矍然起谢。自是，非宾客不对酒，终身未尝至醉。 \\n 【梅询】　〔字昌言，宛陵人。翰林学士。一日，书诏颇多，属思甚苦，操觚循阶而行，见一老卒卧日中欠伸，梅叹曰：“畅哉！”徐问：“识字乎？”曰：“不识。”梅曰：“更快活也。”尝病足，抚其足曰：“足中有鬼，不令我至两府。”。〕 \\n 盛文肃公丰肌大腹，丁晋公疏瘦如削，二公并以文辞知名于时。梅学士每晨起将视事，必焚香两炉，以公服罩之，撮其袖以出，坐定撒开，浓香郁然。有窦文宾为馆职，不喜修饰，经时未尝沐浴。时人为之语曰：“盛肥丁瘦，梅香窦臭。” \\n 梅昌言出镇太原，黄觉送诗曰：“五马雍容出镇时，都人争看好风仪。文章一代喧高价，忠直三朝受圣知。帐下军容森剑戟，门前行色拥旌旗。云笼古戍黄榆暗，雪满长郊白草衰。出去暂开貔虎幕，归来须占凤凰池。鬓间未有一茎白，陶铸苍生固不迟。”梅雅自修饰，容状伟如，大喜之。(觉尝送客都门外，会一道士取所携酒炙呼饮之，既而举杯摭水，写“吕”字，觉始悟其为洞宾也。与大钱七，其次十，又小钱三。觉七十余作诗曰：“床头历日无多子，屈指明年七十三。”至是岁果卒。) \\n 【杨谔】　〔梓州人。《题骊山》诗最为警策。〕 \\n 自唐以来，试进士诗，号省题。宋初，科场用赋取人，进士不复留意于诗。天圣中，杨谔始以诗著。其天圣八年省试《蒲车》诗云：“草不惊皇辙，山能护帝舆”。是岁，以策用清问字下第。景元年，省试《宣室受厘》诗，云：“愿前明主席，一问洛阳人。”谔是年及第。(天圣初，省试《采侯》诗，宋景文有：“色映堋云烂，声迎羽月迟”，为京师传诵。当时举子目公为宋采侯。) \\n 【王奇】　〔字汉谋，赣州人。〕 \\n 王奇，幼有声场屋间，为李文定客。丈定薨于位，仁宗临奠，见屏间有诗云：“雁声不到歌楼上，秋色偏欺客路中。”上爱之，即召见，占对称旨，特许赴殿试。既登科，有谢诗云：“不拜春官为座主，亲逢天子作门生。” \\n 【张方平】　〔字安道。〕 \\n 张安道未第时，贫甚，然意气豪举，未尝少贬。与刘潜、李冠、石曼卿往来山东诸郡，任气使酒，见者皆倾下之。沛县有汉《高祖庙》并歌风台，前后题诗甚多，无不推颂功德，独安道高祖庙诗曰：“纵酒疏狂不治生，中阳有土不归耕。偶因乱世成功业，更向翁前与仲争。”又《歌风台》曰：“落魄刘郎作帝归，樽前感慨大风诗。淮阴反接英彭族，更欲多求猛士为？”盖自少已不凡矣。 \\n 张方平以端明殿学士知滁州事，游琅琊山，俯仰梁间，得经函，有写《楞伽经》半卷，披玩久之，忽悟前身故僧也，乃为终竟书之，书法宛然不殊，号“二生经”。时时为人诵经首偈。偈云：“世间离生灭，犹如虚空花。知不得有无，而兴大悲心。”后授苏子瞻序之，仍为写刻浮玉山龙游寺中。 \\n 【陈执中】　〔字昭誉。以父恕任为秘书省正字，累迁平章事。〕 \\n 陈恭公判亳州，遇生日，亲族多献《老人星图》，侄世修独献《范蠡游五湖图》，且赞曰：“贤哉陶朱，霸越平吴。名随身退，扁舟五湖。”恭公甚喜，即日累表求退。 \\n 【石中立】　〔熙载之子。景中参大政。〕 \\n 石中立好诙谐。杨文公一日置酒，作绝句招之，末云：“好把长鞭便一挥。”石留其仆，即和曰：“寻常不召犹相造，况是今朝得指挥。”其敏捷类如此。 \\n 章郇公生时，父梦庭积象笏，因以得象为名，石资政素与友善，尝戏云：“昔时名画有戴松牛、韩斡马，而今又有章得象也。” \\n 石中立为员外郎日，尝偕同寮观南御园所畜狮子。守者曰：“县官日给肉五斤饲之。”同列戏曰：“吾侪日给反不及狮子矣。”中立笑曰：“不然。吾辈皆园外狼，安敢比园内狮子乎？” \\n 盛度体肥多喘。一日，自前殿趋出，宰相在后，盛初不知，忽见之，即欲趋避，行百余步，乃隐直舍中，石中立见其喘甚，问之，盛告以故，石曰：“相公问否？”盛曰：“不问。”别去十余步，乃悟，骂曰：“奴乃以我为牛？” \\n 杜默为诗多不合律，故当时言事不合格者为“杜撰”。盛度尝为人撰神道碑，石中立急问曰：“谁撰？”盛卒曰：“度撰。”满堂大笑。(石守道尝作《三豪诗》，谓石曼卿豪于诗，欧阳永叔豪于文，杜默豪于歌。默，濮州人，有《送守道赴太学六字歌》，其豪句云：“头角惊杀虾蟹，学海波中老龙。爪距逐出狐兔，圣人门前大虫。推倒杨朱墨翟，扶起仲尼周公。一条路出瓮口，几程身在云中。水浸山影倒碧，春着花梢半红。”因此歌，得在三豪之列。) \\n 有朝士陈东，通判苏州而权州事，因断流罪命黥其面，曰：“特刺配某州。”黥毕，幕中相与白曰：“凡言特者，罪不至是而出于朝廷一时之旨，今此人应配矣，又特者，非有司所得行。”东大恐，即改“特刺”字为“准条”字，再黥之，颇为人所笑。后有荐东之才于两府者，石参政闻之，曰：“吾知其人矣，得非权苏州日于人面上起草者乎？” \\n 【陈亚】　〔扬州人。仕至太常少卿，年七十卒。为当时滑稽之雄。〕 \\n 陈亚性滑稽。知润州，幕中有上官弼为亚所亲，任满将去，亚曰：“何以教我？”弼曰：“郎中才行无玷，但调谑过差。”亚曰：“君乃上官弼也，如下官口何？”弼笑而去。(上官弼又尝劝石中立，石勃然曰：“下官口于上官弼何事？”) \\n 陈亚尝与蔡君漠会于金山僧舍，酒酣，君谟嘲之曰：“陈亚有心终是恶。”应声曰：“蔡襄无口便成衰。” \\n 陈亚自为亚字谜曰：“若教有口便哑，且要无心为恶。中间全没肚肠，外面任生棱角。” \\n 陈亚少曾为于潜令，好以利口谑浪，人或厌之。太守马忠肃召戒于庭。俄有通刺谒者，称大词郎李过庭，公骂曰：“何人家子弟？”亚率尔云：“李趋儿。”公徐悟之，大笑。 \\n 陈亚尝以药名著诗百首，有“风雨前湖近(前胡)，轩窗半夏凉。(半夏)“棋为腊寒呵子下(呵子)，衣嫌春暖缩纱栽(缩砂)。”《咏白发》云：“若是道人头不白(道人头)，老人当日合乌头(乌头)。”《赠乞雨自曝僧》云：“不雨若令过半夏(半夏)，定应晒作胡芦巴(葫芦巴)。”最脍炙人口。 \\n 陈亚又曾知祥符县，亲故多干托借车牛，因作诗曰：“地名京界足亲知，(荆芥)托借寻常无歇时。(全蝎)但看车前牛领上，(车前子)十家皮没五家皮。(五加皮)” \\n 陈亚尝言：“药名用于诗无不可，而斡运曲折使各中理，存乎其人。”或曰：“延胡索可用乎？”沉思久之，吟曰：“‘布袍袖里怀漫刺，到处迁延胡索人。(鳗鲤、延胡索)’此可赠游谒措大。”闻者绝倒。 \\n 陈亚与章郇公同年，郇公将荐之，为言者所阻，乃作《生查子》陈情曰：“朝廷数擢贤，(苏扌藋)旋占凌霄路。(凌霄花)自是郁陶人，(桃仁)险难无夷处。(芜荑)也知没药疗孤寒，(没药)食蘖何相误？(黄蘖)大幅纸连粘，(大腹皮)甘草归田赋。(甘草)” \\n 陈亚又别作闺情《生查子》三首，其一曰：“相思意已深(相思子薏苡)，白纸书难足(白芷)。字字苦参商(苦参)，故要檀郎读(狼毒)。分明寄得约当归(当归)，远至樱桃熟(远志)。何事菊花时(菊花)，犹未回乡曲(茴香)。”其二曰：“小院雨余凉(禹余粮)，石竹风生砌(石竹)。罢扇尽从容(苁蓉)，半夏纱厨睡(半夏)。起来闲坐北亭中(柏葶)，滴尽珍珠泪(珍珠)。为念婿辛勤(细辛)，去折蟾宫桂(桂□)。”其三曰：“浪荡去来来(浪菪)，踯躅花频换(踯躅)。可惜石榴裙(石榴皮)兰麝香消半(兰麝)。琵琶闲后理相思(枇杷、相思子)，必拨朱弦断(华拔)。拟续断朱弦(续断)，待这冤家看(代赭)。” \\n 陈少卿蓄书数千卷，名画数十幅。晚年退居，有华亭唳鹤一双、怪石一株，奇峭可爱，与异花数十本列植于庭。为诗以戒子孙曰：“满室图书杂坟典，华亭仙客岱云根。他年若不和花卖，便是吾家好子孙。”陈死未几，皆散落民间。 \\n 【柳永】　〔字耆卿。为屯田员外郎。初名三变，字景庄。自作词云：“才子词人，自是白衣卿相。”后有荐于朝者，仁宗曰：“此人风前月下，浅斟低唱，且去填词。”由是不得志，无复检率。自称“奉圣旨填词柳三变。”死之日，家无余赀，群妓合金葬之郊外。每春月上冢，谓之吊柳七。〕 \\n 柳耆卿与孙相何为布衣交。孙知杭，门禁甚严，耆卿欲见之不得，作《望海潮》词往诣名妓楚楚曰：“欲见孙相，恨无门路，若因府会，愿借朱唇歌之。若问谁为此词，但说柳士。”中秋夜会，楚宛转歌之，孙即夕迎耆卿预坐。词曰：“东南形胜，三吴都会，钱唐自古繁华。烟柳画桥，风帘翠幕，参差十万人家。云树绕堤沙。怒涛卷霜雪，天堑无涯。市列珠玑，户盈罗绮，竞豪奢。重湖叠清佳。有三秋桂子，十里荷花。羌管弄晴，菱歌泛夜，嬉嬉钓叟莲娃。千骑拥高牙。秉醉听箫鼓，吟赏烟霞。异日图将好景，归去凤池夸。” \\n 柳耆卿咏秋别《雨零铃》词云：“寒蝉凄切，对长亭晚，骤雨初歇。都门畅饮无绪，方留恋处兰舟催发。执手相看泪眼，竟无语凝咽。念去去千里烟波，暮霭沉沉楚天阔。多情自古伤离别，更那堪冷落清秋节！今宵酒醒何处？杨柳岸晓风残月。此去经年，应是良辰好景虚设。便纵有千种风情，更与何人说？”或戏耆卿曰：“杨柳岸晓风残月’，此乃稍工登溷处尔。”闻者笑之。(苏东坡一日顾一优人解音者问曰：“我词何如柳耆卿？”答曰：“相公词，须用铜将军、铁着板，唱‘大江东去，浪淘尽千古英雄。’柳学士词却用十七八女儿，唱‘杨柳岸晓风残月。’”坡为之抚掌大笑。) \\n 周月仙，余杭名妓也。柳耆卿年甫二十五岁来宰兹郡，造玩江楼于水浒，每召月仙至楼歌唱，调之，不从。柳缉知与隔渡黄员外呢，每夜乘舟往来，乃密令艄人至半渡强嬴勾之，月仙不得已从焉，惆怅作诗一绝云：“自叹身为妓，遭淫不敢言。羞归明月渡，懒上载花船。”明日，耆卿召佐酒，酒半，柳歌前诗，月仙大惭，因与耆卿欢洽。耆卿喜，作诗曰：“佳人不自奉耆卿，却驾孤舟犯夜行。残月晓风杨柳弄，肯教辜负此时情？”自此，日夕常侍耆卿，耆卿亦因此日损其名。 \\n 柳耆卿咏美人《木兰花令》曰：“个人丰韵真堪羡，问着佯羞回却面。若言无意向咱行，为甚梦中频梦见？不如及早还心愿，免亻У牵人魂梦乱。风流肠肚不坚牢，只恐被伊牵惹断。”又咏美人舞《浪淘沙》词曰：“有个人人，飞燕精神。急锵环佩上华茵。促拍尽随红袖举，风柳腰身。蔌蔌轻裙，妙尽尖新。曲终独立敛香尘。应是西施娇困也，眉黛双颦。” \\n 柳耆卿游东都南北二巷，所作新乐府天下咏之，遂传禁中，仁宗颇好其词，每对酒，必使侍从歌之再三。柳闻之，会老人星见，时秋霁，帝宴禁中，柳乃作《醉蓬莱》一阕，托内侍以进，云：“渐亭皋叶下，陇首云飞，素秋新霁。华阙中天，锁葱葱佳气。嫩菊黄深，柜霜红浅近，宝阶香砌。玉宇无尘，金茎有露，碧天如水。正值升平，万机多暇，夜色澄鲜，漏声迢递。南极星中，有老人呈瑞。此际宸游，凤辇何处？度管弦声脆。太液波翻，披香帘卷，月明风细。”帝阅首句有“渐”字，意不怿。读至“宸游凤辇何处”，与真宗挽词暗合，惨然久之。又读至“太液波翻”，忿然曰：“何不言“太液波澄耶？”掷之地，罢不用。自是不复咏其词矣。 \\n  \\n 　 \\n  \\n   \\n  "}
{"章节": "卷四十六·宋", "正文": "　 \\n 卷四十六·宋 \\n 　 \\n 【夏竦】　〔字子乔。幼学于姚铉，铉使为《水赋》，限以万字。竦作三千字示铉，铉怒，不视，曰：“汝何不于水之前后左右广言之。”竦益之，得六个字，铉喜曰：“可教矣。”十七善属文，为时所称。一日，忽见黄衣道士冒雨而来，衣不沾湿，目竦曰：“若遂修道，可登真。”竦不答，道士笑曰：“亦须位极人臣。”。〕 \\n 夏竦以父殁王事，得三班差使，携所业投李文靖公沆，有“山势蜂腰断，溪流燕尾分”之句。明日沆袖诗进呈，遂换文资。 \\n 夏文庄试制科，廷对，出殿门，杨徽之见其年少，遽邀与语，曰：“老夫他则不知，唯喜吟诗。愿丐贤良一篇，以卜他日之志。”夏忻然，为书曰：“殿上衮衣明日月，砚中旗影动龙蛇。纵横礼乐三千字，独对丹墀日未斜。”徽之叹曰：“真宰相器也。” \\n 夏郑公初除馆职。时早秋，帝在拱宸殿按舞，命中使索新词，公立进《喜迁莺》云：“霞散绮，月沉钩，帘卷未央楼。夜凉河汉截天流，宫阙锁新秋。瑶台树，金茎露，凤髓香，和云雾。三千珠翠拥宸游，水殿按梁州。”帝大悦。时景德初也。 \\n 丁晋公为玉清昭应宫使，夏英公为判官。一日，赐宴斋宫，优人有杂手藏捐者，晋公顾英公曰：“古人无咏藏捐诗，请赋一章。”英公为一绝云：“舞拂桃珠复吐丸，遮藏巧使百千般。主公端坐无由见，却被傍人冷眼看。” \\n 夏英公在朝，数为御史纠劾，疑时宰讽旨，作《青雀》诗寄谏院张升云：“弱羽伤兮尚未完，孤飞谁敢拟鸳鸾？明珠自有千金价，莫与他人作弹丸。” \\n 【晏殊】　〔字同叔。以神童出身，年十三，杨亿荐于真宗，值御试进士，便令就试，一见题，曰：“臣十日前已作此赋，有草尚在，乞别命题。”上极爱其不隐。仁宗朝拜相。谥元献。叔原其暮子也，名几道，自号小山。〕 \\n 晏元献留守南郡，王君玉时为馆阁校勘，公特请于朝，为府签判，宾主相得，日以诗酒为乐。常遇中秋阴晦，君玉密使人伺公，云：“已寝矣。”君玉亟为诗以入，曰：“只在浮云最深处，试凭弦管一吹开。”公得诗大喜，即索衣起，径召客治具。夜分果月出，遂饮达旦。 \\n 晏元献览李庆《富贵曲》云：“轴传曲谱金书字，树记花名玉篆牌。”曰：“此乃乞儿相，未尝试富贵者。”故公每言富贵，不及金玉锦绣，惟说气象。若“楼台侧畔杨花过，帘幕中间燕子飞。”“梨花院落溶溶月，柳絮池塘淡淡风。”公自以此句语人曰：“穷人家有此景否？” \\n 晏元献南游，猕猴满野，戏为一绝云：“闻说猕猴性颇灵，相车来便满山迎。鞭赢到此何曾见？始觉毛虫亦世情。” \\n 晏元献春景《玉楼春》词曰：“绿杨芳草长亭路，年少抛人容易去。楼头残梦五更钟，花底离愁三月雨。无情不似多情苦，一寸还成千万缕。天涯地角有穷时，只有相思无尽处。”晏叔原见蒲传正云：“先公平日小词虽多，未尝作妇人语。”传正云：“绿杨芳草长亭路，年少抛人容易去。”岂非妇人语乎？”晏曰：“公谓‘年少’为何语？”传正曰：“岂不谓其所欲乎？”晏曰：“因公言遂晓乐天诗两句，‘欲留所欢待富贵，富贵不来所欢去。’”传正笑而误其言之失。 \\n 颖妓刘苏哥往岁与悦己者密约相从，而其母禁之至苦，不胜郁悒，以盛春美景邀同韵者联骑出城，登高冢相对恸哭，遂卒。晏元献戏题绝句吊之云：“苏哥风味逼天真，恐是文君向上人。何日九原芳草绿？一杯絮酒哭青春。” \\n 晏元献作相，题竿伎诗于中书厅壁云：“百尺竿头枭枭身，足腾跟挂骇傍人。汉阴有叟君知否？抱瓮区区亦未贫。” \\n 红梅清艳两绝，昔独盛于姑苏。晏元献移植西冈第中，特珍赏之。一日，贵游赂园吏得一枝分接，由是都下遍有之。晏公尝与客饮花下，赋诗云：“若更迟开三二月，北人应作杏花看。”客曰：“公诗固佳，待北俗何浅也？”公笑曰：“顾伧父安得不然？”一坐绝倒。 \\n 晏元献公因雪设客，欧阳文忠公辈在坐。时西方用兵，欧公有诗云：“可怜铁甲冷彻骨，四十余万屯边兵。”次日，蔡襄遂言其事，晏坐此罢相。公曰：“唐裴度作相，亦曾邀文士饮，如退之但作诗云：‘园林穷胜事，钟鼓乐清闲。’几曾如此合闹？” \\n 苗振以第四人及第，既而召试馆职。一日谒晏丞相，晏语之曰：“君久从吏事，必疏笔砚。今将就试，直稍温习。”振率然答曰：“岂有三十年作老娘而倒棚孩儿者乎？”晏公亻免而哂之。既而试泽宫选士，赋韵有“王”字，振狎之曰：“率土之滨莫非王”，遂不中选。晏公闻而笑曰：“苗公竟倒扌朋孩儿矣！” \\n 晏叔原有《玉楼春》二阕。其一咏酒云：“彩袖殷勤捧玉钟，当年拚却醉颜红。舞低杨柳楼心月，歌尽桃花扇底风。从别后，忆相逢，几回魂梦与君同。今宵剩把银缸照，犹恐相逢是梦中。”其一咏别云：“秋千院落重帘暮，寂寞春闲扃绣户。墙头红杏雨余花，门外绿杨风后絮。朝云信断知何处？应作巫阳春梦去。紫骝认得旧游踪，嘶过画桥东畔路。” \\n 庆历中，开封府并棘寺同日奏狱空，仁宗于宫中宴集，遣中使宣晏叔原作词，叔原进《鹧鸪天》一首云；“碧藕花开水殿凉，万年枝上转红阳。升平歌管随天仗，祥瑞封章满御床。金掌露，玉炉香，岁华方共圣恩长。皇州又奏圜扉静，十样宫眉捧寿觞。”词入，帝大喜。 \\n 熙宁中，郑侠上书事作，下狱，悉治平时所往还厚善者，晏叔原皆在数中。侠家搜得叔原与侠诗云：“小白长红又满枝，筑球场外独支颐。春风自是人间客，主管繁华得几时？”神宗称之，即令释出。 \\n 【宋庠】　〔字公序。封莒公，谥元宪。弟祁，宇子京。父梦人遗《文选》一部而生，故小字选郎。谥景文。人呼曰二宋以大小别之。有胡僧相曰：“小宋当魁天下，欠宋亦不失甲科。”后十年，复遇胡僧，惊问曰：“大宋丰神颖异，似能活数万命者。”庠曰：“堂下有蚁穴，为暴雨所漂，吾作筏渡之耳。”僧曰：“是也。”比唱第，祁第一，庠第二。章献太后不欲以弟先兄，乃擢庠第一，而置祁第十。〕 \\n 宋莒公兄弟初未有名，会夏英公竦谪守安州，二人以布衣游学，席上，命作《落花》诗，莒公赋云：“一夜东风拂苑墙，归来何处剩凄凉？汉皋佩冷临江失，金谷楼危到地香。泪脸补痕烦獭髓，舞台收影费鸾肠。南朝乐府休赓曲，桃叶桃根尽可伤。”景文赋云：“坠叶翻红各自伤，青楼烟雨忍相忘？欲飞更作回风舞，已落犹成半面妆。沧海客归珠进泪，章台人去骨遗香。可怜无意传双蝶，尽委花心与蜜房。”诗成，竦惊叹曰：“咏落花而不言落，大宋须状元及第作宰相，小宋非所及，然亦登严近。”后皆如其言。(郑交甫过汉皋，遇二女妖服佩两珠。交甫与之言曰：“愿请子之佩。”二女解佩与交甫怀之，而去十步探之，则亡矣。四顾，二女亦不见。) \\n 宋莒公初名郊，字伯庠，登第后，神文便欲大用，有忌之者，谓其姓符国号，名应祀天，于朝廷非便，神文乃间谕之，因更是名。一日，移书叶清臣，称同年，叶戏云：“清臣，宋郊榜第六人，遍阅小录，无宋庠者，不知此何许人？”吏还具以白宋，宋乃书—绝云：“纸尾何劳问姓名？禁林依旧玷华缨。欲知《七略》称臣向，便是当年刘更生。” \\n 方圭好为恶诗，宋公序知扬州日，圭来谒，宴于平山堂，圭诵诗不已，宋欲他辞已之，顾野外有牛就木磨痒，谓坐客胡恢曰：“青牛恃力狂挨木”，恢应声曰：“妖鸟啼春不避人。”宋公大笑。圭悟其意，饮至客散，欲奋拳击恢，众救而免。 \\n 扬州后土庙有琼花，宋公序构亭花侧，榜曰：“无双”，谓天下无别株也。仁宗庆历中，尝分植禁中，明春辄枯，遂复载还庙中，郁茂如故。德乙亥，北师至，花遂不荣。赵国炎以诗吊之曰：“名擅无双气色雄，忍将一死报东风。他年我若修花史，合传琼妃烈女中。” \\n 宋子京过御街，逢内家车子，中有褰帘者曰：“小宋也。”子京归，遂作《鹧鸪天》云：“宝毂雕轮狭路逢，一声肠断绣帏中。身无彩凤双飞翼，心有灵犀一点通。金作屋，玉为笼。车如流水马如龙。刘郎已恨蓬山远，更隔蓬山几万重。”其词传达禁中，仁宗知之，问内人第几车子何人呼小宋，有内人自陈：“顷侍御宴，见宣翰林学士，左右内臣曰：‘小宋也。’时在车子中偶见之，呼一声尔。”上召子京从容语及，子京惶惧无地。上笑曰：“蓬山不远。”因以内人赐之。 \\n 宋子京春景《玉楼春》词曰：“东城渐觉风光好，皱波纹迎客棹。绿杨烟外晓云轻，红杏枝头春意闹。浮生长患欢娱少，肯爱千金轻一笑？为君持酒劝斜阳，且向花间留晚照。”时张子野以乐章擅名，子京奇其才，先往见，遣将命者曰：“尚书欲见‘云破月来花弄影’郎中。”子野屏后呼曰：“得非‘红杏枝头春意闹’尚书耶？”遂出。置酒尽欢。(小宋好客，会宾于广厦中，外设重幕，内列宝炬，百味具备，歌舞俳优相继，观者忘疲，但觉更漏差长，席罢已二宿矣。名曰“不晓天”。大宋居政府，上元夜，在书院内读《周易》，闻小宋点华灯、拥歌妓醉饮，翌日谕所亲，令诮让云：“相公寄语学士：闻昨夜烧灯夜宴，穷极奢侈，不知记得某年上元同在某州州学内吃薤煮饭时否？”学士笑曰：“却须寄语相公：不知某年同某处吃薤煮饭是为甚底？”) \\n 刘梦得作《九日》诗欲用“糕”字，以五经中无之，辍不复为。宋子京以为不然。九日食糕，有诗云：“飚馆轻霜拂曙袍，糗餐花饮斗分曹。刘郎不敢题糕字，空负诗中一世豪。”遂为古今绝唱。 \\n 晏元献当国，宋子京为翰苑，晏爱其才，欲旦夕相见，遂税一第于旁近，延居之。遇中秋，启宴召宋，出妓饮酒赋诗，达旦方罢。翌日，宴公罢相，宋当草词，颇极抵斥，至有“广营产以植私，多投兵而规利”之语，方子京挥毫之际，余酲尤在。观者殊骇，以为宋之薄德。 \\n 宋景文修《唐史》，好以艰深之词文浅易之说。欧阳永叔思有以讽之，一日大书其壁曰：“宵寐匪礻真，札闼洪休。”宋见之，曰：“非‘夜梦不祥，题门大吉’耶？何必求异如此！”欧公曰：“李靖传云：：震雷无暇掩聪’，亦是类也。”宋公惭而退。今所谓“震霆不及塞耳”，系再改者。(子京雪夜草唐书某人传，诸姬磨墨伸纸，左右环列。时姬侍有自权贵家来者，宋顾谓曰：“汝大尉寻常当此清景则何为！”对云：“太尉当此时，但知命妾等列酒馔，罗管弦，引满酣醉，不能为尚书清事也。”宋为阁笔大笑曰：“此亦不恶。”亟呼酒命歌，酣饮达旦。) \\n 【刁约】　〔字景纯。丹徒人。嘉中使虏，后直史馆。〕 \\n 刁景纯使契丹，戏为诗云：“押燕移离毕，看房贺跋支。饯行三匹裂，密赐十貔狸。”“移离毕”，如中国执政官。“贺跋支”，执衣防阁人。“匹裂”，小木罂。“貔狸”，状如鼠而大，狄人以为珍馔。 \\n 宋子京判馆事，督诸馆职必至。刁景纯或数日不赴，因邀而谯让之。王原叔戏改杜少陵赠郑广文诗云：“景纯过官舍，走马不曾下。蓦地趁朝归，便遭官长骂。”李献臣曰：“我为足之。”云：“多罗四十年，偶未识摩毡。(时西戎哺氏子名摩毡。)近有王宣政，时时与纸钱。”(刁尝为王宣政作墓铭。)以古篆隶，加缥轴，密挂刁厅事。会一日大雨不出，周步厅庑间，始见此图，不知已数日矣。先造者往往能通念云。(李献臣好为雅言，知郑州时，孙次公为陕漕，罢，赴阙，先遣一使臣入京。所遣乃献臣故吏，到郑庭参，献臣甚喜，欲令左右延饭，乃问之曰：“餐来未？”使臣误意“餐”者谓次公也，遽对曰：“离长安日，都运已治装。”献臣曰：“不问孙待制。官人餐来未？”其人惭沮，言曰：“不敢仰昧。为三司军将日，曾吃却十三。”盖鄙语谓遭杖为餐。献臣掩口曰：“官人误也。问曾与未曾餐饭。欲奉留一食耳。”) \\n 刁景纯晚年筑室润州，号藏春坞，日游息其中。苏子瞻题云：“白首归来种万松，待看千尺舞霜风。年抛造物陶甄外，春在先生杖履中。杨柳长齐低户暗，樱桃烂熟滴阶红。何时却与徐元直，共访襄阳庞德公。” \\n 刁麟游，景纯族子也。七岁赋《竹马》诗云：“小儿骑竹作骅骝，犹是东西意未休。我已童心无一在，十年浑付水东流。”后十岁果卒。客有志其墓者，以比李长吉云。 \\n 【张先】　〔字子野。居钱塘。尝创花月亭于秀州。〕 \\n 张子野以乐府驰名。有《咏筝》二阕。其一《菩萨蛮》云：“哀筝一弄湘江曲，声声写尽湘波绿。纤手十三弦，细将幽恨传。当筵秋水慢，玉柱斜飞雁。弹到断肠时，春山眉黛低。”其一《生查子》，云：“含羞整翠鬟，得意频相顾。雁柱十三弦，一一春莺语。娇云容易飞，梦断知何处？深院锁黄昏，阵阵芭蕉雨。” \\n 张子野有《醉落魄》词咏佳人吹笛，云：“云轻柳弱，内家髻子新梳掠。生香真色人难学。横管孤吹，月淡天垂幕。朱唇浅破樱桃萼，倚楼人在阑千角。夜寒指冷罗衣薄。声入霜林，蔌蔌惊梅落。” \\n 晏元献为京兆，辟张先为通判。晏甚属意一新纳侍儿，每张来，即令侑觞，往往歌子野所为词。其后，王夫人寝不容，公出之。一日，子野至，公与之饮，子野作《碧牡丹》一曲以戏曰：“步帐摇红绮，晓月堕，沉烟砌。缓板香檀，唱彻伊家新制。怨入眉头，敛黛峰横翠。芭蕉寒，雨声碎。镜华医，闲照孤鸾戏。思量去时容易，钿合瑶钗，至今冷落轻弃。望极蓝桥，但暮云千里，几重山？几重水？”营妓歌至末句，公怃然曰：“人生行乐耳，何自苦如此！”亟命于宅库支钱苦干，复取前所出侍儿。既来，夫人亦不复谁何也。 \\n 张子野有怀旧《青门引》词云：“乍暖还轻冷，风雨晚来方定。庭轩寂寞近清明。残花中酒，又是去年病。楼头画角风吹醒，入夜重门静。那堪更被明月，隔墙送过秋千影！”又有《天仙》子送春词云：“水调数声持酒听，午睡醒来愁未醒。送春春去几时回？临晚镜，伤流景，往事后期空记省。沙上并禽池上瞑，云破月来花弄影。重重翠幕密遮灯，风不定，人初静，明日落红应满径。”有客谓子野曰：“人皆谓公张三中，即心中事、眼中泪、意中人也。”公曰：“何不目之为张三影。客不晓。公曰：“‘云破月来花弄影’、‘浮萍断处见山影’、‘隔墙送过秋千影’。此余平生所得意者。”(张初谒见欧公，迎谓曰：“好。‘云破月来花弄影’。恨相见之晚也。”时应子和许有云：“两岸夕阳红”、“蜡炬短烧红”、“风过落花红”。或谓张子野为“三影尚书”，子和为“三红秀才”。) \\n 白乐天辞云：“花非花，雾非雾。夜半来，天明去。来如春梦不多时，去似朝云无觅处。”盖其自度之曲。张子野衍之为《御街行》云：“天非花艳轻非雾，夜半来，天明去。来如春梦不多时，去似朝云无觅处。乳鸦新燕，落月沉星，紞紞城头鼓。参差渐辨西池树，朱阁斜欹户。绿苔深径少人行，苔上屐痕无数。残香余粉，闲衾剩枕，天把多情付。” \\n 张子野于吴兴守滕子京席上见小妓兜娘，赏其佳色，后十年再见于京口，绝非当时容态。感之，作诗云：“十载芳洲抚白，移舟弄水赏青春。当时自倚青春力，不信东风解误人。” \\n 张子野年八十五，其家尚蓄声妓。苏子瞻作诗戏云：“锦里先生自笑狂，莫欺九尺鬓毛苍。诗人老去莺莺在，公子归来燕燕忙。柱正相君犹有齿，江南刺史已无肠。平生忝作安昌客，略遣彭宣到后堂。”(诗人谓张籍，公子谓张，柱下张苍，安昌张禹。全用张氏故事戏之。)子野和诗有云：“愁似鳏鱼知夜永，懒同蝴蝶为春忙。”极为子瞻所赏。 \\n  \\n 　 \\n  \\n   \\n  "}
{"章节": "卷四十七·宋", "正文": "　 \\n 卷四十七·宋 \\n 　 \\n 【韩琦】　〔字稚圭。弱冠举进士，方唱名，太史奏日下五色云见。嘉中，拜平章事。时曾公亮为亚相，赵概、欧公参政。凡事关政令，则曰：“问集贤。”典故，则曰：“问东厅。”文学，则曰：“问西厅。”至大事则自决。宋时，凡于所畏尊官则呼厥姓，曰某家，石曼卿每呼韩琦家为韩家云。〕 \\n 庆历末，魏公镇大名郡，有圃号众春。会岁饥，涉春未尝一游。陈荐在幕府，以诗请公云：“水底鱼龙思鼓吹，沙头鸥鹭望旌旗。”公亟答之云：“细民沟壑方援手，别馆莺花任送春。”在镇五年，政声流闻。自是，天下遂属以为相。 \\n 北都李清臣薄游郑州，时韩魏公为帅，因往见其大祝。吏报曰：“大祝方寝。”乃索笔题诗于刺。授期吏，俟大祝觉则投之。诗云：“公子乘间卧彩厨，白衣老吏慢寒儒。不知梦见周公否？曾说当年吐哺无？”魏公见之，曰：“吾知此人久矣。”竟有东床之选。 \\n 嘉间，仁宗复修赏花钓鱼故事，群臣和御制诗。是日，微阴寒，韩魏公时为首相。诗卒章云：“轻云阁雨迎天仗，寒色留春入寿杯。二十年前曾侍宴，台司今日喜重陪。”时内侍都知任守忠尝以滑稽侍上，从容言曰：“韩琦诗讥陛下。”上愕然，问其故，守忠曰：“讥陛下游宴大频。”上为之笑。 \\n 治平初，诏宰臣举馆职。韩魏公举二十人，先召试十人，余须后试。时士人以登台阁、升禁从为显官，而不以官之迟速为荣滞，故为之语曰：“宁登瀛，不为卿；宁抱椠，不为监。” \\n 熙宁初，韩魏公罢相，留守北京，新进多陵慢之，公郁郁不得志，尝为诗云：“花去晓丛蜂蝶乱，雨匀春圃桔槔闲。”时人称其微婉。 \\n 韩魏公尝言：“保初节易，保晚节难。”在北门九日燕诸曹诗有曰：“莫羞老圃秋容淡，要看黄花晚节香。”李彦平深敬此语，大书于壁。 \\n 靖康之变，燕人有随虏过相州，因谒韩魏公祠堂，题诗祠中，一联云：“有客能吟丞相柏，无人敢伐召公棠。”魏公勋德之重，而外夷亦知景慕如此。 \\n 【范仲淹】　〔字希文。吴人。幼孤，随母适长山朱氏，及第时，名朱说。〕 \\n 范希文读书长白山，日煮粟米二升作粥，画以四块，断薤数茎啖之。尝作《薤赋》，其警句云：“陶家瓮内，淹成碧绿青黄；措大口中，嚼出宫商角徵。”(一日，于寺中得窖金，覆之不取，及贵，语僧出金修寺。) \\n 范希文未遇时，作《金在赋》云：“如令区别妍媸，用为藻鉴；倘使削平僭乱，请就干将。”人皆期其有将相器。 \\n 唐郑准为荆南节度使成从事。本姓郭，代为作《乞归姓表》云：“名非霸越，浮舟难效于陶朱；志在投秦，出境遂称于张禄。”范希文初随母冒姓朱，登第后，《乞归姓表》遂全用之，云：“志在投秦，入境遂称于张禄，名非霸越，乘舟偶效于陶朱。”(希文登第后，晏元献荐入馆。后虽名位相亚，书题门状，犹称门生。) \\n 范希文镇越，有户曹孙居中卒，其子幼而家甚贫，公助以俸钱百缗，治巨舟，差老衙校送归，作诗一绝戒其吏曰：“过关津但以吾诗示之。”诗云：“十口相携泛巨川，来时暖热去凄然。关津若要知名姓，便是孤儿寡妇船。” \\n 范文正公镇越，兵官皆被荐，独巡检苏麟不见录，乃献诗云：“近水楼台先得月，向阳花木易为春。”公即荐之。 \\n 范文正公过严陵祠，会吴俗岁祀，里巫迎神，但歌《满江红》，有“湘江好洲，漠漠波似染。山如削绕，严陵滩畔，鹭飞鱼跃”之句，公曰：“吾不善音律，撰一绝送神，曰：‘汉包六合网英豪，一个冥鸿惜羽毛。世祖功臣三十六，云台争似钓台高？’”吴俗遂因而歌之。 \\n 范文正守鄱阳，喜乐籍，未几召还，作诗寄后政云：“庆朔堂前花自栽，为移官去未曾开。年年忆着成离恨，只托春风管领来。”到京以绵胭脂寄其人，题诗云：“江南有美人，别后长相忆。何以慰相思，赠汝好颜色。” \\n 范文正公《御街行》云：“纷纷坠叶飘香砌。夜寂静，寒声碎。珍珠帘卷玉楼空，天澹银河垂地。年年今夜，月华如练，长是人千里。愁肠已断无由醉，酒未到，先是泪。残灯明灭枕头欹，谙尽孤眠滋味。都来此事，眉间心上，无计相回避。”(范公一时勋德重望，而辞亦情致如此。朱良矩尝语杨用修云：“天之风月，地之花柳，与人之歌舞，无此不成三才。”虽戏语，亦有理。) \\n 饶州鲁公亭在荐福山，山有唐欧阳询所书《荐福寺碑》，颜鲁公真卿尝覆以亭，后人因名。范希文镇鄱阳日，有书生献诗甚工，希文颇优礼之。书生自言：“天下至寒饿者，无在某右。”时盛重欧阳《荐福寺碑》墨，本直千钱，希文欲为打千本，使售于京师。纸墨已具，一夕，雷击碎其碑。时人为之语曰：“有客打碑来荐福，无人骑鹤上杨州。”(东坡作《穷措大》诗曰：“一夕雷轰荐福碑。”本此。) \\n 范希文少时，求为秦州西溪监盐，其志欲吞西夏，知用兵利病也，而廨舍多蚊蚋，希文戏题壁曰：“饱去樱桃重，饥来柳絮轻。但知离此去，不用问前程。” \\n 范希文经略西边日，作《渔家傲》乐歌数阕，皆以“塞下秋来”为首句，其一云：“塞下秋来风景异，衡阳雁去无留意？四面边声连角起，千嶂里，长烟落日孤城闭。浊酒一杯家万里，燕然未勒归无计。羌管悠悠霜满地。人不寐，将军白发征夫泪。”欧阳永叔见之，呼为穷塞主之词。及王尚书素守平凉，永叔亦作《渔家傲》一词送之，其断章曰：“战胜归来飞捷奏，倾贺酒，玉阶遥献南山寿。”且谓王尚书曰：“此真元帅事也。” \\n 范尧夫纯仁，文正公子也，帅陕府日，有属县令偶至村寺少憩，既饭，步行廊庑间，见一僧房雅洁，阒无人声，案上有酒一瓢，县令戏书一绝于窗纸云：“尔非慧远我非陶，何事窗间酒一瓢？僧野避人聊自醉，卧看风竹影萧萧。”不知其僧俗家先有事坐罪，明日其僧乃截取窗字黏于壮前，诉府，谓有数银杯为厅吏所匿，今为施主迫取，伏乞追鞫。尧夫曰：“尔为僧，法当饮乎？果有失物，令主者自来理会。”乃杖而遣之。因持其状示子侄辈曰：“守官处安得不自重。”遂付诸火。后县令闻之，乃修书致谢，尧夫曰：“不记有此事。自无可谢。”还其书。 \\n 景间，张、吴两狂生累举进士不第，薄游塞上，觇览山川风俗，有经略西鄙意。时姚嗣宗者，亦关中人，与二人并以气侠相友善。姚尝题诗空同山寺云：“南粤干戈未息肩，五原金鼓又轰天。空同山叟笑无语，饱听松声春昼眠。”范希文巡边，见之大惊。又题驿壁，有“踏破贺兰石，扫清西海尘。布衣能办此，可惜作穷人。”及“大开双白眼，只见一青天”之句，韩魏公见而奇之。张为《雪》诗云：“五丁仗剑抉云霓，直取银河下帝畿。战死玉龙三十万，败鳞风卷满天飞。”又绝句云：“太公年登八十余，文王一见便同车。如今若向江边钓，也被官中配看鱼。”吴为鹰诗云：“有心待搦月中兔，更向白云头上飞。”又为《鹦鹉诗》，卒章云：“好着金笼收拾取，莫教飞去别人家。”三人将谒韩、范二帅，耻自屈，不肯往，乃砻大石刻诗其上，使壮夫拽于通衢，三人从后哭之，欲以鼓动二帅。既而召与相见，踌躇未用间，张、吴径走西夏，范公以急骑追之，不及，乃表姚入幕府。张、吴既至西夏，自念不力出奇，无以动众，乃更其名，就都门酒家剧饮，引笔书壁曰：“张元、吴昊来饮此楼。”逻者见之，知非其国人也，迹其所憩，执之，夏酋诘以入国问讳之义，二人大言曰：“姓尚不理会，乃理会名耶？”时曩霄尚名元昊，且用中国赐姓也。于是竦然异之，日尊宠用事。宝元西事盖始此。(时二人家属羁縻随州，间使谍者矫中国诏释之，人未有知者，后乃闻西人临境作乐迎此二家而去。自是边帅始待士矣。姚嗣宗又有《咏女奴诗》：“弱骨不堪春睡眼，壮心都死欲愁眉。”为时所称。后魏公奏补官知浔州，能除虎暴。时又有一张生，顶青巾缁裘，持一诗代剌谒杜公曰：“昨夜云中雨檄来，按兵谁解拂氛埃？长安有客面如铁，为报君王早筑台。”祁公亦异之，奏补乾尉。) \\n 【文彦博】　〔字宽夫。敬晖之后，鼻祖避石敬塘讳，改姓。同姓分派有姓苟者。公幼与群儿击球，陷柱穴中，不得出，公取水灌之，球即出，识者知公不凡。公女，某夫人，凡见公花押必剪收，云能愈痁疾。〕 \\n 太祖尝谓一县令曰：“切勿于黄绸被里放衙。”文潞公为榆次县令，尝题县鼓楼曰：“置向谯楼一任挝，挝多挝少不知他。如今幸有黄绸被，拿出头来放早衙。” \\n 文潞公知成都时，多燕集，有飞语至京师。御史何圣从因谒告归，上遣伺察之。幕客张少愚与圣从同郡，请迎见于汉州，命酒设乐，有营妓善舞，圣从狎问其姓，曰：“杨。”圣从曰：“所谓杨台柳者。”少愚即取妓项帕罗题诗曰：“蜀国佳人号细腰，东台御史惜妖娆。从今唤作杨台柳，舞尽春风万万条。”命其妓作《柳枝词》歌之，圣从为之沾醉。后数日，圣从至成都，颇严重。一日，潞公作乐张燕迎，其妓杂府妓中，歌少愚诗侑觞，圣从但醉而已。圣从还朝，潞公之谤乃息。 \\n 许昌城北有曲水园，园有大竹三十余亩，氵异河贯其中以入西湖，最为佳处，初为本州民所有，文潞公为守，买得之。潞公自许移镇北门而文元为代。一日，挈家往游，题诗壁间云：“画船载酒及芳辰，丞相园林辫水滨。虎节麟符抛不得，却将清景付闲人。”遂走使持诗寄北门，潞公得之，大喜，即以地券归贾氏。 \\n 文潞公居洛日，年七十八，同时有中散大夫程句朝议大夫司马旦、司封郎中致仕席汝言，皆年七十八，尝为同甲会。潞公赋诗曰：“四人三百十二岁，况是同生丙午年。招得梁园为赋客，合成商岭采芝仙。清谈风盈席，素发飘飘雪满肩。此会从来诚未有，洛中应作画图传。”(潞公在河南，与富郑公等用白香山故事，置酒相乐，尚齿不尚官，图形妙觉僧舍，谓之“洛阳耆英会。”司马公年未六十，以狄兼誉故事与焉。后潞公八十四，再起，时刘贡父为给事中，学士郑穆表请致事，状过门下省，刘谓同舍曰：“宏中请致仕为年若干？”答者曰：“郑年七十三。”刘遽云：“慎不可遂其请。”问何故，刘曰：“且留取伴八十四底。”潞公闻之，甚不怿。) \\n 【蔡襄】　〔字君谟。累官端明殿学士。世称襄行书第一，小楷第二，草书第三。〕 \\n 庆历初，欧阳修、王素、余靖俱列谏官，蔡襄喜而赋诗曰：“御笔新除三谏官，喧腾朝野竞相欢。当年流落丹心在，自古忠良得路难。必有谋谟裨帝右，更须风采动朝端。世间万事皆尘土，留取功名久远看。”未几，襄亦除谏官，时谓之四谏。 \\n 嘉间，禁中张灯，正月十四，帝御楼，遣中使传宣从官曰：“朕非好游观，与民同乐耳。”蔡襄献诗曰：“高列千峰宝炬森，端门方喜翠华临。宸游不为三元夜，乐事还同万众心。天上清光留此夕，人间和气阁春阴。要知尽度华封祝，四十余年惠爱深。”(君谟美须髯，一日，属清闲之燕，上顾问曰：“卿髯甚美，长夜覆之于衾下乎？将置之于外乎？”君谟无以对。归舍，暮就寝，思圣语，以髯置之内外悉不安，一夕不能寝。) \\n 【王素】　〔旦之子。〕 \\n 王素一日欲作奏论事，方据几秉笔，忽瞑目，梦至一处，若琼瑶世界，殿上有绀服翠冠者曰：“吾东门侍郎，公则西门侍郎，昔以奏牍玉帝，语伤鲠讦，暂谪下世。今公作奏论事，事有大利害，更审之而后诤也。”公曰：“诺。”悟已三鼓矣。乃索笔书一绝于窗曰：“似至华胥国里来，云霞深处见楼台。月光冷射鸡鸣急，惊觉游仙梦一回。”晚岁复思玉京之梦，又赋诗曰：“虚碧中藏白玉京，梦魂飞入凤凰城。何时再步云霞外？皓齿青童己扫厅。” \\n 【余靖】　〔本名希古。韶州人。举进士，未预解荐，曲江主簿王仝为干知韶州者，知州怒，希古杖臀二十。乃更名靖，字安道，取他州解及第。为人不事修饰，作谏官日，因赐对面陈，时方盛暑，上入内云：“被一汗臭汉薰杀，喷唾在吾面上。”。〕 \\n 余靖两使契丹，虏情益亲，能胡语，作胡语诗，契丹主曰：“卿能道，我为卿饮。”靖举曰：“夜筵没逻臣拜洗，(没逻，言侈盛。拜洗，言受赐)。两朝厥荷情干勒。(厥荷，言通好。干勒，言厚重。)微臣雅鲁祝君统，(雅鲁，言拜受。君统，言福。)圣寿铁摆俱可忒。(铁摆，言嵩高。可忒，言无极。)”主大笑，遂为酹觞。刘沆亦使契丹，馆客戏为句曰：“有酒如渑，系行人而不住。”沆应声曰：“在北曰狄，吹出塞以何妨。”仁宗待虏有礼，不使纤微迕之，二公俱谪官。(沆，天圣中办装赴省，梦被人所落头，甚恶之，人解曰：“只得第二人。虽斫却头，留项在里。”项、沆、刘、留同音。果第二人及第。) \\n 【李师中】　〔字承之。为童子时，论其父纬之功于朝，久不报，自诣漏舍，以状白韩魏公：“先人功罪未辨，深恐先犬马填沟壑，无以见于地下，故忍痛自言。若欲求官，稍识字，第二人及第不难。”盖魏公于王尧臣榜第二人登科故也。魏公德量服一世，独于承之终身不能平。〕 \\n 韩魏公为陕西安抚，李待制过之。李有诗名，席间使为官妓贾爱卿赋诗，李即吟云：“愿得貔貅十万兵，犬戎巢穴一时平。归来不用封侯印，只问君王乞爱卿。” \\n 唐介为台官时，张贵妃宠冠后庭，其伯父尧佐骤除宣徽使，介力争之，时文潞公为首相，介遂劾彦博“知益州日织灯锦以献贵妃，今显用尧佐，益自固结”。帝怒甚，谪英州。李师中以诗送之云：“孤忠自许众不与，独立敢言人所难。去国一身轻似叶，高名千古重如山。并游英俊颜何厚，未死奸谀骨已寒。天为吾皇扶社稷，肯教夫子不生还。”后介用潞公荐官于朝，无所建白，师中以书从介索所送诗，介无以报，取诗还之，曰：“我固不用落韵诗也。”以“山”、“寒”二字韵不同，故云。(介南行，挈家渡淮，至中流，大风，波涛泛滥，舟人恐不免饲鱼鳖，介兀坐舟中呤诗云：“圣宋未狂楚，清淮异汨罗。平生仗忠信，今日任风波。”夕济南岸，众乃欣焉。公憩旅亭，复继其韵云：“舟楫颠危甚，鱼龙出没多。斜阳幸无事，沽酒听渔歌。”) \\n 南齐周盘龙以武功为散骑常侍，武帝戏之曰：“貂蝉何如兜鍪？”对曰：“貂蝉生于兜鍪。”庞颖公罢相，建节出师太原，其诗曰：“兜鍪却自貂蝉出，敢用前言戏武夫？”李师中以相业自任，尝帅秦，以事去，其诗曰：“兜鍪不胜任，犹可冠貂蝉。” \\n 【赵】　〔字阅道，自号知非子。为侍御史，弹劾不避贵戚，京师号为铁面御史。〕 \\n 赵清献公帅蜀，有妓戴杏花，清献戏语之曰：“髻上杏花真有幸，”妓应声曰：“枝头梅子岂无媒？”逼晚，使直宿老兵呼之，几二鼓不至，复令人速之。赵周行室中，忽高声自呼曰：“赵不得无礼！”遂令止之。老兵忽自幕后出曰：“某度相公不过一个时辰，此念息矣。虽承命，实未尝往也。” \\n 赵清献公年四十余，摈去声色，系心宗教，会佛慧来居衢之南禅，公日亲之，慧未尝容措一词。后典青州，公余宴坐，忽大雷震心，即开悟，作偈曰：“默坐公堂虚隐几，心源不动湛如水。一声霹雳顶门开，唤起从前自家底。”后致政，作高斋以居，题偈见意曰：“腰佩黄金已退藏，个中消息也寻常。世人欲识高斋老，祗是柯村赵五郎。” \\n 赵清献公平生畜雷氏琴一张，鹤与白龟各一，所向与之俱，始除帅成都，公单马就道，以琴、鹤、龟自随，及再任蜀，过泗州渡淮，前已放鹤，至是复以龟投淮中，既入见，帝问：“闻卿前已匹马入蜀，所携独琴鹤，廉者固如是乎？”公顿首谢，故其诗有言：“马寻旧路如师去，龟放长淮不再来”者，自纪其实也。 \\n 赵清献公退居于衢，有溪石、松竹之胜，日与山僧野老游赋，诗曰：“轩外长溪溪外山，卷帘空旷水云间。高斋有问如何答，清夜安眠白昼闲。” \\n 赵清献公家居，其子几倅温州，迎以就养，作堂名戏彩堂，取老莱子戏彩之义。清献题诗堂中云：“我想堂中乐可知，优游逾月意忘归。老莱不及吾儿少，且着朱衣胜彩衣。” \\n 赵清献公墓在衢州府城东北四十五里。景定问，林存为潭州帅罢归，道衢，调千夫荷担，经墓旁，疲甚，因相与语：“清献公一琴一鹤，那有许耶？”或闻之题诗驿舍曰：“千夫荷担在山阿，膏血如何有许多？不若扁舟径归去，休从清献墓前过。” \\n 【包拯】　〔谥孝肃。合肥人。时称阎罗包老。〕 \\n 包孝肃出守本郡，不肯少屈法以阿乡曲，故流俗稍稍谤议，公为诗以见意云：“清心为治本，直道是身谋。秀干终成栋，真钢不作钩。仓充鼠雀喜，草尽兔狐愁。史册有遗训，毋贻来者羞。” \\n 【赵概】　〔字叔平。在官如不能言，然阴以利物者为多，时议比之刘宽、娄师德。〕 \\n 赵叔平初客涟水军，郡守召置门下。不数年，叔平以馆职守涟水，后守名其所居为豹隐堂。石曼卿有诗云：“熊飞清渭逢何暮？龙卧南阳去不还。年少客游今郡守，蔚然疑在立谈间。” \\n 赵叔平退居睢阳，欧阳永叔致政居颖，叔平来访，时吕晦叔知颖，开宴召二公，永叔自为致语，其诗曰：“欲知盛席继荀陈，请看当筵主与宾。金马玉堂三学士，清风明月两闲人。红芳已过莺犹啭，青杏初尝酒正醇。好景难逢良会少，乘欢举白莫辞频。” \\n 【邵雍】　〔字尧夫。其先范阳人。幼随父登苏门山，顾谓雍曰：“若尝闻孙登乎？吾所尚也。”遂卜隐山下。后迁洛阳。富弼、司马光治第留之，匾其室曰安乐窝。士大夫家争相迎候，童孺皆欢然谓曰：“吾家先生至也。”好事者别作一室如雍所居，以待其至，署曰行窝。后赐谥康节先生。〕 \\n 庆历中，富郑公留守西京，府园牡丹盛开，问邵尧夫曰：“此花几时开尽？”曰：“尽来日午时。”明日乃会客验其言，饮毕无恙，须臾，群马飞逸，蹄啮花丛尽毁。后富公在洛，每晴日，必与尧夫同行。至僧舍，公见佛必躬身致敬，尧夫笑曰：“无乃为佞乎？” \\n 熙宁间，故太师王公拱辰即洛之道德坊营第甚侈，中堂起屋三层，最上曰朝元阁。时司马君实亦在洛，于私第穿地深丈余作秘室，读书于其中。洛人戏云：“王家钻天，司马家入地。”邵尧夫见富郑公，公问：“洛中有何新事？”尧夫曰：“近有一巢居、一穴处者。”遂以二公对。富为发笑。(尧夫园宅，自司马公而下二十余家买赠之。) \\n 司马公居洛，买园于尊贤坊，以独乐名之，与邵康节游。公一日着深衣自崇德寺书局散步洛水堤上，因过康节天津之居，谒曰：“程秀才。”既见，乃温公也。问其故，公笑曰；“司马出程伯休父，故曰程。”因留一绝云：“拜罢归来抵寺居，解鞍纵马免传呼。紫衣金带尽脱去，便是林间一野夫。”康节和诗云：“冠盖纷华塞九衢，声名相轧在前呼。独君都不将为事，始信人间有丈夫。” \\n 温公一日登崇德阁，约康节，久而不至，乃作一绝以候之云：“淡日浓云合复开，碧伊清洛远潆回。林间高阁望已久，花外小车犹未来。”康节至，和其韵云：“君家梁上年时燕，过社今年尚未回。为罚误君凝望久，万花深处小车来。” \\n 邵康节赴河南尹李君锡会投壶，君锡末箭中耳，君锡曰：“偶尔中耳。”康节曰：“几乎败壶。”坐客以为的对。 \\n 【司马光】　〔字君实。生于光州，故名光。居洛十五年，自号迂叟。薨时，程正叔以《臆说》敛之，正如封角状。苏东坡嫉其怪妄，因怒诋曰：“此岂信物一角附上阎罗大王者耶？”绍圣初，毁其隧碑，忽大风走石，群吏莫敢近，独有一匠氏挥斤而击，未尽碎，忽仆碑下而死。时群小有目公为牛者，黄定作《冤牛文》以雪之。〕 \\n 司马公父池善诗，监安丰酒税，赴官，尝有行色诗云：“冷于波水淡于秋，远陌初穷见渡头。赖得丹青无画处，画成应遣一生愁。”(魏仲先赠池诗有：“丈虽如貌古，道不似家贫。”为时所称。) \\n 文潞公守洛，富郑公、致仕司马温公、宫祠范蜀公自许下来，同过郡会。出四玉杯劝酒，官妓不谨，碎其一，潞公将治之，温公请书牍尾云：“玉爵弗挥，典礼虽闻于往记；彩云易散，过差可恕于斯人。”乃笑而释之。(范蜀公居许下，于所居造大堂，以长啸名之，前有荼蘼架，高广可容数十客。每春季花繁盛时，燕客其下，约曰：“有飞花堕酒中者，为嚼一大白。”或语笑喧晔之际，微风过之，则满坐无遗者。当时号为“飞英会”。) \\n 熙宁间，荆公创行新法，任用吕惠卿等，温公争之不得，赋《春游》诗云：“人物竞芬华，骊驹逐钿车。此时松与柏，不及道傍花。” \\n 司马温公为定武从事，同幕以妓会饮僧庐，王荆公往迫之，使妓逾垣而去，公度不可隐，乃具道其实，荆公集句戏之云：“年去年来来去忙，暂偷闲卧老僧床。惊回一觉游仙梦，又遂流莺过短墙。”他日荆公赋诗，有“却忆金明池上路，红裙争看绿衣郎。”欧公笑曰：“谨愿者亦复为之耶？” \\n 司马温公尝即席赋《西江月》词云：“宝髻松松绾就，铅华淡淡妆成。红烟紫雾罩轻盈，飞絮游丝无定。相见争如不见，有情还似无情。笙歌散后酒微醒，深院月明人静。”杨元素学士云：“公刚风劲节，耸动朝野，宜其金心铁意，不善吐软媚语，近得其席上所制小词，雅亦风情不薄也。” \\n 嵩山峻极，中院法堂后檐壁间有诗四句云：“一团茅草乱蓬蓬，蓦地烧天蓦地空。争似满炉煨榾柮，慢腾腾地热烘烘。”司马公隶书其旁云：“勿毁此诗。”又于柱间大字隶书曰：“旦、光、颐来。”其上一字公兄也，第三字程正叔也。 \\n 神宗一日在讲筵从容谓侍臣曰：“顷见司马光所作《昭君》古风甚佳，如云‘宫门铜环双兽面，回首何时复来见？自嗟不若住巫山，布袖蒿簪嫁乡县。’读之使人怆然。”时司马公病假数日矣。吕惠卿因进曰：“陛下深居九重，何从得而见之？此诗不无深意。”神宗曰：“此四句有何深意？”(绍圣间，马从一监南京排岸司，适漕使至，随众迎谒。漕一见怒甚，即叱之曰：“闻汝不职，来欲按汝，何不亟去，尚敢来见耶？”从一惶恐自陈：“湖湘人，迎亲窃禄。”求哀不已。漕察其语，南音也，乃稍霁威，云：“湖南亦有司马氏乎？”从一答曰：“某姓马，监排岸司耳。”漕乃微笑曰：“然则勉力职事可也。”初盖误认为温公族人，故欲害之。自是从一刺谒，但称监南京排岸而已。传者皆以为笑。) \\n  \\n 　 \\n  \\n   \\n  "}
{"章节": "卷四十八·宋", "正文": "　 \\n 卷四十八·宋 \\n 　 \\n 【欧阳修】　〔字永叔。生四岁而孤，母郑氏教之。家贫，以荻画地学书。比举进士，两试国子监，一试礼部，皆第一，遂中甲科。其父葬吉之泷冈，惟葬母一至其地。中岁居颖，集古一千卷，藏书一万卷，琴一张，棋一局，酒一壶，公以一翁老于五物间，自号六一居士。公作文多在三上，盖马上、枕上、厕上也。〕 \\n 欧阳公登第后，授洛阳节推。时钱维演守西都，欧与一官妓荏苒。一日，维演宴后园，客集而欧与妓移时方至，因妓中暑往凉堂睡着，觉失金钗故也。钱公曰：“若得欧推官一词，当为偿汝。”欧即席云：“柳外轻雷池上雨，雨声滴碎荷声。小楼西角断虹明。阑干倚遍，待月华生。燕子飞来栖画栋，玉钩垂下帘旌。凉波不动簟纹平。水精双枕倚，有堕钗横。”坐皆称善，遂命妓满酌赏欧，而令公库偿钗。”(时谢希深、梅圣俞与欧公并在维演幕下。一日游嵩山，自颖阳归，暮抵龙门香山，俄而雪作，登石楼四望，忽于烟霭中有车马渡伊水来，既至，则维演遣厨传歌妓至，传公语曰：“山行良佳，少留龙门赏雪，无遽归也。”) \\n 庆历间，欧阳公谪守滁阳，筑醒心、醉翁两亭于琅琊幽谷，令幕官谢希深绛杂植花卉其间，谢以状问名品，公批纸尾云：“浅红深白宜相间，先后仍须次第栽。我欲四时携酒去，莫教一日不花开。”未几徙扬州，别滁诗曰：“花光浓郁柳轻明，酌酒花前送我行。我亦且如常日醉，莫教弦管作离声。” \\n 欧阳公守维扬日，于城西北大明寺侧建平山堂，颇得游观之胜。刘原父出守扬州，公作《朝中措》饯之云：“平山栏槛倚晴空，山色有无中。手种堂前杨柳，别来几度春风？文章太守，挥毫万字，一饮千钟。行乐直须年少，樽前看取衰翁。(后东坡亦守是邦，登平山堂有感而赋《西江月》一阕云：“三过平山堂下，半生弹指声中。十年不见老仙翁，壁上龙蛇飞动。欲吊丈章太守，仍歌杨柳春风。休言万事转头空，未转头时皆梦。”) \\n 欧阳公在扬州，暑月会客，取荷花千朵插画盆中，围绕坐席，又命坐客传花，人摘一叶，尽处饮以酒，故《答吕通判》诗云：“千顷芙蕖盖水平，扬州太守旧多情。画盆围处花光合，红袖传来酒令行。” \\n 欧阳公自维扬移守汝阴，作《西湖》诗云：“绿菱红莲画舸浮，使君宁复忆扬州？都将二十四桥月，换得西湖十顷秋。” \\n 欧阳公有《浣溪纱》春游词曰：“湖上朱桥响画轮，溶溶春水浸春云，碧琉璃滑净无尘。当路游丝萦醉客，隔花啼鸟唤行人，日斜归去奈何春！”又有《蝶恋花》春暮词曰：“庭院深深深几许，杨柳堆烟，帘幕无重数。金勒雕鞍游冶处，楼高不见章台路。雨横风狂三月暮，门掩黄昏，无计留春住。泪眼问花花不语，乱红飞过秋千去。”后李易安酷爱此词，用其语作“庭院深深”数阕。 \\n 欧阳公与人行令，各作诗两句，须犯徒以上罪者。一云：“持刀哄寡妇，下海劫人船。”一云：“月黑杀人夜，风高放火天。”欧云：“酒粘衫袖重，花压帽檐偏。”或问之，答云：“当此时，徒以上罪亦做了。” \\n 欧阳公尝有小词云：“江南柳叶，小未成阴。人为丝轻那忍折，莺怜枝嫩不胜吟，留取待春深。十四五间，抱琵琶寻。堂上簸钱堂下走，恁时相见己留心，何况到如今！”后有谤欧公盗甥者，表云：“丧厥夫而无托，携孤女以来归。”张女此时年方七岁，钱穆父素恨公，见而笑云：“年七岁正是学簸钱时也。”及知贡举时，落第举人复作《醉蓬莱》词以讥之。 \\n 崇徽公主，仆固怀恩女，唐代宗册立之以嫁吐蕃者，欧阳公题公主手痕云：“故乡飞鸟尚啁啾，何况悲笳出塞愁？青冢芳魂知不返，翠崖遗迹为谁留？玉颜自昔为身累，肉食何尝预国谋？行路至今空叹息，岩花野草自春秋。” \\n 至和、嘉间，举子文尚奇涩，读或不能成句，欧阳公力欲革其弊。既知贡举，凡文涉雕刻者皆黜之。时范景仁、王禹玉、梅公仪等同事，而梅圣俞为参详官。未引试前，唱酬诗极多，欧公“无哗战士衔枚勇，下笔春蚕食叶声”最为警策，圣俞有“万蚁战时春日暖，五星明处夜堂深，”亦为诸公所称。及放榜，平时有声如刘几辈皆不预选，士论汹汹，哄然以为主司耽于唱酬，不暇详考校，且以五星自比，而待我曹如蚕蚁，因造为丑语。自是，礼闱不敢作诗者几三十年。 \\n 时刘几好撰怪之语，欧公深恶之，会知贡举，决意痛惩。有一举人曰：“天地轧，万物茁，圣人发。”修曰：“此必刘几也。”戏续曰：“秀才剌，试官刷。”因以朱笔横抹之，谓之红勒帛，判“大纰缪”字，榜之，果几也。被黜之士，候修早朝，聚噪马前，王为祭文投修家。后三年，公为御试考官而几在廷，修曰：“除恶务本，今必痛斥轻薄子以除文章之害。”是时，试《尧舜性仁赋》，有曰：“静以延年，独高五帝之寿；动而有勇，形为四罪之诛。”修大称赏，擢第一，及唱名，乃刘辉，即几易名也。修愕然久之。 \\n 欧阳公知贡举日，每遇阅卷，坐后常觉一朱衣人，若点头，则其文入格，始疑侍史，及回视之，一无所见，因语同列，为之三叹，尝有句云：“惟准愿朱衣一点头。” \\n 初，欧公在洛阳与梅圣俞同游嵩山，望四峰巨崖之上，有丹书四字，云：“神清之洞，”指示圣俞。洎告老归颖，思前四字，作一绝云：“四字丹书万仞崖，神清之洞锁楼台。烟霞极目无人到，鸾鹤今应待我来。”后数月薨。 \\n 【郑獬】　〔字毅夫。神文慎于选士，皇五年廷试前一日，焚香祝曰：“愿得忠孝状元。”洎唱名，得獬，故郑谢及第启云：“何以副上心忠孝之求”是也。卒之日，家贫子弱，藁殡僧舍者十余年，及滕甫守安州，乃克葬。〕 \\n 郑毅夫少年自负，监中送以第五，意甚不平，其谢主司启云：“李广事业，自谓无双；杜牧文章，止得第五。” \\n 郑獬微时，梦至一处，有小池方阔数尺，以明玉，獬以水浴身，视其臂生白鳞，视水中影，头已角出，有吏云：“此玉龙池也。”故登第诗云：“霹雳一声从地起，到头身是白龙翁。” \\n 郑毅夫为翰林学士，草富郑公拜相制。毅夫自负其文敏赡，因为诗曰：“中使传宣内翰家，君王令草侍中麻。紫泥金印封题了，红烛才烧一寸花。” \\n 许虞部女好学能诗，为方勉妻，夜与勉看《晁错传》，作诗云：“匣剑未磨晁错血，已闻刺客杀袁丝。”后勉与友人饮于市，犯夜禁，时郑毅夫作尹，囚之。许氏投诗云：“明时乐事娱诗酒，帝里风光剩占春。况是白衣重得侣，不堪青旆自招人。早知玉漏催三鼓，不把金貂换百巡。大抵仁人怜气类，不教孤客作囚身。”遂释之。 \\n 郑毅夫《梦仙诗》云：“授我碧简书，奇篆蟠丹砂。读之不可识，翻身凌紫霞。”王介甫见之，大笑曰：“此人不识字，不堪自承。”毅夫曰：“不然。吾用太白诗语耳。”介甫又笑曰：“自首减等。” \\n 吴门蠡口濒太湖，乃范蠡自此乘扁舟泛五湖也。郑毅夫有诗曰：“千重越甲夜城围，战罢君王醉不知。若论破吴功第一，黄金印合铸西施。” \\n 周师厚在郑獬榜及第，只压得陈传一人，自赋诗云：“有眼不堪看郑獬，回头犹喜见陈抟。” \\n 【滕元发】　〔初名甫，字元发，避讳改字为名而字达道。布衣时，尝为范文正客，时范尹京。滕少年，颇不羁，往往潜出狭邪，范公病之。一夕，至滕书室中，明烛观书，以俟其至，意将愧之。滕夜分大醉而归，略无慑惧，长揖问曰：“公所读何书了”公曰：“《汉书》。”复问：“汉高祖何如人？”公逡巡而入。〕 \\n 滕元发少居乡里寺中修业，主僧出，诸生夜盗其犬烹之，僧归觉，笑曰：“能作《滕先生偷狗赋》即不申理。”其破题云：“僧唯不净，狗也宜偷。辍蓝宫之夜吠，充绛帐之晨羞。抟饭引来，犹掉续貂之尾；索牵去，难回顾免之头。”又云：“既欲思于实腹，遂乃设于空喉(取狗器)。”即日传播诸郡。(绍兴初，临安学帑被盗，逻者夜搜沟中，所盗金在焉。时府学黄生立于傍，遂录送府。强公黻时为录事参军，引滕公作赋故事，乞俾之试。府主张公澄许之，以《取伤廉》为题。生仓皇不成文，强公潜代为之，其一联云：“门人窃履，何伤孟子之贤；同舍诬金，始见直生之量。”张公见之喜，遂置不问。) \\n 滕元发皇五年御试律《听军声》诗云：“万国休兵外，群生奏凯中。”以是得第三人，最为场屋所称。初甫与杨绘、郑獬同试，自谓必魁天下，与二人约：“若其不然，宁罚。”及獬首选，杨次之，滕第三，郑戏责所约，甫答曰：“一人解，一人会，予安得不第三乎？” \\n 司马温公章奏《王广渊乞诛之以谢天下》。是时滕元发为起居注，侍立殿陛。既归，广渊就元发问：“早来司马君实上殿，乞斩某以谢天下，不知圣语如何？”元发戏曰：“我只听得圣语云：‘依卿所奏’。” \\n 滕元发受知神宗，以议政与荆公不合，遂出为帅，后又中飞语，谪知筠州，陈表自辩，神宗乃以公知湖州，湖，公所乞也。是时，林子中作礼部员外郎，与公婿何洵直邦彦同曹，闻公得湖，以诗贺曰：“清风楼下两溪春，三十余年一梦新。欲识玉皇香案吏，水晶宫里谪仙人。”盖公初第即倅湖，湖州距是三十年矣。 \\n 滕甫有弟申，狠暴无礼，其母独笃爱，用是数凌侮其兄，而阃政多紊。章子厚与甫旧狎，一日语之曰：“公多类虞舜，然亦有不似者。”甫究其说，子厚曰：“类者，父顽、母嚣、象傲；不类者，克谐以孝耳。” \\n 【冯京】　〔字当世。父名式。京生而俊迈不群，式题其所诵书后云：“将作监丞通判荆南军府事冯京。”式既退十一年，京举进士，自乡选至廷对，俱策名第一，果为将作监丞通判荆南。时张尧佐欲妻以女，不肯就，富弼以女妻之。再娶，则晏殊女也。当时有曰：“两娶相家之女，三魁天下之儒。”尝患伤寒，死已而苏，云：“往五台，见昔为僧时室中物皆在，有言，我俗缘未尽，故遣归。”因作文记之，属其子，他日勿载志中。〕 \\n 冯当世未第时，客余杭县，为官逋拘窘，计无所出，题小诗于所寓寺壁。一胥魁范生见之，为白令，丐宽假，令疑胥受赇游说，胥云：“冯秀才甚贫，某但见其所留诗，知他日必显。”出其诗，令笑释之。诗云：“韩信栖迟项羽穷，手提长剑喝秋风。吁嗟天下苍生眼，不识男儿未济中。” \\n 冯当世又尝薄游，为街卒所系，郑守王公素释之，及使关中，王方帅渭，与宴集甚欢，贻之诗曰：“吞炭难酬当日事，积薪深愧后来恩。”(祖龙图无择晚娶徐氏有姿色。议亲时，无择为馆职，徐氏必欲相其人，而无择貌寝，恐不得当也。时冯当世与同舍，丰姿秀美，乃谕媒妁：俟冯出局，扬鞭跃马经过徐居，曰：“此祖学士也。”徐窃窥喜甚，成婚始悟其非，竟以反目离婚。) \\n 【王俊民】。〕 \\n 王俊民登第，二亲无恙，韩魏公赠诗曰：“青云一第人皆有，白发双亲世所无。”陈林亦赠诗曰：“一举登科日，双亲未老时。锦衣归故里，端的是男儿。”(时又有兄弟同榜者，有客赠诗曰：“彩衣膝下成行舞，丹桂庭前并干生。”) \\n 【李渤】　〔字子文。乐昌人。〕 \\n 李渤世业儒，有声岭表，登嘉进士，郡人尊之，号为李夫子。尝试南昌，作《闻伯夷之风顽夫廉赋》中魁，时人脍炙，称为李伯夷，有诗云：“岭表尝闻夫子号，江西曾振伯夷风。” \\n 【褚归】。〕 \\n 褚归应治平中省试《大舜善与人同赋》，其破题云：“昔有大舜，潜心至仁。道虽贯于万世，善犹同于众人。”卒见黜，心甚不平，一友戏慰曰：“公以‘尿罐’对‘油筒’，宜见黜落，何愠之有？”(治平中，国学试策问体貌大臣，进士对策曰：“若之相公、富相公，皆大臣之有体者；若冯当世、沈文通，皆大臣之有貌者。”意谓文、富丰硕，冯、沈美少也。刘原甫目冯、沈为有貌大臣。) \\n 【黄裳】　〔字冕仲。酷嗜烧炼，晚年疾笃，喻诸子曰：“我死以大缸一枚坐之，复以大缸覆之，用铁线上下管定，赤石脂固缝，置之穴中足矣。”。〕 \\n 黄冕仲未第时，尝有魁天下之志。元丰四年，南剑州谯门一柱忽为迅雷所击，冕仲闻之，占成四句云：“风雷昨夜破枯株，借问天公有意无？莫是卧龙踪迹困，放开头角入天衢？”次年对策，为天下第一。 \\n 【焦蹈】。〕 \\n 元丰八年，贡院夜四鼓火，翟曼、陈之方、马希孟皆焚死，其后别试，焦蹈为魁，谚云：“不因南省火，安得状元焦？” \\n 【吴俦】。〕 \\n 熙宁未改科前，有吴俦贤良，为庐州教授，尝诲诸生：作文须用倒语，如“名重燕然之勒”之类，则文势自然有力。庐州士子遂作赋嘲之云：“教授于庐，名俦姓吴，大假意头之没，全然巴鼻之无。”(“没意头”、“无巴鼻”，皆当时俗语。熙宁初，有人自常调上书，迎合宰相意，遂丞御史，苏长公戏之曰：“有甚意头求富贵，没些巴鼻使奸邪。”) \\n  \\n 　 \\n  \\n   \\n  "}
{"章节": "卷四十九·宋", "正文": "　 \\n 卷四十九·宋 \\n 　 \\n 【梅尧臣】　〔字圣俞，询从子。欧阳公与为诗友，尝谓：“作诗贵能状难写之景于目前，含不尽之意于言外。”欧深服之。〕 \\n 梅圣俞幼戏谢师直曰：“古锦裁诗句，班衣戏坐隅。木奴今正熟，肯效陆郎无？”师直，小名锦衣奴，至十岁读此方悟之。 \\n 晏同叔守汝阴，梅圣俞往见之。将行，同叔置酒颖河上，因言：“古人章句中全用平声，制字稳帖，如‘枯桑知天风’是也，恨未见‘亥’字诗耳。”圣俞既引舟，遂作五亥诗寄之曰：“月出断岸口，影照别舸背。且独与妇饮，颇胜俗客对。月渐上我席，暝色亦稍退。岂必在秉烛？此景亦可爱。” \\n 宣城守吕士龙欲杖营妓井丽华。吕眷一客娼，井短肥。梅圣俞戏作小调解之云：“莫打鸭，打鸭惊鸳鸯。鸳鸯新自南洲落，不比孤洲老秃。秃尚欲远飞去，何况鸳鸯羽翼长？” \\n 梅圣俞四《禽言诗》云：“泥滑滑，苦竹冈。雨萧萧，马上郎。马蹄凌兢雨又急，此鸟为君应断肠。”　“婆饼焦，儿不食。尔父向何之？尔母山头化为石。山头化石可柰何？遂作微禽啼不息。”　“提葫芦，沽美酒。风为宾，树为友。山花缭乱目前开，劝尔今朝千万寿。”　“不如归去，春山云暮。万木兮参天，蜀天兮何处？人言有翼可归飞，安用空啼向高树？” \\n 梅圣俞以诗知名，三十年终不得一馆戢。晚年受敕修《唐书》，语其妻刀氏曰：“吾之修书，可谓胡孙入布袋矣。”刀应声曰：“君于仕宦，不可谓鲇鱼上竹竿耶？”闻者无不绝倒。 \\n 梅圣俞尝于范希文席上赋《河豚》诗云：“春洲生荻芽，春岸飞杨花。河豚于此景，贵不数鱼虾。”刘元甫戏云：“郑都官鹧鸪诗，人谓‘郑鹧鸪’；圣俞河豚诗，当谓‘梅河豚’也。”(郑谷诗名盛于唐末，号《云台编》，而世俗但称郑都官诗。梅圣俞晚年官亦至都官。刘原父戏之曰：“圣俞官必止于此。”坐客皆惊。原父曰：“昔有郑都官，今有梅都官也。”未几，圣俞病卒。其诗为《宛陵集》，而后人亦但谓之梅都官诗。一言之戏，遂成语谶。) \\n 【苏子瞻尝于氵育】　〔监得西南夷人所卖蛮布弓衣，其上织成文，有云：“朔风三日暗吹沙，蛟龙卷起喷成花。花飞万里夺晓月，白石烂堆愁女娲。”乃梅圣俞《春雪》诗也。子瞻以遗欧阳公。公家旧蓄琴一张，乃宝历三年雷会所斩，遂以此布更为琴囊云。 \\n 【苏舜钦】　〔字子美。与梅圣俞齐名，而二家诗体特异。性豪放好饮。在外舅杜祁公家，每夕读书以一斗为率，公使子弟密觇之，闻子美读《汉书·张良传》，至“良与客狙击秦皇帝，误中副车。”遽抚掌曰：“惜乎击之不中！”遂满引一大白。又读至“良曰：‘始臣起下邳，与上会于留，此天以授陛下’。”又抚按曰：“君臣相遇，其难如此。”复举一大白。公闻之大笑曰：“有如此下物，一斗不足多也。”。〕 \\n 苏子美魁伟，与宋中道并立，下视之，笑曰：“交不著。(京师市语。)”号为锥宋，以其颖利而么麽也。因赠诗曰：“辟如利锥末，所到物已破。”后倅州，，本赵地，有毛遂冢，梅圣俞遂举处囊事为送行诗戏之。 \\n 苏子美坐监进奏院，市故纸会客，削籍为民。徙居苏州学之南，有水数顷，傍有小山，高下相望，盖钱氏时广陵王所作。子美以四十千得之为居，傍水作沧浪亭，自号沧浪翁，题《水调歌头》于亭上曰：“潇洒太湖岸，淡荡洞庭山。鱼龙隐处，烟雾深锁渺弥间。方念陶朱张翰，忽有扁州急浆，撇浪载鲈还。落日暴风雨，归路绕汀湾。丈夫志，当景盛，耻疏闲。壮年何事憔悴？华发改朱颜。拟借寒潭垂钓，又恐鸥鸟相猜，不肯傍青纶。刺棹穿芦荻，无语看波澜。” \\n 博州崔存因游王屋，见二人坐水滨，存愿闻名号，东坐曰：“岂不知世有石曼卿乎？”西坐者即苏舜钦子美也。存曰：“世传学士为鬼仙矣。”曼卿曰：“甚哉，二三子之妄也！夫纯阳即仙，纯阴即鬼。升于天为仙，沉于幽为鬼，处于中为人。既为仙，又为鬼乎？”存愿得一语以救尘骸，曼卿作诗曰：“牛尾麟角成真少，莫道从来是壮夫。龟鹤性灵终好道，神仙言语不关书。不将青目观浮世，都把仙春驻玉壶。寄语世人无妄语，高真幽鬼适殊途。”子美作诗曰：“宿植灵根何太早，洞悟真风正年少。常令丹海飞日乌，又使玉液朝元脑。昆台气候四时春，紫府光阴夜如晓。来时不用五云车，跨着清风下蓬岛。”须臾，有翠鸟飞下，衔书置二子前，子美曰：“瀛洲有召。”遂飞逾山顶而去。 \\n 【刘敞】　〔字原父，号公是先生。弟，字贡父，号公非先生。敞子奉世，字仲冯。是为三刘。〕 \\n 刘原父晚年再娶，欧公作诗戏之云：“仙家千载一何长，浮世空惊日月忙。洞里桃花莫相笑，刘郎今是老刘郎。”原父得诗不悦。欧公与王拱辰同为薛简肃公婿，欧公先娶王夫人姊，再娶其妹，故拱辰有“旧女婿为新女婿，大姨夫作小姨夫”之戏。原父思报之，三人会间，原父曰：“昔有一学究训学子诵《毛诗》，至‘委蛇委蛇’，学子念从原字，学究怒而责之曰：‘蛇’当读作‘姨’字，毋得再误。明日，学子观乞儿弄蛇，饭后方来，问：‘何晏也’？”曰：“遇有弄姨者，从众观之。先弄大姨，后弄小姨。是以来迟。”欧公亦为之噱然。(按：薛简肃公五女，长适张奇，次乔易从，次王拱辰，次欧阳公？次又适拱辰。载公墓，文甚明。而诗话等书皆称欧阳公两为简肃公婿，未确。) \\n 刘贡父性滑稽，与王彦和汾同在馆中，汾病口吃，贡父为之赞曰：“恐是昌家，又疑非类，未闻雄名，只有艾气。”(周昌、韩非、扬雄、邓艾皆口吃者。) \\n 王彦和汾与刘贡父同趋朝，王戏刘曰：“内朝日日须呼汝。”盖常朝知班吏多云‘班班’谓之唤班。刘应声曰：“寒食年年必上公。”刘又尝戏王觌云：“公何故见卖王？”答曰：“卖公直甚分文？” \\n 治平初，濮安懿王原寝皆用红泥杂饰，刘贡父谓王汾曰：“顷闻王坟赐绯，得非子有银章之命耶？”刘贡父为中书舍人，一日朝会，幕次与三卫相邻，时诸帅两人出一水晶茶盂，传玩良久，一帅曰：“不知何物所成，莹洁如此？”贡父隔幕戏云：“诸公岂不识，此乃多年老冰耳。”(兵冰同音。) \\n 刘贡父为试官，出《临以教思无穷论》，举人上请曰：“此卦大象如何？”刘曰：“要见大象，当诣南御苑可也。”时马默为台官，弹奏轻薄，不当致在文馆。贡父叹曰：“既云马默，岂合驴鸣？” \\n 王中父(介)与刘贡父同考试，中父以举人卷子用“小畜”字，疑“畜”字与御名同音，贡父争以为非，中父不从，固以为御名。贡父曰：“此字非御讳，乃中父家之讳也。”因相诟骂。贡父坐罢，同判太常礼院罚铜归馆。有启谢执政云：“虚船独舟，忮心不怨。强弩射市，薄命何逃？”时雍子方为开封推官，戏曰：“据罪名当决臀杖十三。”贡父曰：“吾已入文字云：切见雍子方身材长大，臀腿丰肥，臣实不如举以自代。” \\n 沈存中适为内翰，刘贡父与从官数人同访之，始下马，典谒者报云：“内翰方就澡盆浴，可少待也。”贡父语同行曰：“存中死矣，待之何益？”众惊问故。贡父曰：“《孟子》云：‘死矣，盆盛括(适)’。”适闻之，亦大笑。 \\n 刘贡父与王荆公素厚，荆公当国，刘屡谑之，荆公每为绝倒。荆公尝改杜诗“天开象纬逼”为“天阅象纬逼”，黄山谷对众极言其是，贡父闻之曰：“直是怕他。” \\n 王介甫多思而喜凿说，尝与刘贡父共食，介甫曰：“孔子不撤姜食何也？”贡父曰：“本草言：姜食多损智道。非明民，将以愚之。孔子以道教人，故不撤姜食，所以愚之。”介甫欣然而笑。久乃悟其为戏。 \\n 熙宁始尚经术，说诗者竞为穿凿，如“伊其相谑，赠之以芍药。”谓此为淫佚之会。必求其为士赠女乎？女赠士乎？刘贡父曰：“芍药能行血破胎气，此盖士赠女也；若‘视尔如｛艹收｝，贻我握椒’，则女之赠士也，本草云：‘椒，性温、明日、暖水脏’故耳。”闻者绝倒。 \\n 王介甫为相，大讲天下水利，有献策曰：“梁山泊决而涸之，可得良田万顷。”介甫喜甚，沉思曰：“然安得所贮许水乎？”刘贡父在坐中曰：“此甚不难。自其旁别穿一梁山泊，则足以贮此水矣。”介甫大笑而止。(一说：贡父谓：“此事杨蟠无齿。”介甫思其说而不得。贡父笑曰：“此易晓耳。杨蟠，杭人，善作诗，自号浩然居士。相公熟识之，今欲涸湖为田，此事浩然无涯也。”一时闻者绝倒。) \\n 王荆公谓刘贡父曰：“三代夏商周可对乎？”贡父即曰：“四诗风雅颂。”荆公拊髀曰：“天造地设也。” \\n 刘贡父与荆公论新法不便，出通判泰州，题馆中壁云：“壁门金阙倚天开，五见宫花落井槐。明日扁州沧海去，却从云气望蓬莱。”荆公见而讽咏之，仍书于扇。 \\n 刘贡父通判泰州，东坡送以诗曰：“君不见，阮嗣宗，臧否不挂口。莫夸舌在牙齿中，是中惟可饮醇酒。读书不用多，作诗不须工。海边无事日日醉，梦魂不到蓬莱宫。秋风昨夜入庭树，莼丝未老君先去。君先去，几时回？刘郎应白发，桃花开不开？” \\n 东坡尝与刘贡父言：“某与舍弟习制科时，日享三白，食之甚美，不复信世间有八珍也。”贡父问三白之说，坡言，“是一撮盐，一碟生萝卜，一碗饭。”贡父大笑。久之，折简召坡吃饭。坡不复省忆，谓人云：“贡父读书多，必有出处。”比至，见案上所设，惟芦菔、盐、饭而已，始悟贡父以三白为戏也。后数日，坡复召贡父食毳饭，贡父意必有毛物相苦，迨往，谈论至日晏并不设食，贡父馁甚，索饭再三，坡徐曰：“盐也毛，芦菔也毛，饭也毛，非毳而何？”贡父捧腹曰：“固知君必报东门之役，然虑不及此。”坡始命进食，抵暮乃去。(毛，去声，俗呼无曰毛。) \\n 刘贡父一日问苏子瞻：“‘老身倦马河堤永，踏尽黄榆绿槐影’，非阁下之诗乎？”子瞻曰：“然。”贡父曰：“是日影耶？月影耶？”子瞻曰：“‘竹影金锁碎’，又何尝说日月也？”二公大笑。 \\n 刘贡父觞客，苏子瞻有事欲先起，刘以三果一药调之曰：“幸早里且从容。”苏答曰：“柰这事，须当归。” \\n 傅钦之作中丞，言刘仲冯。一日贡父逄之曰：“小侄何过，致起台章？”钦之惭云：“也只三平二满文字。”贡父熟视笑曰：“七上八下人材。” \\n 吕望之(问嘉)提举市易务，三司使曾希劾其违法，荆公惑党人之说，曾反罢朝请，而嘉问治事如故。刘贡父闻而叹曰：“岂意曾子避席，望之俨然。” \\n 王荆公罢相，出镇金陵，时飞蝗自北而南，江东诸郡皆有之。百官饯荆公于城外，刘贡父后至，追之不及，见其行榻上有一书屏，因书一绝以寄之云：“青苗助役两妨农，天下嗷嗷怨相公。惟有蝗虫偏感德，又随车骑过江东。” \\n 王介甫尝戏拆刘贡父名曰：“刘不直分文。”贡父遂拆介甫名曰：“失女便成宕，无宀莫是妒？下交乱真如，上头误当宁。”介甫大惭而心衔之。元丰末，贡父贬衡州监酒，虽坐他累，议者尝以介甫姓名为戏恶之也。元初，起知襄州，淳于髡墓在境内，尝以诗题云：“微言动相国，大笑绝冠缨。流转有余智，滑稽全姓名。师儒空稷下，衡盖尽南荆。赘婿不为辱，旅坟知客卿。”又有续陈师厚善谑诗云：“善谑知君意，何伤卫武公？”盖记前事，且以自解云。 \\n 刘贡父晚年得恶疾，须眉坠落，鼻梁断坏，苦不可言。一日，与东坡会饮，令各引古人一联相戏，子瞻遽言曰：“大风起兮眉飞扬，安得猛士兮守鼻梁！”坐中大噱，贡父默然无言，但感怆而已。(子瞻又尝谓贡父曰：“少壮读书，颇知故事：孔子尝出，颜、仲二子行而过市，卒遇其师，子路矫捷，跃而升木；颜渊懦，缓顾无所之，就市中刑人所经幢避之。所谓石幢子者。既去，市人以贤者所至，不可复以故名，遂共谓避孔塔。”坐者绝倒。) \\n 【孙洙】　〔字巨源。尝注杜诗，注中称“洙曰”者是也。与孙觉同为馆职。觉字莘老。〕 \\n 孙巨源在翰林，日与李端愿太尉往来，尤数会。一日锁院宣召者至其家，则出数十辈踪迹之，得于李氏。时李新纳妾，能琵琶。公饮不肯去而迫于宣命，入院几二鼓矣。遂草三制，罢，复作《菩萨蛮》词以记别恨，迟明，遣示李，其辞曰：“楼头尚有三通鼓，何须抵死催人去？上马苦匆匆，琵琶曲未终。回头凝望处，那更廉纤雨。谩道玉为堂，玉堂今夜长。” \\n 孙巨源从刘贡父乞墨，吏送孙莘老，巨源复来乞，乃知莘老误留也，以皆姓孙，又同馆职，故吏辈莫得而别。刘曰：“何不取其髯为别？”吏曰：“皆胡而莫能别也。”刘曰：“既皆胡，何不以其身之大小为别？”吏曰：“诺。”于是馆中以莘老为大胡孙学士，巨源为小胡孙学士。 \\n 孙莘老形貌古奇，熙宁中，论事不合，责出，世谓没兴孔夫子。孔宗翰，宣圣之后，气质肥厚，刘贡父目为孔子家小二郎。元中，二人俱为侍郎，二部争事于殿门外幄次中，刘贡父过而谓曰：“吾党之直者异于是。”坐中有悟之者，大笑。 \\n 【韩缜】　〔字玉汝。亿之子。兄弟八人：纲、综、绛、绎、维、缜、纬、缅。世谓桐树韩家。缜初请字于欧公，公字之曰玉女，缜以为侮己，不悦。盖公从毛诗“王欲玉女”，元无水偏傍也。〕 \\n 韩玉汝治泰州尚严，人语曰：“宁逄暴虎，莫逄韩玉汝。”孙临滑稽，尤善对，或问曰：“‘莫逄韩玉汝’，当以何对？”孙应声曰：“何怕李金吾。”闻者赏之。 \\n 元丰初，契丹来议地界，韩玉汝承旨出分画。玉汝有爱妾刘氏，将行，与饮通夕，且作乐府词留别。翌日，神宗已密知，忽中批步军司遣人为搬家追送之。玉汝初莫测所因，久之，方知其自乐府发也。刘贡父，玉汝姻党，即作小诗寄之以戏云：“嫖姚不复顾家为，谁谓东山久不归？卷耳幸容携婉娈，皇华何啻有光辉。”玉汝之词由此亦遂盛传于天下。 \\n 【杨蟠】　〔号浩然。〕 \\n 杨蟠宅在钱塘湖上，晚罢永嘉郡而归。浩然有挂冠之兴，每从亲宾乘月泛舟，使二笛婢侑樽，悠然忘返。沈注赠一阕，有曰：“竹阁云深，巢虚人阒，几年湖上音尘寂。风流今有使君家，月明夜夜闻双笛。”人咨其清逸。 \\n 【贾收】　〔字耘老。〕 \\n 贾耘老有水阁在苕溪上，景物清旷。沈会宗为赋《天仙子》词曰：“景物因人成胜概，满目更无尘可碍。等闲帘幕小阑干，衣未解，心先快，明月清风如有待。谁信门前车马隘，别是人间闲世界。坐中无物不清凉，山一带，水一派，流水白云长自在。”其后水阁易主，遗址与沈存中水阁相近，同在一岸，景物悉如会宗之词，存中尝作绝句云：“三间水阁贾耘老，一首佳词沈会宗。无限当时好明月，如今总属绩溪翁。” \\n 钱塘吴山有美堂，朝士大夫留题甚众，贾耘老诗曰：“自刊宸画入云端，神物应须护翠峦。吴越不藏千里色，斗牛常占一天寒。四檐望尽回头懒，万象搜来下笔难。谁信静中疏拙意，略无踪迹到波澜。”后东坡倅杭，命笔吏尽录诗，不著姓名，默定高下，以耘老诗为冠，因此与耘老从游。 \\n 【刘概】　〔字孟节。青州寿光人。好游山，常独挈饭一罂，穷探幽险，无所不至，夜则宿于岩石之下，或累日乃返。〕 \\n 刘孟节举进士及第，为幕僚一任，不得志，弃官隐居冶原山，富郑公镇青，甚礼重之。冶原，欧冶子铸剑地也，山奇水清，气象幽绝。富公为筑室原上，孟节常寓居龙兴僧舍之西轩，往往凭栏静立，慨想世事，吁唏独语，或以手拍栏杆，自咏诗曰：“昔年曾作潇湘客，憔悴东秦归未得。西山忽见好溪山，如何尚有楚乡忆？读书误人四十年，几回醉把栏干拍。” \\n 【陈烈】　〔福州人。与陈襄、周希孟、郑穆称“海滨四先生”。〕 \\n 陈烈少与蔡襄同砚席，襄出镇福唐，烈造访，闻其政颇严刻，乃维舟津亭而不入，乃留诗亭上，曰：“溪山龙虎蟠，溪水鼓角喧。中宵乡梦破，六月夜衾寒。风雨生残木，蛟螭喜怒澜。殷勤祝舟子，移棹过前滩。”亭吏录以呈蔡，蔡曰：“陈君教我矣。”亟令追之，已不及。自此少尚宽云。 \\n 蔡君谟守福唐，上元日，令民间一家点灯七盏。陈烈作大灯长丈余，大书其上曰：“富家一盏灯，太仓一粒粟。贫家一盏灯，父子相对哭。风流太守知不知，犹恨笙歌无妙曲。”君谟见之，还舆罢灯。 \\n 【李觏】　〔字泰伯，于江人。尝试制科，六论不得其一，曰：“吾书未尝不读。必《孟子注疏》也。”掷笔而出，后检视之，果然。〕 \\n 李泰伯素不喜《孟子》，时有一士人颇滑稽而饕餮，闻有馈李酒者，欲以计求之，因投所业诗数篇，其首章乃《非孟》诗也，诗曰：“焚廪捐阶事可ㄉ，孟轲深信不知非。岳翁方且为天子，女婿如何弟杀之？”李喜甚，留饮连日，酒尽方去。他日，士人又闻有馈李酒者，复著论一篇，名曰《疑孟》，投之，李读毕谓曰：“前此酒本拟留作数日计，君至一饮遽尽，旬余殊索寞。公之论固佳，此酒不可复得也。”士人觖望逡巡而退。 \\n 李泰伯一日与处士陈烈同赴蔡君谟饮。君谟以营妓佐酒，烈已不乐。酒行，众妓方歌，烈并酒掷于案上，作皇惧状，逾墙攀木而遁。时泰伯坐上赋诗云：“七闽山水掌中窥，乘兴登临对落晖。谁在画楼酤酒处？几多鸣虏送潮归？晴来海色依稀见，醉后乡心积渐微。山鸟不知红粉乐，一声檀板便惊飞。”烈闻之，遂投牒云：“李觏本无士行，辄宾筵，诋释氏为妖胡，指孟轲为非圣。按吾圣经云：‘非圣人者无法’。合依名教，肆诸市朝。”君谟览牒笑谓来者云：“传语先生，今后不使弟子也。” \\n 李泰伯和陈殿撰诗有句云：“酒乡贫更入，诗债病犹还。”当时喜传诵之。 \\n 【张景】　〔公安人。与穆修、沈造善。〕 \\n 张景隐居不仕，仁宗召见，问曰：“卿在江陵何处居？”对曰：“两岸绿杨遮虎渡，一湾芳草护龙洲。”又问：“所食何物？”曰：“新粟米炊鱼子饭，嫩冬瓜煮鳖裙羹。” \\n  \\n 　 \\n  \\n   \\n  "}
{"章节": "卷五十·宋", "正文": "　 \\n 卷五十·宋 \\n 　 \\n 【神宗顼】　〔年十三居濮邸。一日，昼憩便寝，有紫气自鼻中出，盘旋如香篆，时以为瑞。〕 \\n 神宗天性俭约，奉慈寿宫尤尽孝道，慈圣太后尝以乘舆服物未备，因同天节作珠子鞍辔为寿，神宗一御于禁中，后藏去不复用；一日与两宫幸后苑赏花，慈寿辇至，神宗即降步亲扶慈圣出辇，屡却不从，闻者太息。慈圣上仙，李奉世时为侍郎，进挽诗有云：“珠鞯昔御恩犹在，玉辇亲扶事已非”。盖记此二事，神宗览之泣下。 \\n 【王安石】　〔字介甫。晚居金陵钟山谢公墩，距城适相半，因号半山。公押“石”字，初横一画，左引脚中为一圈，公性急，作圈多不圆，往往窝匾，而横画又多带过。尝有密讥公押“反”字者，公知之，加意作圈。尝独处论量天下人才，首屈指于其子，曰：“犬哥是一个”。爵荆国公，追封舒王。或谓当时公论分明，以“荆舒是惩”目之。京、卞辈当国，懵然不知也。〕 \\n 嘉中，后苑赏花钓鱼，时王介甫以知制诰预末坐，帝出诗示群臣次第属和，传至介甫，日将夕矣，亟欲奏御，得“披香殿”字，未有对，时郑毅夫獬接席顾介甫：“宜对‘太液池’”介甫遂成诗云：“荫幄晴云拂晓开。传呼仙仗九天来。披香殿上留朱辇，太液池边送玉杯。宿蕊暖含春浩荡，戏鳞清映日徘徊。宸章独与春争丽，恩许赓歌岂易陪”？翌日，都下盛传王舍人窃柳耆卿词“太液波翻，披香帘卷”之语，介甫颇衔之。 \\n 王介甫初拜相日，取笔题窗云：“霜松雪竹钟山寺，投老归欤寄此生。”投笔而起，人莫测其意。后致仕居金陵白下门外，游钟山，憩法云寺，是日正当霜雪，虚窗松竹皆如诗中之景，公怃然久之。荆公作相日，苑中有石榴一丛，枝叶甚茂，止发一花，题诗云：“浓绿万枝红一点，动人春色不须多。” \\n 王荆公作相日，当生朝，光禄卿巩申以大笼贮雀诣客次，笏开笼，且祝曰：“顾相公一百二十岁。”时有边寨之主妻病而虞侯割股以献者，时人为之语曰：“虞侯为县君割股，大卿与丞相放生。” \\n 荆公在欧公坐，分韵送裴如晦知吴江，以“黯然消魂惟别而已”八字分韵，时客与公八人：荆公、平甫、老苏、梅圣俞、苏子美、姚子张、焦伯强也。时老苏得“而”字，押韵云：“谈诗究乎而”。荆公乃又作“而”字二诗，有云：“采鲸抗波涛，风作鳞之而。”盖用《周礼·考工记》“之而颊”也。又云：“春风垂虹亭，一杯湖上持。傲兀何宾客，两忘我与而。”最为工。 \\n 荆公题《残菊》诗：“黄昏风雨打园林，残菊飘零满地金。”欧阳公见之，戏曰：“秋花不比春花落，凭仗诗人仔细看。”荆公闻而笑曰：“欧九不学之过也。不见楚词云：‘夕餐秋菊之落英’乎？” \\n 舒王在钟山，有道士来谒，因与棋，辄作数语曰：“彼亦不敢先，此亦不敢先。惟其不敢先，是以无所争。惟其无所争，故能入不生不死。”舒王笑曰：“此特棋隐语也。” \\n 王荆公棋品不甚高，每与人对局，未尝致思，随手疾应，觉其势将败，便敛之，谓人曰：“本图适性忘虑，反苦思劳神，不如且已。”因赋诗云：“莫将戏事扰真情，且可随缘道我嬴。战罢两奁分黑白，一枰何处有亏成？” \\n 苏子瞻过金陵，王介甫招游蒋山，坐方丈饮茶，公指案上大研曰：“可集古诗，联句赋此。”子瞻应声曰：“轼僭先道一句。‘巧匠斩山骨。’”公沉思良久，起曰：“且趁晴色，穷揽蒋山之胜，此非所急也。”田承君与一二客从后观之，田曰：“荆公寻常好以此困人，门下士往往受困，今日反为苏公所困矣。” \\n 苏子瞻渡江至仪真，和介甫《游蒋山》诗，介甫指“峰多巧障日，江远欲浮天”，抚几叹曰：“老夫一生作诗，无此两句。” \\n 苏长公奉祠西太乙，见王介甫旧题六言诗曰：“杨柳鸣蜩绿暗，荷花落日红酣。三十六陂春水，白头相见江南。”注目久之，曰：“此老野狐精也。” \\n 荆公荐进一二寒士，位侍从，初无意于大用也。公去位后，遂参政，公作小诗寄意云：“本种酴架，金沙只谩栽。自矜颜色好，飞度蜡前开。” \\n 谢安墩在半山招宁寺后，安与王羲之尝登此。介甫居金陵，作绝句云：“我名公字偶相同，我屋公墩在眼中。公去我来墩属我，不应墩姓尚随公”。(或谓荆公好与人争，在朝则与诸公争新法，在野则与谢公争墩，亦善谑也。) \\n 荆公举一酒令云：“有客姓任名稔，贩金贩锦。关吏止之曰：“‘任稔任入，金锦禁急。’”又字谜云：“目字加两点，不得作贝字猜，贝字欠两点，不得作目字猜。”贺、资二字也。又“四个口尽皆方，加十字在中央。不得作田字道，不得作器字商。”图(图)字也。 \\n 吕惠卿尝语王荆公曰：公面有＜黑干＞，用园荽洗之当去。”荆公曰：“吾面黑耳，非野也。”吕曰：“园荽亦能去黑。”公笑曰：“天生黑于予，园荽其如予何？” \\n 王元泽()数岁时，客有以一獐一鹿同笼以献，问元泽，何者是獐，何者为鹿？元泽实未识，良久对曰：“獐边者是鹿，鹿边者是獐。”客大奇之。 \\n 或议王元泽不能作小辞，元泽援笔作《倦寻芳》一首，自此绝不作。其词云：“露向晓，帘幕风轻，小院闲昼。翠迳莺来，惊下乱红铺绣。倚危楼，登高榭，海棠着雨胭脂透。算韶华，又因循过了，清明时候。 \\n 倦游燕、风光满目，好景良辰，谁共携手？恨被榆钱，买断两眉长斗。忆得高阳人散后，落花流水仍依旧。这情怀，对东风，尽成消瘦。” \\n 王元泽又有春景《眼儿媚词》曰：“杨柳丝丝弄轻柔，烟缕织成愁。海棠未雨，梨花先雪，一半春休。而今往事难重省，归梦绕秦楼。相思只在，丁香枝上，豆蔻稍头。” \\n 荆公及同修经义，经成，加荆公左仆射，龙图阁直学士，同日受命。元绛贺诗曰：“陈前舆服同桓傅，拜后金珠有鲁公。”(荆公经义行，举子专诵王氏章句而不解义，尝曰：“本欲变学究为秀才，不谓变秀才为学究也。”) \\n 王元泽有心疾，与妻未尝接，荆公怜而嫁之。同时有工部员外郎侯叔献再娶而悍。后叔献卒，朝延虑其虐前妻之子，有旨出之，不得为侯氏妻。京师语曰：“王太祝生前嫁妇，侯兵部死后休妻。” \\n 程师孟尝请于王介甫曰：“公文章命世，师孟多幸与公同时，愿得公为墓志，庶传不朽。”介甫问：“先正何官？”师孟曰：“非也。师孟恐不得常侍左右，欲豫求墓志，俟死而刻之耳。”介甫虽笑而不许而心怜之，及王死，有习学检正张安国披发藉草哭于柩前，曰：“公不幸未有子，今郡君妊娠，安国愿死托生为公嗣。”京师语曰：“程师孟生求速死，张安国死愿托生。”(初，元泽病亟，介甫命道士作醮，大陈楮泉。平甫启曰：“虽疾，丘之祷久矣，为此奚益？且兄常以仓法绳吏奸，今乃以楮泉徼福，安知三清门下不行仓法耶？”) \\n 舒王女吴安持之妻，蓬莱县君，工诗，多佳句，有诗寄舒王曰：“西风吹入小窗纱，秋气应怜我忆家。极目江山千里恨，依然和泪看黄花。”舒王以《楞严经新释》付之，并和其诗曰：“青灯一点映窗纱，好读楞严莫忆家。能了诸缘如梦幻，世间应有妙莲花。”(舒王夫人吴好洁，舒王性任率，每不相合，自江宁乞归私第，有官藤床，吴假用未还，群吏来索，左右莫敢言。王一日跣而登床，偃卧良久，吴望见，即命送还。) \\n 【王安国】　〔字平父，荆公弟也，体干魁硕。为翰林学士日，盛夏入馆，下马流汗浃衣，刘贡父曰：“君真所谓汗淋学士也。”。〕 \\n 王介甫初参大政，一日，因阅晏元献小词，笑曰：“为宰相而作艳词可乎”？平甫曰：“亦偶然耳。顾其事业，亦不止此。”时吕惠卿在坐，遽曰：“为政必先放郑声，况自为之乎”？平甫正色曰：“放郑声不若远佞人。”吕大渐。(一说，介甫与吕惠卿论新法，平父吹笛于内，公谕之曰：“请学士放郑声。”平父即应曰：“愿相公远佞人。”惠卿深衔之。) \\n 常待制秩居汝阴有盛名，于嘉、治平之间，屡召不至，欧阳公亦推礼之，其诗所谓“笑杀颖川常处土，十年骑马听朝鸡”者是也。熙宁初，荆公当国，力致之，遂起判国子监太常礼院，声誉稍减于前。尝一日大雪趋朝，时秩已衰，寒甚，不可忍，喟然若有所恨者，乃举文忠诗自戏曰：“冻杀颖川常处士，也来骑马听朝鸡。”秩旧治《春秋》，著讲解数十卷，自谓圣人之意尽在是矣。介甫不好《春秋》，秩遂尽讳其所学，熙宁六年，两河荒歉，诏令所在青苗本钱权行倚阁，王平甫戏秩曰：“公之《春秋》亦权倚阁乎？” \\n 陈绎为举子，通率少检，后举制科，骤为质朴，时号艺熟颜回。时孔文仲举制对策，言天下有可叹息恸哭者。既而被斥。绎时为翰林学士，曰：“文仲狂躁，真杜园贾谊也。”王平甫笑曰：“杜园贾谊正好对艺熟颜回。” \\n 唐诗曰：“二十四考中书令，”谓汾阳王也，而无其对，或以问平甫，平甫应声曰：“万人千户冠军侯。”(谓霍去病。) \\n 苏东坡尝云：“‘为我周旋宁作我’，真一好句，只是难对。”时王平甫在坐，应声云：“只消道‘因郎憔悴却羞郎’”。 \\n 王平甫，熙宁中直宿崇文馆，梦有人挟至海上，见海中央宫殿甚盛，其中作乐笙箫鼓吹之伎甚众，榜其宫曰灵芝宫。平甫欲与俱往，有人在宫侧谓曰：“时未至。”且令去，他日当迎之至此。恍然梦觉，时禁中已鸣钟矣。平甫为诗记之曰：“万顷波涛木叶飞，笙歌宫殿号灵芝。挥毫不似人间世，长乐钟声梦觉时。”后四年，平甫卒，其家卜之曰：“君尝梦往灵芝宫，果然乎？”卜曰：“然。”又三年，曾阜梦与平甫会，傍一人曰：“平甫已列仙官矣。” \\n 【王钦臣】　〔字仲至。〕 \\n 王钦臣自西京一县令召入，议法与荆公不合，令学士院试赋一篇，但赐出身，都归本任。时荆公为考官，于帘下见其试毕就壁问题字，使人录之，乃二诗也。其一云：“蜀国相如最有词，武皇深恨不同时。凌云赋罢还无用，寂寞文园意可知。”其二云：“古木阴森白玉堂，老年来此试文章。日斜奏罢长杨赋，闲拂尘埃看画墙。”荆公为改“奏罢长杨赋”作“奏赋长杨罢。”在金陵，好事者求公书，多写此诗。 \\n 【曾公亮】　〔字明仲。初疾韩琦，乃荐王安石以间之，及同辅政，一切阴助所为。谓人曰：“上与介甫如一人，此乃天也。”然安石犹以公亮不尽阿附己，听其罢相。〕 \\n 曾公亮自嘉秉政，至熙宁中尚在中书，年虽高面精力不衰，故台谏无非之者，唯李复圭以为不可，作诗曰：“老凤池边蹲不去，饥乌台上噤无声。”未几，曾公遂致仕去。(唐人谓中书舍人为小凤，翰林学士为大凤，丞相为老凤，盖以中书省有凤池也。又谓仪部之长曰大仪，员外曰中仪，主事曰小仪。宋人犹袭其称。) \\n 【吕惠卿】　〔字吉甫。王安石罢相，退处金陵，于钟山书院往往写“福建子”三字，盖深悔为惠卿误也。〕 \\n 元间，王景亮与仕族无名子结为一社，纪事嘲诮，士大夫无问贤愚，一经诸人之目，即被不雅之名，号曰猪嘴关。吕惠卿察访京东，吕质清瘦，语话之际喜以双手指画，社人呼之曰说法马留。又凑为七字曰：“说法马留为察访。”社中弥岁不能对。一日，邵篪因上殿气泄，出知东平，邵高鼻卷髯，社人名为凑氛狮子。仍对曰：“凑氛狮子作知州。”惠卿衔之，讽部使者发以他事，举社遂为薤粉。(马留，盖优人呼沐猴之名。) \\n 【卢秉】　〔元丰初提点两浙刑狱。〕 \\n 卢秉尝为江南郡掾，于传舍中题诗云：“青衫白发病参军，旋粜黄梁置酒樽。但得有钱留客醉，也胜骑马傍人门。”王荆公见而称之，力荐于朝，不数年登贰卿。 \\n 【刘景文】　〔字手孙。在忻州，数日率一谒晋文公祠，既至祠下，必与神偶语，久之乃出，文公亦时时来谒。景文闭闾若与客语者，则神之至也。〕 \\n 刘季孙初以左班殿直监饶州酒，王荆公为江东提刑，巡历至饶按酒务，始至厅事，见屏间有题小诗曰：“呢喃燕子语梁间，底事来惊梦里闲？说与傍人应不解，杖藜携酒看芝山。”大称赏之，问专知官谁所作，以季孙言，即召与之语，嘉叹，升车而去，不复问务事。既至传舍，适郡学生持状立庭下，请差官摄州学事，公判监酒殿直，一郡大惊，遂知名云。 \\n 王荆公尝举书句语刘季孙曰：“念兹在兹，释兹在兹，名言兹在兹。”季孙应声曰：“揭谛揭谛，波罗揭谛，波罗僧揭谛。”安石大笑。 \\n 刘季孙《送孔宗翰知扬州》诗有云：“诗书鲁国真男子，歌吹扬州作贵人。”多称其精当。后为杭州钤辖，苏子瞻作守，深知之，尝以诗寄子瞻云：“四海共知霜满鬓，重阳曾插菊花无？”子瞻大喜。 \\n 【杨德建】　〔号湖阴先生。〕 \\n 杨湖阴居金陵，丹阳陈辅每清明过金陵上冢毕，即过湖阴之居，清谈终日，率以为常。元丰间，频岁访之不遇，乃题一绝于门云：“北山松粉末飘花，白下风轻日脚斜。身是旧时王谢燕，一年一度到君家。”湖阴归见其诗，吟赏久之，曾称于荆公，公笑曰：“此正戏君为寻常百姓耳。”湖阴亦大笑。 \\n 【郭祥正】　〔字功甫。母梦李白而生。少有诗名，梅尧臣一日叹曰：“真太白后身也。”举进士，历知端州，弃去，隐于青山，自号谢公山人，所居有醉吟庵。〕 \\n 郭功甫与荆公坐，有一人展刺云：“诗人龙太初。”功甫曰：“相公前敢称诗人，不识去就如此。”荆公曰：“但请来相见。”既坐，功甫曰：“贤通能作诗，只从相公请个诗题。”是时，方有老兵以沙搽铜器，荆公即曰：“可作沙诗。”太初不移刻间诵曰：“茫茫黄出塞，渺渺白铺汀。鸟过迹平篆，潮回日射星。”功甫遂阁笔。由此知名东南。(祥正尝出诗一轴示东坡，先自吟诵，曰：“此诗几分”？坡曰：“十分。”祥正惊喜，问之，坡曰：“七分来是读，三分来是诗，岂不是十分？”祥正一日梦中作《游采石》诗，明日书以示人，曰：“予决非久于世者。”人问其故？祥正曰：“予近诗有‘欲寻铁索排桥处，只有杨花惨客愁’之句，非予平日所能到，忽得之，不祥。”不逾月果死。李端叔闻而笑曰：“不知杜少陵如何活得许久？”) \\n 【王逵】。〕 \\n 王逵工诗。熙宁初，韩忠献出知大名府，逵因岁节，以诗干酒，曰：“故吏寂寥新岁近，愿分余沥涨蛟盘。”公以百壶答之。(时有胡恢者，失官，献公诗曰：“建邺关山千里远，长安风雪一家寒。”公怜之，令篆石经，得复官。) \\n 苗根以列卿知明州归，多置田产，又自明州取材为堂，舟载归。时王逵作诗嘲曰：“田从汶上天生出，堂自明州地架来。”此句传至京师，王荆公大怒，即出御史王子韶廉其事。自后，以谣言起狱，实自逵始。 \\n 【王介】　〔字中甫。衢州人。〕 \\n 王介善讥谑，尝举制科不中，与王荆公游，甚款曲，然未尝降意少相下。熙宁初，荆公以翰林学士被召，前此，屡召不起，至是始受命。介以诗寄云：“草庐三顾动幽蛰，蕙帐一空生晓寒。”用蕙帐事，盖有所讽。荆公得之，大笑，他日作诗，有“丈夫出处非无意，猿鹤从来自不知”之句，盖为介发。 \\n 王介性轻率，语言无论，时人以为心风。熙宁中，自省判出守湖州，荆公作诗送之云：“吴兴太守美如何？柳恽诗才未足多。遥想郡人迎下檐，白洲上起沧波。”其意以水值风即起波也。介喻其意，遂和十篇，盛气而诵于荆公。其一曰：“吴兴太守美如何？太守从来恶祝它。生若不为上柱国，死时犹合代阎罗。”荆公笑曰：“阎罗见阙，速请上任。”(吴兴有白菽洲，柳恽于此赋诗云：“汀洲采白”，洲因以名。) \\n 王荆公曾题江宁道中驿舍一联云：“茅屋沧洲一酒旗，午烟孤起隔林炊。”王介见而鄙之，书其末云：“金陵村里王夫子，可是能吟富贵诗”？荆公见之，亦不屑意，乃续之云：“江晴日暖芦花起，恰似春风柳絮时。”末句又讥介之轻狂也。 \\n 【蔡肇】　〔字天启，丹阳人。尝从王介甫游，一日，语及卢仝《月蚀》诗辞语奇，介甫曰：“人少有诵得者。”天启立诵之，不遗一字。一日，又与介甫同泛舟，适见群凫数百，掠舟而过，介甫戏曰：“子能数之乎？”天启一阅即得其数，因遣人询之放蓄者，其数不差。〕 \\n 王荆公作集句，得“江州司马青衫湿”之句，欲以全句作对，久而未得，一日问蔡天启，天启应声曰：“何不对‘梨园弟子白发新’”？公大喜。 \\n 蔡天启召试中书舍人。故事，宰相未上马前，限三篇成。天启挥毫立就。拟授节度使。制云：“鸣戏！千里谬之毫厘，朕不从中御也；万世垂之竹帛，卿其以身任之。”张天觉读之，击节称美。 \\n 蔡天启为博士，三年不迁，再至学省，赋诗云：“平生扰扰复胶胶，学省重来岁又交。骑马醉遭官长骂，读书渐被学生嘲。何为眷恋米五斗？便可经营宅一茅。好买江千千个竹，待看烟雨长春稍。” \\n 王荆公在钟山，有马甚恶，蹄啮不可近。一日，两校牵至庭下，告公请鬻之。蔡天启时在坐，曰：“世安有不可调之马？第久不骑，骄耳！”即起捉其騌一跃而上，不用衔勒，驰数十里而还，荆公大壮之。即作集句诗赠天启，所谓“蔡子勇成癖，能骑生马驹”者。后又有“身着青山骑恶马，日行三百尚嫌迟。心源落落堪为将，却是君王未备知。”士大夫盛传。荆公以将帅之材许天启。绍圣初，章申公当国，首欲进天启侍从，会执政有不悦者，乃出为永兴军路提举常平。因欲稍迁为帅，会丁内艰不果，犹是用荆公遗意也。 \\n 蔡天启后守睦州，到任谢表有曰：“城谯阒寂，一叶落而知秋”岛屿萦回，二水合而成字。”复有诗曰：“叠嶂巧分丁字水，腊梅迟见二年花。”人谓能状桐庐郡景物。 \\n 蔡天任载，天启弟也，亦工诗。无锡钱伸仲(绅)退居漆塘，有园亭之胜，一时知名士大夫皆为之赋诗。天任赋远云亭曰：“白云何时来，英英冠山椒。西风莫吹去，使我心摇摇。”赋通惠泉曰：“水行天地间，万派同一指。胡为穿石来？要洗巢、由耳。”赋《芳美亭》曰：“高人不惜地，自种无边春。莫随流水去，却污世间尘。”赋《遂初亭》曰：“着亭傍林泉，偶与初心期。佳处时自领，未应鱼鸟知。”诸公服其韵胜。 \\n  \\n 　 \\n  \\n   \\n  "}
{"章节": "卷五十一·宋", "正文": "　 \\n 卷五十一·宋 \\n 　 \\n 【王】　〔字禹玉。封岐公。监维阳郡日，王安石为幕官，陈升之为卫尉丞。时韩魏公出守是邦。初夏，圃内芍药开，有金腰带四朵，公召四人同赏，各簪一朵，后相继为相，果花瑞也。晚筑室南溪，号志堂居士，左右松竹，逍遥其下，一时名流雅慕之，题曰竹隐。〕 \\n 王岐公与欧阳公同在翰苑，会温成皇后初薨，立春进帖子，以其虚阁故不进，俄有旨令进，岐公遽口占一首云：“昔闻海上有仙山，烟锁楼台日月闲。花下玉容长不老，只应春色胜人间。”欧公叹其美丽。 \\n 王岐公在翰苑日，时中秋有月，神宗问：“当直学士是谁？”左右以姓名对。遂召公赐坐。上引谢庄赋、李白诗，美其才。又出御制诗示公。公起谢，敕内侍挟持，不令下拜。夜漏下三鼓，上悦甚，令宫嫔各取领巾、裙带或团扇、手帕求诗，悉以进呈。上云：“须与学士润笔。”遂各取头上珠花一朵装公，幞头簪不尽者，置公袖中，旋取针线缝连袖口。宴罢，月将西沉，上命辍金莲烛扶掖归院。翊日，都下盛传天子请客。明年中秋，公已参政，蔡确为学士，上讲故事，命宫嫔求诗，蔡奏云：“不敢。”遂命出公旧作，蔡云：“臣才思短涩不及王某。”酒再行而止，左右不悦云：“学士村。” \\n 宋制，大社二祭多差近臣。王禹玉为翰林学士，典内外制十八年，屡被差，乃题诗于斋宫云：“邻鸡未唱晓骖催，又向灵坛饮福杯。自笑治聋知不足，明年强健更重来。”帝闻而怜之，遂拜参知政事。 \\n 王禹玉与荆公同侍朝，荆公有虱直缘其须，裕陵顾而笑，公不自知也。朝退问禹五曰：“上何为笑”？禹玉告之故，公命从者去之，禹玉曰：“未可轻去，当献一言，颂虱之功。”乃云：“屡游相须，曾经御览。”荆公为之解颐。 \\n 王丞相嗜谐谑，一日论沙门，因曰：“投老欲依僧。”客遽对曰：“‘急则抱拂脚。”王曰：“‘投老欲依僧’是古诗一句。”客亦曰：“急则抱拂脚’是俗谚全语。上云投，下云脚，岂不的对也。”王大笑。 \\n 王丞相云：“马子山骑山子马。”(马给事，字子山。穆王八骏有山子马之名。)久之，人对曰：“钱衡水盗水衡钱。”钱某为衡水令。人谢之曰：“正欲作对尔，非有盗也。” \\n 元丰中，神宗以元夕御楼，宰臣亲王观灯，有御制令从臣和进。王禹玉为左相，蔡持正为右相。蔡密叩王云：“应制上元诗如何使事？”禹玉曰：“只是鳌山凤辇。”章子厚时为黄门侍郎，以为陈腐，且疑为所绐。十七日登对，裕陵独赏禹玉诗云：“妙于使事。”诗云：“雪消华月满仙台，万烛当楼宝扇开。双凤云中扶辇下，六鳌海上驾山来。镐京春酒沾周燕，汾水秋风陋汉才。一曲升平人共乐，君王又进紫霞杯。时高丽贺正旦礼物中有紫霞杯，五色玻璃也，是夕，上用进酒。子厚始叹服，以为不可及。 \\n 王岐公诗喜用金、玉、珠、翠等字，世谓“至宝丹”。其子明之在姑苏有所爱，比至京师，公强留之逾时，诗云：“黄金零落大刀头，玉筋归期画到秋。红锦寄鱼风逆浪，玉箫吹凤月当楼。伯劳知我经春别，香蜡窥人彻夜愁。好去渡江千里梦，满天梅雨是苏州。”句意甚工而富艳奇巧，得公家法。(有人云：“诗能穷人，且试强作此富贵语，看如何？”其人数日搜索，云：“止得一联，云“胫廷化为红玳瑁，眼睛变作碧琉璃。”闻者绝倒。) \\n 王丰父，少年词赋登科，文章世其家，作《柱杖》诗云：“老境得为丘壑伴，醉乡还胜子孙扶。”其风味雍容如此。 \\n 黄嗣徽，少年时读书有俊声，不幸为后母诉于官，隶军籍。王岐公丞相宣籍得之，闻其识字，使抄书。一日，观宋复古郎中所画山水，使子弟赋诗，嗣徽亦请赋，公颔之，顷刻成一绝句曰：“匣有瑶琴箧有书，栖迟犹未卜吾庐。主人况是丹青手，乞取生涯似画图。”岐公大嗟赏之，及问知曲折，以故人子奏于朝，乞以门客恩泽承务郎特补之。命下之日，暴卒。 \\n 王禹玉丞相既亡，有无名子作诗嘲之云：“太师因被子孙煎，身后无名只有钱。喏喏佞翻王介甫，奇奇歆杀宋昭宣。尝言井口难为戏，独坐中书不许年。东府自来无土地，便应正授不须权。”其家经府指言张山人作，府中追张山人至，张曰：“某自来多作十六十七字诗，着题诗某吟不得。”府尹笑而遣之。 \\n 【王琪】　〔字君玉。从兄。尝乞梦于后土祠，夜得报云：“君年二十七，官至四品。”时年正二十七，大恶之。过岁，乃稍自安。后以礼部侍郎枢密直学士致仕。未改官制时，正四品，年七十二云。〕 \\n 王君玉初登第，调扬州江都尉，题《九曲池》诗云：“越调隋家曲，当年亦九成。哀音已亡国，废沼尚留名。仪凤终沉影，鸣蛙祗沸声。凄凉不可问，落日背芜城。”晏元献赴杭州，道过维杨，憩大明寺，瞑目徐行，使侍吏诵壁间诗板，戒其勿言爵里姓名，终篇者无几，别诵此诗，徐问之，知为琪作，赏叹不已，荐琪馆职。 \\n 王琪、张亢同在晏元献幕。张肥大，王以太牢目之；王瘦小，张以猕猴目之。一日，有米纲至八百里村，水浅，当剥载，张往督，王曰：“所谓八百里剥也。”张曰：“未若三千年精矣。”琪尝嘲亢曰：“张亢触墙成八字。”亢应声曰：“王琪望月叫三声。”(亢滑稽，有门客作《坤厚载物》赋云：“粤有大德，其名曰坤。”亢曰：“非讲经之座主，即传法之沙门。”) \\n 彭乘为翰林学士，文章诰命每出，人咸指笑之。有边帅乞朝觐，仁宗许其候秋凉即途，彭为批之于诏曰：“当俟萧萧之候，爰兴靡靡之行。”王琪性滑稽，多侮诮，及乘死，琪为挽词云：“最是萧萧句，无人继后风。” \\n 金陵赏心亭，丁晋公建也。公以家藏袁安《卧雪图》张于其屏，乃唐周笔，经十四守无敢觊觎者，后为太守窃去，以凡笔画芦雁易之。工密学。琪求作守，登临赋诗曰：“千里秦淮在玉壶，江山清丽壮吴都。昔人已化辽天鹤，旧书难寻《卧雪图》。冉冉流年去京国，萧萧华发老江湖。残蝉不会登临意，又噪西风入座隅。” \\n 【元绛】　〔字厚之，知福州日，有吏白事，公问：“如何行遣？”吏对：“合依元降指挥。”公曰：“元绛未尝指挥。”吏悚而退。〕 \\n 神宗友爱嘉、岐二王，不许出阁，固辞者数十，其后改封。先召翰林学士元厚之谓曰：“卿可于麻辞中道杀，勿令更辞也。”略云：“列第环宫，弥耸开元之盛；侧门通禁，共承长乐之颜。” \\n 元厚之在翰林日，高丽使乞新著，王平甫以诗戏之曰：“谁使诗仙来凤沼，欲传贾客至鸡林。” \\n 元厚之知荆南，尝梦至仙府，与三人者联书名，傍有告之曰：“君三人盖兄弟也。”觉而思之，莫知所谓。未几召人为学士。时韩持国维、杨元素绘先已在院。一日，因书奏列名，三人名皆从绞丝，始悟梦中兄弟之意。已而，持国、元素皆外补，厚之尹京。后三年，复与元素还职，而邓文约相继为直院，三人之名又皆从绞丝。许大夫选尝作《四翰林诗》记其事。厚之和云：“联名适似三株树，传玩惊看五朵云。”此亦一时之异也。 \\n 元丰间，尝久旱不雨，裕陵禁中斋祷甚力。一日，梦有僧乘马驰空中，口吐云雾，既觉而雨大作。翌日，遣中贵人道梦中所见，物色于相国寺三门五百罗汉中，第十三尊略仿佛，即迎入内，视之，正所梦也。王丞相禹玉作《喜雨诗》云：“良弼为辜霖雨望，神僧作雾应精求。”元厚之诗云：“仙骥｛尔｝云穿伏下，佛花吹雨匝天流。”盖记此。 \\n 元丰既行官制，准唐故事，定宰相上事仪，以御史中丞押百官班拜于阶下，宰相答拜于阼阶上。时王禹玉除左仆射，蔡持正右仆射，神宗命即尚书省行之，二人力辞，帝不可，曰：“此国体，非为卿设也。”二人乃受命。时元厚之已致仕居吴，以诗贺王禹玉，有“前殿听宣中禁制，南宫看集外朝班。星辰影落三阶下，桃李阴成四海间”之句，时最为盛事。 \\n 【王观】。〕 \\n 字通叟。有《冠柳集》。序者称其高于柳词，故曰冠柳 \\n 王观恃才放诞，陆子履慎默，于事无所可否，二人极相善。观寝疾，子履往候之。观以方帽包裹坐复帐中，子履笑曰：“体中小不佳，何至是？所谓‘王三惜命’也。”观厉声曰：“王三惜命，何如陆四括囊？”闻者大笑。 \\n 王观有《雨中花令》呈元厚之，云：“百尺清泉声陆续。映潇洒、碧梧翠竹。面千步回廊，重重帘幕，小枕欹寒玉。试展鲛绡看画轴。见一派、潇湘凝绿。待玉漏穿花，银河垂地，月上阑干曲。” \\n 王观又有《踏青词》曰：“调雨为酥，催冰做水，东君分付春还。何人便将轻暖，点破残寒。结伴踏青去好，平头鞋子小双鸾。烟郊外，望中秀色，如有无闲。晴则个，阴则个，得天气，有许多般。须教镂花拨柳，争要先看。不道吴绫绣袜，香泥斜沁几行斑。东风巧，尽收翠绿，吹在眉山。” \\n 王观尝作《莫恼翁曲》云：“谷垂乾穗豆垂角，雨足年登不胜乐。乌巾紫领银须长，白酒满杯翁自酌。翁醉不知秋色凉，儿捋翁须孙撼床。莫恼翁，翁年已高，百事慵。” \\n 【蔡挺】　〔字子正。扌元弟也。谥敏肃。〕 \\n 熙宁间，有司言四月一日当蚀，上为彻乐、避正殿。一夕微雨，不见日食，是日有皇子之庆。蔡子正献涛云：“昨夜薰风入舜韶，君王方避正衙朝。阳晖已得前星助，阴晖潜随夜雨销。”其叙四月一日避正殿、皇子庆诞、阴云不见日食殆尽。当时无能过云。 \\n 元丰间，蔡挺自西掖出镇平阳，经数岁，意欲归，作《喜迁鹦》一阕云：“霜天秋晓。正紫塞故垒，黄云衰草。汉马嘶风，边鸿叫月，陇上铁衣寒早。剑歌骑曲悲壮，尽道君恩须报。塞垣乐，尽橐锦领，山西年少。谈笑。刁斗静，烽火一把，时报平安耗。圣主忧边，威怀遐远，骄虏尚宽天讨。岁华向晚愁思，谁念玉关人老？太平也，且欢娱，莫惜金尊频倒！”时有中使至平阳，挺使倡优歌之，遂达于禁掖，上因语吕丞相曰：“蔡挺欲归。”遂以西掖召还。 \\n 【蔡确】　〔字持正。韩绛宣抚陕西，见确所制乐语，以为材，荐于开封尹韩维，维又荐之安石。胡宗愈夫人丁氏尝于窗隙遥见确，谓其神彩与卢多逊像相似，其后蔡果南窜。〕 \\n 宣仁垂帘日，蔡确拜左仆射，其弟硕赃败，确谪守安州。夏日，登车盖亭，作十绝句云：“公事无多客亦稀，朱衣小吏不须随。溪潭直上虚亭里，卧展柴桑处士诗。”“一川佳景疏帘外，四面凉风曲槛头。绿野平流来远棹，青天白雨起灵秋。”“静中自足胜炎蒸，入眼兼无俗物憎。何处机心惊白鸟？谁人怒剑逐青蝇？”“纸屏石枕竹方床，手倦抛书午梦长。睡起莞然成独笑，数声渔笛在沧浪。”“西山仿佛见松筠，日日来看色转新。闻说桃花岩石畔，读书曾有谪仙人。”“风摇熟果时闻落，雨滴余花亦自香。叶底出巢黄口闹，波间逐队小鱼忙。”“来结芳庐向翠微，自持杯酒对青晖。水趋梦泽悠悠过，云抱西山冉冉飞。”“矫矫名臣郝甑山，忠言直节上元间。古人不见清风在，叹息思公俯碧湾。”“溪中曾有戈船士，溪上今无佩犊人。病守然唯坐啸，白鸥红鹤伴闲身。”“喧豗六月浩无津，行见沙洲束两滨。如带溪流何足道，沉沉沧海会扬尘。”时吴处厚知汉阳军，笺注以闻。其略云：“五篇涉讥讽。‘何处机心惊白鸟？谁人怒剑逐青蝇？’以讥谗谮之人。‘叶底出巢黄口闹，波间逐队小鱼忙。’讥新进用事。别无滂讪君上。‘睡起莞然成独笑’，方今朝廷清明，不知确独笑何事。‘矫矫名臣郝甑山，忠言直节上元间’。按：郝处俊封甑山公，唐高宗欲逊位天后，处俊上疏谏此事，正在上元三年。今皇太后垂帘，遵用章献、明肃故事，确指武后以比太母。‘沉沉沧海会扬尘’，谓人寿几何，尤非佳语。”宜仁盛怒，令确分析，终不自明，遂贬新州。 \\n 蔡持正谪新州，侍儿琵琶偕行，常养一鹦鹉甚慧，丞相呼琵琶，即扣一响板，鹦鹉传呼之。琵琶逝后，误扣响板，鹦鹉犹传呼不已，丞相大恸。因作诗曰：“鹦鹉言犹在，琵琶事已非。伤心瘴江水，同渡不同归。”悒悒不乐，不久遂终。 \\n 【章】　〔字子厚。进士登名，耻出侄衡下，委敕而去，再举甲科。绍圣间拜相，安为从官，因嫌名见，时但称享而已。〕 \\n 章子厚与苏子瞻小时相善，子瞻为凤翔判官，时子厚任商令，刘原父皆以国士遇之，二人相得欢甚。同游南山诸寺，抵仙游潭，下临绝壁万仞，横一木为桥。子厚推苏过潭书壁，苏不敢。子厚平步以过，用索系树，嗫之上下，神色不动，以漆墨濡壁，大书壁上曰：“章、苏轼来游。”子瞻拊其背曰：“子厚必能杀人。” \\n 东坡在黄，即坡之下，种稻为田五十亩。自牧一牛，一日，牛忽病几死。王夫人谓坡曰：“此牛发豆斑，疗法当以青蒿作粥啖之。”如言而效。尝举似章子厚，子厚曰：“我更欲留君与语，恐人又谓从牛医儿来，姑且去。”遂大笑别。 \\n 章子厚生时，父母欲不举，已纳之盆水，烛灭之而明者三，有大呼于梁者曰：“此相公也！”父母惧而止。东坡尝与之诗云：“方丈仙人出渺茫，高情犹爱水云乡。”子厚深衔之。 \\n 章子厚与刘子宣有场屋之旧，子厚居京口，子宣守姑苏，以新酝洞庭春寄之，子厚答诗曰：“洞霄宫里一闲人，东府西枢老旧臣。多谢姑苏贤太守，殷勤分送洞庭春。”其后隔十年，子厚拜相，亦不通问，寄书讶其相忘，子宣以诗谢曰：“故人天上有书来，责我疏愚唤不回。两处共瞻千里月，十年不寄一枝梅。尘泥自与云霄隔，驽马难追德骥才。莫谓无心向门下，也曾朝夕望三台。”子厚得诗大喜，即召为宰属，寻屡迁。 \\n 元初，章子厚帘前争事无礼，责知汝州，钱穆父行词云：“怏快非少主之臣，悻悻无大臣之节。”子厚后见穆父，责其语太甚，穆父笑曰：“官人怒杂职，安敢轻行杖。” \\n 苏子瞻谪儋州，以“儋”与“瞻”字相近也；子由谪雷州，以“雷”字下有“田”字也；黄鲁直谪宜州，以“宜”字类“直”字也。此章子厚谑之意。当时有术士曰：“‘儋’字从立人，子瞻其尚能北归乎？”‘雷’字雨在田上，承天之泽也，子由其未文乎？‘宜’字乃‘直’字有盖棺之义，鲁直其不返乎？”后子瞻北归，至毗陵而卒；子由退老于颖，十余年乃终；鲁直竟卒于宜。 \\n 章子厚谪雷州，过小贵州南山寺，有僧奉忠迎谒，子厚见之。已而倚槛看云曰：“‘夏云多奇峰’，真善比类。”忠曰：“曾记夏云诗甚奇，曰：‘如风如火复如绵，飞过微阴落槛前。大地生灵乾欲死，不成霖雨谩遮天。”章默然。 \\n 【舒】　〔字信道，号亦乐居士。与李定同陷东坡于罪者。〕 \\n 熙宁中，舒为临海县尉，民有醉酒逐其叔母者，执之而断其首，投笏去，题壁上云：“一铎不断凶渠首，千古谁知将相材。”时荆公当国，奇之，为改调，官至御史里行。 \\n 舒尝梦入空中，见楼阁金碧辉煌，有琼裙琅者数百人，揖请诗，且曰：“此间文章要似鸾凤隐起，与织女分巧。”吟曰：“天风吹散赤城霞，染出连云万树花。误入醉乡迷去路，傍人应笑却还家。”一人曰“未免近凡。” \\n 舒信道有咏苔《卜算子》词曰：“池台小雨乾，门巷香轮少。谁把青钱衬落红？满地无人扫。何时斗草归，几度寻花了。留得佳人莲步痕，宫样鞋儿小。” \\n  \\n 　 \\n  \\n   \\n  "}
{"章节": "卷五十二·宋", "正文": "　 \\n 卷五十二·宋 \\n 　 \\n 【苏洵】　〔字明允，号老泉。子轼，字子瞻，小字同文。谪黄州日，就东坡筑雪堂以居，因号东坡居士。次辙，字子由，小字同叔，己卯生，东坡，号为卯君。唐时，苏味道为眉州刺史，留一子居眉，故眉有苏氏。时人语曰：“眉山生三苏，草木尽皆枯。”。〕 \\n 至和间，苏明允来京师，为欧阳公所知，其名翕然。韩忠献诸公皆待以上客。尝遇重阳，忠献置酒私第，惟欧阳公与一二执政。而苏明允乃以布衣参其间，都人以为异礼。席间赋诗，明允有“佳节屡从愁里过，壮心还倚醉中来”之句，诸公莫不击节。 \\n 苏子瞻十岁时，见老苏诵欧公《谢宣召赴学士院仍谢对衣并马表》因令子瞻拟之，其间有云“匪伊垂之，带有余；非敢后也，马不进。”老苏喜曰：“此子他日当自用之。”至元中，再召入院作承旨，仍益之，云：“枯羸之质，匪伊垂之带有余；敛退之心，非敢后也马不进。” \\n 王荆公在熙宁中作《字说》，妄意杜撰，东坡因见而及之，曰：“丞相赜微窗穷制作，某不敢知，独恐每每牵附，学者承风，不胜其凿。姑以‘奔’‘粗’二字言之，牛之体壮于鹿，鹿之行速于牛，今积三为字而其义皆反之，何也？”又戏谓曰：“以竹鞭马为笃，不知以竹鞭犬有何可笑？”又尝举“坡”字问荆公何义？公曰：“‘坡’者，土之皮”。坡公笑曰：“然则‘滑’者水之骨乎？”荆公并无以答。 \\n 王荆公一日问东坡曰：“‘鸠’字何以从‘九’？”东坡曰：“诗云：‘鸣鸠在桑，其子七兮’，连娘带爷，恰是九个。”公欣然而听，久之，始悟其谑。 \\n 王介甫论扬子投阁为史臣之妄，剧秦美新之作，亦后人诬子云。它日与东坡论及此，东坡曰：“轼亦疑一事。”荆公曰：“疑何事？”东坡云：“不知西汉果有子云否？”闻者皆大笑。 \\n 东坡一日会客坐，客举令，欲以两卦名证一故事，一人云：“孟尝门下三千客，《大有》《同人》。”一人云：“光武兵渡滹沱河，《既济》《未济》。”一人云：“刘宽婢羹污朝衣，《家人》《小过》”。东坡云：“牛僧孺父子犯罪，先斩《小畜》，后斩《大畜》。”盖指荆公父子也。众皆绝倒。 \\n 苏子瞻与姜潜同坐，姜字至之，先举令云：“坐中各要一物是药名。”乃指子瞻曰：“君，药名也。”问之曰：“子苏子。”子瞻应声曰：“君亦药名也。君若非半夏，定是厚朴。”姜诘其故，曰：“非半夏、厚朴，何故曰姜制之。” \\n 东坡，元时登禁林，以高才狎侮诸公卿，独于司马温公不敢有所重轻。一日，与论事偶不合，坡曰：“相公此论，故为鳖厮踢。”温公不解其义，曰：“鳖安能厮踢？”坡曰：“是之谓鳖厮踢。”及归舍，方卸巾弛带，乃连呼曰：“司马牛，司马牛。” \\n 东坡喜嘲谑，以吕微仲丰硕，每戏之曰：“公真有大臣体，此《坤》六二所谓‘直方大’也。”微仲拜相，东坡当制，其词曰：“果艺以达，有孔门三子之风；直大而方，得《坤》爻六二之动。”一日，东坡谒微仲，微仲方昼寝，久而不出，东坡不能堪，良久，见于便坐，有一菖蒲盆畜绿毛龟，东坡云：“此龟易得，若六眼龟则难得。”微仲问六眼龟出何处？东坡曰：“昔唐庄宗同光中林邑国尝进六眼龟，时伶人敬新磨在殿下进口号曰：“‘不要闹，不要闹，听取这龟儿口号，六只眼儿分明睡一觉，抵别人三觉。’” \\n 东坡尝邀刘器之参玉版和尚。器之每倦山行，闻见玉版，欣然从之。至帘泉，烧笋而食。器之觉笋味胜，问此何名？东坡曰：“名玉版。此老僧善说法，要令人得禅悦之味。”于是器之方悟其戏，为之大笑。子瞻为偈曰：“不怕石头路，来参玉版师。聊凭柏树子，与问箨龙儿。” \\n 南岳李岩老好睡，众人食罢下棋，岩老辄就枕，阅数局，乃一展转，云：“我始一局，公几局矣。”东坡笑曰：“岩老常用四脚棋盘，只着一色黑子，昔与边韶敌手，今被陈搏饶先，着时自有输赢，着了全无一物。” \\n 熙宁初，议行新法，苏子瞻力言不便，乃乞外通判杭州，每以公事临西湖，理讫，则与黄太史辈纵酒赋诗，笑谈间，各以姓氏名讳相诨谑，苏公首倡以所载舟中橹赋，云：“木兰舟上篙，声自咿哑未曲腰。黄曰：“何谓？”公笑曰：“此橹直也。”太史即以苏公平日所作诗隐括之云：“北山始与南屏接，西湖十里浦东桥。此非苏低乎？” \\n 黄鲁直戏东坡曰：“昔王右军字为换鹅书，近日韩宗儒性饕餮，每得公一帖，于殿帅姚麟家换羊肉数斤，可名公书为换羊书矣。”公在翰苑，一日，以圣节制撰纷冗，宗儒日作数简，以图报书，使人立庭下，督索甚急。公笑谓曰：“传语，本官今日断屠。” \\n 苏东坡游杭州诸寺，一日饮酽茶七碗，戏书云：“示病维摩元不病，在家灵运已忘家。何须魏帝一丸药，且尽卢仝七碗茶。” \\n 苏东坡倅杭州，不胜杯酌，部使者重公才望，朝夕聚首，疲于应接，乃号杭倅为酒食地狱。其后，袁毂倅杭州，适郡将不协，诸司缘此亦相疏。袁语所亲曰：“酒食地狱正值狱空。”传以为笑。 \\n 鲁少卿会客凤凰山顶，妓乐殷作，子瞻从湖中望之，戏以诗云：“指点云间数点红，笙歌正拥紫髯公。谁知爱酒龙山客，却在渔舟一叶中。” \\n 苏子瞻倅杭日，府僚湖中高会，官妓秀兰以沐浴倦卧，营将督之再三乃来。时府僚有属意兰者，恚恨不已。子瞻从旁阴为之解，终不释然。时榴花盛开，兰以一枝藉手献座中，府僚愈怒，兰但低首垂泪而已。子瞻乃作一曲名《贺新凉》，(取其沐浴新凉，故名。)令兰歌以侑觞，府僚大悦，剧饮而罢。其词云：“乳燕飞华屋，悄无人，槐阴转午，晚凉新浴。手弄生绡白团扇，扇手一时似玉。渐困倚孤眠清熟。帘外谁来推绣户？枉教人、梦断瑶台曲。又却是，风敲竹。石榴半吐红巾蹙。待浮花浪蕊都尽，伴君幽独。艳一枝细看取，芳心千重似束。又恐被、秋风惊绿。若待得君来向此，花前对酒不忍触。共粉泪，两簌簌。” \\n 苏子瞻通判杭州，权领郡事，新太守将至矣。有营妓投牒乞从良。子瞻判曰：“五日京兆，判状不难。九尾野狐，从良任便。”又有周妓，色艺超绝，为一郡之魁，闻判，亦来投牒，欲援例脱籍。子瞻惜其去，不许，判云：“慕《周南》之化，此意诚可嘉；空冀北之群，所请宜不允。”其敏捷善谑如此。 \\n 苏子瞻守杭时，毛泽民为法曹，公以众人遇之。而泽民与妓琼芳者善，及秩满辞去，作《惜分飞》词赠妓云：“泪湿阑千花着露，愁到眉峰碧聚。此恨平分取，更无言语空相觑。细雨残云无意绪，寂寞朝朝暮暮。今夜山深处，断魂分付潮回去。”子瞻一日宴客，闻妓歌此词，问谁所作？妓以泽民对，子瞻叹曰：“郡僚有词人而不及知，某之罪也。”翌日折简追回，款洽数月，泽民因此得名。 \\n 东坡守杭日，杭妓琴操通佛书，解言辞，坡善之。一日游西湖，戏语琴操曰：“我作长老，尔试参禅。”因问：“何谓湖中景？”答曰：“落霞与孤鹜齐飞，秋水共长天一色。”“何谓景中人？”答曰：“裙拖六幅潇湘水，髻挽巫山一段云。”何谓人中意？”答云：“随他杨学士，鳖杀鲍参军。”“如此究竟何如？”坡云：“门前冷落鞍马稀，老大嫁作商人妇。”琴操大悟，即削发为尼。 \\n 陈直方之妾稽，本钱唐妓人也，丐新词于苏子瞻，子瞻因直方新丧正室，而钱唐人好唱《陌上花》《缓缓曲》，乃引其事以戏之，其词则《江神子》也，词云：“玉人家在凤凰山。水云间，掩门关。门外行人，立马看弓弯。十里春风谁指似？斜日映，绣帘斑。多情好事与君还。悯新鳏，拭余潸。明月空江，香雾着云鬟。陌上花开看尽也，闻旧曲，破朱颜。” \\n 灵隐寺僧名了然，恋妓李秀奴，往来日久，衣钵荡尽，秀奴绝之，僧迷恋不已。一夕，了然乘醉而往，秀奴不纳，了然怒击之，随手而毙。事至郡。时苏子瞻治郡，送狱院推勘。于僧臂上见刺字云：”但愿生同极乐国，免教今世苦相思。”子瞻见招结，举笔判《踏莎行》词云：“这个秃奴，修行忒煞，云山顶上空持戒。一从迷恋玉楼人，鹑衣百结浑无奈。毒手伤人，花容粉碎，空空色色今何在？臂间剌道苦相思，这回还了相思债。”判讫，押赴市曹处斩。 \\n 东坡自杭徙密，复自密徙徐，尝夜登燕子楼，梦盻盻，因作小词，有云：“天涯倦客，山中归路，望断故园心眼。燕子楼空，佳人何在？空锁楼中燕。古今如梦，何曾梦觉？但有旧欢新怨。异时对，南楼夜景，为徐浩叹。”后秦少游自会稽入京，见东坡，坡云：“久别当作文甚胜。都下盛唱公‘山抹微云’之词。”秦逊谢。坡遽云：“不意别后，公却学柳七作词。”秦答曰：“某虽无识，亦不至是。”坡云：“‘销魂当此际’，非柳词句法乎？”秦惭服。又问：“别作何词？”秦举“小楼连苑横空，下窥绣毂雕鞍骤。”坡云：“十三个字，只说得一个人骑马楼前过。”秦问：“先生近著？”坡云：“亦有一词说楼上事。”乃举“燕子楼空，佳人何在？空锁楼中燕。”晁无咎在座，谓：“三句说尽张建封燕子楼一段事。”大以为奇。(陈彦升《彭城八咏》，惟《燕子楼》全篇皆佳。“仆射新阡狐免游，侍儿犹住水边楼。风清玉簟慵欹枕，月好珠帘懒上钩。残梦觉来沧海阔，新诗吟罢紫兰秋。乐天才思如春雨，断送芳花一夜休。”萨天锡过彭城一绝云：“雪白杨花楼马头，何人春尽过徐州？夜深一片城头月，曾照张家燕子楼。”亦脱洒可诵。) \\n 元丰初，东坡自徐移知湖州，尝与宾客游道场山，屏退从者而人，有僧凭门熟睡，东坡戏云：“髡阃上困。”有客即答云：“何不用钉顶上钉。”又为一僧题扁曰：“层通轩。”后有人使以入声调之，曰：“贼秃歇。” \\n 苏长公既补外，见事有不便者，颇托事以讽。御史舒言：“轼作为歌诗，讥切时事。陛下发钱以业贫民，则曰：‘杖藜裹饭去匆匆，过眼青钱转手空。赢得儿童好音语，一年强半在城中。’陛下兴水利，则曰：‘吴儿生长狎涛渊，冒利忘生不自怜。东海若知明主意，应教斥卤变桑田’。陛下谨盐禁，则曰：‘老翁七十自腰镰，惭愧春山笋蕨甜。岂是闻韶解忘味？迩来三月食无盐。’”乃自湖州逮系御史台狱，诏李定等鞫之，王复举轼《咏桧》诗云：“‘根到九泉无曲处，世间惟有蛰龙知’。陛下飞龙御天，而轼欲求之地下之蛰龙，非不臣而何？”坡曰：“王安石有诗：‘天下苍生望霖雨，不知龙有此中蟠。’我之谓蛰，正此龙耳。”鞫者笑而语塞。盖安石犹当国也。 \\n 东坡既系台狱，时宰欲致之死。于狱中作诗寄子由曰：“圣主如天万物春，小臣愚暗自亡身。百年未满先偿债，十口无归更累人。是处青山可埋骨，他年夜雨独伤神。与君世世为兄弟，更结来生未了因。柏台霜气夜凄凄，风动琅月向低。梦绕云山心似鹿，魂飞汤火命如鸡。眼中犀角真吾子，身后牛衣愧老妻。百岁神游定何处？桐乡知葬浙江西。”神宗见而怜之，遂得出狱，谪授黄州团练副使。 \\n 东坡在黄州，游赤壁怀古，赋《大江东去》词，曰：“大江东去，浪淘尽、千古风流人物。故垒西边，人道是、三国周郎赤壁。乱石穿空，惊涛拍岸，卷起千堆雪。江山如画，一时多少豪杰！遥想公瑾当年，小乔初嫁了，雄姿英发。羽扇纶巾，谈笑间，樯虏灰飞烟灭。故国神游，多情应笑我，早生华发。人生如梦，一樽还酹江月！”又九日赋《南乡子》云：“霜降水痕收，浅碧粼粼露远洲。酒力渐消风力软，飕飕，破帽多情Q欲Y恋头。诗酒若为酬，但把清樽断送秋。万事到头都是梦，休休，明日黄花蝶也愁。” \\n 东坡在黄州时，尝赴何秀才会，食油果甚酥，因问主人，此名为何？主人对以无名。东坡又问：“为甚酥？”坐客皆曰：“是可以为名矣。”又潘长官以东坡不能饮，每为设醴，坡笑曰：“此必‘错着水’也”。他日忽思油果，作小诗求之，云：“野饮花前百事无，腰间惟系一葫芦。已倾潘子‘错着水’，更觅君家‘为甚酥。’” \\n 东坡谪居齐安，时以文笔游戏三昧，齐安乐籍中李宜者，色艺不下他妓，他妓因燕席中往往得诗，宜独以语讷不能请。及坡将移临汝，于饮饯处，宜奉觞再拜，取领巾乞书，公顾视久之，令宜磨砚，墨浓，取笔大书：“东坡七岁黄州住，何事无言及李宜？”即掷笔袖手，与客笑谈。坐客相谓：“语似凡易，又不终篇，何也？”至将撤具，宜复拜请。坡大笑曰：“几忘出场。”继书云：“恰似西川杜工部，海棠虽好不留诗。”一座击节，尽欢而散。 \\n 熙宁丙辰中秋，东坡欢饮达旦，大醉，作《水调歌头·兼怀子由》，其词云：“明月几时有？把酒问青天。不知天上宫阙，今夕是何年？我欲乘风归去，唯恐琼楼玉宇，高处不胜寒。起舞弄清影，何似在人间？转朱阁，低绮户，照无眠。不应有恨，何事长向别时圆？人有悲欢离合，月有阴晴圆缺，此事古难全。但愿人长久，千里共婵娟。”元丰间，都下传唱此词。神宗问内侍，因以上尘乙览，读至“又恐琼楼玉宇，高处不胜寒”之句，上曰：“苏轼终是爱君。”乃命量移汝州。(歌者袁尝从坡公与客游金山，适中秋，天宇四壁，一碧无际，加江流倾涌，月色如昼，遂共登妙高台，命歌其《水调歌头》“明月几时有？把酒问青天。”歌罢，公自起舞。) \\n 东坡在黄州日，作《雪》诗云：“冻合玉楼寒起粟，光摇银海眩生花。”人不知其使事。及移汝海，过金陵，见王荆公论诗及此，云：“道家以两肩为玉楼，以目为银海，是使此否？”坡笑，退谓叶致远曰：“惟荆公知此出处。” \\n 元初，东坡复除翰林学士，充馆伴，北使辽使素闻其名，思以奇困之。其国旧有一对曰：“三光日月星”，无能属者，首以请于坡，坡唯唯，谓其介曰：“我能而君不能，亦非所以全大国之体。”曰：“‘四诗风雅颂’天生对也，盍先以此复之？”介方叹愕，坡徐曰：“某亦有一对，曰：‘四德元亨利。’”使睢盱欲起辨，坡曰：“而谓我忘其一耶？谨而舌。两朝兄弟邦，卿为外臣。此固仁祖之庙讳也。”使出不意，大骇服。(元初，松江丘机山以滑稽闻于时，尝至福州，讥其秀才不识字，众怒，难以对云：“五行金木水火土。”丘应声曰：“四位公侯伯子男。”) \\n 幽州馆中有题苏子瞻《老人行》于壁间者，诸家书肆亦刻子瞻数十篇，谓之《大苏集》。元四年，子由奉使契丹，寄子瞻诗曰：“谁将家集过幽都，每被行人问大苏。莫把文章动蛮貊，恐妨谈笑卧江湖。”子瞻次韵曰：“毡毯年来亦甚都，时时舌问三苏。那知老病浑无用，欲问君王乞镜湖。” \\n 元四年，东坡累章请郡，遂出守杭，别文潞公，公曰：“愿君至杭少作诗。”临别上马，潞公笑曰：“若还兴也，便有笺云”。时吴处厚取蔡安州诗作注以上，安州遂遇祸，故潞公有“笺云”之戏。(公到杭，谢表云：“江山故国，所至如归；父老遗民，与臣相问。”又谒先圣庙，祝文云：“昔自大史通守是邦；今由禁林出使浙右。”盖去杭十六年，故云。) \\n 东坡再任钱塘日，梦神宗召入禁，宫女环侍，一红衣女择红靴一双，命轼铭之，其中一联云：“寒女之丝，铢积寸累；步武所及，云蒸霞起。”既毕，进御，上极叹其敏，使宫女送出，睇视裙带间，有六言诗一首，曰：“百叠依依水绉，六铢纵纵云轻。植立寒风广殿，微闻环摇声。” \\n 元六年，东坡自钱塘被召，过京口，时林子中作守，郡有会，坐中营妓出牒，郑容求落籍，高莹求从良。子中命呈东坡，东坡索笔为《减字木兰花》书牒后，云：“郑庄好客，容我尊前时堕帻。落笔风生，籍籍声名满帝京。高山白早，莹骨冰肌那解老？从此南徐，良夜清风月满湖。”盖取句端八字云。 \\n 岭南太守闾丘公显居姑苏，东坡每过必留连，尝言：“过姑苏不游虎丘、不谒闾丘，乃二欠事。”一日出其后房，佐酒有懿卿者善吹笛，坡作《水龙吟》赠云：“楚山修竹如云，异材秀出千林表。龙须半翦，凤膺微涨，玉肌匀绕。木落谁南，雨晴云梦，月明风袅。自中郎不见，桓伊去后，知辜负，秋多少？闻道岭南太守，后堂深，绿珠娇小。绮窗学弄，梁州初遍，霓裳未了。嚼征含宫，泛商流羽，一声云杪。为使君洗尽，蛮风瘴雨，作霜天晓。” \\n 东坡既召还，复除翰林承旨，数月，以弟嫌请郡，复以旧职知颖州。七年正月，州堂前梅花大开，月色鲜霁，王夫人曰：“春月色胜如秋月色，秋月色令人凄惨，春月色令人和悦。何如召赵德麟辈来饮此花下。”先生大喜，曰：“吾不知子能诗耶？此真诗家语耳。”遂召赵饮，用是语作《减字木兰词》云：“春庭月午，摇落春醪光欲舞。步转回廊，半落梅花婉娩香。轻风薄雾，都是少年行乐处。不似秋光，只与离人照断肠。” \\n 东坡守杭、守颖，皆有西湖，故颖川谢表云：“入参两禁，每玷北扉之荣；出典二州，辄作西湖之长。”秦少游献诗云：“十里薰风菡萏初，我公所至有西湖。欲将公事湖中了，见说官闲事亦无。”后谪惠州，州有丰湖，亦名西湖。淳熙中，杨诚斋使广过丰湖，赋诗云：“三处西湖一色秋，钱塘汝颖及罗浮。东坡元是西湖长，不到罗浮便得休。” \\n 东坡谪惠州日，与一村校书为邻，年已七十，其妾生子，为具邀公，公欣然往，酒酣，乞诗，公问：“妾年几何？”曰：“三十。”乃戏赠一联云：“圣善方当而立岁，顽尊已及古稀年。”一时大噱。(东坡自言，“吾上可以陪玉皇大帝，下可以陪悲天院乞小儿。”在黄州及岭表，每旦起，不招客相与语，则必出而访客，所与游者，亦不尽择，谈谐放荡，不复为畛畦，有不能谈者，则强之使说鬼，或辞无有，则曰：“姑妄言之。”于是闻者无不绝倒。皆尽欢而后去。) \\n 东坡居惠，广守月馈酒六壶，吏尝跌而亡之，坡有诗曰：“不谓青州六从事，翻成乌有一先生。”(东坡在岭海间，最喜读陶渊明、柳子厚集，谓之“南迁二友。”) \\n 王朝云，钱塘名妓也。苏子瞻绝爱幸之，纳为常侍，及贬惠州，家妓都散去，独朝云依依岭外，子瞻甚怜之，作诗曰：“不学杨枝别乐天，且同通德伴伶玄。问奴络秀方同老，天女维摩总解禅。经卷药炉新活计，舞裙歌板旧因缘。丹成随我三山去，不作巫山云雨仙。”盖绍圣元年十一月也。三年七月，朝云卒，葬于西禅寺松林中，直大圣塔。和前诗曰：“苗而不秀岂其天？不使乌童与我玄。驻景恨无千岁药，赠行唯有小乘禅。伤心一念偿前债，弹指三声断后缘。归卧竹根无远近，夜深勤礼塔中仙。”又作咏梅《西江月》以寓意云：“玉骨那愁瘴雾？冰肌自有仙风。海仙时过探芳丛，倒挂绿毛么凤。素面翻嫌粉涴，洗妆不褪唇红。高情已逐晓云空，不与梨花同梦”。晁以道初见此词，便知道此老须过海，只为古今人不曾道，到此须罚教去。(东坡一日退朝食罢，扪腹徐智，顾谓侍儿曰：“汝辈且道是中何物？”一婢遽曰：“都是文章。”坡不以为然。又一人曰：“满腹都是机械。”坡亦未以为当。至朝云，乃曰：“学士一肚皮不入时宜。”坡捧腹大笑。) \\n 东坡自惠州再谪昌化，寓城南天庆观。初，坡与弟子由相别渡海，既登舟，笑谓曰：“岂所谓‘道不行，乘桴浮于海’者耶？”元符间，量移广州，由澄迈北渡，赋诗有曰：“九死南荒吾不恨，兹游奇绝冠平生。”人服其量。(东坡在昌化，负大瓢歌行田亩间，黎妇见之，曰：“内翰昔日富贵，一场春梦。”坡然之。里人因呼此妇曰春梦婆。) \\n 东坡频年谪居，尝作《洗儿诗》曰：“人家养子爱聪明，我为聪明误一生。但愿生儿愚且鲁，无灾无害到公卿。”(国初，瞿存齐宗吉一诗云：“自古文章厄命穷，聪明未必胜愚蒙。笔端花语胸中锦，赚得相如四壁空。”其意本东坡《洗儿诗》来。近时杨宗伯月湖又反其意作诗曰：“东坡但愿生儿蠢，只为聪明自占多。愧我生平愚且蠢，生儿何怕过东坡？”) \\n 苏迈伯达，东坡长子也，作文咄咄有父风。坡尝与联句云：“传家诗笔古，已自过宗武。”然少年作诗有“叶随流水知何处？牛带寒鸦过别村。”先生见之，笑曰：“此村长官诗耳。”后东坡贬惠州，伯达求潮之安化令，以便馈养。卒于官。 \\n 苏叔党过，东坡幼子也，善为文，士大夫以“小坡”目之。忽出新意，以山竿作玉糁羹，色味香皆奇绝，东坡赏一诗曰：“香似龙泉仍酽白，味如牛乳更全清。莫将北海金齑，轻比东坡玉糁羹。” \\n 东坡有小妹善词赋，敏慧多辩，其额广而如凸，东坡尝戏之曰：“莲步未离香阁下，梅妆先露画屏前。”妹即应声云：“欲扣齿牙无觅处，忽闻毛里有声传。”以坡公多须髯，遂亦戏答之。时年十岁耳。闻者莫不绝倒。 \\n 老泉一日家集，举“香冷”二字一联为令，首倡云：“水向石边流出冷，风从花里过来香。“东坡云：“拂石坐来衣带冷，踏花归去马蹄香。”颖滨云：“□□□□□□冷，梅花弹遍指头香。”小妹云：“叫月杜鹃喉舌冷，宿花蝴蝶梦魂香。” \\n 东坡有歌舞妓数人，每留客饮，必云：“有数个搽粉虞候，欲出来祗应也。”尝饮一豪士家，出侍姬十余皆有姿，内有一善歌舞者名媚儿，容质虽丽而躯干甚伟，尤豪所钟爱，命乞诗于公，公用石曼卿《松》诗戏为四句云：“舞袖蹁跹，影摇千尺龙蛇动；歌喉宛转，声撼半天风雨寒。”妓然，不悦而去。 \\n 苏子瞻尝戏作《吃语》诗云：“江干高居坚关扃，耕犍躬驾角挂经。孤航系舸菰茭隔，笳鼓过军鸡狗惊。解襟顾景各箕踞，击剑高歌几举觥。荆笄供脍愧搅聒，乾锅更戛甘瓜羹。” \\n 东坡席上代人赠别，用风人体作绝句云：“莲子擘开须见忆，(莲子曰菂，菂中么荷曰薏，“须见忆”以菂中之薏言之。)揪枰着尽更无期。破衫却有重缝处，一饭何曾忘却时？” \\n 东坡作《砚盖铭》，即离合“砚”“盖”二字，云：“研石犹在，岘山已颓。姜女既去，孟子不来。” \\n 孟嘉落帽，前世以为胜事。于时桓温使孙盛为文嘲之，其文不传。东坡尝为补亡，盛嘲嘉云：“征西天府，重九令节。驾言龙山，宴凯群哲。壶歌雅奏，缓带轻合。胡为中觞？一笑粲发。梗楠竞秀，榆柳独脱。骥交骛，驽蹇先厥。楚狂醉乱，陨帽莫觉。戎服囚首，枯颅茁发。惟明将军，度量宏达。容此下士，颠倒冠袜。宰夫扬觯，兕觥举罚。请歌相鼠，以侑此爵。”嘉解嘲云：“吾闻君子，蹈常履素。晦明风雨，不改其度。平生丘壑，散发箕踞。堕车天全，颠沛何惧？腰适忘带，足适忘履。不知有我，帽复奚数？流水莫系，浮云暂寓。飘然随风，非去非取。我冠明月，佩服宝璐。不缨而结，不簪而附。歌诗宁择？请歌相鼠。罚此陋人，俾出童。” \\n 东坡宿曹溪，读《传灯录》，灯花堕卷上，烧一“僧”字，以笔记于窗曰：“曹溪岑寂寞，灯下读《传灯》。不觉灯花落，茶毗一个僧。” \\n 初，东坡自黄移汝，上书乞居吾常，其后谢表有：“买田阳羡，誓毕此生”之语。在禁林与胡完夫、蒋颖叔唱和，有云：“惠山山下土如濡，阳羡溪头米胜珠。卖剑买牛吾欲老，杀鸡为忝子来无？”又云：“雪芽我为求阳羡，乳水君应饷惠山。”晚自儋耳北还，峙虚万里，卒于常之顾塘桥北。盖出处穷达三十年间，未尝一日忘吾常者。而郡无祠宇奠谒之所，邦人以为阙文，乾道间，太守晁子健始筑祠于郡学之西，塑东坡像其中，而晁公武侍郎为之记，子健刻石为二碑，一置之郡斋，一置之阳羡洞灵观云。 \\n 宣和间，申禁东坡文字甚严，有士人窃携坡集出城，为阍者所获，执送有司，见集后有一诗云：“文星落处天地泣，此老已亡吾道穷。才力谩超生仲达，功名犹忌死姚崇。人间便觉无清气，海内何曾识古风？平日万篇谁爱惜？六丁收拾上瑶宫。”京尹义其人，且畏累已，因阴纵之。(哲宗问左右，“苏轼衬朝章者何服？”对曰：“道衣。南行时带一轴弥陀佛，此轼生西方公案也。”徽宗宝宫启醮，其主醮道流拜章伏地，久之方起，曰：“适至上帝所，值奎宿奏事良久方毕，始能达其章故也。”上叹讶之，问曰：“奎宿何神为之？所奏何事？”对曰：“所奏不可得知，然为此宿者，乃本朝臣苏轼也。”上大惊，不惟弛其禁，且欲玩其文词墨迹。一时士大夫从风而靡。) \\n  \\n 　 \\n  \\n   \\n  "}
{"章节": "卷五十三·宋", "正文": "　 \\n 卷五十三·宋 \\n 　 \\n 【黄庭坚】　〔字鲁直。尝游皖山谷寺石牛洞，乐其林泉之胜，因自号山谷道人。汉时，广陵有老翁钓于涪水，自号涪翁，山谷谪涪州因称涪翁。又谪黔州，寓开元寺，寺有摩围泉，因号摩围老人。陈后山云：“今代词手，惟秦七、黄九。”世以其诗配东坡，称苏黄。〕 \\n 黄庭坚年五岁，已诵《五经》。一日，问其师曰：“人言《六经》，何独读其五？”师曰：“《春秋》不足读。”庭坚曰：“既曰经矣，何得不读？”十日成诵，无一字或遗。其父庶喜其警悟，欲令习神童科举，庭坚窃闻之，乃笑曰：“是甚做处？”庶尤爱重之。八岁时，赋《牧童》诗云：“骑牛远远过前村，短笛横吹隔陇闻。多少长安名利客，机关用尽不如君。”(太史尝言：“士大夫三日不读书，则理义不交于胸中，便觉面貌可憎，语言无味。”) \\n 黄鲁直八岁时，有乡人赴南宫试，其父庶率同舍饯饮，皆作诗送行，或令庭坚亦赋，诗顷刻而成，有云：“君到玉皇香案前，若问旧时黄庭坚，谪在人间今八年。” \\n 治平丙午，黄鲁直赴乡举，诗题出《野无遗贤》。庐陵李询读先生诗中两句云：“渭水空藏月，傅岩深锁烟。”击节称赏云：“此人不惟文理冠场，异日当以涛名擅四海。”遂膺首选。 \\n 山谷尉叶县日，作《新寨》诗，有“俗学近知回首晚，病身全觉折腰难”之句，传至都下，半山老人见之，击节称叹，以为清才，非奔走俗吏也。遂除北京教授。 \\n 黄鲁直有咏茶一曲，名《阮郎归》，云：“歌停檀板舞停鸾，高阳饮兴阑。兽烟喷尽玉壶乾，香分小凤团。云浪浅，露珠圆，捧瓯春笋寒。绛纱笼下跃金鞍，归时人倚栏。”又有一曲咏煎茶，亦名《阮郎归》，云：“烹茶留客驻金鞍，月斜窗外山。见郎容易别郎难，有人愁远山。归去后，忆前欢。画屏金博山。一杯春露莫留残，与郎扶玉山。” \\n 韩文公《遣兴》诗“断送一生惟有酒，”又赠郑兵曹诗“破除万事无过酒。”山谷各去其一字，作劝酒词曰：“断送一生惟有，破除万事无过。远山横黛蘸秋波，不饮傍人笑我。花病等闲瘦弱，春愁没处遮拦。杯行到手莫留残，不道月斜人散。” \\n 黄鲁直书赵伯充家小姬领巾云：“天气把人亻孱亻愁，落絮游丝时候。茶饭可曾炊？镜中嬴得销瘦。生受，生受，更被养娘催绣。” \\n 黄鲁直戏作《贵耳贱目谜》云：“驴朵对轩轩，争酬价十千。耽耽两虎视，不值一文钱。” \\n 黄鲁直有痴弟，畜漆琴而不御，虫虱入焉。鲁直嘲之曰：“龙池生壁虱”而未有对，鲁直之兄大临见床下以溺器畜生鱼，问之，其弟也，大呼曰：“可对‘虎子养溪鱼’。” \\n 涪翁尝和东坡《春菜》诗云：“公如端为苦笋归，明日春衫诚可脱。”坡得诗，戏语坐客曰：“吾固不爱做官，鲁直遂欲以苦笋硬差致仕。”闻者绝倒。 \\n 梁太祖受禅，姚为翰林学士，上问及裴延裕行止，曰：“颇知其人文思甚健。”曰：“向在翰林，号为下水船。”太祖应声曰：“卿便是上水船。”议者以为急滩头上水船。鲁直诗曰：“花气薰人欲破禅，心情其实过中年。春来诗思何所似，八节滩头上水船。”盖用此事。 \\n 山谷尝嘲一俗浊老人云：“浊气扑不破，清风倒射回。”东坡笑谓人曰：“俗浊之态，无以复加此矣。” \\n 黄鲁直、刘莘老同在馆中，每庖人请食次，鲁直颇治珍味。刘，北人，性朴厚，常云：“来日吃蒸饼。”乡音颇质。一日，聚饮行令，以三字离合成字。一人云：“戊丁成皿盛。”或云：“王白珀石碧。”或云：“里予野土墅。”黄云：“禾女委鬼魏。”刘未答，黄遽云：“仆当奉代以‘来力敕正整’如何？”其声大似“蒸饼”之语，坐皆笑，刘不乐。(或以为赵挺之事。赵又尝曰：“乡中最重润笔，每一志文成，则太平车中载以赠之。”山谷曰：“想俱是萝萄与瓜齑尔。”赵衔之切骨。其后挤排不遗余力，卒致宜州之贬。) \\n 王稚川调官京师，母老留鼎州，久不归侍，尝阅贵人歌舞，有诗云：“画堂玉佩萦云响，不及桃源唉乃歌。”山谷和韵讽之云：“慈母每占乌鹊喜，家人应赋扊歌。” \\n 史应之尝授馆于人为童子师，山谷谑之云：“岁晚亦无鸡可割，炮蛙煎鳝荐松醪。”盖古诗有曰：“来朝为送先生饭，一夜沿溪捉鳝鱼。”山谷用以为戏。 \\n 涪翁过泸南，泸帅留府，会有官妓盻盻性颇聪慧，帅尝宠之，涪翁赠《浣溪沙》曰：“脚上鞋儿四寸罗，唇边朱麝一樱多。见人无语但回波。料得有心怜宋玉，只因无奈楚襄何。今生有分向伊麽。”盻盻拜谢涪翁，泸帅令唱词侑觞，盻盻唱《惜春容》词曰：“少年看花双鬓绿，走马章台管弦逐。而今老更惜花深，终日看花看不足。坐中美女颜如玉，为我一歌金缕曲。归时压得帽檐欹，头上春风红簌簌。”涪翁大喜，醉饮而别。 \\n 党祸既起，山谷居黔，有以屏图遗之者，绘双蝶舞，于蛛丝，而队蚁憧憧其间。题六言于上曰：“胡蝶双飞得意，偶然毕命纲罗。群蚁争收坠翼，策勋归去南柯。”崇宁间，又迁于宜。图偶为人携入京，鬻于相国寺肆，蔡客得之，以示元长。元长大怒，将指为怨望，重其贬，会以讣奏，仅免。 \\n 山谷在宜州，其年乙酉，即崇宁四年也。重九日，登郡城楼，听边人相语：“今岁当鏖战取封侯。”因作小词云：“诸将说封侯，短笛长吹独倚楼。万事总成风雨去，休休，戏马台南金络头。催酒莫迟留，酒似今秋胜去秋。花向老人头上笑，羞羞，人不羞花花自羞。”倚栏高歌，若不能堪者。是月三十日，果不起。 \\n 【秦观】　〔字少游，号太虚公，亦号谁海居士。东坡荐之荆公，公曰：“君奇秦君，口之而不置哉！”得其文，手之而不释。弟觏，字少章，又名觌，字少仪，从坡学于杭州。〕 \\n 秦少游为黄本校勘，钱穆父为户书，皆居东华门。少游春日有诗遗穆父云：“三年京国鬓如丝，又见新花发故枝。日典春衣非为酒，家贫食粥已多时。”穆父以米二石送之。 \\n 秦少游自矜髯美，语东坡曰：“君子多乎哉？”东坡应声曰：“小人樊须也！”一座绝倒。 \\n 程公辟守会稽，少游客焉，馆之蓬莱阁。一日，席上有所悦，因赋《满庭芳》词云：“山抹微云，天连衰草，画角声断谯门。暂停征棹，聊共饮离樽。多少蓬莱旧事，空回首、烟霭纷纷。斜阳外，寒鸦数点，流水绕孤村。销魂，当此际，香囊暗解，罗带轻分。谩嬴得、秦楼薄幸名存。此去何时见也？襟袖上、空染啼痕。伤情处，高城望断，灯火已黄昏。”此词极为东坡所称道，取其首句，呼之为“山抹微云君”(范元实，范祖禹之子，秦少游婿也。学诗于山谷，作《诗眼》一书。为人凝重，尝在歌舞之席，终日不言，妓有问之曰：“公亦解词曲否？”笑答曰：“吾乃‘山抹微云’女婿也。”可见当时盛唱此辞。) \\n 秦少游在蔡州，与营妓楼婉字东玉者甚密，赠《水龙吟》词云：“小楼连苑横空，下窥绣毂雕鞍骤。疏帘半卷，单衣初试，清明时候。破暖轻风，弄晴微雨，欲无还有。卖花声过尽，垂杨院落，红成阵，飞鸳。玉佩丁东别后，怅佳期、参差难又。名缰利锁，天还知道，和天也瘦。花下重门，柳边深巷，不堪回首。念多情，但有当时皓月，照人依旧。”(起语及换头隐‘楼东玉’字三字。)”又赠妓陶心儿《南歌子》词云：“玉漏迢迢尽，银潢淡淡横。梦回宿酒未全醒，已被邻鸡催起，怕天明。臂上妆犹在，襟间泪尚盈。水边灯火渐人行。天外一钩残月，带三星。(末句隐‘心’字。)” \\n 秦少游在黄州，饮于海棠桥，桥南北多海棠，有老书家海棠丛开，少游醉卧于此。明日，题《醉乡春》词于柱曰：“唤起一声人悄，衾冷梦寒霜晓。瘴雨过，海棠开，春色又添多少？社瓮酿成微笑，半破瘿瓢共舀(夭)。觉颠倒，急投床，醉乡广大人间小。” \\n 秦少游谪虔州日，作《千秋岁》词曰：“水边沙外，城郭春寒退。花影乱，莺声碎。飘零疏酒盏，离别宽衣带。人不见，碧云暮合空相对。忆昔西池会，鸳鹭同飞盖。携手处，今谁在？日边清梦断，镜里朱颜改。春去也，落红万点愁如海。”后人建莺花亭于郡治，盖因此辞取名。 \\n 瞿塘之下，地名人瓮瓮，少游尝谓未有以对。南迁，度鬼门关，乃用为绝句云：“身在鬼门关外天，命轻人瓮瓮头船。北人恸哭南人笑，日落荒村闻杜鹃。” \\n 秦少游感旧《蝶恋花》词云：“钟送黄昏鸡报晓，昏晓相催，世事何时了？万苦千愁人自老，春来依旧生芳草。忙处人多闲处少，闲处光阴，几个人知道？独上小楼云杳杳，天涯一点青山小。” \\n 秦少游尝于梦中作《好事近》一词云：“山路雨添花，花动一山春色。行到小溪深处，有黄鹂千百。 \\n 飞云当面化龙蛇，天矫挂晴碧。醉卧古藤阴下，杳不知南北。”其后北归，逗留于藤州光华亭。方醉起，以玉盂汲泉，笑视而化。 \\n 秦觏登第时尚未娶，陈后山以诗嘲之云：“长铗归来夜帐空，衡阳回雁耳边聪。若为借与春风看，无限珠玑咳唾中。”(此戏其独宿无寐也。) \\n 靖康间有女子为金虏所俘，自称秦学士女，道中题诗云：“眼前虽有还乡路，马上曾无放我情。”读者凄然。时有拟作《秦女行》者。 \\n 【张耒】　〔字丈潜。淮阴人。年十七作《函关赋》。游学于陈，学官苏辙爱之，因得从轼游，后闻轼讣，为举哀行服，言者以为言，坐贬。〕 \\n 元初，用治平故事，命大臣荐士，试馆职，一时名士在馆者，率论资考次迁，未有越次进用者。张文潜、晁无咎俱在其间。一日，二人阅朝报，见苏子由自中书舍人除户部侍郎，无咎以为平缓，曰：“子由此除不离核。”谓如果之粘核者。文潜曰：“岂不胜汝枝头乾乎！”闻者皆大笑。 \\n 元中，馆职诸公《赋韩干马》诗，独张文潜最高胜，诗云：“头如翔鸾月颊光，背如安舆凫臆方。心知不载田舍郎，尚带开元天子红袍香。韩干写时国无事，天闲树荫春昼长。双髯执辔俨在傍，如瞻驰道黄屋张。北风扬尘燕贼狂，厩中万马驱范阳。天子乘骡蜀山险，满川苜蓿为谁芳？” \\n 元中，秘阁上已日集西池，王仲玉有诗，张文潜和最工。云：“翠浪有声黄伞动，春风无力彩旌垂。”秦少游云：“帘幕千家锦绣垂。”仲玉笑曰：“又待入小石调也。” \\n 张文潜初官通许，喜营妓刘淑女，为作诗曰：“可是相逢意便深，为郎巧笑不须金。门前一尺春风髻，窗外三更夜雨衾。别燕从教灯见泪，孤舟唯有月知心。东西芳草皆相似，欲望高楼何处寻？”又云：“未说蝤蛴如素领，固应新月学蛾眉。引成密约因言笑，认得真情是别离。樽酒且倾浓琥珀，泪痕更著薄胭脂。北城月落乌啼后，便是孤舟肠断时。” \\n 长安有安氏，家藏唐明王髑髅，作紫金色。其家事之甚谨。因尔家富达，遂为盛族。后其家析居，争髑髅，斧为数片。张文潜闻之，即语曰：“明皇生死，为姓安人极恼。”合坐大笑。时秦少游方为贾御史弹不当授馆职，文潜戏少游曰：“千余年前贾生《过秦》，今复尔也。”闻者以为佳谑。 \\n 张文潜尝云：“子瞻每笑‘天边赵盾益可畏，水底右军方热眠’。谓汤燖了王羲之。”文潜戏谓子瞻：“公诗有‘独看红蕖倾白堕’。不知白堕是何物？”子瞻云：“刘白堕善酿酒。出《洛阳伽蓝记》。文潜曰：“白堕既是一人，莫难为倾否？”子瞻笑曰：“魏武短歌行云：‘何以解忧？惟有杜康。’杜康亦是酿酒人名也。”文潜曰：“毕竟用得不当。”子瞻又笑曰：“公且先去共曹家那汉理会，却来此间厮磨。”盖文潜时有仆曹某者在家作过，亦失去酒器之类，既送天府推治，其人未招承，方文移取会也。满座大冁。(吴人多谓梅子为曹公，以尝望梅止渴也。又谓鹅为右军。有士遗醋梅与燖鹅，作书云：“醋浸曹公一瓶，汤燖右军两只。”) \\n 【晁补之】　〔字无咎。与鲁直、少游、文潜皆从东坡游。号“苏门四学士”。〕 \\n 黄山谷有《茶》诗，押“肠”字韵，和者数四。山谷最后有“曲几团蒲听煮汤，煎成车声绕羊肠。”东坡见之云：“黄九恁地，怎得不穷？”晁无咎复和云：“车声出鼎细九盘，如此佳句谁能识？” \\n 晁无咎有送别《忆少年》词曰：“无穷官柳，无情画舸，无根行客。南山尚相送，只高城人隔。罨画园林溪绀碧，重来、尽成陈迹。刘郎鬓如此，况桃花颜色。”又别意《临江仙》词曰：“身外闲愁空满眼，就中欢事常稀。明年应赋送春诗。试从今夜数，相会几多时？浅酒欲邀谁共饮？深情惟有君知。东溪春近好同归。柳垂江上影，梅谢雪中枝。” \\n 【文同】　〔字与可，潼川人。与子瞻为中表兄弟。称石室先生，又自号笑笑先生，锦江道人。〕 \\n 谷在洋州，文与可尝令苏子瞻作《洋州园池三十咏》，谷其一也。子瞻诗曰：“汉川修竹贱如蓬，斤斧何曾赦箨龙？料得清贫馋太守，渭滨千亩在胸中。”是日与可与妻游谷中，烧笋晚食，发函得诗，失笑，喷饭满案。 \\n 文与可墨竹精妙，初不自贵重。四方持缣素请者相踵，与可厌之，投诸地，曰：“吾将以为袜材。”闻者传为口实。及与可自洋州还，而东坡为徐州。与可语士大夫：“吾墨竹一派，近在彭城，可往求之。”因以书遗东坡云：“袜材当萃于子矣。”书尾复写一诗，有“待将一段鹅溪绢，扫取寒稍万尺长”之句。东坡答云：“为爱鹅溪白茧光，扫残鸡距紫毫芒。世间那有千寻竹，月落庭空影许长。”与可乃以其所画偃竹遗东坡曰：“此竹数尺耳，而有万尺之势。”(世徒知与可扫墨竹，不知其诗。东坡尝对欧公诵与可诗曰：“美人却扇坐，羞落庭下花。”欧公笑曰：“与可无此句。与可拾得耳。”) \\n 文同有《咏竹》一字至十字诗云：“竹，竹。森寒，洁绿。湘江头，渭水曲。帷幔翠锦，戈矛苍玉，心虚异众草，节劲逾凡木。化龙杖，入仙陂。呼凤律，鸣神谷。月娥巾帔静苒苒，风女笙竽清簌簌。林间饮酒，碎影摇樽。石上围棋，轻阴覆局。屈大夫逐去，徒悦椒兰。陶先生归来，但寻松菊。若论檀栾之操，无敌于君。欲图潇湘之姿，莫贤于仆。” \\n 文与可《咏梨花》云：“素质静相依，清香暖更飞。笑从风外歇，啼向雨中归。江令歌琼树，甄妃梦玉衣。画堂明月地，常此惜芳菲。”(侯穆有诗名，因寒食郊行，见数少年共饮于梨花下。穆长揖就坐，众皆哂之。或曰：“能诗者饮。”乃以梨花为题。穆吟曰：“共饮梨花下，梨花插满头。清香来玉树，白蚁泛金瓯。妆靓青娥妒，光凝粉蝶羞。年年寒食夜，吟绕不胜愁。”众客阁笔。) \\n 文与可戏作《鹭鸶诗》曰：“颈缩银钩浅曲，脚高绿玉深翘。岸上水禽无数，有谁似汝风标。” \\n 文同力劝子瞻弗宜讥讪，后子瞻出判杭州，送之诗云：“北客若来休问事，西湖虽好莫吟诗。”人以为知言。 \\n 【赵令峙】　〔字德麟，号聊复翁。东坡之友，袭封安定郡王。〕 \\n 王氏幼聪慧，父母为之择配未偶，壮年不嫁，作《咏怀》诗曰：“白藕作花风已秋，不堪残睡更回头。晚云带雨归飞急，去作西窗一夜愁。”赵德麟鳏居，见诗求婚，人以为二十八字媒云。 \\n 刘伟明既丧爱妾而不能忘，赵令为《清平乐》词云：“东风依旧，着意隋堤柳。搓得鹅儿黄欲就，天气清明时候。去年紫陌青门，今宵雨魄云魂。断送一生憔悴，能消几个黄昏？” \\n 赵德麟又有《浣溪沙》词曰：“风急花飞昼掩门，一帘疏雨滴黄昏。便无离恨也销魂。翠被任熏终不暖，玉杯慵举几番温。这般情事与谁论？” \\n 【孙贲】　〔字公素。〕 \\n 孙公素居京师，大病，赵德麟数往存抚之。又数日，见东坡云：“闻曾见孙公素，病如何？”赵曰：‘大病方安。”坡云：“这汉病中瘦则瘦，俨然风雅。”后见公素道此语，公素应曰：“那娘意下恨则恨，无奈思量。”坡大奇之。 \\n 孙公素畏内，众所共知。尝求坡公书扇，坡题云：“披扇当年笑温峤，握刀晚岁战刘郎。不须戚戚如冯衍，但与时时说李阳。”公素昔为程宣徽门宾，后娶程公之女，性极妒悍，故云。 \\n 【陈忄造】　〔字季常，号龙丘。〕 \\n 东坡在黄州，与陈季常游。季常自以饱禅学，而妻柳氏颇悍，季常畏之，至或诟骂未己，声达于外。东坡因以诗戏云：“谁似龙丘居士贤，谈空说有夜不眠。忽闻河东狮子吼，拄杖落手心茫然。(狮子吼出《传灯录》。”) \\n 【王诜】　〔字晋卿。与东坡最善。〕 \\n 王晋卿得罪外谪，后房善歌者名啭春莺，乃东坡所见也，亦遂为密县马氏所得。后晋卿还朝，寻访，微知之，恨不可复得，因赋一联：“佳人已属沙吒利，义士今无古押衙。”客有为足之成章云：“几年流落向天涯，万里归来两鬓华。翠袖香残空挹泪，青楼云渺定谁家？佳人已属沙吒利，义士今无古押衙。回首音尘两沉绝，春莺休啭沁园花。” \\n 王晋卿有《蝶恋花》一阕，极为东坡所喜，其词曰：“钟送黄昏鸡报晓，昏晓相催，世事何时了？万恨千愁人自老，春来依旧生芳草。忙处人多闲处少，闲处光阴，几个人知道？独上高楼云渺渺，天涯一点青山小。” \\n 王晋卿有二女奴，名李、昭华，黄鲁直改竹夫人为青奴，赋诗云：“李四弦风拂席，昭华三弄月侵床。我无红袖堪娱夜，正要青奴一夜凉。” \\n 黄鲁直，大暑水阁听王晋卿家昭华吹笛，赠以诗云：“蕲竹能吟水底龙，玉人应在月明中。何时为洗秋空热，散作霜天落叶风。” \\n 【李チ】　〔阳翟人。〕 \\n 蜀张南本与孙位并学画水，皆得其法。南本以为同能不如独胜，去而画火，独得其妙。尝画辟支佛于火中结跏跌，烟飞电掣，烈烈有焚林燎原之势，而佛以定慧力安然不动。李チ为偈曰：“大士坐禅，心若水月。火周其身，炽焰炎烈。静观无始，火本不热。与火相忘，何生何灭？” \\n 李チ少以文字见苏子瞻，子瞻喜之，元初知举，チ适就试，意在必得チ以魁多士。及考，章援程文，大喜，以为チ无疑，逐以为魁。既拆号，怅然出院，以诗送チ归，其曰：“平时谩识古战场，过眼终迷日五色。”盖道其本意。チ自是学亦不进。家贫，不甚自爱，尝以书责子瞻不荐己。子瞻后稍薄之。竟不第而死。 \\n 【佛印禅师】　〔法名了元。姓贾，实进士也。韩退之所交贾岛亦进士，为僧号无本，亦号佛印。〕 \\n 佛印好诙谐。时有殿岩王观父邀禅师说法，禅师升座唱云：“此一瓣香为扫烟尘博士护世界天王杀人不眨眼上将军立地成佛大居士。”王公大喜，以其久帅多专杀也。 \\n 东坡赴杭，过润州，佛印时住持金山寺，坡为留数月。一日，值师挂牌入室，公便服入方丈见之，师云：“内翰何来？此间无坐处。”公戏云：“暂借和尚四大用作禅床。”师曰：“山僧有一转语，内翰言下即答，当从所请。如稍涉拟议，所系玉带愿留以镇山门。”公许之，使解玉带置几上。师云：“山僧四大本无，五蕴非有，内翰欲于何处坐？”公疑议未即答，师急呼侍者云：“收此玉带，永镇山门。”公笑而与之。师遂取衲裙相报。因有二绝，公次答之云：“病骨难堪玉带围，钝根仍落箭锋机。欲教乞食歌姬院，故与云山一衲衣。”“此带阅人如传舍，流传到我亦悠哉。锦袍错落真相称，乞与佯狂老万回。”(法云：“公八九岁时，其兄戍安西归，持信朝往夕反万余里，故号万回。武后赐以锦袍玉带。”) \\n 东坡一日访佛印于竹林寺，印款之，坡因诵李涉诗云：“因过竹院逢僧话，又得浮生半日闲。”印曰：“学士闲得半日，老僧忙了半日。”相与发一大笑。东坡喜食烧猪，佛印住金山时，每烧猪以待其来。一日，为人窃食，东坡戏作小诗云：“远公沽酒饮陶潜，佛印烧猪待子瞻。采得百花成蜜后，不知辛苦为谁甜？”在黄冈时，尝戏作《食猪肉》诗云：“黄州好猪肉，价钱等粪土。富者不肯吃，贫者不解煮。慢着火，少着水，火候足时他自美。每日起来打一碗，饱得自家君莫管。”(黄升日食鹿肉二斤，自晨煮至日影下西时则曰火候足。乃知此老虽煮肉亦有故事。时王中令平蜀还，饥甚，入一村寺，主僧醉甚，箕踞，公欲斩之，僧应对不惧，公求蔬食，僧馈以蒸猪头，甚美，公喜问：“僧止能饮酒食肉耶？为有他技也？”僧自言能诗。公令赋《蒸豚》，操笔立成，曰：“嘴长尾短浅含膘，久向山中食药苗。蒸处已将蕉叶裹，熟时兼用杏浆浇。红鲜雅称全盘饣丁，软熟真堪玉筋挑。若把膻根来比并，膻根自合吃藤条。”公大喜，与紫衣师号。) \\n 东坡，元丰末年得请归耕阳羡，舟次瓜步，以书抵金山了元禅师，曰：“不必出山，当学赵州王等接人。”元得书径来，东坡迎笑问之，以偈为献曰：“赵州当日少谦光，不出山门见赵王。争似金山无量相，大千都是一禅床。”东坡拊掌称善。 \\n 【僧仲殊】　〔名挥，姓张氏，安州进士。弃家为僧，居杭州吴山宝月寺。仲殊嗜蜜，思聪嗜琴。东坡诗所谓：“招得琴聪与蜜殊”者是也。〕 \\n 苏东坡在钱塘，五日不游西湖。尝携妓谒大通禅师，大通愠形于色。公乃作《南歌子》一首，令妓歌之，大通亦为解颐。公曰：“今日参破老禅矣。”其词云：“师唱谁家曲？宗风嗣阿谁？借君拍板与钳捶，我也逢场作戏，莫相疑。溪女方偷眼，山僧已皱眉。莫嫌弥勒下生迟，不见老婆三五，少年时。”僧仲殊闻之，和其韵曰：“解舞清平乐，而今说向谁？红炉片雪上钳椎，打就金毛狮子，也堪疑。已信身如梦，何知眼共眉。蟠桃因甚结花迟，不向风前一笑，待何时？”涪翁见而赏之。(子瞻有赠通诗云：“语带烟霞从古少，气含蔬笋到公无。”尝语人曰：“颇解蔬笋语否？为无酸馅气也。”闻者无不皆笑。) \\n 张枢言龙图守杭。一日，湖上开宴，刘巨济(泾)、僧仲殊在焉，枢言命即席作填辞。巨济先倡曰：“凭谁好笔，横扫素缣三百尺，天下应无。此是钱塘湖上图。”仲殊应声曰：“一般奇绝，云淡天高秋夜月，费尽丹青。只这些儿画不成。”(唐、宋衲子诗尽多佳句，而填辞可传，仅仅数首。有寿涯禅师咏鱼篮观音云：“深愿弘慈无缝罅，乘时走入众生界，窈窕丰姿都没赛。提鱼卖。堪笑马郎来纳败。清泠露湿金衤阑坏，茜裙不把珠璎盖，特地掀来呈捏怪。牵人爱。还尽许多菩萨债。”) \\n 仲殊一日造郡，方接坐间，见庭下有妇人投牒立雨中，郡守命咏之，仲殊口就《踏莎行》云：“浓润侵衣，暗香飘砌，雨中花色添憔悴。枇杷树下立多时，不言不语厌厌地。眉上新愁，手中文字，因何不倩鳞鸿寄？想伊只诉薄情人，官中谁管闲公事？” \\n 东坡倅钱塘时，思聪方为行童试经，坡谓坐客言，此子虽少，善作诗，近参寥子作“昏”字韵诗，可令和之。聪和篇立成。诗云：“千点乱山横紫翠，一钩新月挂黄昏。”坡大称赏，言不减唐人。因笑曰：“不须念经也做得一个和尚。”是年聪始为僧。(政和间，聪挟琴游梁日，登中贵人之门，久之，遂还俗，为御前使臣，方其将冠巾也，苏叔党因浙僧入都，送之诗云：“试诵北山移，为我招琴聪。”诗至，已无及矣。) \\n 【僧参寥】　〔与辨才皆东坡友也。坡谪齐安，寥不远二千里相从，期年后谪南海，寥复欲泛海，坡以书止之。〕 \\n 参寥以临乎绝句见知于东坡。其诗云：“风蒲猎猎弄轻柔，欲立蜻蜓不自由。五月临平山下路，藕花无数满汀洲。”时宗妇曹夫人者善丹青，遂作《临平藕花图》行世。 \\n 苏子瞻在徐州，参寥子自钱塘访之，酒中，子瞻令官妓马娉娉乞诗于参寥，参寥口占云：“多谢尊前窈窕娘，好将幽梦恼襄王。禅心已作粘泥絮，不逐东风上下狂。”子瞻喜曰：“予尝见柳絮落泥中，谓可入诗料，不意此老收得。” \\n 东坡在黄州，梦参寥诵所作新诗曰：“寒食清明都过了，石泉槐火一时新。”梦中曰：“火固新矣，泉何故新？”答曰：“俗以清明日淘井。” \\n 辩才退居龙井，不复出入。东坡往见之，出至风篁岭。左右惊曰：“远公过虎溪矣。”辩才叹曰：“杜子美不云乎：‘与子成二老，来往亦风流。’”因作亭岭上，名之曰过溪，亦曰二老。 \\n 【周韶】　〔与胡楚、龙靓皆杭妓，有诗名。东坡尝书三妓诗作一卷。〕 \\n 周韶好蓄奇茗，尝与蔡君谟斗胜，题品风味，君谟屈焉。苏子容过杭，太守陈述古饮之，召韶佐酒，韶因子容求落籍，子容指檐间白鹦鹉曰：“可作一绝。”韶援笔立成，云：“陇上巢空岁月惊，忍看回首自梳翎。开笼若放雪衣女，长念观音般若经。”时韶有服衣白，一座笑赏。述古遂令落籍。时胡楚、龙靓同席，楚赠诗云：“淡妆轻素鹤翎红，移入朱阑便不同。应笑西园旧桃李，强匀颜色待秋风。”靓赠诗云：“桃花流水本无尘，一落人间几度春。解佩暂酬交甫意，濯缨还见武陵人。” \\n 胡楚赠所欢诗云：“不见当时丁令威，年来处处是相思。若将此恨同芳草，却恐青青有尽时。” \\n 张子野老于杭，多为官妓作词而不及龙靓，靓献诗云：“天与群芳十样葩，独怜颜色不堪夸。牡丹芍药人题遍，自分身如鼓子花。”子野喜，乃作《望江南》词与之，词云：“青楼宴，靓女荐瑶杯。一曲白云江月满，际天拖练夜潮来。人物悟瑶台。醺醺酒，拂拂上双腮。媚脸已非朱淡粉，香红全胜雪笼梅。标格外尘埃。” \\n  \\n 　 \\n  \\n   \\n  "}
{"章节": "卷五十四·宋", "正文": "　 \\n 卷五十四·宋 \\n 　 \\n 【陈师道】　〔字履常，又字无已。晚得诗法于黄鲁直。尝与晁说之论诗曰：“吾此一瓣香，须为山谷道人烧也。”山谷尝有诗云：“闭门觅句陈无已，对客挥毫秦少游。”以喻其才思之异。〕 \\n 郭提刑概慕陈后山之贤，妻以女。后山家贫，妻子常寄食外家，有诗上概云：“嫁女不离家，生男已当户。曲逆老不候，知人公岂误？” \\n 陈后山少为曾南丰所知，东坡爱其才，欲牢笼于门下，后山不肯背南丰，有“向来一瓣香，敬为曾南丰”之句。又作《妾薄命》二首以自拟，其一曰：“主家十二楼，一身当三千。古来妾薄命，事主不尽年。起舞为主寿，相送南阳阡。忍着主衣裳，为人作春妍。有声当彻天，有泪当彻泉。死者恐无知，妾身长自怜。”其二曰：“叶落风不起，山深花自红。捐世不待老，惠妾无其终。一死尚可忍，百岁何当穷。天地岂不宽，妾身无所容。死者如有知，杀身以相从。向来歌舞地，夜雨鸣寒蛩。” \\n 陈后山有《小放歌行》二绝云：“春风永巷闭娉婷，长使青楼误得名。不惜卷帘通一顾，怕君着眼未分明。”又，“当年不嫁惜娉婷，傅白施朱作后生。说与旁人须早记，随宜梳洗莫倾城。” \\n 【张舜民】　〔字芸叟，自号浮休居士。〕 \\n 王荆公以诗赋决科，而不乐诗赋。熙宁初，既预政，遂专以经义取士，元五年，复用诗赋。绍圣初，禁元学术，复罢之。政和中，乃著于令，士庶专习诗赋者杖一百。张芸叟有诗云：“少年辛苦校虫鱼，晚岁雕虫耻壮夫。自是诸生犹习气，果然紫诏尽驱除。酒间李杜皆投笔，地下班扬亦引车。惟有少陵顽钝叟，静中吟捻白髭须。”盖芸叟自谓也。(哲宗时，有好为诗而鄙俚可笑者，尝作即事诗云：“日暖看三织，风高斗两厢。蛙翻合出关，蚓死紫之长。泼听琵梧凤，馒抛接建章。归来屋里坐，打杀又何妨。”或问诗意，答曰：“始见二蜘蛛织纲于檐间，又见二雀斗于两厢，廊有死蛙翻腹似‘出’字，死蚓如‘之’字，方吃泼饭，闻邻家琵琶作凤栖梧，食馒头朱毕，阉R人B报B建安章秀才上谒，迎客既归，见内门上画钟馗击小鬼，故云‘打杀又何妨’”。哲宗尝灼艾，诸内侍欲娱上，或举其诗，上笑不已，竟不灼艾而罢。) \\n 张芸叟久经迁谪，既还，怏怏不平，尝内集，分题赋诗，其女得蜡烛，有云：“莫讶泪频滴，都缘心未灰。”浮休有惭色，自是无复躁意。” \\n 司马朴之室，浮休女也，有诗在延路上寺中。一联云：“满地烟含芳草绿，倚阑露泣海棠红。”或云即咏烛者。 \\n 【杨杰】　〔字次公，无为人，自号无为子。〕 \\n 元丰中，高丽遣一僧入贡，颇辨慧，赴筵，设晕酒自如，令杨次公接伴，一日出令曰：“要两古人姓名争一物。”沙门曰：“古人有张良有邓禹，争一伞，良曰：‘良伞’，禹曰：‘禹伞’”。次公曰：“古人有许由有晁错，争一葫芦，由曰：‘油葫芦’，错曰：‘错葫芦。’” \\n 钱勰待制尹府日，尝遇诞辰，其僚属尽以乌龟白鹤为献，用表祝寿之意。独杨次公止以《老子出关图》，拜作小诗云：“秘藏函谷关中子，将献蓬莱阁上仙。愿得须眉如此老，却教龟鹤羡长年。”钱公大悦。 \\n 杨次公为吴兴刺史，有《明月楼》诗云：“江南地暖少严风，九月炎凉正得中。溪上玉楼楼上月，清光合作水晶宫。”吴兴因此谓之水晶宫。 \\n 杨次公守丹阳，米元章过郡，留数日去。元章好易他人书画，次公作河豚羹饮之，其实他鱼。元章疑而不食。次公笑曰：“此赝本耳。”迨其行，送以诗，有“淮海声名二十秋”之句。林子中见之，谓次公曰：“公言无乃过欤。”次公笑曰：“二十年来何处不知有米颠子。” \\n 【米芾】　〔字元章，号海岳外史。有洁癖，盥手用银方斛泻水于手，已而两手相拍至乾，都不用巾拭。巾帽少有尘则濯之，客去必濯其坐榻。钥靴偶为他人所持，因屡洗，靴遂损不可穿。尝择婿，得建康段拂子去尘，释之曰：“既拂矣，且去尘，真吾婿也。”以女妻之。子友仁，亦善书画，世号小米。〕 \\n 东坡在维扬，设客十余人，皆一时名士，米元章亦在坐。酒半，元章忽起，自赞云：“世人皆以芾为颠，愿质之子瞻。”东坡笑曰：“吾从众。”(元章在维扬，尝谒蔡攸于舟中，攸出右军《王略帖》示之，元章惊叹，求以他画易之，攸有难色，元章曰：“公若不见从，某不复生，即投此江死矣。”因大呼据船舷欲堕，攸遂与之。) \\n 米元章平生好石，守濡须，曰：“闻有怪石在河壖。”人以为异而不敢取。公命移至州治，为燕游之玩。石至，遽命设席拜于庭下，曰：“吾欲见石兄二十年矣。”言者以为罪，坐是罢去。其后竹坡周少隐过是郡，见石而感之，为赋诗，其略曰：“唤钱作兄真可怜，唤石作兄无乃贤。望尘雅拜良可笑，米公拜石不同调。” \\n 米元章令雍丘，蝗大起，邻县尉司禁瘗，后仍滋蔓，责保正并力捕除，或言：“尽缘雍丘驱逐过此。”尉移文，载保正语牒行雍丘，请勿以邻国为壑。时元章方与客饮，视牒大笑，题纸尾答云：“蝗虫原是飞空物，天遣来为百姓灾。本县若还驱得去，贵司却请打回来。”传者莫不绝到。 \\n 米元章《咏潮》诗曰：“怒气号声迸海门，州人传自子胥魂。天排云阵千家吼，地拥银山万马奔。势与月轮齐朔望，信如壶漏报晨昏。吴亡越霸成何事，一唱渔歌过远村。” \\n 米元章《孔子赞》曰：“孔子孔子，大哉孔子。孔子以前，未有孔子。孔子以后，更无孔子。孔子孔子，大哉孔子。” \\n 徽宗取弁山奇石置之艮山，名曰艮岳。时米芾为书学博士，召令书一大屏，上指御前一端石砚使就用之。书成，芾捧砚请曰：“此砚经赐臣芾濡染，不堪复以进御。”上大笑，因以赐之。芾蹈舞谢，抱负趋出，余墨沾渍袍袖，喜动颜色。上顾谓蔡京曰：“颠，名不虚得。”京曰：“芾人品诚高，所谓不可无一，不可有二。” \\n 米元章仕宦久不偶晚节，大臣荐对，尝有诗曰：“笏引上天梯，鞘鸣奋地雷。谁云天尺五？亲见玉皇来。”或问其意，答曰：“初叩轩陛，阁门臣僚以笏引之升殿，此上天梯也。” \\n 米元章晚年学禅有得，卒于淮阳军。先一月，区处家事，作亲友别书，尽焚其所好书画奇物，预置一棺，坐卧饮食其中。前七日，不茹荤，更衣沐浴，焚香清坐而已。及期，遍请郡寮，举拂示众曰：“众香国中来，众香国中去。”掷拂合掌而逝。 \\n 【贺铸】　〔字方回，号庆湖遗老。小词二卷，名东山寓声乐府。〕 \\n 贺方回少为武弁，以定林寺一绝见奇于舒王，遂知名当世。其诗云：“破冰泉脉漱篱根，坏衲遥疑挂树猿。蜡屐旧痕寻不见，东风先为我开门。” \\n 黄山谷守当涂，贺方回过之，人日席上赋词云：“巧剪合欢罗胜子，钗头春意翩翩。艳歌浅笑拜嫣然。愿郎宜此酒，行乐驻华年。未至文园多病客，幽襟凄断堪怜。旧游梦挂碧云边。人归落雁后，思发在花前。”腔本《临江仙》，山谷以方回用薛道衡诗，易以《雁后归》云。 \\n 贺方回有小筑在姑苏盘门内，地名横塘，方回时往来其间，作《青玉案》词云：“凌波不过横塘路，但目送、芳尘去。锦瑟年华谁与度？月楼花院，绮窗朱户，惟有春知处。碧云冉冉衡皋暮，彩笔空题断肠句。试问闲愁知几许？一川烟草，满城风絮，梅子黄时雨。”山谷见之，亟称云：“解道江南肠断句，世间只有贺方回。”当时因称方回为贺梅子。(郭功父有《示耿天隙》一诗，舒王为书其尾云：“庙前古木藏训狐，豪气英风亦何有？”方回晚倅姑孰，与功父游甚欢，方回寡发，功父指其髻谓曰：“此真贺梅子也。”方回乃捋其须曰：“君可谓郭训狐矣。”功父髯而胡，故有是语。) \\n 贺方回有《浣溪沙》数阕，并为山谷所赏。其一赋闺思云：“楼角红销一缕霞，淡黄杨柳带栖鸦，玉人和月折梅花。笑捻粉香归绣户，半垂罗幕护窗纱。东风寒似夜来些。”其一赋春愁云：“闲把琵琶旧谱寻，四弦声怨却沉吟，燕飞人静画堂阴。欹枕有时成雨梦，隔帘无处说春心，一从灯夜到如今！”其一赋春事云：“鹦鹉无言理翠衿，杏花零落昼阴阴，画桥流水一篙深。芳径与谁同斗草？绣床终日罢拈针，小笺香管写春心。” \\n 贺方回又有《忆秦娥》春思词曰：“晓朦胧，前溪百鸟啼匆匆。啼匆匆，凌波人去，拜月楼空。旧年今日东门东，鲜妆辉映桃花红。桃花红，吹开吹落，一任东风。” \\n 贺方回姬亦善小诗，尝赋绝句云：“独倚危阑泪满襟，小园春色懒追寻。深恩总似丁香结，难展芭蕉一寸心。” \\n 【司马】　〔字才仲。陕州夏台人。〕 \\n 同州澄缄县有九龙庙，然只一妃耳，土人谓冯瀛王之女也。司马才仲戏题曰：“身既仕十主，女亦配九龙。”过客读之，无不一笑。 \\n 司马才仲初在洛下，昼寝，梦一美姝牵帷而歌云：“妾本钱塘江上住，花落花开，不管流年度。燕子衔将春色去，纱窗几阵黄梅雨。”才仲爱其词，因询曲名，云是《黄金缕》。后五年，才仲以东坡荐应制举，中等，遂为钱塘幕官，为秦尉少章道其事。少章续其词后云：“斜插犀梳云半吐，檀板轻敲，唱彻黄金缕。梦断彩云无觅处，夜凉明月生南浦。”顷之，复梦美姝迎笑曰：“夙愿谐矣。”遂与同寝。自是每夕必来，才仲为同寀谈之，咸曰：“公廨后有苏小小墓，得无妖乎？”不逾年而才仲得疾。所乘游舫舣泊河塘，柁工遽见才仲携一丽人登舟，即前喏之，声断，火起舟尾。仓忙走报其衙，则才仲死而家人已恸哭矣。(苏小小者，钱塘名妓也。南齐时人。其墓或云湖曲，或云江干。古词云：“妾秉油壁车，郎跨青骢马。何处结同心，西陵松柏下。”今西陵在钱塘。) \\n 【胡致隆】　〔号箫滩居士。〕 \\n 胡致隆与山谷往来，坐上分题赋藕云：“平生冰雪姿，七星罗心胸。岂无有丝毫，上裨天子聪？而不自荐达，胡为乎泥中？沉疴正无赖，安得君从容。其子亦可怜，风味如乃翁。” \\n 潘大临(字老。专学山谷为诗。吕居仁作《江西诗派图》，列陈无已、潘老、谢无逸、徐师川、饶德操、韩子苍等为法嗣，谓皆出于山谷也。) \\n 潘老送山谷贬宜州，有“可是中州著不得，江南已还更宜州”之句，山谷极称赏之。饶德操见老和山谷中兴碑诗，读至“天下宁知再有唐，皇帝紫袍迎上皇”，叹曰：“潘十后来作诗，直至此地位耶？” \\n 谢无逸尝以书问潘老近作新诗否，答曰：“秋来景物，件件是佳，致昨日清卧，闻搅林风雨声，遂起题壁，曰：‘满城风雨近重阳’，忽催税人至，败意，止此一句奉寄。” \\n 【谢逸】　〔字无逸，临川进士，自号溪堂。从弟迈字幼，皆江西诗派中人也。〕 \\n 谢无逸闲居，多从衲子游，不喜对书生。一日，有一贡士来谒，坐定，曰：“每欲问无逸一事，辄忘之。尝闻人言欧阳修者，果何如人？”无逸熟视久之，曰：“旧亦一书生，后参大政。”又问：“能文章否？”无逸曰：“也得。”无逸之子宗野方七岁，立于旁，闻之匿笑而去。 \\n 抚州守朱世英以八行荐谢无逸，不就，后偕其友过之，小君方炊，稚子宗野汲井，无逸诵书扫除，顾二人，放帚大笑曰：“聊复尔耳。”其友作偈曰：“老妻营炊，稚子汲水。庞公扫除，丹霞边至。弃帚迎门，一笑相视。不必灵照，多通道理。”世英亦作偈曰：“提篮灵照，扫地谢公。一般是面，做作不同。不假语默，通透玲珑。更若未会，换手锤胸。” \\n 谢溪堂有《咏蝶》诗三百首，如云：“身似何郎全傅粉，心如韩寿爱偷香。”又云：“飞随柳絮有时见，舞入梨花无处寻。”人盛称之，因呼为谢蝴蝶。(同时吴兴俞退翁汝尚亦号溪堂居士。二人并有诗名。退翁题三角亭云：“奇哉山中人，来此池上宇。蕙径斜映带，林烟尽吞吐。春无四面花，夜欠一檐雨。寄傲足有余，何须存广庑？”) \\n 潘老尝有诗，托无逸缀成“风雨重阳”之句，其略云：“病思王子同倾酒，愁忆潘郎共赋诗。”老亡后，无逸在黄州，适过重阳四日，风雨大作，遂用老句广为三绝云：“满城风雨近重阳，无奈黄花恼意香。雪浪翻天迷赤壁，令人西望忆潘郎。”“满城风雨近重阳，不见修文地下郎。想得武昌门外柳，垂垂老叶半青黄。”“满城风雨近重阳，安得斯人共一觞。欲问小冯今建否？云中孤雁不成行。” \\n 谢无逸尝于黄州关山杏花村馆驿题一词云：“杏花村馆酒旗风，水溶溶，残红。野渡舟横，杨柳绿阴浓。望断江南山色远，人不见，草连空。夕阳楼外晚烟笼，粉香融，淡眉峰。记得年时，相见画屏中。只有关山今夜月，千里外，素光同。”词名《江城子》。其后，过者必索笔于馆卒录去，卒颇以为苦，因以泥涂之。 \\n 汪信民(革)尝作诗寄谢无逸云：“问讯江南谢康乐，溪堂春水想扶疏。高谈何日看挥麈，安步从来可当车。但得丹霞访庞老，何须狗监荐相如？新年更励于陵节，妻子同锄五亩蔬。”饶德操见之，谓信民曰：“公诗日进而道日远矣。盖功用在彼而不在此也。” \\n 营妓宋瑶以善奕名，谢幼作《减字木兰花》赠之曰：“风篁度曲，倦倚银屏初睡足。清簟疏帘，金鸭香消懒更添。纤纤露玉，风雹纵横飞钿局。颦敛双蛾，凝伫无言密意多。” \\n 【徐俯】　〔字师川，号东湖。七岁能诗，为山谷所知。以父禧死事，授通直郎。张邦昌僭位，遂致仕。时工部侍郎何昌言与弟昌辰避邦昌讳，皆改名，俯买婢，名昌奴，客至，即呼前驱使之。〕 \\n 徐师川《双庙》诗：“开元天宝间，衮衮见诸公。不闻张与许，名在台省中。”饶德操酷爱之。 \\n 徐师川是山谷外甥，晚年欲自立名，客有称其源自山谷者，公读之不乐，答以小启曰：“涪翁之妙天下，君其问诸水滨。斯道之大域中，我独知之濠上。” \\n 苏养直诗有“属玉双飞水满塘”之句，见赏于坡，称为“吾家养直。”作此诗时，年甚少。绍兴间，与徐师川同召，师川赴，养直辞。师川造朝，便道过养直，留饮甚欢。二公平日对奕，徐高于苏。是日，养直拈一子笑视师川曰：“今日须还老夫下此一着。”师川有愧色。 \\n 【韩驹】　〔字子苍。宣、政间忌苏、黄之学，王初寮阴学东坡，子苍阴学山谷。〕 \\n 汪内相将赴临川，曾吉父以诗送之，有“白玉堂中曾草诏，水晶宫冷近题诗”之句，韩子苍改云：“白玉堂深曾草诏，水晶宫冷近题诗。”吉父闻之，以子苍为一字师。 \\n 韩子苍有《送宜黄丞周表卿》诗曰：“昔年束带侍明光，曾见挥毫对御床。将为骅骝已腾踏，不知雕鹗尚摧藏。官居四舍峰峦绿，驿路千林橘柚黄。莫恋乡关留不去，汉廷今重甲科郎。”送诗后久之，改“对”字作“照”字，取子瞻“文彩照金殿”意也，改“绿”为“雨”，“黄”为“霜”，又改“莫恋乡关留不去”作“莫为艰难归故里。”益见其工。 \\n 李伯时画宫女背面者，韩子苍题其上曰：“睡起昭阳暗淡妆，不知缘底背斜阳。若教转盻一回首，三十六宫无粉光。” \\n 宣和初，何文缜为中书舍人，道君皇帝以御画《双鹊》赐之，韩子苍时为校书郎，赋诗二章，曰：“君王妙画出神机，弱羽争巢并占时。想见春风鹊观，一双飞上万年枝。”又“舍人簪笔上蓬山，辇路春风从驾还。天上飞来两鸟鹊，为传喜色到人间。”(何文缜名。政和间状元。潘良贵次之，二人皆少年，有风貌，而第三人郭孝友颇古怪，时曰：“状元真何郎，榜眼真潘郎，第三人真郭郎也。”) \\n 叙州本戎州也。老杜戎州诗云：“重碧倾春酒，轻红擘荔枝。”今叙州公酝遂名以重碧。东坡在齐安，有“春江绿涨蒲萄醅”之句，靖康初元，韩子苍作守，有旨添赐郡酿，因名其库曰蒲萄醅，仍有诗云：“孤臣政术不堪论，尚得君王赐酒尊。父老异时传盛事，蒲萄醅熟记初元。” \\n 【饶节】　〔字次守。少年尝投书于曾子宣。论新法不合，遂弃去。尝令其仆守舍，归见其占对异常，怪而问之，仆曰：“闻邻寺白崖长老有道，价往请，一转语，忽尔觉悟。”次守慨然曰：“汝能是，我乃不能？”径往白崖问道，八日而悟，与其仆祝发为浮屠，更名如壁，字德操，号倚松道人。仆名如琳。后琳疾亟，躬进药饵，既卒，极尽送终之义。〕 \\n 饶德操长于诗。《梅花》一联云：“遂教天下无双色，来作人间第一春。”又答吕居仁寄诗云：“长忆他时对短檠，诗成重改又鸡鸣。如今老矣无心力，口诵君诗绕竹行。” \\n 饶德操作僧后，有《送别蔡伯世》诗云：“要做仲尼真弟子，须参达磨的儿孙。”时诸说禅者不一，故德操专及之。 \\n 宣和庚子，改僧为德士，一时浮屠有以违命被罪者，独一长老遽上表乞入道，其辞有“习蛮夷之风教，忘父母之发肤。傥得回心而向道，便更合掌以擎拳”等语，时饶德操已为僧，因作改德士颂云：“自知祝发非华我，故欲毁形从道人。圣主如天苦怜悯，复令加我旧冠巾。旧说螟蛉逢蜾赢，异时蝴蝶梦庄周。世间化物浑如梦，梦裹惺惺却自由。德士旧尝称进士，黄冠初不异儒冠。种种是名名是假，世人谁不被名谩。衲子纷纷恼不禁，倚松传与法安心。瓶盘钗钏形虽异，还我从来一色金。小年曾着书生帽，老大当簪德士冠。此身无我亦无物，三教从来处处安。” \\n 饶德操尤善作铭赞。有《佛米赞》谓：“武将念佛以米记数，得三升也。赞曰：时平主圣，万国自靖。不杀而武，不征而正。矫矫虎臣，无所用命。移将东南，介我佛会。久闻我曹，念佛三昧。喑呜叱吒，化为佛声。三令五申，易为佛名。一佛一米，为米三升。自升而斗，自斗而斛。念之无穷，太仓不足。” \\n 饶德操后寓襄阳天宁寺。夏均父倪为请疏，其略云：“无复挟书，更逐康成之后；何忧成佛，不居灵运之先。”又云：“岂惟江左公卿，尽倾支遁；独有襄阳耆旧，未识道安。”时称其精当。 \\n 【僧惠洪】　〔字觉范。有《冷斋夜话》、《甘露集》、《林间录》行世。时邹元佐奇于命，彭渊材奇于乐，觉范奇于诗，号“新昌三奇”。〕 \\n 洪觉范作冷斋夜话，有曰：“诗至李义山为文章一厄。”许彦周览及此，蹙额无语，觉范再三穷诘，彦周曰：“夕阳无限好，只是近黄花。”觉范曰：“我解子意矣。”即时删去。 \\n 觉范自并州还江南，过都下，上元，憩相国寺，有道人求诗，且曰：“觉范尝有《寒岩寺诗怀京师》曰：‘上元独宿寒岩寺，卧看青灯映薄纱。夜久雪猿啼岳顶，梦回山月上梅花。十分春瘦缘何事？一掬归心未到家。却忆少年行乐处，软风香雾喷东华。’今当为作《京师上元怀山中》也。”觉范戏为之曰：“北游烂熳看并山，重到皇州及上元。灯火楼台思往事，管弦音律试新翻。期人未至情如海，穿市归来月满轩。却忆寒宕曾独宿，雪窗残夜一声猿。” \\n 觉范同时，有云峰悦禅师与兴化诜公友善，诜城居三十余年，老矣犹迎送不已，悦尝诫曰：“公不袖手山林中去，尚此忍垢乎？”郡僚爱诜多久不果，一日送大官出郊，堕马损臂，呻S吟Y月余，以书哀诉于悦，悦作偈戏之曰：“大悲菩萨有千手，大丈夫儿谁不有？兴化和尚折一枝，犹有九百九十九。”南华恭长老同嗣大愚，有书来叙法礼，悦作偈戏之曰：“与师萍迹寄江湖，共忆当年在大愚。堪笑堪悲无限事，甜瓜生得苦葫芦。”(有僧金銮求欧阳景书与玉峰长老荐用，景封书曰：“金銮求与玉峰书，金玉相乘价倍殊。到底不关藤蔓事，葫芦自去缠葫芦。”) \\n 【李清照】　〔号易安居士。济南李格非女，适赵明诚。《香台集》谓清献子。按：“明诚乃赵挺之子也，挺之谥清宪，而清献遂因被诬。〕 \\n 赵明诚与李易安平生同志。明诚在太学时，每朔望告谒出，质衣，取半千钱，步入相国寺，市碑文、果实归，相对咀嚼展玩。后连守两郡，竭俸以事铅椠，及卒，易安为文以祭曰：“白日正中，叹庞翁之机捷；坚城既堕，怜杞妇之悲深。”后再适张汝舟，失身非类，世以此薄之。 \\n 李易安《声声慢》一辞最为婉妙，其辞云：“寻寻觅觅，冷冷清清，凄凄惨惨戚戚。乍暖还寒时候，最难将息。三杯两盏淡酒，怎敌他、晚来风急？雁过也，正伤心，却是旧时相识。满地黄花堆积。憔悴损，如今有谁忺摘？守著窗儿，独自怎生得黑？梧桐更兼细雨，到黄昏、点点滴滴。这次第，怎一个愁字了得？” \\n 李易安九日《醉花阴》词云：“薄雾浓云愁永昼，瑞脑喷金兽。佳节又重阳，宝枕纱厨，半夜秋初透。东篱把酒黄昏后，有暗香盈袖。莫道不销魂，帘卷西风，人似黄花瘦。”又离别《一剪梅》词云：“红藕香残玉簟秋。轻解罗裳，独上兰舟。云中谁寄锦书来？雁字回时，月满西楼。花自飘零水自流。一种相思，两处闲愁。此情无计可消除，才下眉头，却上心头。” \\n 李易安又有《如梦令》云：“昨夜雨疏风骤，浓睡不消残酒。试问卷帘人，却道：‘海棠依旧’。‘知否，知否？应是绿肥红瘦。’”当时文士莫不击节称赏，未有能道之者。 \\n 【朱淑真】　〔钱唐人。宛陵魏端礼为辑其诗词，名曰《断肠集》。〕 \\n 朱叔真幼警慧，善读书。早年，父母无识，嫁市井民家。其夫村恶，蘧除戚施，种种可厌，淑真抑郁不得志。作诗多忧愁怨恨之思。题《圆子》云：“轻圆绝胜鸡头肉，滑腻偏宜蟹眼汤。纵有风流无处说，已输汤饼试何郎。”盖谓其夫之不才，匹配非偶也。 \\n 朱淑真诗词多柔媚，独《清昼》一绝、《送春》一词，颇疏俊可喜，诗云：“竹摇清影罩纱窗，两两时禽噪夕阳。谢却海棠飞尽絮，困人天气日初长。”词云：“楼外柳垂千万缕，欲系青春，少住春还去。犹自风前飘柳絮，随春且看归何处？满目山川闻杜宇，便做无情，莫也愁人意。把酒送春春不语，黄昏却下潇潇雨。” \\n 朱淑真元夕《生查子》云：“去年元夜时，花市灯如昼。月上柳梢头，人约黄昏后。今年元夜时，月与灯依旧。不见去年人，泪湿春衫袖。”又《元夕》诗云：“火树银花触目红，极天歌吹暖春风。新欢入手愁忙里，旧事经心忆梦中。但愿暂成人缱绻，不防长任月朦胧。赏灯那得工夫醉，未必明年此会同。”与其词意相合。 \\n 朱淑真同时有魏夫人者，曾子宣内子也，亦能诗。尝置酒邀淑真，命小鬟队舞，因索诗，以“飞雪满群山”为韵。淑真醉中援笔赋五绝云：“管弦催上锦裀时，体态轻盈只欲飞。若使明皇当日见，阿蛮无计恍杨妃。”“香茵稳衬半钩月，往来凌波云影灭。弦催紧拍促将遍，两袖翻然作回雪。”“柳腰不被春拘管，凤转鸾回霞袖缓。舞彻伊州力不禁，筵前扑簌花飞满。”“占断京华第一春，清歌妙舞实超群。只愁到晓人星散，化作巫山一段云。”“烛花影里粉姿闲，一点愁侵两点山。不怕带他飞燕妒，无言逐拍省弓弯。” \\n 魏夫人有春恨《江神子》曰：“别郎容易见郎难，几何般，懒临鸾。憔悴容仪，陡觉缕衣宽。门外红梅将谢也，谁信道，不曾看。晓妆楼上望长安，怯轻寒，莫凭栏。嫌怕东风吹恨上眉端。为报归期须及早，休误妾，一春闲。” \\n 魏夫人《卷珠帘》词云：“记得来时春未暮，执手攀花，袖染花梢露。暗卜春心共花语，争寻双朵争先去。多情因甚相辜负？有轻拆轻离，向谁分诉？泪湿海棠花枝处，东君空把奴分付。”(宋时妇人多能诗文。又有孙夫人者，秀州郑文妻也，郑为大学上舍，久寓行都，孙寄以《忆秦娥》云：“花深深，一钩罗袜行花阴。行花阴，闲将柳带，试结同心。耳边消息空沉沉，画眉楼上愁登临。愁登临，海棠开后，望到如今。”此词为同舍见者传扬，酒楼妓馆皆歌之。又闺情《南乡子》词云：“晓日压重檐，斗帐春寒起未欢。天气因人梳洗懒，眉尖，淡画春山不喜添。闲把绣彩ㄎ，得金针又倒拈。陌上游人归也未？厌厌，满院杨花不卷帘。”又《咏雪》词云：“悠悠扬扬，做尽轻模样。半夜萧萧窗外响。多在梅边竹上。朱楼向晓帘开，六花片片飞来。无奈薰炉烟雾，腾腾扶上金钗。”又，婺州刘鼎臣者，僦省试于行都，濒行，其妻自制彩花一枝赠之，侑以《鹧鸪天》词云：“金屋无人夜剪缯，宝钗翻过齿痕轻。临行执手殷勤送，衬与萧郎两鬓青。听嘱付，好看承，千金不抵此时情。明年宴罢琼林晚，酒面微红相映明。”又有居上庠者，其妻以诗寄鞋袜云：“细袜宫鞋巧样新，殷勤寄与读书人。好将稳步青云上，莫向平康谩惹尘。”) \\n  \\n 　 \\n  \\n   \\n  "}
{"章节": "卷五十五·宋", "正文": "　 \\n 卷五十五·宋 \\n 　 \\n 【徽宗佶】　〔道院上章，册帝为教主道君皇帝。〕 \\n 徽宗即位，下诏求直言，及上书与廷试直言者，俱得罪。京师有谑词云：“当初亲下求言诏，引得都来胡道。人人招是骆宾王，并洛阳年少。自讼监宫并岳庙，都教一时闲了。误人多是误人多，误了人多少。” \\n 政和中，徽宗立画博士院，每召名工，必摘唐人诗句试之。尝以“竹锁桥边卖酒家”为题，人皆向酒家上着工夫，惟一善画，但于桥头竹外挂一酒帘；又试“踏花归去马蹄香”，有某甲者，但扫数蝴蝶飞逐马；后又一日，试“万绿丛中红一点，动人春色不须多”，某甲但画杨柳楼台一美人凭阑。皆中魁选。 \\n 徽宗一日洒翰于小白团扇，书七言十四字曰：“选饭朝来不喜餐，御厨空费八珍盘。”适思倦，顾左右云：“有能吟者，可令续之。”有荐太学生者，既宣入，恭读宸制，乞为取旨：或续句呈，或就书扇左。上曰：“朝来不喜餐，必恶阻也。当以此为词以续于扇。”生续曰：“人间有味俱尝遍，只许江梅一点酸。”上大喜。会将策士，生未奏名，径使造庭赐登第。 \\n 徽宗于禁苑植荔枝，结实以赐燕帅王安中。御制诗云：“葆和殿下荔枝丹，文武衣冠被百蛮。思与近臣同此味，红尘飞过燕山。”盖用樊川“一骑红尘妃子笑，无人知道荔枝来”句意，竟成语谶。(宣和初，收复燕山，以归朝全民来居京师。其俗有《臻蓬蓬歌》，每扣鼓和臻蓬蓬音为节而舞，人无不喜闻其声而效之。其歌曰：“臻蓬蓬，外头花花里头空。但看明年正二月，满城不见主人翁。”又有伎者，以数丈长竿系椅于杪，伎者坐椅上，少顷，下投小棘坑中，无偏颇之失。未投时念诗曰：“百尺竿头望九州，前人田土后人收。后人收得休欢喜，更有收人在后头。”此皆虏谶而兆祸。可怪。) \\n 宣和四年，预借元宵。时有谑词云：“太平无事，四边宁静狼烟眇。国泰民安，谩说尧舜禹汤好。万民翘望彩都门，龙灯凤烛相照。只听得，教坊杂剧欢笑，美人巧。宝宫前，咒水书符断妖。更梦近，竹林深处胜蓬岛，笙歌闹。奈吾皇，不待元宵景色来到，只恐后月阴晴未保。”是年中秋后，帝在苑中赋晚景一联云：“日映晚霞金世界，月临天宇玉乾坤。”宰臣皆称贺。次年，戎马犯顺，后国号金。(宣和间，上方织绫，谓之遍地桃。又急地绫，漆冠子，作二桃样，谓之并桃。天下效之。香谓之佩香。至金人犯阙，无贵贱皆逃避云。) \\n 宣和五年，金人来归燕京及涿、易、檀、顺、景、蓟六州之地，都下盛唱小辞曰：“喜则喜，得入手。愁则愁，不长久。忺则忺，我两个厮守。怕则怕，人来破斗。”未几，金人犯汴京，以徽、钦二帝北去。 \\n 徽宗被虏北行，谢克家作《忆王孙》辞云：“依依官柳拂宫墙，楼殿无人春昼长。燕子归来依旧忙。忆君王，月破黄昏人断肠。”(绍兴间，金人以帝梓宫来归。元僧扬琏真伽发之，止朽木一段。) \\n 徽宗北随金虏，后见杏花，作《燕山亭》一词云：“裁剪冰销，轻叠数重，冷淡胭脂注。新样靓妆，艳溢香融，羞杀蕊珠宫女。易得凋零，更多少、无情风雨。愁苦。闲院落，凄凉几番春暮。凭寄离恨重重，这双燕，何曾会人言语。天遥地远，万水千山，知他故宫何处？怎不思量，除梦里、有时曾去！无据。和梦也、有时不做。”又在北，遇清明日，诗曰：“茸母初生认禁烟，无家对景倍凄然。帝城春色谁为主？遥指乡关涕泪连！”又戏作小辞云：“孟婆孟婆，好做些方便，吹个船儿倒转。”(俗谓风曰孟婆。江南七月间，有大风甚于舶棹，野人相传以为孟婆发怒。茸母，草名。茸母、孟婆正是的对。) \\n 宋时，陇州岁贡鹦鹉，徽宗置安妃阁教以诗文，宣和末，使人发还本土，后郭浩以秦凤提点刑狱按边至陇口，见一红一白鹦鹉鸣于树间，问上皇安否，浩曰：“上皇崩矣。”鹦鹉闻之，皆悲鸣不已。浩因赋诗云：“陇口山深草木荒，行人到此断肝肠。耳中不忍听鹦鹉，犹在枝头说上皇。” \\n 张孝纯在云中府粘罕席上有所睹，赋《念奴娇》一阕云：“疏眉秀盻，向春风、还是宣和装束。贵气盈盈姿态巧，举止况非凡俗。宋室宗姬，秦王幼女，曾嫁钦慈族。干戈横荡，事随天地翻覆。一笑邂逅相逢欢，人满饮，旋旋吹横竹。流落天涯俱是客，何必平生相熟。旧日荣华，如今憔悴。付与杯中酥。兴亡休问，为伊且尽船玉。”(金人徙钦宗回燕京。一日，行至平顺州，止泊驿舍。时以七夕，官中于驿作酒肆，纵人会饮。帝于室中窥见一胡妇携数女子，皆俊目艳丽，或歌或舞，或吹笛，持酒劝客，所得钱物酒食率归胡妇，稍不及者，妇以杖击之。少顷，官遣皂衣吏赍酒饮帝，胡妇不知为帝也，亦遣一横笛女子入室中。对帝呜咽，吹不成曲。帝问女子曰：“吾与汝为乡人，汝东京谁氏女？”女顾胡妇稍远，乃曰：“我百王宫魏王女孙也，先嫁钦慈大后侄孙，京城既陷，为贼掳至此，卖与豪门作婢，既又遭主母诟挞，转鬻与此。胡妇俾在此日夕求酒钱食物，若不及，即楚随之。”言讫，问帝曰：“官人亦是东京人，想亦掳来此也。”帝但泣下，遣之去。详味孝纯词旨。其所睹，即帝所遇者也。然孝纯词赋之粘罕席上，则是女初属粘罕审矣。) \\n 【蔡京】　〔字元长。崇宁初拜相。官司公移皆避其名，京东、京西并改为畿左、畿右。蔡经国闻“京”闽音称“京”为“经”，乃奏乞改名纯臣。〕 \\n 绍圣中，蔡京馆辽使李俨，俨留馆颇久，一日宴饮，忽持盘中杏曰：“来未花开，如今多幸。”京即举梨谓之曰：“去虽叶落，未可轻离。” \\n 蔡京与陈了翁有笔研之旧，了翁深疾之。尝入朝，已立班，上御殿差晚，杲日照耀，众莫敢仰视，京注目久而不瞬。谓同省曰：“此公真大贵人也。”或曰：“公明知其贵，胡不少贬，而议论之间有不恕，何邪？”了翁诵老杜诗曰：“射人先射马，擒贼先擒王。” \\n 蔡元长既贵，享用侈靡，喜食鹑，每预蓄养之，烹杀过当。一日，梦鹑数千百诉于前，其一鹑居前致辞曰：“食君廪中粟，作君羹中肉。一羹数百命，下箸犹未足。羹食何足论，生死犹转毂。劝君慎勿食，祸福相倚伏。”京由是不复食鹑。 \\n 姑苏南园，钱氏广陵王旧圃也，老木皆合抱，流水奇石参错其间。王元之为长洲县宰时，无日不携客醉饮，尝有诗曰：“他年我若功成后，乞取南园作醉乡。”其后，园中大堂遂以醉乡名之。大观末，蔡鲁公罢相欲东还，诏以园赐公，公即戏以诗示亲党云：“八年帷幄竟何为，更赐南园宠退师。堪笑当时王学士，功名未有便吟诗。” \\n 宣、政间，禁中有保和殿，殿西南庑有玉真轩，轩内有玉华阁，即安妃妆阁也。妃姓刘氏，入宫进位贵妃。林灵素以左道得幸，谓上为长生帝君，妃为九华玉真安妃。每神降，必别置妃位，画妃像于其中。每祀妃像，妃方寝而觉有酒容。是时，群臣惟蔡元长最承恩遇，尝赋诗题殿壁曰：“琼瑶错落密成林，桧竹交加午有阴。恩许尘凡时纵步，不知身在五云深。”一日，侍宴于保和殿，上令妃见京，先有诗曰：“雅兴酒酣添逸兴，玉真轩内见安妃。”命京赓补成篇，京即题曰：“保和新殿丽秋晖，恩许尘凡到绮闱。雅兴酒酣添逸兴，玉真轩内见安妃。”须臾，命京入轩，但见妃像，京又有诗云：“玉真轩内暖如春，只见丹青未见人。月里嫦娥终有恨，鉴中姑射未应真。”已而至阁，妃出见京，劝酬至再，日暮而退。 \\n 宣和末，以童贯为抚军使，蔡攸副之，以应金夹攻辽。攸，京长子也。京以诗寄曰：“老懒身心不自由，封书寄与泪横流。百年信誓当深念，三伏征涂合少休。日送旌旗如昨梦，心存关塞起新愁。缁衣堂下清风满，早早归来醉一瓯。”徽宗闻之，命邓珙索诗，京即录以进呈，上读之，徐曰：“好改作‘六月王师好少休。’”盖时白沟报不捷，故有是语。 \\n 蔡元长南迁，中路有旨，取所宠姬慕容、邢、武者三人，以金人指名来索也。元长作诗别云：“为爱桃花三树红，年年岁岁惹春风。如今去逐他人手，谁复尊前念老翁。”初，元长之窜也，道中市饮食之类，皆不肯售，叹曰：“京失人心，一至于此！”至潭州，作词曰：“八十一年过世，四千里外无家。如今流落向天涯，梦到瑶池阙下。玉殿五回命相，彤庭几度宣麻。止因贪恋此荣华，便有如今事也。”后数日卒。 \\n 蔡元长卒于长沙城南五里东明寺，遂草殡于寺之观音殿。后有蜀僧游方过之，慨然因题诗于壁曰：“三十年前镇益州，紫泥丹诏凤池游。大钧播物心难一，六印悬腰老未休。佐主不能如傅说，知几那得似留侯。功名富贵今何在？寂寂招提一土丘。” \\n 【张商英】　〔字天觉，号无尽居士。时蔡京久盗国柄，中外怨疾，见商英能立异同，更称为贤，帝因人望而相之。〕 \\n 张天觉召自荆湖，适刘跛子与客饮市桥，闻车骑过甚都，起观之，跛子挽丞相衣使且共饮，因作诗曰：“迁客湖湘召赴京，车蹄迎迓一何荣。争如与子市桥饮，且免人间宠辱惊。”一时赏其俊爽。 \\n 唐子西尝见桃李盛开而梅尚存数枝，因作诗云：“桃花能红李能白，春深无处无颜色。不应尚有数枝梅，可是东君苦留客。向来开处当严冬，桃李未在交游中。只今已是丈人行，勿与年少争春风。”时张无尽被召，子西乃以诗投之，无尽大加称赏。(子西名庚，丹棱人。及登东坡之门。后徙居泸之安夷门外，自号鲁国先生。宣、政间，以党祸谪罗浮，作诗云：“说与门前白鹭群，也须从此断知闻。诸公有意除钩党，甲乙推求恐到君。”在罗浮，名酒之和者曰“养生主”，劲者曰“齐物论”，作《诉衷情》词，有云：“平生不会敛眉头，诸事等闲休。元来却到愁处，须着与他愁。”) \\n 张天觉既相，谢表有云：“十年去国，门前之雀可罗；一日归朝，屋上之乌亦好。”徽宗亲题所御扇焉。 \\n 【王黼】　〔宣和初拜相，有宠于帝，得预宫中秘戏。帝尝使内人为市，黼为市令。一日，上故责市令，挞之取乐。黼窘，故曰：“告尧、舜，免一次。”上笑曰：“吾非唐、虞，汝非稷、契也。”一日，又与逾垣微行，黼以肩承帝趾，墙峻，微有不相接处，上曰：“耸上来，司马光。”黼应曰：“伸下来，神宗皇帝。”。〕 \\n 王黼为馆职时，夜梦至一山间，古松流水，杳然幽深，忽遇一道人，引至一处，有废丹灶，又有茅屋数间，道人开之，云：“公所居也。”尘埃蓬勃，似久无人者。壁间有题字云：“白发高僧酷爱山，一瓶一钵老禅关。只因窥井生一念，从此松根丹灶闲。”慨然悟其前世所居。已，失道人远，返，天大雷雨，龙起云中，意甚恐惧，遂寤。其婢亦魇于室中，呼觉，问之，曰：“适为雷雨所惊。”颇异之。来日，馆中曝书，偶观架上小说内载妇人窥井生男事云。孙仲益有《王大傅生日》诗，“了了三生梦，松根冷灶炉。”用此事也。 \\n 【林灵素】　〔字通叟，永嘉人，初名灵噩，字岁昌。政和间至京师，寓东太乙宫，以方术得幸，赐号金门羽客通真达灵玄妙先生。〕 \\n 林灵素少从浮屠，苦其师笞骂，去为道士，善妖幻，往来谁、泗间，丐食僧寺，苦之。及王老志、王仔昔宠衰，旁访方士于左阶道，徐知常以灵素对，即召见，对曰：“臣上知天宫，中识人间，下知地府。”上视灵素风貌如旧识，乃筑通真宫以居之，赐金牌，无时入内。时有附之而得美官者，颇自矜，有骄色，或戏作《灵素画像诗》云：“当日先生在市廛，世人那识是真仙。只因学得飞升后，鸡犬相随也上天。” \\n 林灵素一日同帝夜静礼斗，至太清楼下，见有碑题曰《元奸党之碑》，灵素稽首。上怪问之，对曰：“碑上姓名皆天上列宿，臣敢不稽首。”因作诗献云：“苏、黄不作文章客，童、蔡翻为社稷臣。三十年来无定论，不知奸党是何人？”帝明日以示蔡京，京惶恐乞去，仍免留之。(宣和间，吴敏著《见闻录》，记当时事，不敢斥言，多是庾语。其称安者谓蔡攸，益攸字居安，实者谓童贯，木者谓林灵素，或朱勔也。他皆类是。) \\n 【雍孝闻】　〔蜀人。〕 \\n 崇宁间廷试，雍孝闻对策，力诋时政阙失，驳放，后虽授以右列，然卒不仕，浪迹山林，遂遇异人，得道。政和末，变姓名为道士，入内说法，徽宗谓其得林灵素之半，因赐姓木，更名广莫，竟不知其为孝闻也。孝闻尝自咏云：“百万人中隐一身，深如勺水在沧溟。独醒自负贤人酒，天阔难寻处士星。照影自怜湖水碧，高吟赢得蜀山青。城南老树如相问，不枉翻空过洞庭。” \\n 【薛昂】　〔字肇明。谨事蔡元长。与宾客会饮，有犯“京”字者，必举罚；平日家人辈误犯，必加叱詈；脱或自犯，则自批其颊，以示戒。宣和末，有朝士新买一婢，颇熟事，因会客，命出侑尊，一客语及“京”字，婢遽请罚酒，曰：“犯太师讳。”一座骇愕。询之，乃薛门下家婢也。〕 \\n 薛昂初为王荆公客。荆公在钟山下棋，昂与焉，赌《梅花》诗一首，荆公为代作。后昂出知金陵，或者嘲以诗曰：“好笑当年薛乞儿，荆公坐上赌梅诗。而今又向江东去，奉劝先生莫下棋。”薛书名似“丐”字，故人有“乞儿”之说。 \\n 【王安中】　〔字履道。初为东坡门下士，后附蔡京，遂叛东坡。时有文章盛名，号初寮先生。寮，小窗也。高似孙号疏寮，谢号灵石山药寮。〕 \\n 王安中在京师，偶见人家亭上题字，笔势洒落，不着姓而其名则安中也。王惊问：“何人所书？”守者曰：“此何安中。河朔人也。”王恐人莫之辨，戏书一诗其后云：“蜀客更名缘好尚，汉臣书姓为同官。孟公自合名惊座，子夏尤宜便小冠。益号文章缘两李，翊书制诰有诸韩。二玄各自分南北，付与时人子细看。”终篇皆用同名事云。 \\n 王安中见迎春花，赋《蝶恋花》词云：“雪霁花稍春欲到，残腊迎春，一夜花开早。青帝回舆云缥缈，鲜鲜金雀来飞绕。绣阁纱窗人窈窕，翠缕红丝，斗剪幡儿小。戴在花枝争笑道：“愿人长共春难老。”(安中，建炎中避地于柳，得郡人熊氏园，植桃数百本，号曰小桃源，日赋诗亭下。) \\n 宣和中取燕山，群臣称贺，蔡元长令一馆职代作表，仍语以“燕人悦则取之”一句，不得不使其人归搜经句，欲对末得，王安中曰：“何不曰：‘昆夷骏其喙矣。’”遂用之。 \\n 【蔡】　〔刘混康赴阙，一夕，拜章罢，诏问：“何久？”答曰：“值天门放春榜。”欲叩其所睹，乞书而密缄之，它日验其事。明年，殿试毕，发视，止书二草二木，乃蔡、柯也。尝倚附蔡京为叔父，京命二子攸、修出见，亟云：“向者大误，公乃叔祖，二尊诸父行也。”。〕 \\n 崇宁末策进士，蔡以阿附得首选，帝召对，问：“唐京官五品方赐绯佩鱼，借绯即不佩，国朝因循其制。”对曰：“在唐借绯亦佩鱼。”因诵白居易诗曰：“亲朋相庆问何如，报道恩光尽反初。投老喜抛黄草技，眼明惊拆紫泥书。便将朱绂还铃阁，却着青袍侍玉除。无奈娇痴三岁女，绕腰啼哭觅银鱼。”帝喜其对之捷。 \\n 【曹组】　〔字元宠。纬之弟。纬有诗文号《秋浦集》。组六举不第，著《铁砚篇》以自见。后有宠于徽宗，授睿思殿待制。〕 \\n 曹元宠工谑词，有春情《如梦令》云：“门外绿阴千顷，两两黄鹂相应。睡起不胜情，行到碧梧金井。人静，人静，风动一庭花影。”又春梦《阮郎归》云：“檐头风响丁东，帘疏烛影红。秋千人散月溶溶，楼台花气中。春酒醒，夜寒浓，兰衾谁与同？只愁梦短不相逢，觉来罗帐空。” \\n 曹元宠题《村学堂图》云：“此老方扪虱，众雏争附火。想当训诲间，都都平丈我。”语虽调笑，曲尽社师之状。(谚言，社师读论语“郁郁乎文哉”讹为“都都平丈我”，委巷之童习而不悟。一日，宿儒到社中，为正其讹，学童皆骇散。时人为之语云：“都都平丈我，学生满堂坐。郁郁乎文哉，学生都不来。”曹诗盖取此。) \\n 王氏，曹元宠母也。时隆冬大雪，登楼眺望，见美妓从雪中来，乃作诗曰：“梁王宴罢下瑶台，窄窄红鞋步雪来。恰似阳春三月暮，杨花飞处牡丹开。” \\n 【周邦彦】　〔字美成，号清真居士。初进《汴都赋》得官。徽宗时提单大晟乐府，官至待制。词名《清贞诗余》。〕 \\n 周美成能自度曲，制乐府长短句，名其居曰顾曲堂。尝咏佳人，调《忆秦娥》，云：“香馥馥，樽前有个人如玉。人如玉，翠翘金凤，内家妆束。娇羞爱把眉儿蹙，逢人只唱相思曲。相思曲，一声声是，怨红愁绿。” \\n 周美成在姑苏，与营妓岳楚云相恋，后从京师过吴，则岳已从人久矣。因饮于太守蔡峦子，高坐上见其妹，作《点绛唇》寄之云：“辽鹤西归，故人多少伤心事！短书不寄，鱼浪空千里。凭仗桃根，说与相思意。愁何际？旧时衣袂，犹有东风泪。”楚云得词，感泣累日。 \\n 蔡元长生日，天下郡国皆有馈献，号太师生辰纲，文士锦囊玉轴，竞进诗词，周美成有句云：“化行禹贡山川外，人在周公礼乐中。”蔡独喜之。 \\n 周美成晚归钱唐，梦中得《瑞鹤仙》词一阕云：“悄郊原带郭，行路永，客去车尘漠漠。斜阳映山落，饮余红、犹恋孤城衤阑角。凌波步弱，过短亭、何用素约。有流莺劝我，重解绣鞍，缓引春酌。不记归时蚤暮，上马谁扶？醒眠朱阁。惊飚动幕，犹残醉，绕红药。叹西园已是花深无地，东风何事又恶。任流光过却。归来洞天自乐。”未几，方腊乱，自桐庐入杭。时美成方宴客，仓皇出奔，趋于西湖坟庵，适际残冬，落日在山，忽逢故人之妾奔逃而来，乃与小饮于道旁旗亭，闻莺声于木杪。少焉分背。抵庵，尚有余醺，困卧小阁上，恍如词中所云。逾月入城，故居皆遭蹂践矣。后得请，提举洞霄宫而终老焉。 \\n 【万俟雅言】　〔精于音律。自号词隐。有《大声集》五卷，周美成为序，山谷亦称之为一代词人。〕 \\n 崇宁中，万俟雅言充大晟府制撰，依月用律制词，尝侍宴都门池苑，应制赋《安平乐慢》云：“瑞日初迟，绪风乍暖，千花百草争香。瑶池路稳，阆苑春深，云树水殿相望。柳曲沙平，看尘随青盖，絮惹红妆。卖酒绿阴傍，无人不醉春光。有十里笙歌，万家罗绮，身世疑在仙乡。行乐知无禁，五侯半隐少年场。舞妙歌妍，空妒得莺娇燕忙。念芳菲都来几日，不堪风雨疏狂。” \\n 万俟雅言有《长相思》咏雨词云：“一声声，一更更，窗外芭蕉窗里灯。此时无限情。梦难成，恨难平，不道愁人不喜听。空阶滴到明。” \\n 【晁端礼】　〔字次膺。与万俟雅言齐名。〕 \\n 政和癸巳，大晟乐成，蔡元长以晁次膺荐于帝，诏乘驿赴阙。次膺至都下，会禁中嘉莲生，异苞合跌，出天造，次膺效乐府体属词以进，名《并蒂芙蓉》，其词云：“太液波澄，向鉴中照影，芙蓉同蒂。千柄绿荷深，并脸争媚。天心眷临，圣日殿宇，分明敞嘉瑞。弄香嗅蕊，愿君王、寿与南山齐比。池边屡回翠辇，拥群仙醉赏，凭阑凝思。萼绿揽飞琼，共波上游戏。西风又看露下，更结双双新莲子。斗装竞美，问鸳鸯，向准留意？”上览之称善，除大晟乐府协律郎。 \\n 【宋齐愈】　〔字退翁。宣和间为太学官。建炎初治僭逆罪，而齐愈实书张邦昌名以示众者，遂弃市。〕 \\n 徽宗一日召宋齐愈，谓曰：“卿文章新奇，可作梅词进呈。须是不经人道语。”齐愈立进《眼儿媚》词曰：“霏霏疏影转征鸿，人语暗香中。小桥斜渡，曲屏深院，水月。人间不是藏春处，玉笛晓霜空。江南处处，黄垂密雨，绿涨薰风。”帝称善。次日谕近臣曰：“宋齐愈梅词，非惟不经人道，又且自开花说至结子黄熟，并天色言之，可谓尽之矣。” \\n 【宋惠直】　〔初为江州德化簿，以作乐语为郡守所知，荐于何执中，即除书局，继中词科。〕 \\n 宋惠直在王彦昭幕下，代作春日留客致语，有云“寒食止数日，间才晴又雨。牡丹盖数十，种欲拆又芳。”皆鲁公帖与牡丹谱中全语也。彦昭好令人歌柳词，又尝作乐语云：“正好欢娱，歌绿树数声啼鸟；不妨沉醉，扌弃画堂一枕春酲。”皆柳词中语。 \\n 【邢俊臣】　〔宣、政间戚里子。〕 \\n 邢俊臣性滑稽，喜嘲咏，常出入禁中，善作《临江仙》词，未章必用唐律两句为谑，以寓调笑。徽宗置花石纲，石之大者曰神运石，大舟排联数十尾，仅能胜载，既至，上大喜，置艮岳万岁山，命俊臣为《临江仙》词，以“高”字为韵，末句云：“巍峨万丈与天高。物轻人意重，千里送鹅毛。”又令赋陈朝桧，以“陈”字为韵，桧亦高五六丈，围九尺余，枝覆地几百步，词未云：“远来犹自忆梁、陈。江南无好物，聊赠一枝春。”上容之，不怒也。内侍梁师成位两府，甚尊显用事，自矜为诗，因进诗，上称善，顾谓俊臣曰：“汝可为好词以咏师成诗句之美。”且命押“诗”字韵。俊臣口占，末云：“欲知勤苦为新诗。吟安一个字，捻断数茎髭。”上大笑，师成恨之。谮其漏泄禁中语，责为越州钤辖。太守王嶷闻其名，置酒待之。醉归，灯火萧疏，明日携词见帅，叙其寥落之状，末云：“扪窗摸户入房来。笙歌归院落，灯火下楼台。”席间有妓秀美，而肌白如玉雪，颇有腋气，嶷令乞词，末云：“酥胸露出白皑皑。遥知不是雪，为有暗香来”。又有善歌舞而体肥者，末云：“只愁歌舞罢，化作彩云飞。” \\n  \\n 　 \\n  \\n   \\n  "}
{"章节": "卷五十六·宋", "正文": "　 \\n 卷五十六·宋 \\n 　 \\n 【希哲】　〔字原明。申国公子。〕 \\n 吕原明，元间侍讲，大雪不罢讲。讲《孟子》，哲庙一笑。喜为二绝云：“水晶宫殿玉花零，点缀宫槐拂素屏。特敕下帘延墨客，不因风雪废谈经。”其二曰：“强记师承道古先，究穷新意出陈编。一言有补天颜动。全胜三军贺凯还。” \\n 【孔平仲】　〔字毅甫。宣圣四十八世孙。建中靖国间为学士。兄文仲，字经甫；武仲，字常甫，俱以才名播天下。山谷有诗云：“二苏上连璧，三孔分立鼎。天不坠斯文，俱来集台省。”。〕 \\n 盛次仲、孔平仲同在馆中，雪夜论诗，平仲曰：“当作不经人道语。”曰：“斜拖阙角龙千尺，澹抹墙腰月半棱。”次仲曰：“甚佳。惜未大也。”乃曰：“看来天地不知夜，飞入园林总是春。”平仲乃服。 \\n 孔平仲藏头诗《寄贾宣州》云：“高会当年喜得曹，日陪宴衔自忘劳。力回天地君应惫，心挟乾坤我尚豪。豕亥论书非素学，子孙干禄有东皋。十年求友相知寡，分付长松荫短蒿。”又《呈章子平》诗云：“玉辂声华星斗傍，方州投老憩甘棠。木逃剪伐枝长碧，石耐镌磨性有常。巾楮藏经勤问学，子孙传业富文章。十年流落归何暮，日听除书侍玉皇。”(每句头字皆藏于每句尾字。) \\n 孔平仲《了语》诗云：“公饣束欲成忽覆鼎，银瓶汲绝还沈井。乳虎咆哮落深阱，青萍一挥断人颈。”《不了语》诗云：“无言以手寻环，寒暑迭运雕朱颜。八骏踏地几时遍，六龙驾日何年闲？” \\n 【侯蒙】　〔字元功，谥文穆。〕 \\n 侯元功少游场屋，年三十一始得乡贡，人以其年长，忽不加敬，有轻薄子画其形于纸鸢上，引线放之，蒙见而大笑，作《临江仙》词题其上曰：“未遇行藏谁肯信，如今方表名踪。无端良匠画形容，当风轻借力，一举入高空。才得吹嘘身渐稳，只疑远赴蟾宫。雨余时候夕阳红，几人平地上。看我碧霄中。”蒙一举即登第，年五十余，遂为执政。 \\n 【晁说之】　〔字以道。无咎从弟。东坡守扬州，以道为郡倅，入谒，坡折节迎之，顾坐客曰：“海内奇才也。”司马温公不喜《孟子》，作《疑孟》十余篇。以道自云受学于司马公，因作《诋孟》一书。僧宗杲云：“可谓不善学柳下惠矣。”。〕 \\n 陈叔易恬居阳翟涧上村，号涧上丈人，无仕宦意。崇、观间，朝廷召之，郡守劝驾，不得已而起，晁以道时致仕居嵩山，有诗云：“处士谁人为作牙？尽携猿鹤到京华。从今邻壑堪惆怅，六六峰前只一家。”后靖康间，以道亦起，而女弟四娘适唐氏者，颇复诮其出焉。 \\n 梁师成以翰墨为己任，四方俊秀名士必招致门下，往往遭点污，晁以道后来亦附之。有人以诗嘲曰：“早赴朱张饭，随赓蔡子诗。此回休崛强，凡事且从宜。”(师成自言苏轼出。于时天下禁诵苏文，其尺牍在人间者皆毁去，师成诉于帝曰：“先臣何罪？”自是轼之文乃稍出。) \\n 【张｛土｝】　〔字子厚，吾武进人。〕 \\n 张子厚少有异才，多异梦，尝作《梦录》。记梦中诗曰：“楚峡云娇宋玉愁，月明溪净印银钩。襄王定是思前梦，又抱霞衾上玉楼。”殆不类人间人也。 \\n 张子厚与东莱吕子进同年进士也。子厚自登科不复仕。绍圣中，子进自中书舍人出知睦州，子厚小舟相送数程，别后，寄诗云：“篱云鹏各有程，匆匆相别未忘情。恨君不在蓬笼底，共听萧萧夜雨声。” \\n 张子厚尝游山寺，寺僧具食极疏略，子厚戏为诗曰：“冻仆堆堆依灶燎，山僧草草具盘飧。井丹已厌尝葱叶，庾亮何劳惜薤根？” \\n 【邹浩】　〔字志完，自号道乡居士。吾武进人。〕 \\n 邹志完南迁，在昭州江上为居屋，近崇宁寺，因阅《华严经》于观音像前，有修竹三根生像之后，志完揭茅出之，不可，乃垂枝覆像，俨然宝陀山岩竹也。昭人扃锁之，以为过客游观。比还，过永州澹山岩，岩有驯狐，凡贵客至则鸣，志完将至而狐辄鸣，寺僧出迎，志完怪之，僧以狐鸣为对，志完作诗曰：“我入幽岩亦偶然，初无消息与人传。驯狐戏学仙伽客，一夜飞鸣报老禅。” \\n 【张守】　〔吾武进人。是时行三合法，辟雍会试，郡国贡士凡数千人，其升诸司马命于天子者，仅百四十人，而吾常至三十有二人，为天下最。〕 \\n 崇宁中，张参政守既擢第，至大观三年榜，三兄弟宰、寀、宇又同升，而弟泰州通判，复以上舍试礼部，中优等，于是郡太守徐伸取“灵椿一株老，丹桂五枝芳”之句榜其间，曰椿桂坊。 \\n 建炎初，驻跸越州，明年，改元绍兴，遂升府号，后移跸临安，命张守知府事，谢表曰：“履勾践之故栖，厉尝胆枕戈之志；想神禹之遗迹，服卑宫菲食之劳。”人服其工。 \\n 【霍洞】　〔字太清。吾武进人。端友从孙也。吾郡城有后河，乃李守余庆创开，谓三十年当有魁天下者。已而，吾邑钱公辅登第三，胡宗愈继为第二，余中遂魁天下。崇宁初，朱守彦浚之，次年，端友魁天下。河自罗城南水门分荆溪之流，经月斜、金斗、顾塘、葛桥至于土桥，以入于漕渠。霍氏居河上游，河势曲折，朝揖其门，钟聚秀气，世有名人。〕 \\n 霍洞喜为诗，尝宿田舍，见吏催科，有诗云：“北风吹晴屋满霜，翁儿赤体悲无裳。闺中幼妇饥欲泣，忍饥取麻灯下缉。一身勿暇私自怜，鸣机轧轧明窗前。织成五丈如霜布，翁作衤阑裙儿作裤。明朝官中催租急，依然赤体当风立。” \\n 霍洞会岁饥，见守出游，赋诗云：“朝来五马去寻春，谁信家家甑有尘？枕席道旁宜细问，恐非芳草醉眠人。”守闻为之罢游。 \\n 【孙觌】　〔字仲益。相传东坡南迁时，一妾有娠不得偕往，出嫁吾常孙氏，比归觅之，则仲益生六七龄矣。命名曰觌，谓卖见也。后官尚书。〕 \\n 东坡归宜兴时，道由无锡洛社，尝至孙仲益家。仲益年在髫齿。坡曰：“孺子习何艺？”孙曰：“学对属。”坡曰：“试对看。”徐曰：“衡门稚子器，”孙应声云：“翰苑神仙锦绣肠。”坡抚其背曰：“真器也。”时天微雨，坡绯衣金带，又命对曰：“雨湿红袍苏木气，”仲益应声曰：“风吹金带荔枝香。”坡大奇之。 \\n 唐张继《枫桥夜泊》诗曰：“月落乌啼霜满天，江枫渔火对愁眠。姑苏城外寒山寺，夜半钟声到客船。”孙尚书仲益作《枫桥修造记》，引此诗为证，以为枫桥之名由此著天下。晚过姑苏，因《留题寒山寺》曰：“白首重来一梦中，青山不改旧时容。乌啼月落桥边寺，欹枕遥闻半夜钟。” \\n 【汪藻】　〔字彦章，自号浮溪。四六擅长一代，与孙仲益齐名。尝结茅为亭，面愚溪之口，有群鸥日驯其地，名玩鸥亭。〕 \\n 汪彦章舟行汴中，岸傍画舫有映帘而观者，见其额，赋《醉落魄》词云：“小舟帘隙，佳人半露梅妆额。绿云低映花如刻。恰似秋宵，一半银蟾白。结儿捎朵香红扌力，钿蝉隐隐摇金碧。春山秋水浑无迹。不露墙头，些子真消息。” \\n 有士人买妾，既而卧病，汪彦章以诗戏之，其一曰：“但知琼树斗清新，不道三彭接有神。处仲未闻开阁事，维摩空对问禅人。封侯燕颔何妨瘦，伐性蛾眉却怕颦。从此空花扫除尽，定须嚼蜡向横陈。”又，“温柔乡里事还新，便拟尊前赋洛神。定向中年多作恶，非干尤物解移人。莫愁阿骛烦君嫁，且学西施为我颦。争似侬家无一事，从来婚嫁只朱陈。” \\n 汪彦章在翰苑，屡致言者，作《点绛唇》词云：“永夜厌厌，画帘低月山衔斗。起来搔首，梅影横窗瘦。好个霜天，闲却传杯手。君知否？晓鸦啼后，归梦浓如酒。”或问曰：“归梦浓如酒，何以在晓鸦啼后？”公曰：“无奈这一队畜生何？” \\n 【陆元光】　〔字蒙老，吴兴人。〕 \\n 陆蒙老尝为晋陵宰，颇喜作诗，时州幕官有好谗谤同列者，一日同会，忽闻蝉声，幕官谓陆曰：“君既能诗，可咏此也。”陆即席为诗以讥之曰：“绿阴深处汝行藏，风露从来是稻梁。莫倚高枝纵繁响，也宜回首顾螳螂。”其人愧而少戢。 \\n 【周知微】　〔字明老。晋陵县尉。〕 \\n 周知微《题临淮双头白莲图》云：“既不学叔隗季隗南归晋，又不学大乔小乔东入吴。一种桃根与桃叶，若为化作双芙蕖。临淮政成有余暇，坐令华屋生潇洒。鹅溪一幅万里宽，移得断江入图画。天空水阔江茫茫，相见女英与娥皇。九嶷云深苍梧远，冰姿泣露不成妆。苦心抱恨何年了，香骨应甘没秋草，不如回首谢秋风，分作尹邢来汉宫。” \\n 周明老《咏浮萍》诗曰：“小靥浮青水拍堤，堤边草色更相宜。一番谷雨晚晴后，万点杨花春尽时。解与曲池藏宝鉴，不教新月妒娥眉。怪来别岸波光阔，知是渔郎艇子移。” \\n 盱眙有龟山，相传禹治水，锁涡水神巫支祁于此。上有绝壁，下有重渊。周知微尝游，作回文诗曰：“潮回暗浪雪山倾，远浦渔舟钓月明。桥对寺门松径小，槛当泉眼石波清。迢迢绿树江天晓，霭霭红霞海日晴。遥望四山云接水。碧峰千点数帆轻。” \\n 【周紫芝】　〔字少隐，号竹坡老人。宣城郡公。〕 \\n 东坡在儋耳，一日过黎子云，遇雨，乃从农家借箬笠戴之，着屐而归，妇人小儿相随争笑。周少隐有诗云：“持节休夸海上苏，前身便是牧羊奴。应嫌朱绂当年梦，故作黄冠一笑娱。遗迹与公归物外，清风为我袭庭隅。凭谁唤起王摩诘，画作东坡戴笠图。” \\n 方言可以入诗。吴中以八月露下而雨谓之琳露，九月霜降而云谓之护霜。”周少隐有句云：“雨细方淋露，云疏欲护霜。”(方言又有“勃姑、鸦舅”“槐花黄，举子忙”“促织呜，懒妇惊”之类，诗人皆用之。大抵多吴语。) \\n 宣和末，洪鸿父(羽)女适繁昌焦洧。一日，遇巨盗于江中，欲逼之，女义不受污，投江而死。两侍儿，大曰宜恩，小曰均奴，姓吴氏，女兄弟也，俱有色艺，亦相随赴水死。焦之甥徐伯远传其事。周少隐为赋二诗云：“就死由来不自疑，玉颜那为贼锋低。了知今日投渊妇，犹胜当年断臂妻。”“虏骑战舰骄，春江漫漫湿金翘。但将红袖供歌舞，却为周郎笑二乔。” \\n 【陈师锡】　〔字伯修，号闲乐先生。与陈了翁友善。一日，同集淄王圃中，有雁阵过，戏曰：“明年魁天下者，当中首雁。”伯修引弓射之，一矢中其三，了翁不中。须臾，又雁阵过，了翁射之，亦中其三。伯修笑曰：“公其后榜耶？”了翁曰：“果然，当为公代。”其明年，伯修果以第三人登第，后三年，了翁登第亦第三人，皆为昭庆军节度掌书记，果相与为代。因名便厅为射雁堂。〕 \\n 崇宁初，吕荥阳自曹州与相州太守刘寿臣学士两易，会于滑州，陈伯修时为滑守，坐中有诗云：“金马旧游三学士，玉麟交政两诸侯。”盖记当时事也。 \\n 宣和三年，陈伯修以祠官居南徐。一日昼寝，梦至一处，殿宇巍然，中有人冠服如天帝，正坐，侍卫环列。赞者引公拜殿下，命之升殿，慰藉久之，因令尽录平生论事章疏以进，帝喜曰：“已安排卿第六等官矣。”遂觉。呼其子大理寺丞昱至前，引其手按其顶，则十字裂如小儿＜囟页＞，其热如火，因告以梦。已而再寝，顷之觉，复谓其子曰：“适又梦入黑漆屋三间。此棺椁之象，吾去必矣。”乃携亲戚数十人酌酒告别。迨夜入寝，趺坐而终。终之七日，忽有僧欲入吊，其家以素不之识止之，僧云：“我诚不识公。但畴昔之夜，在瓜洲忽梦一官人着朱骑马，导从甚盛，凌波而北，人马皆不濡，傍人指云：‘此陈殿院也。’泊入城，见群僧来作佛事，乃知之。故欲瞻敬遗像，非有所求也。”时名流多作挽诗纪其事。黄冕仲云：“不须更草玉楼记，已作仙官第六人。”张子韶云：“凌波应作水中仙。”盖谓此。 \\n 【何大圭】　〔字晋之。广德人。〕 \\n 何晋之早年有俊声，宣、政间为馆职。其人拓驰不羁，不能自重。仕官晚，亦不偶。其咏殊有可喜者。尝有诗曰：“茅屋松窗小隐家，茶烟漠漠水斜斜。檐间乳燕未成语，庭下石榴争放花。赖有诗书销白日，倦随车马走黄沙。林泉旧约好径去，风雨满江垂钓车。”又尝为姓韩贵人作乐语，乃以唐吏部、汉将军为对，人喜传之。 \\n 何晋之《小重山》惜别词云：“绿树莺啼春正浓。钗头青杏，小绿成丛。玉船风动酒鳞红。歌声咽，相见几时重？车马去匆匆。路随芳草远，恨无穷。相思只在梦魂中。今宵月，偏照小楼东。” \\n 福州一农家子张生，幼时父使持钱三千入山市斧柯，遇村人有为逋负所迫欲自经者，恻然尽以所赍赠之，而亲释其缚。因坐石上。旁有人不相识，问：“饥渴乎？”曰：“然。”指路隅竹萌令食之，坚不可咀，徐倾小瓢水于掌以饮之。生饮水，顿觉精爽非常，自此绝粒。忽识字，能为诗，颇言人未来事。后祝发为浮屠，住一小院。有不逞系马于堂上者，辄病心疼，或教使谢过。病良已，因丐师言以自警，信笔示之曰：“众生骑畜生，两个不相争。坐底只管坐，行者只管行。”又《观棋诗》曰：“路从平处险，人向静中忙。”何大圭在闽与师熟所遇乃钟离先生也。 \\n 【梅执礼】　〔字和胜，浦江人。终户部尚书。死于靖康之难。〕 \\n 梅和胜未冠时，家极贫，而亲老无以为养。大雪中以诗谒邑宰云：“有令可干难闭户，无人堪访懒移舟。”邑令延之，令训其子弟。方应举未捷，有诗自遣云：“天之未丧斯文也，吾亦何为不豫哉？”一时传诵。 \\n 宣和初，梅和胜为给事中，与时相王黼论事不合，责守滁。王黼罢相，复职，知镇江。靖康初，以翰林学士召，其谢表有曰：“喜照壁间而见蝎，乍离枫下而闻钟。”盖“照壁喜见蝎，”此韩退之诗句也。下句用刘梦得诗语。梦得《自武陵例召赴京》诗曰：“云雨湘江起卧龙，武陵樵客蹑仙踪。十年楚水枫林下，今日初闻长乐钟。” \\n 【孙薪】　〔字至丰，丽水人，年八十卒。先是，有李若朴者，梦薪赴赤松观管辖召，里人亦云：“梦幡帜来迎孙教授。”翌日，具衣冠，端坐而逝。〕 \\n 孙薪质性清介，绝意仕进，与黄葆光为太学旧游。宣和末，黄以侍御史出守处州，薪不肯诣郡谒见，黄约以劝农日会于洞溪僧舍，至期，薪以扁舟来会，黄赠以诗云：“劝农因到好溪头，把酒相看忆旧游。三十年来如一梦，可怜空负钓鱼舟。”时有里胥欲赂黄而无由，将因薪纳之，俾薪家僮导意于薪，薪叱曰：“谨无语。使吾闻此，是入耳赃。”其介如此。 \\n 【关】　〔字子容，钱塘人。兄弟俱有才名。注，字子开；沼，字子渊，尤显著。〕 \\n 关有俊才而容止不扬，持服中过南徐，客次，见一绯鱼朝士倨坐，关揖而问之，彼疑关为攫徒，因谑关曰：“太子洗马高垂鱼。”良久，复询关，关答以某之官乃是“皇后骑牛低钓鳖。”朝士骇曰：“是何官位？”关笑曰：“且欲与君对偶精切。” \\n 【陈蒙】。〕 \\n 陈蒙家世清白。一日，有布衣持纸扇来谒，上书云：“出韵不驻思。”蒙以“酸”字为韵，令赋《梅花》诗。谒者辄应声云：“影摇溪脚月犹冷，香满枝头雪未干。只为传家太清白，致令生子亦辛酸。”蒙大悦，款其人而厚赠之。 \\n 【康执权】　〔字平仲。〕 \\n 康待制奉祠寓居永嘉，籍妓中有姓山者颇慧丽，康时命之侑樽俎。一日，妓之父以事系县中，当坐罪，妓涕泣，历求救于士大夫，康悯之，戏为一绝云：“昔日缇萦亦如许，尽道生男不如女。河阳满县皆春风，忍使梨花偏带雨？”明日，妓诣县投状，乞代父罪，且连此诗于状前。邑宰一见，遂笑而释之。 \\n 【范周】　〔字无外。纯古之子。〕 \\n 方腊之乱，州民团结巡护，虽士流不免，范周率诸生冠带夜行，题诗灯笼云：“自古轻儒莫若秦，山河社稷付他人。而今重士如周室，忍使书生作夜巡。”守将闻之，亟为罢去。(国朝正统间，处州叶宗刘谋逆，杭点民兵，有生员之父亦在点中，其子往诉于府，府主不为之理，拂衣而出。自言：“水上打一棒。”盖以俗云：“空无用”也。主疑其以恶语嘲之。询得其实，遂曰：“汝能赋此，当免役。”因口占曰：“丈七琅杖碧流，一声惊破楚天秋。千条素练开还合，万颗明珠散复收。鸥鹭尽飞红蓼岸，鸳鸯齐起白洲。想应此处无鱼钓，起网收纶别下钩。”守遂除之。) \\n 【邓肃】　〔字志宏，别号并榈。徽宗朝献《十讽》诗，有云：“但愿君王安百姓，国中无日不春风。”太学生上诗，自肃殆。〕 \\n 邓志宏有文行，与朱韦斋交好。一日，韦斋觞客，并榈以冠带寓之，醉起，韦斋戏留以质纸笔，明日如约，韦斋受其笔还冠，而以纸少留带，曰：傥无千幅，竟不还也。”并榈为寄一诗曰：“归帽纳毫真得策，索笺留带计还疏。公如买菜苦求益，我已忘腰何用渠？闭户羽衣聊自适，推窗柿叶对人书。帝都声价君知否，寄付新传折槛朱。”其风流调笑，蔼蔼若此。 \\n 【陈东】　〔少阳先生。丹阳人。〕 \\n 靖康中，陈少阳饮于京师酒楼，有倡打坐而歌者，陈不之顾。乃去倚栏而歌《望江南》，音调清越。陈不觉倾听，其词曰：“阑干曲，红绣帘旌。花嫩不禁纤手捻，被风吹去意还惊，眉黛蹙山青。铿铁板，闲引步虚声。尘世无人知此曲，却骑黄鹤上瑶京，露冷月华清。”问词孰为之，曰：“上清蔡真人也。”言讫，得数钱，即下楼去。亟使追之，已失矣。 \\n 【聂昌】　〔元名山。渊圣尝问山：“古之名者不以山川，今名山，可乎？”山因乞更名。渊圣许自择以进。于是以何、参、崇、景等条上，自比萧、曹、姚、宋，最后及周昌。御批：周昌强直可慕，可赐名昌。〕 \\n 聂昌，靖康中登政府，出知绛州，遇害。绍兴中，张殊自北归过绛驿，见壁间有血书一诗云：“星流一箭五心摧，电掣双眸两臂开。车马践时头似粉，乌鸢啄处骨如灰。父兄有恨空垂泪，子弟无知不举哀。回首临川归未得，冥中空筑望乡台。”时以为聂之精魂所作。 \\n  \\n 　 \\n  \\n   \\n  "}
{"章节": "卷五十七·宋", "正文": "　 \\n 卷五十七·宋 \\n 　 \\n 【高宗构】　〔徽宗第九子。母曰显仁皇后，韦氏。徽宗尝梦钱武肃王乞还两浙旧疆甚恳，且曰：“我当遣第三子居之。”觉而韦妃报诞，人以为钱鏐转世。钱王寿八十一，帝亦寿八十一。〕 \\n 高宗在潜邸，道人徐神翁一日以诗献曰：“牡蛎滩头一艇横，夕阳西去待潮生。与君不负登临约，同上金鳌背上行。”初不解其意，后两宫北狩，帝南渡航海，次临海县章安镇，滩浅候潮，问左右，曰：“牡蛎滩也。”遥见云林中有阁岿然，问之，乃金鳌阁也。帝登岸，见前所别诗，墨痕尚新，方信其为异人云。 \\n 李右相纲方经理两河，以图复中原，黄潜善、汪伯彦力排去之。车驾遂东幸，两河郡县相继沦陷。金人南侵，帝奔杭州，而国不可为矣。有人题诗于吴山子胥祠曰：“和战无成数戒严，中原民苦望熙恬。迁杭不已思闽广，牛角山河日入尖。” \\n 高宗南幸，舟泊岸，执政必登舟朝谒，行于沮洳，则蹑芒鞋，宰相吕元直顾同列戏曰：“草履便将为赤舄。”既而傍舟水深，乃积稻秆以进，参政范觉民曰：“稻秸聊以当沙堤。” \\n 有称中兴野人和东坡《念奴娇》词题吴江桥上，车驾巡师江表，过而睹之，诏物色其人，不复见矣。“炎精中否，叹人才委靡，都无英物。胡虏长驱三犯阙，谁作长城坚璧。万国奔腾，两宫幽陷，此恨何时雪？草庐三顾，岂无高卧贤杰？天意眷我中兴，吾皇神武，踵曾孙周发。河海封疆、俱效顺，狂虏何劳灰灭！翠羽南巡，扣阍无路，徒有冲冠发。孤忠耿耿，剑冷浸秋月。” \\n 高宗好养鹁鸽，躬自飞放，有士人题诗云：“鹁鸽飞腾绕帝都，朝收暮放费工夫。何如养个南来雁，沙漠能传二帝书？”帝闻之，召见士人，即命补官。 \\n 高宗时，饔入瀹馄饨不熟，下大理寺，优人扮两士人相貌，各问其年。一曰：“甲子生。”一曰：“丙子生。”优人告曰：“此二人各合下六理。”帝问故，优人曰：“饣甲子饼子皆生，与馄饨不熟者同罪耳。”上大笑，赦原饔人。 \\n 绍兴、淳熙之间，颇称康裕，君相纵逸，耽乐湖山，无复新亭之泪。士人林升者题一绝于旅邸云：“山外青山楼外楼，西湖歌舞几时休？暖风薰得游人醉，便把杭州作汴州。”又湖南有白塔桥，印卖《朝京路经》，士大夫往临安者，必买以披阅。有人题一绝云：“白塔桥边卖地经，长亭短驿甚分明。如何只说临安路，不数中原有几程？” \\n 【洪皓】　〔字光弼，鄱阳人，政和中第进士。在金日，范镇之孙祖平为佣奴，皓言于金人释之。刘光世庶女为人豢豕，亦赎而嫁焉。〕 \\n 洪皓初为宁海簿，摄令事，蠲贫弱四千八百户税，县境荷花、桃实、竹干，有连理之瑞，建三瑞堂。已而生子适、遵、迈，果应其瑞。后适以二车行县，题诗云：久以驰魂梦，今登三瑞堂。故山有乔木，近事话甘棠。(三洪并中词科，继入西掖，时有贺启云：“有是父，有是子，相传忠义之风；难为弟，难为兄，俱擅词章之誉。”) \\n 建炎三年，忠宣公以行人充金国通问使，至金被执，公不屈，窘辱百端。移太原，迁云中，递冷山，公节愈砺。尝伺二帝起居，有桃、梨、栗面之献。又密以康王即位事闻。后有金大臣悟室延公训子，公亦资馆谷焉。一日，悟室寿旦，使其子求公诗为祝，公作诗云：“久持使节傍门庭，薄命犹赊五鼎烹。羝乳几时归北海？雁书何日到京城？莫言地广频修怨，当念民劳早戢兵。国宝善邻君宝信，坐膺难老见升平。” \\n 洪忠宣公自岭外徙宜春，没于保昌，张子韶致祭，其文但云：“维某年月日，具官某谨以清酌之莫昭告于某官之灵。呜呼哀哉！伏惟尚飨。”景卢深美其情哀怆，乃过于词。 \\n 【张浚】　〔字德远，黄潜善客也。〕 \\n 张紫岩谪居零陵，一日慨然作几间九墨并常支筇竹杖二铭以寓意。墨之铭曰：“存身于昏昏，而天下之理因以昭昭。斯为潇湘之宝，予将与之归老而逍遥。”杖之铭曰：“用则行，舍则藏，惟我与尔。危不持，颠不扶，则焉用彼！”或录以示当路，大怒，以为讽己。将奏之，会病卒不果。后陈俊卿言于孝皇，亲书一铭于御杖焉。 \\n 【胡铨】　〔字邦衡，号澹庵，后谥忠简。居庐陵。四忠之一。张魏公云：“秦桧寿柄二十年，只成就得一个胡邦衡耳。”其嫁女只匣一砚并《汉书》一部。〕 \\n 绍兴中，胡邦衡为枢密编修官，上疏乞斩秦桧，连贬新州。寺丞陈刚中以启贺之，有“身为南海之行，名若泰山之重。”又“愿请尚方之剑，聊乘下泽之车”等语。亦贬安远。吉州江滨有石材庙，隆太后避虏御舟泊庙下，一夕梦神告曰：“速行，虏至。”太后惊悟，即命发舟指章贡。虏果蹑其后，不及而还。事定特封庙神刚应侯。寺丞南行，题诗庙柱云：“疏爵新刚应，论功旧石材。能行文母梦，还讶佞人来。海市为谁出，衡云岂自开。乞灵如见告，逐客几时回？”后寺丞竟死安远。无子，其妻削发为尼，世咸悲之。 \\n 胡邦衡赴贬所，王庭以诗送之，曰：“囊封朝奏九重关，是日清都虎豹闲。百辟动容观奏牍，几人回首愧朝班？名高北斗星辰上，身堕南州瘴海间。岂待他年公议出，汉庭行召贾生还。”“大厦元非一木支，欲将独力拄倾危。痴儿不了公家事，男子要为天下奇。当日奸谀皆胆落，平生忠义只心知。端能饱吃新州饭，在处江山足护持。”秦桧见而大恶之，以谤讪流辰州。时邦衡有和诗云：“岩耕名已振京关，未信终身袖手闲。万卷不移颜氏乐，一生无愧伯夷班。致君自许唐虞上，待我谁能季孟间。宗社年来欠元老，苍生拭目看来还。”“士气年来弱不支，逢时言行欲俱危。不因湖外三年谪，安得江南一段奇。非我独清缘世浊，此心谁识只天知。万牛回首须公起，大厦将颠要力持。” \\n 张仲宗有《贺新郎》一阕，亦送胡澹庵作也，词云：“梦绕神州路。恨西风、连营画角，故宫离黍。底事昆仑倾砥柱，九地黄流乱注？聚万落千村狐兔。天意从来高难问，况人情易老悲难诉。更南浦，送君去。凉生岸柳催残暑。耿斜河、疏星澹月，淡云微度。万里江山知何处？回首对床夜雨。雁不到，书成谁与？目尽青天怀今古，肯儿曹恩怨相尔汝。举太白，听金缕。”秦桧知之，与王庭同贬。 \\n 王庭圭在辰阳，郡守承风旨，待以囚隶。适邮筒至，张燕公堂以召之，庭怪前此未之有，不敢赴，邀者系踵，不得已趋诣。罢燕之明日，始闻桧死，守盖先得之矣，故卢溪既得自便之命。题诗壁间曰：“辰州更在武陵西，每望长安信息稀。二十年兴缙绅祸，一朝终失相公威。外人初说哥奴病，远道俄闻逐客归。当日弄权谁敢指，如今忆得姓依希。”盖志喜也。(庭字民瞻，安福人。邑有卢溪，筑草堂其上，乡人号卢溪先生。孝宗召赴阙，除直秘阁，一子扶掖上殿，年已九十余矣，尚攻书，夜对短檠作细字，率宵分乃寝。) \\n 胡澹庵居海外二十年，闻桧死，有诗云：“梦入琼崖身益壮，烟销金坞臭空传。”及孝宗登极，起知饶州，未到任，除秘少监。登南恩望海台，吟曰：“君恩宽逐客，万里听归来。未上凌烟阁，先登望海台。山为翠浪涌，湖拓碧天开。目断云飞处，终身愧老莱。” \\n 胡澹庵白海外归，旅邸有黎妓者偶与之狎，因留题壁间。朱元晦尝过之，次其韵曰：“十年湖海一身轻，归对黎涡却有情。世路无如人欲险，几人到此误平生！” \\n 【赵鼎】　〔字元镇。乃李德裕转世，俱寿六十二。辛稼轩帅长沙，士人或诉考试官滥取第十七名《春秋》卷，稼轩察之，信然，索亚榜《春秋》卷两易之，启名，则赵鼎也。稼轩怒曰：“佐国元勋，忠简一人，胡为又一赵鼎？”掷之地。〕 \\n 赵忠简安置潮州，杜门谢客，时事不挂口。及移吉阳军，门人故吏皆不敢通问，惟广西帅张宗元时馈醪米。桧知之，令本军月具存亡申报。鼎遂不食而死。自书墓中石，记乡里及除拜岁月。又书铭旌云：“身骑箕尾归天上，气作山河壮本朝。”天下闻而悲之。 \\n 【韩世忠】　〔字良臣，追封蕲王。〕 \\n 绍兴中，泰桧当国，韩世忠以和议不合，恳疏解枢柄，逍遥家居。常顶一字巾，跨驴周游湖山，才以童史四五人自随，混迹渔樵，号清凉居士。好事者遂绘为《韩王湖上骑驴图》。元吴莱题诗有云：“西湖杨柳烟波寒，照见从前刀剑瘢。宫中孰与论颇牧，塞上宁知无范韩？”方万里歌云：“取日虞渊战临平，鼓起金山麾伏兵。既不画此崔嵬军阵形，国容貂蝉佩葱珩，军容金甲马朱缨。又不画此生面真仪刑，昔王不肯专枢庭，清凉居士以自名。散遣万骑还屯营，独控长耳游林垌。龙变不测人中英，谛观岂是寒书生。” \\n 韩蕲王生长兵间，未尝知书，晚岁忽若有悟，能作字及小词，一日，至香林园，苏仲虎尚书方宴客，王径造之，宾主欢甚，尽醉而归。明日，王饷以羊羔，且手书二词遗之。《临江仙》云：“冬日青山潇洒静，春来山暖花浓。少年哀老与山同。世间名利客，富贵与贫穷。荣华不是长生药，清闲不是死门风。劝君识取主人公。单方只一味，尽在不言中。”《南乡子》云：“人有几多般。富贵荣华总是闲。自古英雄都是梦，为官，宝玉妻儿宿业缠。年事已衰残，须鬓苍苍骨髓干。不道山林多好处，贪欢，只恐痴迷误了贤。” \\n 岳州徐君宝妻某氏被虏来杭，居韩蕲王府。自岳至杭，相从数千里，其主者数欲犯之，而终以巧讨脱。盖某氏有令姿，主者弗忍杀之也。一日，主者怒甚，将即强焉，因告曰：“俟妾祭谢先夫，然后乃为君妇不迟也。君奚怒为？”主者喜诺。某氏乃焚香再拜，默祝南向，饮泣题《满庭芳》词一阕于壁上。书已，投大池中以死。词云：“汉上繁华，江南人物，尚遗宣政风流。绿窗朱户，十里烂银钩。一旦刀兵齐举，旌旗拥、百万貔貅。长驱人，歌楼舞榭，风卷落花愁。清平，三百载，典章文物，扫地都休。幸此身未北，犹客南州。破鉴徐郎何在？空惆怅，相见无由。从今后，断魂千里，夜夜岳阳楼。” \\n 【岳飞】　〔字鹏举，生时有大鸟飞鸣屋上，因得名。〕 \\n 岳武穆《满江红》词云：“怒发冲冠，凭栏处、潇潇雨歇。抬望眼。仰天长啸，壮怀激烈。三十功名尘与土，八千里外云和月。莫等闲、白了少年头，空悲切。靖康耻，犹未雪。臣子恨，何时灭？驾长车踏破，贺兰山缺。壮志饥食狼虎肉，笑谈渴饮匈奴血。待从前收拾旧山河，朝金阙。”后人以“朝金”为语忌，改“天阙”云。 \\n 鄱阳巍石山有龙居寺，岳武穆尝过之，留题云：“巍石山前寺，林泉胜境幽。紫金诸佛相，白雪老僧头。潭水寒生月，松风夜带秋。我来属龙语，为雨济民忧。” \\n 岳侯死后，临安西溪寨军将子弟因请紫姑神，而岳侯降之，大书其名，众已惊愕。请其花狎，则宛然平日真迹也。复书一绝云：“经略中原二十秋，功多过少未全酬。丹心似石凭谁诉？空有游魂遍九州。”秦相闻而恶之，擒治其徒，流窜者数人，有死者。(桧之欲杀飞也，于东窗下与妻王氏谋之，王氏曰：“擒虎易，纵虎难。”其意遂决。后桧游西湖，舟中得疾，见一人披发厉声曰：“汝误国害民，吾已诉天得请矣。”桧归无何而死。未几子喜亦死。王氏设醮，方士伏章，见喜荷铁枷，问太师何在？喜曰：“在酆都。”方士如其言而往，见桧与万俟禼俱荷铁枷，备受诸苦。桧曰：“可烦传语夫人，东窗事发矣。”) \\n 浙江按察司址，武穆王故宅也。东南有井，王之女闻王被收，抱银瓶投其中死。按察使梁大用亭覆之，榜曰：“孝娥井。”于时西蜀刘瑞作之铭，曰：“天柱臲，日为月。祸忠烈，奸桧孽。娥叫父冤冤莫雪，赴井抱瓶泉化血。血如霓，(叶涅)愤如铁，曹江之娥符尔节。噫嘻，井可竭，名不可灭。”(世称“银瓶烈女”。王原吉有《银瓶娘子辞》。) \\n 【胡寅】　〔字明仲，号致堂。幼聪颖异常，而好嬉戏。父康侯扃一室中，室有积木，寅斩刻为物像，极其精巧。康侯乃置书其中，寅尽阅之，过目辄不忘。后远谪弗获，醉书行所，作《通鉴管见》，皆幼时记忆事也。〕 \\n 绍兴乙卯，以旱祷雨，谏议大夫赵霈上言：“自来祈祷断屠，止禁猪羊，今后请并禁鹅鸭。”时胡致堂在两掖见之，笑曰：“可谓鹅鸭谏议矣。闻虏中有龙虎大王，当以鹅鸭谏议当之。”(嘉定中，罗相上言：“越州多虎，乞行下措置，多方捕杀。”张次贤上言：“八盘岭乃禁中来龙，乞禁人行。”时有罗擒虎、张寻龙之对。) \\n 胡明仲尝与武夷山隐者刘兼道游，刘少豪勇，游侠使气，晚更晦迹，自放山水之间，善吹铁笛，有穿云裂石之声。胡公赠诗有“更烦横铁笛，吹与众仙听”之句。 \\n 【王质】　〔字景文，号雪斋。〕 \\n 自唐白乐天始为“何处难忘酒”诗，其后诗人多效之。王景文有四篇，曰：“何处难忘酒，蛮夷大不庭。有心扶白日，无力洗沧溟。豪杰将班白，功名未汗青。此时无一盏，壮气激雷霆。”“何处难忘酒，奸邪大陆梁。腐儒空有郦，好汉总无张。曹赵扶开、宝，王徐卖靖康。此时无一盏，泪与海茫茫。”“何处难忘酒，英雄太屈蟠。时违聊置畚，运至即登坛。梁甫吟声苦，干将宝气寒。此时无一盏，拍碎石阑干。”“何处难忘酒，生民太困穷。百无一人饱，十有九家空。人说天方解，时和岁自丰。此时无一盏，入地诉英雄。”(时郭倪为将，每自比孔明，酒后辄咏“三顾频繁天下计，两朝开济老臣心”。屏风、便(扇)面一一皆书此二句。未几败于江上，仓皇涕泣而匿。时有轻薄子笑曰：“此带汁诸葛亮也。”) \\n 【陈克】　〔字子高，天台人，有《赤城词》一卷。〕 \\n 吕安老帅建康，辟陈克为参议，军中赋《临江仙》词曰：“四海十年兵不解，胡尘直到江城。岁华销尽客心惊。疏髯浑似雪，衰涕欲生冰。送老齑盐何处是？我缘应在吴兴。故人相望若为情。别愁深夜雨，孤影小窗灯。” \\n 陈子高赠别有句云：“泪眼生憎好天色，离觞偏触病心情。”又题望夫石云：“望夫处，江悠悠。化为石，不回头。山头日日风和雨，行人归来后。”并称其警拨。 \\n  \\n 　 \\n  \\n   \\n  "}
{"章节": "卷五十八·宋", "正文": "　 \\n 卷五十八·宋 \\n 　 \\n 【秦桧】　〔字会之，江宁人，故其墓在建康。墓上丰碑屹立，不镌一字，盖当时士大夫鄙其为人兼畏物议，故不敢作神道碑。及孟珙灭金回，屯军于桧墓所，令军士粪溺墓上人谓之“秽冢”。〕 \\n 秦桧微时，为童子师，仰束修自给，尝慨叹，有“若得水田三百亩，这番不做猢狲王”。后以申王致仕。申属猴，牟隆山以为诗谶。(近世嘲学究云：“我若有道路，不做猢狲王。”本此。) \\n 当桧用事时，佞士盈庭，引古今而颂功德者，例沐汲奖。桧尝建一德格天阁，朝士有贺启曰：“在昔独伊尹格于皇天；到今微管仲吾其左衽。”桧喜超擢之。有选人投诗曰：“多少儒生新及第，高烧银烛照蛾眉。格天阁上三更雨，犹诵车攻复古诗。”桧即与改秩。(静江有秦城驿，知府吕愿中赋《秦城王气》诗以媚桧，得召京秩。沈长卿、芮烨共赋《牡丹》诗，有“宁令汉社稷，变作莽乾坤”之句，为邻人所告，编置化州。) \\n 桧之建第于望仙桥也，备极宏丽。其死也，值天府开浚运河，取土堆府门，有人题诗曰：“格天阁在人何在？偃月堂深恨亦深。不向洛阳图白发，却于邬贮黄金。笑谈便解兴罗织，咫尺那知有照临？寂寞九原今已矣，空余泥泞积墙阴。” \\n 【康与之】　〔字伯可。所著有《顺庵词》。时有康誉之者，字叔闻，号退轩老人，疑伯可弟也。〕 \\n 建炎中，驾驻维扬，康伯可上中兴十策，名振一时。后秦桧当国，伯可乃附会求进，擢为台郎。桧生日，伯可寿以《喜迁莺》词云：“腊残春早。正帘幕护寒，楼台清晓。宝运当千，佳辰余五，嵩岳诞生元老。帝遣阜安宗社，人仰雍容廊庙。尽总道，是文章孔孟，勋庸周召。师表。方眷遇，鱼水君臣，须信从来少。玉带金鱼，朱颜绿鬓，占断世间荣耀。篆刻鼎彝将遍，整顿乾坤都了。愿岁岁，见柳稍青浅，梅英红小。”又尝与桧对局格天阁下，桧戏曰：“此卒渡河，是尔将军之疥癞。”伯可徐曰：“今皇御极，视公宰相如腹心。”桧大喜，撒棋酣饮，终日而罢。 \\n 康伯可既受知于秦桧，桧荐之，伯可专应制为歌词，上元奉敕进《瑞鹤仙》一阕云：“瑞烟浮禁苑。正绛阙春回，新正方半。冰轮桂花满。隘花衢歌市，芙蓉开遍。龙楼两观。见银烛、星球有烂。卷珠帘、尽日笙歌，盛集宝钗金钏。堪羡。绮罗丛里，兰麝香中，正宜游玩。风柔夜暖。花影乱，笑声喧。闹蛾儿满路，成团打队，族着冠儿斗转。喜皇都、旧日风光，太平再见。”高宗览之，极称赏“风柔夜暖”以下一假。赐金甚厚。 \\n 重阳日，常有疏风冷雨。康伯可在翰苑日，尝重九遇雨，奉敕撰词，伯可口占《望江南》一阕进云：“重阳日，阴雨四郊垂。戏马台前泥拍肚，龙山会上水平脐。直浸到东篱。茱萸胖，菊蕊湿滋滋。落帽孟嘉寻箬笠，休官陶令觅蓑衣。两个一身泥。”盖蒜酪体也。上览之大笑。 \\n 康伯可当与右狎，适睿思殿有徽宗御画，特为卓绝，上时持玩流涕。下直窃携至家，而伯可适来，留之饮，因出示之。伯可绐入取骰核，辄书一绝于上，曰：“玉辇宸游事已空，尚余奎藻绘春风。年年花鸟无穷恨，尽在苍梧夕照中。”见之大骇，然无可奈何。明日，叩头请死，上怒，亟取视之，不觉大恸。 \\n 康伯可与苏养直有溪堂之约，雪夜，作《采桑子》词促之，曰：“冯夷剪破澄溪练，飞下同云。着地无痕。柳絮梅花处处春。山阴此夜明如昼，月满前村。莫掩溪门。恐有扁舟乘兴人。” \\n 康伯可西湖《长相思》辞云：“南高峰，北高峰，一片湖光烟霭中，春来愁杀侬。郎意浓，妾意浓，油壁车轻郎马骢，相逢九里松。” \\n 康伯可《江城梅花引》曰：“娟娟霜月冷侵门。怕黄昏，又黄昏。手捻一枝、独自对芳樽。酒又不禁花又恼，漏声远，一更更、总断魂。断魂断魂不堪闻。被半温，香半薰。睡也睡也，睡不稳。谁与温存？惟有床前银烛照啼痕。一夜为花憔悴损，人瘦也，比梅花、瘦几分？” \\n 康伯可《冬景》词云：“霜幕风帘，闲斋小户，素蟾初上雕龙。玉杯需酴，还与可人同。古鼎沉烟篆细，玉笋破、橙橘香浓。梳妆懒，脂轻粉薄，约略淡眉峰。清新，歌几许，低随慢唱，语笑相供。道文书针线，今夜休攻。莫厌兰膏更继，明朝又、纷冗匆匆。酩酊也，冠儿未卸，先把被儿烘。”(此与九日应制同一体。顺庵又有《满江红》作于潘子贱席上者，如“叹诗书万卷，致君人，番沉陆。且置请缨封万户，径须卖剑酬黄犊。恸当年、寂寞贾长沙，伤时哭？”之句。《辛稼轩集》亦有此，全不异。) \\n 【张彦实】　〔番阳人。〕 \\n 张彦实兄楚材为秘书监，约彦实观梅西湖。彦实作诗云：“天上新骖宝辂回，看花仍趁雪开。折归忍负金焦叶，笑插新临玉镜台。女堞未须翻角调，锦章先喜助诗材。少蓬自是调羹手，叶底应寻好句来。”时楚材再婚，故及玉镜台事。秦桧当国，见其诗喜之，遂擢左史。(三山萧轸登第，榜下，娶再婚之妇，同舍张任国以《柳梢青》词戏之云：“挂起招牌，一声喝采，旧店新开。熟事孩儿，家怀老子，毕竟招财。当初合下安排，又不是豪门买呆。自古道，正身替代，见任添差。”) \\n 张彦实掌制，杨原仲并居西掖，代言多彦实与之润色。偶戏成《一毫笔》绝句云：“包羞曾借虎皮蒙，笔阵仍推兔作锋。未用吹毛强分别，即今同受管城封。”原仲以为诮己，大怒，诉于会之，怵言官弹之，彦实罢为宫祠。 \\n 【陆士规】。〕 \\n 陆士规，布衣，工诗，秦桧喜之。尝挟桧书干临川守，馈遗不满意，升堂漫骂。守惧，以书白桧自解。桧怒甚，士规请见，不出，但令其子小相者见之，问其近作，士规诵其黄陵庙一绝云：“东风吹草绿离离，路入黄陵古庙西。帝子不知春又去，乱山无主鹧鸪啼。”小相入诵之，桧吟赏再四，待之如初。 \\n 【张孝祥】　〔字安国，号于湖。蜀简州人，后卜居历阳。〕 \\n 张孝祥父祁，与胡寅交善，秦桧恶寅，并祁下之狱，既而什之。后孝祥由乡荐得试集英，考官第二，秦埙为冠。孝祥卷文墨皆精妙，上览之喜甚，擢首选，实以抑秦也。秦不能堪，喑曰：“胡寅虽远斥，力犹能使故人子为状元邪？”已而，廷唱，上又称其诗，安国诣秦谢，问学何书，曰：“颜书。”又曰：“上爱状元诗，尝观谁诗？”曰：“杜诗。”秦色庄，笑曰：“好底尽为君占却。” \\n 张安国咏雨《满江红》曰：“斗帐高眠，窗寒静、萧潇雨意。南楼近，更移三鼓，漏传一水。点点不离杨柳外，声声只在芭蕉里。也不管、滴破故乡心，愁人耳。无似有，游丝细。聚复散，真珠碎。天应分付与，别离滋味。破我一床蝴蝶梦，输他双枕鸳鸯睡。向此际、别有好思量，人千里。” \\n 【陈修】　〔字敏修，福州人，号市隐居士。黄公度榜第三人。〕 \\n 陈敏修解试《四海想中兴之美赋》第五韵云：“葱岭金堤，不日复广轮之土；泰山玉牒，何时清封禅之尘。”高宗经览，亲书此联，粘之殿壁。及御试唱名，问云：“卿便是陈修？”复诵此联，凄然出涕。问：“卿年几何？有几子？”曰：“臣年七十三，尚未娶。”乃诏出内人施氏嫁之。施年甫三十，赀奁甚厚，时人戏为语曰：“新人若问郎年纪，五十年前二十三。” \\n 【彭演】　〔公永之子，福州人。绍兴间，父子兄弟相继及第。〕 \\n 彭演尝宿甘泉店，因闲步至一官舍，梁上有红丝羯鼓绦数条垂于地，一老人杖而守之，曰：“此开元兴庆宫也。二百年中，至此者十二人，皆有留题，请书一绝。”演题云：“长安宫阙半蓬蒿，尘暗虹梁羯鼓绦。惟有水天明月夜，一条空碧见秋毫。” \\n 【陈彦才】。〕 \\n 绍兴初，有退相寓永嘉，独陈彦才虽邻不谒。及再相，有荐之者，止就部，往邑连江，戏作小诗云：“命贱安能比钜公，偶然年月与时同。只因日上争些子，笑向连江作钓翁。”盖其所生年、月、时适与时宰同，但日差异耳。 \\n 【朱敦儒】　〔字希真，东都名士。绍兴中，以诗词擅名。〕 \\n 朱希真，天资旷达，有神仙风致，自述词云：“我是清都山水郎。天教分付与疏往。曾批给月支风券，屡上留云借月章。诗万卷，酒千觞。曾着眼，看侯王。玉楼金殿慵归去，且插梅花醉洛阳。” \\n 朱希真居东都，尝有朋侪诣之，闻笛声自烟波间起，问行者，曰：“此先生吹笛声也。”顷之，棹小舟至，则与俱归其家。室中悬琴筑阮咸之类，皆希真平日所留意者，篮缶贮果实脯醢，客至，挑取以奉客。其诗曰：“青罗包髻白行缠，不是凡人不是仙。家在洛阳城里住，卧吹铜笛过伊川。” \\n 靖康变后，郡县不颁律，所至晦朔不同，朱希真避地广中，作小尽行云：“藤州三月作小尽，梧州三月作大尽。哀哉官历今不颁，忆昔升平泪成阵。我今何异桃源人，落叶为秋花作春。但恨未能与世隔，时同丧乱空伤神。” \\n 朱希真除夕《鹧鸪天》云：“捡尽历头冬又残。爱他风雪耐他寒。拖条竹仗家家酒，上个篮舆处处山。添老大，转痴顽。谢天教我老来闲。道人还了鸳鸯债，纸帐梅花醉梦间。” \\n 【陈与义】　〔字去非，号简斋。河目海口，大耳耸峙，识者知其为贵人。〕 \\n 陈简斋有《九日》诗：“忆昨甲辰重九日，天恩曾预宴城东。龙沙北望西风冷，谁折黄花寿两宫？”高宗览之泣下。 \\n 【宋自逊】　〔字谦父，南昌人，号壶山，有集名《渔樵笛谱》。〕 \\n 宋自逊词笔绝高，尝作《蓦山溪》自述云：“壶山居士，未老心先懒。爱学道人家，办竹几、蒲团茗碗。青山可买，小结屋三间，开一径，俯清溪，修竹栽教满。客来便请，随分家常饭。若肯小留还，更薄酒、三尊两盏。吟诗度曲，风月任招呼，身外事，不相关，自有天公管。” \\n 【许左之】　〔天台人。〕 \\n 绍兴间，许左之与弟右之同游太学，休浣日，漫游酒边，左之已醉，欲与妓狎，妓已密有所欢在矣。左之立占小词而起云：“谁知花有主。误入花深处。放直下，酒杯干，便归去。”又他妓有所欢，欲去，左之代妓作小词云：“忆你当初，惜我不去。伤我如今，留你不住。”所欢听之，恋恋逾时，妓迄后来致谢焉。 \\n 【陈桶】。〕 \\n 绍兴中，陈桶尝从诸大将为谋议官，颇好修养之方，且自以为得道，尝题其所居曰：“神仙多是大罗客，我比大罗超一格。”有轻薄续其后曰：“行满三千我四千，功成八百我九百。” \\n 【林外】　〔字岂尘，泉南人。〕 \\n 林外词翰潇爽，谈论不羁，饮酒无算。在上庠暇日，独游西湖幽寂处，坐小旗亭饮焉。外丰姿都雅，角巾鹤氅，飘飘若神仙。置虎皮钱箧数枚藏腰间，每出其一，命酒家倾之，视钱计酒直。酒且尽，复倾一箧。迨暮，凡饮数斗不醉，而箧中之钱若循环无穷，肆中人惊异。将去，索笔题壁间云：“药炉丹灶旧生涯，白云深处是吾家。江城恋酒不归去，老却碧桃无限花。”明日，都下喧传某肆有神仙至饮云。 \\n 【李和父】。〕 \\n 李和父，常于贵家观降仙，叩其姓名，不答，忽作薛稷体大书一诗云：“星冠玉带落边尘，几见东风作好春。因过江南省宗庙，眼前谁是旧京人。”捧箕者皆悚然惊散，知为渊圣在天之灵也。 \\n 【宋庆之】。〕 \\n 宋庆之寓永嘉，适逢七夕，学徒醵饮，有僧法辨者在焉。辨善五星，每以“八煞”为说，时人号为辨八煞。酒边一士致仙扣试事，忽箕动大书“文章伯降。”宋怪之，漫云：“姑置此，但求七夕新词。”箕复请韵，宋指辨云：“以八煞为韵。”意欲困之也。忽运箕如飞，大书《鹊桥仙》一阕云：“銮舆初驾，牛车齐发，隐隐鹊桥咿轧。尤云滞雨正欢浓，但只怕、来朝初八。霞垂彩幔，月明银烛，馥郁香喷金鸭。年年此际一相逢，未审是、甚时结煞。” \\n 绍兴间，斜桥客邸有请紫姑者，命虏为题，诗云：“寒岩雪压松枝折，班班剥尽青虬血。运斤巧匠斩斩削成，剑脊半开鱼尾裂。五湖仙子多奇致，欲驾仙舟探仙穴。碧云不动晓山横，数声摇落江天月。” \\n  \\n 　 \\n  \\n   \\n  "}
{"章节": "卷五十九·宋", "正文": "　 \\n 卷五十九·宋 \\n 　 \\n 【孝宗】　〔太祖六世孙秀王称之子也。生于秀州，有嘉禾之瑞。初封普安郡王，与恩平郡王璩同养于宫中。尝各赐宫女十人，阅数日召入。恩平十人皆犯之矣；普安者完璧也。已而，皆竟赐焉。遂立为皇太子。〕 \\n 帝在藩邸时，从光尧视师江左，经由京口，题诗金山曰：“屹然天立枕中流，弹压东南二百州。狂虏来临须破胆，何劳平地战貔貅。” \\n 孝宗躬受内禅践祚以来，未尝一日暂忘中兴之图，每形于诗辞，如《新秋雨过述怀》有曰：“平生雄武心，览镜朱颜在。岂惜常忧勤，规恢须广大。”又《春晴有感》：“春风归草木，晓日丽山河。物滞欣逢泰，时丰自此多。神州应未远，当继沛中歌。” \\n 光尧雅爱湖山之胜，灵隐寺有冷泉亭，临安绝景，去城既远，难于频幸。乃即宫中凿大池，续竹筒数里，引西湖水注之。其上叠石为山，象飞来峰，宛然天成。有堂亦名冷泉。孝宗赋古风，有曰：“孰云人力非自然，千岩万壑藏云烟。上有峥嵘倚空之翠壁，下有潺漱玉之飞泉。一堂虚敞临佳沼，密荫交加森翠葆。山头草木四时芳，阅尽岁寒常不老。”又曰：“日长雅趣超尘俗，散步逍遥快心目。山光水色无尽时，长将挹向杯中。”高宗为之解颐。 \\n 【曾觌】　〔字纯甫，号海野，东都故老。淳熙中擅政。闻陈亮名，欲见焉，亮耻之，逾垣而遁。〕 \\n 曾纯甫及见汴都之盛者，庚寅春，奉使过汴，作《金人捧露盘》词云：“记神京、繁华地，旧游踪。正御沟、春水溶溶。平康巷陌，绣鞍金勒跃青骢。解衣沽酒醉弦，柳绿花红。到如今、余霜鬓，嗟前事、梦魂中。但寒烟、满目飞蓬。雕栏玉砌，空余三十六离宫。寒笳惊起暮天雁，寂寞东风。” \\n 曾纯甫在邯郸道中，望丛台有感，作《忆秦娥》云：“风萧瑟。邯郸古道伤行客。伤行客。繁华一瞬，不堪思忆。丛台歌舞无消息。金尊玉管空陈迹。空陈迹。连天草树，暮云凝碧。” \\n 乾道三年，上苑初夏，曾觌侍宴，池上有双飞新燕掠水而去，得旨赋《阮郎归》云：“柳阴庭馆占风光，呢喃清昼长。碧波新涨小池塘，双双蹴水忙。萍散漫，絮飞扬，轻盈体态狂。为怜流水落花香，衔将归画梁。”时帝就登御舟绕堤闲游，既登舟，知閤张抡进《柳梢青》云：“柳色初浓。余寒似水，纤雨如尘。一阵东风，纹微皱，碧沼鳞鳞。仙娥花月精神！奏凤筅，鸾弦斗新。万岁声中，九霞杯内，长醉芳春。”觌和进云：“桃靥红匀，梨腮粉薄，鸳径无尘。凤阁凌虚，龙池澄碧，芳意鳞鳞。清时酒圣花神！看内苑、风光又新。一部仙韶，九重鸾仗，天上长春。”各有宣赐，是日三殿并醉，酉牌还内。 \\n 淳熙九年八月十五日，孝宗过德寿宫起居，上皇因留赏月，宴香远堂。堂东有万岁桥，以白玉石为之，上作四面亭，皆新罗白木，与桥一色，大池十余亩，植千叶白莲。御榻、屏几、酒器，俱用水晶。南岸列女乐，北列男乐。月上，萧韶齐作，稍止，上皇召小刘妃独吹白玉笙《霓裳中序》。时侍燕官开府曾纯甫进《壶中天慢》，辞云：“素飚漾碧，看天衢稳送、一轮明月。翠水瀛壶人不到，比似世间秋别。玉手摇笙，一时同色，小按霓裳叠。天津桥上、有人偷记新阕。当日谁幻银桥？阿瞒儿戏，一笑成痴绝。肯信群仙高宴处，移下水晶宫关。云海尘清，山河影满，桂冷吹香雪。何劳玉斧，金瓯千古无缺。”上皇大喜曰：“从来月辞不曾用金瓯事，可谓新奇。”赐金束带、紫番罗、水晶碗，上亦赐宝盏，至一更五点还宫。 \\n 【于国宝】。〕 \\n 乾道、淳熙间，寿皇以天下养，往往修旧京金明池故事以安太上之心。湖上御园南有聚景、真珠、南屏，北有集芳、延祥、玉壶，然亦多幸聚景焉。一日，御舟经过断桥，旁有酒肆，颇洁雅。中饰素屏风，书《风入松》一词于上，光尧停目称赏久之，宣问何人所作？太学生于国宝醉笔也。其词云：“一春常费买花钱，日日醉湖边。玉骢惯识西湖路，骄嘶过、沽酒楼前。红杏香中歌舞，绿杨影里秋千。暖风十里丽人天，花压鬓云偏。画船载得春归去，余情付、湖水湖烟。明日重携残酒，来寻陌上花钿。”上笑曰：“此词甚好，但末句不免酸寒。”因为改作“明日重扶残醉。”即日宣命解褐云。 \\n 【吴琚】。〕 \\n 淳熙九年八月十八日，驾诣德寿宫奉迎上皇观潮，百戏撮弄，各呈伎艺。上皇喜曰：“钱塘形胜，天下所无。”上起奏曰：“江潮亦天下所独。”宣谕侍官各赋《酹江月》一曲，至晚呈上，以吴琚为第一。其辞曰：“玉红遥挂，望青山隐隐，眉如抹。忽觉天风吹海立，好似春霆初发。白马凌空，琼鳌驾水。日夜朝天阙。飞龙舞凤，郁葱环拱吴越。此景天下应无，东南形胜，伟观真奇绝。好是吴儿飞彩帜，蹴起一江秋雪。黄屋天临，水犀云拥，看击中流楫。晚来波静，海门飞上明月。”两宫赏赐无限，至月上始还。 \\n 【洪迈】　〔字景卢，号容斋。与兄适皆畏内，虽少年贵达，家有声妓，往往不能快意。王宣子知饶州，适家居丧偶，宣子吊焉。适延客至内斋唤酒，甫举杯，群妾坌出，酒行无。适半酣，握王手曰：“不图今日有此乐。”后二十年，宣子谢事归越。景卢来为守，时已鳏居。暇日，宣子造郡斋，景卢留款，亦出家姬侑席，笑谓王曰：“家兄有言，不图今日有此乐。”王为绝倒。〕 \\n 绍兴间，洪景卢在临安试词科，三场毕，与五友同过抱剑街孙氏小楼。夜月如画，正临栏凭几，两烛结花，灿然若连珠。孙娼黠慧，白坐中曰：“今夕桂魄皎洁，烛花呈样，五君较艺兰省，其高登不疑，请各赋一词为他日佳话。”何伯明即操笔作《浣溪沙》一阕，曰：“草草杯盘访玉人。灯花呈喜坐添春。邀郎觅句要奇新。黛浅波娇情脉胍，云轻柳弱意真真。从今风月属闲人。”众传观叹赏，独恨其末句失意。景卢续《临江仙》曰：“绮席留惟惟正洽，高楼佳气重重。钗头小篆烛花红。直须将喜事，来报主人公。桂月十分春正半，广寒宫殿葱葱。娥相对曲栏东。云梯知不远，平步蹑东风。”孙满酌一觥相劝曰：“学士必高中！此瑞殆为君设也。”已而，景卢果奏名赐第，余皆不偶。 \\n 绍兴辛已，金遣使来修好，洪景卢往报之。入境与其伴约，用敌国礼，伴许诺，故沿路表章皆用在京旧式。未几，乃尽却回，使依近例易之。景卢不可。于是扃驿门，绝供馈，使人不得食者一日，又令馆伴者来言。景卢等惧留，不得已，易表章授之，供馈乃如礼。景卢素有风疾，头常微掉，时人为之语曰：“一日之饥禁不得，苏武当时十九秋。传语天朝洪奉使，好掉头时不掉头。”太学诸生衍作《南乡子》词诮之曰：“洪迈被拘留，稽首垂哀告彼酋。一日忍饥犹不耐，堪羞！苏武争禁十九秋。厥父既无谋，厥子安能解国忧？万里归来夸舌辨，村牛。好摆头时便摆头。” \\n 淳熙间，车驾宿戒幸玉津园，命下，忽大雨，有旨许从驾官带雨具。将晓，有晴色。已而，天宇豁然，洪景卢时为待制，进诗云：“五更犹自雨如麻，无数都人仰翠华。翻手作云方怅望，举头见日共惊嗟。天公的有施生妙，帝力堪同造物夸。上苑春光无尽藏，何须羯鼓更催花？”越数日，扈从诣景灵宫，朝献，上赐和篇云：“春郊柔绿遍桑麻，小驻芳园览物华。应信吾心非暇逸，顿回晴意绝咨嗟。每思富庶将同乐，敢务游畋谩自夸。不似华清当日事，五家车骑烂如花。”后兵部尚书宇文价内引，上举此诗曰：“洪侍制用‘雨如麻’字，偶思得‘桑麻’可押。又其末句用‘羯鼓催花’事，故以‘华清’、‘车骑’答之。”价拱手称贺。 \\n 洪容斋、周益公尝侍寿皇宴，因谈淆核，上问容斋：“卿乡里所产？”容斋，番阳人也。对曰：“沙地马蹄鳖，雪天牛尾狸。”又问益公，公庐陵人也。对曰：“金柑五版荀，银杏水精葱。”上吟赏。又问一侍从，忘其名，浙人也。对曰：“螺头新妇臂，龟脚老婆牙。”四者皆海鲜也。上为之一笑。 \\n 赵公衡，宗室，居秀州，性和易，善与人款曲，但天资滑稽，遇可启颜一笑，冲口辄发，见者无不敬畏。因寡发，俗目为赵葫芦。洪景卢戏作《减字木兰花》曰：“家门希差，养得一枝依样画。百事无能，只去篱边缠倒藤。几回水上，轧捺不翻真个强。无处容他，只好炎天照作巴。” \\n 衢州白沙渡酒馆败壁间，有题《油污衣诗》曰：“一点清油污白衣，斑斑驳驳使人疑。纵饶洗遍千江水，争似当初不污时。”洪景卢亟称之。 \\n 【叶】　〔字子昂，坐冬雷罢相。〕 \\n 乾道初，叶为谏议林安宅所击罢去，林遂副枢密。已而置狱，其言皆无实，林责居筠。叶乃召拜左揆。洪景卢草制曰：“既从有北之投，亟下居东之召。有欲为王留者，孰明去就之忠？无以我公归兮，大慰瞻依之望。”时叹其工。(洪在翰苑，一日草二十制讫，意以敏捷自喜。庭一老者向曝，问之，院吏父也。旧在东都亦供院役，及见东坡诸公。洪因曰：“今日二十余封，一时俱了。意苏公在，当时应只如此。”老吏曰：“然。但苏学士不曾捡册子耳。”洪为面赤。) \\n 沈詹盾事特坐叶丞相论恢复贬筠州，沈方售一妾，年十七八，携与俱行，处筠七年。既归，呼妾父母以女归之，犹处子时。人以比张忠定公咏。会稽潘方仲矩为安吉尉，献诗云：“昔年单骑向筠州，觅得歌姬共远游。去日正宜供夜直，归来浑未识春愁。禅人尚有香囊愧，道士犹怀炭妇羞。铁石心肠延寿药，不风流处却风流。” \\n 【魏杞】　〔初为宗正少卿，使金定和议，及还，遂致大用。〕 \\n 乾道七年，魏丞相杞出守姑苏，请僧可观主北禅院。入院之辰，适值重九，指座云：“胸中一寸灰已冷，头上千茎雪未消。老步只宜平地去，不知何事又登高？”魏公击节不已。 \\n 【赵雄】　〔字温叔，尝以荐举待命逆旅，沽斗酒以碗饮，就盘中手攫猪头肉卷饼而食，势若风雨，卫士见其饮啖异人，奏之。孝宗亟召见，奇其状貌，且壮其言，遂自小官骤用为左史。〕 \\n 孝宗时，辞朝法甚严，虽蜀人守蜀郡，不远万里来见。有蜀守当朝辞，素不能文以为忧。其家素事梓潼神，夜梦神谓之曰：“两边山木合，终日子规啼。”会朝对，上问：“卿从峡中来乎？风景如何？”守即用前两语对。上首肯再三。翌日，谓宰相赵雄曰：“昨有蜀入对者，朕问峡中风景，彼诵杜诗以对，三峡之景宛在目中，可谓善言诗也。可与寺丞。”雄退朝，问守何以能尔？守不敢隐。雄曰：“吾固疑君不能及此，若留中，上再问，败矣。不若归蜀赴郡。”乃予宪节使。其后，神恃功为崇，家遂索焉。 \\n 孝宗时，有太守姓息，朝辞，阁门吏曰：“官人何谓诧姓？”守曰：“春秋有息妫，汉有息夫躬，非诧也。”赵温叔闻其语。守对罢，温叔奏事，上曰：“适有息其姓者朝辞，可谓诧也。”温叔即曰：“春秋有息妫，汉有息夫躬，非诧也。”上喜曰：“卿该博如此。” \\n 孝宗时，上庠试卷，时经御览，辛丑大旱七月，私试《闵雨有志乎民赋》。魁士刘大誉赋中有“商霖未作，相传说于高宗；汉旱欲苏，烹弘羊于孝武”之句。时赵温叔为相，孝宗遂欲因此罢之。会有诏迎天竺观音，就明庆寺请祷，有为诗者曰：“走杀东头供奉班，传宣圣旨到人间。太平宰相堂中坐，天竺观音却下山。”温叔闻之，遂乞免。 \\n 【辛弃疾】　〔字幼安。先仕金，绍兴末，缚宋叛将归朝。一日，陈同父造访，将近，有小桥，同父引马三跃，而马三却，同父拔剑斩马首，徒步而行。幼安倚楼见之，大惊异，遂与定交。有二妾，曰田田，曰钱钱，皆因其姓而名之，并善笔札，尝代幼安答尺牍。〕 \\n 辛幼安居山日，尝欲止酒，赋《沁园春》云：“杯汝前来。老子今朝，点检形骸。甚长年抱渴，咽如焦釜；于今苦眩，气似奔雷。漫说‘刘伶，古今达者，醉后何妨死便埋。’浑如此，叹汝于知己，真少思哉！更凭歌舞为媒，算合作平居鸩毒猜。况怨无大小，生于所爱；物无美恶，过则为灾。与汝成言：‘勿留亟去，吾力犹能肆汝杯。’杯再拜，道：‘麾之即去，招则须来。’”一日，城中诸公载酒入山，幼安不得以止酒为解，遂破戒一醉，再韵前调云：“杯汝知乎？酒泉罢侯，鸱夷乞骸。更高阳入谒，都称斋臼；杜康初筮，正得云雷。细数从前，不堪余恨，岁月都将曲蘖埋。君诗好，似提壶却劝，沽酒何哉！君言病岂无媒，似壁上雕弓蛇暗猜。记醉眠陶令，终全至乐。独醒屈子，未免沉。欲听公言，惭非勇者，司马家儿解覆杯。还堪笑，借今霄一醉，为故人来。” \\n 辛幼安遣兴《西江月》词曰：“醉里且贪欢笑，要愁那得工夫。近来始觉古人书，信着全无是处。昨夜松边醉倒，问松：‘我醉何如？’只疑松动要来扶，以手推松曰：‘去。’”(《汉书·龚胜传》：“胜与左将军公孙禄议事不和，博士夏侯常劝之，胜以手推常曰：‘去。’”) \\n 陈莘叟忆内，辛稼轩作《寻芳草》词嘲之，曰：“有得许多泪，更闲却许多鸳被。枕头儿放处，都不是旧家时，怎生睡。更也没书来，那堪被雁儿调戏。道无书、却有书中意，排几个人人字。” \\n 长沙道中壁上有妇人题字，若有恨者，辛稼轩用其意为赋《减字木兰花》词曰：“盈盈泪眼，往日青楼天样远。秋月春花，输与寻常姊妹家。水村山驿，日暮行云无气力。锦字偷裁，立尽西风雁不来。” \\n 南渡初，虏人追隆太后御舟至江西造口，不及而还，辛稼轩过其地，有感，赋《菩萨蛮》词曰：“郁孤台下清江水，中间多少行人泪！西北是长安，可怜无数山。青山遮不住，毕竟东流去。江晚正愁予，山深闻鹁鸪。”(末句谓恢复“行不得也”。) \\n 辛幼安《晚春词》云：“更能消、几番风雨，匆匆春又归去。惜花长恨花开早，何况乱红无数。春且住，见说道、天涯芳草迷归路。怨春不语，只有殷勤、画檐蛛网，尽日惹飞絮。长门事，准拟佳期又误。娥眉曾有人妒。千金纵买相如赋，脉脉此情谁诉？君莫舞。君不见、玉环飞燕皆尘土。闲愁最苦。休去倚危阑，斜阳正在，烟柳断肠处。”此词“斜阳烟柳”之句，怨刺颇深。寿皇见之，怫然不悦，然亦不罪也。 \\n 辛幼安有园亭，皆为赋词。一日，独坐停云亭，水声山色，竞来樽俎。意溪山欲援例者，遂作数语云：“甚矣吾哀矣！怅平生、交游零落，只今余几？白发空垂三千丈，一笑人间万事。问何物，能令公喜？我见青山多妩媚，料青山、见我应如是。情与貌，略相似。一樽搔首东窗里。想渊明《停云》诗就，此时风味。江左沉酣求名者，岂识浊醪妙理！回首叫云飞风起。不恨古人吾不见，恨古人，不见吾狂耳。知我者，二三子。”稼轩每开燕，必命侍妓歌其所作，特好歌此词。自诵其警句曰：“我见青山多妩媚，料青山，见我应如是。”又“不恨古人吾不见，恨古人，不见吾狂耳。”每至此，辄拊髀自笑，顾问坐客何如？皆叹誉如出一口。既而，’又作一《永遇乐》，序北府事，首章曰：“千古江山，英雄无觅，孙仲谋处。”又曰：“寻常巷陌，人道寄奴曾住。”其寓感概者则曰：“不堪回首，佛俚祠下，一片神鸭社鼓！凭谁问：‘廉颇老矣，尚能饭否？’”特置酒召数客，使妓迭歌，益自击节，遍问客，必使摘其疵？逊谢不可，客或措一二辞，不契其意，又弗答，然挥羽四视不止。相台岳珂，时年甚少，偶坐于席，率然对曰：“童子何知，而敢有议？然必欲如范文正以千金求《严陵祠记》一字之易，则晚进尚窃有疑也。”稼轩喜，促膝亟使毕其说。珂曰：“前篇豪视一世，独首尾二腔警语差相似，新作微觉用事多耳。”于是大喜，酌酒，而谓坐中曰：“夫君中予痼。”乃味改其语，日数十易，累月未竟。 \\n 稼轩园池中畜鱼，有鹭鹚群集其上，赋《鹊桥仙》谕之曰：“溪边白鹭，来吾告汝。溪内鱼儿堪数。主怜汝，汝怜鱼，要物我，欣然一处。白沙远浦。青泥别渚。剩有虾跳鳅舞。听君飞去饱时来，看头上，风吹一缕。” \\n 辛幼安宁、理朝拥节钺奉身勇退，悉以家事付儿曹，作《西江月》云：“万事云烟忽过，一身蒲柳先衰。而今何事最相宜？宜醉宜游宜睡。早起催科了办，更量出入收支。乃翁依旧管｛此旦｝儿；管竹管山管水。” \\n 【甄龙友】　〔字云卿，永嘉人，滑稽辨捷，名冠一时。〕 \\n 甄龙友尝游天竺，集诗句赞大士，大书于壁云：“巧笑倩兮，美目盼兮，彼美人兮，西方之人兮。”孝宗临幸，一见赏之。诏侍臣物色其人。或以甄闻，且曰：“是温州狂生，用之恐败俗。”上曰：“朕自识拔，卿等勿阻也。”趣召入见，上问曰：“卿名龙友，何义云然？”甄仓猝不知所对，上不怿，龙友退，乃得思之曰：“何不云陛下为尧舜之君，故臣得与夔龙为友。”悔恨久之。(时蜀人王过有隽声，犹在选调，宰相荐之上殿，孝宗率尔问曰：“李融字若川，何谓？”过即对曰：“天地之气，融而为川，结而为山，李融之字若川，如元结之字次山也。”上大喜，诏除翰林院编修。) \\n 甄龙友尝游西湖，作《大佛头赞》云：“色如黄金，面如满月，尽大地人，只见一橛。”禅子多称之。 \\n 甄龙友尝游僧舍，僧具馔延款。甄见有雌鸡久畜，请烹为供。僧曰：“公能作颂，予当不靳也。”龙友援笔题云：“头上无冠，不报四时之晓；脚根欠距，难全五德之名。不解雄先，但张雌伏。汝生卵，卵复生子，种种无穷；人食畜，畜又食人，冤冤何已？若也解除业障，必须割去本根，大众煎取波罗香水，先与推去头面皮毛，次运菩萨慧刀，去心肠肝胆。咄、香水源源化为雾，镬汤滚滚成甘露。饮此甘露乘此雾，直入佛牙深处去，化生彼国极乐土。”僧笑曰：“鸡死无憾矣。”乃烹以侑酒，尽欢而去。 \\n 楼宣献自西掖出守永嘉，以首春觞客，甄龙友预坐席间，谓公曰：“今年春气，一何太盛？”公问其故，甄曰：“以果奁甘蔗，知之根在公前而未已。”至此，公大笑，为罚掌吏。 \\n  \\n 　 \\n  \\n   \\n  "}
{"章节": "卷六十·宋", "正文": "　 \\n 卷六十·宋 \\n 　 \\n 【周必大】　〔字子克，初字洪道。黑发谢政，自号平园老叟。夫人妒公有媵，夫人縻之庭，公过之，当炎暑，以渴告，公以毫水酌之。夫人窥于屏，曰：“好个相公，为婢取水。”公笑曰：“独不见建义井者乎！”。〕 \\n 周益公《入直诗》云：“绿槐夹道集昏雅，敕使传宣坐赐茶。归到玉堂清不寐，月钩初上紫薇花。”公被召凡二，一为乾道七年七月二十六日昏时召入草《王炎除枢密使麻》，一为淳熙丙申八月庚辰昏时召入草《立谢后制》，俱四鼓乃还。此诗之作，盖即此二时也。(“金莲烛送归院人，知有苏轼，不知有王圭。”按：周必大《玉堂杂记》：孝宗召侍读史浩，锡宴澄碧殿，抵暮，送以金莲烛，宿玉堂直庐。史进古诗三十韵，有“金莲引双烛，再拜离阶。”之句。上命必大和以进，则“金莲之送”，宋时盖有三人。) \\n 淳熙中，孝宗及皇太子朝上皇于德寿宫，置酒赋诗，从臣皆和，周益公诗云：“一丁扶火德，三合巩皇基。”盖高宗生于大观丁亥，孝宗生于建炎丁未，光宗生于绍兴丁卯故也。阴阳家以亥、卯、未为三合。一时用事，可谓切当。其后杨诚斋为光宗宫僚，时宁宗已在平阳邸，其《贺寿诗》云：“祖尧父舜真千载，禹子汤孙更一家。”又云：“天意分明昌火德，诞辰三世总丁年。”祖益公语。 \\n 周必大尝自德寿宫后垣趋传法寺，望见一楼巍然，朝士云太上名之曰聚远，而自题其额，仍于屏间大书东坡诗云：“赖有高楼能聚远，一时收拾与闲人。”又过冷泉亭，徘徊久之，后作《端午贴子》云：“聚远楼头面面风，冷泉亭下水溶溶。人间炎热何由到，真是瑶台第一重。” \\n 【汪应辰】　〔字圣锡，绍兴乙卯状元，初名洋，帝以昭陵八年状元王拱辰年实相似，改赐名。〕 \\n 喻子材樗为玉山尉，授诸子学，有兵在侧言：“弓手汪某子颇知读书，可使侍笔砚。”呼视之，状貌伟然，不类常儿。问能属对否？曰：“能。”出云：“马蹄踏破青青草。”汪应声曰：“龙爪拿开白白云。”喻大惊异，曰：“它日必为伟器。”留授之学，且许妻以子云。 \\n 汪应辰十岁能诗，游乡校，郡博士戏之曰：“韩愈十三而能文，今子奚若？”应辰答曰：“仲尼三十而论道，惟公其然。”未冠，首贡乡举，试礼部居第八，御试擢第一。时年十八。 \\n 汪圣锡为秘书监，食罢会茶，一同舍就枕不起。或戏之曰：“宰予昼寝，于予与何诛。”众未有言，汪曰：“有一对，虽于今事不切，然却是一个出处。云‘子贡方人，夫我则不暇。’”同舍合辞称美。 \\n 【王十朋】　〔字龟龄，与胡宪、冯方、查龠、李浩为太学五贤。〕 \\n 绍兴丁丑，正奏名第一王十朋，特奏名第一李三锡。时宗室子＜直见＞居榜尾，不乐。或戏之曰：“举头虽不窥王十，伸脚犹能踏李三。” \\n 王梅溪守泉州，初抵任，会七邑宰，躬劝卮酒，历告以爱民之意，出诗示之云：“九重天子爱民深，令尹宜怀恻隐心。今日黄堂一杯酒，使君端为庶民斟。”邑宰皆感动。 \\n 天台有石桥碑，乃五百尊罗汉洞口也，王十朋诗云：“石桥未到神先到，日里还同梦里时。僧教我名刘道者，前身曾写石桥碑。” \\n 【范成大】　〔字至能，号石湖居士。石湖在苏州盘门外西南十里，太湖之派，范蠡从此入，公宅其间。〕 \\n 淳熙中，范至能使北，孝宗令口奏金主，渭河南乃宋朝陵寝所在。至能乃自为一书，至虏庭，纳之袖中，既跪进国书，伏地不起，徐出袖中书奏曰：“臣来时，大宋皇帝别有圣旨，难载国书，令臣口奏，臣今谨以书述。”书既上，传宣使人就馆，至能再拜而退。守吏微言有羁留之议，乃赋诗曰：“万里孤臣致命秋，此身何止一浮沤。提携汉节同生死，休问羝羊解乳不。”既而，得报书还，上嘉其不辱命，由是超擢，以至大用。 \\n 范石湖帅蜀，上巳日大燕乐，语僚佐撰呈，皆不惬意，有石生者一联云：“三月三日，岂无长安丽人；一咏一觞，载讲山阴禊事。”公心肯之。 \\n 范至能作《炭颂》：“予病衰，大冬，非附火不暖。既铭被炉，又作《炭颂》：燔木不灰，化为精坚。是衷至阳，维火之传。雪霾六虚，冰寒九渊。环堵之室，天不能寒。有赫神物，斡流化甄。尺璧寸珠，罔功汗颜。我维德之，莫之名言。既燠既安，与之穷年。” \\n 曹操疑冢七十二，在漳河上，北人岁为增封。范石湖奉使过之，题诗云：“一棺何用冢如林？谁复如公负此心。岁岁蕃酋为封土，世间随事有知音。”(时俞应符亦有诗云：“生前欺天绝汉统，死后欺人设疑冢。人生用计死即休，安有余机到丘垅。众人皆疑我不疑，我有一法君未知。直须尽发疑冢七十二，必有一冢藏君尸。”) \\n 范石湖重九日行营寿藏之地，赋诗曰：“家山随处可松楸，荷钟携壶似醉刘。纵有千年铁门限，终须一个土馒头。” \\n 【杨万里】　〔字廷秀，号诚斋。乾、淳间，诗人称诚斋、范石湖及陆放翁为巨擘。子长孺，字伯子，号东山潜夫。〕 \\n 杨诚斋丞零陵时，有绝句云：“梅子流酸溅齿牙，芭蕉分绿上窗纱。日长睡起无情思，闲看儿童捉柳花。”张紫岩见之，曰：“廷秀胸襟透脱矣。” \\n 杨诚斋在零陵日，过野寺，见壁间有山谷亲笔一诗，诵三过，欲归书之，后只记其一联云：“春将国艳薰花骨，日借黄金缕水纹。”每玩赏之。 \\n 杨诚斋《送谈星许季升诗》云：“许子儒冠怨误身，如今投笔说星辰。未须道我何时贵，且道何时子得贫？” \\n 杨诚斋《赠抄经头陀诗》云：“刺血抄经奈若何？十年依旧一头陀。袈裟未着言多事，着了袈裟事更多。”(僧有住山者，或谋攘之，僧乃挂草鞋于方丈前，题诗而去，诗曰：“方丈前头挂草鞋，流行坎止任安排。老僧脚底从来阔，未必骷髅就此埋。”或谓：“杨诗可为士人筮进解褐之规。僧诗可为士人勇退抽簪之法。”) \\n 吾郡天庆观画龙，太平寺画水，时称二绝。凡四方来者，道出毗陵，必迂路而观焉。龙盖姑苏道士李怀仁所画。怀仁，酒豪不羁，呼龙松江之上，狎而观之，遂画龙入神品。过毗陵天庆观，大醉，索墨浆数斗，曳苕帚、裂巾袂濡墨，号呼奋踯，斯须龙成，观者辟易。怀仁后不知所终。水则郡人徐友画。清济贯河，一笔纡绕，长数十丈不断，却立而观涛澜汹涌，目为之眩。仰首近之，凛然若飞流之溅于面也。淳熙间，杨诚斋为郡守。一日至寺，为赋《画水》长句曰：“辟如雪色S一S丈许，徐生画水才盈堵。横看侧看只麽是，分明是画不是水。中有清济一线波，横贯万里浊浪之黄河。雷奔电卷尽渠猛，独清元自不随它。波痕尽处忽掀怒，搅动一河秋水暮。分明是水不是画，老眼向来原自误。佛庐化作金拖楼，银山雪堆风打头。是身飘然在中流，夺得太乙莲叶舟。” \\n 梁溪尤延之(袤)，博洽王文，与杨诚斋为金石交。淳熙中，诚斋为秘书监，延之为太常卿，又同为青宫寮寀。二公皆善谑，延之尝言有一《经》句请秘监对，曰：“杨氏为我。”诚斋应声曰：“尤物移人。”众皆叹其敏确。 \\n 杨诚斋尝戏呼尤延之为蝤蛑。(寄诗有“戈文却日王无价，宝气蟠胸金欲流”句，亦以蝤蛑戏之。)延之呼诚斋为羊。(每书问往来，延之则曰：“羔儿无恙？”诚斋则曰：“彭越安在！”)一日，食羊白肠，延之曰：“秘监锦心绣肠，亦为人所食。”诚斋笑吟曰：“有肠可食何须恨，犹胜无肠可食人”。世称蟹类为无肠公子。一坐大笑。及延之卒，诚斋《祭文》云：“齐歌楚些，万象为挫。环玮诡谲，我倡公和。放浪谐谑，尚友方朔。巧发捷出，公嘲我酢。” \\n 杨诚斋与朱晦庵善。晦庵病足，诚斋以诗戏云：“晦庵若问诚斋叟，上下千峰不用扶。”晦翁览而笑曰：“我病在脚，不若诚斋病在口耳也。” \\n 庆元间，杨诚斋以秘书监退休，有小园在南溪上，新开九径，江梅、海棠、桃、李、橘、杏、红梅、碧桃、芙蓉九种花木，各植一径，命曰三三径。因赋诗曰：“三径初开是蒋卿，再开三径是渊明。诚斋奄有三三径，一径花开一径行。”时周益公以宰相退休，访诚斋于南溪，留诗云：“杨监全胜贺监家，赐湖岂比赐书华。回环自辟三三径，顷刻能开七七花。门外有田供伏腊，望中无处不烟霞。却惭下客非摩诘，无画无诗只谩夸。”诚斋和云：“相国来临处士家，山间草木也光华。高轩行李能过李，小队寻花到浣花。留赠新诗光夺月，端令老子气成霞。未论藏去傅贻厥，拈向田夫野老夸。”好事者绘以为图，诚斋用魏野诗翻案题其上云：“平叔曾过魏秀才，何如老子致元台。苍松白石青苔径，也不传呼宰相来。” \\n 杨诚斋退休时，年未七十，有终焉之意，尝自赞曰：“江风索我吟，山月唤我饮。醉倒落花前，天地为衾枕。”又云：“青白不形眼底，雌黄不出口中。只有一罪不赦，唐突明月清风。”后有诏起用，诚斋力辞。其门人罗永年(椿)寄诗云：“不愁风月只忧时，发为君王寸寸丝。司马要为元起，西枢政坐寿皇知。苦辞君命惊凡子，清对梅花更与谁？梦绕师门三稽首，起敲冰砚诉相思。”诚斋击节。杨诚斋《月下传杯》诗云：“老夫渴急月更急，酒落杯中月先入。领取青天并入来，和月和天都蘸湿。天既爱酒自古传，月不解饮真浪言。举杯将月一口吞，举头见月犹在天。老夫大笑问客道：月是一团还两团？酒入诗肠风火发，月入诗肠冰雪泼。一杯未尽诗已成，诵诗向天天亦惊。焉知万古一骸骨，酌酒更乔一团月。”每对人诵此诗，曰：“老夫此作，自谓彷佛李太白。”(诚斋名酒之和者曰“金盘露”，劲者曰“椒花雨。”其爱“椒花雨”甚于“金盘露。”) \\n 客有馈诚斋以腊彘肩者，答诗曰：“老夫畏热饭不能，先生馈肉香倾城。霜刀削下黄水精，月斧斫出红松明。君家猪红腊前作，是时雪后吴山脚。公子彭生初解缚，糟丘挽上凌烟阁。却将一脔配两螯，世间真有扬州鹤。” \\n 嘉定间，杨伯子为湖州守，治声赫然，郡人相与肖像祠于学宫，与工部尚书戴少望并祠，伯子意不悦。会除浙东庾节，将行，辞先圣礼毕，与校官诸生坐讲堂，命取所祠画像，题诗其上云：“面有忧民色，天知报国心。三年风月少，两鬓雪霜深。更莫留形迹，何曾废古今。不如随我去，相伴老山林。”遂卷藏而行。当时士子有戏和其诗者，未句云：“可怜戴工部，独树不成林。”(伯子每对客言：“士大夫清廉，便是七分人了。”世多称之。) \\n 杨东山帅番禺日，漕仓市舶三使者皆闽浙人，酒边各盛言其乡里果核鱼虾之美，因问东山乡里何产？东山曰：“他无所产，但产一欧阳子。”三公笑且惭。 \\n 杨东山帅番禺日，长泰黄子信调新会盐场，东山以其老榜，心易之，尝捃摭其簿书，子信将拂衣去，投以诗云：“六年两度拜宸旒，换得青衫上白头。飞鹊只因无树绕，穷猿何暇择林投。明知著脚当来误，几欲抽身不自由。安得有钱了官债，任无三径也归休。”东山得诗，恨知之之晚。(子信，嘉定四年中特科第二人，有《散翁集》。) \\n 杨东山帅番禺将受代，有俸钱七百万缗尽以代下户输租，有诗云：“两年枉了鬓霜华，照管南人没一些。七百万缗都不要，脂膏留放小民家。”又《别石门》诗云：“石门得得泊归舟，江水依依别故侯。拟把片香投赠汝，这回欲带忘来休。”(吴隐之守五羊归，舟有香一片，投石门江中。诗用此事。) \\n 【朱熹】　〔晦庵先生。〕 \\n 朱韦斋，晦庵先生父也，酷信地理，尝招山人择地，问富贵何如？其人久之，答曰：“富也只如此，贵也只如此，生个小孩儿，便是孔夫子。”后生晦庵，果为大儒。(文公为同安主簿日，民有以力强得人善地者，索笔题曰：“此地不灵，是无地理；此地若灵，是无天理。”后得地之家不昌。) \\n 蔡元定博学通术数，游朱晦翁之门，晦翁以道学不容于时。胡章疏，并及蔡，谓之妖人，坐谪道州以死。蔡善地理，每与乡人卜葬改定，其间吉凶不能皆验。及贬，有赠诗者曰：“掘尽人家好丘陇，冤魂欲诉更无由。先生若有尧夫术，何不先言去道州。” \\n 蔡元定之子沉，晦庵婿也。晦翁尝访沉不遇，其女出葱汤、麦饭，留饮食之。临别，女谓以此二者简亵不安。晦翁留诗曰：“葱汤麦饭两相宜，葱养丹田麦疗饥。莫谓此中滋味簿，前村犹有未炊时。” \\n 天台营妓严幼芳(蕊)善琴奕、歌舞、丝竹、书画，唐仲友守台日，酒边尝命幼芳赋红白桃花，即调《如梦令》云：“道是梨花不是，道是杏花不是。白白与红红，别是东风情味。曾记，曾记，人在武陵微醉。”仲友赏之双缣。其后，朱晦庵以使节行部至台，欲摭仲友罪，遂指其与蕊为滥，系狱月余。蕊虽备受棰楚，而一语不及唐。狱吏诱使早认，蕊答云：“身为贱妓，纵与太守有滥，罪亦不至死。然妄言以污士大夫，则死不可诬也。”于是再痛杖之，仍系于狱两月间，一再受杖，委顿几死，而声价愈腾，至彻阜陵之听。未几，朱改除，而岳霖商卿为宪，怜之，命作词自陈，蕊口占《卜算子》云：“不是爱风尘，似被前缘误。花落花开白有时，总赖东君作主。去也终须去，住也如何住？若得山花插满头，莫问奴归处。”岳喜，即日判令从良，而宗室纳为小妇，以终身焉。 \\n 严幼芳尝七夕宴集，坐有谢元卿者，豪士也，固命之赋词，以己姓为韵。酒方行，而已成《鹊桥仙》云：“碧梧初出，桂花才吐，池上水花微谢。穿针人在合欢楼，正月露、玉盘高泻。蛛忙鹊懒，耕慵织倦，空做古今佳话。人间刚道隔年期，想天上、方才隔夜。”元卿为之心醉，留其家半载，尽客囊台馈赠之而归。 \\n 【刘光祖】　〔字德修，号后溪，蜀之简州人，有《鹤林文集》。时籍伪学朱熹等五十九人，光祖与焉。〕 \\n 刘光祖《醉落魄》辞云：“春风开者，一时还共春风谢。柳条送我今槐夏。不饮香醪，辜负人生也。曲塘泉细幽琴写，胡床涓箪应无价。日迟睡起帘钩挂。何不归欤！花竹秀而野。” \\n 【谢稀孟】　〔陆象山门人。〕 \\n 谢希孟少豪俊，在临安狎娼陆氏，象山责之曰：“壬君子乃朝夕与贱娼女居，独不愧于名教乎！”希孟但敬谢而已。他日，复为娼造鸳鸯楼，象山闻之，又以为言，希孟曰：“非特建楼，且为作记。”象山喜其文，不觉曰：“楼记云何？”即口占首句云：“自逊杭机云之死，而天地英灵之气，不钟于男子，而钟于妇人。”象山知其侮已，默然。 \\n 谢希孟一日在妓所，恍然有悟，忽起归兴，不告而行，妓追送江浒，悲恋而啼，希孟毅然取佩巾书一词与之，云：“双浆浪花平，夹岸青山锁。你自归家我自归，说着如何过。我断不思量，你莫思量我。将你从前与我心，付与他人呵。” \\n 谢希孟与乡入陈伯益好相调戏，伯益面黑而狭多髯，希孟入其书室，见写真挂壁上，题云：“伯益之面，大无两指，髭髯不仁，侵扰乎其旁而不已。于是乎伯益之面，所余无几。”此语喧传，伯益病之而莫能报。希孟后避宁宗讳改名直，字古民，伯益于是以两句咏其名曰：“炊饼担头挑取去，白衣铺上喝将来。”闻者笑倒。 \\n 陈伯益又尝写真，衣皂道服，蹑僧鞋。谢希孟赞之曰：“禅鞋俗人须鬓，道服儒巾面皮。秋水长天一色，落霞孤骛齐飞。” \\n 【真德秀】　〔字希元，本姓慎，宋时避庙讳甚谨，孝宗讳，故改姓真。〕 \\n 真希元会试于行都，祈梦于吴山梓潼庙，题其鼓曰：“大扣则大应，小扣则小鸣。我来一扣动，五湖四海闻其声。”是夜得吉梦，其年果及第。 \\n 真西山帅湖南，宴十二邑宰于湘江亭，作诗曰：“从来官吏与斯民，本是同胞一体亲。既已脂膏供尔禄，须知痛痒切吾身。此邦素号唐朝古，我辈当如汉吏循。今日湘亭一杯酒，便烦散作十分春。” \\n 真西山帅湖南，潭人为立生祠。一夕，有题于壁云：“举世知公不爱名，湘人苦欲置丹青。西方又出一活佛，南极今添两寿星。几百年方钟间气，八千春愿祝修龄。不须更作生祠记，四海苍生口是铭。” \\n 真西山越山新居成，名其斋曰《学易春》，贴子云：“坐看吴越两山色，默契羲文千古心。” \\n 李功甫谒真西山丐词科文字，西山留之小饮书房，指竹夫人使作制，功甫援笔立成，末联云：“保抱携持，朕不忘两夜之寝；展转反侧，尔尚形四方之风。”西山叹赏。盖八字用《诗书》全语。皆妇人事。而“形四方之风”，又见竹夫人玲珑之意。其中颂德云：“常居大夏之间，多为凉德之助。削心析肝，陈数条之风刺；自顶至踵，无一节之瑕疵。” \\n 端平间，真希元应召而起，百姓仰之若元之仰涑水也。时楮轻物贵，市井喁喁，为之语曰：“若要百物贱，直待真直院。”及入朝进对，首以正心诚意为言。愚民无知，以为不切时务，遂续前语曰：“吃了西湖水，打作一锅面。”继参大政，未及有所建置而薨。(魏了翁督山，亦未及有经略而罢，临安优人装一生儒，手持一鹤，别一生儒与之邂逅，问其姓名，曰：“姓钟名庸。”问所持何物？曰：“大鹤也。”因倾盖欢然呼酒对饮。其人有大嚼洪吸，酒肉靡有孑遣。忽颠仆于地，群数人曳之不动。一人乃批其颊大骂曰：“说甚《中庸》，《大学》，吃了许多酒食，一动也动不得。”遂一笑而罢。或谓有使其为此，以姗侮君子者。京尹乃悉黥其人。) \\n  \\n 　 \\n  \\n   \\n  "}
{"章节": "卷六十一·宋", "正文": "　 \\n 卷六十一·宋 \\n 　 \\n 【陆游】　〔字务观，母梦秦少游而生，故名其字而字其名。当时称曰“书监”。韩平原尝招致之，所作《南园阅古泉》二记，时虽称颂，而有规劝之意。故平原败，犹得免祸。〕 \\n 陆务观恃酒颓放，因自号放翁，作词云：“桥如虹，水如空，一叶飘风烟雨中。天教称放翁。”又《感旧鹊桥仙》曰：“华灯纵博，雕鞍驰射，谁记当年豪举？酒徒一半取封侯，独去作、江边渔父。轻舟八尺，低蓬三扇，占断玉洲烟雨。镜湖元自属闲人，又何必，官家赐与！” \\n 陆放翁一夕梦一故人相语曰：“我为莲花博士，镜湖新置官也。我去矣，君能暂为之乎？月得酒千壶，亦不恶也。”遂以诗记之曰：“白首归修汗简书，每因囊粟叹侏儒。不知月给千壶酒，得似莲花博士无？” \\n 陆放翁初调官临安，有诗云：“小楼一夜听春雨，深巷明朝卖杏花。”都人称诵，传入禁中，思陵称赏，由是知名。 \\n 陆务观初娶唐氏，于其母夫人为姑侄，伉俪相得，而弗获于其姑，因出之。唐改适同郡宗子。尝春日出游，相遇于禹迹寺南之沈氏园，唐以语赵，遣致酒淆。陆怅然久之，为赋《钗头凤》词题园壁云：“红酥手，黄藤酒，满地春色宫墙柳。东风恶，欢情薄，一怀愁绪，几年离索。错，错，错！春如旧，人空瘦，泪痕红鲛透。桃花落，闲池阁。山盟虽在，锦书难托。莫，莫，莫！”唐见而和之，有“世情薄，人情恶”之句。未几，怏怏而卒。闻者为之怆然。 \\n 陆放翁自沈园邂逅，终不能忘情唐氏。每过沈园，必登寺眺望，赋二绝句云：“落日城头画角哀，沈园非复旧池台。伤心桥下春波绿，曾见惊鸿照影来。”“梦断香消四十年，沈园柳老不吹绵。此身行作稽山土，犹吊遗踪一泫然。”唐既死，沈园亦三易主矣。怅然有怀，复有诗云：“枫叶初丹槲叶黄，河阳愁鬓怯新霜。林亭感旧空回首，泉路凭谁说断肠？坏壁醉题尘漠漠，断云幽梦事茫茫。年来妄念消除尽，回向蒲龛一炷香。”嗣后梦游沈氏园，又作两绝云：“路近城南已怕行，沈家园里更伤情。香穿客袖梅花在，绿蘸寺桥春水生。”“城南小陌又逢春，只见梅花不见人。玉骨久成泉下土，墨痕犹锁壁间尘。” \\n 陆放翁在蜀有所盻，尝赋诗云：“金鞭珠弹忆春游，万里桥东罨画楼。梦倩晓风吹不断，书凭春雁寄无由。镜中颜鬓今如此，席上宾朋好在否？箧有吴笺三百幅，拟将细字写新愁。”又云：“丧马清狂锦水滨，是繁华地作闲人。金壶投箭消长日，翠袖传杯领好春。幽鸟语随歌处拍，落花铺作舞时茵。悠然自适君知否？身与浮名孰重轻！” \\n 陆放翁《赠徐相师》诗云：“许负遗书果是非，子凭何处说精微。使君岂必如椰大，丞相元来要瓠肥。袖阔日长笼短刺，肩寒春未换单衣。半头布袋挑诗卷，也道游京卖术归。” \\n 陆放翁《赠猫》诗云：“裹盐迎得小狸奴，尽护山房万卷书。惭愧家贫策勋薄，寒无毡坐食无鱼。”刘后村托讽在位诸人，乃翻案云：“古人养客乏车鱼，今汝何功客不如？饭有溪鱼眠有毡，忍教鼠啮案头书。” \\n 陆放翁尝问高似孙曰：“比在都城，见采帛铺榜曰：‘翠色真红’，殊不晓。所谓红而曰翠何也？”似孙曰：“嵇康《琴赋》曰：‘新衣翠灿，缨微流芳。’班婕妤《自伤赋》曰：‘纷翠灿兮纨素声。’翠灿，取鲜明也。东坡《牡丹》诗云：‘一朵妖红翠欲流’。盖取乡语。”放翁击节大喜。 \\n 陆务观《司马公布被铭》：“公孙丞相布被，人曰诈；司马丞相亦布被，人曰俭。布被，可能也。使人曰俭不曰诈，不可能也。” \\n 【姜夔】　〔字尧章，赵子固目为书家申、韩。〕 \\n 姜尧章居苕溪，与白石洞天为邻，潘德久号之曰白石道人，且畀以诗云：“世间官职似樗蒲，采到枯松亦大夫。白石道人新拜号，断无缴驳任称呼。”姜答诗云：“南山仙人何所食？夜夜山中煮白石。世人唤作白石仙，一生费齿不费钱。仙人食罢腹便便，七十二峰生肺肝。”(时姜与黄岩老同学诗于萧千岩，而黄亦号白石，时称“双白石”。萧名海藻，字东天。姜，其婿也。) \\n 小红，顺阳公青衣也，有色艺。顺阳公请老，姜尧章诣之。一日，授简徵新声，尧章制《暗香》、《疏影》两曲，公使二妓肄习之，音节清婉。尧章归吴兴，公寻以小红赠之。其夕，大雪，过垂虹，赋诗曰：“自喜新词韵最娇，小红低唱我吹萧。曲终过尽松陵路，回首烟波十里桥。”尧章每喜自度曲吟洞萧，小红辄歌而和之。 \\n 姜尧章诗：“夜暗归云绕柁牙，江涵星影雁团沙。行人怅望苏台柳，曾与吴王扫落花。”杨诚斋喜诵之。 \\n 严州乌石寺在高山上，有岳武穆(飞)、张循王(俊)刘太尉(光世)题名。刘不能书，令侍儿代书，姜尧章题诗云：“诸老凋零极可哀，尚留名姓压崔嵬。刘郎可是疏文墨，几点燕支涴绿苔。” \\n 姜尧章《咏蟋蟀》《齐天乐》词曰：“庾郎先自吟《愁赋》，凄凄更闻私语。露湿铜铺，苔侵石井，都是曾听伊处。哀音似诉，正思妇无眠，起寻机杼。曲曲屏山，夜凉独自甚情绪。西窗又吹暗雨，为谁频断续，相和砧杵？侯馆吟秋，离宫吊月，别有伤心无数。《》诗漫与，笑篱落呼灯，世间儿女。写入琴丝，一声声更苦！” \\n 【史达祖】　〔字邦卿，号梅溪。〕 \\n 史邦卿《双双燕》词，姜尧章极称赏之，谓曲尽形容之妙。词曰：“过春社了，度帘暮中间，去年尘冷。差池欲住，试入旧巢相并。还相雕梁藻井，又软语商量不定。飘然快拂花梢，翠尾分开红影。芳径，芹泥雨润。爱贴地争飞，竞夸轻俊。红楼归晚，看足柳昏花瞑。应自栖香正稳，便忘了天涯芳信。愁损翠黛双蛾，日日画栏独凭。” \\n 史邦卿《春雨绮罗香》词曰：“做冷欺花，将烟困柳，千里偷催春暮。尽日冥迷，愁里欲飞还住。惊粉重，蝶宿西园，喜泥润，燕归南浦。最妨他佳约风流，钿车不到杜陵路。沉沉江上望极，还被春潮晚急，难寻官渡。隐约遥峰，和泪谢娘眉妩。临断岸、新绿生时，是落红、带愁流处。记当日、闲掩梨花，剪灯深夜语。”此词尤为姜尧章拈出。 \\n 【高观国】　〔字宾王，辞名《竹屋痴语》，陈造为《序》，称其与史邦卿皆是不经人道语。〕 \\n 高竹屋咏轿《御街行》云：“藤筠巧织花纹细。称稳步、如流水。踏青陌上雨初晴，嫌怕湿、文鸳双履。要人送上，逢花须住，才过处、香风起。裙儿挂在帘儿里。更不把、窗儿闭。红红白白簇花枝，恰称得、寻春芳意。归来时晚，纱笼引道，扶下人微醉。” \\n 高宾王闻邻女吹笛，赋《风入松》词曰：“粉娇曾隔翠帘看。横玉声寒。夜深不管柔荑冷，樱朱度、香喷云鬟。霜月摇摇吹落，梅花簌簌惊残。萧郎且放凤萧闲。何处骖鸾。静听三弄《霓裳》罢，魂飞断、愁里关山。三十六宫天近，念奴却在人间。” \\n 【刘过】　〔字改之，号龙洲，以诗名江西。厄于韦布，放浪吴楚，客食诸侯。〕 \\n 嘉泰间，刘改之至临安，时辛稼轩帅越，闻其名，遣介招之，适以事不及行，作书归辂者，因仿辛体赋《沁园春》一词并缄往，云：“斗酒彘肩，风雨渡江，岂不快哉！被香山居士，约林和靖，与东坡老，驾勒吾回。坡谓：‘西湖，正如西子，淡妆浓抹临照台。’二人者，都掉头不顾，只管传杯。白云：‘天竺去来，看金壁、崔嵬楼观开。况一涧萦迂，东西水绕，两山南北，高下云堆。’逋曰：‘不然，暗香疏影，何似孤山先探梅。’须晴去，访稼轩未晚，且此徘徊。”辛得之大喜，致馈数百千，竟邀之去，馆燕弥月，酬倡，皆似之，逾喜。垂别，之千缗，曰：“以是为求田资。”改之归，竟荡于酒，不问也。常自以此辞语相台岳珂，掀髯有得色，珂曰：“词语固佳，然恨无刀圭药，疗君白日见鬼症耳。”坐中烘堂一笑。 \\n 辛稼轩一日开宴，张敬夫(拭)在坐。时方进羊腰肾羹，适刘改之来见，辛命赋之，改之寒甚索酒，酒罢乞韵。时饮酒手颤，余沥流于怀，因以“流”字为韵，即吟云：“拔毫已付城子，烂胃曾封关内侯。死后不知身外物，也随樽俎伴风流。”辛大喜，共尝此羹。席散，敬夫邀至公廨，求为乃翁魏公发幽潜之章，即题曰：“背水未成韩信阵，明星已陨武侯军。平生一点不平气，化作祝融峰上云。”敬夫为之堕泪。 \\n 开禧乙丑，刘改之过京口，时广汉章以初(升之)、东阳黄几叔(机)、敷原王安世(遇)、英伯(迈)皆寓是邦，暇日，相与奇吊古，改之题多景楼，有“江流千古英雄泪，山掩诸公富贵羞”之句，又长篇曰：“金焦两山相对起，不尽中流大江水。一楼坐断天中央，收拾谁南数千里。西风把酒闲来游，木叶渐脱人间秋。关河景物异南北，神京不见双流泪。君不见，王勃词华能盖世，当时未遇庸人耳。翻然落托豫章游，滕王阁中悲帝子。又不见，李白才思真天人，时人不省为谪仙。一朝放迹金陵去，凤凰台上望长安。我今四海游将遍，东历苏杭西汉沔。第一江山最上头，天地无人独登览。楼高意远愁绪多，楼乎楼乎奈尔何！安得李白与王勃，名与此楼长突兀。”以初为之大书，嘱岳珂，刻楼上。会兵事起，弗果。 \\n 刘改之《赴试别妾》《天仙子》云：“别酒醺醺浑易醉。回过头来三十里，马儿不住去如飞。行一憩来牵一憩。断送杀人山共水。是则是功名终可喜，不道恩情抛得未？梅村雪店酒旗斜，去也是，住也是。烦恼自家烦恼你。” \\n 有持山水扇面求刘改之题者，为赋《行香子》云：“佛寺云边。茅舍山前树阴中，酒饰低悬。峰峦空翠，溪水清涟。只欠桃花，欠沙鸟，欠渔船。无限风烟，景趣天然。最宜他、隐者盘旋。何人村墅，若个林泉。恰似欹湖，似枋口，似斜川。” \\n 刘改之赋《沁园春》二首，以咏美人之指甲与足。《咏指甲》云：“销薄春冰，碾轻寒玉，渐长渐弯。见凤鞋泥污，偎人强剔；龙涎香断，拨火轻翻。学抚瑶琴，时时欲剪，更掬水鱼鳞波底寒。纤柔处，试摘花香满，镂枣成斑。时将粉泪偷弹。记绾玉曾教柳传看。算恩情相着，搔便玉体；归期暗数，画遍阑干。每到相思，沉吟静处，斜倚朱唇皓齿间。风流甚，把仙郎暗掏，莫放春闲。”《咏足》云：“洛浦凌波，为谁微步，轻尘暗生。记踏花芳径，乱红不损；步苔幽砌，嫩绿无痕。衬玉罗悭，销金样窄，载不起、盈盈一段春。嬉游倦，笑教人款捻，微褪些根。有时自度歌声，悄不觉、微尖点拍频。忆金莲移换，文鸳得侣；绣茵催衮，舞凤轻分。懊恨深遮，牵情半露，出没风前烟缕裙。知何似，似一钩新月，浅碧笼云。”(元人邵享贞尝嗣其体，调以咏美人之眉与目，《咏眉》云：“巧斗弯环，纤疑妩媚，明装未收。似江亭晓玩，遥山拂翠；宫帘暮卷，新月横钩。扫黛嫌浓，涂铅讶浅，能画张郎不自由。伤春倦，为皱多无力，翻作娇羞。填来不满横秋。料着得，人间多少愁。记鱼笺缄启，背人偷敛；雁钿胶并，运指轻揉。有喜先占，长颦难效，柳叶轻黄金在否？双尖锁，试临鸾一展，依旧风流。”《咏目》云：“漆点填眶，凤稍侵鬓，天然俊生。记隔花瞥见，疏星炯炯；倚阑疑注，止水盈盈。端正窥帘，瞢腾并枕，脾睨檀郎长是青。端相久，待嫣然一笑，密意将成。困酣曾被莺惊。强临镜、挼挲犹未醒。忆怅中亲见，似嫌罗密；尊前相顾，翻怕灯明。醉后看成，歌阑斗弄，几度孜孜频送情。难忘处，是绞绡透，别泪双零。”) \\n 【易祓】　〔字彦章，长沙人。淳熙乙巳，祓释褐状元，丁末，汤为省元，王容为状元，潭州建三元坊。〕 \\n 易彦章以优校为前廊，久不归，其妻作《一剪梅》词寄云：“染泪修书寄彦章。贪却前廊，忘却回廊。功名成遂不还乡。石做心肠，铁做心肠。红日三竿懒画妆。虚度韶光，瘦损容光。相思何日得成双？羞对鸳鸯，嫩对鸳鸯。” \\n 苏师旦将建节，学士颜或、莫子纯皆莫肯当制。易彦章与师旦昵，欣然愿任责，遂以国子司业兼两制，为师旦草麻，极其谀佞。至用前人旧对，所为“有文事，有武备，无智名，无勇功”者。即宣布，物论晔然。亟擢彦章左司谏。诸生为之语曰：“阳城毁裴延龄之麻，由谏官而下迁于司业；易祓草苏师旦之制，由司业而上擢于谏官。”既而韩诛，苏得罪，彦章遂远贬。 \\n 【李璧】　〔字季璋，焘之子也。弟埴，字季永，蜀人比之三苏。〕 \\n 蜀中类试，主司多私意，与士人相约为暗号，李璧兄弟皆以文名一时，而律赋非所长。乡人侯姓者，以能赋称，因资之以润色。既书卷，不以示侯，侯颇疑之。将出门，故少留，候李出而踵其后，至纳卷所，以小金牌与吏取视二李卷子。策联皆曰：“日射红鸾羽，风清白兽樽。”侯即于己卷改用之。既而皆中选。二李谢主司，主司问：“此二句何为又以与人？”二李恍然。他日偶有所闻，终身与侯不协。 \\n 【徐渊子】　〔号竹隐，天台人。〕 \\n 徐渊子好以诗文谐谑，丁少詹与妻有违言，乃弃家居茶寮山，茹素诵经，日买海物放生，久而不归。妻患之，祈徐譬解。徐许诺。出门见卖老婆牙者，买一巨筐饷丁，并遗以《阮郎归》词云：“茶寮山上一头陀，新来学者麽。蝤蛑螃蟹与乌螺，知他放几多？有一物，似蜂窝，姓牙名老婆。虽然无奈得它何，如何放得它？”丁见词大笑而归。 \\n 徐渊子初官户曹，其长方以道学自高，每以轻锐抑之。适其长以母死去官，渊子赋《一剪梅》词云：“道学从来不则声。行也东铭，坐也《西铭》，爷娘死后更伶仃。也不看《经》。也不斋僧。却言渊子太狂生。行也轻轻，坐也轻轻，他年青史总无名。你也能亨，我也能亨。” \\n 徐渊子诗云：“俸余拟办买山钱，却买端州古砚砖。依旧被渠驱使在，买山之事定何年？”后除直院，刘改之《贺启》云：“以载鹤之船载书，八觐之清标如此；移买山之钱买砚，平生之雅好可知。” \\n 徐渊子《九日》诗云：“衰容不似秋容好，坐上谁怜老孟嘉。牢里乌纱莫吹却，免教白发见黄花。”时一朝士和云：“呼儿为我整乌纱，不是无心学孟嘉。要摘金英满头插，明朝还是过时花。” \\n 徐渊子夜切庐山作小词云：“风紧浪花生，蛟吼鼍鸣，家人睡着怕人惊。只有一翁扪虱坐，依约二更。雪又打残灯，欲暗还明，有谁知我此时情。独对梅花倾一盏，又诗成。” \\n 徐渊子晚岁得二子，戴石屏以诗贺曰：“竹隐种竹知几年？千竿万竿长拂天。群飞不敢下栖止，常有清风凛凛然。丹穴飞来两雏凤，凤来此竹为之重。牙签玉轴带芸香，家藏万卷为渠用。人间豚犬不足多，我来为作徐卿二子歌。手传竹隐文章印，看取他日官职高嵯峨。” \\n 郢州有白雪楼，唐时崔郢州馆孟浩然于楼上，遂有浩然亭。后人尊浩然改为孟亭。徐渊子与戴石屏同登，约各赋一诗，必以宋玉石对莫愁村。徐诗云：“水落方成放牧坡，水生还作浴鸥波。春风自共桃花笑，秀色偏于麦垅多。村号莫愁劳想像，石名宋玉漫摩挲。试将有裤无襦曲，翻作《阳春白雪歌》。”戴诗云：“楼名白雪因词胜，千古江山春雨余。宋玉遗踪两苍石，莫愁居处一荒村。风横烟艇客呼渡，水落沙洲人网鱼。借问风流贤太守，盂亭添得野夫无？” \\n 【戴复古】　〔字式之，号石屏，学诗于徐竹隐，又登陆放翁之门者。〕 \\n 戴石屏尝见夕照映山，峰峦重叠，得句云：“夕阳山外山。”自以为奇，欲以“尘世梦中梦”对之，而不惬意。后行村中，春雨方霁，行潦纵横，得“春水渡傍渡”之句以对，上下始相称。 \\n 戴石屏《织女》诗云：“春蚕成丝复成绢，养得夏蚕重剥茧。绢未脱轴拟输官，茧未脱车图赎典。一春一夏为蚕忙，织妇布衣仍布裳。有布得着犹自可，今年无麻愁杀我！” \\n 戴石屏薄游江西，有富家翁爱其才，以女妻之。居二三年，忽欲作归计，妻问其故，告以曾娶。妻白之父，父怒，妻宛曲解释，尽以奁具赠，行仍饯以词云：“惜多才，怜薄命，无计可留汝。揉碎花笺，忍写断肠句。道傍杨柳依依，千丝万缕，抵不住、一分愁绪。捉月盟言，不是梦中语。后回君若重来，不相忘处，把杯酒、洗奴坟土。”石屏既别，遂赴水死。(世俗有谑辞云：“孙飞虎好色，柳盗跖贪财，这贼牛两般都爱。”石屏之谓也。) \\n 【严羽】　〔字仪卿，号沧浪，戴石屏同时。其论诗欲如那叱太子折骨还父，拆肉还母。〕 \\n 严沧浪《闻笛》诗云：“江上谁家吹笛声，月明霜白不堪听。孤舟万里潇湘客，一夜归心满洞庭。” \\n 【袁樵】。〕 \\n 宋时，西湖三贤堂两处，皆有东坡，其一在孤山竹阁，三贤者白乐天、林君复、苏子瞻也。其一在龙井寿圣院。三贤者赵阅道、僧辩才、苏子瞻也。宝庆间，袁樵尹京，移竹阁三贤祠于苏堤，建亭馆以沽官酒。或题诗云：“和靖东坡白乐天，三人秋菊荐寒泉。而今满面生尘土，却与官司趁酒钱。”袁闻之，愧而止。 \\n 【姚镛】　〔字希声，剡人，自号雪蓬。戴石屏忘年友也。〕 \\n 姚镛判吉州，以平寇论功，不数年，擢守章贡。尝令画工肖其像，跨牛于涧谷间，索郡人赵时习题诗。时习题云：“骑牛无笠又无蓑，断陇横冈到处过。暖日暄风不常有，前村雨暗却如何？”无何，忤帅臣，以贪劾之。时端平更化之初，特重施行，眨衡阳。人皆服时习先见。 \\n 【曹幽】　〔字西士，号东亩，官待制，与王万、郭磊卿、徐清叟俱负直声，号嘉熙四谏。〕 \\n 曹东亩赴省试，陆行良苦，作《红窗迥》词自慰其足云：“春闱期近也！望帝乡迢迢，犹在天际。懊恨这一双脚底。一日厮赶上五六十里。争气。扶持我去，转得官归，凭时赏你。穿对朝靴，安排你在轿儿里。更选对、弓样鞋，夜间伴你。” \\n 赵南仲以诛李全功，见忌于郑清之，史揆每左右之，得留于朝。其后，恢复事起，遂分委边面。赴镇之日，朝绅置酒以饯。适有呈缘竿伎者，曹东亩赋诗云：“又被锣声送上竿，这番难似旧时难。劝君着脚须教稳，多少傍人冷眼看。”未几，师果不竞。 \\n 【卓田】　〔字稼翁，建阳人，能赋驰声。〕 \\n 卓稼翁题《苏小楼》辞云：“丈夫只手把吴钩。欲断万人头。因何铁石，打成心性，却为花柔。君看项籍并刘季，一怒使人愁。只因撞着，虞姬、戚氏，豪气都休。” \\n 卓稼翁送人赴上庠，赋《昭君怨》曰：“千里功名岐路，几纟两英雄草履。八座与三台，个中来。壮士寸心如铁，有泪不沾离别。剑未斩楼兰，莫空还。” \\n 【刘克庄】　〔字潜夫，号后村，丞相郑清之奏赐进士出身。〕 \\n 刘潜夫初学晚唐，少时作《十老诗》，其《老将》云：“昨解兵符归故里，耳听边事几番新。偶逢麾下来犹识，欲说辽阳记不真。儿觅宝刀偏爱惜，奴吹芦管辄悲辛。夜寒不作关山梦，万一君王起旧人。”《老妓》云：“籍中歌舞昔驰声，憔悴犹存态与情。爱说旧官当日宠，偏呼狎客小时名。薄鬟已脱梳难就，半被长空睡不成。却羡邻姬门户热，隔墙张烛到天明。”《老儒》云：“向来岁月雪萤边，老去生涯井臼前。举孝廉科非复古，给灵寿杖定何年？空蟠万卷终无用，专巧三场恐未然。犹记儿时闻绪论，白头不敢负师传。”《老吏》诗云：“少谙刀笔老尤工，旧贯新条问略通。斗智固应雄鹜辈，论年亦合作狙公。孙魁明有堪瞒处，包老严犹在套中。祗恐阎罗难抹过，铁鞭他日鬼臀红。”(“铁鞭打鬼臀”，用章子厚语。) \\n 刘潜夫《长相思》词云：“朝有时，暮有时，潮水犹知日两回，人生长别离。来有时，去有时，燕子犹知社后归，君行无定期。”又“风萧萧，雨萧萧，相送津亭折柳条，春愁不自聊。烟迢迢，水迢迢，准拟江边驻画桡，舟人频报潮。” \\n 刘潜夫《别意》《清平乐》云：“休弹别鹤，泪与弦俱落。欢事中年如水薄，怀抱那堪作恶。昨宵月露高楼，今朝烟雨孤舟。除是无身方了，有身长有闲愁。” \\n 豫章有徐孺子亭，官司鬻民卖酒其间，刘潜夫题诗云：“孺子亭前插酒旗，游人哪解荐江离。白鸥欲下还飞起，曾见当年解榻时。”帅闻之，亟令住卖。 \\n 刘后村《书所见》绝句云：“新剃黎顶尚青，满村听请《法华经》。那知世有弥天释，万衲如云座下听。”又云：“刮膜良方直万金，国医曾费一生心。谁知髽髻携篮者，也有盲人问点针。”又云：“黄童白叟往来忙，负鼓盲翁正作场。死后是非谁管得，满村听说蔡中郎。” \\n 【王迈】　〔字实之，号癯庵，莆阳人。时以为元龙、太白流人。〕 \\n 王迈丁丑第四人及第，刘后村《贺启》云：“声名早著，不数王香之无双；科目小低，犹压杜牧之第五。元化孕此五百年之间气，同辈立于九万里之下风。”又云：“朱云折槛，诸公惭请剑之言；阳子哭庭，千载壮裂麻之语。”又赠之辞云：“天坏王郎，数人物，方今第一。谈笑里，风霆惊坐，云烟生笔。落落元龙湖海气，琅琅董相《天人策》。”其重之如此。 \\n 杨平舟(楝)以枢椽出守莆阳，刘潜夫兄弟俱以史官里居郡集，寓公王癯轩(迈)戏之云：“大编修，小编修，同赴编修之会。”潜夫云：“欲属对不难，不可见怒。”王愿闻之。乃云：“前通判，后通判，但闻通判之名。”盖王凡五得倅，而不上云。王又尝拆刘名调之，云：“十兄二十年前何其壮，二十年后何其不壮？”刘应之曰：“二兄二十年前何其遇，二十年后何其不遇？”(王同郡有林叔弓者，亦善嘲谑。延平张少负才，其人眇小而好作为，林以其名字作诗赋各一首嘲之，赋有云：“身材短小，欠曹交六尺之长；腹内空虚，乏刘一点之墨。”诗有云：“身分爻两段，风使十横斜。文上元无分，人前强出些。”) \\n 【赵孟坚】　〔字子固，号彝斋居士。宝庆初进士，修雅博识，人比米南宫。〕 \\n 赵子固酷嗜法书，多藏三代以来金石名迹。周公谨尝邀子固各携所藏。放舟湖上，相与评赏。饮酣，子固脱帽，以酒发，箕踞歌《离骚》，旁若无人。薄暮，入西泠，掠孤山，舣棹茂树间，指林麓最幽处，瞪目绝叫曰：“此是洪谷子、董北苑得意笔也！”邻舟数十皆惊叹，以为真谪仙人。(周公谨名密，居齐之东，作书曰《齐东野语》。后来杭居癸辛街，书名《癸辛杂识》。泗水出山东鲁县，号泗水潜夫。又尝居华不注之阳，号弁阳老人。以周子窗前草不除，号草窗。) \\n 赵子固尝得姜白石所藏《定武不损》本《禊贴》，乘舟夜泛而归。行至之升山，风起舟覆，行李朴被皆淹溺无余。子固方披湿衣立浅水中，手持《禊帖》语人曰：“《兰亭》在此，余不足问也。”因题于卷首云：“性命可轻，至宝是保。” \\n 【龚孟钅癸】。〕 \\n 咸淳末，庆元秋试，两浙运司干官临川龚孟钅癸为考官。龚道出慈，忽梦有人以杯汤饮之，且作“四”字于掌中。晓起，便觉目视荒荒，及入院发策，第一道中误以“一祖十三宗”为“十四宗”。于是，士子大哄，径排试官房舍，悉遭棰辱。至有负笈而逃者，龚偶得一兵负去而免。刘制使良贵亲至院外抚谕，遂权宜以策题第二道为首篇，续撰其三，久之始定。于是，好事者作隔联云：“龚运干出题疏脱，以十三宗作十四宗；刘制使下院调停，用第二道为第一道。”明年秋，度宗宾天。于是十四宗之语遂验。(度宗崩，幼君谅阴。榜第一名王龙潭，第二名路万里，三名郎幼黄。行都为之语曰：“龙在潭，飞不得。万里路，行不得。幼而黄，医不得。”) \\n  \\n 　 \\n  \\n   \\n  "}
{"章节": "卷六十二·宋", "正文": "　 \\n 卷六十二·宋 \\n 　 \\n 【韩胄】　〔字昂夫，琦七世孙也。封平原郡王。颜草制，言其“得圣之清。”易祓撰答诏以“元圣”褒之。四方投书献颂者，谓“伊、霍、旦、不足以拟其勋。”有称为我王者。〕 \\n 韩平原在庆元初，其弟仰胄为知阁门事，颇与密议，时人谓之大、小韩，求捷径者争趋之。一日内燕，优人有为衣冠到选者，自叙履历材艺，应得美官而留滞铨曹，徘徊浩叹。又为日者弊帽持扇过其旁，邀使谈庚甲，问得禄之期。日者厉声曰：“君命甚高，但于五星局中财帛宫若有所碍。目下若欲亨达，先见小寒，更望成事，必见大寒可也。”优盖以“寒”为“韩”。侍燕者皆缩颈匿笑。时有宗室就试南宫者，题诗客邸云：“蹇卫冲风怯晓寒，也随举子到长安。路人莫作亲王看，姓赵如今不似韩。” \\n 韩胄既逐赵汝愚，至衡州暴卒，或谓中毒云。大学生敖陶孙赋诗于三元楼壁云：“左手旋乾右转坤，如何群小恣流言。狼胡无地居姬旦，鱼腹终天吊屈原。一死固知公所欠，孤忠幸有史长存。九泉若遇韩忠献，休说如今有末孙。”陶孙方纵笔，饮未一二行，壁已舁去。陶孙知必为韩所廉。顷之，捕者至矣。急更衣持酒具下楼，与捕者交臂。问敖上舍在否？对曰：“方酣饮。”亟亡命走闽。胄败，乃登第一。(陶孙字器之，号癯庵，怀才挟气，尝有诗云：“蟠胸三万卷，落笔五千言。”) \\n 嘉太四年，火及太庙，而韩胄府独全，盖殿帅冯时力为扑护耳。洪舜俞诗云：“殿前将军猛如虎，救得汾阳令公府。祖宗神灵飞上天，可怜九庙成焦土。” \\n 韩胄尝以冬月携家游西湖，遍览南北两山之胜，末乃置宴南园，族子判院与焉。有献牵丝傀儡为土偶负小儿者，名为“迎春黄胖。”韩顾族子咏之，即赋一绝云：“脚踏虚空手弄春，一人头上要安身。忽然线断儿童手，骨肉都为陌上尘。”胄怫然，不终宴而归。未几祸作。(判院者赵不敏弟也。不敏与钱唐名娼＜耳兮＞奴甚洽。久之，不敏日益贫，＜耳兮＞奴周给之，使笃于业，遂捷南省得官，授襄阳府司户。赴官三载，想念成疾而卒。有禄俸余赀，嘱判院均分之，一以膳判院，一以送＜耳兮＞奴。且言：“＜耳兮＞奴有妹小娟，俊雅能诗，可谋致之佳耦也。”判院至钱塘，则＜耳兮＞奴一月前死矣。小娟亦以于潜官绢诬攀系狱，倅从狱中召出，诘之曰：“汝诱商人官绢百匹，何以偿之？”小娟叩头言：“此亡姊＜耳兮＞奴事，乞赐周旋。”倅喜其辞宛顺，以赵司户所寄付之。小娟拆书，惟一诗，云：“当时名妓镇东吴，不好黄金只好书。借问钱塘苏小小，风流还似大苏无？”小娟得诗默默，倅索和，援笔书云：“君住襄江妾住吴，无情人寄有情书。当年若也来相访，还有于潜绢也无？”倅大喜，尽以所寄物与之，免其偿绢，且为脱籍，归判院偕老焉。) \\n 韩平原甲第，罪逐后改为寺监，斋舍生有题二绝于壁曰：“掀天声势只冰山，广厦空余十万间。若使早知明哲计，肯将富贵博清闲。”“花柳依然弄晓风，才郎袖手去无踪。不知坞金多少，争似卢门席不重。”(两诗皆用董卓坞事。) \\n 初，胄擅权日，一时献佞者皆称师王。参知政事钱象祖尝谏用兵，与有隙，史弥远因与合谋，既得罢相之旨，遂私谋批杀之。宁宗实不知也。都下语曰：“释伽佛，中间坐。胡汉神，立两傍。文殊普贤自斗，象祖打杀狮王。”闻者绝倒。 \\n 【京镗】　〔字仲远，汉魏郡太守房之后，晚得宋齐丘宅址，古松百章，自号松坡居士。韩胄欲倾赵汝愚，乃引以自助。〕 \\n 上元前一日立春，京仲远赋《汉宫春》词曰：“暖律初回。又烧灯市井，卖酒楼台。谁将星移万点，月满千街。轻车细马，隘通衢、蹴起香埃。今岁好，土牛作伴，挽留春色同来。不是天公省事，要一时壮观，特地安排。何妨彩楼鼓吹，绮席樽。良宵胜景，语邦人、莫惜徘徊。休笑我、痴顽不去，年年烂醉金钗。” \\n 光尧之丧，金遣使吊祭，以京仲远为报谢使，金锡燕汴亭，仲远与郊劳使康元弼言，请免燕，不许；请撤乐，亦不许。至期，虏促入席，传呼不绝。仲远趋退复位，甲士露刃闭门。仲远排闼而出。元弼等以闻其主，仲远留馆俟命，赋诗曰：“鼎湖龙驭去无踪，三遣行人意则同。凶礼强更为吉礼，夷风终未变华风。设令耳与笙镛末，只愿身縻鼎镬中。已办滞留期得请，不辞筑馆汴江东。”越七日，竟获免乐之命。 \\n 欧阳修谥文忠，京镗亦溢文忠，初谥文穆，时有无名子作诗曰：“一在庐陵一豫章，文忠文穆两相望。大家吹上梧桐树，自有傍人说短长。” \\n 【赵师睾】　〔字从善，号东墙，赵千里侄也。睾即古择字，观其字曰从善，盖取“择其善者而从之”义也。尹京时，有政声，戮杭州奸僧尤奇。〕 \\n 赵师睾于仪真拂云亭有诗云：“落得公余半日闲，拂云台榭许跻攀。眼前好景真如画，柳外人家江外山。”又道中诗云：“仪真樽酒赏花时，比著江南已较迟。及至仪真花尽谢，都梁才见闹欣枝。”语意流丽，是为佳作。 \\n 庆元初，赵师睾为临安尹，尝请尽以西湖为放生池，作亭池上，求国子司业高炳如文虎为《记》，高故博洽，疾时文浮诞，痛抑之，以此失士子心。会《记》中有“鸟兽鱼鳖咸若商历以兴。”既已锓之石本流传，殆不可掩。改商为夏，痕刻犹存。轻薄子作词以谑之，云：“高文虎，称伶俐。万苦千辛，作个《放生亭记》。从头无一句说着官家，尽把太师归美。这老子忒无廉耻，不知润笔能几？夏王却作商王，只怕伏生是你。” \\n 韩平原南园中有所谓村庄者，竹篱茅舍，宛然田家气象。平原尝游其间，甚喜，曰：“撰得绝似，但欠鸡鸣犬吠耳。”既出庄，游他所，忽闻庄中鸡犬声，令人视之，乃赵师睾所为也。平原大笑，益亲爱之。其后，胄败，有赠之谑词曰：“堪笑明庭鸳鹭，甘作村庄犬鸡。一日冰山失势，汤燖镬煮刀到。”又曰：“侍郎自号东墙，曾学犬吠村庄。今日不须摇尾，且寻土洞深藏。”(周公谨辨此事，乃太学生私憾师睾造诌为之。又谓胄南园有沉香山，高五丈，立之凌风阁下，乃枯耳。赋诗云：“旧事凄凉尚可寻，断碑闲卧草深深。凌风阁下槎牙树，当日人疑是水沉。”) \\n 【史弥远】　〔丞相浩之子。〕 \\n 史浩与觉长老善，一日浩坐厅上，俨然见觉突入堂中，使人往寺廉之，则报觉死矣。茶顷，浩后院弄璋，浩默然，知为觉也，遂以觉为小名。及长，名之曰弥远。后相两朝，二十六年，权震海内。时有人作诗规之者曰：“前身元是觉黎，业障纷华总不迷。到此更须睁只眼，好将慧力运金钅。” \\n 开禧间，韩胄以用兵起衅，中外忧恚，史弥远定计拥至玉津园侧击杀之，命临安府函其首诣金人求和。建阳刘淮为之诗云：“宝莲山下韩王府，郁郁沉沉深几许？主人飞头去和虏，绿户雕窗锁风雨。九世卿家一朝覆，太师宜诛魏公辱。后车不悟有前车，兀突眼中观此屋。”高九万诗云：“拂晓官家簿录时，未曾吹彻玉参差。傍人不忍听鹦鹉，犹向金笼唤太师。” \\n 史弥远比周杨后，出入宫禁，外议甚哗，有人作《咏云》词讥之云：“往来与月为俦，舒卷和天也蔽。”及废济王而杀之也，甚冤。刘克庄有诗讥之云：“杨柳春风丞相府，梧桐夜雨济王家。” \\n 史弥远初反韩胄所为，时颇称治。及济王不得其死，论者纷起，遂专任忄佥壬以居台谏，李知孝、梁成大等为之鹰犬，搏击善类。士流无耻者多以钻刺进秩。宫宴时，有伶人执拳石，以大钻钻之，久而不入，叹曰：“钻之弥坚。”一伶遽扑其首曰：“汝不去钻弥远，却来钻弥坚。可知道钻不入也。”举座齐栗。翌日，弥远杖伶人而出之境。(又蜀阃大宴，有优为衣冠者数辈，皆称为孔门弟子，相与言：吾侪皆选人。遂各言其姓曰：“吾为常从事，吾为于从政，吾为吾将仕，吾为路文学。别有二人出曰：“吾宰予也。夹子曰：‘于予与改。’可谓侥幸。”其一曰：“吾颜回也。夫子曰：‘回也不改。’”其人愤然曰：“吾为四科之首而不改，汝何为独改？”宰予曰：“吾钻遂改，汝何不钻？”回曰：“吾非不钻，而钻坚耳。”曰：“汝之不改，宜也。何不钻弥远乎！”) \\n 史弥远欲占育王寺地作坟，众僧俯首莫敢谁何。有一小僧曰：“我有一策阻之。”作偈云：“寺前一块地，常有天子气。丞相要作坟，不知主何意？”用是题于通衢，史意遂息。 \\n 史弥远死已久，一夕，其家闻叩门声曰：“丞相归！”举家骇匿。比入门，灯轿纷纷，升堂即席，子妇皆出罗拜。讯慰平生，历历嘱家事，索纸笔题诗云：“冥路茫茫万里云，妻无复旧为群。早知泡影须臾事，悔把恩雠抵死分。” \\n 【郑清之】　〔安晚先生。〕 \\n 郑清之在太学十五年，殊困滞无聊。及试《青紫明主恩诗》，押“明”字。短晷逼暮，思索良艰，漫捡韵中有“”字可押，遂用为未句云：“他年蒙渥泽，方玉带围。”归为同舍道之，皆大笑曰：“绿衫尚未能得看，乃妄思系玉乎？”已而中选，攀附史弥远，官至极品，竟赐玉焉。遂成吉谶。 \\n 宋时，临安三学之横，盛于景定、淳之间，郑清之当国，议行诸州各试之法，以散游学之士。于是相率而去，作文告先圣曰：“斯文将丧。呜呼！天呼！吏议逐客。呜呼！人乎！乘桴浮海。呜呼！圣乎！遁世无闷。呜呼！士乎！敢告。”又作诗云：“塞翁何必恨失马，城火可怜殃及鱼。一笑出门天万里，檐头犹有斥奸书。”又诗云：“郑五不去国，金陵深误君。校存知必毁，书在已如焚。自是清流祸，非干北党分。归欤虽幸矣，恨未效朱云。”(大学古语云：“有发头陀寺，无官御史台。”言其清苦而鲠亮也。嘉定以后，妓饮酣沉，黄白错落。推门要路，阳为矫激，阴则附丽，而徒以健吻剧舌，雌黄国是。去古语远矣。时有诏禁士庶不得用青凉伞，多以皂绢为之。有题一绝于朝天门曰：“冠盖如云自古然，易青为皂且从权。中原多少黄罗伞，何不多多出赏钱。”闻者启齿。后遂尽用黑油伞焉。又车驾飨景灵宫，大学、武学、宗学诸生俱在礼部前迎驾，有作十七字诗曰：“驾幸景灵宫，诸生尽鞠躬。头乌身上白，米虫。”盖讥其幞头衤阑服，岁縻廪禄，不得出身，年年迎驾也。) \\n 王荆公《咏北高峰塔》云：“飞来峰上千寻塔，闻说鸡鸣见日升。不畏浮云遮望眼，自缘身在最高层。”郑清之《咏六和塔》云：“经过塔下几春秋？每恨无因到上头。今日始知高处险，不如归卧旧林丘。”二诗皆自喻，荆公作于未大用前，安晚作于既大用后。然卒皆如其意。 \\n 【马光祖】　〔号裕斋，人谓光祖尹临安犹之包孝肃尹开封云。〕 \\n 淳间，史嵩之入相，以二亲年耄，虑有不测，预为起复之计。时马光祖末卒哭，起为淮东总领；许堪未终丧制，起为镇江守臣。里巷为十七字谣曰：“光祖做总领，许堪为节制，丞相要起复，援例。” \\n 宝间，马裕斋尹临安，不畏贵戚豪强，庭无留讼。福王府讼民不入赁房钱，民云房漏。裕斋判云：“晴则鸡卵鸭卵，雨则盆满钵满。福王若要房钱，直待光祖任满。”(唐裴请为河南尹，有投牒误书纸背，婿判云：“这畔似那畔，那畔似这畔。我也不辞与你判，笑杀门前着靴汉。”又妇人同投状争猫儿，状云：“若是儿猫儿，即是儿猫儿。若不是儿猫儿，即不是儿猫儿。”大笑，判其状曰：“猫儿不识主，傍家搦老鼠。两家不须争，将来与裴。”遂纳其猫儿，争者亦止。) \\n 马裕斋尹临安日，有士子逾墙盗人室女，事觉到官，裕斋试《逾墙搂处子》诗，士人秉笔云：“花柳平生债，风流一段愁。逾墙乘兴下，处子有心搂。谢砌应潜越，韩香许暗偷。有情生爱欲，无语强娇羞。不负秦楼约，安知汉狱囚。玉颜丽如此，何用读书求？”裕斋喜甚，即判一《减字木兰花》词云：“多情多爱。还了平生花柳债。好个檀郎，室女为妻也合当。杰才高作，聊赠青蚨三百索。烛影摇红，记取冰人是马公。”遂令女归生，且厚赠之。 \\n 【方岳】　〔字巨山，歙人，号秋崖。贾似道号秋壑，时人有“秋崖秋壑一般秋”之语。初为赵丞相幕客，赵父名方，乃改姓万。既而又为丘岳端明属，于是复改名为万山。〕 \\n 方秋崖《除夜小尽生日》辞曰：“今朝二十九，明日初一，怎欠个秋崖生日。客中情绪老天知，道这月、不消三十。春盘缕翠，春缸摇碧，便泥做、梅花消息。雪边试问是耶非？笑今夕、不知何夕。” \\n 方秋崖客中遇新雪，赋《一剪梅》词曰：“谁剪轻琼做物华。春绕天涯，水绕天涯，园林晓树恁横斜。道是梅花，不是梅花。宿鹭联拳倚断槎。昨夜寒些，今夜寒些，孤舟蓑笠钓烟沙。待不思家，怎不思家！” \\n 方秋崖以谏去国，高九万赠诗云：“忠言历历未曾行，尽载图书出帝京。余子但知才可忌，先生当以去为荣。门阑竹石关心义，部曲溪山照眼明。长啸归余莫惆怅，浙江风定自潮平。” \\n 【谢方叔】　〔字惠国，淳末，与吴潜为左右丞相。〕 \\n 谢方叔自宝免相，归江西寓第。壬申正月，公夔居无他，忽报双鹤相继而毙，公喟然叹曰：“鹤既仙化，余亦从此逝矣！”于是区处家事，凡他人负券，一切焚之，沐浴朝衣焚香，望阙遥拜，次诣家庙祝白，招亲友从容叙别，遂大书《偈》曰：“罢相归来十七年，烧香礼佛学神仙。今朝双鹤催归去，一念无惭对越天。”瞑目静坐，须臾而逝。 \\n 【吴潜】　〔字毅甫，号履斋，嘉定丁丑状元。〕 \\n 吴履斋和吴梦窗(文英)赋梅，调寄《声声慢》云：“挨晴拶暖，载酒呼朋，夷犹东圃西园。绿萼枝头，两三初破轻寒。平生自甘寂寞，占冷妆、不为人妍。林逋去，问《影疏》《香暗》，谁赋其间？空想故山奇事，正烟横岭曲，月浸溪湾。杏错桃讹，那时青子都圆。惟晓梦窗知处，对翠禽、依约神仙。休引角，怕征人、泪落塞边。” \\n 吴履斋赠建宁妓唐玉《贺新郎》词云：“可意人如玉。小帘栊、轻匀淡伫，道家妆束。长恨春归无寻处，全在波明黛绿。看冶叶、倡条浑俗。比似江梅清有韵，更临风、对月斜依竹。看不足，咏不足。曲屏半掩春山簇。正轻寒、夜永花睡，半欹残烛。缥渺九霞光里梦，香在衣裳剩馥。又只恐、铜壶声促。试问送人归去后，对一奁、花影垂金粟。肠易断，情难续。” \\n 吴履斋为人豪隽，在相位，其兄弟多以附丽登庸。贾似道与隙，遂为飞谣于上曰：“大蜈公，小蜈公，尽是人间业毒虫。夤缘攀附百虫丛，若使飞天能食龙。”语闻，谪循州中毒死。后似道遭贬，时人显壁云：“去年秋，今年秋，湖上人家乐复忧。西湖依旧流。吴循州，贾循州，十五年间一转头。人生放下休。” \\n 【贾似道】　〔字师宪，台州人。少落魄游博，会其姊有宠于理宗，十数年超致相位，时有朱某者以札干贾，称顿首万拜，因号朱万拜。〕 \\n 贾似道初入相，有人作诗云：“收拾乾坤一担担，上肩容易下肩难。劝君高着擎天手，多少傍人冷眼看。” \\n 贾似道尝作堂曰半闲，每治事毕，则入堂中打坐。有佞人上《糖多令》词，大称其意，其词曰：“天上谪星班。青牛度关。幻出蓬莱新院宇，花外竹，竹边山。轩冕倘来间。人生闲最难。算真闲、不到人间。一半神仙先占取，留一半、与公闲。” \\n 贾似道欲行富强之策，是时刘良贵为都曹尹天府，吴势卿饷谁东，入为浙漕，遂交赞公田事，欲先行之浙右，候有端绪，则诸路仿行之。于是，以官品限田，立回买派买之目，民间骚然。有为诗云：“襄阳累载困孤城，豢养湖山不出征。不识咽喉形势地，公田枉自害苍生。”其后，又立推排打量之法，白没民产。有人作诗云：“三分天下二分亡，犹把山川寸寸量。纵使一丘添一亩，也应不似旧封疆。”又有作《沁园春》词云：“道过江南，泥墙粉壁，右具在前。述何县何乡里？住何人地？佃何人田？气象萧条，生灵憔悴，经界从来未必然。唯何甚，为官为己，不把人怜。思量几许山川。况土地、分张又百年。西蜀岩，云迷鸟道；两谁清野，日惊狼烟。宰相弄权，奸人罔上，谁念干戈未息肩。掌大地，何须经理，万取千焉。” \\n 御史陈伯大，奏立士籍，似道毅然行之。凡应举及免举人，州县给历一道，亲书年貌、世系及所肄业于历首，执以赴举。过省参对笔迹异同，以防伪滥。时人有诗讥之云：“戎马掀天动地来，襄阳几处哭声哀。平章束手全无策，却把科场恼秀才。”又有词云：“士籍令行，条件分明，逐一排连。问子孙何习？父兄何业？明经词赋，右具如前。最是中间，娶妻某氏，试问于妻何与焉。乡保举，那当著押，开口论钱。祖宗立法于前，又何必、更张万万千。行关改会，限田放籴，生民凋瘁，膏血俱。只有士心，仅存一脉，今又艰难最可怜。谁作俑，陈坚伯大，附势专权。” \\n 贾似道令人贩盐百艘至临安，太学生有诗云：“昨夜江头涌碧波，满船都载相公差。虽然要作调羹用，未必调羹用许多。”贾闻之，遂以士人付狱。 \\n 贾似道开阃日，有《桃符》一联云：“笑迎珠履三千客，坐拥貔貅百万兵。”人皆称羡。一客独笑曰：“若是，则客居主位矣！何不曰：‘坐拥貔貅兵百万，笑迎珠履客三千。’”贾大喜，厚赠之。(他如“威行塞北几千里，春满淮南第一州。”“阳春膏雨三千里，明月香风十二楼。”皆门客所谄献者。) \\n 贾似道一日招马廷鸾、叶梦鼎饮，行令，举一物与人，还诗一联。似道云：“我有一局棋，付与棋师，棋师得之，予我一联诗：自出洞来无敌手，得饶人处且饶人。”廷鸾云：“我有一竿竹，付与渔翁，渔翁得之，予我一联诗：夜静水寒鱼不食，满船空载月明归。’梦鼎云：“我有一张犁，付与农夫，农夫得之，予我一联诗：但存方寸地，留与子孙耕。”似道不悦而罢。 \\n 贾似道偶退居湖山，有一蜀僧，槛褛徘徊其侧，贾问之曰：“汝为何僧？”对曰：“某诗僧也。”贾适见勘中有渔翁，遂命赋之。僧请韵，贾以“天”字为韵。僧应口对曰：“篮里无鱼欠酒钱，酒家门外系渔船。几回欲脱蓑衣当，又恐明朝是雨天。”贾喜，厚赠之。 \\n 廖莹中，贾似道门客也，当撰《福华编》以纪鄂功。八月八日，似道生辰，莹中献《木兰花慢》云：“请诸君着眼，来看我、《福华编》。记江上秋风，鲸涨雪，雁徼迷烟。一时几多人物，且我公、只手护山川。争睹阶符瑞象，又扶红日中天。因怀下走奉橐，磨盾夜无眠。知重开宇宙，活人万万，合寿千千。凫太平世也，要东还、越上是何年！消得清时钟鼓，不妨平地神仙。”又郭居安《声声慢》云：“捷书连昼，甘洒通宵，新来喜沁尧眉。许大担当，人间物力须弥。年年八月八日，长记他、三月三时。平生事，想祗和天语，不遣人知。一片闲心鹤外，被乾坤系足，虹玉腰围。阊阖云边，西风万籁吹齐。归舟列归何处？是天教、家在苏堤。千千岁，比周公、多个彩衣。”且侑以俪语云：“彩衣宰辅，古无一品之曾参。衮服湖山，今有半闲之姬旦。”时似道母犹在养，所谓三月三者，盖颂其庚申苹草坪之捷。而“归舟”，乃舫斋名也。贾大喜，既而语客曰：“此词固佳，然失之太俳。安得有着彩衣周公乎？” \\n 贾似道有异志。有一术士能拆字，贾以策画地作“奇”字与之，拆术者曰：“公相之志不谐矣！道立，又不可。道可，又立不成。”公默不语，礼而遣之。恐泄其事，使人害诸途。 \\n 有富春子善风角鸟占，贾秋壑招之。一日，叩以饮食之事，密写缄封。明日，贾宴客湖舟，至暮，贾立船头，歌“月明星稀，乌鹊南飞”之句。廖莹中言日已晚，可拆书观之。诸事不及，唯有“月明星稀，乌鹊南飞”八字。众皆惊赏。 \\n 贾似道尝斋云水千人，其数已足。有一道士衣裾褴褛，至门求斋。主者以数足，不肯引入。道士坚求不去，不得已，于门侧斋焉。斋罢，覆其钵于案而去。众将钵力举之不动。启于似道，自往举之，乃有诗二句云：“得好休时便好休，收花结子在绵州。”始知真仙降临而不识也。后死木绵庵，此其兆云。 \\n 【文及翁】　〔字时学，号本心，绵州人，文山通谱。〕 \\n 文及翁登第后，期集游西湖，一同年戏之曰：“西蜀有此景否？”及翁即席赋《贺新郎》云：“一勺西湖水。渡江来，百年歌舞，百年酣醉。回首洛阳花世界，烟渺《黍离》之地。更不复、新亭堕泪。簇乐红妆摇画舫，问中流、击楫何人是？千古恨，几时洗？ \\n 余生自负澄清志。更有谁、蟠溪未遇，傅岩未起。国事如今谁倚仗，衣带一江而已。便都道、波神堪恃。借问孤山林处士，但掉头、笑指梅花蕊。天下事，可知矣。” \\n 理宗朝，尝欲举行推回亩田之令，有言而未行，至贾似道当国，卒行之。文及翁作百字令《咏雪》以讥之云：“没巴没鼻，煞时间、做出漫天漫地。不问高低并上下，平白都教一例。鼓弄滕六，招邀巽二，只恁施威势。识他不破，至今道是祥瑞。　最苦是、鹅鸭池边，三更半夜，误了吴元济。东郭先生都不管，挨上门儿稳睡。一夜东风，三竿红日，万事随流水。东皇笑道：‘山河原是我的。’” \\n 文本心典淮郡，萧条甚，《谢贾相启》有云：“人家如破寺，十室九空；太守若头陀，两粥一饭。” \\n 【叶李】　〔字太白，宋亡入元，上书献钞式，世皇嘉纳，遂为至元钞。〕 \\n 贾似道当国时，行公田、关子两法，民间苦之。叶李时为太学生，上书力诋。似道怒，嗾林德夫告叶泥金饰斋扁不法，令狱吏鞫之，云：“只要你做一个麻糊。”叶即口占一诗曰：“如今便一似麻糊，也是人间大丈夫。笔里无时那解有，命中有处未应无。百千万世传名节，二十三年非故吾。寄语长安朱紫客，尽心好上帝王书。”遂遭黥，流岭南。及放还，似道谪漳州，相遇诸途，叶以词赠云：“君来路。吾归路。来来去去何时住？公田关子竟何如？国事当时谁汝误？　雷州户，崖州户。人生会有相逢处。客中颇恨乏蒸羊，聊赠一篇长短句。” \\n  \\n 　 \\n  \\n   \\n  "}
{"章节": "卷六十三·宋", "正文": "　 \\n 卷六十三·宋 \\n 　 \\n 【江万里】　〔字子远，元人破襄阳时，凿池芝山后圃，扁其亭曰止水。饶州破，赴止水死。〕 \\n 马远尝画《三教图》，释迦中坐，老子俨立于旁，孔子乃作礼于前。盖内故令作此以侮圣人也。理宗诏江子远作《赞》，子远《赞》云：“释氏跌坐，老聃旁睨，惟吾夫子，绝倒在地。”遂大称之。 \\n 【文天祥】　〔本名云孙，字天祥，后以字贡于乡。理宗见其名曰：“此天之祥，乃宋之瑞也。”因字宋瑞。〕 \\n 宝丙辰，上元里人有叩箕仙场事者，云：“文章天下无双手，到底由知是吉祥。”其年文山擢第一。 \\n 德初，牒报元师渡江，诏诸路勤王，天祥乃发郡中豪杰并结溪洞山蛮应之，或议其猖狂。时士友为之歌曰：“出师自古尚张皇，何况长江恣扰攘。闻道义旗离漕口，已驱北骑走池阳。先将十万来迎敌，最好诸军自裹粮。说与无知饶舌者，文魁元不是猖狂。” \\n 贾余庆、刘岜相继降元。一日留远亭夜集，北人然火亭前，聚诸公列坐行酒。贾有名风子，满口骂坐，毁宋朝人物无遗，以此献佞。北人惟笑。刘数奉以淫亵，诸酋专以为笑具。于舟中取一村妇至亭中，使荐刘寝，据刘交坐。诸酋又嗾妇抱刘为戏。文山不胜悲愤，口占刺之。刺贾云：“甘心卖国罪滔天，酒后猖狂诈作颠。把酒逢迎酋虏笑，从头骂坐数时贤。”刺刘云：“落得称呼浪子刘，樽前百媚佞旃裘。当年鲍老不如此，留远亭前犬也羞。”(时淮南阃帅夏贵归附，元授中书左丞，凡四年死。有人赠以诗云：“自古谁无死，惜公迟四年。问公今日死，何似四年前！”又有人吊其墓云：“享年八十三，而不七十九。呜呼夏相公，万代名不朽。”) \\n 祥兴初，张弘范袭执文天祥于五坡岭，以客礼见之，至崖山，张命李恒索公书谕张世杰降，公乃书《过零丁洋》诗与之，诗云：“辛苦遭逢起一经，干戈落落四周星。山河破碎风抛絮，身世飘摇雨打萍。皇恐滩头说皇恐，零丁洋里叹零丁。人生自古谁无死，留取丹心照汗青！”李不能强，持诗达张，张但称好人好诗，竟不逼。 \\n 元丞相伯颜统兵入杭，谢、全两后以下皆赴北。有王婉仪者，题《满江红》于驿云：“太液芙蓉，浑不似、旧时颜色。曾记得，恩承雨露，玉楼金阙。名播兰簪妃后里，晕湖莲脸君王侧。忽一朝、鼙鼓揭天来，繁华歇。龙虎散，风云灭。千古恨，凭谁说！对山河百二，泪沾襟血。驿馆夜惊尘土梦，宝车晓碾关山月。只嫦娥，相顾肯从容，随圆缺。”(王名清惠，字冲华，后为女道士。)此辞传播中原，文山读至末句叹曰：“惜也！夫人于此少商量矣。”因为代作一篇云：“试问琵琶，胡沙外、怎生风色。最苦是、姚黄一朵，移根仙阙。王母忺阑宴罢，仙人泪满金盘侧。听行宫、半夜雨淋铃，声声歇。彩云散，香尘灭。铜驼恨，那堪说！想男儿慷慨，嚼穿龈血。回首昭阳离落日，伤心铜雀迎新月。妾身、不愿似天家，金瓯缺。”又和云：“燕子楼中，又捱过、几番秋色。相思处、青年如梦，乘鸾仙阙。肌玉暗消衣带缓，泪珠斜透花钿侧。最无端、焦影上窗纱，青灯歇。曲池合，高台灭。人间事，何堪说！向南阳阡上，满襟清血。世态便如翻覆雨，妾身元是分明月。笑乐昌，一段好风流，菱花缺。” \\n 元至元庚辰五月，文壁自惠州入觐，右丞相贴木儿不花曰：“此人是文天祥弟。”帝曰：“那个是文天祥？”博罗对曰：“即文丞相。”上嗟叹久之，曰：“是好人也。”次问壁，右丞相奏：“是将惠州城子归附底。”帝曰：“是孝顺我的。”当时有诗云：“江南见说好溪山，(壁号文溪。)兄也难时弟也难。可惜梅花各心事，南枝向暖北枝寒。”(皇庆中，丞相子升仕为集贤学士，奉使赣州，道卒。时有挽之者云：“地下修文同父子，人间读史各君臣。”先是丞相子道生、佛生、皆流离中死亡，治命以升为后。按升为壁之子，则升之失其本心有自矣。) \\n 【陈文龙】　〔兴化人。初在太学，累试不入格。一日梦太学士神岳侯请交代，自谓必死于学。既而廷对第一，前梦不复记矣。及守乡郡，又梦神通诗，首言交代，后著年月曰至元，心甚骇愕。末几，俘至杭，拘系于太学，病将绝，叹曰：“皇宋未亡之前，鬼神已奉虏正朔矣。吾今病且死，而适囚太学，得无为太学士神乎！”果卒。〕 \\n 度宗龙飞榜，陈文龙为廷魁，胡跃龙为省元。时范文虎为殿帅，孙虎臣为步帅。有人对云：“龙飞策士，状元龙、省元龙。虎帐得人，殿帅虎、步帅虎。” \\n 景炎初，兴化军降元，陈文龙被执至合沙，以诗寄仲子诀别云：“斗垒孤危弱不支，书生守志誓难移。自经沟渎非吾事，臣死对疆是此时。须信垒臣堪衅鼓，未闻烈士树降旗。一门百指沦胥北，唯有丹衷天地知。” \\n 【陆秀夫】　〔当时有先兆曰：“擎天者，文天祥。捧日者，陆秀夫。”。〕 \\n 景炎三年夏四月，卫王即位海上，陆秀夫为首相。时播越海滨，庶事疏略，每朝会，秀夫独俨然正立如治朝。虽流离中，犹日书《大学章句》以劝讲。及崖山兵溃，秀夫先驱其妻子入海，即负帝同溺。或画为图者，林景熙赋诗云：“紫宸黄阁共楼船，海气昏昏日月偏。平地已无行在所，丹心犹数中兴年。生藏鱼腹不见水，死抱龙须直上天。版荡纯臣有如此，流芳千古更无前。” \\n 【谢枋得】　〔字君直，因东坡有“溪上青山三百叠”之句，遂以为号。〕 \\n 德丙子，元师入信州，谢枋得乃变姓名入建宁山。至元中，御史程文海等交荐，累召不赴；行省参政魏天复被旨，集守令戍将迫蹙上道。临行，以诗别常所往来者，曰：“雪中松柏愈青青，扶植纲常在此行。天下岂无龚胜洁，人间何独伯夷清。义高便觉生堪舍，礼重方知死甚轻。南八男儿终不屈，皇天上帝眼分明。”蔡正孙和云：“山色愁予渺渺青，平生心事杜鹃行。霜饕雪虐天终定，岁晚江空水自清。肩上纲常千古重，眼前荣辱一毫轻。离明坤顺文箕事，此是先生素讲明。”时士友诗盈几。张叔仁诗云：“打硬修行三十年，如今证验作儒仙。人皆屈膝甘为下，公独高声骂向前。此去好凭三寸舌，再来不直一文钱。到头毕竟全清节，留取芳名万古传。”枋得会其意，甚称之，至燕不食而死。 \\n 【邓剡】　〔字光荐，以字行，别字中甫，因号中斋。〕 \\n 邓光荐随驾至崖山，崖山溃，光荐赴海，虏舟拔出之，张元帅待以客礼，与文天祥俱出岭，别于建康，后天祥坐燕狱中，集杜云：“南宫吾故人，才名三十年。江城秋日落，此别意苍然。” \\n 邓光荐，宋亡，以义行著，尝赋《鹧鸪》诗曰：“行不得也哥哥，瘦妻弱子羸驮。天长地阔多纲罗，南音渐少北语多。肉飞不起可奈何！行不得也哥哥。” \\n 邓光荐又有《赞文丞相像》曰：“目煌煌兮疏星晓寒，气英英兮晴雷殷山。头碎柱兮璧完，血化碧兮心丹。呜呼！孰谓斯人不在世间？” \\n 【家铉翁】　〔则堂先生。〕 \\n 元兵南下次高亭，宋朝纳降，吴坚为左相，家铉翁为参政，与贾余庆、刘岜为祈请使北行。文天祥诗云：“当代老儒居首揆，殿前陪拜率公卿。”又云：“程婴存赵真公志，赖有忠良壮此行。”前谓吴，后谓家也。至北，铉翁抗节不屈，拘留河间。世祖崩，成宗即位，始赐衣服遣还乡里，年逾八十矣。林景熙有诗送之云：“濒死孤臣雪满颠，冰毡啮尽偶生全。衣冠万里风尘老，名节千年日月悬。清泪秋荒辽海鹤，古魂春老蜀山鹃。归来亲旧惊相问，禾黍离离夕照边。” \\n 【信世昌】　〔字云父，东平人，公子无忌之后。〕 \\n 信云父，北方之儒也，元兵南下，为张弘范馆客，文山被获，弘范命云父款待之，日侍谈论，颇有向南之意，赠文山诗云：“宗庙有灵贤相出，黔黎无患太皇明。”文山因教以诗法，云父恍有所得，明日袖出一绝云：“东风吹落花，残英犹恋枝。莫怨东风恶，花有再开时。”言文山不忘宋，而宋必中兴也。一日，谓文山曰：“高丽地方数千里，昨丧其半，遂称藩。大元喜其不拒，拜侵疆归之，今传自如故。大宋衣冠正统，非高丽比。北必不无礼于社稷也。”文山颔其意，纪以诗曰：“东鲁遗黎老子孙，南方心事北方身。几多江左腰金客，便把君王作路人。”盖是时宋臣多有反面事北者。文山诗云：“遗老犹应愧蜂蚁，故人久已化豺狼。”又云：“黑头汝自夸江令，冷齿人犹笑褚公。”皆有所指。 \\n 【谢翱】　〔字皋羽，福之长溪人，徙浦城，号发子。〕 \\n 宋亡，文天祥被执，谢皋羽悲不能禁。严有子陵台，孤绝千尺。时天凉风急，挟酒登之，设天祥主，跪酹号恸，取竹如意击石，作楚歌招之，曰：“魂来兮何极？魂去兮江水黑。化为朱乌兮其味焉食？”歌竟，竹石俱碎，失声大哭，人莫能测。明年没，葬子陵台南。初翱以朋友道葬，作《许剑录》未就，其友人为作许剑亭于墓右。 \\n 【刘会孟】　〔字辰翁，号须溪，庐陵人，私印古篆，“三代人物”四字。〕 \\n 刘须溪《题苏李泣别图》云：“事已矣，泣何为！苏武节，李陵诗。噫！” \\n 刘须溪《元宵雨辞》云：“角动寒谯。看雨中灯市，寒意萧萧。星球明戏，马歌管杂，鸣刁泥没膝。舞停腰，焰蜡任风消。更可怜、红啼桃脸，绿＜卉页＞杨桥。当年乐事朝朝。曾锦鞍呼妓，金屋藏娇。围香春醉酒，坐月夜吹箫。今老去、倦歌谣，嫌杀杜家乔。漫三杯，拥炉觅句，断送春宵。” \\n 张孟浩赠须溪诗云：“首阳饿夫甘一死，叩马何曾罪辛巳。渊明头上洒酒巾，义熙以后为全人。”盖宋亡之后，刘竟不出仕云。 \\n 【郑思肖】　〔所南先生，宋亡不仕，因改名，寓思赵之意。赵孟頫才名当世，恶其以宗室而受元聘，遂与之绝。〕 \\n 郑所南善墨兰，独不画土，人问其故？答曰：“土为番人夺去。”题诗其上云：“一国之香，一国之殇。怀彼怀王，于楚有光。” \\n 郑所南每遇岁时伏腊，辄野哭，南向拜，闻北语必掩耳亟走。尝题书塾云：“不知今日月，但梦宋山川。”题郑子封寓舍云：“此世但除君父外，不曾别受一人恩。”题寒菊云：“宁可枝头抱香死，何曾零落北风中。” \\n 【汪无量】　〔字大有，号水云，从谢后北迁，老宫人能诗者，皆其指教。或谓瀛国公善诗，亦水云教之。〕 \\n 度宗时，汪水云以善琴出入宫掖。元兵入城，赋诗云：“钱唐江上雨初乾，风入端门阵阵酸。万马乱嘶临警跸，三宫洒泪湿铃銮。童儿剩遣追徐福，厉鬼终须灭贺兰。若说和亲能活国，婵娟应是嫁呼韩。”顷之，从三宫北去，留滞燕京，时有王清惠、张琼英，皆故宫人，善诗，相见辄涕泣，元量尝和清惠诗云：“愁到侬时酒自斟，挑灯看剑泪痕深。黄金台迥少知己，碧玉调高空好音。万叶秋声孤馆梦，一窗寒月故乡心。庭前昨夜梧桐雨，劲气潇潇入短襟。” \\n 元世祖闻汪元量善琴，召入侍，鼓一再行，有渐离之志，而无便可乘也。遂哀恳乞为黄冠，世皇许之。濒行，与故宫人十八人，酾酒城隅，鼓琴叙别。不数声，哀音哽乱，泪下如雨。张琼英送之诗云：“客有黄金其璧怀，如何不肯赎奴回？今朝且尽穹庐酒，后夜相思无此杯。” \\n 少帝之寓燕京也，凄凉无赖。时汪水云以黄冠放还，少帝作诗送之云：“黄金台上客，底事又思家。归问林和靖，寒梅几度花？”元量既还钱唐，往来彭蠡间，风踪云影，倏无宁、居。人莫测其去留之迹，遂传以为仙，多画像祀之。(宋之初与也，始于后周恭帝显德七年，恭帝方八岁。及其亡也，终于少帝德二年，少帝方六岁，名显。而德、显二字，竟与得国时符合。) \\n 汪水云《题王导像》云：“秦淮浪白蒋山青，西望神州草木腥。江左夷吾甘半壁，只缘无泪洒新亭。”(元量有诗一帙，皆叙宋亡事，如云：“乱点传筹杀六更，风吹庭燎灭还明。侍臣奏罢降元表，臣妾签名谢道清。”余诗大抵类是。元冯易之题其帙后云：“三日钱唐海不波，子婴系组纳山河。兵临鲁国犹弦诵，客过商墟独啸歌。铁马渡江功赫奕，铜人辞汉泪滂沱。知章喜得黄冠事，野水闲云一钓蓑。”) \\n 【唐珏】　〔字玉潜，号雷门先生，后获黄袍引儿报德之梦，生子珙，为名儒。〕 \\n 元世祖二十一年甲申，桑哥为相，与江南浮屠总摄杨辇真珈相表里，嗾僧嗣古妙高上言，欲毁宋诸陵。明年乙酉正月，桑哥矫制可其奏。于是发诸陵。唐时年三十二岁，闻之，痛愤亟，货家具得白金百星许，执券行贷，得白金又百星许。乃具酒醪，市羊豕，邀里中少年若干辈，狎坐轰饮。酒且酣，唐惨然，具以告，愿收瘗遗骸。乃断文木为匮，复黄绢为囊，各署其表曰某陵某陵，分委而散遣之，地以藏，为文而告。诘旦，事讫来集，出白金羡余酬，戒勿泄。越七日，总浮屠下令，裒陵骨杂置牛马枯骷中，建白塔于杭故宫，曰镇南，以厌胜之。杭民悲戚，不忍仰视，了不知陵骨之犹存也。唐葬骨后，又于宋常朝殿掘冬青树，植于所函土堆上。作《冬青行》曰：“马棰问＜骨尧＞形，南面欲起语。野尚屯束，何物敢盗取！余花拾飘荡，白日哀后土。六合忽怪事，蜕龙挂茅宇。老天鉴区区，千载护风雨。” \\n 唐又有《感雷震白塔》诗云：“冬青花，不堪折，南风吹凉积香雪。摇摇华盖万年枝，上有凤巢下龙穴。羊儿年，犬儿月，霹雳一声天地裂。”(其后至正十九年，伪周张士诚遣平章张士信守杭，坏白塔城，塔亡而元亦驯至于亡。) \\n 唐复有《梦中诗》四首，曰：“珠亡忽震蛟龙睡，轩弊宁忘犬马情。亲拾寒琼出幽草，四川风雨鬼神惊。”“一坏自染珠丘土，双匣亲传竺国经。只有春风知此意，年年杜宇哭冬青。”“昭陵玉匣走天涯，金粟堆寒起暮鸦。水到兰亭转呜咽，不知真帖落谁家。”“珠凫玉雁又成埃，斑竹临江首重回。犹忆年时寒食节，天家一骑奉香来。”(或以为林德阳景熙事。按：唐与林本同事者，罗有开、郑明德传之，乃各立异，不免传疑。) \\n  \\n 　 \\n  \\n   \\n  "}
{"章节": "卷六十四·宋(辽金)", "正文": "　 \\n 卷六十四·宋(辽金) \\n 　 \\n 【东丹王突欲】　〔辽太祖阿保机长子，史名倍，次曰尧骨，后改名德光。〕 \\n 后唐天成初，辽主灭渤海，改为东丹国，以其长子倍为东丹王，其后，述律后立次子德光。东丹王曰：“我危哉！不如适他国以成泰伯之名”。遂立石海上，刻诗曰：“小山压大山，大山全无力。羞见故乡人，从此投外国。”遂越海归中国。唐长兴六年也。明宗赐姓名曰：李赞华，以庄宗妃夏氏妻之，拜怀化军节度使。 \\n 东丹王有文才，博古今，其帆海奔唐，载书数千卷，习举子，每通名刺云：“乡贡进士黄居难，字乐地。”以拟白居易字乐天也。尤工画人物鞍马，世傅东丹王《千角鹿图》，李伯时常临之，黄北苑有跋云。 \\n 【赵延寿】　〔仕后唐为枢密使，清泰末陷契丹，耶律德光用为丞相，综国事。晋少主失政，延寿道德光为乱。几数年之间，盗有中夏。实延寿赞成之力也。〕 \\n 赵延寿，将家子，幼习武略，即戎之暇时，复以篇什为意。尝在虏庭赋诗曰：“黄沙风卷半空抛，云动阴山雪满郊。探水人回移帐就，射雕箭落著弓杪。鸟逢霜果饥还啄，马渡冰河渴自跑。占得高原肥草地，夜深生火折林稍。”南人闻者，往往传之。 \\n 【王徽】　〔高丽国主。〕 \\n 高丽国与契丹为邻，每因契丹诛求，藉不能堪，国主王徽常诵《华严经》祈生中国，一夕，忽梦至京师，备见城邑宫阙之盛，觉而慕之，乃为诗以记曰：“恶业因缘近契丹，一年朝贡几多般？移身忽到京华地，可惜中霄漏滴残。”乃遣使朝宋，时神宗元丰初也。 \\n 【韩缴如】。〕 \\n 高丽自太宗后，久不入贡，至元丰初，始遣使来朝。其后遂相沿不废。大观间，叶梦得为馆伴。故事：使人到阙不过月。徽宗欲令观殿试放榜，遂留七十日。使者颇谨详雅，叶抚之甚厚。将行，饯之占云馆而别。其副韩缴如马上忽使人持一大玉带赠叶云：“此实故物，其家世传以为宝，今以为献。”且于笏上自书一诗相别云：“泣涕泛澜欲别离，此生无复再来期。谩将宝玉陈深意，莫忘思人见物时”。叶以高丽使故事：无解换例。力辞之。 \\n 【韩正】　〔辽右金吾卫上将军。〕 \\n 燕北风俗，不问士庶，皆自称小人。宣和间，韩正归朝，授检校、少保、节度使，对中人以下说话，即称小人；中人以下，即称我家。每日到漏舍诵《天童经》数十遍，其声朗朗然。且云：“对天童岂可称我。自‘皇天生我’，皆改为小人。云‘皇天生小人，皇地载小人，日月照小人，北斗辅小人。’前后二十余句，凡称‘我’者，皆改为‘小人’。”诵毕，赞笑云：“这天童极灵圣”。王少师云：“若无灵圣，如何持得许多小人！” \\n 【赵良嗣】　〔燕人马植，仕契丹至光禄卿，行污而内乱，不齿于人。童贯使至虚沟，植谒见，言有灭燕之策。贯载与俱归，易姓名曰李良嗣，荐诸朝，赐姓赵氏。〕 \\n 赵良嗣与王环使女真，随军攻辽上京，城破，有诗曰：“建国旧碑胡月暗，兴王故地野风乾。回头笑向王公子，骑马随军上五銮”。(上京，乃契丹所谓西楼，实耶律氏之咸、镐、丰、沛。五銮，乃上京殿名，保机之故巢也。) \\n 【天祚文妃】　〔契丹自阿保机至天祚，九世亡。〕 \\n 文妃喜文墨，常作史诗以讽谏，云：“丞相朝来剑佩鸣，千官栏日寂无声。养成寇盗谋将及，害尽忠良谏不行。亲戚尽连藩屏翰，私门潜蓄爪牙兵。可怜二世秦天子，犹向宫中望太平。”文妃被诛后，其子晋王亦以诵金受诛。时称母子俱贤。 \\n 【虞仲文】　〔字质夫，辽日为相，归金，授枢密使。〕 \\n 虞质夫四岁作《雪花》诗曰：“琼英与玉蕊，片片落前墀。问着花来处，东君也不知。”时人目为神童。 \\n 【宇文虚中】　〔字叔通，自号龙溪老人，宋黄门侍郎，以奉使留金，仕为翰林学士承旨。密与高士谈谋，欲因金主郊天，就劫杀之。先以蜡书告宋，俾为外应，秦桧拒不纳。事觉，与其子师爰坐诛。〕 \\n 宇文叔通《四时回文》各三绝句：“短草铺茸绿，残梅照雪稀。暖轻还锦褥，寒悄怯罗衣”。(春一)“翠涟冰绽日，香径晚多花。细笋抽蒲密，长条舞柳斜。”(春二)“折花幽槛小，倾酒绿杯深。蝶舞轻风晓，莺啼老树阴”。(春三)翠密围窗竹，青圆贴水荷。睡多嫌尽永，醒少得风和。”(夏一)“草径迷深绿，莲池浴腻红。早蝉鸣树曲，鲜鲤跃潭东。”(夏二)“暴雨随云骤，惊雷隐地平。好风摇莲透，轻汗挹绡清。”(夏三)“晚日掀帘卷，凉风觉袂摇。远吟高兴遣，长醉宿愁销。”(秋一)“短苇低残雨，虚舟带晚潮。断鸿归暗浦，疏叶坠寒梢。”(秋二)“戚戚蛩吟苦，茫茫水驿孤。日街山色暮，霜带菊丛枯。”(秋三)“鹘健呼风急，鸟啼促景残。窟深宜兔蛰，蒲折荫鱼寒。”(冬一)“裂瓦寒霜重，铺窗月影清。灭灯惊好梦，孤枕念深情。”(冬二)“秀柏留阴绿，芳梅醮影斜。溜檐水结玉，装树雪飞花。”(冬三) \\n 泾王许饷叔通以酒，几月不至，叔通以诗促之曰：“先生寂寞草玄文，正要侯巴作富邻。客至但须樽有酒，日高不怕甑生尘。急催岭外传梅使，来饷篱边采菊人。已扫明窗供点笔，为君拟赋洞庭春。” \\n 【吴激】　〔字彦高，自号东山，宋宰臣拭之子，王履道外孙，而米元章婿也。将命帅府，以知名留之，仕为翰林待制。〕 \\n 吴彦高同儿曹赋《芦花》云：“天接苍苍渚，江涵袅袅花。秋声风似雨，夜色月如沙。泽国几千里，渔村三两家。翻思杏园路，鞭袅帽檐斜。” \\n 吴彦高在燕山，赴张总侍御家集。张出侍儿佐酒，中有一人，意状摧抑可怜。扣其故，乃宣和殿小宫姬也。因赋《人月圆》词纪之，闻者挥涕。其词曰：“南朝千古伤心事，犹唱后庭花。旧时王谢，堂前燕子，飞向谁家？恍然一梦，仙肌胜雪，宫髻堆鸦。江州司马，青衫泪湿，同是天涯。”时宇文叔通亦赋《念奴娇》先成，而颇近鄙俚，及见此作，茫然自失。是后人有求作乐府者，叔通即批云：“吴郎近以乐府名天下，可往求之。” \\n 吴彦高题《风流子》词于燕山驿壁间曰：“书剑忆游梁。当时事、底处不堪伤。念兰楫嫩漪，向吴南浦，杏花微雨，窥宋东墙。凤城外，燕随青步障，丝惹紫游缰。曲水古今，禁烟前后，暮云楼阁，春草池塘。回首断人肠。年芳但如雾，镜发成霜。独有蚁尊陶写，蝶梦悠扬。听出塞琵琶，风沙淅沥，寄书鸿雁，烟月微茫。不似海门潮信，能到浔阳。”(靖康之变，中原为虏地。当时高人胜士陷没者不少。绍兴庚申、辛酉，河南、关陕暂复，有自关中驿舍壁简得诗二绝云：“鼙鼓轰轰声彻天，中原庐井半萧然。莺花不管兴亡事，妆点春光似去年。”又云：“渭平沙浅雁来栖，渭涨沙移雁不归。江海一身多少事，清风明月泪沾衣。”) \\n 吴彦高在会宁府遇老姬，善琵琶，自言梨园旧籍，因有感，而赋《春从天上来》词曰：“海角飘零。叹汉苑秦宫，坠露飞萤。梦回天上，金屋银屏。歌吹竞举青冥，问当时遗谱，有绝艺鼓瑟湘灵。促哀弹，似林莺呖呖，山溜泠泠。梨园太平乐府，醉几度春风？鬓发星星。舞彻中原，尘飞沧海，风雪万里龙庭。写胡笳幽怨，人憔悴，不似丹青。酒微醒，一轩凉月，灯火青莹。”(王防御玉说：“此词句句用琵琶故实。”) \\n 吴彦高又有《诉衷情》词云：“夜寒茅屋不成眠，残月照吟鞭。黄花细雨时侯，催上渡头船。鸥似雪，水如天，忆当年。到家应是，童稚牵衣，笑我华颠。” \\n 【蔡松年】　〔字伯坚，官至尚书右丞相，镇阳别业有萧闲堂，自号萧闲老人。二子：，字正甫；璋，宇特甫。俱第进士。号称文章家。正甫七岁，赋《菊》诗，语意惊人。擢第后，不赴选调，求未见书读之，其辩博为天下第一，遂为金源文宗。特甫非其比也。恩州桑维，字之才，伯坚之婿，亦有才名。〕 \\n 金源百年间，乐府推蔡伯坚与吴彦高，号“吴蔡体。”其《大江东去》乃乐府中最得意者：“离骚痛饮，问人生佳处，能消何物？江左诸人成底事，空想岩岩青壁。五亩苍烟，一丘寒玉，岁晚忧风雪。西州扶病，至今悲感前杰。我梦小筑萧闲，觉来岩桂，十里幽香发。块磊胸中冰与炭，一酌春风都灭。胜日神交，悠然得意，离恨无毫发。古今同致，永和徒记年月。” \\n 伯坚在凉陉作《声声慢·寄内》云：“青芜平野，小雨千峰，还成暮陉寒色。裁剪芸窗，忆得伴人良夕。遥怜几重眉黛，恨相逢少于行役。梨花泪，正宫衣春瘦，晓红无力。应怪浮云夫婿，不解趁新醅，醉眠凉月。怨入关河，西去又传音息。谁知倦游心事，向来年苦思泉石。人末老，约闲峰多占秀碧。” \\n 蔡伯坚又有《鹧鸪天》二阕云：“解语宫花出画檐，酒尊风味为花甜。谁怜梦好春如水，可奈香余月入帘。春漫漫，酒厌厌。曲终新恨到眉尖。此生愿化双琼柱，得近春风暖玉纤。”“秀樾横塘十里香，水花晚色静年芳。胭脂雪瘦薰沉水，翡翠盘高走夜光。山黛远，月波长。暮云秋影蘸潇湘。醉魂应逐凌波梦，分付西风此夜凉。” \\n 蔡正甫《画眉曲》云：“楼外春山几点螺，楼头望处染双蛾。不知深浅随宜否？却倩菱花问眼波。　纤叶斜横蜀柳条，拂成风思自妖娆。元和才子才犹拙，只对春风咏舞腰。” \\n 并门自古无竹，李文饶尝一植之，历宋数百年，寺僧日为平安报，其难可知矣。大定间，蔡正甫由礼部郎出守潍州，乃于官舍东堂种碧芦以寄意，因作长短句曰：“青君那肯顾寒乡，试着葭芦拟汶篁。有若何堪比夫子，虎贲犹想见中郎。色添新雨帘栊好，声入微风枕簟凉。他日东堂惭政拙，只将此物当甘棠。” \\n 王温季自北都归，过正甫，于三河坐中赋《江城子》曰：“鹊声迎客到庭除。问谁欤？故人车。千里归来，尘色半征裾。珍重主人留客意，奴白饭，马青萏。 \\n 东城入眼杏干株。雪模糊，俯平湖。与子花间，随分倒金壶。归报东垣诗社友，曾念我，醉狂无！”(金初文士如宇文叔通、蔡伯坚、吴彦高等，不可不谓豪杰之士。然皆宋儒，难以金源文派论之。故断自正甫为宗党，竹溪次之，赵闲闲又次之。自萧真卿倡此论，一时无异议云。) \\n 桑之才《白发》诗曰：“白发近年见，十中三两茎。半因愁僭出，多为病添成。梳里有时落，镊余还又生。老知无可避，何处是功名？” \\n 【高士谈】　〔字子文，一字季默，宋韩武昭王琼之后。宣和末，任忻州户曹，仕金为翰林直学士。皇统初，预宇文大学之祸。子公振，字特夫。〕 \\n 高子文《棣棠》诗云：“闲庭分植占年芳，袅袅青枝淡淡香。流落孤臣那忍看，十分深似御袍黄。”《杨花》诗云：“来时官柳万丝黄，去日飞球满路旁。我比杨花更飘荡，杨花只是一春忙。” \\n 蔡伯坚有咏茶《好事近》词云：“天上赐金奁，不减壑源三月。午碗春风纤手，看一时如雪。幽人只惯茂林前，松风听清绝。无奈十年黄卷，向枯肠搜彻。”高子文和云：“谁打玉川门，白绢斜封团月。晴日小窗活火，响一壶春雪。可怜桑苎一生颠，文字更清绝。直拟驾风归去，把三山登彻。” \\n 高特夫诗有家学，《题裴氏西园》云：“簿领沉迷倦不禁，偶从名胜此幽寻。竹阴疏处见潭影，人语定时闻鸟音。陈迹谩留千古恨，欢游聊慰十年心。多情一片梁园月，送我垂鞭出上林。” \\n 【马定国】　〔字子卿，茌平人，号荠堂。〕 \\n 马荠堂少日志趣不凡，宣政末，题诗酒家壁云：“山杏山桃取次开，红红白白上楼台。移将海底珊瑚树，乞与人家也不栽。”用是得罪，亦用是得名。 \\n 刘豫既受金册，立为齐帝，遂僭建元阜昌。时荠堂游历下亭，以诗撼之云：“男子当为四海游，又携书剑客东州。烟横北渚芰荷晚，木落南山鸿雁秋。富国桑麻连鲁甸，用兵形势接营丘。伤哉不见恒公业，千古绕城空水流。”豫召与语，大悦，授监察御史。(崇宁间，望气者上言：“景州奉城县有天子，气甚明。”徽宗弗之信。既而，方士之幸者颇言之，有诏：“断支陇，以泄其所钟。”居一年，犹云气故在，特稍晦，将为偏闰之象，而不克有终。至靖康，伪楚张邦昌之立，逾月而释位。逆豫既僭，遂改元阜昌，且祈于金酋。调丁缮治其故。尝夷铲者，力役弥年，民不堪命，亦不免于废。二僭皆阜城人，卒如所占云。) \\n 【朱之才】　〔字师美，洛西人，宋崇宁间登科，入齐为谏官。〕 \\n 朱师美题周所画《欠申美人图》云：“巫峡昭君有奇色，毛生欲画无由得。但作东风背面身，看来已可倾人国。朝来睡起鬓发垂，手如春笋领蝤蛴。秀帷幽梦断难续，想像翠黛颦修眉。春光三月浓于酒，燕燕双飞莺唤友。不教腻脸露桃花，且喜腰肢似杨柳，君不见，汉宫多病李夫人，转面不顾君王嗔。古来画工画意亦自足，烟雾玉质何由真？” \\n 【翟钦甫】　〔金初人。〕 \\n 有众饮清庵中，翟钦甫偶至，众不识其能诗，俾赋清庵。钦甫故拙起句云：“为问清庵何以清？”众拍手大笑。及赋第二句“霜天明月照蓬瀛。”众失色。连赋“广寒宫里琴三弄，白玉楼头笛一声。金井玉壶秋水冷，石田茅屋暮云平。夜来一枕游仙梦，十二瑶台独自行。”众愧谢，延之上座。 \\n  \\n 　 \\n  \\n   \\n  "}
{"章节": "卷六十五·宋(金)", "正文": "　 \\n 卷六十五·宋(金) \\n 　 \\n 【废主亮】　〔尝自制尖靴，头极长锐，云“便于镫”。而足指所不及，谓之“不头”。又为短鞭，仅存其半，谓之“没下稍”。其后，渝盟犯顺，果为其下所戕，死于江上。大定初，降封海陵。〕 \\n 海陵初封岐王，为平章政事。颇知书，好为诗词，语出辄崛疆，｛敕心｝々有不为人下之意。尝以事出使，道驿有竹，辄咏之曰：“孤驿潇潇竹一丛，不同凡卉媚春风。我心正与君相似，只待云稍拂碧空。”又书壁述怀云：“蛟龙潜匿隐沧波，且与虾蟆作混和。等待一朝头角就，撼摇霹雳震山河。”既而过汝阴，复作诗曰：“门掩黄昏染绿苔，那回踪迹半尘埃。空亭日暮乌争噪，幽径草深人未来。数仞假山当户牖，一池春水绕楼台。繁花不识兴亡地，犹倚栏杆次第开。”又一日至卧内，见其妻几间有岩桂植瓶中，索笔赋曰：“绿叶枝头金缕装，秋深自有别般香。一朝扬汝名天下，也学君王著赭黄。” \\n 海陵既篡位，一日，阅柳耆卿《望诲潮》词，欣然有慕于“三秋桂子，十里荷花”。遂起投鞭渡江之志。乃密隐画工于奉使中，写临安湖山以归。既进绘事，大喜，亟命撒坐间软屏，更设所献，而于吴山绝顶貌己之状，策马而立，题其上曰：“万里车书盍混同，江南岂有别疆封？提兵百万西湖上，立马吴山第一峰。”(淳熙间，谢处厚有诗云：“谁把杭州曲子讴，荷花十里桂三秋。那知卉木无情物，牵动长江万里愁。”罗景纶谓：“耆卿词虽牵动长江之愁，然卒为金主送死之媒，未足怅也。至于荷艳桂香，妆点湖山清丽，使士夫流连歌舞，遂忘中原，是则深可恨耳。”因和其诗云：“杀胡快剑是清讴，牛渚依然一片秋。却恨荷花留玉辇，竟忘烟柳汴宫愁。”) \\n 海陵南侵之议既决，太后徒单氏数以言谏，海陵不悦，遂杀之。是岁中秋，待月不至，赋《鹊桥仙》曰：“停杯不举，停歌不发，等候银蟾出海，不知何处片云来？做许大，通天阵碍。蛇髯捻断，星眸睁裂，惟恨剑锋不快。一挥截断紫云腰，子细看，嫦娥体态。” \\n 海陵大举南侵，使御前都统骠骑卫大将军韩夷耶将射雕军二万三千，围子细军一万，先下两淮。临发，赐所制《喜迁莺》以为宠，曰：“旌摩初举，正是力健，嘶风江渚。射虎将军，落雕都尉，绣帽锦袍翘楚。怒磔战髯争奋，卷地一声鼙鼓。笑谈顷，指长江齐楚，六师飞渡。此去无自堕。金印如斗，独在功名取。断锁机谋，垂鞭方略，人事本无今古。试展卧龙韬韫，果见成功且莫。问江左，想云霓望切，玄黄迎路。” \\n 海陵至瓜洲，诏诸将，约以三日济江，否则尽杀之，军士危惧。比又闻曹公乌禄即位于辽阳，遂共谋杀之。初，亮入寇，有人以焦赣《易林》筮，遇解之大壮，其辞曰：“骄胡火形，造恶作凶，无所能成，遂自灭身。”其亲切应验如此。 \\n 【刘瞻】　〔字岩老，自号樱宁居士。天德三年南榜登科。〕 \\n 刘岩老作诗，工于野逸，《春郊》诗云：“桑芽粒粒破春青，小叶迎春未展成。寒食归宁红袖女，外家纸上看蚕生。”又赋所见云：“倾欹石片插涟漪，上有萧萧杨柳枝。藻荇半浮苔半湿，浣纱人去不多时。” \\n 【王寂】　〔字元老。蓟州人。天德三年进士。〕 \\n 王元老《题易足斋》云：“吾爱吾庐事事幽，此生随分得优游。穷冬夜话莆团暖，长夏朝眠竹簟秋。一榻蠹书闲处看，两盂薄粥饱时休。红旗黄纸非吾事，未羡元龙百尺楼。” \\n 王元老先人有《鸡山》诗云：“记得垂龆此地游，鸡山孤立水平流。而今重过山前路，山色青青人白头。” \\n 【赵可】　〔字献之。贞元二年进士。自号玉峰散人。〕 \\n 赵献之，风流有文采，其《鹧鸪天》词云：“金络闲穿御路杨，青旗遥认醉中乡。可人自有迎门笑，下马何妨索酒尝。春正好，日初长，一尊容我驻风光。归来想像行云处，薄雨霏霏洒面凉。”又，“十顷平波溢岸青，草香沙暖水云晴。轻衫短帽垂杨里，楚酒相看别有情。挥彩笔，倒银瓶，花枝照眼句还成。老来渐减金钗兴，回施春光与后生。” \\n 郑景纯(子冉)少有赋声，其《咏酴》有“玉斧无人解修月，珠裙有意欲留仙”之句，甚为诗家所称。天德三年，景纯第三人登科，士论仍以为屈，而海陵不之许也。正隆二年，诏景纯再试，择能赋者八人，先以题付之，以困景纯，及开卷，景纯第一，海陵终不以为工，与被黜者两罢之。赵献之贺启云：“丹桂一枝，不失旧物；青钱万选，无愧古人。” \\n 【孟宗献】　〔字友之。开封人。大定三年，乡、府、省、御四试皆第一。〕 \\n 孟友之《雪烛》诗：“固知劫火终无尽，谁谓清冰也自焚。”未几，丁母忧，哀毁致卒。前数夕，有星陨于所居虚静轩。高特夫挽云：“谁谓诗成谶，清冰果自焚。人嗟埋玉树，天为落文星。”孔嗣训挽云：“二十年间事，才名一梦新。衰羸惊丧母，哀毁竟亡身。魂返愁枫夜，情留泪草春。黄公酒炉在，此去只悲辛。” \\n 【景覃】　〔字伯仁。华阴人。自号渭滨野叟。大定初，三赴帘试，后以病不就举。与白水段子新友善。段，名继昌，自号适安居士。〕 \\n 景伯仁《凤栖梧》词曰：“倦客情纷似缕。小院无人，卧听秋虫语。归意已搀新雁去，晚凉更作潇潇雨。” \\n 段子新家甚贫，而世间事皆不以挂口，有以钱遗之者，必尽送酒家。名酒曰黄娇，盖关中人谓儿女曰阿娇，子新以酒比之，故云。一日，天苦寒，人有遗之酒者，饮不尽而醉，夜半忽惊起，以衣衾覆酒缸，僵卧榻上，人为言：“酒自不冰，先生将不为寒所病乎？”子新笑曰：“人病尚可医，酒病不可疗也。”其好饮如此。临终辞乡里，托以他适。明日卧于党氏园亭大石上，视之，已逝矣。景伯仁吊之云：“适安居士旧知闻，廓达灵根厌世纷。辞罢亲朋便归去，一筹今日又输君。” \\n 段子新尝读《纪信传》有感，赋诗曰：“鹿走中原两虎争，荥阳围解事堪惊。当时拔剑论功者，失口何人说纪生？” \\n 【党怀英】　〔字世杰，号竹溪。宋太尉进十一代孙。与济南辛幼安同师蔡伯坚。筮仕决以蓍，辛得离，决意南归，党得坎，遂留事金。〕 \\n 党竹溪应制，赋粉红双头牡丹，曰：“春意应嫌芍药迟，一枝分秀伴双蕤。并肩翠袖初酣酒，对镜红妆欲斗奇。晓日倚阑同妒艳，东风拾翠两骈眉。更看散作人间瑞，万里黄云麦两岐。” \\n 宋真宗朝，石曼卿通守煦山，遣人以泥封桃李核弹之岩石中，其后花开满山。又尝携妓饮山之石室间，鸣弦为冰车铁马声。党竹溪过煦山，为诗吊曼卿曰：“城头山色翠玲珑，尚忆清狂四饮翁。铁马冰车断遗响，桃花石室自春风。生平诗价千钧重，身后仙游一梦空。相见蓬莱水清浅，芙蓉城阙五云中。” \\n 党竹溪咏茶《青玉案》词曰：“红莎绿｛艹弱｝春风饼，却趁梅驿来云岭。紫桂崖空琼窦冷。佳人却恨，等闲分破，缥缈双鸾影。一瓯月露心魂醒，更送清歌助清兴。痛饮休辞今夕永。与君洗尽，满襟烦暑；别作高寒境。” \\n 党竹溪《感皇恩》词赋叠罗花曰：“碧玉捻条，蓝袍裁叶。明艳黄深软金叠。道装仙子，谪堕蕊珠仙阙。为春闲管领，花时节。汉额妆稼，楚腰舞怯。襞积裙余旧宫榻。东君着意，留伴小庭风月。任教鹈唤，群芳歇。” \\n 【王庭筠】　〔字子端。读书黄华山寺，因号黄华山主。工诗能文，书学米元章，尤善山水墨竹。〕 \\n 王子端初历州县，用荐者供奉翰林。承安中，为言事者所累，狱中见燕，赋诗曰：“笑我迂疏触祸机，嗟君底事入圜扉？落花吹湿东风雨，何处茅檐不可飞？” \\n 王子端平生爱天平黄华山水，其《题黄华山》一首，颇有太白声调，诗曰：“挂镜台西挂玉龙，半山飞雪舞天风。寒云直上三千尺，人道高欢避暑宫。” \\n 黄华《采莲曲》云：“南北湖亭兢采莲，吴娃娇小得人怜。临行折得新荷叶，却障斜阳入画船。” \\n 黄华《书西斋壁》云：“世事云千变，浮生梦一场。偶然携柱杖，来此据胡床。有雨夜更静，无风花自香。出门多道路，何处觅亡羊？” \\n 黄华赋玉簪《谒金门》词曰：“秋萧索，灯火新凉帘幕。翠被不禁临晓薄，南楼闻画角。想见玉壶水萼，一夜西风开却。梦觉乌啼残月落，幽香无处着。” \\n 王明伯，黄华犹子也。幼岁学书，书家即称赏之。性倜傥，膂力绝人，尝有诗曰：“钓鳌公子铁心胸，兴在三山碧海东。千尺云帆已高揭，不知何日得秋风？”死于邓州，年未四十。 \\n 辽阳张仲泽(汝霖)《春溪》诗云：“黯黯春愁底处消？小桃无语半含娇。东风不管前溪水，暖绿溶溶拍尽桥。”高仲常(宪)《元夕无灯》诗云：“九陌无灯夜悄然，小红时见点春烟。多情惟有梅稍月，拍酒楼头照管弦。”仲常，黄华之甥，黄华又仲泽之甥。其渊源有自云。 \\n 高仲常自言于世味澹无所好，唯生死文字间而已。有《梅花引》二首，其词曰：“蒿火目，藜羹腹，书生宁有封侯骨！长须奴，下泽车，艰关险阻，谁教涉畏途？　半生落莫长安道，一事无成双鬓老。南辕胡，北辕吴，功名富贵，情知不可图。”“槐堂梦，鼓笛美，驰骤百年尘一哄。陶渊明，张季鹰。一抔浊酒，焉知身后名？有溪可渔林可缴，须信在家贫也乐。熊门春，灞江云，几时作个，山间林下人？” \\n 【萧贡】　〔字真卿。咸阳人。大定十九年进士。〕 \\n 萧真卿博学能文，不减蔡正甫。尝拟回文四章曰：“春波绿处归鸿过，夜月明时飞鹊愁。人去附书将恨寄，暮山云断倚高楼。”“楼上却来楼下待，晚窗春尽断回肠。愁人有说嫌人问，泪酒新诗扫墨香。”“风晃半萦香篆细，碧窗斜影月笼纱。红灯夜对愁魂梦，老尽春庭满树花。”“萋萋碧草连天远，杳杳行人几日回。凄雨晚凉空坐久，泪妆残晕湿红腮。” \\n 火山莹禅师奥州白氏岐山令君举，枢判文举，弟也。弃家为佛子，自幼有诗名河东。尝有诗云：“十日柴门九不开，松庭雨后满苍苔。草鞋挂起跏跌坐，消得文殊更一来。”归寂后，客有持其集示真卿者，真卿题云：“长短都归一梦中，身前身后两无穷。李忄登信士今如在，定向江湖访泽公。” \\n 【刘昂】　〔宇之昂，兴州人。大定十九年进士。泰和间，又有刘昂字济霄者。以先有刘昂，号小刘之昂。〕 \\n 刘之昂《醉后》诗曰：“神僧劝读《传灯录》，道士教行进火功。今日兴来俱破戒，黄花篱落醉西风。”《歌风台》诗曰：“刘项兴亡转烛过，乱蝉吟破汉山河。长陵卧老咸阳月，沛上犹传击筑歌。”《山中雨》诗曰：“嵩高山下逢秋雨，破伞遮头水没腰。此景此时谁会得？清如窗下听芭蕉。”(祝枝山诵此诗，尝哂其“上下淋漓，清在何处？”时海盐沈生因诵《离骚》经而得二句曰：“丛兰芳芷满东皋，闲步春风读楚骚。”然下韵不接，因久思误坠崖下，人方惊扶，乃曰：“好也，好也。”遂歌曰：“忽忆灵均发忧愤，坠崖几折沈郎腰。”因思古今未尝无对，倾跌伤体，宁无痛楚？尚曰好耶？) \\n 张秦娥者，颇能小诗，其赋《远山》云：“秋水一抹碧，残霞几缕红。水穷霞尽处，隐隐两三峰。”其后流落。刘之昂赠诗云：“远山句好画难成，柳眼才多总是情。今日衰颐人不识，倚庐空听煮茶声。”又云：“二顷山田半欲芜，子孙零落一身孤。寒窗昨夜萧萧雨，红日花稍入梦无。”秦娥为之泣下。 \\n 宋开禧间，韩胄欲立盖世功名以自固，乃定议伐金，金元帅纥石烈子仁领兵驻濠梁时，小刘之昂作乐章一阕，大书于濠之停厅壁间，名《上平南》，其词云：“虿锋摇，螳臂振，旧盟寒。恃洞庭彭蠡狂澜。天兵小试，百蹄一饮楚江乾。捷书飞上九重天，春满长安。舜山川，周礼乐，唐日月，汉衣冠。洗五州妖气，关山已平，全蜀风行，何用一泥丸？有人传喜，日边都护先还。” \\n 【赵秉文】　〔字周臣，号闲闲。德陵尝赐公所。服丹，潮红满面。公先壬辰之变以礼部尚书学士丞旨卒于第，人以为天幸。〕 \\n 闲闲公为上清宫道士写经，并以所养鹅群付之。杨云翼纪以诗曰：“会稽笔法老无尘，今代闲闲是后身。只有爱鹅缘已尽，举群还付向来人。” \\n 泰和初，闲闲公知平定，拟栩仙人王云鹤往谒之，赠诗云：“寄语闲闲傲浪仙，枉将诗酒污天全。黄尘遮断来时路，不到蓬山五百年。”因言：“唐世大夫五百人皆仙人谪降，中有为世味所著迷而不反者，如公与我皆是也。”他日，玉龟山人谓公云：“子前身赤城子也。”公因以诗记之云：“玉龟山下古仙真，许我天台一化身。拟折玉莲骑白鹤，他年沧海看扬尘。”又赵礼部庭玉说丹阳子，谓：“公再世苏子美也。”公闻之曰：“赤城子则吾岂敢？若子美则庶几焉。”因作《水调歌头》以寄意云：“四明有狂客，呼我谪仙人。欲缘千劫不尽，回首落红尘。我欲骑鲸归去，只恐神仙官府，嫌我醉时嗔。笑拍群仙手，几度梦中身。倚长松，聊拂石，坐看云。忽然黑霓落手，醉舞紫毫春。寄语沧浪流水，曾识闲闲居士，好为濯冠巾。却返天台去，华发散麒麟。” \\n 闲闲公《青杏儿》词曰：“风雨替花愁，风雨罢，花也应休。劝君莫惜花前醉，今年花谢，明年花谢，白了人头。乘兴两三瓯，拣溪山好处追游。但教有酒身无事，有花也好，无花也好，选甚春秋！” \\n 【王中立】　〔字汤臣，号拟栩。晚年易名云鹤。〕 \\n 王拟栩少日治《易》，有声场屋间，累举不第。赋诗曰：“学剑攻书谩自奇，回头三十六年非。春风万里衡门下，依旧并州一布衣。” \\n 王拟栩家豪于财，宾客日满门，待之备极丰腆，其自奉则日食淡汤饼一杯而已。年二十四丧妻，遂不更娶，亦不就举选。斋居一室，枯淡如衲僧，如是三四年乃出。时人觉其谈吐高阔，诗笔字画皆超绝，若有物附之者，问之，不言也。一日来都下，馆闲闲公家，中秋夜，饮酒赋诗，且就公索墨水一架，公如言与之。明旦，不造而去，壁间留“龟鹤”二字，广长一丈而墨水具在，不知以何物书之，朝士来观者，车马填咽，都下竞传王先生仙去矣。久之，先生从外至，问二字以何物书？不答，题诗其旁云：“天地之间一古儒，醒来不记醉中书。旁人错比神仙字，只恐神仙字不如。” \\n 拟栩平生诗甚多，有“醉袖舞嫌天地窄，诗情狂压海山平”之句，他亦称此。杂诗云：“华山宫殿白云封，不见当年打睡翁。贪看终南山色好，不知红日下前峰。”“独跨苍虬下太清，春风万里月华明。因君感激为君说，凿破天机我也惊。”“云叶粼粼皱碧空，笙萧递响入天风。忽惊风浪耳边急，不觉形神来世中。”“此生休更问浮名，名利区区不踅停。我有一丸天上药，用时还解济苍生。” \\n  \\n 　 \\n  \\n   \\n  "}
{"章节": "卷六十六·宋(金)", "正文": "　 \\n 卷六十六·宋(金) \\n 　 \\n 【章宗】　〔喜文学，善书画。宋徽宗尝以苏合油搜烟为墨，章宗仅购得一两，价黄金一斤。欲仿为之不能。〕 \\n 章宗建梳妆台于都城东北隅，与李妃登焉，得句云：“二人土上坐，”妃即对曰：“一月日边明。”时皆以警妙夸之。(今京师禁中琼花岛、梳妆台皆金故物也。台今讹为萧太后梳妆楼。) \\n 云龙川泰和殿五月开牡丹。章宗赋诗曰：“洛阳谷雨红千叶，岭外朱明玉一枝。地力发生虽有异，天公造物本无私。” \\n 燕京西七十里有仰山，峰峦拱秀，中有平顶如莲花心，旁有五峰，曰独秀、翠微、紫盖、妙高、紫微，下多禅刹。章宗游幸，有诗刻石：“金色界中兜率景，碧莲花里梵王宫。鹤惊清露三更月，虎啸疏林万壑风。” \\n 章宗题扇《蝶恋花》词曰：“几股湘江龙骨瘦，巧样翻腾，叠作湘波皱。金缕小钿花草斗，翠条更结同心扣。金殿珠帘闲永昼。一握清风，暂喜怀中透。忽听传宣须急奏，轻轻褪入香罗袖。” \\n 明昌初，有劈橙为软金杯者，章宗赋《生查子》词曰：“风流紫府郎，饮痛乌纱岸。柔软九回肠，冷怯玻璃碗。纤纤白玉葱，分破黄金弹。借取洞庭春，飞上桃花面。” \\n 马嵬坡太真墓，题咏甚多，惟武功杜真卿一诗极为婉丽：“杨柳依依水拍堤，春晴茅屋燕争泥。海棠正好东风恶，狼藉残红衬马蹄。”遂城高德卿亦有诗曰：“事去君王不奈何，荒坟三尺马嵬坡。归来枉为香囊泣，不道生灵泪更多。”道陵诏录马嵬诗，得五百余首，付词臣第之，真卿诗在高等。”(杜名，阜昌中登科。高名有邻，大定进士。) \\n 【赵沨】　〔字文儒。时人以其书配党怀英，号曰党赵。〕 \\n 道陵中秋赏月瑶光楼，召赵黄山对御赋诗，以“清”字为韵。黄山赋曰：“秋气平分月正明，蕊珠宫阙对蓬瀛。已驱急雨消残暑，不遣微云点太清。帘外轻风飘桂子，夜深凉露滴金茎。圣朝不奏《霓裳曲》，四海歌讴即乐声。”道陵读至落句，大加赏异，手酌金钟以赐，且呼其字曰：“文孺！以此钟赐汝作酒直。”士林荣之。 \\n 仙和尚坐脱，赵黄山题云：“识得从来觉性圆，西归只履更然。永嘉稳步曹溪路。临济饱参黄柏禅。桶底脱时无一物，机轮转处有三玄。火中留得一茎草，依旧光明烁大千。” \\n 【周昂】　〔字德卿。闲闲公尝集党承旨、赵黄山、路司谏、刘之昂、尹无忌、王逸宾与德卿七人诗，刻木以传，目为《明昌词人雅制》。〕 \\n 虞乡麻氏构小斋，榜曰醉经。周昂为题绝句云：“诗书读破自融神，不羡云安曲米春。黄卷至今真味在，莫将糟粕待前人。” \\n 完颜永贞，金宗室也，时称贤宰相，自号冷岩。周昂为赋《冷岩行》曰：“或为盂，或为钟。人心自异山本同。天清云远望不极，小孤宛在江流中。涧之毛，可篚。山之木，可斤斧。唯有白雪高崔嵬，风吹不消自太古。岘山何奇，羊子所攀。东山何秀，谢公往还。今尔胡为籍甚乎人间？于差乎冷山。” \\n 【田琢】　〔字器之，云朔人。明昌五年进士。〕 \\n 明昌丙辰，田器之从军塞外合虏里山，野舍不胜荒凉。春末，有双燕亦巢此屋，土人不识，屡欲捕之，田曲为全护。其燕昼出夜归，田必开户待之。忽一日飞止坐隅，都无惊畏，巧语移时不去。田意谓，明日秋杜，此鸟当归，殆留别语也。因作一诗赠之云：“几年塞外历崎危，谁谓乌衣亦此飞？朝向芦陂知有为，暮投茅舍重相依。君怜我处频迎语，我忆君时不掩扉。明日西风悲鼓角，君应先去我何归？”此诗以细字写之为蜡丸，系于燕足上。明年四月，田受代归。又八年，泰和甲子，任潞州观察判官。四月十二日，偶坐廨舍之含翠堂，忽双燕至，一飞檐户间，一上砚屏，田谛视之，系足蜡丸故在，乃知此鸟盖往年赠诗者也。因请同年庞才卿铸画为图，求诸公赋诗。才卿为长歌曰：“田君才略燕云客，少年累有安边策。悔从笔砚取功名，直要横驰沙漠北。塞垣春雪白皑皑，东风未放玄阴开。乌衣之国定何许？一双燕子能飞来。三年驿舍安西道，眼底莺花无梦到。忽见低飞入短檐，此身似向邯郸觉。君居海东我中原，相逢乃在穹庐前。天涯流落俱为客，感时念远空潸然。长安何限高高阁，昼夜风闲开翠幕。底事猜嫌不往依？甘从此地风沙恶。土人嗜肉无仁心，一生弋猎夸从禽。有巢幸稳勿浪出，汝身未必轻千金。朝来暮去益昵狎，物我相忘情意一。但怪重裘积渐添，元是西风催社日。须知音巧惟意鸸，勿来坐偶如告辞。我方留寓未归得，为君忍赋伤心诗。诗成自述聊为戏，系足封之亦无意。燕已归飞我未归，刁斗声中忽惊岁。旄头夜落妖氛收，嫖姚献凯归神州。玉关早喜班超入，北海不闻苏武留。君才经世宁终枉，幕府须贤来上党。别后归期两及爪，人间秋燕十来往。沉沉官舍红芳稀，葛衣燕居澹忘机。忽闻巧语入檐户，大似相识来相依。一飞檐外窥庭树，一上屏山惊不去。解足分明得帛书，真是当年留别句。天生万物禽最微，固耶偶耶吾不知。古道益远交情离，朝恩暮怨云迁移。当时握手悲别离，一旦富贵弃如遗。闻予燕歌应自疑，慎无示之嗔我讥。”杨之美云翼诗云：“危巢客舍久相依，常记西风社日归。海国传心千驿隔，塞垣回首十年非。新诗尚在人空老，旧梦无凭鸟自飞。寄语《齐谐》休志怪，沙鸥相款解忘机。”李钦叔献能诗云：“塞上风光已十霜，仁心覆护独难忘。当时相送诗仍在，此日重来话更长。客舍花开新信息，云兜香冷旧昏黄。主人得报君知否，千古珠玑在锦囊。” \\n 【孙铎】　〔字振之，恩州人。大定十三年进士。〕 \\n 明昌中，孙振之擢户部尚书，时已有相望，及考满，以户曹繁重，未有可代者，特旨进一官再任，而同列二人俱入相矣。振之贺席中戏举青州老柏院布衣张在诗云：“南邻北里牡丹开，公子王孙去不回。惟有庭前老柏树，春风来似不曾来。”为御史所劾，降授同知河南府事，有以诗送之者，云：“想到洛阳春正好，南邻北里牡丹开。”闻者皆大笑。 \\n 【李纯甫】　〔字之纯。承安中进士。性嗜酒，未尝一日不饮，亦未尝一饮不醉。眼花耳热后，人有发其谈端者，倾河泻江，无有穷竭。〕 \\n 李屏山，中岁遍观佛书，能悉其精微。尝赋，其杂诗云：“颠倒三生梦，飞沉万劫心。乾坤头至踵，混沌古犹今。黑白无真色，宫商岂至音。维摩懒开口，枝上一蝉吟。”“乾坤大聚落，今古小朝昏。诸子蝇钻纸，群雄虱处。一心还入道，万物自归根。却笑幽忧客，空招楚些魂。”“丹凤翔金鼎，苍龙戏玉池。心源澄似水，鼻息细于丝。枕上山川好，壶中日月迟。神仙学道者，那许小儿知？”“空译流沙语，难参少室禅。泥牛耕海底，玉犬吠云边。仰峤圆茶梦，曹山放酒颠。书生眼如月，休被衲僧穿。”“狡兔留三窟，猕猴戏六窗。情田锄宿草，心月映澄江。酒戒何曾破，诗魔先已降。雄蜂雌蛱蝶，正自不成双。” \\n 屏山学佛，自史舜元发之，张伯玉、高献臣二人并不平禅解。张有登楼诗云：“昨日上高楼，西山翡翠堆。今日上高楼，西山如死灰。想见屏山老，疗饥西山隈。餐却西山色，高楼空崔嵬。”高有壶溪诗云：“我观壶卢溪，未易以蠡测。大若溪上翁，有口吸不得。壶中别是一洞天，溪上翁既壶中仙。毕竟人间无着处，杖头挑取屏山去。”屏山乃作《为蝉解嘲》诗曰：“老蜣破衲染尘缁，转丸如转造物儿。道在矢溺传有之，定中幻出婵娟姿。金仙未解羽人尸，吸风饮露巢一枝。倚杖而吟如惠施，字字皆以心为师。千偈澜翻无了时，关不落诗人诗。屏山参透此一机，髯弟皤兄何见疑？此理入玄人得知。髯弟恐我餐却西山秀，皤兄劝我吸却壶卢溪。因蝉倩我问渠伊，快掉葛藤复是谁？髯弟绝倒皤兄嘻。” \\n 屏山《题真味堂》曰：“问渠真味若为言，不着盐梅也自全。龟鼎大夫徒染指，曲车公子漫流涎。胸中已有五千卷，徽外更听三两弦。此老清馋何所嗜？宦名嚼蜡已多年。” \\n 【许古】　〔字道真。承安中进士。〕 \\n 许道真在宣宗朝以直言极谏称，哀宗即位，首命驿致之，过少室，赋诗曰：“老病无堪合退休，伊川久已得菟裘。如今又上长安道，好被青山笑白头。”未几乞身，还伊阳，郡守为起伊川亭。 \\n 道真性嗜酒，每乘舟出，村落间留饮，或十数日不归，及溯流而上，老稚奔走争为之挽舟，数十里不绝，尝赋《眼儿媚》词曰：“浊醪篘得玉为浆，风韵带橙香。持杯笑道：鹅黄似酒，酒似鹅黄。世缘老矣不思量，沉醉又何妨？临风对月，山歌野调，尽我疏狂。” \\n 【王】　〔字子文，自号照了居士，后改名知非，字无咎。〕 \\n 崇宁间，王子文弃官去，往来登封卢氏山中。初出京，有诗云：“亲疏俱稳人伦了，婚嫁齐成俗意周。一笔尽钩尘债断，都无亏欠大家休。休休休，爱着何时是彻头？风息浪平人已渡，笑携明月下孤舟。”(太原助教张世宁既卒，神降，其妹歌曰：“休休休，偷得休时便好休。欢喜冤家无彻头。”与诗颇□云。) \\n 王子文居卢氏山二十年，布衣蔬食，井臼自亲，时人哀苦之，而子文处之自若。有诗云：“撒手宁论万丈崖，脚跟未肯点尘埃。东君也自魔君数，故着青红眼底来。来何迟，去何早？二五不多十不少。一声柄木遍虚空，谁识堂堂真照了？” \\n 王子文既学佛，作《决定歌》，禅家以为证道新丰之后无有及者。《赠安居士国宝》云：“不招措大嗔，不唤王子文。不惹禅和笑，不名王照了。他人怕人嫌，照了要人嫌。人人有面树有皮，努力方便勤妆严。妆严也由贤，不然也由贤。鼻孔莫遣他人穿。”又《答国宝》云：“幻人谁拙复谁能？游戏何妨傀儡亻朋。凡事不堪君莫怪，侬家面目得人憎。” \\n 【董文甫】　〔字国华，自号无事道人。与王大用良臣皆潞人，同举承安进士。〕 \\n 董国华《题审是堂》云：“按剑人人骇夜光，蜀鸡合道胜鸾凰。飞蛾可是无分别，直道油灯是太阳。” \\n 正大中，董国华以公事至杞县，自知死期，作书与家人及同官，又作诗贻杞令佐。诗毕，掷笔于地，以扇障面而逝。其诗曰：“无情真主没钱僧，送上城南无事人。检尽《传灯》无尽录，更无公案这番新。”“生有地，死有处，万牛不能移一步。一轮明月印天心，此是渠侬住处住。”“白发三千丈，红尘六十年。只今无见在，虚费草鞋钱。”“今古一轮月，分明印碧霄。门门蟾影白，处处桂香飘。不起眼中晕，何劳指上标？真空浑照破，归去杖头挑。” \\n 王大用作诗以敏捷称，入翰林，与李钦叔善，从军南征，二人酬唱甚多。大用有诗曰：“荞花冉冉密脾香，禾穗累累鹘眼黄。一缕晚烟吹不去，为谁着意护秋霜？”钦叔爱之。 \\n 王大用《九月七日》诗曰：“紫霜零落带孤禽，平楚苍苍秋意深。月过初三半梳玉，菊迎重九满篱金。天怜病骨商量暖，云促归程会计阴。风雁飞来更潇洒，一枝芦雪印波心。” \\n 【麻九畴】　〔字知几，莫州人。三岁识字，七岁能草书，作大字有及数尺者。〕 \\n 麻知几尝为郾城张伯玉赋透光镜，李钦叔传至京师，赵礼部大加赏异，贴壁间，坐卧读之。其辞曰：“太阴沦魄元不耀，太阳分光成二曜。呜呼怪铜盗此幻，透影在壁与背肖。奁开光走庭，划如犀乍脱鞘。泓澄秋落百丈潭，疑有龙向天门跳。秦娃汉婉化鸳土，宠雨恩云埋凤诏。当年椒涂鉴桃李，身后泉台映蓬藋。枕簟无情草木香，笙歌不暖枭狐啸。髑髅一丑不再妍，不知持此将安照？万斛珠玑委俑人，唤得偷儿成鬼剽。借问金椎一控时，何如海上青蝇吊？寿如金石佳且好，此铭此篆两奇峭。今谁子后曩谁先？赢得纽枢经蚁窍。千古繁华一梦醒，恍然入手称神妙。丹砂色紫翠羽青，万金难买人年少。君侯新自洛阳来，玉台人物今温峤。相看大笑古人痴，收镜入奁还自笑。” \\n 麻知几冬夜弹琴，有怀山中人，因赋长篇曰：“门前雪垂垂，室中理朱丝。手按十三徽，心飞天一涯。故人渺何许？万里惊鸿飞。试凭朱丝语，一声声亦悲。一弹雪欲落，再弹雪正作。只在此山中，故人今忧乐。我欲弹文王，岐山云渺茫。我欲鼓曾子，无田可耘耔。道远望不及，千山复万水。思君复思君，正恐须髯皤。后夔若不来，奈此宫商何？春风早晚起，百鸟喧庭柯。时携一尊酒，为君奏云和。” \\n 明昌、承安间，以神童称者五人：太原常添寿四岁，作诗云：“我有一卷经，不用笔写成。展开无一字，昼夜放光明。”合河刘文荣滋七岁，有诗云：“莺花新物态，日月老天公。”益都刘伯祥微七岁，道陵召入宫，赋《凤凰来仪》二首称旨，又应制《赋春柳》云：“翠细圆匀绿线轻，着行排立弄新晴。更看三月春风里，散作飞花满凤城。”张世杰汉臣五六岁，亦召入，《赋元妃素罗扇画梅》云：“前村消不得，移向月中栽。”其后，常隐居不出。余三人者皆无可称道，独知几能自树立，一时名重天下。(麻知几七岁时，章宗召见，问：“汝入宫殿中亦惧怯否？”对曰：“君臣，父子也。子宁惧父耶？”上大奇之。) \\n 【王予可】　〔本军校子，年三十许，大病后忽发狂，久之，能把笔作诗文，及说世外恍惚事。每遇文士，则称大咸将军；于佛前，则谛摩龙什；于道，则驺天玄俊；于贵游，则威锦堂主人。〕 \\n 南渡后，王南云居上蔡、遂平、郾城之间，在郾城为最久。麻知几、张伯玉与之游，最狎说。其所作诗以百分为率，可晓者才二三耳。《射虎》首句云：“风色偃貂裘”，即阁笔，自戏云：“此虎来矣。”乐府云：“唾尖绒舌淡红甜”，又自戏云：“欲下犁舌狱耶！”(张伯玉名，临颖人。尝自言：“丈夫子娶非尚主，官不至宰相，不屑可也。”家既贵显，厚于奉养，击鲜为具，宾客日满门，穷昼竟夜，卒以乐死。) \\n 张伯玉家画慎宫人徐行、以手整钗、一鹤后随，谓之《驯鹤图》，伯玉请王南云赋诗，李钦叔常苦其不用韵，限以“钗、来、苔”三字，南云即援笔曰：“寝处妆铅未卷钗，孤云花带月边来。六宫帘幕金鸾冷，露湿晨烟啄翠苔。”(或传南云仙去，事不可知。其《生查子》云：“夜色明河静，好风来千里。水殿谪仙人，皓齿清歌起。前声金中，后声银河底。一夜岭头云，绕遍楼前水。”辞之飘逸高妙如此，固谪仙之流亚也。) \\n 【王特起】　〔字正之。代州人。泰和三年进士。〕 \\n 王正之《赋华山》云：“三峰盘地轴，一水落天绅。造化无遗巧，丹青总失真。”闲闲公屡哦此诗以为妙。 \\n 有生第三子者，王正之制《喜迁莺》词以贺之曰：“古今三绝，惟郑国三良，汉家三杰。三俊才名，三儒文学，更有三君清节。争似一门三秀，三子三孙奇特。人总道，赛蜀郡三苏，河东三薛。庆惬。况正是，三月风光，杯好倾三百。子并三贤，孙齐三少，俱笃三余事业。文既三冬足用，名即三元高揭。亲俱庆，看宠加三命，礼膺三接。” \\n 正之又有《喜迁莺》词别侧室云：“玉楼欢宴。记遗簪绮席，题诗罗扇。月枕双欹，云窗同梦，相伴小花深院。旧欢顿成陈迹，翻作一番新怨。素秋晚，听《阳关三叠》，一樽相饯。留恋，情缱绻。红泪洗妆，雨湿梨花面。雁底关河，马头星月，西去一程程远。但愿此情如旧，天也不违人愿。再相见，老生涯、分付药炉经卷。”(“雁底关河”，元人词多用之，谚所谓“雁飞不到处也。”有改作“应”字者谬。) \\n  \\n 　 \\n  \\n   \\n  "}
{"章节": "卷六十七·宋(金)", "正文": "　 \\n 卷六十七·宋(金) \\n 　 \\n 【密国公】　〔字子瑜。兴陵之孙，越王长子，南渡后封胙国公。正大初，进封密。所居有樗轩，又有如庵。完颜宗室中第一流人也。〕 \\n 密公字画得于苏、黄之间。参禅于善西堂，《自题写真》曰：“枯木寒灰亦自神，应缘来现胙公身。只因苦爱东坡老，人道前身赵德麟。”(明昌以还，诸王法禁严，诸公子皆不得与外间交通，故子瑜得穷日力于书。越王薨后，稍得出游，文士辈亦时至其门。家所藏法书名画，几与中秘等。南渡仓卒，公宝惜，因护与身存亡，故他货不得一钱著身，公以此贫甚。) \\n 密公得友人书，诗以志喜曰：“闻有书来喜欲狂，紫芝眉宇久难忘。别离唯叹我头白，诗句屡成君马黄。公干羁栖犹洛下，孔明高卧尚南阳。冷官领取闲中趣，远胜区区梦蚁忙。” \\n 金制，国公祭山陵，则佩虎符、乘传，号曰严祭。若上清、储祥宫，若太乙宫、五岳观设醮，上方相蓝大道场，则国公代行香。子瑜多预焉。尝有诗自戏云：“借来羸马钝于墙，马上官人病且疰。无用老臣还有用，一年三五度烧香。” \\n 密公《渔父词》云：“杨柳风前白板扉，荷花雨里绿蓑衣。红稻美，锦鳞肥，渔笛闲拈月下吹。”“钓得鱼来卧看书，船头稳置酒葫芦。烟际柳，雨中蒲，乞与人间作画图。” \\n 密公又有《青玉案》词云：“冻云封却驼冈路，有谁访溪梅去？梦里疏香风似度。觉来谁见，一窗凉月，瘦影无寻处。明朝画笔江天暮，定向渔蓑得奇句。试问帘前深几许？儿童笑道：‘黄昏时候，犹是廉纤雨。’”《西江月》词云：“一百八般佛事，二十四考中书。山林朝市等区区，着甚由来自苦。过寺谈些般若，逢花倒个葫芦。少时伶俐老来愚，万事安于所遇。”《临江仙》词云：“倦客更遭尘事冗，故寻闲地婆娑。一尊芳酒一声歌。卢郎心未老，潘令鬓先皤。醉向繁台台上问，满川细柳新荷。薰风楼阁夕阳多。倚栏凝思久，渔笛起烟波。” \\n 【苑中】　〔字极之。大兴人。〕 \\n 贞初，术虎高琪当国，专以威刑肃物，士大夫被捃摭者，笞辱与徒隶等，医家以酒下地龙散投以蜡丸，服之，则受杖者失痛觉，此方大行于时。苑极之有戏云：“嚼蜡谁知味最长，一杯卯酒地龙香。年来纸价长安贵，不重新诗重药方。”时人传以为笑。 \\n 【李献能】　〔字钦叔。贞三年，以省元擢廷试第一。从兄弟钦山、钦若、钦用皆中朝名胜。李，故将种，而同时四进士，照映一时。〕 \\n 平州王飞伯郁以布为囊，采当世名卿诗投其中，李钦叔题云：“颖露毛锥只自贤，智如樗腹但求全。迂疏差似渊才富，羞涩犹无杜老钱。收拾珠玑三万斛，贮储风月一千篇。呕心大胜奚奴锦，要与风人被管弦。” \\n 元光初，李钦叔与元裕之在孟津，辛敬之愿自女几来，为留数日。其行也，钦叔为设馔，备极丰腆，敬之放箸叹曰：“平生饱食有数，每见吾二弟必得美食。明日道路中又当与老饥相抗去矣。会有一日，辛老子僵卧柳泉、韩城之间，以天地为棺椁，日月为含穗，狐狸亦可，蝼蚁亦可。”二人为之恻然。尝共游河山亭，敬之赋《临江仙》留别二人云：“谁识虎头峰下客？少年有意功名。清朝无路到公卿。萧萧华屋，白发老诸生。邂逅对床逢二妙，挥毫落纸堪惊。他年联袂上蓬瀛。春风莲烛，莫忘此时情。” \\n 【赵元】　〔字宜之，号愚轩。自称“十洲种玉大志经童出身”。以年及调巩西簿，未几失明。既病废，无所营为，万虑一归于诗，故诗益工。与陵川秦简夫善。简夫名略，自号西溪老人。〕 \\n 赵宜之为巩西簿，泰和丁卯，道出蒲东普救寺，僧舍所谓西厢者，有唐丽人崔氏女遗照在焉，因命画师陈居中绘模真像，仍拾四十言题云：“并燕莺为字，联徽氏姓崔。非烟宜采画，秀玉胜江梅。薄命千年恨，芳心一寸灰。西厢旧红树，曾与月徘徊。” \\n 贞之难，愚轩赋《邻妇哭》曰：“邻妇哭，哭声苦。一家十口今存五。我亲问之亡者谁？儿郎被杀夫遭虏。邻妇哭，哭声哀。儿郎未埋夫未回。烧残破屋不暇葺，田畴失锄多草莱。邻妇哭，哭不停。应当门户无余丁。追胥夜至星火急，并州运米云中行。” \\n 秦简夫《赠赵宜之》云：“年时见君行路难，喜于长安新得官。日来见君邻妇哭，惊似蓝田寻得玉。爱官爱玉乐有涯，爱君之诗无尽期。古人骨冷不复作，主张骚雅非君谁？” \\n 秦简夫在上党公府，赋《谷靡靡》云：“谷靡靡，青割将来强半秕。急忙舂米送官仓，只恐秋风马尘起。官仓远在荞麦山，南梯直上青云间。梯危一上八九里，之字百折萦回环。凭谁说向监仓使，斛面莫教高一指。请君沿路看担夫，汗颗多于所担米。” \\n 【李汾】　〔字长源。平生以诗为专门之学，其所得为多。〕 \\n 元光末，李长源用荐书从事史馆。长源素高亢，时馆中诸人率多新进，史家凡例未能尽知。长源正襟危坐，读太史公、左丘明一篇，或数百言，音吐洪畅，旁若无人。既毕，顾四坐漫为一语云：“看。”诸人积不平，乃以漫骂官长讼于有司，逾年竟罢去。坊州雷伯威()作诗送之，颇识翰林诸人不能少忍，至与一书生相角，逐使狼狈而去。有“郎君未足留商隐，官长从教骂广文”之句。又云：“明日春风一杯酒，与君同酹信陵坟。”人甚称之。 \\n 【吕大鹏】　〔字鹏举。〕 \\n 兴定初，有王世安者，献取盱眙、楚州之策，宣宗遂有南侵之谋。密人吕鹏举素以气岸自许，作诗撼主兵者云：“缝掖无由挂铁衣，剑花生涩马空肥。灯前草就平南策，一夜江神泣涕归。” \\n 【王渥】　〔字仲泽。兴定二年进士。以字行。〕 \\n 王仲泽登第后，调管司候，不赴。寿州仿御使完颜邦献、商州仿御使完颜国器、武胜节度完颜庭玉爱其才，连辟三府经历官，在军中凡十年。尝同元裕之从国器猎，赋《水龙吟》曰：“短衣匹马清秋，惯曾射虎南山下。西风白水，石鲸鳞甲，山川图画。千古神州，一时胜事，宾僚儒雅。快长堤万弩，平冈千骑，波涛卷，鱼龙夜。落日孤城鼓角，笑归来长围初罢。风云惨澹，貔貅得意，旌旗闲暇。万里天河，更须一洗，中原兵马。看橐呜咽，咸阳道左，拜西还驾。” \\n 正大七年，金与宋议和，择可为行人者，仲泽以才选，凡再至扬州，制司驿亭，有题诗讥其和事不成者，云：“来往二年无一事，青山也解笑行人。”仲泽因为解嘲云：“二年奔走道途间，知被青山笑往还。只向江南南岸老，行人应更笑青山。”宋人爱其才，有中州豪士之目。 \\n 【史才】　〔字才长。弟学，字学优。并有声太学。时称延安二史。〕 \\n 史才长《陪陈彦文谒筠泉荣上人》诗云：“强随禅客到西禅，竹柏团青荫石泉。一首小诗吟不就，闲情元在落花边。” \\n 史学优，正大中省试第一，尝客京师，有所眷，久而不归，其妻李作诗寄之云：“百年风树底，谁泪到君前？”学优得诗，即日命驾。 \\n 【元好问】　〔字裕之，号遗山。元东岩德明子也。始生七月，出继叔氏，兴定五年举进士。金亡，不仕。兄好古，字敏之。〕 \\n 明昌、承安间，元东岩有声场屋，累举不第，放浪山水间，未尝一日不饮酒，赋诗《桃源行》曰：“山中三月山桃开，红霞烂熳无边涯。山家藏春藏不得，落花流水人间来。忆昔携家窜岩谷，秦人半向长城哭。回头尘土失咸阳，缯弋徒劳羡鸿鹄。冬裘夏葛存大朴，小国寡民皆乐俗。昼永垣篱鸡犬闲，春晴门巷桑榆绿。渔郎偶到本无心，仙境何缘得重寻。今日武陵图上看，唯见云林深复深。” \\n 元东岩生平爱雁门凤凰山，竟不一到，其诗曰：“凤凰闻说似天坛，北去南来马上看。想得松声满岩谷，秋风无际海波寒。” \\n 元敏之性识颖悟，读书能强记，务为无所不，年二十就科举，时东岩公已殁，其母望敏之立门户甚切，及再试不中，意殊不自得，又娶妇不谐，日致恶语，遂以狷介得疾，尝作《望月》诗云：“佳辰无物慰相思，先赏空吟昨夜诗。莫怪更深仍坐待，密云或有暂开时。”人或言诗境不开广，非佳语也。敏之叹曰：“吾得年不永，境趣能开广否？”未几，没于北兵屠城之祸。 \\n 元遗山七岁能诗，王拟栩称为神童。稍长，从陵州郝晋卿天挺学，六年而业成。下太行，渡大河，为《箕山》、《琴台》等诗，闲闲赵公见之，以为少陵以来无此作也，以书招之，于是名震京师，目为元才子。《箕山》诗有云：“幽林转阴崖，鸟道人迹绝。许君栖隐地，唯有太古雪。人间黄屋贵，物外只自洁。尚厌一瓢喧，重负宁所屑。”《琴台》诗有云：“荒城草木合，破屋风雨侵。千年一琴台，腾焉涕盈襟。遗爱食县社，公宁不堪任。此台即甘棠，忍使无余阴。”又云：“千山为公台，万籁为公琴。夔旷不并世，月露为知音。”(兴定初，裕之始以诗文见闲闲公，公为延誉诸公间。又五年，乃得以科第出公之门，公力为挽之。旁有不平者，谓公与杨礼部之美、雷御史希颜、李内翰钦叔为元氏党人。正大甲申，诸公贡裕之词科，公为监试官，以例不赴院宿。一日坐礼曹，钦叔从外至，诵裕之《秦王破窦建德降王世充露布》，公颇为耸动，顾座客陈司谏正叔曰：“人言我党元子。诚党之耶？”) \\n 泰和乙丑，裕之赴试并州，道逢捕雁者捕得二雁，一死一脱网去，其脱网者，空中盘旋，哀鸣良久，亦投地死。裕之遂以金赎得二雁，瘗汾水傍，垒石为识，号曰雁丘，因赋《摸鱼儿》词云：“问世间情是何物，直教生死相许？天南地北双飞客，老翅几回寒暑。欢乐趣，离别苦，就中更有痴儿女。君应有语，渺万里层云，千山暮雪，只影向谁去？横汾路，寂寞当年箫鼓，荒烟依旧平楚。招魂楚些何嗟及，山鬼暗啼风雨。天也妒，未信与莺儿燕子俱黄土。千秋万古，为留待骚人，狂歌痛饮，来访雁丘处。”同行蒲溪杨正卿果和云：“怅年年雁飞汾水，秋风依旧兰渚。网罗惊破双栖梦，孤影乱翻波素。还与，算古往今来，只有相思苦。朝朝暮暮，想塞北风沙，江南烟月，争忍自来去？埋恨处，依约并门旧路。一丘寂寞寒雨。世间多少风流事，天也有心相妒。休说与！还却怕、有情多被无情误。一杯会举，待细读悲歌，满倾清泪，为尔酹黄土。”栾城李仁卿冶和云：“雁双双正分汾水，回头生死殊路。天长地久相思债，何似眼前俱去？摧劲羽，倘万一幽冥，却有重逢处。诗翁感遇，把江北江南，风嘹月唳，并付一丘土。仍为汝，小草幽兰丽句，声声字字酸楚。拍江秋影今何在？草木欲迷堤树。霜魂苦，算犹胜王嫱青冢真娘墓。凭谁说与？对鸟道长空，龙艘古渡，马耳泪如雨。”(大名民家，有男女以私情不遂赴水死。后三日，二尸相携出水滨。是岁，此陂荷花无不并蒂者。李仁卿赋《摸鱼儿》纪其事云：“为多情和天也老，不应情遽如许！请君试听双渠怨，方见此情真处。谁点注？香潋滟银塘对抹胭脂露。藕丝几缕，绊玉骨春心，金沙晓泪，漠漠瑞红吐。连理树，一样骊山怀古。古今朝暮云雨。六郎夫妇三生梦，断幽恨从前沮。须会取，共鸳鸯翡翠，照影长相聚。秋风不住。怅寂寞芳魂，轻烟北渚，凉月又南浦。”仁卿此词与雁丘词并脍炙人口。) \\n 正大四年十月，有狂僧李菩萨者，就都人杨广道家宿。一日大寒，杨与之酒，李若愧无以报主人者，晨起，持酒碗出，闻其噗酒声，入曰：“增明亭前花开矣。”已而，牡丹开两花，来观者车马阗咽，酒尊为之一空。元遗山赋《满庭芳》词记之云：“天上殷韩，解羁官府，烂游舞榭歌楼。开花酿酒，来着帝王州。常见牡丹开后，独占断，谷雨风流。仙家好，霜天槁叶，艳破春柔。狂僧，谁借手？一杯唤起，绿怨红愁。天香国艳，梅菊背人羞。尽揭纱笼护日，容光动，玉琼舟。都人士女，年年十月，常记遇仙楼。” \\n 天兴初，元裕之从事史院，时东平贾左丞益谦致仕居郑州，裕之就访卫绍王逸事，留二十许日。贾问及时事，裕之辄一二言之，移坐接滕，相得甚欢。裕之献诗云：“黄阁归来履舄轻，天将五福畀康宁。四朝人物椎耆旧，万古清风在典刑。郑圃亦能知有道，汉廷久欲访遗经。帝城百里胆依近，长傍弧南候极星。”贾答云：“见说才名自妙年，多惭政府旧妨贤。物华天宝无今古，凤阁鸾台孰后先？郑圃道尊何敢望？汉廷书在子当传。莫言老眼昏花满，及见风鹏上九天。” \\n 壬辰北渡，顺天毛正卿、杨德秀祈仙山寺中，苏晋降笔写诗数十首，一诗有“百伪无一真，中有羲黄醇”之句，余诗除“酒里神仙我”五言外，多不成语。二人初不知晋为何代人？诗为何人作？以语元遗山，遗山曰：“余二十六七时，有诗曰：“西郊一亩宅，闭门秋草深。床头有新酿，意惬成孤斟。举杯谢明月，蓬华肯相临。愿将万古色，照我万古心。”又“去古日已远，百伪无一真。独余酒乡地，中有义黄醇。圣教难为功，乃见酒力神。谁能酿沧海，尽醉区中民。”今晋所批，乃有此十字，晋岂余前身耶？将近时鬼物之不昧者，记余诗，托名于晋以自神也？晋既以余诗为渠所作，余亦就“酒里神仙我”五言取偿于晋。”因作乐府曰：“绣佛长斋，半生枉伴蒲团过。酒垆横卧，一蹴虚空破。颇笑张颠，自谓无人和。还知麽，醉乡天大，少个神仙我。” \\n 元遗山《送李参军赴塞上长篇》曰：“五日过居庸，十日度桑乾。受降城北几千里，出塞入塞沙漫漫。古来丈夫泪，不洒离别间。今日送君行，涕泗流欲潸。生男莫作班定远，万里驰书望玉关。生女莫作王明妃，一去紫台空佩环。我知骥子随地走四方，我知鸿鹄意气凌云端。草间只亦自乐，扶摇万里何能搏？一衣敝氲袍，一饭苜蓿盘。岁时寿翁媪，团栾有余欢。纵令一朝便得八州督，曾如庭下彩衣起舞春斓斑？去年洛阳陌，今年指天山。地远马肩破，霜重貂裘单。胡风浩浩来，客子惨在颜。野狐岭上一回首，未必君心如石顽。君不见，衡山乌，乳哺不得须臾闲。众雏一分散，慈乌四顾声悲酸。塞雁来时八九月，白头阿母望君还。”(全篇叙塞垣之景，客旅之情，可谓详悉。亲涉此境，自不能堪。) \\n 元遗山有《满江红》秋兴词曰：“天上飞乌，阿谁遣，东生西没。明镜里，朝为青发，暮为华发。弱水蓬莱三万里，梦魂不到金银阙。更几人能有谢家山，飞仙骨。山鸟弄，林花发。玉杯冷，秋云滑。彭殇共一醉，不争亳末。鞭石何年沧海过？三山只是尊中物。暂放教、老子据胡床，邀明月。” \\n 元遗山有妹为女冠，文而艳。张平章当揆，欲娶之使人嘱遗山，遗山辞以可否在妹。张喜，自往觇其所向，至则方自手补天花板，辍而迎之，张询近日所作，应声答曰：“补天手段踅施张？不许纤尘落画堂。寄语新来双燕子，移巢别处觅雕梁。”张悚然而出。 \\n 北渡后，木庵上人有《七夕感兴》诗，云：“轻河如练月如舟，花满人间乞巧楼。野老家风依旧拙，蒲圃又度一年秋。”元裕之为之击节称叹，恨杨、赵诸公不及见之。 \\n 元遗山尝有《锦机集》指授学者，晚年，力以国史为己任，乃构野史亭于家，凡金源、君臣言行记录至百余万言，书未就而卒。高唐阎静轩复挽之曰：“萧寺秋风卷玉荷，月明人影共婆娑。谁知别后《骊驹曲》，便是先生《薤露歌》。野史夜寒虫蠹简，《锦机》春暖风停梭。只应前日西州路，常使羊昙忍泪过。” \\n  \\n 　 \\n  \\n   \\n  "}
{"章节": "卷六十八·元", "正文": "　 \\n 卷六十八·元 \\n 　 \\n 北狄称银曰蒙古。元之先号蒙古。元之先号蒙古者，因女直号金，乃以银号其国也。后历世祖，始改号元。 \\n 【杨奂】　〔字焕然，号紫阳，太宗即位之十年戊戍，开举选，奂两中，赋论第一。〕 \\n 金章宗泰和丙寅，春试贡士于万宁宫，杨紫阳时甫冠，席屋偶居前列，朝隙，闻异香出殿棂间，一紫衣人顾之起，问题难易及名氏里贯年齿，去少顷，众相庆曰：“适驾至矣。”薄暮出宫，传为希遇，喜而纪以诗曰：“月澹长杨晓色清，天题飞下寂无声。南山雾豹文章在，北海云鹏羽翼成。玉槛玲珑红霭重，金炉缥缈翠烟轻。谁言半夜曾前席，白日君王问贾生。” \\n 杨紫阳读《通鉴》，至论汉、魏正闰，大不平之，遂修《汉书》，驳正其事。因作诗云：“风烟惨淡驻三巴，汉烬将燃蜀妇髽。欲起温公问书法，武侯入寇寇谁家？”后攻宋军回，始见《通鉴纲目》，其书乃寝。 \\n 杨紫阳题《管宁濯足图》云：“踏遍辽东未是痴，藜床欲冗只心知。好留一掬黄泥水，墁却曹郎受禅碑。” \\n 【王和卿】　〔大都人，关汉卿同时。和卿数讥谑关，关虽极意还答，终不能胜。王忽坐逝，而鼻垂双涕尺余，人皆叹骇。关来吊唁，询其由。或对云，此释家所谓坐化也。”复问鼻悬何物，又对云：“此玉箸也”。关云：“我道你不识。不是玉箸是嗓。”咸发一笑。或戏关云：“你被王和卿轻侮半世，死后方才还得一筹。”凡六畜劳伤，则鼻中常流脓水，谓之嗓病。又，爱讦人之短者，亦谓之嗓。故云。〕 \\n 王和卿滑稽挑达，传播四方。中统初，燕市有一蝴蝶，其大异常，王赋《醉中天》小令云：“挣破庄周梦，两翅驾东风。三百处名园，一采一个空。难道风流种，吓杀寻芳密蜂。轻轻的飞动，卖花人，扇过桥东。”由是其名益著。 \\n 王和卿题情《一半儿》词云：“鸦翎般水鬓似刀裁，小颗颗芙容花额儿穿。待不梳妆，怕娘左猜，不免插金钗。一半儿松，一半儿歪。别来宽褪缕金衣。粉悴烟憔减玉肌，泪点儿只除衫袖知。盼佳期，一半儿才干，一半儿湿。” \\n 王和卿咏秃《天净纱》词云“笠儿深掩过双肩，头巾牢抹到眉边。疑款的把笠檐儿试掀。连荒道一句：君子人，不见头面？” \\n 王妓浴房中被打，王和卿作《拨不断》词嘲之云：“假胡伶骋聪明。你本待洗腌赞，到惹得不干净。精｛尸乙｝上，匀排七道青。扇圈大膏药刚糊定，早难道外宣无病。” \\n 【关汉卿】　〔号已斋叟。大都人。金末为太医院尹，金亡不仕。好谈妖鬼，所著有《鬼董》。〕 \\n 《西厢》是王实甫撰。至草桥惊梦而止。此后乃关汉卿足成者。北曲故当以此压卷。如曲中语“雪浪拍长空，天际秋云卷；竹索缆浮桥，水上苍龙偃。”“滋洛阳千种花，润梁园万顷田。”“东风摇曳垂杨线，游丝牵惹桃花片，珠帘卷映芙蓉面。”“法鼓金铙，二月春雷响殿角；钟声佛号，半天风雨洒松梢。”(是骈俪中景语。)“手掌儿里奇擎，心坎儿里温存，眼皮儿上供养。”“哭声儿似莺啭乔林，泪珠儿似露滴花梢。”“系春心情短柳丝长，隔花阴人远天涯近。香消了六朝金粉，瘦减了三楚精神。”“玉容寂寞梨花朵，胭脂浅淡樱桃颗。”(是骈俪中情语。)“他做了影儿里情郎，我做了画儿里爱宠。”“拄着拐帮闲钻懒，缝合唇送暖偷寒。”“昨夜个热脸儿对面抢白，今日个冷句儿将人厮侵。”“半推半就，又惊又爱。”(是骈俪中诨语。)“落红满地胭脂冷。”“梦里成双觉后单。”(是单语中佳语。)只此数条，他传奇不能及。(《录鬼簿》以董解元《西厢记》压卷，不著名字，但云仕金章宗朝为翰林学士，时钟嗣成以前辈名士呼之。其记实为王、关之祖。) \\n 王实甫不但长于情辞，有《歌舞丽春堂杂剧》，其十三《换头落梅风》内，“对青铜，猛然间，两鬓霜。全不似旧时模样。”又《丝竹芙蓉亭杂剧》《仙吕》一套，通篇皆本色语。其间如《混江龙》内，“想着我怀儿中受用，怕甚麽脸儿上抢白。”《元和令》内，“他有曹子建七步才，还不了庞居士一分债。”《胜葫芦》内，“兀的般月斜风细，更阑人静，天上巧安排。”《寄生草》内，“你莫不，一家儿受了康禅戒。”此等皆俊语。 \\n 王实甫别情《尧民歌》云：“自别后，遥山隐隐。更那堪，远水粼粼。见杨柳，飞绵衮衮。对桃花，醉脸醺醺。透内阁，香风阵阵。掩重门，暮雨纷纷。怕黄昏，不觉又黄昏。不销魂，怎地不销魂。新啼痕压旧啼痕，断肠人忆断肠人。今春香肌瘦几分，搂带宽三寸。” \\n 王实甫春睡《山坡羊》云：“云松螺髻，香温鸳被。掩春闺，一觉伤春睡。柳花飞，小琼姬。一片声，雪下呈祥瑞。把团圆梦儿生唤起。谁不做美？呸！却是你。” \\n 关汉卿《续西厢》极力模拟，其《商调集贤宾》及《挂金索》，“裙染榴花，睡损胭脂皱。纽结丁香，掩过芙蓉扣。线脱珍珠？泪湿香罗袖。杨柳眉颦，人比黄花瘦。”俊语亦不减王。 \\n 贺方回《浣溪沙》有云：“淡黄杨柳带栖鸦。”关汉卿演作四句云“不近喧晔。嫩绿池塘藏睡鸭。自然幽雅，淡黄杨柳带栖鸦。”青出于蓝，无妨并美。 \\n 关汉卿尝见一从嫁媵婢，作小令云：“鬓鸦脸霞，屈杀了将陪嫁。规摹全似大人家，不在红娘下。巧笑迎人，文谈回话，真如解语花。若咱得他，倒了蒲桃架。” \\n 关流卿题情《一半儿》词云：“云鬟雾鬓胜堆鸦，浅露金莲簌绛纱。不比等闲墙外花。骂你个俏冤家，一半儿难当，一半儿耍。碧纱窗外静无人，跪在床前忙要亲。骂了个负心回转身。虽是我话儿嗔，一半儿推辞，一半儿肯。” \\n 关汉卿别情《梧叶儿》词曰：“别离易，相见难，何处锁雕鞍？春将去，人未还。这其间，殃及杀，愁眉泪眼。” \\n 关汉卿嘲秃指甲《醉扶归》云：“十指如枯笋，和袖捧金樽。搊杀银筝字不真，搔痒天生钝。纵有相思，泪痕索把拳头。”(元人有咏指甲《得胜令》一阅：“宜将斗草寻，宜把花枝浸。宜将绣线匀，宜把金针。宜操七弦琴，宜结两同心。宜托腮边玉，宜圈鞋上金。难禁得一掐，通身沁知音。治相思，十个针。”艳爽之极，又出王、关之上。) \\n 【马致远】　〔号东篱。元人乐府称关、马、郑、白，为四大家。郑名德辉，白名仁甫。涵虚子《元词记》谓：“汉卿如琼筵醉客，致远如朝阳鸣凤，德辉如九天珠玉，仁甫如鹏搏九霄。”。〕 \\n 马致远《双调秋思》，放逸宏丽而不离本色，押韵尤妙，元人称为第一，真不虚也。《夜行船》：“百岁光阴如梦蝶。重回首，往事堪嗟。昨日春来，今朝花谢。急罚盏，夜阑灯灭。”《乔木查》：“秦宫汉阙，都做了衰草牛羊野。不凭渔樵无话说。纵荒坟，横断碑，不辨龙蛇。”《庆宣和》：“投至狐踪与兔穴，多少豪杰。鼎足三分半腰折，魏耶？晋耶？”《落梅风》：“天教富，莫太奢。无多时，好天良夜。看钱奴，硬将心似铁。空辜负，锦堂风月。”《风入松》：“眼前红日又西斜，疾似下坡车。晓来清镜添白雪。上床和鞋履相别，莫笑鸠巢计拙。葫芦提一凭妆呆。”《拨不断》：“利名竭，是非绝。红尘不向门前惹。绿树偏宜屋角，遮青山，正补墙头缺。竹篱茅舍。”《离亭宴歇》：“蛩吟一觉才宁贴，鸡鸣万事无休歇。争名利，何年是彻。密匝匝，蚁排兵，乱纷纷，蜂酿蜜，闹穰穰，蝇争血。裴公绿野堂，陶令白莲社，爱秋来那些。和露摘黄花，蒂霜烹紫蟹，煮酒烧红叶。人生有限杯，几个登高节？嘱付俺顽童记者：便北海探吾来，道东篱醉了也。”(看他用蝶、穴、杰、别、竭、绝字，是入声，作平声。阙、说、铁、雪、拙、缺、贴、歇、彻、血、节字，是入声，作上声。灭、月、叶，是入声，作去声。无一字不妥。) \\n 马东篱又有《天净纱·秋思》词曰：“枯藤老树昏鸦，小桥流水人家，古道西风瘦马。夕阳西下。断肠人在天涯。”(前三对更“瘦马”二字去上极妙。秋思之祖也。) \\n 郑德辉《王粲登楼》《中吕迎仙客》云：“雕檐红日低，画栋采云飞。十二玉阑天外倚。望中原，思故国，感慨伤悲。一片乡心碎。”(妙在“倚”字上声起音，一篇之中唱此一字。况务头在其上，“原”、“思”字属阴，“感慨”上去，尤妙。《迎仙客》累百，无此调也。美哉，德辉之才名不虚传。) \\n 郑德辉所作情词亦自与人不同，如《亻刍梅香》头一折《寄生草》：“不争琴操中，单诉你飘零。却不道，窗儿外，更有个人孤零。六么序，却原来，群花美影。将我来讠虎一惊。”此语何等蕴藉。《大石调初问口》内，“又不曾荐枕席，便指望同棺椁。只想夜偷期，不记朝闻道。”《好观音》内，“上覆你个、气咽声绿张京兆。本待要填还你、枕剩衾薄，语不着相。”情意独至，真得词家三昧者。 \\n 《亻刍梅香》第三折《越调》，虽不入弦索，然自是妙。如《小桃红》云：“是害得神魂荡漾，也合将眼皮开放。你好热莽，也沈东阳。”《调笑令》内，“擘面的便抢白杀那病襄王。呀！怎生来番悔了，巫山窈窕娘。满口里之乎者也，没拦当，都喷在那生脸上。谑的那有情人，恨无个地缝藏。羞杀也，傅粉何郎。秃厮儿请学士，休心劳意攘。俺小姐他只是作耍难当。”止是寻常说话，略带讪语，然中间意趣无穷，此便是作家。 \\n 郑德辉《倩女离魂·越调圣药三》内，“近蓼花，缆钓槎，有折蒲衰草绿芜葭。过水洼，傍浅沙，遥望见、烟笼寒水月笼沙。我只见，茅舍两三家。”如此等语，清丽流便，语入本色，然殊不郁。宜不谐于俗耳也。 \\n 白仁甫劝饮《寄生草》词曰：“长醉后，方何碍，不醉时，有甚思。糟腌两个‘功名’字，醅氵千古兴亡事，曲埋万丈虹霓志。不达时，皆笑屈原非；但知音，尽说陶潜是。”(命意、造语、下字俱好。最是“陶”字属阳协音，若以“渊明”字，则“渊”字唱作“元”字，盖“渊”字属阴。“有甚”二字上去声，“尽说”二字去上声，更妙。“虹霓志”“陶潜是”，务头也。) \\n 白仁甫《沉醉东风·渔父词》云：“黄芦岸，白渡口。绿杨堤，红蓼滩头。虽无刎颈交，却有忘机友。点秋江白鹭沙鸥，傲杀人间万户侯。不识字，烟波钓叟。(元人有《归隐词》云：“问天公，许我闲身，结草为标，编竹为门。鹿豕成群。鱼虾作伴，鹅鸭比邻。不远游，堂上有亲。莫居官，朝里无人。黜陟休云，进退休论。买断青山，隔断红尘。”亦有味而佳。) \\n 白仁甫有《醉中天》赋佳人脸上黑痣云：“疑是杨妃在，逃脱马嵬灾，曾与明皇捧砚来。美脸风流杀，叵奈挥毫李白，觑着娇态洒松烟，点破桃腮。”(或以为杜遵礼作。) \\n 白仁甫题情《阳春曲》云：“笑将红袖遮银烛，不放才郎夜看书。相偎相挹取欢娱。止不过迭应举，及第待何如？”又“百忙里铰甚鞋儿样？寂寞罗帏冷串香，向前搂定可憎娘。止不过赶嫁妆，误了又何妨？” \\n 【詹玉】　〔号天游。有《送童瓮天兵后归杭齐天乐》一阕。盖伯颜破杭州之后也。〕 \\n 詹天游以艳辞得名，有妓诉状，立雨中，天游赋《清平调》云：“醉红宿翠，髻乌云坠。管是夜来不睡，那更今朝早起？东风满搦腰支，阶前小立多时。恰恨一番新雨，想应湿透鞋儿。”(或以为毛刊作。) \\n 故宋驸马杨震，有十姬皆绝色，名粉儿者犹胜。一日，招詹天游宴，尽出诸姬佐觞，天游属意于粉儿，口占一词云：“淡淡青山两点春。娇羞一点口儿樱。一梭儿玉，一窝云。白藕香中见西子，玉梅花下遇昭君。不曾真个也销魂。”杨遂以粉儿赠之，曰：“请天游真个销魂也。” \\n 詹天游后为翰林学士，熊纳斋尝以软香遗之，因作《庆清朝慢》以谢曰：“红雨争妍，芳尘生润，将春都揉成泥。分明惠风薇露，持搦花枝。款款汗酥薰透，娇羞无奈温云痴，偏斯称，霓裳霞，玉骨冰肌。梅不似，兰不似，风流处，那更着意闻时。蓦地生绡扇底，嫩凉浮动好风微，醉得浑无气力。海棠一色睡胭脂。间滋味，人花气，韩寿争知？” \\n 【蒋捷】　〔字胜欲，号竹山。宜兴人。宋乡贡进士，宋亡不仕。〕 \\n 蒋捷元夕《女冠子》云：“蕙花香也，雪晴池馆如画。春风飞到，宝钗楼上，一片笙箫，琉璃光射。而今灯谩挂。不是暗尘明月，那时元夜。况年来心赖意怯，羞与闹蛾儿争耍。江城人悄初更打。问繁华谁解再向天公借！剔残红她，但梦里隐隐钿车罗帕。吴笺银粉研，待把旧家风景，写成闲话。笑绿鬟邻女，倚窗犹唱‘夕阳西下’。” \\n 蒋捷《一剪梅》辞云：“一片春愁带酒浇。江上舟摇，楼上帘招。秋娘容与泰娘娇。风又飘飘，雨又萧萧。何日云帆卸浦桥？银字筝调，心字香烧。流光容易把人抛。红了樱桃，绿了芭蕉。”(番禺人作心字香，用素馨茉莉半开者，著净器中，以沉香薄劈，层层相间，密封之，日一易，不待花蔫，花过香成，所谓心字香者，以香末萦篆成心字也。心字罗衣，则谓心字香熏之尔。) \\n 蒋捷《解佩令》春词云：“春晴也好，春阴也好，着些儿春雨越好。春雨如丝，绣出花枝红袅。怎禁他孟婆合皂！梅花风小，杏花风小，海棠风蓦的寒悄。岁岁春光，被二十四风吹老。楝花风尔且慢到。” \\n 蒋捷有友人去妾，赋《风入松》戏之曰：“东风旧日小桃枝，仙梦已云迷。尽阑红子樗蒲处，依然是，春昼帘垂。恨杀河东狮子，惊回海底鸥儿。寻芳少步莫嫌迟，此去却慵移。断肠不在分襟后，元来在，襟未分时。柳岸犹携素手，兰房早掩朱扉。” \\n  \\n 　 \\n  \\n   \\n  "}
{"章节": "卷六十九·元", "正文": "　 \\n 卷六十九·元 \\n 　 \\n 【刘秉忠】　〔字子晦。邢台人。因从释氏，又名子聪。〕 \\n 刘太保自号藏春散人，每以吟咏自适，其诗萧散闲淡，类其为人。有《有怀》绝句云：“雨过幽庭长绿苔，东风时为扫尘埃。无人曾见春来处，门外桃花只自开。” \\n 刘太保《干荷叶曲》云：“干荷叶，色苍苍，老柄风摇荡。减了清香越添黄，都因昨夜一场霜。寂寞秋江上。”此秉忠自度曲，曲名《干荷叶》，即咏乾荷叶，犹是唐辞之意。又一首《吊宋》云：“南高峰，北高峰，惨淡烟霞洞。宋高宗，一场空，吴山依旧酒旗风。两度江南梦。”此借腔别咏者，其曲凄恻感慨，千古寡和。 \\n 刘太保《三奠子》词曰：“念行藏有命，烟水无涯。嗟去雁，羡归鸦。半生身累影，一事鬓成华。东山客，西蜀道，且还家。壶中日月，洞里烟霞。春不老，景长佳。功名眉上锁，富贵眼前花。三杯酒，一觉睡，一瓯茶。” \\n 刘太保弟秉志亦能诗。《登随州白云楼》题绝句曰：“旌旗袅袅入随州，江涨祥烟散复收。黄耳不来家信远，西风肠断白云楼。” \\n 【郝经】　〔字伯常。陵川人。谥文忠。〕 \\n 蜀人唐仲明，子西孙也。蜀破被俘，鬻于燕市。安陆赵仁甫作疏鸠赀赎之。疏中有云：“锦江秀色，都为巴蜀之萧条；玉垒浮云，尽入峨眉之悲惨。”郝伯常读而伤之，作《蜀亡叹》畀仲明为行券，云：“子规啼缺峨眉月，嘉陵江中半江血。青天蜀道为坦涂，马蹄蹴落阴山雪。芙容城碎朔风急，虎磨牙绮罗穴。不识兵戈三百年，叠鼓一声肝胆裂。坡仙玉里子西孙，挺身北走来中原。峨岷秋色横眉宇，肮脏独倚燕市门，时望苏门一回首，漠漠万里烟尘昏。古言蜀险甲天下，一夫捍御足成霸。前刘后李王复孟，虎视中原雄并驾。于今底事谷为陵，锦城万里趋龙庭。当时不与秦塞通，一天自可延千龄。吾子莫漫嗟飘零，厉阶权舆实五丁。” \\n 巴陵女子韩希孟，魏公五世孙，贾尚书男琼之妇，宋开庆己未九月，元兵渡江，其将臣拔都自鄂渚觇上流，岳破，民被俘虏，韩在行中，乃裂衣书其姓氏，并诗数百言，其略云：“退落迅风，孤鸾吊空影。簪坚折白玉，瓶沉断青绠。妾死志不移，改邑不改井。我本瑚琏器，安能作溺皿。借此清江流，葬我全首领。皇天如有知，定作血面请。愿魂化精卫，填海使成岭。”遂自沉以死。郝伯常作《巴陵女子行》吊之云：“巴陵女子尚书妇，生平不识门前路。乱兵驱出势仓皇，夫婿翁姑在何处？吞声掩泪行且啼，啼痕沾湿越罗衣。此身忍使人再辱，裂帛暗写临终诗。上言社稷安危事，下说投江誓天志。一回宛转一悲辛，心折魂飞不成字。诗成泪尽赴江流，蛾眉萧飒天为愁。芙蓉零乱入秋水，玉骨直葬青海头。古来烈妇才一二，谁似巴陵更文理。名与长江万古流，丞相魏公犹不死。” \\n 中统初，世祖欲告即位，定和议于宋，郝经充国信使以行，贾似道幽之于仪真忠勇军营，防守严，至介佐或不堪。郝赋诗曰：“重围雨久塌莓苔，火铺喧呼著棘栽。唯有东风难禁约，隔墙吹过落花来。”一日，馆人供雁，又赋诗曰：“持节江头久食鱼，馆人供雁意踟蹰。呼儿细看云间足，恐有中原问讯书。”赵仁甫尝宿郝伯常家之蜩壳庵，时霜清月冷，闻角声寥亮，伯常作《听角行》以赠其行，有云：“汉家有客北海北，节毛落尽头毛白。听此空令双泪垂，中原雁断无消息。南枝越鸟莫惊飞，牢落天涯永相失。江上旧梅花，今夜落谁家？楼头有恨知何事？牵住晴空几缕霞。”及伯常拘仪真，每闻角声，因思向来卒章四句，便有江城羁留之兆，因作《后听角行》以自释云：“燕南壮士江城客，孤馆无眠心已折。那堪夜夜闻角声，怨曲悲凉更幽咽。一喷牵残杨柳风，五更吹落梅花月。霜天裂却浮云散，雁行断尽疏星接。余音眇眇渡江去，依稀似向愁人说。劝君且莫多叹嗟，家人恨杀生离别。可怜辛苦为谁来，凋尽朱颜头半白。万绪千端都上心，一寸肝肠能几截。当时听角送南人，南人吹角不送人。不如睡着东风恶，拍枕江声总不闻。” \\n 宋咸淳癸酉，郝伯常被留真州己十五年，时有以生雁馈者，伯常因作诗以帛书云：“零落风高纵所如，归期回首是春初。上林天子援弓缴，穷海累臣有帛书。”并署年月姓名，通五十九字，皆有陵川郝氏印方一寸，文透于面，系雁足纵之。是年十二月，伯颜师渡大江，明年二月，贾似道惧，命总管段送伯常归国。三月，虞人始获雁于汴梁金明池，四月，公至燕都，而七月遂卒。其书称中统十五年，即至元十一年。南北隔绝，但知建元为中统也。(帛书为安丰教授王时中所得。延五年春，集贤学士郭贯出持淮西使节，见焉，遂奏于朝。敕中使取之，仁宗诏装潢匠成卷，翰林集贤文臣各题识之，藏诸东观。王约、吴澄、袁桷、蔡文渊、李源道、邓文原、虞集皆有作。) \\n 【伯颜】　〔蒙古部人。宋未下时，江南谣云：“江南若破，百雁来过。”当时莫喻其意。及宋亡，盖知指丞相伯颜也。〕 \\n 宋咸淳末，世祖命伯颜总制大军收江南，伯颜有诗曰：“剑指青山山欲裂，马饮长江江欲竭。精兵百万下江南，干戈不染生灵血。”又《题马鞭》云：“一节高兮一节低，几回敲镫月中归。虽然三尺无锋刃，百万英灵属指挥。”及军回，过梅岭岗，得留题曰：“马首经从庾岭归，王师到处悉平夷。檐头不带江南物，只插梅花一两枝。” \\n 伯颜丞相与张九元帅席上各作一《喜春来》词，伯颜词云：“金鱼玉带罗栏扣，皂盖朱幡列五侯。山河判断在俺笔尖头。得意秋。分破帝王忧。”张九词云：“金装宝剑藏龙口。玉带红绒挂虎头。绿杨影里骤骅骝。得志秋。名满凤皇楼。”师才相量，各言其志。 \\n 【张弘范】　〔字仲畴，河内人，柔第九子，受学于郝伯常。〕 \\n 张弘范围襄阳，赋《鹧鸪天》词云：“铁甲珊珊渡汉江，南蛮犹自不归降。东西势列千层厚，南北军屯百万长。弓扣月，剑磨霜。征鞍遥日下襄阳。鬼门今日功劳了，好去临江醉一场。” \\n 张弘范咏海棠《点绛唇》词云：“醉脸匀红，向人无语夸颜色。一枝春雪，犹染嵬坡血。庭院黄昏，燕子来时节，芳心折，露垂香颊，羞对开元月。” \\n 张弘范携妓泛舟遇雨，赋诗云：“醉漾兰舟去，欢声尽棹迟。舞回风过处，歌罢雨来时，凤传琼液，鸾刀玉丝。池塘烟树外，一片画中诗。” \\n 张弘范《远烟》诗云：“惨淡微风外，氤氲老树头。乍惊香雾薄？遥认断云浮。日落山腰暮，雨晴天际秋。晴明藏不得，一片晋家羞。” \\n 张弘范《烛泪》诗云：“惜别终宵话不休，煌煌灯烛照离愁。蜡花本是无情物，特向人前也泪流。” \\n 张弘范《雏燕》诗云：“羽为香润态含痴，睡足云兜力尚微。唤母但能秋唧语，恋巢犹倦往来飞。薰风庭院帘初卷，落日池台人乍归。白凤赤龙浑异事，争如随分着乌衣。” \\n 【卢挚】　〔字处道，号疏斋，涿郡人。座右大书一“天”字，其下细注六字云：“有记性，不争性。”。〕 \\n 有以《采薇图》求卢疏斋题者，疏斋援笔云：“服药求长年，孰与孤竹子？一食西山薇，万古犹不死。” \\n 杜妙隆，金陵佳丽人也。卢疏斋欲见，不果，因题《踏莎行》于壁云：“雪暗山明，溪深花藻。行人马上诗成了。归来闻说妙隆歌，金陵却比蓬莱渺。宝镜慵窥，玉容空好，梁尘不动歌声悄。无人知我此时情，春风一枕松窗晓。” \\n 卢疏斋有《落梅风》一阕别歌者珠帘秀云：“才欢悦，早间别。痛杀俺好难割舍。画船儿载将春去也，空留下半江明月。”珠帘秀答词云：“山无数，烟万缕。憔悴煞，玉堂人物。倚蓬窗，一身儿活受苦。恨不得随大江东去。” \\n 孔文升，字退之，先圣五十四代孙也。卢疏斋雅相推重，一游一燕，未不与退之同处，或赋诗词，必先书见示。一日，廉使容斋徐公琰云：“书中有女颜如玉。”戏谓退之曰：“试为我属一对。俗语尤佳。”退之即应曰：“路上行人口似碑。”容斋大喜。(退之幼在金陵郡庠，从戴表元游。表元每因暇即以方言俗谚作题，令诸生破，如经义法。一日，命破“楼”字，退之曰：“因地之不足，取天之有余。”表元大喜。又命以谚云：“宁可死，莫与秀才担担子。肚里饥，打火又无米。”破曰：“小人无知，不肯竭力以事君子。君子有义，不能求食以养小人。”按宋末人多戏为之。如古曲题云：“看看月上蒲萄架，那人应是不来也。最苦是，一双凤枕，闲在绣帏下。”破云：“时至人未至，君子不能无疑心。物偶人末偶，君子不能无感心。”小曲题云：“妈妈只要光光镘，我苦何曾管？雪下去送官卖酒，轮番几曾得免？怎容懒？有客教奴伴。”破云“吾亲徇利而忘义，既不能以忧人之忧吾身，徇公而忘彩，人强欲以乐人之乐。”) \\n 【姚燧】　〔柳城人，枢之侄，号牧庵。〕 \\n 姚牧庵《醉高歌》辞云：“十年燕月歌声，几点吴霜鬓影。西风吹起鲈鱼兴，已在桑榆暮景。荣枯枕上三更，傀儡场中四并。人生幻化如泡影，几个临危自省。” \\n 姚牧庵寄征衣《凭阑人》调云：“欲寄君衣君不还，不寄君衣君又寒。寄与不寄间，妾身千里难。” \\n 张怡云，大都名妓也。姚牧庵、阎静轩每于其家小饮，尝佐贵人樽俎，姚偶言“暮秋时”三字，阎命怡云续而歌之，张应声作《小妇孩儿》，且歌且笑，曰：“暮秋时，菊残犹有傲霜枝，西风了却黄花事。”贵人曰：“且止。”遂不成章。(史中丞尝遇姚牧庵、阎静轩于道，笑而问曰：“二先生所往，容侍行否？”因命驺从归携酒馔，同造怡云海子上之居。姚命张取酒先寿史，张且歌“云间贵公子，玉骨秀横秋”《水调歌》一阕，史喜甚。席终，左右欲彻酒器皆金玉者，史云：“休将去。留待二先生来此受用。”) \\n 姚牧庵为翰林学士承旨日，玉堂设宴，歌妓罗列，中有一人，秀丽闲雅，微操闽音，公使来前，问其履历，初不以实对，叩之再，泣而诉曰：“妾乃建宁人氏，真西山后也。父官朔方时，禄薄不足以给，侵贷公帑无偿，遂卖入娼家，流落至此。”公命之坐，仍遣使诣丞相三宝奴，请为落籍，丞相素敬公，意公欲以侍巾栉，即令教坊检籍除之，公得报，语一小史黄隶曰：“我以此女为汝妻，女即以我为父也。”史忻然从命。(史后至显官。)京师人相传以为盛事。嘉兴贝阙诗曰：“断丝弃道边，何日缘长松？堕羽别炎洲，不复巢梧桐。昔在至元日，六合车书同。玉堂盛文士，燕集来雍雍。金刀手割鲜，酒给蒲萄浓。坐有一枝春，秀色不可双。(叶)娉婷刘碧玉，绰约商玲珑。宝钏金雀钗，已觉燕赵空。或闻操南音，未解歌北风。上客惊且疑，姓字初未通。问之惭复泣，乃起陈始终。妾本建宁女，远出西山翁。父母生妾时，谓是金母童。黎花锁院落，燕子窥帘栊。迢迢官朔方，位卑食不充。侵贷国有刑，桎梏加父躬。粥女以自赎，白璧沦泥中。秋娘教歌舞，屡入明光宫。永为娼家妇，遂属梨园工，京华多少年，门外嘶青骢。不如孟光丑，犹得嫁梁鸿。自伤妾薄命，失落似秋蓬。客闻为三叹，天道何懵懵？遣使白宰相，削籍归旧宗。小吏十八九，勿恨相如穷。配尔执箕帚，今夕看乘龙。鸳鸯并玉树，鹦鹉开金笼。弃汝桃花扇。红牙不复从。提瓮自汲水，自御冬。时多困咸轲，事或忻遭逢。安知百尺井，忽登群玉峰。借问为者谁？内相姚文公。” \\n 姚牧庵致政家居，年八十。时夏日沐浴，有侍妾在侧，公因私焉。公起，妾前拜曰：“主公年老，贱妾倘有娠，家人必见疑，愿赐识验。”公因捉其肚围，题诗于上曰：“八十年来遇此春，此春遇后更无春。纵然不得扶持力，也作坟前拜扫人。”公薨后。此妾果有子，家人疑其外通，妾出此诗，遂解。当时士大夫与其子交者，皆传诵以为笑。 \\n 【陈孚】　〔字刚中，台州人。至元中，以布衣献《大一统赋》。〕 \\n 陈刚中初尝为僧以避世变。一日，大书所作诗于其父执某之粉墙上云：“我不学寇丞相，地黄变发发如漆。又不学张长史，醉后挥毫扫狂墨。平生绀发三十丈，几度和云眠石上。不合感时怒冲冠，天公罚作圆顶相。肺肝本无儿女情，亦岂惜此双鬓青！只忆山间秋月冷，搔首不见蓬松影。”父执见之曰：“此子欲归俗也。”命养发。经半年余，以女归之。 \\n 陈刚中虽获佳偶，自妻母以至妻之兄姊弟妹皆不然，遂挈家入京，馆阁诸老交章荐举，入翰林。端阳日，当母诞，作《太常引》二首云：“采丝堂上簇兰翘。记生母在今朝。无地捧金蕉。奈烟水龙沙路遥！　碧天迢递，白云何处？急雨萧萧！万里梦魂销。待飞逐钱唐夜潮。”其二：“短衣孤剑客乾坤。奈无策报亲恩！三载隔晨昏。更疏雨寒灯断魂！赤城霞外，西风鹤发，犹想倚柴门。蒲醑漫盈樽！倩谁写青山泪痕。”时为编修云。 \\n 至元末，朝廷遣吏部尚书梁曾使交趾，以陈刚中摄礼部郎中副之。至交州，赋诗曰：“老母越南垂白发，病妻塞北倚黄昏。蛮烟瘴雨交州客，三处相思一梦魂。”及抵安南国，以文字言语谕之，其国遂降。(梁曾字贡父，燕京人。后大德间，为杭州路总管，尝作《西湖迭眷》词一阙，调《木兰花慢》云：“问花花不语，为谁落？为谁开？算春色三分，半随流水，半入尘埃。人生能几欢笑？但相逢樽酒莫相推。千古幕天席地，一春翠绕珠围。彩云回首暗高台，烟树渺吟怀。拼一醉留春，留春不住，醉里春归。西楼半帘斜日，怪衔春燕子却飞来。一枕青楼好梦，又教风雨惊回。”) \\n 陈刚中入安南，绝不作诗。清明感事集句云： \\n 十里宜春下苑花，五年寒食住京华。自怜惯识金莲烛，奉使虚随八月槎。 \\n 回首扶桑铜柱标，芙蓉帐暖度春宵。清明寒食谁家哭？折戟沉沙铁未消。 \\n 水流花谢雨无情，独上高楼望帝京。闲忆金明池上路，人生看得几清明？ \\n 江东行客思悠哉，不尽长江滚滚来。寒食清明都过了，鹧鸪飞上越王台。 \\n 台州城阔海冥冥，人踏金鳌背上行。独在异乡为异客，无花无酒过清明。 \\n 慈母年高鹤发垂，乡书无雁到家迟。初过寒食一百六，一日思亲十二时。 \\n 共藉梨花作寒食，孟光举案与眉齐。越裳翡翠无消息，夜合花前日又西。 \\n 寒食家家出古城，满川风雨看潮生。八千里外飘零客，起向朱樱树下行。 \\n 一百五日寒食雨，风光别我苦吟身。尚书气与秋天杳，同是天涯流落人。 \\n (刚中在安南，有《纪事诗》曰：“鼻饮如瓴瓿，头飞似辘轳。”盖言土人有能鼻饮者，有头能夜飞于海食鱼、晓复归身者。《嬴虫集》中载：老挝国人鼻饮水浆，头飞食鱼。近汪海云亦能鼻饮。头飞则怪也。《星搓胜览》亦言：“占城国妇人有头飞者，夜飞食人粪矢，知而固封其项，或移其身，则死矣。”作书者自云目击其事。考占城正接安南之南，而老挝正接安南西北，始信陈诗不诬。) \\n 陈刚中《题博浪沙》云：“一击车中胆气高，祖龙社稷已惊摇。如何十二金人外，犹有民间铁未消？”《题范增墓》云：“七十衰翁两鬓霜，西来一笑火咸阳。平生奇计无他事，只劝鸿门杀汉王。(元时，临安项羽庙火，人有诗曰：“赢秦久矣酷斯民，羽入关中又一秦。父老莫嗟遗庙毁，咸阳三月是何人？”) \\n 【吕徽之】　〔仙居人。博学能诗文，问无不知。一日，与陈刚中遇于道，刚中时犹布衣，策骞驴行，见微之风神高远，问曰：“得非吕徽之乎？”曰：“然。”徽之亦问：“君非陈刚中乎？”曰：“然。”遂握手若平生欢。因共论驴事。徽之言一事，刚中答一事，互至四十余事，刚中已竭。徽之曰：“我尚记得某出某书，某出某传。”复三十余事。刚中深叹，以为不能及。〕 \\n 吕徽之家万山中，以耕渔自给。一日，诣富家易谷种，大雪，立门下，闻阁中有吟哦声，乃一人分韵得“滕”字，苦吟弗就，徽之不觉失笑，众诘其故，徽之曰：“我意举滕王蛱蝶事耳。”众皆叹服，固邀入阁，以“藤滕”二字请足成之。徽之即援笔云：“天上九龙施法水，人间二鼠啮枯藤。鹜鹅声乱功收蔡，蝴蝶飞来妙过滕。”复请和“昙”字韵诗，又随笔云：“万里关河冻欲含，浑如天地尚函三。桥边驴子诗何恶？帐底羔儿酒正酣。竹委长身寒郭索，松埋短发老瞿昙。不如乘此擒元济，一洗江南草木惭。”写讫便出门，留之不可得，问其姓字，亦不答，与之谷，不受，刺船去。遣人遥尾其后，路甚僻，识其所而返。雪晴往访焉，惟草屋一间，家徒四壁立，忽米桶中有人，乃其妻也，因天寒无衣，故坐其中。时徽之在溪上捕鱼，望见诸公，乃隔溪谓曰：“我得鱼，当换酒饮诸公也。”少顷，携鱼与酒至，尽欢而散。翼旦，复有人蹑其踪，则徽之已迁居矣。 \\n 【梁栋】　〔字隆吉。〕 \\n 梁隆吉以其弟中砥为黄冠，受业三茅山，尝往还，或终岁焉。一日，登大茆峰，题壁赋长句有云：“大龙上天宝剑化，小龙入海明珠沉。安得长松撑日月，华阳世界收层阴。”隆吉每恃己才藐忽众人，人多憾之。一黄冠与隙。诉此诗于句容县，以为谤讪朝廷，有思宋之心。县上于郡，郡达于行省，行省闻之都省。直毁屋壁，函置京师，收系于狱。久而得释，放还江南。 \\n 梁隆吉四《禽言》诗曰：“不如归去。锦官宫殿迷烟树。天津桥上一两声，叫破中原无住处。不如归去。”“行不得也哥哥。湖南湖北春水多。九疑山前叫虞舜，奈此乾坤无路何。行不得也哥哥。”“脱却布裤。贫家能有几尺布？寒机织尽无得裁，可人不来廉叔度。脱却布裤。”“提壶芦，提壶芦。今年酒贱频频沽。众人皆醉我亦醉，哀哉谁问醒三闾。提壶芦，提壶芦。” \\n 梁隆吉登镇海楼闻角声，赋绝句云：“听彻哀吟独倚楼，碧天无际思悠悠。谁知尽是中原恨，吹到东南第一州。” \\n 梁隆吉《念奴娇》词曰：“一场春梦，待从头说与傍人听着。罨画溪山红锦幛，舞燕歌莺台阁。碧海倾春，黄金买夜，犹道看承薄。雕香剪玉，今生今世盟约。须信欢乐过情，闲嗔冷妒，一阵东风恶。韵白娇红消瘦尽，江北江南零落。骨朽心存，恩深缘浅，忍把罗衣着。蓬莱何处？云涛天际冥漠。” \\n  \\n 　 \\n  \\n   \\n  "}
{"章节": "卷七十·元", "正文": "　 \\n 卷七十·元 \\n 　 \\n 【龙仁夫】　〔字观复。永新人。号麟洲。〕 \\n 吕文焕游浔阳琵琶亭，龙麟洲见之。吕令赋诗，麟洲即席为诗曰：“老大蛾眉负所天，忍将离怨付哀弦。江心正好看明月，又抱琵琶过别船。”(诗意讥其负宋。)吕大惭。(至元间，有官之宣府，买得钱唐陆蕙奴随任，蕙题诗船窗云：“爷娘重利妾身轻，独抱琵琶万里行。弹到《阳关》齐拍手，不知元是断肠声。”含无限悲怨。非抱器过船者比。) \\n 龙麟洲过福建，宪府设宴，命官妓小玉带佐觞，酒半，宪使举杯请曰：“今日之欢，皆玉带为也。愿先生酬以诗。其毋辞。”时先生负海内重名，雅畏清议，又不能违宪使之请，遂书一绝句云：“菡萏池边风满衣，木稚亭下雨霏霏。老夫记得坡仙语，病体难禁玉带围。”于是举席称叹，尽欢而散。 \\n 【赵孟頫】　〔字子昂。宋王孙。居湖州。有古琴二，一曰大雅，一曰松雪，因以大雅名堂而号松雪焉。夫人管仲姬，名道升，管仲直夫女。长子雍，字仲穆。婿王筠庵国器，字德琏，则王蒙叔明父也。〕 \\n 世祖尝问叶李、留梦炎优劣于赵孟頫，孟頫对曰：“梦炎臣之父执，其人好谋能断，有大臣器。叶李所读之书，臣皆读之，所知所能，臣皆知之能之。”帝曰：“汝以梦炎贤于李耶？梦炎在宋为状元宰相，当贾似道误国罔上，梦炎依阿取容；李，布衣，乃伏阙上书。是贤于梦炎也。汝以梦炎父友，不敢斥言其非，可赋诗讥之。”孟頫赋诗曰：“状元曾受宋家恩，国困臣强不敢言。往事已非那可说，且将忠直报皇元。”帝善卒章之意，叹赏不已。(相传松雪肌肤极细润，常服止用软绫绢，遇葛，肌即伤擦。元主以其仪观非常，且宋宗室，惧为众望所归，窃忌之。一日，步至馆阁，松雪适据案书读，乃默从后相其肩背，笑云：“此不过秀才官耳。”自是信任不疑。) \\n 京师城外万柳堂亦一宴游处也。野云廉公一日于中置酒，招疏斋卢公、松雪赵公同饮，时歌儿刘氏名解语花者，左手折荷花，右手执杯，歌《小圣乐》云：“绿叶阴浓遍池亭，水阁偏趁凉多。海榴初绽，朵朵蹙红罗。乳燕雏莺弄语，对高柳，鸣蝉相和。骤雨过，似琼珠乱散，打遍新荷。人生百年有几？念良辰美景，休放虚过。富贵前定，何用苦张罗？命友邀宾宴赏，饮芳醑，浅斟低歌。且酩酊，从教二轮，来往如梭。”(调元遗山所制。当时名姬多歌之。)既而行酒，赵公喜，即席赋诗曰：“万柳堂前数亩池，平铺云锦盖涟漪。主人自有沧洲趣，游女仍歌《白雪》词。手把荷花来劝酒，步随芳草去寻诗。谁知咫尺京城外，便有无穷万里思？” \\n 赵子昂与李子构同游海子上，子构即事赋诗曰：“驰道香尘逐玉珂，彤楼花暗鼓云和。光风渐绿瀛洲草，细雨微生太液波。月榭管弦鸣曙早，水亭帘幕受寒多。少年易动伤心感，唤取蛾眉对酒歌。”子昂和诗曰：“小姬劝客倒金壶，家近荷花似镜湖。游骑等闲来洗马，舞靴轻妙迅飞凫。油云判污缠头锦，粉汗生怜络臂珠。只有道人尘境静，一襟凉思咏风雩。”(子构名材。京兆人。年十七赋此诗。客有赋《十月桃》者，子构云：“刘郎再来岁云莫，王母一笑天回春。”众皆钳口不作。亦奇句也。) \\n 元盛时，扬州有赵氏者，富而好客，其家有明月楼，人作春题多未当其意。一日，赵子昂过扬，主人知之，迎致楼上，盛筵相款，所用皆银器，酒半，出纸笔求作春题，子昂援笔书云：“春风阆苑三千客，明月扬州第一楼。”主人得之喜甚，尽彻酒器以赠子昂。(是时江右胡存斋参政亦好客，每虞阍人不为通刺，若在家，即于门首挂一牌云：“胡存斋在家。”) \\n 客有以《飞鸣宿食古雁图》求子昂跋者，时翰林诸公在焉。释端元叟亦与坐末。诸公咸命赋诗，元叟即援笔题云：“年去年来年又年，帛书曾达茂陵前。影连蓟北月横塞，声断衡阳霜满天。雨暗荻花愁晚渚，露香菰米乐秋田。平生千里复万里，尘世网罗空白悬。”诸公称赏，即以诗授客去。 \\n 赵魏公刻私印曰水晶宫道人，钱唐周草窗以玛瑙寺行者属比之，魏公遂不用此印。后见草窗同郡崔进之药肆悬一牌，曰养生主药室，乃以敢死军医人对之，进之亦不复设此牌。魏公语人曰：“吾今日方为水晶宫吐气矣。”(一说，文敏公在京，与李息斋、袁子方同坐，适用此印，袁曰：“水晶宫道人政可对玛瑙寺行者。”阖座绝倒。盖息斋元居庆寿寺云。) \\n 赵松雪《题秋胡图》曰：“相逢桑下说黄金，料得秋胡用计深。不是别来浑未识，黄金聊试别来心。”又，“郎恩叶薄妾冰清，郎说黄金妾不应。若使偶然通一笑，半生谁信守孤灯？”(后首或以为钱颖作。) \\n 赵子昂尝书渊明《归去来辞》，得者珍藏之，有僧题绝句于后云：“典午山河半已墟，褰裳宵逝望归庐。翰林学士宋公子，好事多应醉里书。”后人不复着笔。(吴人虞堪胜伯尝题子昂《苕溪图》云：“吴兴公子玉堂仙，写出苕溪似辋川。回首青山红树下，那无十亩种瓜田？”沈启南题子昂画马一绝云：“隅目晶莹耳竹披，江南流落乘黄姿。千金千里无人识，笑看胡儿买去骑。”又周良石题子昂竹枝云：“中原日暮龙旗远，南国春深水殿寒。留得一枝烟雨里，又随人去报平安。”三诗皆主刺讥，而胜伯之词尤微婉云。) \\n 管夫人奉中宫命，题所画梅诗云：“雪后琼枝嫩，霜中玉蕊寒。前村留不得，移入月宫看。”(仁宗命夫人书千文，敕玉工磨玉轴，送秘书监装池收藏，因又命子昂书六体为六卷，雍亦书一卷，且曰：“令后世知我朝有善书妇人，且一家皆能书。”亦奇事也。) \\n 管夫人《渔父词》云：“人生贵极是王侯，浮利浮名不自由。争得似，一扁舟？弄月吟风归去休。”子昂和云：“渺渺烟波一叶舟，西风木落五湖秋。盟鸥鹭，傲王侯，管甚鲈鱼不上钩！”又，“侬住东吴震泽州，烟波日日钓鱼舟。山似翠，酒如油，醉眼看山百自由。” \\n 赵松雪欲置妾，以小词调管夫人云：“我为学士，你做夫人。岂不闻，陶学士有桃叶桃根，苏学士有朝云暮云。我便多娶几个吴姬越女何过分？你年纪已过四旬，只管占住玉堂春。”管夫人答云：“你侬我侬，忒煞情多。情多处，热似火。把一块泥，捻一个你，塑一个我。将咱两个，一齐打破，用水调和。再捻一个你，再塑一个我。我泥中有你，你泥中有我。与你生同一个衾，死同一个椁。”松雪得词，大笑而止。(吾衍子行，尝作一小印，曰：“好嬉子”。盖吴中方言。一日，魏国夫人作马图传至子行处，子行为题诗后，倒用此印，观者咸疑其误，魏公见之，骂曰：“此非误也。他道妇人会作画，倒好嬉子耳。”) \\n 赵仲穆能作兰木竹石，张伯雨题其墨兰诗曰：“滋兰九畹空多种，何以墨池三两花。近日国香零落尽？王孙芳草遍天涯。”仲穆见而愧之，遂不作兰。 \\n 王德琏尝作香奁《踏莎行》八阕，寄示杨廉夫，廉夫付翠儿度腔歌之。又评付龙洲章琬绣梓，以见王孙门中旧时月色，虽阅丧乱，固无恙也。《金盆沭发》云：“宝鉴凝膏，温泉流腻，纤一把青丝坠。冰肤浅渍麝煤春，花香石髓和云洗。玉女峰前，咸池月底，临风轻把犀梳理。阳台行雨乍归来，罗巾犹带潇湘水。”《月奁匀面》云：“冰鉴悬秋，琼腮凝素，铅华夜捣长生免。玉容自拟比嫦娥，妆成更恐嫦娥妒。花影涵空，蟾光笼雾，芙蓉一朵溥秋露。年年只在广寒宫，今宵鸾影惊相遇。”《玉颊啼痕》云：“粉结红冰，香销獭髓，镜鸾影里人憔悴。梨花带雨不禁愁，玉纤弹尽相思泪。恨锁春山，娇横秋水，脸桃零落胭脂碎。故将罗帕啼痕，寄情Q欲Y比相思字。”《黛眉颦色》云：“淡扫春痕，轻笼方靥，捧心不效吴宫怨。楚梅酸蹙翠尖纤，湘烟碧聚愁萋茜。绀羽寒疑，月钩金滟，莺吭咽处微偷敛。新翻妩态太娇娆，镜中蛾绿和香点。”《芳尘春迹》云：“金谷游情，消磨不尽，软红香里双鸳印。兰膏步滑翠生痕，金莲脱落凌波影。蝶径遗踪，雁沙凝润，为谁留下东风恨？玉儿飞化梦中云，青苹流水空仙咏。”《云窗秋梦》云：“烟冷瑶棂，神游贝阙，芙蓉城里花如雪。仙郎同蹑凤凰翎，千门万户皆明月。海碧山青，天荒地老，满身风露飘环。高楼画角苦无情，一声吹散双飞蝶。”《绣床凝思》云：“翠藻文鸳，交枝连理，金针停处浑如醉。杨花一点是春心，鹃声啼到人千里。唤醒离魂，犹疑梦里，此情恰似东流水。云窗雾阁没人知，绡痕透红铅泪。”《金钱卜欢》云：“暗掷龙文，寻盟鸾镜，龟儿不似青蚨准。花房羞化彩蛾飞，银桥密递仙娥信。锦屋楼，薄情飘性，碧云望断红轮暝。珠帘立尽海棠阴，怎当遥夜鸳衾冷。” \\n 【鲜于枢】　〔字伯机。中岁刻苦读书，因号困学。尝书幅云：“登公卿之门，不见公卿之面，一辱也；见公卿之面，不知公卿之心，二辱也；知公卿之心，而公卿不知我之心，三辱也。大丈夫宁当万死不可一辱！”此不知何人所言，而困学每喜书之。子必仁，字去矜。〕 \\n 元时，浙省广济库，岁以富户司出纳，延间，以富户侵用官资，无以为偿，府判王某素残忍，乃拘其妻妾子女，命以小舟载之西湖，趁逐游人，收其买奸钱纳官。鲜于伯机作《湖边曲》云：“湖边荡桨谁家女？绿惨红愁羞不语。低回忍泪傍郎船，贪得金钱强歌舞。玉壶美酒不消忧，鱼腹熊蟠弃如土。阳台梦短去匆匆，鸳锁生寒愁日暮。安得义士掷千金，坐令桑濮歌行露。”其后王判之子孙有为娼流者。(伯机尝蓄一蛮狮水滴，莹如碧玉，须须、眉眼、肤理、衣摺，种种精致，蛮脑为窍，置吸子。乃汉物也。把玩未尝释手。一日，于西湖断桥水阁倚阑，偶堕吸子湖中，百计求之不得。既他往。逾三年，复来断桥俯瞰湖波，适霜降水落，泥渍星朗，曩时吸子俨然可掬，便解衣泅取，如获至宝。赐号曰神人狮子。一时能诗者歌咏其事。) \\n 鲜于伯机宴客，命妓曹娥秀佐酒，曹赋性聪慧，色艺俱绝，鲜于偶因事人内，曹为行酒，酒适遍，鲜于出自内，客曰：“伯机未饮。”曹亦曰：“伯机未饮。”客笑曰：“汝亦以伯机相呼乎？”鲜于佯怒，曹曰：“我呼伯机便不可，却只许尔叫王羲之也？”一座大笑。 \\n 鲜于太常一印曰：“鲜于伯机父。”吾子行戏曰：“可对‘尉迟敬德鞭’。” \\n 鲜于伯机尝于废圃中得怪松一株，移植所居斋前，呼为支离叟，朝夕抚玩以为适。杭玛瑙寺僧温日观性嗜酒，时至伯机家索饮醉，即抱支离叟，或歌或哭，每索汤浴，伯机必躬进澡豆云。(日观豪饮不羁，然杨总统饮以酒则不一沾唇，见辄骂曰：“掘坟贼，掘坟贼。”善画葡萄，枝蔓皆合草书法，时写诗文于上。尝在朱宣慰家作画讫，遂写一诗云：“昔有朱买臣，今有朱宣慰。两个担柴夫，并为金紫贵。”朱虽武夫，然雅敬日观，轩然笑曰：“我果会卖芦柴，和尚知我。”厚酬之。) \\n 鲜于去矜《寨儿令》曰：“汉子陵，晋渊明，二人到今香汗青。钓叟谁称？农父谁名？去就一般轻。五柳庄，月郎风清，七里滩，浪稳潮平。折腰时，心已愧，伸脚处，梦先惊。听千万古圣贤评。” \\n 【冯子振】　〔号海粟，攸州人。时谓天下有名冯海粟。〕 \\n 冯海粟临文时，每命侍史二三人润笔以俟。海粟酒酣耳热，据案疾书，随纸数多寡，顷刻而毕。有《塔灯》诗云：“擎天一柱碍云低，破暗功同日月齐。半夜火龙蟠地轴，八方星象下天梯。光摇滟沿珠蚌，影落沧溟照水犀。文焰逼人高万丈，倒提铁笔向空题。”又《鹤骨笛》诗云：“胎仙脱胫寄飞琼，换羽移宫学凤鸣。喷月未醒千载梦，彻云犹带九皋声。管含芝露吹香远，调引松风入髓清。莫向山头吹莫雪，笼中媒老正关情。” \\n 白无咎有《鹦鹉曲》云：“侬家鹦鹉洲边住，是个不识字渔父。浪花中，一叶扁舟，睡煞江南烟雨。觉宋时，满眼青山，抖擞绿蓑归去。算从前，错怨天公，甚也有安排我处。”海粟学士留上京日，有北京伶御园秀之属相从风雪中，恨此曲无续之者。且谓，前后多亲炙士大夫，拘于韵度，如第一个“父”字，难便下语。又“甚也有安排我处”，“甚”字必须去声字，“我”字必须上声字，音律始谐，不然不可歌。诸公举酒索海粟和之。海粟即援笔续百余首。《山亭逸兴》云：“崔峨举顶移家住，是个不唧留樵父。烂柯时，树老无花，叶叶枝枝风雨。(么。)故人曾唤我归来，却道不如休去。指门前，万叠云山，是不费青蚨买处。”《愚翁放浪》云：“东家西舍随缘住，是个忒老实愚父。赏花时，暖薄寒轻，彻夜无风无雨。(么。)占长红小白园亭，烂醉不教人去。笑长安，利锁名缰，定没个身心稳处。” \\n 冯海粟《题杨妃病齿图》云：“华清宫，一齿痛。马嵬坡，一身痛。渔阳鼙鼓动地来，天下痛。” \\n 歌儿珠帘秀(朱氏)，姿容姝丽，杂剧当时独步，胡紫山宣慰极钟爱之，尝拟《沉醉东风》小曲以赠云：“锦织江边翠竹，绒穿海上明珠。月淡时，风清处，都隔断落红尘土。一片闲情任卷舒，挂尽朝云暮雨。”冯海粟亦有《鹧鸪天》云：“十二阑干映远眸，醉香空断楚天秋。虾须影薄微微见，龟背纹轻细细浮。香雾敛，翠云收。海霞为带月为钩。夜来卷尽西山雨，不着人间半点愁。”皆咏珠帘以寓意也。由是声誉益彰。(冯词首二句一作“凭倚东风远映楼，流莺窥面燕低头。”盖朱背微偻，故有“燕低头”及“龟背”“月为钩”三句。) \\n 【滕宾】　〔号玉霄，睢阳人。涵虚子《元词记》：“滕玉霄如碧汉间云。”。〕 \\n 滕玉霄填辞甚工，有赠歌童语珍《瑞鹧鸪》云：“分桃断袖绝嫌猜，翠被红兴不乖。洛浦乍阳新燕尔，巫山行雨左风怀。手携襄野便娟合，背抱齐宫婉栾怀。玉树庭前千载曲，隔江唱罢月笼阶。”阿珍盖郑樱桃、解红儿之流也。 \\n 白云平章求仙于燕京西山顶。一日适出，滕玉霄访之不值，因戏题于壁曰：“西风短褐吹黄埃，何不从我游蓬莱。振衣长啸下山去，后夜月明骑鹤来。”竟不留名。白云公疑吕仙过之，朝野辐辏，宠赍山积。后知为玉霄题，白云公戒以勿泄，厚赂之。 \\n 宋六，小字同寿。元遗山有《赠栗工张嘴儿》词，即其父也。宋与其夫合乐，妙入神品，盖宋善讴，其夫能传其父之艺。滕玉霄赋《念奴娇》赠云：“柳颦花困，把人间恩爱，樽前倾尽。何处飞来双比翼？直是同声相应。寒玉嘶风，香云卷雪，一串骊珠引。元郎去后，有谁着意题品？谁料浊羽清商，繁弦急管，犹自余风韵。莫是紫鸾天上曲，两两玉童相并。白发梨园，青衫老傅，试与留连听。可人何处？满庭霜月清冷。” \\n 【释明本】　〔钱塘人。号中峰，又号幻住。自写小像赞云：“幻人无此相，此相非幻人。若唤作中峰，镜面添埃尘。”。〕 \\n 明本学博而好滑稽，尝《咏胡芦》云：“秀结团带晚秋，遍从根本易绸缪。墙头仿佛悬明月，架上依稀缀碧旒。朝引神仙三岛饭，稳乘罗汉五湖游。将来剖破成双器，半赠颜回半许由。” \\n 赵子昂与明本为方外交，冯海粟独甚轻之。一日，子昂强拉中峰同访海粟，海粟出《梅花》百韵诗示之，中峰一览，走笔亦成百首，海粟犹未以为然。明本亦出所作九字《梅花歌》示海粟，海粟竦然，遂与定交。歌曰：“昨夜西风吹拆千林梢，渡口小艇滚入沙滩坳。野桥古梅独卧寒屋角，疏景横斜暗上书窗敲。半枯半活几个恹菩｛艹桑｝，欲开未开数点含香苞。纵使画工奇妙也缩手，我爱清香故把新诗嘲。” \\n 赵子昂尝令明本赋《松月》，限不离二字，明本应声云：“天有月兮地有松，可堪松月趣无穷。松生金粉月生兔，月抱明珠松化龙。月照长空松挂衲，松回禅定月当空。老僧笑指松头月，松月何妨一处供！” \\n 明本见世祖，世祖命题自身影，云：“行行步步在身傍，欲要拿他又没方。高使剑挥挥不断，满弦箭射射无伤。日中正午微微短，月及斜时渐渐长。仿佛臣僧朝陛下，明时出现暗时藏。”帝大悦。 \\n 明本尝过兰溪，见荐亡者故呼“亡妣”为“云毗”，僧笑之，乃曰：“吾有诗请听之。”“游方李喜到兰溪，偶遇村斋不整齐。乱盛碗中糙米饭，蹩翻盆内臭酸荠。腌赞婆子扶材哭，龌龊孩儿傍壁啼。休笑老僧不识字，故将亡妣作云毗。” \\n  \\n 　 \\n  \\n   \\n  "}
{"章节": "卷七十一·元", "正文": "　 \\n 卷七十一·元 \\n 　 \\n 【贯云石】　〔畏吾人。阿里海涯孙也。父名霄只哥，遂以贯为氏，名小云石海涯，自号酸斋。同时有徐甜斋，失其名，并以乐府擅称，世谓“酸甜乐府。”涵虚子《元词记》：“贯酸斋如天马脱羁，徐甜斋如桂林秋月。”。〕 \\n 贯酸斋生而神彩秀异，膂力绝人，年十二三时，使健儿驱三恶马疾驰，持槊立，而待马至，腾上之，越一而跨三，运槊生风，观者辟易。及长，折节读书。仁宗朝，拜翰林学士。忽喟然叹曰：“辞尊居卑，昔贤所尚。”乃称疾辞。居江南，卖药钱塘市中，诡姓名，易冠服，人无识者。尝休暑凤凰山，有诗云：“路隔苍苔卒未通，泉花如发玉。蛟浮海近云窗湿，蛟怯山寒葛帐空。高枕不知秋水上，开门忽见暮帆东。物华万态俱忘我，北望惟心一寸红。” \\n 贯酸斋尝过梁山泺，见渔父织芦花为被，尚其清，欲易之以绸，渔父曰：“君欲吾被，当赋一诗。”遂援笔云：“采得芦花不洗尘，翠蓑聊复藉为茵。西风刮梦秋无际，夜月生香雪满身。毛骨已随天地老，声名不让古今贫。青绫莫为鸳鸯妒，唉乃声中别有春。”诗成，竟持被去。人间喧传《芦花被》诗。公至钱唐，因自号芦花道人。 \\n 贯酸斋过当涂，作《采石歌》吊李白云：“采石山头石颓色，采石山下江流雪。行客不过水无迹，难以断魂招太白。我亦不留白玉堂，京华酒浅湘云长。新亭风雨夜来梦，千载相思各断肠。(宋牟存叟端明守当涂，郡圃有脱靴亭，以谪仙采石得名，乃绘之图而赞以诗曰：“锦袍兮乌帻，神清兮气逸。凌铄兮万象，麾斥兮八极。我思古人，伊李太白，孰为使之朝禁林而暮采石也？其天宝之嬖幸欤？公则何所于欣戚？”又以山谷守当涂，方九日而被谤谪宜州，遂作《近棹图》而系之诗曰：“幅巾兮野服，貌腴兮神肃。孤骞兮风雅，唾视兮爵禄。我思古人，伊黄山谷。曷为使之六年道而九日姑孰也？其符纟君之朋党欤？公则何所于荣辱！”) \\n 钱塘祝吉甫居西河上，构小楼，眺尽湖山之胜，宾客常满。邻有富豪，筑高墙数仞蔽之，吉甫因郁郁不乐。赵松雪访吉甫，登楼为书二字扁，曰“且看。”一日，贯酸斋来，亦题于左云：“酸斋也看。”无何，邻以通番簿录，家徙，垣屋摧毁。小楼内湖山如故。 \\n 钱塘有数衣冠士人游虎跑泉，饮间赋诗，以“泉”字为韵，中一人但哦“泉泉泉”，久不能就，忽一叟曳杖而至，问其故，应声曰：“泉泉泉，乱进珍珠个个圆。王斧斫开顽石髓，金钩搭出老龙涎。”众惊向曰：“公非贯酸斋乎？”曰：“然然然。”遂邀同饮，尽醉而去。 \\n 贯酸斋尝赴所亲宴，时正立春，座客以《清江引》请赋，且限“金木水火土”五字冠于每句之首，句各用“春”字。酸斋即题云：“金钗影摇春燕斜，木杪生春叶。水塘春始波，火候春初热。土牛儿载将春到也。”满座绝倒。 \\n 何里西瑛，耀卿学士之子，有居号懒云窝，用《殿前欢》调歌以自述云：“懒云窝，醒时诗酒醉时歌。瑶琴不理抛书卧，无梦南柯。得清闲，尽恬活。日月似，撺梭过。富贵比，花开落。青春去也，不乐如何？”贯酸斋和云：“懒云窝，阳台谁与送巫娥？蟾光一任来穿破，遁迹由他。蔽一天，星斗多。分半榻，薄团坐。尽万里，鹏程挫。向烟霞笑傲，任世事蹉跎。”乔梦符和云：“懒云窝，云窝客至欲如何？懒云窝里和云卧，打会磨跎。想人生，待怎麽？贵比我，争些大，富比我，争些个。呵呵笑我，我笑呵呵。”卫立中和云：“懒云窝，懒云窝里客来多。客来时，伴我闲些个，酒灶茶锅。且停杯，听我歌。醒时节，披衣坐。醉后也，和衣卧。兴来时，玉箫绿绮，问甚麽，天籁云和！” \\n 贯酸斋《蒲剑》诗云：“三尺青青古太阿，舞风斫碎一川波。长桥有影蛟龙惧，流水无声日夜磨。两岸带烟生杀气，五更弹雨和渔歌。秋来只恐西风恶，销尽锋棱恨转多。” \\n 贯酸斋临终作《辞世诗》云：“洞花幽草结良缘，被我瞒它四十年。今日不留生死相，海天明月一般圆。”洞苍、幽草乃二妾名。(张小山为酸斋解嘲曰：“君王曾赐琼林晏，三十始朝天。文章懒入编修院。红锦笺，《白苎篇》。黄柑传学会神仙。参透诗禅厌尘嚣，绝名利，逸林泉。天台洞口，地肺山前，学炼丹。同货墨，共谈玄。兴飘然，酒家眠。洞花幽草结因缘，被我瞒它四十年。海天秋月一般员。”) \\n 名姬张玉莲喜延款士夫，复挥金无少惜爱。林经历尝以侧室置之，后再占乐籍，班彦功与之甚狎。班司儒，秩满北上，张作小词赠之，有“朝夕思君，泪点成斑”之句。又有一联云：“侧耳听，门前过马；和泪看，帘外飞花。”尤脍炙人口，“看帘外飞花。”徐甜斋尝赋《折桂令》赠玉莲云：“荆山一片玲珑。分付马夷，捧出波中。白弱香寒，琼衣露重，粉面冰融。知造化私加密宠，为风流洗尽娇红。月对芙蓉，人在帘笼。太华朝云，太液秋风。” \\n 徐甜斋又有春情《折桂令》云：“平生不会相思。才会相思，便害相思。身似浮云，心如飞絮，气若游丝。空一缕余香在此，盻千金游子何之？证候来时，正是何时？灯半昏时，月半明时。” \\n 徐甜斋夜雨《水仙子》云：“一声梧叶一声秋，一点芭蕉一点愁。三更归梦三更后，落灯花棋未收，叹新丰孤馆人留。枕上十年事，江南二老忧，都到心头。” \\n 徐甜斋又有《水仙子》二阕咏佳人钉履与红指甲。《钉履》云：“金莲脱瓣栽云轻，红叶浮香带雨行。渍春泥印在苍苔，迳三寸中数点星。玉玲珑，环交鸣。溅越女，红裙湿，沁湘妃，罗袜冷，点寒波，小小蜻蜓？。《红指甲》云：“落花飞上笋芽尖，宫叶犹将冰箸粘。抵牙关，越显得樱唇艳。怕伤春，不卷帘。捧菱花，香印妆奁。雪藕丝，霞十缕，镂枣班，血数点，掐刘郎，春在纤纤。” \\n 【乔吉】　〔字梦符。尝言作乐府有法：凤头、猪肚、豹尾六字是也。涵虚子《元词记》：“乔梦符如神鳖鼓浪。”。〕 \\n 乔梦符《咏竹衫儿》小令云：“并刀剪龙须为才，玉丝穿龟背成文。襟袖清凉不沾尘。汗香晴带雨，肩瘦冷搜云。是玲珑剔透人。”又《咏香茶》小令云：“细研片脑梅花粉，新剥珍珠豆蔻仁，依方合凤团春。醉魂清爽，舌尖香嫩，这孩儿那些风韵。” \\n 世俗恒言二月十五日为花朝节，其时，杭城园丁竞以名花荷担叫鬻，音中律吕。黄子常《卖花声》词云：“人过天街晓色，担头红紫。满筠筐浮花浪蕊。画楼睡醒，正眼横秋水。听新腔，一回催起。吟红叫白，报得蜂儿知未？隔东西，余音软美。迎门争买，早斜簪云髻。助春娇，粉香帘底。”乔梦符和词云：“侵晓园丁叫道，嫩红娇紫。巧工夫攒枝蕊。行歌伫立，洒洗妆新水。卷香风，看街帘起。深深巷陌，有个重门开未？忽惊它，寻春梦美。穿窗透阁，便凭伊唤取。惜苍人，在谁根底？”(杭城春日，妇女喜为斗草之戏。黄子常《绮罗香》词云：“绡帕藏春，罗裙点露，相约莺苍丛里。翠袖拈芳，香沁笱芽纤指。偷摘遍绿迳烟霏，悄攀下画阑红紫。扫苍阶褥展芙蓉，瑶台十二降仙子。芳园清昼乍永，亭上吟吟笑语，妒夸丽。夺取筹多，赢得玉瑜珥。疑素靥香粉添娇，映黛眉淡黄生喜。绾胸带空系宜男，情郎归也未？”) \\n 乔梦符《天净纱》词云：“莺莺燕燕春春。花花柳柳真真。事事风风韵韵。娇娇嫩嫩，停停当当人人。” \\n 【张伯远】　〔字可久，号小山。涵虚子谓其词：清而且丽，华而不艳，若披大华仙风，招蓬莱海月，诚词林宗匠也。当以九方皋之眼相之。〕 \\n 张小山《和刘时中五月菊》云：“玉台金盏对炎光，全似去年香。有意庄严端午，不应忘却重阳。菖蒲九节，金英满把，同泛瑶觞。旧日东篱陶令，北窗正卧羲皇。”又九月九日见桃花，小山作小令云：“前度刘郎老矣，去年崔护来迟。红雨飞，西风起，望白衣，可怜憔悴。去蜂愁蝶，未知冷落，在天台洞里。”(刘时中名致。与文子方矩同过畅纯父师文，值其濯足，畅闻二人至，辍洗，迎笑曰：“佳客至，正有佳味。”于卧内取四大桃置案上，以二桃洗濯足水中，持啖二人。时中与子方不食，但以其置案上者，人持一颗去，曰：“公洗者，其自享之。无以二桃污三士也。”乃大笑而出。) \\n 张小山《秋日》宫词：“花边娇月静妆楼，叶底沧波冷翠沟，池上好风闲御舟。可怜秋，一半儿芙蓉，一半儿柳。”又，“数层秋树隔凋檐，万朵晴云拥玉蟾，几缕夜香穿绣帘。等潜潜，一半儿门开，一半儿掩。”又，《酬耿子春》：“海棠香雨污吟袍，薜荔空墙闲酒瓢，杨柳晓风凉野稿。放诗豪，一半儿行书，一半儿草。”又《咏梅》，“枝横翠竹暮寒生，花淡纱窗残月明，人倚画楼羌笛声。恼诗情，一半儿清香，一半儿影。” \\n 【王元鼎】。〕 \\n 王元鼎有《折桂令》一阕咏桃花马云：“问刘郎骥控亭槐。觉红雨潇潇，乱落苍苔。溪上笼归，桥边洗罢，洞口牵来。摇玉辔，春风春街。摘金鞍，流水天台。锦绣毛台，嘶过玄都，千树齐开。” \\n 歌妓郭氏顺时秀，姿态闲雅，杂剧为《闺怨》，最高驾头诸旦，本亦得体。刘时中以金簧、玉骨、凤吟、鸾鸣拟其声韵。平生与王元鼎密。偶有疾，思得马版肠充馔，元鼎杀所骑千金五花马，取肠以供，都下传为佳话。时中书参政阿鲁温尤属意焉，因戏谓曰：“我比元鼎如何？”对闩：“参政，宰相也；学士，才人也。燮理阴阳，致君泽民，则学士不及参政；嘲风咏月，惜五怜香，则参政不如学士。”参政付之一笑而罢。 \\n 【刘庭信】　〔南台御史刘廷翰族弟。俗呼曰黑刘五。〕 \\n 刘庭信有《水仙子》二阕：“秋风飒飒撼苍梧，秋雨潇潇响翠竹，秋云黯黯迷烟树。三般儿一样苦。苦的人魂魄全无。云结就心间愁闷，雨少似眼中泪珠，风做了口内长吁。”又，“虾须帘控紫铜钩，凤髓茶闲碧玉瓯，龙涎香冷泥金兽。远雕阑，倚画楼。怕春归，绿惨红愁。雾，丁香枝上，云淡淡桃花洞口，雨丝丝梅子墙头。” \\n 【周德清】　〔高安人。号挺斋。著《中原音韵》。〕 \\n 泰定甲子秋，周德清既作《中原音韵》，并起例以遗青原萧存存。未几访西域，友人琐非复初、同志罗宗信见饷。复初举觞命讴者歌乐府《四块玉》，至“彩扇歌，青楼饮”，宗信止其音而言曰：“‘彩’字对‘青’字，而歌‘青’字为‘晴’，吾揣其音，此字合用平字声，必欲扬其音，而‘青’字乃抑之，非也。”出初因前驱红袖而自用调歌曰：“买笑金，缠头锦。磐遇知音可人心，怕逄狂客天生沁。纽死鹤，劈碎琴，不害碜。”德清闻其歌，大喜，曰：“予作乐府三十年，未有如今日之遇二公，知某曲之非，某曲之是也。”遂捧巨觞，口占《折桂词》一阕，曰：“宰金头黑脚天鹅。客有钟期，座有韩娥。吟既能吟，听还能听，歌也能歌。和《白雪》，新来较可，放《行云》，飞去如何？醉睹银河，灿灿蟾孤，点点星多。”歌既毕，相与痛饮，大醉而罢。 \\n 周德清过庐山，赋《朝天子》词曰：“早霞晚霞，妆点庐山画。仙翁何处炼丹砂？一缕白云下。客去斋余，人来茶罢。叹浮生，指落花。楚家汉家，做了渔樵话。” \\n 吉安龙泉县水氵米仓，有于志能号无心者，欲县官利塞其口，作《水仙子》示人，自谓得意，末句云：“早难道水米无交？”周德清笑曰：“此张打油乞化出门语也，敢云乐府？”志能深耻之。 \\n 谚云：“开门七件事，柴米油盐酱醋茶是也。”周德清有《折桂令》云：“倚蓬窗，无语嗟呀。七件儿全无，做甚麽人家？柴似灵芝，油如甘露，米若丹砂。酱瓮见恰才梦撒，盐瓶儿又告消乏。茶也无多，醋也无多，七件事尚且艰难，怎生教我折柳攀花？”(我朝余姚王德章者，安贫士也。尝口占云：“柴米油盐酱醋茶，七般都在别人家。我也一些忧不得，且锄明月种梅花。”) \\n 临川陈克明作美人《一半儿》八咏，周德清击节叹赏，曰：“此调作者众矣，此公音律独先。”《春梦》云：“梨花云绕锦香亭，蝴蝶春融软玉屏，花外鸟啼三四声。梦初惊，一半儿昏迷，一半儿醒。”《春困》云：“琐窗人静日初曛，宝鼎香消火尚温，斜倚绣床深闭门。眼昏昏，一半儿微开，一半儿盹。“《春妆》云：“自将杨柳品题人，笑捻花枝比较春，输与海棠三四分。再偷匀，一半儿胭脂，一半儿粉。”《春愁》云：“厌听野鹊语雕檐，怕见杨花扑绣帘，拈起绣针还倒拈。两眉尖，一半儿微舒，一半儿敛。”《春醉》云：“海棠红晕润初妍，杨柳纤腰舞自偏，笑倚玉奴娇欲眠。粉郎前，一半儿支吾，一半儿软。”《春绣》云：“绿窗时有唾茸粘，银甲频将彩线ㄎ，绣到凤皇心自嫌。按春纤，一半儿端详，一半儿掩。”《春夜》云：“柳绵扑槛晚风轻，花影横窗淡月明，翠被麝兰麓梦醒。最关情，一半儿温温，一半儿冷。”《春情》云：“自调花露染霜毫，一种春心无处托，欲写写残三四遭。絮叨叨，一半儿连真，一半儿草。”(或以此为查德卿作，涵虚子谓：克明如孤鹤鸣皋。而于德卿则不着题评。) \\n  \\n 　 \\n  \\n   \\n  "}
{"章节": "卷七十二·元", "正文": "　 \\n 卷七十二·元 \\n 　 \\n 【李孟】　〔字道复。仁宗藩邸旧臣。〕 \\n 仁宗皇庆癸丑冬，诏以皇庆三年八月，天下郡县兴其贤者、能者充赋有司，明年二月会试。时李道复为知贡举官，纪以诗曰：“百年场屋事初行，一夕文章聚帝京。豹管敢窥天下士，龙头谁占日边名。宽容极口论时事，衣被终身荷圣情。愿得真儒佐明主，白头应不负平生。” \\n 【欧阳玄】　〔字原功，号圭斋，浏阳人。皇庆初科进士，三任成均，两为祭酒，六入翰林，三拜承旨。卒谥文。〕 \\n 秦定间，欧阳原功官国子监，丁卯八月，崇天门传胪赐进士右榜第一人阿察赤，左榜第一人李黼，皆肄业国学日新斋，原功西厅授业生也。是日，京尹备鼓乐旗帜麾盖甚都，导二状元入学谢师，拜原功明伦堂。榜眼镏思诚、探花郎徐容，尝因原功同年黄晋卿，从原功游，亦拜其侧。其余进士以门生礼来拜者，杂沓不能记。都人以为斯文盛事。同寅举酒相属，原功成绝句以纪其事曰：“昔被仁皇雨露恩，三朝五度策临轩。小臣报国无他伎，馆下新添两状元。”“禁院层层桃李开，天街绣毂转晴雷。银袍飞盖人争看，两两龙头入学来。”“淡墨题名二十年，一官独自拥寒毡。居然国子先生馆，三五魁躔拜座前。”长沙有朝士某者还乡，意气盈满，宾至鼓吹，喧阗里中。有执友来访，朝士曰：“翁素好诵诗，近日诵得何诗？”执友曰：“近诵得孙凤洲赠欧阳圭斋诗，甚有味。”乃朗诵曰：“圭斋还是旧圭斋，不带些儿官样回。若使他人居二品，门前萧鼓闹如雷。”朝士闻诗，有赧色，明日宾至，门庭寂然。 \\n 【黄氵晋】　〔字晋卿，义乌人。以《太极赋》领乡荐，学者传诵。时因称为黄太极。宋濂、王皆出其门。〕 \\n 黄晋卿《草意》诗云：“澹烟斜日照离离，漫吐芳心说向谁？可是忘忧能自得，若教指佞定无私。东风江上何人识，南国春来有梦知。但把青青承雨露，未应红紫浪相疑。”又《菊枕》诗云：“东篱采采数枝霜，包裹西风入梦凉。半夜归心三径远，一囊秋色西屏香。床头未觉黄金尽，镜底难教白发长。几度醉来消不得，卧收清气入诗肠。”(后首或以为马祖常作。)钱塘莫景行(维贤，)筑别业于灵竺间，绕栽杏树，号曰杏国，日与骚人墨客游咏其中，时人比之辋川庄。黄晋卿赠诗云：“旋移小隐傍南峰，远有咸平处士风。山态近人犹偃蹇，湖光无雨亦溟。行春仗履时时到，临水轩天面面通。别作新亭供戏剧，青帘摇曳杏花中。” \\n 黄晋卿《题青山白云图》云：“十年失脚走京尘，忘却青山与白云。忽见画图疑是梦，冷花凉叶思纷纷。” \\n 【袁桷】　〔字伯长，号清容，四明人。读书吴兴，有清容书院。临苕水，对弁山，后人题云：“人同绿水长为主，座有青山不计年。”。〕 \\n 袁伯长《竹枝宛转》词云：“闻郎腰瘦寄当归，望尽天边破镜飞。昨夜灯花圆似粟，倚门不肯送郎衣。” \\n 许敬仁祭酒，鲁斋子也，学行皆不逮于父，辄以门第自高，每谈及乃父奉旨之荣，口称先人者不一。袁伯长嘲之曰：“祭酒许敬仁，入门鞑靼嗔。出门传圣旨，口口称先人。”盖敬仁颇尚朔气，习国语，乘怒必先以“阿剌”“花剌”等句叱人，人咸鄙之。(皇庆间，孔某为江浙省掾史，身躯短小，仅与堂上公案相等。凡呈署牍文，又用低凳阁足令高。脱欢丞相以其先圣子孙，而且才学优长，甚礼遇之。时有诏许文正公从祀夫子庙庭，许敬仁时为参知政事，恶孔风度不雅，因小过叱之退。丞相曰：“他祖公容得参政父亲坐，参政反不容他一个子孙立耶？”许大渐。) \\n 【王士熙】　〔字继学，东平人。浙东廉使。〕 \\n 虞伯生代祀还蜀，袁伯长有诗送之，王继学次其韵云：“蜀道扬鞭旧险摧，家山遥认石崔嵬。奉香暂别金銮殿，题柱真乘驷马来。祠罢汾阴迎汉鼎，路经骊谷吊秦灰。归厘宣室虚前席，不似长沙远召回。” \\n 李芝仪，维扬名妓也，工小唱，尤善慢词，王继学中丞甚爱之，赠以诗序，其一联云：“善和坊里，骅骝构出绣鞍来；钱唐江边，燕子衔将春色去。”又有《塞鸿秋》四阕，歌馆盛传之。乔梦符亦赠以诗词甚富。 \\n 【黄清老】　〔字子肃，邵武人。泰定中举进士。〕 \\n 黄子肃为翰林供奉日，人有以且耕亭求诗者，子肃赠诗曰：“万里扶摇鹤未回，荷锄聊复此徘徊。闲云照水自舒卷，幽鸟爱山时往来。琴榻松风寒带雨，砚池花露碧生苔。且耕亭上春如锦，想见斑衣戏老莱。”盖其人有亲在堂，乃远游奔兢，旷其家园，诗意有所谓云。 \\n 黄子肃古乐府二首，云：“君好锦绣段，妾好明月珠。锦绣可为服，服美令人愚。不如珠夜光，可以照读书。”“君好春芍药，妾好夏池莲。芍药多艳色，春风迷少年。不如莲有实，可以寿君筵。” \\n 后至元丁丑，黄子肃会同年李子威主事、观至能照磨等十人于城南，纪以诗曰：“曾记城南尺五天，重来携手宴同年。春风远塞葡萄酒，明月佳人玳瑁筵。苔上药阑红染露，莺啼柳径碧生烟。琼林十载多离别，欲拂金徽思渺然。” \\n 【萨都剌】　〔字天锡。本京口朱氏子，冒为回回人。与黄清老同年进士。〕 \\n 萨天锡诗《送欣笑隐住龙翔寺》云：“东南隐者人不识，一日才名动九重。地湿厌闻天竺雨，月明来听景阳钟。衲衣香暖留春麝，石钵云寒卧夜龙。何日相从陪杖屡？秋风江上采芙蓉。”虞伯生见之，谓曰：“诗固好，但‘闻’、‘听’字意重。”萨后至南台，见马伯庸，亦如虞所云。欲改之，未得。未几，萨以事至临川谒虞，语及前诗，伯生曰：“此易事。唐人诗有云‘林下老僧来看雨’。宜改作‘地湿厌看天竺雨’，音调更差胜。”萨叹服，拜为“一字师。” \\n 萨天锡有《华清曲》题杨妃病齿云：“沉香亭北春昼长，海棠睡起扶残妆。清歌妙舞一时静，燕语莺啼空断肠。朱唇半启榴房破，胭脂红注珍珠颗。一点春酸入瓠犀，雪色鲛绡湿香唾。九华帐里薰兰烟，玉肱曲枕珊瑚偏。玉钗半脱翠蛾敛，龙髯天子空垂涎。妾身虽侍君王侧，别有闲情向谁说？断肠塞上锦衤朋儿，万恨千愁言不得。成都遥进新荔枝，金盘紫露甘如饴。红尘一骑不成笑，病中风味心自知。君不闻，华清宫，一齿作楚藏祸根。又不闻，马嵬坡，一身浅血未足多。渔阳一日鼙鼓动，始觉开元天下痛。云台不见汉功臣，三十六牙何足用？明眸皓齿今已矣，风流何处三郎李？” \\n 萨天锡《征妇怨》云：“有柳切勿栽长亭，有女切勿归征人。长亭杨柳自春色，岁岁年年送行客。一朝羽檄风吹烟，征人远戌居塞边。辚辚车马去如箭，锦衾绣枕难留恋。黄昏寂寞守长门，花落无心理针线。新愁暗恨人不知，欲语不语颦双眉。妾身非无泪，有泪空自垂。云山烟水隔吴越，望君不见心愁绝。梦魂暗逐蝴蝶飞，觉来羞对窗前月。窗前月色照人寒，迟迟钟鼓夜未阑。灯阑有恨花不结，妆台尘惨恨班班。半生偶得一锦字，道是前年战时苦。一朝血杵烟薮除，腰间斜挂三珠虎。妾心自喜还自惊，门前忽闻凯歌声。锦衣绣服归故里，不思昔日别离情。别离之情几青草，镜里容颜为君老。黄金白璧买娇娥，洞房只道新人好。” \\n 王氏守素，钱唐民家女，其夫丁弃家为全真道士于吴山之紫阳庵。一日，召守素入山，书付四句云：“嫩散六十三，妙用无人识。逆顺两俱忘，虚空镇常寂。”坐抱一膝而逝。方外者流谓之骑鹤化。”守素遂亦束发簪冠，着道士服，奉夫遗尸二十年，迹不下山。年逾七十，几于得道。萨天锡赠之诗曰：“不见辽东丁令威，旧游城郭昔人非。镜中春去青鸾老，华表山空白鹤归。石竹泪干斑雨在，玉箫声断彩云飞。洞门花落无人迹，独坐苍苔补道衣。” \\n 萨天锡与观志能俱以公事赴北，舟至梁山泊，时荷花盛开，风雨大至，舟不相接，遂泊芦苇中。天锡折芦一叶题诗其上寄志能云：“题诗芦叶雨班班，底事诗人不奈闲。满泺荷花开欲遍，客程五月过梁山。”及再过梁山泊，有怀志能，复题一绝云：“故人同出不同归，云水微茫入梦思。记得题诗向芦叶，满湖风雨似来时。” \\n 萨天锡《梳头》乐府云：“红绡卷袖摇钊声，摩挲睡眼窥秋菱。阳台梦断不知处，一片乌云愁欲倾。一钩新月掀云起，月渐低流云委地。玉纤盘转戏龙形，宝钗压定飞鸦翅。撩春拨晓夸自然，黄金双燕珍珠蝉。白头老妪低低笑，不觉婆婆二八年。” \\n 萨天锡赋《灯草》云：“天涯何处无青青，王孙去后蘼芜深。瑶田手种绿玉发，道是无情却有心。此心未明人未识，金｛｝剖腹森如戟。撮将一缕玉虫儿，散作万家红粟粒。侯门珠网百面霞，秦楼玉树双头花。慧灯莫与群迷染，正性何愁欲境遮。韩堂风露光微颤，万古圣贤俱对面。但勤挑剔不惮劳，万炬金莲红药院。” \\n 有以绣枕遗萨天锡者，枕上绣贵妃看鹦鹉，高力士侍侧，天锡善其补制得体，为赋《鹦鹉曲》以合之，曰：“水晶帘垂宫漏长，猩色屏风围绣床。美人春睡苦不足，梦随飞燕游昭阳。觉来粉汗湿香脸，一线深红枕犹浅、三十六宫在眼前，五色轻云随目转。牙床(端坐)杨太真，云冠霞佩绛色裙。双成小玉各宫样，绣衣乌帽高将军。雕笼七宝挂宫树，玉桉金半看鹦鹉。可怜鹦鹉解人言，不说渔阳动鞞鼓。乃知禽语能戏人，不知人语能杀人。亡家败国污天地，天生尤物天亦嗔。一朝艳质化尘土，可恨可怜千万古。香魂不逐马尘飞，犹托深闺绣房女。想当半袱欲绣时，停针想像心如丝。绣成时自比容貌，伏枕自喜还自悲。郎官有此从何得，见惯梅花心似铁。偶然持赠百拙人，眉毛眼睛生百色。少年得此恼断肠，锦屏绣缛兰麝香。夜深酒醒换银烛，时见杨妃在耳傍。张丽华，沉宫井，铜雀章台烟烬冷。繁华一梦人不知，万事邯郸吕公枕。” \\n 萨天锡赋《手帕》云：“一幅生绡对角裁，出怀风送粉香来。秋千架上扶绒索，玳瑁筵前捧玉杯。尘拂凤筝笼笋指，梦回鸳枕衬托腮。斑斑多少伤春泪，袖褪长防阿母猜。” \\n 虾助，海钻也，一名水母，又云海蜇。其形一片如轮，均无目，凡行，虾必附之，故云虾助。以椒醯制之，可以醒酒。萨天锡诗云：“层涛濡沫缀虾行，水母含秋孕地灵。海气冻成红玉脆，天风寒结紫云腥。霞衣褪色脂流滑，琼缕烹香酒力醒。疑是楚江萍实老，误随潮汐落沧溟。” \\n 【谢宗可】　〔金陵人。有《百咏集》，大率皆效萨诗。〕 \\n 谢宗可《咏睡燕》云：“补巢衔罢落花泥，困倚东风倦翼低。金屋昼闲随蝶化，雕梁春静怕莺啼。魂飞汉殿人应老，梦入乌衣路欲迷。却怪卷帘人唤醒，小桥深巷夕阳西。”《走马灯》云：“飚轮拥骑出炎精，飞绕人间不夜城。风鬣追星低有影，霜蹄逐电去无声。秦军夜溃咸阳火，吴炬宵驰赤壁兵。却忆雕鞍年少日，章台踏碎月华明。”《鼠须笔》云：“夜逐虚星上月宫，奋髯夺得管城公。橐中不搅吟窗梦，指下先收翰苑功。莫笑砚池濡醉墨，绝胜仓廪饱陈红。平生啮尽诗书字，散作龙蛇落纸中。” \\n 谢宗可又有《卖花声》诗云：“春光叫尽费千金，紫艳红香藉好音。几处唤回游冶梦？谁家不动惜芳心？韵传杨柳门庭晚，响彻秋千院落深。忽被卷帘人唤住，蝶蜂随担过墙阴。” \\n 【段天佑】　〔字吉甫，河南人。江浙提举。〕 \\n 李当当，名妓也，翻然有悟，遂着道士服。段天佑赠诗曰：“歌舞当年第一流，洗妆今日别青楼。便随南岳夫人去，不为苏州刺史留。馆月明萧凤下，绮窗云散镜鸾收。却嫌痴绝浔阳妇，嫁得商人已白头。” \\n 【雅琥】　〔字正卿，可温人。〕 \\n 雅正卿《咏二月梅》云：“去年呵笔赋寒梅，又见仙家二月开。不是东君留客醉，肯教神女逐春回？梨花院落为云妒，柳絮池塘作雪猜。东阁如今清兴减，罗浮谁与寄香来？” \\n 雅正卿在都，上元夜有诗云：“华月澄澄宿雾收，万家灯火见皇州。天昏虎豹依霄汉，人海鱼龙混斗牛。公子锦鞯鸣玉勒，内家珠箔控银钩。道傍亦有扬雄宅，寂寞芸窗冷似秋。” \\n 东平王继学(士熙)尝《题冰壶美人图》，雅正卿和之。《唐宫题叶》云：“彩毫将恨付霜红，恨自绵绵水自东。金屋有关严虎豹，玉书无路托鳞鸿。秋期暗度惊催织，春信潜通俣守宫。莫道银河消息杳，明年锦树又西风。”《崔徽写真》云：“舞鸾妆镜拭铅华，毫素无声散彩霞。夜月影寒生桂魄，春冰晕薄映桃花。梦随图去凭青鸟，愁逐书来点墨鸦。未得离魂如倩女，衰容先我到君家。” \\n  \\n 　 \\n  \\n   \\n  "}
{"章节": "卷七十三·元", "正文": "　 \\n 卷七十三·元 \\n 　 \\n 【文宗图帖穆尔】　〔国语曰扎牙笃。改元天历，开奎章阁，作二玺，一曰天历之宝，一曰奎章阁宝。〕 \\n 建康旧治冶亭，当钟山佳处。文宗在金陵，亭去行邸为近，常游幸焉。一日传命且至，住山道人宝琳者，出宫门迎候移时，见从官奉供帐及门，则知上已至亭久矣。从臣以宝琳见，上笑曰：“道人何避客之久也。”宝琳顿伏请罪。上曰：“山径幽雅，取便而至，宜尔之不知。题冶亭者为虞集，今何在？”皆对曰：“今在翰林。”命侍臣模其诗画观之，因藏诸筮。问宝琳：“何以字玉林？”则对曰：“道士烧金石为丹，永抽鼎中，状如琼林玉树，故取以为名。”上曰：“当此大雪时，吾登此亭，目力所及，树木皆玉也，岂不易见乎。”更谓之雪林。且谓宝琳曰：“吾出游，数劳人动众，不如山行之便。可作柴门，严扁钥，以待予之往来。”自是数至。宝琳野人，见上乐甚，乃忘其微贱，或持酒引裾留上，上亦欣然为留焉。(文宗居金陵潜邸时，命臣房大年画京都万岁山，大年辞以未尝至其地。上索纸为运笔，布画位置，令按稿图上。大年得稿敬藏之。意匠经营，格法遒整，虽积学专工，亦莫能及。) \\n 文宗自金陵入正大统，途中尝作一诗云：“穿了＜毛莫＞衫便着鞭，一钩残月柳梢边。两三点露滴如雨，六七个星犹在天。犬吠竹篱人过语，鸡鸣茅店客惊眠。须臾捧出扶桑日，七十二峰都在前。” \\n 九华山在池州青阳县治西南舍许，延袤一百八十余里，高凡几千丈，昔名九子，李太白更为九华。其峰峦矗岩耸，谷转溪回，洞幽咫尺，殊形疏步异状。世虽有工画者，莫能殚其形胜。文宗道中望之，口占云：“昔年曾见《九华图》，为问江南有也无？今日五溪桥上见，画师犹自欠功夫。” \\n 【范椁】　〔字德机，清江人。宪司知事。与杨仲弘、虞伯生、揭曼硕为四大家诗。世称范、杨、虞、揭。〕 \\n 范德机以琼扇一握赠黄明府，因贿以绝句曰：“拾得炎州月一团，殷勤持赠比琅歼。情知已是秋风后，留作明年九夏看。” \\n 范德机《掘冢歌》曰：“昨日旧冢掘，今朝新冢成。冢前两翁仲，送旧还迎新。旧魂未出新魂入，旧魂还对新魂泣。旧魂丁宁语新魂：‘好地不用多子孙。子孙绵绵如不绝，曾孙不拙玄孙掘。我今掘矣良可悲，不知君掘又何时？’” \\n 又作《晚翠亭》诗云：“一径入青松，飞流澹晴绿。道人晚归来，长歌振林谷。山深不知求，落叶下枯木。须臾翠烟开，月色照彩服。”危太朴学士素尝与范德机秋夜同步，德机得二句云：“雨止修竹间，流萤夜深至。”喜甚，既而曰：“语太幽，殆类鬼作。”遂不复缀笔。 \\n 【杨载】　〔字仲弘，浦城人。宣城推官。〕 \\n 杨仲弘诗以《宗阳宫玩月》为绝倡，诗曰：“老君台上凉如水，坐看冰轮转二更。大地山河微有影，九天风露寂无声。蛟龙并起承金榜，鸾凤双飞载玉笙。不信弱流三万里，此身今夕到蓬瀛。” \\n 有画一老翁推独轮小车、上载两巨瓮者，以示杨仲弘，仲弘意其为警世之为，因为赋诗曰：“小人无它独嗜利，两瓮载车将远致。肩足趼汗潸然，冉冉修程胡不畏？世人但笑愚翁愚，瓮破即与瓦砾俱。不知人有千金躯，前行险道方乘车。” \\n 婺州胡汲仲，清介有守，赵子昂尝为罗司徒奉钞百锭为润笔，请作乃父墓铭。汲仲怒曰：“我岂为近官作墓铭耶！”是日，汲仲绝粮，其子以情白，坐上诸客咸劝受之。汲仲却愈坚。尝以诗送蔡如愚归东阳，有“薄糜不继袄不暖，讴吟犹是钟球鸣”之句。语之曰：“此余秘密藏中休粮方也。”杨仲弘赠诗云：“先生惟达道，久矣乐山林。致聘无双璧，为生过十金。身间云出岫。发短雪盈簪。遁世犹吾志，同盟欲自今。”(汲仲，名长孺，号石塘。尝应聘入京，世皇召见于便殿，趋进张皇，不觉笠子欹侧。上问曰：“秀才何学？”对曰：“修身、齐家、治国平天下之学。”上笑曰：“自家一笠尚不端正，又能平天下耶？”然怜其贫，时授扬州路儒学教授。) \\n 【虞集】　〔字伯生，号邵庵，蜀郡人。其母梦羽人骑鹤，抱一小儿来曰：“此南岳真官，寄汝家养之。”既而诞集。〕 \\n 虞伯生幼年过蓟门酒楼，题诗于壁，曰连十八书。其诗曰：“耳目聪明一丈夫，飞行八极隘寰区。剑吹白雪妖邪灭，袖拂春风槁朽苏。气似酒酣双国士，情如花拥万天姝。如今一去无消息，只有中天月影孤。”当时皆以为吕洞宾作，争传诵之。 \\n 虞伯生初入翰林时，杨仲弘亦在都下。仲弘每言伯生不能作诗，伯生一日载酒造请作诗之法，仲弘酒酣，尽为倾倒，伯生因遂超悟其理。继有诗《送袁伯长扈驾上都》云：“日色苍凉映赭袍，时巡毋乃圣躬劳。山连阁道晨留辇，野服周庐夜属橐。白马锦鞯来窈窕，紫驰银瓮出蒲萄。从官车骑多如雨，只有杨雄赋最高。”它日以所作诗介他人质诸仲弘，仲弘曰：“此诗非虞伯生不能也。”或曰：“先生尝谓伯生不能作诗，何以有此？”曰：“伯生学问高，余曾授以诗法，余莫能及。”或又以诣赵子昂，子昂曰：“美则美矣，若中联改‘山’为‘天’，‘野’为‘星’则尤美。”伯生深服之。 \\n 许有壬参政与虞文靖同在馆，虞有所私，午后辄出，许每叩不遇，因题简云：“日日出游，知虞公之不可谏。”虞还视之，即书其下云：“时时来聒，何许子之不惮烦。”许明日又至，见而叹赏久之。 \\n 虞伯生在翰苑时，宴散散学士家，歌儿郭氏顺时秀者唱今乐府。其《折桂令》起句云：“博山铜细袅香风。”一句两韵，名曰短柱，极不易作。先生爱其新奇，席上偶谈蜀汉事，因命纸笔，亦赋一曲曰《鸾奥》：“三顾茅庐，汉祚难扶。日莫桑榆，深渡南泸。长驱西蜀，力拒东吴。美乎周瑜妙术，悲夫关羽云殂。天数盈虚，造物乘除。问汝何如？早赋归与！”盖两字二韵，比之一句两韵者，为尤难云。(《折桂令》：一名《广寒秋》，一名《天香第一枝》，一名《蟾宫引令》。中州韵，入声似平声，又可作去声，所以“蜀”、“术”等字皆与“鱼”、“虞”相近。) \\n 房山高彦敬尚书(克恭)善山水，一日与客游杭西湖，见素屏洁雅，乘兴画奇石古松。数日后，赵子昂为补丛竹，后为户部杨侍郎所得。虞伯生题其上云：“不见湖州三百年，高公尚书生古燕。西湖醉归写古木，吴兴为补幽篁妍。国朝名笔谁第一？尚书醉后妙无敌。老蛟欲起风雨来，星堕天河化为石。赵公自是真天人，独与尚书情最亲。高怀古谊两相得，惨淡酬酢皆天真。侍郎得此自京国，使我观之三叹息。今人何必非古人，沦落文章付陈迹。”此图遂成三绝。 \\n 虞文靖在宜黄时，尝倚楼吟诗，有“五更鼓角吹残雪”之句，忽隔溪一童揖而言曰：“角可吹，鼓不可吹。”亟命召之，已失所在。盖诗鬼也。 \\n 虞文靖公赋《壶洲》诗曰：“传闻海上有玄洲，曾是安期旧所游。千顷白云都种玉，一杯弱水不胜舟。鱼龙夜护黄金鼎，鸾鹄晨朝紫绮裘。波浪不惊星斗近，步虚声里度清秋。” \\n 虞文靖公《赠无尘道人》诗曰：“云雾为衣月作裳，天坛独自礼虚皇。龙收古剑沉秋水，鹤识神丹起夜光。金井有声惟坠露，玉阶无色乍凝霜。无端下界松风动，又欲飘然上凤凰。” \\n 朱万初善制墨，纯用松烟，盖取三百年摧朽之余精英不可泯者用之，非常松也。天历乙巳，开奎章阁，拣儒臣亲侍翰墨，荣公存初、康里公子山皆侍阁下，以万初所制墨进，大称旨，得禄食艺文馆。虞伯生赠之诗曰：“霜雪摧残涧壑非，深根千岁斧斤违。寸心不遂飞烟化，还作玄云绕紫微。” \\n 天台柯敬仲(九思)际遇文宗，起家为奎章阁鉴书博士，得出入内廷。后失宠，退居吴下。虞伯生赋《风入松》长短句寄之，云：“画堂红袖倚清酣，华发不胜簪。几回晚宜金銮殿，东风软、花里停骖。书诏许传宫烛，轻罗初试朝衫。御沟冰泮水接蓝，飞燕语呢喃。重重帘幕寒犹在，冯谁寄、银字泥缄。报道先生归也，杏花春雨江南。”词翰兼美，一时争相传诵，机坊以此织成帕云。(柯尝画黄鹂、《白头》，题诗二绝。白头云：“春浓不放小禽栖，白发冲冠向晓啼。帘幕半开人未起，楼台风暖日犹低。”《黄鹂》云：“春风娇软绿阴肥，上苑莺花紫翠围。却向后宫深院里，一枝闲自理金衣。”弘正间，嘉兴周伯器尝题二图云：“奎章阁下老词臣，吟遍莺花上苑春。回首金衣闲自理，绿阴多处少风尘。”“重重帘幕护轻寒，听彻春禽午夜阑。无限江南归兴重，不将华发漫冲冠。”盖用其语而反其意也。柯又称参书。必当时又尝有此署衔。) \\n 初，文宗以顺帝为明宗子，忌之，远窜海南。诏书有曰：“明宗在北之时，自以为非其子。”虞伯生笔也。文宗宴驾，宁宗立，八月崩，国人迎顺帝立之。帝入太庙，斥去文宗神主，而命四方毁弃旧诏。伯生时在江西，诏以皮绳缚腰，马尾缝眼，夹两马间，逮捕至大都。嫉之者为十七字诗曰：“自谓非其子，如今作天子。传语老蛮子，请死。”至则以文宗亲改诏稿呈，顺帝览之，曰：“此我家事，岂由尔书生耶？”遂得释。两目由是丧明。 \\n 【揭斯】　〔字曼硕，豫章人。〕 \\n 揭曼硕未达时，寻游湖湘间。一日，泊舟江，夜二鼓，揽衣露坐，仰视明月如昼。忽中流一棹渐逼舟侧，中有素妆女子敛衽而起，容仪甚雅，曼硕问之，曰：“妾，商妇也。良人久不归，闻君远来，故相迓耳。”因与谈论，皆世外恍惚事。且云：“妾与君有夙缘，非同人间之淫奔者。”迨晓，恋恋不忍去。临别，谓曼硕曰：“君大富贵人也。亦宣自重。”因留诗曰：“盘塘江上是奴家，郎若闲时来吃茶。黄土作墙茅盖屋，庭前一树紫荆花。”明日，揭舟阻风，上岸沽酒，问其地，即盘塘镇。行数步，见一水仙祠，墙垣皆黄土，中庭紫荆芬然。及登殿，所设像与夜中女子无异。后曼硕官至翰林侍讲学士，神女之言盖不诬云。 \\n 揭曼硕尝《题雁图》云：“寒向江南暖，饥向江南饱。物物是江南，不道江南好。”时色目北人来江南者，贫可富，无可有，而犹辱骂南方不绝口，自以为右族身贵，视南方如奴隶然。故有此诮。 \\n 文宗御奎章日，虞伯生、柯敬仲常侍从，以讨论法书、名画为事，时揭曼硕为授经郎，亦在列，比之二人宠眷则稍疏。因潜著一书，曰《奎章政要》以进，二人不知也。时有画《授经郎献书图》行于世，句曲外史张伯雨题诗曰：“侍书爱题博士画，日日退朝书满床。奎章阁上观政要，无人知有授经郎。”盖柯作画，虞必题，故云。 \\n 揭曼硕在奎章日，《应制题明皇出游图》云：“明皇八骏争驰道，还是开元是天宝。长安花发万年枝，不识年华醉中老。奎章阁下文章静，衮衣高拱唐虞圣。莫言此画徒尔为，千载君王作金镜。” \\n 尝有问于虞伯生曰：“杨仲弘诗如何？”曰：“仲弘诗如百战健儿。”“范德机诗如何？”曰：“德机诗如唐临晋帖。”“揭曼硕诗如何？”曰：“曼硕诗如三日新妇。”“先生诗如何？”笑曰：“虞集乃汉廷老吏。”揭闻之不悦。尝中夜过伯生，问及兹事，一言不合，挥袂遽去。后以天历年间，秘阁开诗寄公，中有“奎章分署隔窗纱”、“学士诗成每自夸”之句。(“天历年间秘阁开，授经新拜育群材。宫门待漏常先到，讲席收书每后回。召试时蒙天语劳，分题不待侍臣催。满头白雪丹心在，太液池边只独来。”“奎章分署隔囱纱，不断香风别殿花。留守日须中赐果，宣徽月送上供茶。诸生讲罢仍番直，学士吟成每自夸。五载光阴如过客，九疑无处望重华。”)公得诗，谓门人曰：“揭公才力竭矣！”就答以诗云：“故人不肯宿山家，夜半驱车踏月华。寄语旁人休大笑，诗成端的向谁夸！”并题其后云：“今日新妇老矣。”揭召至都，果疾卒。 \\n 【张天雨】　〔字伯雨。钱唐黄冠，号真居，九成之裔。后入华阳洞，自号句曲外史。初见虞伯生，伯生全不言儒者事，只问道家典故。虽答之，或不能详。末问能作几家符篆？曰：“不能”伯生曰：“某试书之，以质是否？”连书七十二家，伯雨汗流浃背，辄下拜曰：“真吾师也。”自是讠壬交甚契，故与伯生书，必称弟子。〕 \\n 钱唐老儒叶景修(森)家住西湖，妇女颇不洁，所藏王右军《笼鹅帖》石刻，诚为妙品。张外史贻诗有云：“家藏逸少笼鹅字，门系龟蒙放鸭舡。”世以鸭比喻五奴，故云。 \\n 俗传七月十五日为中元节，僧家建盂兰盆会，放灯西湖及塔上河中，谓之照冥。张伯雨诗云：“共泛兰舟灯火闹，不知风露湿青冥。如今池底休铺锦，此夕槎头直挂星。烂若金莲分夜炬，空于云母隔秋屏。却怜牛渚清狂甚，苦欲燃犀走百灵。”(我朝刘邦彦亦有诗云：“金莲万朵漾中流，疑是潘妃夜出游。光射鱼龙离窟宅，影摇鸿鸟乱汀州。凌波未必通银浦，趁月偏怜近彩舟。忽忆少年清泛处，满身风露独凭楼。”) \\n 张伯雨尝从其师王溪月真人(寿衍)入京，时燕地未有梅花，吴闲闲宗师(全节)新从江南移植，护以穹庐，扁曰漱芳。伯雨偶造其所，恍若与西湖故人遇，徘徊既久，不觉熟寝其中。觉而日已晡矣。闲闲笑曰：“伯雨素有诗名，宜有作。”遂赋长诗，有“风沙不惮五千里，翻身跳入仙人壶”之句。闲闲大喜，送翰林集贤尝所往来者和之，由是名大起。 \\n 酒客折荷叶盛酒，以簪刺节，令与柄通吸之，名“碧筒饮。”张伯雨诗曰：“采绿谁持作羽觞，使君亭上晚尊凉。玉茎沁露心微苦，翠盖擎云手亦香。饮水龟藏莲叶小，吸川鲸恨藕丝长。倾壶误展琳琅袖，笑绝耶溪窃窕娘。” \\n 张伯雨晚居茅山，罕接宾客。一日，有野僧来谒，童子拒之，僧云：“语而主，吾诗僧也。胡为拒我？”不得已，乃为入报，伯雨书老杜“花径不曾绿客扫”之句，使持以示僧，僧略不运思，足成诗云：“久闻方外有神仙，只住华阳古洞天。‘花径不曾绿客扫，’石床今许借僧眠。穿云去汲烧丹井，带雨来耕种玉田。一自茅君成道后，几人骑鹤下苍烟？”(末二句寓讽意。)伯雨得诗大惊，延入置之上坐，留连数日。 \\n 张伯雨《戏题黄大痴小像》云：“全真家数，禅和口鼓。贫子骨头。吏员脏腑。”闻者谓语虽谐谑，足尽其为人云。(大痴老人名公望，字子久。画师董源晚稍变之。与赵松雪及梅道人吴镇仲圭、黄鹤山樵王蒙叔明为元四大家。) \\n 【欣笑隐】　〔南昌僧。元初，高安僧有圆至天隐，元末，浙僧有道元觉隐，皆以诗自豪。时号三隐。道元，一名文诚。〕 \\n 大欣住杭中天竺，有学行，研穷教典，旁贯百家。文宗召赴阙，特赐三晶文阶。张伯雨赠诗云：“纟番经台畔惜分携，华盖峰前几梦思。一席地分眠鹿草，三更月在挂猿枝。我书安能半袁豹，君才端倍十曹丕。上番相逢虞秘监，不嫌频窜仰山碑。”僧旧着黑衣，文宗宠爱笑隐，赐以黄衣，其徒后皆衣黄。欧阳原功《题僧墨菊》诗云：“刍元是黑衣郎，当代深仁始赐黄。今日黄花翻泼墨，本来面目见馨香。” \\n 一日，省相请大欣看潮，其日寺火，时恩断江住虎丘寺，同日灾，有僧为诗戏之曰：“欣哉笑隐住中峰，本是鸿儒学说空。罗利江头潮末白，稽留峰下火先红。青宵有路干丞相，绀殿无颜见大雄。若使断江知此意，两人握手泣西风。” \\n 天隐工于古文，而诗尤清婉，其《寒食》云：“月暗花明掩竹房，轻寒脉脉透衣裳。清明院落无灯火，独绕回廊礼夜香。”《晓过西湖》云：“水光山色四无人，清晓谁看第一春。红日渐高弦管动，半湖烟雾是游尘。”他如《再往湖南》云：“春路晴犹滑，山亭晚更长。竹枯湘泪尽，花发楚魂香。”《涂香居士见访》云：“并坐夜深皆不语，一灯分映两闲身。”其造语之妙，当不减于惠勤、参寥辈也。 \\n 长洲陈湖碛沙寺，僧魁天纪者居之。魁读儒家书，尤工于诗，天隐与友善，赠诗云：“拈笔诗成首首新，兴来豪叫欲攀云。难医最是狂吟病，我恰才痊又到君。”(魁尝刻天隐所注《唐三体诗》置寺中，今吴人称碛沙唐诗是也。) \\n 觉隐《睡起诗》云：“花下抛书枕石眠，起来闲漱竹间泉。小窗石鼎天犹暖，残烬时飘一缕烟。”《江亭秋晚》云：“独倚清江秋思长，晚潮初上水亭凉。海门风起双峦暝，一抹银花涌夕阳。” \\n 松杨诗人程渠南，滑稽士也，与觉隐同斋食簟，觉隐请渠南赋蕈诗，应声作四句云：“头子光光脚似丁，只宜豆腐与波棱。释迦见了呵呵笑，煮杀许多行脚僧。”闻者绝倒。 \\n  \\n 　 \\n  \\n   \\n  "}
{"章节": "卷七十四·元", "正文": "　 \\n 卷七十四·元 \\n 　 \\n 【顺帝妥欢帖睦尔】　〔宋少帝显既封瀛国公，及长，世祖以公主配之。一日与内宴，酒酣，立傍殿楹间，世祖恍惚见龙爪拿撄状。时有献谋除灭者，世祖疑而未许。瀛国公密知之，乃乞为僧，往吐蕃学佛法，回挈全后公主姬御遁居沙漠，易名合尊。长子亦为僧，名完普。顷之复诞一子，时明宗为周王，时亦遁沙漠，与少帝、公主往来，遂乞少帝子与其妻迈来的为子，即顺帝也。其生之年为大德七年庚申，我大明兵入燕都，遁去，当时人只呼庚申君。既卒，国人谥曰惠宗。〕 \\n 庚申君有佳句云：“鸟啼红树里，人在翠微中。”天下诵之。 \\n 庚申君初年，荆州分域有鬼夜叫云：“苦也苦，几时泥到襄阳府。”居人皆闻之，而不见其形。及早视之，凡树木不论大小，皆用泥和狗猪毛，离根一二尺泥之，至树分枝处则止。后又改叫云：“苦也苦，几时泥到成都府。”盖古今未闻之异。 \\n 至正间，上下以墨为政，风纪之司，赃污狼藉。是时，金鼓音节迎送，廉访司官则用二声鼓一声锣。起解强盗则用一声鼓一声锣。有轻薄子为诗嘲曰：“解贼一金并一鼓，迎官两鼓一声锣。金鼓看来都一样，官人与贼不争多。”又有为《醉太平》小令一阕云：“堂堂大元，奸佞专权。开河变钞祸根源。惹红巾万千。官法滥，刑法重，黎民怨。人吃人，钞买钞，何曾见？贼做官，官做贼，混贤愚，哀哉可怜！” \\n 庚申君尝召一术士问以国祚，对云：“国家千秋万岁，不必深虑。除日月并行，乃可忧耳。”至正戊申九月，大明兵克通州。庚申君闻报大惧，集三宫后妃太子夜半开建德门北去，而元遂亡。盖“日月并行”，乃“明”字隐语也。明年，我太祖闻居应昌，驰书示以祸福，因答诗曰：“金陵使者渡江来，漠漠风烟一道开。王气有时还自息，皇思何处不昭回。信知海内皆王土，亦喜江南有俊才。归去诚心烦为说，春风先到凤凰台。”(成祖尝出宋、元诸帝容命袁柳庄珙相，袁见太祖，太宗，曰：“英武之主。”自真宗至度宗，曰：“此皆秀才皇帝。”元自世祖至文宗曰：“皆是吃绵羊肉郎主。”见顺帝，则曰：“又是秀才皇帝也。”成祖大笑，厚赐之。观此则庚申君实与宋帝状貌相类，岂果合尊太师之苗裔欤，今其子孙君主漠北，皆宋胤也。水东日记载一诗云：“皇宋第十六飞龙，元朝降封瀛国公。元君召公尚公主，时承赐宴明光宫。酒酣伸手扒金柱，化为龙爪惊天容。元君含笑语群臣，凤雏宁与凡禽同。侍臣献谋将见除，公主泣泪沾酥胸。幸脱虎口走方外，易名合尊沙漠中，是时明宗在沙漠，缔交合尊情颇浓。合尊之妻夜生子，明帝隔帐闻笙镛。乞归行宫养为嗣，皇考崩时年甫童。元君降诏移南海，五年乃归居九重。忆昔宋祖受周禅，仁义绰有三代风。至今儿孙主沙漠，吁嗟赵氏何其隆！”庚申君末年，兵部侍郎青田林谏先作诗送其侄使南归云：“清秋送侄出都门，别泪临风下酒尊。在客岂无乡井念？为官肯负国朝恩？鸽飞疾家偏远，鸿雁行稀日欲昏。独上居庸最高处，回头一望一销魂。”庚申君北遁，谏挈其子随去。) \\n 【秦王伯颜】　〔所署官衔计二百四十六字。〕 \\n 伯颜擅权之日，剡王彻彻都、高昌王帖木儿不花皆以无罪杀。山东宪吏曹明善时在都下，作《岷江绿》二曲以风之，大书揭于五门之上，伯颜怒，令左右暗察得实，肖形捕之。明善出避吴中一僧舍，居数年，伯颜事败，方再入京。其曲曰：“长门柳丝千万缕，总是伤心处。行人折柔条，燕子衔芳絮。都不由、凤城春做主。”“长门柳丝千万结，风起花如雪。离别重离别，攀折复攀折。苦无多、旧时枝叶。”此曲又名《清江引》，俗曰《江儿水》。 \\n 伯颜贪恶无比，及以罪左迁南恩州达鲁花赤，至隆兴卒，寄棺驿舍。滑稽者题于壁云：“百千万定犹嫌少，垛积金银北斗边。可惜太师无运智，不将些子到黄泉。” \\n 【脱脱】　〔太师马扎儿台之子，秦王伯颜从子也。马扎儿台为小官时，尝赁屋以居，时脱脱尚幼。居有桃未实，至熟时，脱脱尽采以贮小奁。太师归，忽问曰：“此桃何在？”脱脱曰：“当赁屋时，未尝言及此也，当还其主。”太师深喜之。他日，亦拜相为太师云。〕 \\n 脱相当朝，有神童来谒，能诗，年才数岁，脱相令《赋檐》诗，即成绝句：“分得两头轻与重，世间何事不担当。”盖讽之也。 \\n 至正庚寅年间，参议贾鲁以当承平时，无所垂名，欲立事功于世，首劝脱脱开河北水田，又劝造至正交钞。及河决南行，又劝追求夏禹故道，开使北流，身专其任，濒河起集丁夫二十六万余人。朝廷所降食钱，官吏多不尽支，河夫多怨。韩山童等因挟诈，阴凿石人，止开一眼，镌其背曰：“石人一只眼，挑动黄河天下反。”预当开河道埋之。掘者得之，遂相为惊诧而谋乱。山童诈称宋徽宗九世孙，伪诏略曰：“蕴玉玺于海东，取精兵于日本。贫极江南，富夸塞北。”盖以宋广王走崖山，丞相陈宜中走倭，托此说以动摇天下。当时贫者从乱如归。朝廷发师诛之，虽即擒获而乱阶成矣。有无名子为诗曰：“丞相造假钞，舍人做强盗。贾鲁要开河，搅得天下闹。”(山西高平县长平驿为贾鲁故宅，中庭古松十余株，皆当时物也。天朝平定山西，宅没入官，以其壮丽不忍毁，即以为驿。辟间题诗云：“贾鲁修黄河，恩多怨亦多。百年千载后，恩在怨消磨。”观此，则当时或以亟疾刻深招致民怨；而其御灾捍患，则后世亦有公论。固不得而尽非云。) \\n 至正癸已年间，江淮群寇起，张九四据高邮，韩山童男据临濠，徐贞一、倪蛮子、陈友谅乱汉沔。脱相统大师四十万出征，声势赫然。始攻高邮，城未下，庚申君入丞相哈麻之谗，谓天下怨脱脱故乱，罢脱脱，盗自宁息。乃诏削脱脱官爵，安置淮安。未几，哈麻复矫诏醢杀之。后一年，东南州郡多陷，哈麻言不验，与雪雪并配死。或以诗粘国门曰：“虾蟆水上浮，雪雪见日消。定住不开口，汪家奴只一朝。”雪雪，答麻弟也，为御史大夫，党兄为奸，左丞定住缄默，右丞汪终日酣饮而已。 \\n 【梁王孛罗】　〔一名把都〕 \\n 至正癸卯，明玉珍僭号于蜀，自将红巾三万攻云南，梁王及宪司官皆奔威、楚，诸部悉乱。徵兵救援，大理总管段功谋于员外杨渊海，卦之，吉，乃进兵。红巾屯古田寺，功遣人夕火其寺，红巾军乱死者什七八。功追至七星关，又胜之而还。红巾既退，梁王深德段功，以女阿衤盖主妻之，奏授云南平章。功恋恋不肯归国，其大理夫人高氏寄乐府促之归，曰：“风卷残云，九霄冉冉逐。龙池无偶，水云一片绿。寂寞倚屏帏，春雨纷纷促。蜀锦半床闲，鸳鸯独自宿。好语我将军，只恐乐极生悲冤鬼哭。”功得书乃归，既而复往。其臣杨智、张希乔留之，不听。既至善阐，梁人私语梁王曰：“段平章复来，有吞金马、咽碧鸡之心矣。盍早图之。”梁王乃密召阿衤盖主付以孔雀胆一具，命乘便毒殪之。主潸然不受命。夜寂人定，私语平章曰：“我父忌阿奴，顾与阿奴西归。”因出毒具示之。平章曰：“我有功尔家，我趾自蹶伤，尔父尚尝为我裹之。尔何造言至此！”三谏之，终不听。明日，邀功东寺演梵，至通济桥，马逸，因令番将格杀之。阿衤盖主闻变，失声哭曰：“昨暝烛下才讲与阿奴，云南施宗施秀，烟花殒身，今日果然。阿奴虽死，奴不负信黄泉也。”欲自尽。梁王防卫万方，主愁愤作诗曰：“吾家住在雁门深，一片闲云到滇海。心悬明月照青天，青天不语今三载。欲随明月到苍山，误我一生踏里彩。(锦被名也。)吐噜吐噜段阿奴(吐噜，可惜也。)施宗施秀同奴歹。(歹，不好也。)云片波粼不见人，押不芦花颜色改。(“押不芦”乃北方起死回生草名。)肉屏独坐细思量，(肉屏，骆驼背也。)西山铁立霜潇洒。(铁立，松林也。)”时员外杨渊海为从官，亦题诗粉壁，饮药而卒。诗曰：“半纸功名百战身，不堪今日总红尘。死生自古皆由命，祸福于今岂怨人？蝴蝶梦残滇海月，杜鹃啼破点苍春。哀怜永诀云南土，锦酒休教洒泪频。”梁王哀渊海之才，绻意欲为己用，见诗痛悼，乃厚恤之，令随平章葬大理。 \\n 段功既死，其子宝嗣为总管，女僧奴志恒不忘复仇，将适建昌阿黎氏，出手刺绣文旗以与宝曰：“我自束发，闻母称父冤恨，非男子不能报，此旗所以织也。今归夫家，收合东兵，飞檄西洱。汝急应兵会善阐。”又作诗二章，曰：“珊瑚勾我出香闺，满目潸然泪湿衣。冰鉴银台前长大，金枝玉叶下芳菲。乌飞兔走频来往，桂秀梅馨不暂移。惆怅同胞未忍别，应知含恨点苍低。”“何彼苍白红，归车独别洱江东。鸿台燕苑难经目，风刺霜刀易塞胸。云旧山高连水远，月新春叠与林重。泪珠恰似通宵雨，千里关河几处逢？” \\n 梁王遣史刺平章七攻大理，不克，乃与段宝讲和，奏升为云南左丞。未几，明玉珍复侵善阐，梁王遣叔铁木的罕傍兵大理，时宝已长，答书云：“杀虎子而还喂其虎母，分狙栗而自诈其狙公。假途灭虢，献璧吞虞。金印玉书，乃为钓鱼之香饵；绣闺淑女，自设掩雉之绸罗。况平章既亡，弟兄罄绝。今止遗一獒一奴，奴甫赘华黎氏，獒又可配阿衤盖妃。如此事诺，我必借大兵，如其不可，待金马山换作点苍山，昆明池改西洱池时来矣。”书后附以诗云：“烽火狼烟信不符，骊山举戏是支吾。平章枉丧红罗帐，员外虚题粉璧图。凤别岐山祥兆隐，麟游郊薮瑞光无。自从界限鸿沟后，成败兴衰不属吾。”梁王见之，恨宝入骨。宝闻我大明开基金陵，遣其叔段真自会川入京，奉表归款。时有妖巫女歌曰：“莫道君为山海主，山海笑谐谐园中。花谢千万朵，别有明主来。”宝数日疾卒，子明嗣。时洪武十四年也。壬戍，天兵破善阐，梁王自鸩，党属悉俘。明再上书，求颁降云南王印，书后附以诗，有“方今天下平犹易，自古云南守独难”之句。传友德、沐英等攻下之，明就擒，云南悉定。 \\n 【方谷珍】　〔台之杨氏山人。尝有童谣云：“杨氏青，出贼精。”其初，亦欲向功，为国宣力，后失赏遂叛。〕 \\n 元制，任胡族为正官，中华人官佐贰。至正间，任非其人，酷刑横敛。台、温、处之民树旗村落曰：“天高皇帝远，民少相公多。”方谷珍因而肇乱，江淮红巾遂相继而起。 \\n 含春柳氏，明州女子也。年十六，患病祷于延庆寺关王神而愈，因绣幡往酬之，一少年僧颇聪慧，窥柳氏姿而悦之，因以其姓戏作咒语，诵于神前，名日《回回偈》，其词云：“江南柳，嫩绿未成阴。枝软不堪轻折取，黄鹂飞上力难禁。留取待春深。”女亦甚慧，闻而憾之，归告于父。时方谷珍据明州，父因讼于谷珍，谷珍捕诸僧至，讯作词者姓名，对曰：“姓竺名月华。”谷珍乃召匠氏作大竹筒，将纳僧以沉诸江。谓曰：“我亦取汝姓作一偈送汝归东流。”因吟曰：“江南竹，巧匠作为筒。付与法师藏法体，碧波深处伴蛟龙。方知色是空。”僧惶恐伏地，扣头告哀云：“死，吾分也。更乞容一言。”国珍许之。僧复吟曰：“江南月，如镜亦如钩。如镜不临红粉面，如钩不上画帘头。空自照东流。”谷珍知其以名为答，笑而释之，且令畜发，以柳氏配为夫妇。(一说此即谷珍女，内附后，配黔国公子，在云南。宣德间，鄞人徐宪副训、奉化应方伯履平，历仕云南，此女年已老，以乡里视之，往来如亲戚云。) \\n 江西程国儒任余姚州判官，因乱，来依方谷珍，与吕玄英为友。国儒有《鹤傍牡丹图》，索吕题云：“牡丹花畔鹤精神，飞并云林似倚人。万里青霄不归去，洛阳能有几时春？”程得诗，即日促装回番阳。 \\n 【张士诚】　〔行九四。洪武甲子开科取士，诸勋臣不平，曰：“此辈善讥讪，初不自觉。且如张九四厚礼文儒，及请其名，则曰士诚。”圣祖曰：“此名甚美。”答曰：“《孟子》有‘士，诚小人也’之句，彼安知之？”帝自此览天下所进表笺，多罹祸者。〕 \\n 张氏据有平江日，其部将左丞吕珍守绍兴，参军陈庶子、饶介之在张左右。一日，陈赋诗，饶染翰，题一纨扇以寄吕云：“后来江左英贤传，又是淮西保相家。闻说锦袍酣战罢，不惊越女采荷花。”饶素负书名，且诗语俊丽，为作者所称。吕俾人读罢，忽大怒曰：“吾为主人守边疆，万死锋镝间，岂务爱女子而不惊之耶！见则必杀之。”又元帅李其姓者，杭州庚子之围解，颇著功劳，一士人投之以诗，将有求焉，其诗有“黄金合铸李将军”之句，李大怒曰：“吾劳苦数年，止是将军。今年才得元帅，乃复令我为将军耶！”命帐下策出之。二事一时相传为笑。 \\n 张氏据有浙西富饶地而好养士，凡不得志于时者，争趋附之。美官丰录，富贵赫然。有为《北乐府》讥之云：“皂罗辫儿系扎捎，头戴方檐帽。穿领阔袖衫，坐个四人轿。又是张吴王米虫儿来到了。”及城破，无一人死难者。 \\n 伪吴委政于弟士信，士信惟务酒色，用黄参军敬夫、蔡参军彦文、叶参军德新图事。三人皆迁阔书生，不识大计，时有市谣十七字曰：“丞相做事业，专用黄菜叶。一夜西风来，乾鳖。”洪武丁未春，天兵下江南，三人皆伏诛，刳其肠而悬之，至于枯死。盖三臣皆元戚机臣，残膏僭侈，帝特恶焉。 \\n 天兵破姑苏，张士诚就擒，其妻刘氏率姬妾登齐云楼自焚死，党与无一人死难者。天台王泽吊以诗曰：“天星夜落水犀军，又见吴台走鹿群。睥睨金汤空自固，仓皇珠玉竟俱焚。将军只合田横死，国士嗟无豫让闻。风雨年年寒食节，麦盂谁上大妃愤。”又有人赋绝句云：“虎斗龙争既不能，鸡鸣狗盗亦何曾。陈平韩信皆归汉，只欠彭城老范增。” \\n 【李思齐】　〔本罗山人，兄弟七，思齐行三，墓在宝鸡县东三十里，人呼其墓曰三相公墓云。〕 \\n 元末，李思齐屡抗王师，后举临洮降我明。上命为江西行省右丞，不之官，寻以功进中书平章。上欲优待思齐食禄不视事。洎卒，上亲为文遣官祭之，又为诗挽之云：“朕有几点铜铁汁，平生不为儿女泣。昨日忽闻丞相崩，一洒乾坤草木湿。”其子世昌世袭指挥，后调云南临安卫。今尚世其官云。 \\n  \\n 　 \\n  \\n   \\n  "}
{"章节": "卷七十五·元", "正文": "　 \\n 卷七十五·元 \\n 　 \\n 【吕思诚】　〔字仲实。至正间官中书左丞。〕 \\n 吕仲实未显时，一日晨炊不继，欲携布袍质米于人，室氏有吝色，因戏作一诗曰：“典却春衫办早厨，山妻何必更踌躇？瓶中有醋堪烧菜，囊里无钱莫买鱼。不敢妄为些子事，只因曾读数行书。严霜烈日皆经过，次第春风到草庐。”次年果登第。 \\n 【王叔能】　〔浙省参政。〕 \\n “钱太守”刘宠庙，在绍兴钱清镇，王叔能过庙下，赋诗曰：“刘宠清名举世传，至今遗庙在江边。近来仕路多能者，也学先生拣大钱。” \\n 【陈旅】　〔字众仲，莆田人。马石田祖常按事闽中，一见奇之，举诸朝，官国子监丞。〕 \\n 元统初，陈众仲为浙江儒学副提举。在任日，雅好湖山，意有所属，便乘兴独往，流连竟夕，得佳句则欣跃而题。后为应奉翰林，有《元夕怀钱塘诗》云：“武帝亲祠太乙神，流光汹旭动星辰。竹宫典礼犹存汉，轵道山河已易秦。香迳至今啼木客，露盘无复泣金人。红灯几点东风里，犹是元宵一度春。” \\n 杨州陈新甫生日，出红玉杯饮客，陈众仲为《赋红玉杯》曰：“昆仑东阿含海日，石中玉子如日赤。神工夜发昆吾刀，剜作金杯盛酒吃。蟠桃初开缑母家，丹露滴入芙蓉花。广陵公子酒如海，年年颜色衬朝霞。” \\n 东园主人有堂名乐全，虞奎章为作记，朝士大夫咸为歌诗。陈众仲有“能守不成三瓦戒，乐全长得葆天均”之句。虞见之未解“三瓦”之说，俾询之，众仲云：“出《史记·龟策传》注。”公深服其博记。 \\n 王木斋尚书母亡时，灵几瓶中山丹俄吐白华，人以为孝感，绘为图。陈众仲题其上云：“越丹一夕幻幽枝，宛见萱闱玉雪姿。安得文章如束皙，为君重补《白华诗》。” \\n 【傅若金】　〔字与砺，新喻人。〕 \\n 元统三年，傅与砺奉使安南，宿天使馆中，其国王以侍姬荐寝，与砺以诗却之，曰：“夜宿安南天使馆，主人供帐烂相辉。宝香烬起风过席，银烛花偏月照帏。王母谩劳青鸟至，文箫先放彩鸾归。书生自是心如铁，莫遣行云乱湿衣。” \\n 孙蕙兰高朗秀慧，精近体五七言，语皆清雅可诵。年二十三，归傅若金为妻，五月而卒。家人哭而称之，因出其稿，若金特为编集成帙，题曰《绿窗遗稿》。其诗有云：“窗里人初起，窗前柳正娇。卷帘冲落絮，开镜见垂条。坐对分金线，行防拂翠翘。流莺空巧语，倦听不须调。”又“小阁烹香茗，疏帘下玉钩。灯光翻出鼎，钗影倒沉瓯。婢捧消春困，亲尝散暮愁。吟诗因坐久，月转晚妆楼。” \\n 孙惠兰寓殡湘中，傅与砺念之不置，赋诗曰：“湘皋烟草碧纷纷，泪洒东风忆细君。浪说嫦娥能入月，虚疑神女解为云。花阴昼坐闲金剪，竹里春游冷翠裙。留得旧时残锦在，伤心不忍读回文。” \\n 【达兼善】　〔即泰不花，蒙古人，伯牙吾台氏。父为台州录事，因家于台。年十七，江浙乡试第一，廷试赐进士及第，自号白野，世称白野状元。〕 \\n 达兼善《赋得上林莺送张兵曹》云：“春日阳关道，莺声满上林。来从金谷晓，飞度玉楼阴。柳嫩难分色，歌停稍辨音。明朝空解语，人去落花深。” \\n 达兼善《春日宣则门书事简虞郡庵》云：“三月龙池柳色深，碧梧烟暖日。蜂粘落絮萦青琐，燕逐飞花避绿沉。仙仗晓开班玉笋，云韵春奏锡琼林。从臣尽献河东赋，独有相如得赐金。”又《春日次宋显夫韵》云：“帝城三月多春色，南陌风光画不如。踯躅花深啼杜宇，鸬鹚滩暖聚王余。玉楼似是秦宫宅，金水元非郑国渠。处处笙歌移白日，杨雄空读五车书。”(与兄本齐名，时号二宋，以配郊祁。) \\n 世祖思太祖创业艰难，俾取所居之地青草一株置于大内丹墀前，谓之“誓俭草。”白野公作宫词十数首，其一云：“墨河万里金沙漠，世祖深思创业难。却望阑干获青草，丹墀留与子孙看。” \\n 达兼善又二绝句，云：“绣帘钩月夜生凉，花雾阴阴入画堂。吹彻玉箫人未寝，更添新火试沉香。”“金吾列侍拥旗旄，五色云深雉尾高。视草词臣方退食，内官传敕赐蒲萄。” \\n 后至元初，达兼善迁绍兴路总管，僚友分题作诗饯行，得清风岭(岭在嵊县，白野公立王贞妇庙于上)康里子山(崚崚)为赋《清风篇》曰：“清风岭头清风起，佳人昔日沉江水。一身义重鸿毛轻，芳名千载清风里。会稽太守士林英，金榜当年第一名。一郡疲民应有望，定将实惠及苍生。”(子山公书法妙一时，赵松雪后便及之。尝问客：“有人一日能写得几字？”客曰：“闻赵学士言，一日可写万字。”公曰：“余一日写三万字，未尝以力倦而辍笔。”公号正斋恕叟，又号蓬累叟。) \\n 至正末，达兼善为台州路达鲁花赤，与方国珍战死平江一驿舟中，有《题吊四状元》诗曰：“四榜状元逢此日，他年公论定难逃。空令太守提三尺，不见元戎用六韬。元举何如兼善死，公平争似子威高。世间多少偷生者，黄甲由来出俊髦。(元举王宗哲字也。至正戊子科三元进士，时为湖广宪佥。公平，李齐字也，时为高邮府知府。子威，李黼字也，时为江州路总管。此四公者，或大亏臣节，或尽忠王事，或遇难而亡，故云。) \\n 【达理马识礼】　〔字正道，高昌人。父长寿，尝为江浙廉访监司，因家常之宜兴。〕 \\n 达理马识礼初以荫授宁国路府判，改授监吉安之泰和。至正九年九月到官，静处一室，声味泊然。书十字楹间，曰：“俸薄俭常足，官卑清自尊。”其厉志若此。 \\n 【余阙】　〔字廷心。本唐兀氏，死难之日，有妾名满堂，生子甫卒，弃水滨，伪万户杜某曰：“此必余参政子，是佳种也。”因舍所钞诸物怀之而去。比三岁，或戏之曰：“尔父何在？”子以二指横拂喉下曰：“如此矣。”是知廷心当日举家伏节，犹幸存此遗孤也。〕 \\n 浦江郑氏九世不分居，余廷心赠诗有曰：“清源无浊流，芳兰有竞芬。离毫诵勿赞，勉哉贤子孙。”复大篆“浙东第一家”五字旌之。 \\n 樊执敬为浙江参政日，观潮，题诗樟亭云：“烟波闪闪海门开，平地潜生万壑雷。大信不亏天不老，浙江亭上看潮来。”公之志可见矣。至正壬辰，红巾贼乱，公张弓抽矢驰射于其间，贼应弦而毙者甚众。自卯至申，矢尽死之。执敬与余廷心善，廷心称其慨慷有大志，尝别以诗曰：“光禄桥西惜解携，春星欲傍露盘低。自来宫树多离思，更著城乌在上啼。” \\n 【贡师泰】　〔字泰甫，号玩齐，宣城人。〕 \\n 傅与砺起广州教授，贡师泰送以诗曰：“买得吴舡便欲东，更骑羸马别诸公。文声久许江西盛，诗律因归海外工。人羡义阳封介子，客从泰峙荐扬雄。五羊城下南风起，茉莉花香荔子红。” \\n 贡友初者，贡师泰族子也。至正间，师泰为浙江行省参政，遂侨寓钱唐，友初自上都还钱唐也，师泰赠之诗云：“嗣宗诸侄仲容贤，客路飘零雪满巅。曾为颂椒留子美，却思戏蜡爱僧虔。十年湖海三杯酒，百里溪山一钓船。何日兵戈得休息？敬亭春雨共归田。” \\n 郭矮梅《咏炭》诗云：“樵青黎面学昆仑，斫月挠云树欲髡。万灶黑烟灰出劫，一星红焰火还魂。污身若有仙翁幻，报国今无义士吞。曾似茅斋风雪夜，地垆暖温温。”贡友初喜诵之。 \\n 【成廷】　〔字元章，芜城人。〕 \\n 鄱阳道士胡道玄尝以一舟往来洪之东湖，扁曰活死人窝。成廷为赋诗曰：“一住行窝几百年，蓬头长日走如颠。海棠亭下重阳子，莲叶舟中太乙仙。无物可离虚壳外，有人能悟未生前。出门一笑无拘碍，云在东湖月在天。”虞伯生亦赋诗曰：“大海何曾著死人？纵饶得活也逡巡。中黄土底埋焦谷，太白星前扫幻尘。银汉槎头成恍惚，布帆船子弄精神。太平歌里无生灭，惟有胡笳拍拍真。” \\n 张孟载有《春愁》诗，成廷因和其韵，录寄杨铁崖云：“小窗病酒恹恹卧，春色三分二分过。仙人漫织藕丝长，金铜难补菱花破。花间黄蝶也双飞，叶底青梅才一个。彩笔题诗人未归，愁肠一似车轮大。” \\n 成廷又尝为《余氏赋寄庵》云：“此身江海即蜉蝣，小住庵中五百秋。万劫有穷惟道在，八方无碍与天游。虎龙夜合黄金鼎，鸾鹤朝飞白玉楼。暂向人间忘尔汝，一瓢春酒肯相留。” \\n 【张翥】　〔字仲举。其先晋宁人，父官杭州，因家焉。从仇仁近，以诗文名海内。文不如诗，而每以文自负。常语人曰：“吾于文已化矣，盖未尝构思也。”他日，翰林学士沙刺班示以所为文，请易置数字，若思者移时，终不就，沙剌班曰：“先生于文已化矣，何思之苦也？”仲举大笑。盖仲举善谑引笑，故戏之如此。〕 \\n 至正初，张仲举为集庆路学训导，御史下学点视廪膳。邻斋出对云：“豸冠点馔，是日适用驴肉。”仲举戏续云：“驴肉作羹。”御史闻之大怒，欲逮捕之，(御史盖河南人。)乘夜逃奔扬州。时扬州方全盛，众素闻其名，皆延致之。仲举肢体昂藏，行则偏竦一肩，韩介玉为诗嘲之云：“垂柳阴阴翠拂檐，倚阑红袖玉纤纤。先生掉臂长街上，十里朱楼尽下帘。”坐中皆失笑。时有相士在座，或曰：“仲举病鹤形也。”相士曰：“不然。此雨林鹤形，雨霁则冲霄矣。”后入大都，致位贵显，果如其言。 \\n 张仲举斋前海棠盛开，值春阴风作，赋惜花《摘红英》词云：“莺声寂。鸠声急。柳烟一片梨云湿。惊人困。教人恨。待到平明，梅棠应尽。青无力。红无迹。残香胜粉那禁得？天难准。晴难稳。晚风又起，倚阑争忍？” \\n 张仲举中秋对月，时张伯雨有约，以醉不赴，寄诗云：“明月中天云雾消，酒醒凉思正飘飘。星河不动秋空阔，钟鼓无声夜寂寥。露下远山皆落木，风来沧海欲生潮。仙家玩事无缘到，虚负楼听玉箫。” \\n 张仲举《闰九日游南屏山诗》云：“山僧领客兴何长，慧日峰前俯大荒。旧俗尚存三令节，人生难过两重阳。丹枫换叶随秋老，黄菊留花过闰香。更欲摩崖访陈迹，西风吹冷薜萝裳。” \\n 张蜕庵在扬州，元夜卧病，赋《风入松》词云：“东风巷陌暮寒骄。灯火闹河桥。胜游忆遍钱塘夜，青鸾远、信断难招。蕙草情随雪尽，梨花梦与€销。客怀先自病无聊。绿酒负金蕉。下帏独拥香篝睡，春城外，玉漏声遥。可惜满街明月，更无人为吹箫。” \\n 张仲举写《梦惜分飞词》曰：“相见依然人似旧。比似年时较瘦。笑问平安否？不言低掩罗衫袖。便欲窗前推枕就。无奈红亻孱绿亻愁。惊起空回首。半床斜月疏钟后。” \\n 中原红军初起时，旗上一联云：“虎贲三千，直抵幽燕之地；龙飞九五，重开大宋之天。”其后，毛贵等横行山东，侵犯畿甸，架幸滦京，贼势猖獗，无异唐末。张仲举在都下，《寄浙省周玉坡参政伯琦》云：“天子临轩授钺频，东南无地不红巾。铁衣远道三军老，白骨中原万鬼新。篆士精灵虹贯日，仙家谈笑海扬尘。都将两眼凄凉泪，哭尽平生几故人？” \\n 【张昱】　〔字光弼，庐陵人。至正时为行省左右司员外，号一笑居士。〕 \\n 张光弼初居杨完者左丞幕下，颇有功业之思，故其诗云：“免胄日趋丞相府，解鞍夜宿五侯家。玉杯行酒听春雨，银烛照天生晚霞。世乱且从军旅事，功成须插御筵花。汉王未可轻韩信，尚要生擒李左车。”又云：“西楼柳风吹晚香，石榴裙映黄金觞。纤歌不断白日速，微雨欲度行云凉。笑看席上赋鹦鹉，醉听门前嘶。早晚平吴王事毕，羽书飞捷入朝堂。”及张氏擅权，光弼愤焉，遂不事事，以诗酒自娱。其诗云：“一阵东风一阵寒，芭蕉长过石阑干。只消几度懵腾醉，看得春风到牡丹。”盖言时事也。 \\n 张光弼尝作歌风台诗云：“世间快意宁有此，亭长还乡作天子。沛公不乐复何为，诸母父兄知旧事。酒酣起舞和见歌，眼中尽是汉山河。韩彭诛夷黥布戮，且喜壮士今无多。纵酒极欢留十日，慷慨伤怀泪沾臆。万乘旌旗不自尊，魂魄犹为故乡忆。由来乐极易生哀，泗水东流不再回。万岁千秋谁不念，古之帝王安在哉！莓苔石刻今如许，几度西风霸陵雨。汉家社稷四百年，荒台犹是开基处。”一日乘酣朗唱于瞿宗吉，以界尺击卓，铿然若金石也。笑曰：“吾死埋骨西湖，题曰‘诗人张员外墓，足矣！”后竟如其言。 \\n 张光弼又尝作唐宫词数首，为瞿宗吉诵之，中间云：“可怜三首《清平调》，不忄西凉酒一杯。”宗吉曰：“太白于沉香亭应制，亲得御手调羹，贵妃捧砚，力士脱靴，不可谓不遇也。何必‘西凉酒一杯’乎！”光弼亦大笑。 \\n 张光弼作《辇下曲》，皆咏胡元国俗。其一首云：“守内番僧日念牛，御厨酒肉按时供。组铃扇鼓诸夫乐，知在龙宫第几重？”又云：“似嫌慧日破愚昏，白昼寻常下钩轩。男女倾城永受戒，法中秘密不能言。”前首言僧乱宫闱，后首言僧乱民闱也。“钓轩”，今俗云“钓闼”。僧房下钩闼，而置妇女受戒于其中也。 \\n 【王冕】　〔字元章，会稽人，号山农，人目为狂奴。当天大雪，赤脚上潜岳峰四顾大呼曰：“遍天地皆白玉合成，使人心胆澄彻，便欲仙去。”。〕 \\n 杨琏真伽自至元二十二年至二十四年，恢复佛寺三十余所，时弃道为僧者七八百人，皆挂冠于上永福寺帝师殿梁间，而飞来峰石壁皆镌佛像。王元章诗云：“白石皆成佛，苍头半是僧。”鉴湖天长观有道士为僧者，献观于总统云：“贺知章倚托史弥远声势，将寺改观，乞复原日寺额。”杨髡从其语。一时传以为笑。 \\n 王元章嗜画梅，画成辄题咏，有诗云：“我家洗砚池头树，个个花开淡墨痕。不要人夸好颜色，只留清气满乾坤。”或以是诗刺时，欲执之，遂遁走。后太祖物色得冕，因与粝饭蔬羹，山农且谈且食，应制作一绝云：“猎猎北风吹倒人，乾坤无处不生尘。胡儿冻死长城下，始信江南别有春。”上喜甚，谓可与共大事，授咨议参军，一夕暴卒。 \\n 【赵氵方】　〔字子常，歙人，号东山。至正末为江南行枢密院都事，国初召修《元史》，不愿仕，归。〕 \\n 赵东山年十二时，从胡井表学于家塾，赋《蟋蟀》诗云：“赤翅晶荧何处归？秋来清响傍庭闱。莫言微物无情思，风虎云龙共一机。”胡大惊异，赋《乳燕》诗答之，有“他年高拂云霄上，莫负当时乳哺恩”之句。 \\n 赵东山里中有二执友，其一因投荒过家，其一以磨勘需调，皆栖栖桑榆，犹恋鸡肋者。一日同访东山，见庭下有锯匠解木，因以命题，东山口占绝句曰：“一条黑路两人忙，傍晚相看鬓已霜。你去我来何日了？亏他扯拽度时光。”二执友知诗意讽已，相与感叹罢去。 \\n 赵东山《赞陆子静》云：“儒者曰女学似禅，佛者曰我法无是。超然独契本心，以俟圣人百世。” \\n 【陶宗仪】　〔字九成，号南村。崎岖乱离，每以笔墨自随。作劳之暇，时时休于树阴，有闻见，摘叶书之，贮一破盎，去则埋于树根，累盎至十数。一日，尽发其藏，得若干卷，题曰《辍耕录》。〕 \\n 陈汝嘉扁其所居轩曰皆梦，索陶九成题，为赋诗云：“北窗高卧羲皇上，不比南柯太守衙。尘世蕉阴方覆鹿，山童竹里自敲茶。黄梁旅邸空仙枕，春草池塘即谢家。万事转头同一幻，怪来筠管忽生花。” \\n 陶九成《赋红梅》调寄《一萼红》云：“水云乡，又南枝逗暖，绰约汉宫妆。春艳分，朱铅浅试，翠袖独倚修篁。想应道，东风料峭，翦霞彩，零乱补绡裳。勾漏寻真，丹丘授诀，傲睨冰霜。毕竟孤标还在，纵天桃繁杏，难侣寒香。玛瑙坡头，珊瑚树底，江南别是春光。且莫倚高楼，玉管怕、轻盈飞处误刘郎。依旧小窗疏影，淡月昏黄。” \\n 陶九成《赋落梅》调寄《月下笛》云：“东阁诗悭，西湖梦浅，好音难托。香销玉削，早孤标，顿非昨。阿谁底事频横笛，不道是、江南摇落。向空阶闲砌，天寒日暮，病鹤轻啄。情薄，东风恶。试快觅飞琼，共翔寥廊。水魂漠漠，谩怜金谷离索。有时巧缀双蛾绿，天做就、宫妆绰约。待一点，脆圆成，须信和羹问却。” \\n 至正间，陶九成避兵云间泗滨，其地有林泉之胜，同时嘉遁者，皆文人高士，因仿司马温公故事作约语云：“百岁光阴，万物乃天地逆旅；四时行乐，我辈亦风月主人。幸居同泗水之滨，况地接九山之胜。尽可傍花随柳，庶几游目骋怀。节序，莫负芒鞋竹杖；杯盘草草，何惭野蔌山肴。虽云一饷之清欢，亦是百年之嘉话。敢烦同志，互作遨头。慨元之耆英，衣冠远矣；集永和之少长，觞咏依然。订约既勤，践言弗替。” \\n  \\n 　 \\n  \\n   \\n  "}
{"章节": "卷七十六·元", "正文": "　 \\n 卷七十六·元 \\n 　 \\n 【潘纯】　〔字子素，庐州人。少有俊才。游京师，一时文学贵介争延致之。每宴集，辄云：“潘君不在，令人无欢。”至正丙申中，御史大夫纳开行台于绍兴，其子安安绐执同知秃坚，其谋出于子素。子素亦为安安缢诸途。〕 \\n 嘉兴林叔大(镛)掾江浙行省时，贪墨鄙吝，然颇交接名流，以沽美誉。其于达官显宦，则羔杀豕，品馔甚盛；若士夫君子，不过素汤饼而已。一日，延黄大痴作画，多士毕集，而此品复出，扪腹阔步，讥谑交作，叔大赧甚，不敢仰视。遂揖潘子素求题其画，子素即书一绝句云：“阿翁作画如说法，信手拈来种种佳。好水好山涂抹尽，阿婆脸上不曾搽。”大痴笑谓曰：“‘好水好山’，言达官显宦也；‘阿婆脸不搽’，言素面也。”言未已，子素复加一句云：“诸佛菩萨摩诃萨。”俱不解其意，子素曰：“此谢语，即僧家忏悔也。”哄堂大笑而散。叔大数日羞出见客。 \\n 潘子素《题宋高宗刘妃图》云：“秋风落尽故宫槐，江上芙蓉并蒂开。留得君王不归去，凤凰山下起楼台。”又《题赵子固画兰》云：“江上青山日欲晡，幽苍小纸墨模糊。华清宫殿生秋草，零落滕王蛱蝶图。” \\n 潘子素尝作《辊卦》，讥世之仕宦，人以突梯滑稽，而得显爵者或以达于文宗，欲系治之，亡徙江湖间，遇有以其事为滑稽士解者，卒乃得释。卦辞曰：辊，亨，可小事，亦可大事。《彖》曰：辊，亨，天地辊而四时行，日月辊而昼夜明，上下辊而万事成。辊之时义大矣哉！《象》曰：地上有木，辊，君子以容身固位。初六，辊，出门，无咎。《象》曰：出门便辊，又何咎也。六二，传于铁彗。《象》曰：传于铁彗，天下可行也。六三，君子终日辊辊，厉无咎。《象》曰：终日辊辊，虽危无咎也。九四，模棱吉。《象》曰：模棱之吉，以随时也。六五，神辊。《象》曰：六五，神辊，老于事也。上六，或锡之高爵，天下椰榆之。《象》曰：以辊受爵，亦不足敬也。(其后蔡宗鲁作《吝卦》以配之，曰：吝，亨，利居间，不利有所为。《彖》曰：吝，鄙啬也；利居间，无所求也；不利有所为，恐致祸也。初六，居富，吝于周急，悔亡，无攸利。《象》曰：吝于周急，莫恤其贫也；悔亡，无攸利，己终有望也。六二，听妇言，至吝，不养其亲，不恤其弟，贞凶。《象》曰：听妇言，昵于私也；不养其亲，忌大恩也；不恤其弟，失大义也。虽养弗时，亦致灾也，故贞凶。九三，极吝，吝其财，不吝其身，于行非宜。《象》曰：吝其财，斯致富也；不吝其身，乃轻生也。六四，太吝，君子吉，小人凶。《象》曰：吝于君子，虽有言，无尤也；吝于小人，虽不有言，终有悔也。六五，不吝于色，务所欲，终以死亡，凶；朋来，吝于酒食，弗克欢，无咎。《象》曰：不吝于色，惑于淫也；务所欲，乐其顺从也；终以死亡，凶可知也；朋来，从其类也；吝于酒食，诚大谬也；虽弗克欢，可无咎也。上九，居其家，不吝于内，吝于教子，弗叶吉。《象》曰：居其家，妄自尊也；不吝于内，畏寡妻也；吝于教予，终无所成也。马文壁又作《谝卦》曰：谝，贞，亨，初吉终凶，利见小人，不利于君子。《彖》曰：贞，正也。亨，通也。通乎正言，谝或庶几也。终凶，谝不由初也。利见小人，犹同类也。不利于君子，入于邪也。《象》曰：丽口掉舌，谝君子以求名干禄。初九，谝于同朋，无咎。《象》曰：同朋于谝，又谁咎也？九二，略施于民，吉。《象》曰：九二之吉，以新听众也。六二，来其谝，酒食用享。《象》曰：来其谝，民取则也。享其酒食，以崇功也。九四，饰言如簧，以娱彼心，乃获南金。《象》曰：娱人获金，不足道也。九五，君子终日高谝，王用徵，安东以迎，终岁弗宁，后有凶。《象》曰：以谝受徵，不羞也。终岁弗宁，祗足烦劳也。后有凶，不副实也。上六，莽谝不已，四方欲杀之。《象》曰：莽谝众怒，杀之何过也。右三卦切中时病，真得风刺之正。因并录之。宗鲁，名卫，平江人。文璧名琬，扶风人。) \\n 【高栻】　〔字则成，作《琵琶记》者。或谓方谷珍据庆元时，有高明者避地鄞之栎社，以词曲自娱，因感刘后村诗“死后是非谁管得，满村争唱蔡中郎”之句，乃作此记。按：高明，温州瑞安人，以春秋中至正乙酉第，其字则诚，非则成也。或因二人同时、同郡，字又同音，遂误耳。〕 \\n 高则成六七岁，颖异不凡，邻有尚书某，绯袍出送客，则成适自塾归，时衣绿衣，尚书呼语之曰：“出水蛙儿穿绿袄，美目盼兮。”则成应声曰：“落汤虾子着红衫，鞠躬如也。”尚书大惊异，称为奇童。 \\n 张小山有《苏堤渔唱》词，一时脍炙人口，高则成题其后曰：“小溪奴，锦囊无日不西湖。才华压尽香奁句，字字清殊。光生照殿珠，价等连城玉，名重长门赋。好将如意，击碎珊瑚。” \\n 偶见歌伯喈者，云：“浪暖桃香欲化鱼，期逼春阉，诏赴春阉。郡中空有辟贤书，心恋亲闱，难舍亲闱。”颇疑两下句意各重而不知其故。又曰诏、曰书，都无轻重。后得一善本，其下句乃“浪暖桃香欲化鱼，期逼亲阉，难舍亲闱。郡中空有辟贤书。心恋亲闱，难赴春闱。”意既不重，而“期逼”与上“欲化鱼”字应，“难赴”与“空有”字应。益见东嘉之工(东嘉此记为其友王四而作。王四初绩学不仕，东嘉与之友善，劝其赴举，后遂登第，弃其妻而赘于不花太师家。东嘉欲挽之不可得，故作此记，以切讽之。记名琵琶者，取其二字上各有二王字，并得四王字，为王四也。牛太师者，盖元人呼牛为不花，故谓之牛。而托名于伯喈者，以伯喈尝从董卓之辟，而卓亦称太师故也。其初以蔡中郎为不忠不孝，《记》成，梦伯喈谓之曰：“子能置我于善行，当有以报汝。”觉而有感，以全忠全孝易之，东嘉后果发解。高皇帝微时，常见此记而奇之，比即帝位，询得其实，遂捕王四置之于法，因遣使徵栻，东嘉辞以心恙，不就。使者复命，帝曰：“朕素闻其名，欲用之，原来无福。”又语近臣曰：“《五经四书》如五谷，家家不可缺。《琵琶记》如珍羞百味，富贵家其可缺耶！”) \\n 【顾琛】　〔字渊白，嘉兴人。〕 \\n 顾渊白恃才傲物，尝入京献《燕都赋》，翰长元公复初不喜，曰：“今大朝四海一统，六合一家。燕盖昔时战国名，何燕之称？”惭恨而归。晚年始得领教岳阳。高照庵先生以诗送之云：“豪气欲吞天下士，冷官初到岳阳城。”切中其实。渊白自出一对句云：“天下秀才爷。”有刀镊人对之曰：“村中和尚种。” \\n 杜清碧本应召次钱唐，诸儒者争趋其门，顾渊白作诗嘲之，有“紫藤帽子高丽靴，处士门前当怯薛”之句。闻者传以为笑。用紫色棕藤缚帽而制靴，作高丽国样，皆一时所尚，“怯薛”，则内府执役者之译语也。(或以为燕孟初作。) \\n 顾渊白访僧胜福，闲游市井间，见妇女皆浓妆艳饰，因问从行者，知少艾者僧之宠，下此则皆道人所有。遂戏题一绝于壁云：“红红白白好花枝，尽被山僧折取归。祗有野薇颜色浅，也来钩惹道人衣。”胜见，亟命去之，然已盛传矣。 \\n 松江俞俊弱冠从顾渊白游，亦负气傲物。当伯颜太师柄国日，尝赋《清平乐》长短句云：“君恩如草，秋至还枯槁。落落残星犹弄晓，豪杰消磨尽了。放开湖海襟怀，休教鸥鹭惊猜。我是江南倦客，等闲容易安排。”手稿留叶起之处，后与叶交恶，竟诉于官，必欲构成其罪。寅缘贿赂获免。(俊，其先嘉兴人，后占籍上海，娶也先普化次兄丑驴女。也先普化长兄观观死，蒸长嫂而妻之，次兄丑驴死，又蒸次嫂而妻之，俊妻母也，既而亦死，俊缚彩缯为祭亭，缀银盘十有四于亭两柱，书诗联盘中云：“清梦断柳营风月，菲仪表梓里葭莩。”盖“柳营”暗藏“亚夫”二字，“菲仪”谓菲人，“表梓”谓婊子，总贱娼滥妇之称。“葭莩”皆是夫也。郡人莫不多其才，而讥其轻薄如此。) \\n 【袁凯】　〔字景文，号海叟，袁潜翁介可潜子也。其先蜀人，后占籍华亭。洪武间为御史，议事不合，趋朝过金水桥，诡得风疾，仆不起，太祖命以水钻钻之，忍死不为动，遂放归。太祖念之，遣使即其家起为本郡儒学教授，景文瞠目熟视使者，《唱月见高》一曲，使者复命，以为诚风，乃置之。〕 \\n 袁潜翁《踏灾行》曰：“有一老翁如病起，破衲＜监毛＞毵瘦如鬼。晓来扶向官道傍，哀告行人乞钱米。时予奉檄离江城，邂逅一见怜其贫。倒囊赠与五升米，试问‘何故为穷民’？老翁答言听我语：‘我是东乡李福五。我家无本为经商，只种官田三十亩。延七年三月初，卖衣买得犁与锄。朝耕暮耘受辛苦，要还私债输官租。谁知六月至七月，雨水绝无潮又竭。欲求一点半点水，却比农夫眼中血。滔滔黄浦如沟渠，农家争水如争珠。数车相接接不到，稻田一旦成沙涂。官司八月受灾状，我恐徵粮吃官棒。相随邻里去告灾，十石官粮望全放。当年隔岸分吉凶，高田尽荒低田丰。县官不见高田旱，将谓亦与低田同。文字下乡如火速，逼我将田都首伏。只因嗔我不肯首，却把我田批作熟。太平九月开旱仓，主首贫乏无可偿。男名阿孙女阿惜，逼我嫁卖陪家粮。阿孙卖与运粮户，即目不知在何处。可怜阿惜犹未笄，嫁向湖州山里去。我今年已七十奇，饥无口食寒无衣。东求西乞度残喘，无因早向黄泉归。’旋言旋拭腮边泪，我忽惊惭汗沾背。‘老翁老翁勿复言，我是今年检田吏’。” \\n 一人娶妻无元，袁可潜赠之《如梦令》云：“今夜盛排筵晏，准拟寻芳一遍。春去已多时，问甚红深红浅。不见不见，还你一方白绢。” \\n 袁景文初甚贫，尝馆授一富家。景文性疏放，师道颇不立，未几辞归。其家别延陈文东(壁)。文东惩景文故，待弟子甚严。一日，景文来访，文东适出，因大书其案云：“去年先生靡恃已，今年先生罔谈彼。若无几个始制文，如何教得犹子比。”(文东善书，故云然。) \\n 袁景文尝谒杨廉夫，见兀上有琴川时大本《咏白燕》诗：“春社年年带雪归，海棠庭院月争辉。珠帘十二中间卷，玉剪一只高下飞。天下公侯夸紫领，国中俦侣尚乌衣。江湖多少闲鸥鹭，宜与同盟伴钓矶。”谓廉夫曰：“此诗殆未尽体物之妙。”廉夫不以为然。景文归作诗，翌日呈廉夫，云：“故国飘零事已非，旧时王谢见应稀。月明秋水初无影，雪满梁园尚未归。柳絮池塘香入梦，梨花庭院冷侵衣。赵家姊妹多相忌，莫向昭阳殿里飞。”廉夫得诗叹赏，连书数纸，尽散坐客，一时呼为袁白燕云。(姑苏顾文昱，字光远，国初为广东行省郎中，《题白雁》云：“万里西风吹羽仪，独传霜翰向南飞。芦花映月迷清影，江水涵秋点素辉。锦瑟夜调米作柱，玉关晓度雪沾衣。天涯兄弟离群久，皓首江湖犹未归。”此与景文《白燕》诗可相颉颃。) \\n 张士诚据有平江日，松江俞俊以贿通伪尹郑焕署宰华亭，用酷刑剥，邑民恨入骨髓。袁海叟有诗曰：“四海清宁未有期，诸公衮衮正当时。忽然一日天兵至，打破王婆醋钵儿。”或者不知“醋钵”之义，以问叟。叟曰：“昔有不轨伏诛，暴尸于竿，王婆买醋，经过其下，适索朽尸坠，醋钵为其所压，着地而碎。王婆年老无知，将谓死者所致。顾谓之曰：‘汝只是未曾吃恶官司来’！”闻者皆绝倒。 \\n 【陆象翁】。〕 \\n 陆伯麟侧室育子，陆象翁以启戏贺之曰：“犯帘前禁，寻灶下盟。玉虽种于篮田，珠将还于合浦。移夜半鹭鹚之步，几度惊惶；得天上麒麟之儿，这回喝采。既可续诗书礼乐之脉，深嗅得油盐酱醋之香。”盖苏东坡咏婢谑词有“揭起裙儿，一阵油盐酱醋香”之句。 \\n 【张明善】　〔能填词度曲，每以诙谐语讽人，听之令人绝倒。〕 \\n 张明善尝作《水仙子》讥时云：“铺眉苦眼早三公，裸袖揎拳享万钟。胡言乱语成时用，大纲来，都是烘。说英雄，谁是英雄？五眼鸡，岐山鸣凤。两头蛇，南阳卧龙，三脚猫，清水飞熊。” \\n 张士诚据苏时，其弟士德攘夺民地，以广园囿，侈肆宴乐，席间无张明善则弗乐。一日，雪大作，士德设盛宴，张女乐，邀明善咏雪，明善倚笔题云：“漫天坠，扑地飞，白占许多田地。冻杀无民都是你，难道是国家祥瑞！”书毕，士德大愧，卒亦莫敢谁何。 \\n 【唐志大】　〔字伯刚，海陵人。〕 \\n 唐伯刚《戏题邾仲谊小像》云：七尺躯威仪济济，三寸舌是非风起。一只眼看人做官，两只脚沿门报喜。仲谊云：“是谁？是谁？”伯刚云：“是你。是你。” \\n 姑苏之被围也，唐伯刚《和人泥字韵》云：“玉楼金屋愁如海，布袜青鞋醉似泥。”谓当时居权要者，不如处闲散之乐也。王元载亦诵一诗云：“二十四友金谷宴，千三百里锦帆游。人间无此荣华乐，无此荣华无此愁。”诗意与前诗亦相类。 \\n 【柏子庭】　〔吴僧。〕 \\n 柏子庭《注磬疏》云：“鸣锣恶念生，击磬善心发。善心发时火镬凉，恶念生如莲叶脱。我来化磬不化锣，布施五分少与多。一槌打却自家底，声声唤出阿弥陀。” \\n 后至元丙子，松江亢旱，闻方士沈雷伯道术高妙，府官遣吏赍香币过嘉兴迎请以来，骄傲之甚，以为雨可立致。结坛仙鹤观，行月孛法，下铁简于湖泖潭井，月取蛇、燕焚之，了无应验，羞赧宵遁。柏子庭素称滑稽，有诗一联云：“谁呼蓬岛青头鸭，来杀松江赤练蛇。”闻者绝倒。 \\n 后至元丁丑六月，民间谣言：“朝廷将采童男女以授鞑靼为奴婢，且俾父母护送抵直北交割。”自中原至江南，人家男女年十二三已上，便为婚嫁，皇迫纷扰，经十余日才息。柏子庭有诗戏之曰：“一封丹诏未为真，三杯淡酒便成亲。夜来明月楼头望，惟有姬娥不嫁人。”又有人集古句云：“翡翠屏风烛影深，良宵一刻值千金。共君今夜不须睡，明日池塘是绿阴。”(隆庆戊辰，有私阉火者名张朝，从大江以南浙直一路，假传奉旨选宫女，城市外，军民人家，不问良贱富贫，一语成婚。闻数日夜，舆人厨人，无从顾觅，亦如前至元故事。有人改子庭诗云：“抵关内使未为真，何必三杯便做亲。夜来明月楼头望，吓得娥要嫁人。”又讹言并选寡妇伴送入京。于是，孀居之妇，无老少皆从人。有守制数十年，不得已，亦再适。又有人为诗曰：“大男小女不须愁，富贵贫穷错对头。堪笑一班贞节妇，也随飞诏去风流。”) \\n 柏子庭作《可憎》诗：“世间何物最堪憎？蚤虱蚊蝇鼠贼僧。船脚车夫并晚母，湿柴爆炭水油灯。” \\n  \\n 　 \\n  \\n   \\n  "}
{"章节": "卷七十七·元", "正文": "　 \\n 卷七十七·元 \\n 　 \\n 【杨维桢】　〔字廉夫，会稽人，寓吴山铁冶岭，因号铁崖。唐、宋人无有书进士于官御上者，独廉夫书“李黼榜进士”。以黼死节，欲自附忠臣，遂用，刻之印章。又家居时，号边梅，特行于会稽诸郡。在松江，所书铁崖之外，有铁雅、铁笛、铁史、铁龙精、铁仙、铁龙仙伯，老铁、东维子、抱遗老人之号不一。如香奁诗等则书桃花梦叟、锦窝老人，此又因事偶发，非常号也。〕 \\n 上虞徐生以梅深自号，徵记于杨廉夫，为著《梅深说》，曰：“客有三人，与梅丈人论浅深。曰：‘玉雪为骨冰为魂，耿耿独与参横昏。遥知雪台溪上路，玉树十里藏山门。’一客曰：‘碧瓦笼情烟雾绕，藐姑之仟下缥缈。风清月苦无人见，洗妆自迩霜钟晓。’一客曰：‘在涧嫌金屋，照雪差银烛。直役九地底，阳萌知独复。’丈人曰：‘初得吾皮，次得吾骨。得吾髓者，其三之复乎！’” \\n 杨廉夫赋《海蛰》曰：“海风吹沙潮欲来，青虾乳跳疑紫苔。初疑长剑斫出老蛟血，又疑霹雳擎破妖龙胎。蟹汤微泣玛瑙脆，蜀锦乱把衤午刀裁。红永嚼碎齿不冷，丹霞入腹鸣饿雷。坐令海水化作蒲萄醅，我当大嚼一饮三百杯。” \\n 至正甲申秋八月十六夜，廉夫梦与酸斋仙客游庐山，各赋诗，酸斋赋《彭郎词》云：“番之湖兮云水香，万顷晴波净如扫。相逢渔子问二姑，大姑不如小姑好。小姑昨夜巧妆束，新月旱痕玉梳小。彭郎欲娶无良媒，飞向庐山寻五老。五老颓然不肯起，彭郎怒踢香炉倒。彭郎彭郎归去来，陶令门前烟树晓。”廉夫赋《瀑布谣》曰：“银河忽如瓠子决，泻诸五老之峰前。我疑天孙织素练，素练脱轴垂青天。便欲手借并州剪，剪取一幅玻璃烟。相逢云石子，有似捉月仙。酒喉无耐夜渴甚，骑鲸吸海枯桑田。居然化作十万丈，玉虹倒挂清冷渊。”诘旦，以语富春吴复，复拍几大叫曰：“酸斋之词，滑稽谑浪，固风流才仙。而先生之谣，雄伟俊逸，真天仙也。各以其才相胜。” \\n 杨廉夫《题临海王节妇诗》曰：“介马驮驮百里程，青峰后夜血书成。只应刘阮桃花水，不似巴陵汉水清。”后廉夫无子，一夕梦一妇人谓曰：“尔知所以无后乎？”曰：“不知。”妇人曰：“尔忆《题王节妇诗》乎？尔虽不能损节妇之名，而心则伤于刻薄，毁谤节义，其罪至重，故天绝尔后。”廉夫既寤，大悔，遂更作诗曰：“天随地老妾随兵，天地无情妾有情。指血啮开霞峤赤，苔痕化作雪江清。愿随湘瑟声中死，不遂《胡笳》拍里生。三月子规啼断血，秋风无泪写哀铭。”后复梦妇人来谢，未几果得一子。(至元十三年冬，元师渡江至天台，有千户掠得一王氏妇，夫家临海人，妇有美色，千户尽杀其舅姑与夫，欲强胁之，不可。明年春，遂驱以北行，至嵊县清风岭，妇仰天窃叹曰：“吾知所以死矣。”即啮拇指出血题诗崖石曰：“君王无道妾当灾，弃女抛男逐马来。夫面不知何日见，妾身料得已时回。两行清泪频偷滴，一片愁眉锁不开。回首故山看渐远，存亡两字实哀哉！”写毕遂投崖死。) \\n 杨廉夫尝得古断剑于洞庭湖上，炼以为笛，名之曰洞庭铁龙。又得胡琴于大陵吕氏；得宋徽宗象管于杭老宫人；得文文山石砚，上有玉带文；得贾丞相古琴于赤城；得秦始皇古陶瓮，盛酒其中，经岁不变，而折花其中，又能自葩实不死，名之曰“陶氏太古春”。以六物为客，而自居其间，总而颜之日七客寮，撰《七客者志》。而六客各为诗以歌之，曰：“有客有客来洞庭，驾罔象兮骖奔鲸。千年含景双龙精，玲珑九窍罗天星。莫邪出匣铿有声，一鸣一止三千龄。”“有客有客来西域，龙头高昂颈雌霓。腹如巴蚺凤匪翼，口呀夜光集月魄。奇声擘山椎霹雳，道人因之写胸臆。”“有客有客来象山，渡青海，飞银湾。陪道主，登玉坛。吐星宿，呈琅。出入爪甲冰雪寒。号鬼母，惊神奸，一声吹裂虎豹开。”“有客有客来文山，如金如铁坚匪顽。文山颓，不可攀，留尔亦足消群奸。静以安，方以直。带苍玉，佩文石。文星烂然守玄默。”“有客有客来赤城，碧梧风裁光玲珑。音含太古文七星，直如朱丝清如冰。洗秋壑，鸣秋声，金舂玉应和以平。”“有客有客来滈池，皤然其腹蠢以痴。曾经太古春风吹，至今面囱凝如脂。祖龙臭腐不足奇，和气自活千年枝。” \\n 杨廉夫初号铁崖，晚得铁笛，更号铁笛道人，卞宜之作《铁笛诗》寄之云：“一段清水百链钢，曾翻宫徵事虚皇。裂开黄鹤矶头石，惊落青鸾镜里霜。仙子佩环新《乐府》，翰林风月旧文章。道人清节磨砻久，却笑桓伊独据床。”廉夫喜之。 \\n 杨廉夫雅好声妓，晚居淞江，有四妾：竹枝、柳枝、桃花、杏花，皆善歌舞。有嘲之者云：“竹枝柳枝桃杏花，吹箫鼓瑟拨琵琶。可怜一代杨夫子，化作江南散乐家。” \\n 顾阿瑛延杨铁崖教子，每食必出佳酝，以芙蓉金盘，令美妓二三捧劝，铁崖出对云：“‘芙蓉盘捧金茎露。’有妓能对者，赠以此盘。”中有一妓封曰：“杨柳人吹铁笛风。”遂以盘酬之。 \\n 谢伯理居淞之泖湖，构光渌亭为宴乐之所，九日会友于其间，有园丁以佛顶菊花献之，筵间，众为赋诗。时杨廉夫在座，走笔云：“莲社渊明手自栽，头颅终不惹尘埃。东篱若为摩挲看，西域亲曾受记来。妙色尽从枝上发，慧香直奔脑门开。明年九月重阳节，再托摩耶圣母胎。”座客顾仲瑛奉觞称曰：“先生之作，诚可谓虎穴得子矣。”(聂大年读《廉夫诗集》有云：“文章五采凤凰雏，酒债诗豪胆气粗。白发草玄杨子宅，红妆擅板谢家湖。金钩梦远天星坠，铁笛声寒海月孤。知尔有灵还不死，沧桑更变问麻姑。”盖廉夫母梦金钩入怀而生，别号铁笛道人。晚年避乱淞江之泖湖谢家云。) \\n 松江吕巷有吕璜溪家开应奎文会，走金帛聘四方能诗之士，请铁崖为主考，试毕，铁崖为第甲乙，一时文士毕至，倾动三吴。社中尝以“杨妃袜”为题，铁崖一联云：“安危岂料关天步，生死犹能系俗情。”诸人皆叹服莫能及。 \\n 杨铁崖在松江，尝游盘龙塘，夜抵普门寺宿，盗伺其亡，尽窃去所畜物。黎明，家人往白之，先生赋诗不辍，语客曰：“老铁在是，区区长物又奚恤！”众服其量。 \\n 杨铁崖晚年卧起小蓬薹，不复下直，榜于门曰：“客至不下楼，恕老懒；见客不答礼，恕老病；客问事不对，恕老默；发言无所避，恕老迂；饮酒不辍乐，恕老狂。”其诞情傲世如此。 \\n 钱唐士女曹妙清，字以玉，号雪斋；张妙净，字惠莲，号自然道人。皆工诗章。曹又善鼓琴，行草皆有法度，事母孝谨，三十不嫁而风操可尚。张晓音律，情逸而才飘。晚居姑苏之春梦楼，皆一时淑媛也。与杨廉夫为文字友。曹尝和其《竹枝词》云：“美人绝似董娇娆，家住南山第一桥。不肯随人过湖去，月明夜夜自吹箫。”张词云：“忆把明珠买妾时，妾起梳头郎画眉。郎今何处妾独在，怕见花门蝴蝶飞。”廉夫尝《答妙清》绝句云：“红牙管蒂紫独毫，雪水初融玉带袍。写浔薛涛萱草帖，西湖纸价顿能高。”“玉带袍”者，曹氏砚名。 \\n 杨铁崖将访倪云林，值晚，泊舟滕氏门，滕乃宋学士元发后，富而礼贤，知为铁崖，延至家，铁崖曰：“有紫蟹醇醪则可。”主人曰：“有。”铁崖入门，主人设盛馔，出二妓侑觞，且命妓索诗，铁崖援笔立成曰：“飒飒西风秋渐老，郭索肥时香晚稻。两螯盛贮白瑶，半壳徵含红玛瑙。”“忆昔当年苏子瞻，较脐咄咄论团尖。我今大嚼不知数，况有醇醪如蜜甜。” \\n 张士诚据有吴中，东南名士多往依之，所不可致者唯杨廉夫一人。一日，闻其来吴，使人要于路，廉夫不得已，乃一至宾贤馆。时朝廷方以龙衣御酒赐士诚，士诚闻廉夫至，甚喜，即命饮以御酒。酒酣，廉夫以指写尘卓一绝云：“江南处处烽烟起，海上年年御酒来。如此烽烟如此酒，老夫怀抱几时开？”张见之，知终不就，遂放归。 \\n 伪吴驸马潘娶美娼凡数十，内一为苏氏，才色兼美，醉后，寻其罪杀之，以金盘荐其首于客宴。国亡，伏诛台城，投其首于溷。廉夫为赋《金盘美人词》曰：“昨夜金床喜，喜荐美人体。今日金盘愁，愁荐美人头。明朝使君在何处？溷中人溺血骷髅。君不见，东山宴上琵(弼)琶骨，夜夜鬼语啼箜篌。”(此绝类北齐主事。齐主纳娼妇薛氏，清河王岳尝因其娣迎之至第，帝怒，杀其娣。薛甚宠于帝。久之，主忽思其与岳通，斩首，藏干怀，出东山宴饮探其首投于盘，支解其尸，弄其髀为琵笆，复收髀流涕曰：“佳人难并得。”载尸出葬。帝被发步哭送之。) \\n 洪武初，圣祖将召杨维桢用之，令近臣促入京师，维祯托疾固辞，作诗曰：“天子来徵老秀才，秀才懒下读书台。商山肯为秦婴出，黄石终从孺子来。太守免劳堂下拜，使臣且向日边回。袖中一管《春秋》笔，不为傍人取次栽。”或劝上杀之，上曰：“老蛮子正欲吾成其名耳。”遂纵之。(廉夫赴召时，戴四角巾，圣祖问：“何巾？”对曰：“四方平定巾。”圣祖喜，因颁其制于天下，令仿为之。) \\n 【倪瓒】　〔无锡人，署名曰东海瓒，或曰懒瓒，变姓名曰奚玄朗，字曰元镇，或曰玄映，别号五：曰荆蛮氏，净名居士，朱阳馆主，萧问仟卿，云林子。云林多用以题诗画，故尤著。〕 \\n 倪元镇本无锡大家，元季知天下将乱，尽散其家赀，唯逍遥吟讽，兼寓意于画图，过苏台，有《怀古诗》云：“望中烟草古长洲，不见当时麋鹿游。满目越来溪上水，流将春梦过杭州。” \\n 倪元镇斥卖田宅，得钱数百缗。会张伯雨至，念其贫且老，悉推与之，不留一缗。每乘扁舟，飘然于五湖三泖间，有人赠诗云：“夜雨推蓬写松石，焚香何处独题诗。”又云“鲍谢才情世不多，手封诗卷寄江波。宅边东海鲸鱼窟，好看轻舟一钓蓑。”盖道其实也。(吴匏庵亦尝题其画曰：“黄金散与列仙儒，江上扁舟逐钓徒。为语纷纷评画者，要知迂叟不为迂。”) \\n 杨廉夫耽好声色，每筵间，见歌儿舞女有缠足纤小者，则脱其鞋载盏行酒，谓之，“金莲杯。”一日，与倪元镇会饮，廉夫脱妓人鞋传饮。元镇怒，翻案而起。廉夫亦色变，饮席遂散。后二公竟不复面。(云林性好洁，每盥头，易水数次，冠服著时，数十次振拂。尝眷歌姬赵买儿，留宿别业中，心疑其不洁，俾之浴。既登榻，以手自项至踵，且扪且嗅，扪至阴，有秽气，复俾浴，凡再三。东方既白，不复作巫山之梦，徒赠以金。赵或自谈，心至绝倒。) \\n 倪元镇所居，有清閤、云林堂，其清閤尤胜，前植碧梧，四周列以奇石，蓄古法书名画其中，客非佳流不得入。尝有夷人入贡，道经无锡，闻元镇名，欲见之，以沉香百斤为贽。元镇令人诒云：“适往惠山饮泉。”翌日再至，又辞以“出探梅花”。夷人徘徊其家，元镇密令开云林堂使登焉。堂东设古玉器，西设古鼎彝尊垒。观人方惊顾间，问其家人曰：“闻有清閤閤，可一得否？”家人曰：“此閤非人所易入。且吾主已出，不可得也。”其人望閤再拜而去。 \\n 倪元镇避乱，往来江湖，多寓琳宫梵刹。一日，思归作诗云：“久客怀归思惘然，松间茆屋女萝牵。三杯桃李春风酒，一榻菰蒲夜雨船。鸿迹偶曾留雪渚，鹤情原只在芝田。他乡未若还家乐，绿树年年叫杜鹃”洪武甲寅，元镇年六十八，秋七月始还乡里，时已无家，寓其姻邹惟高所。是岁中秋，邹氏开宴赏月，元镇以脾泄戒饮，凄然弗乐，乃赋诗曰：“经旬卧病掩山扉，岩穴潜神似伏龟。身世浮云度流水，生涯煮豆爨枯箕。红蠡卷碧应无分，白发悲秋不自支。莫负尊前今夜月，长吟桂影一伸眉。”不久，竟以脾疾卒于邹氏。(元镇寓邹氏日，邹塾师有婿曰金宣伯，一日来访，元镇闻宣伯儒者，倒屣迎之，见其言貌粗率，大怒，掌其颊。宣伯愧忿，不见主人而去。邹出，颇怪之。元镇曰：“宣伯面目可憎，语言无味，吾斥去之矣。”初张士诚弟士信闻元镇善画，使人持绢，侑以重币，欲求其笔。元镇怒曰：“倪瓒不能为王门画师。”即裂去其绢。士信深衔之。一日，士信与诸文士游太湖，闻小舟中有异香，士信曰：“此必一胜流。”急榜舟近之，乃元镇也。士信大怒，即欲手刃之，诸人力为营救，然犹鞭元镇，元镇竟不吐一语。后有人问之曰：“君被士信窘辱，而一语不发，何也？”元镇曰：“一说便俗。”或谓元镇因香被执，囚于有司，每传食，命狱卒举案齐眉。卒问其故，不答。旁曰：“恐汝唾沫及饭耳。”卒怒，锁之溺器侧，众虽为祈免，愤哽竟成脾泄。今人以太祖按之厕中，谬也。) \\n 【顾瑛】　〔字仲英，亦称阿瑛，昆山人。少轻财结客，豪宕自许，年三十始折节读书，筑别业于茜泾西，曰玉山佳处。其亭馆三十六，每处各有春帖一联，阿瑛手题也。记必名公，诗必才士，虽篆隶二三字，亦必选当代名笔。一时如杨廉夫、张伯雨、倪元镇皆与往还，尤密者为秦约、于立、释良琦。有二妓，曰小琼花、南枝秀，每会必在焉。风流豪赏，著称东南。〕 \\n 至正戊子春三月，顾阿瑛偕杨廉夫、贞居老仙(即张伯雨)烟雨中游石湖诸山，老仙为妓者英(即小琼花)赋《点绛唇》词。已而，午霁，登湖上山，歇宝积寺，英折碧桃花下山，廉夫为英赋《花游曲》，阿瑛和之。廉夫词曰：“三月十日春，满江花雨湿东风。美人盈盈烟雨里，唱彻湖烟与湖水。水天虹女忽当门，午光穿漏海霞裙。美人凌空蹑飞步，步上山头小真墓。草阳老仙海上来，五湖吐纳掌中杯。宝山枯禅开名碗，木鲸吼罢催花板。老仙醉笔石阑西，一片飞花落粉题。蓬莱宫中花报使，花信明朝二十四。老仙更试蜀麻笺，写尽春愁《子夜》篇。”阿瑛和词云：“真娘墓下花溟，碧稍小鸟啼春风。兰舟摇摇落花里，唱彻吴歌弄吴水。十三女子杨柳门，青纱丝盘樊金裙。折花卖眼一回步，蛱蝶双飞上春墓。老仙醉弄铁笛来，琼花起作回风杯。兴酣鲸吸玛瑙碗，立按鸣筝促象板。午光小落行春西，碧桃花下题新题。西家忽遣青鸟使，致书殷勤招再四。当筵夺得凤头笺，大写仙人《蹋鞠篇》。”(铁崖有《蹋鞠词》)时昆丘袁笔、秦约、匡庐于立属和此词，皆为廉夫所取。华词曰：“烟云扑雾摇空，游丝弱絮荣柔风。木兰载春石湖里，手弄琼英掬秋水。铁笛仙人招羡门，鸾旌小队青霓裙。凌波双飞重尘步，冶情谩忆鸳鸯墓。踏春挝鼓能几来，便须一饮三千杯。血色葡萄凝水碗，郁轮袍催紫檀板。云旗缥缈青鸟西，口衔红巾缄旧题。琼林宴中采春使，骰子逡巡赐绯四。醉携翠袖写银笺，不数公子《花游篇》。”约词曰：“馆娃宫殿春迷，集花芳菲娇亚风。油壁香车度花里，笑解珠缨祓春水。水边小艇忽到门，粼粼绿溅金鹅裙。游云腻雨踏歌步，青春唤愁花下墓。流光去去不复来，缥酒且进夫容杯。骊珠串落碧瑛碗，凤槽声催红玉板。宴游未终山日西，桑纤奉砚索新题。风流文采林使，肯数玉人裴十四。宫中分赡彩波笺，更试一曲《晓山篇》。”立词云：“暖云着柳春，锦航两旗杨柳风。美人娟娟锦船里，的乐瞳人剪秋水。阿鬟养花花满门，洗花染作真朱裙。窈窕行烟踏烟步，野棠乱落麒麟墓。东风扑天驱梦来，露香翠泣鸳鸯杯。玉箸丁东鸣碧碗，鸾箫二尺猩红板。琼花起舞歌竹西，钱崖酣春写春题。幽绪不凭蜂蝶使，怨绝冰丝弦第四。便栽隹霓作云笺，写入花游第几篇。” \\n 顾阿瑛遭乱，尽散其家赀，乃削发为在家僧，自称金粟道人，仍画其像，题曰：“儒衣僧帽道人鞋，天下青山骨可埋。若说少年豪侠处，五陵鞍马洛阳街。” \\n 洪武初，顾阿瑛以召役入城，婴疾而归，寻愈。吾乡谢子兰(应芳)诗以讯之曰：“闻道庞公近入城，还家风雨过清明。催租人去诗仍好，市药人归病已轻。尚喜竹林青笋出，不嫌花迳碧苔生。路逄缁侣传安信，候问姑迟数日程。”越数岁戎申，从其子迁临濠卒。 \\n 【丁鹤年】　〔字鹤年，回回人。父职马禄丁，官武昌，因家焉。西域人多名丁，既入中国，鹤年因以丁为姓，兄吉雅谟丁，字元德；次兄爱理沙丁，字允中。至正间，并举进士。〕 \\n 鹤年作诗极工，《题梧竹轩》云：“凤鸟当年此地过，至今梧竹满丘阿。曾闻剪叶书《周史》，又听翻枝入《楚歌》。金井月明秋影薄，石坛风细夜凉多。中郎老去知音少，共负奇材奈尔何！”时作者已满卷，此诗一出，皆为敛衽。 \\n 鹤年为平江韫上人赋《些子景》云：“尺树盆池曲槛前，老禅清兴拟林泉。气吞渤波盈掬，势压崆峒石一拳。彷佛烟霞生隙地，分明日月在壶天。旁人莫讶胸衿隘，毫发从来立大千。” \\n 鹤年《昏喷诗》曰：“老来昏底须嗟，声色双忘也自嘉。秋枕不惊风外叶，春杯长对雾中花。海师唱道禅多悟，张藉题诗字半斜。幸有灵台长不昧，目观耳听总无差。” \\n 吉雅谟丁以鹤年清心学道，特遗楮帐，仍侑诗曰：“谁捣霜藤万杵匀，制成鹤帐隔尘氛。香生芦絮秋将老，梦熟梅花夜未分。枕上不迷巫峡雨，床头常对剡溪云。竹炉松火茶烟暖，一段清贞尽属君。”鹤年次韵奉谢曰：“湘娥剪水霜刀匀，虚室生白无纤氛。壶中但觉风雨隔，壳里岂知天地分。蟾光夜明楮叶露，蝶梦春远黎花云。恍然置我银世界，纵有琼瑶难报君。” \\n 吉雅谟丁《挽脱脱太师》云：“淮海重闻斧钺临，一时黎庶尽倾心。雷霆声播天威远，霖雨恩添泽帝深。暗室有蝇污白壁，明廷无象铸黄金。风尘未息英雄死，坐封江山慨古今。” \\n 至正未，方氏据浙东。深忌色目人，鹤年畏祸迁避无常居，有句云“行踪不异枭东徙，心事惟随雁北飞。”识者怜之。又《逃禅室与苏生话旧》云：“不学扬雄事草玄，且随苏晋暂逃禅。无锥可卓香严地，有柱难擎杞国天。谩诧丹霞烧木佛，谁怜玉露泣铜仙。茫茫东海皆鱼鳖，何处堪容鲁仲连。”感时书事，而炼句精致如此。(鹤年尝卜日葬其父，霖雨十日不止。鹤年仰天悲泣，翌日雨止。葬毕，雨如初。时兵乱后，失母墓所在，悲慕深切，夜梦母告以葬所，邻翁韩重者亦梦焉。即其地求而得之，见母尸正中一齿如漆，复啮指滴血试之，良验，遂改父圹，人呼丁孝子。) \\n 元亡，鹤年归四明，与戴叔能善，时叔能亦避地于此，爱理沙丁题其《九灵山房图》曰：“梦里家山十载违，丹青只尺是耶非？墨池新水春还满，书问浮云晚更飞。张翰见机先引去，管宁避乱父忘归。人生若解幽栖意，处处林丘有蕨薇。”(戴九灵有《插秧妇》诗：“青袱蒙头作野妆，轻移莲步水云乡。裙翻蛱蝶随风舞，手学蜻蜒点水忙。繁束暖烟青满把，细分春雨成成行。村歌欲和声难调，羞杀扬鞭马上郎。”) \\n 【复见心】　〔豫章人，号蒲庵禅师。洪武初，与四明僧守仁一初、钱塘僧德祥止庵，皆被诏至京，后以赋诗含讥讽被戮。〕 \\n 明天渊髯长数尺，至正间为翰林学士，元亡，削发为僧，改名来复，字见心，而其髯如故。太祖既有天下，召至，怪而问之曰：“汝不欲仕我而为僧，吾亦任汝，然留须亦有说乎？”对曰：“削发除烦恼，留须表丈夫。”上笑而遣之。 \\n 复见心《赋药庵赠四川杨处土》，曰：“一庵近与葛洪邻，多病应同药里亲。煮石烟寒金涧晓，烧丹火暖翠房春。枇杷雨绿开花早，枸杞霜红结子新。架上闲来看《本草》，秘方留待著书人。” \\n 复见心《为日本纯上人赋白牛》曰：“耕云不住海门东，收向楞伽小朵峰。露地已忘调伏力，雪山谁识去来踪！放归祗树随羊鹿，种就昙花伴象龙。一色天阑头角别，水精池沼玉芙蓉。” \\n 洪武中，见心尝承召赐食，谢诗云：“淇园花雨晓吹香，手挽袈裟近御床。阙下彩云生雉尾，座中红动龙光。金盘苏合来殊域，玉碗醍醐出上方。稠叠滥承天上赐，自惭无德颂陶唐。”上见诗大怒，曰：“汝诗用‘殊’字，是谓我为‘歹朱’耶！又言‘无德颂陶唐，’是谓朕无德，则虽欲以陶唐颂我而不能也。何物奸僧，敢大胆如此？”遂诛之。(初见心被召，其师止之曰：“上苑亦无频婆果，且留残命吃酸浆。”后竟被诛。濒死，因诵师语，上逮其师至，将杀之，曰：“此故偈，臣偶与，非有它也。”上问何出？曰出《大藏》某录某函某卷某叶。检视果然，乃释之。) \\n 仁一初少从杨廉夫游，善歌诗，字亦遒劲，与张伯雨友善，尝《题石蟹泉》诗曰：“神鳌驱水到禅家，清出龙泓味更佳。晴带浦云穿晓断，暗随山雨走寒沙。玉脐圆映波心月，琼沫香浮沼面花。拟待春风招社客，焚香来试九溪茶。” \\n 仁一初尝《题翡翠》云：“见说炎州进翠衣，网罗一日遍东西。羽毛亦足为身黑，那得秋林静处栖。”祥止庵有《夏日西园》诗云：“新筑西园小草堂，热时无处可乘凉。池塘六月由来浅，林木三年未得长。欲净身心频扫地，爱开窗户不烧香。晓风只有溪南柳，又畏蝉声闹夕阳。”二诗为太祖见之，谓守仁曰：“汝不欲仕我，法网密耶。”谓德祥曰：“汝诗‘热时无处乘凉’，以我刑法太严耶？又谓‘六月由浅’、‘三年未长’，谓我立国规模小而不能兴礼乐耶。‘频扫地’、‘来烧香’，是言我恐人议而肆杀，却不肯为善耶？”遂皆弃市。(元僧又有玄恽雪庵者，云中人，《题三山万岁峰》云：“一沼曾杀教万民，一峰曾使九州贫。江山假设方成就，真个江山已属人。”《范蠡归湖图》云：“名遂功成泛五湖，知几千古擅良图。向教勾践堪同乐，不识先生肯退无？”镊工云：“一声镊子嗓秋蝉，门内老僧惊昼眠。毫发尽时毛发在，夕阳芳草自芊芊。”又尝记元僧有诗云：“百丈严头挂草鞋，流行坎止任安排。老僧脚底从来阔，未必骷髅就此埋。”又一云：“残年节礼送纷纷，尽是豪门与富门。惟有老僧阶下雪，始终不见草鞋痕。”) \\n  \\n 　 \\n  \\n   \\n  "}
{"章节": "卷七十八·国朝", "正文": "　 \\n 卷七十八·国朝 \\n 　 \\n 【高皇帝】　〔元天历戊辰娄宿降灵，帝以是年九月十八日丁丑未时生。生时河上取水澡浴，忽有红罗浮来，遂取衣之，故所居名红罗幛，邻有二郎神庙，其夜火光照耀。及天明，庙徙东北百余步。自是室中常有神光，每响晦将卧，忽煜龠若焚，家人虑失火，亟起视之，惟堂前供神之灯耳。及讨元，旗帜战帽袄裙，皆用红色，盖以火德王，色尚赤故也。〕 \\n 皇考仁祖淳皇帝，先家泗州盱眙，有第一山，元人文若题诗其上曰：“汴水东流过旧京，恢图妙算入皇明。暂携诸将停归骑，来看中原第一城”。诗作于元，而‘皇明’之句竟与国号相符，盖亦异云。 \\n 高庙既葬仁祖淳后之明年为至正乙酉，谁楚间童谣曰：“富汉莫起楼，穷汉莫起屋。但看羊儿年，便是吴家国。”至即吴王位元年丁未，即羊儿年也。明年戊申，建元洪武，六月壬寅，彰德路天宁寺塔忽变红色，自顶至踵，表里透彻，如煅铁初出于炉，上有光焰进发。自二更至五更乃止。癸卯、甲辰，亦如之。先是河北有童谣云：“塔儿黑，白人作主南人客；塔儿红，朱衣人作主人公。”其应如此。 \\n 高庙在军中，喜阅经史，操笔成文，雄浑如元化自然。征伪汉至潇湘，赋诗云：“马渡溪头苜蓿香，片云片雨至潇湘。东风吹醒英雄梦，不是咸阳是洛阳。” \\n 高庙《咏菊》诗云：“百花发，我不发；我若发，都骇杀。要与秋风战一场，遍身穿就黄金甲。”又《咏雪》诗云：“一片两片三四片，五片六片七八片。空中不见打罗声，万里江山都是面”。又《咏扇面红木犀》云：“月宫移就日宫栽，引得轻红入面来。好向烟霄承雨露，丹心一点为君开。” \\n 吴元年初置翰林院，以陶安为学士，圣祖赐以一对曰：“国朝谋略无双士，翰苑文章第一家。” \\n 天兵围集庆路，与元兵大战，元兵解去，乃坚守江左。见驿中有七岁儿居其中，上问之，对曰：“臣故父当此役，今臣代父耳。”上曰：“善对乎？”曰：“然。”上曰：“七岁儿童当马驿”。即对曰：“万年天子坐龙庭。”上大喜，蠲其役。 \\n 太平府不惹庵，太祖既渡江，尝题诗于壁，后庵僧洗之。及有天下，僧乃献诗云：“御笔题诗不敢留，留时只恐鬼神愁。曾将法水轻轻洗，犹有余光射斗牛。” \\n 太祖微时，于凤阳城中遇一游僧，手持小磬，号于众曰：“击磬卖诗，声绝诗就。”太祖因指鸡卵为题，僧随念云：“一块无瑕玉，中涵混沌形。忽然成五德，叫落满天星。” \\n 太祖尝微行入酒坊，遇一监生，时坐客满案，乃移土地神几与生对席，问其里居，则四川重庆人也。帝因属句曰：“千里为重，重水重山重庆府。”生应曰：“一人成大，大邦大国大明君。”帝又举翣几小木命生赋诗，应曰：“寸木元从斧削成，每于低处立功名。他时若得台端用要向人间治不平。”帝喜，明日召生命为按察使。(秣陵人。家供土神于地，始此。) \\n 太祖尝游一废寺，壁间画一布袋僧，墨痕尚新，旁题偈曰：“大千世界浩茫茫，收拾都将一袋藏。毕竟有收还有散，放宽些子以何妨！”帝为政尚严猛，故以此讽之。亟命索其人，不得。 \\n 高庙赐都督杨文诗云：“大将南征胆气豪，腰悬秋水吕虔刀。马鸣甲胄乾坤肃，风动旌旗日月高。世上麒麟终有种，穴中蝼蚁更何逃大标铜柱归来日，庭院春深庆百劳。” \\n 高庙赐善世法师文彬《凤阳行》云：“老禅此去正秋时，临淮水碧见苍眉。月明淮海镜清影，广寒处处影常随。水帘洞口溪云白，知是山人爱游客。淮海月高天气凉，西风凋叶榇长陌。清霜将降雁鸣天，淮之南北尽平川。荆山神禹凿，役使多幽玄。禅心若欲与对越，切莫将心恋丹阙。野人本与红尘隔，且去溪边弄明月。” \\n 高皇后薨，临葬期，风雨雷电，帝甚不乐，忽召僧宗泐至曰：“太后将就葬，尔其宣偈焉。”泐即应声曰：“雨落天垂泪，雷鸣地举哀。西方诸佛子，同送马如来。”帝甚悦。顷忽朗霁，遂启而，诏赐泐白金百两。 \\n 【建文帝】　〔皇太孙，洪武三十一年即位，实建文元年也。后革除，一应建文中所改易洪武政令悉复旧制，仍以洪武纪年。〕 \\n 初，懿文太子生太孙，顶颅颇偏，高庙抚之曰“半边月儿”。及读书，甚聪颖。朏夕懿文与同侍侧，高庙命咏初月，懿文诗曰：“昨夜严陵失钓钩，何人移上碧云头。虽然未得团圆相，也有清光照九州。”太孙诗曰：“谁将玉指甲，掐破碧天痕。影落江湖里，蛟龙不敢吞。”上览之不悦，盖‘未得团圆’，‘影落江湖’，皆非吉兆也。及懿文薨，太孙立，乃授钥匣，戒以临难乃启。比得披剃之具及杨应能度牒，出走无知者。(初，太祖既有天下，谓刘伯温曰：“汝既佐朕定天下，复有何术以教朕之嫡孙使守天下”。基曰：“有。”因成一小箧，用铁汁灌其锁授之。及‘靖难’兵入，建文君开箧而视，则袈裟一，伽黎一，剃刀二，度牒一，曰：“此刘伯温教我也。”遂为僧而遁。) \\n 建文帝既削发被缁，执杨应能度牒，云游四方，自湖湘入蜀。朝廷疑之，命给事中胡氵荧等以访张邋遢为名，遍物色之，不可得。遂自蜀入云南，复游闽，最后入广西，尝遇贵州罗永山白云庵中，题二诗壁间曰：“阅罢《楞严》磬懒敲，笑看黄屋倚团瓢。南游瘴岭千层迥，北望天门万里遥。款假久忘飞凤辇，袈裟新换衮龙袍。百官此日归何处？独有群鸟早晚朝”。“风尘忆昔忽南侵，天命潜移四海心。凤返丹山红日远，龙归沧海碧云深。紫微有象星还拱，玉漏无声水白沉。遥想禁城今夜月，六宫犹望翠华临。”久之，人知为建文君，遂避去。(“枝玉树属仙家，未识人间有此花。清致不沾凡雨露，高标犹带古烟霞。历年既久何曾老？举世无双莫漫夸。便欲载回天上去，拟从博望借灵槎。”此三丰遁老张玄玄诗也。玄玄，名全一，或曰通一，三丰其号也。世呼为张邋遢。) \\n 正统间，思恩知州岑瑛出行。忽一僧当道立，从者呵之不避，诘其度牒，乃杨应能也，曰：“此非吾姓名，吾有所托而逃者。汝不闻金川门之事乎！”瑛大骇，闻于巡按御史奏之，驿送赴京，号为老佛，途次赋诗云：“牢落江湖四十秋，萧萧华发已盈头。乾坤有恨家何在？江汉无情水自流。长乐宫中云气散，朝元阁上两声愁。新蒲细柳年年绿，野老吞声哭未休。”及至京，朝廷未审虚实，以太监吴亮曾经侍膳，使之审视。老佛见亮即曰：“汝非吴亮耶！我昔御便殿时，弃片肉于地，汝两手俱有所执，伏于地而口取之，记否？”诚拜而哭。已而复命，遂取老佛入大内，以寿终，葬西山。 \\n 【刘基】　〔字伯温，青田人。举元进士，为万安丞，江西行省掾史、江浙儒学副提举、行省考试官，两为元帅都事、行枢密经历、行省郎中、处州总管府判，前后九政。〕 \\n 刘基初见太祖，问能诗乎？基曰：“儒者末事，何谓不能。”时帝方食，指所用斑竹箸使赋之，基应声曰：“一对湘江玉并看，二妃曾洒泪痕斑。”帝颦蹙曰：“秀才气味。”基曰：“未也。‘汉家四百年天下，尽在张良一借间’”。帝大悦，以为相见晚。 \\n 刘伯温《思美人》诗曰：“雨欲来，风萧萧。披桂枝，拂陵苕。繁英陨，鲜叶飘。扬烟埃，靡招摇。激房帷，发绮绡。中发肤，忄替寂寥。思美人，隔青霄。水渺茫，山召。云中鸟，何。欲寄书，天路遥。东逝川，不可邀。芳兰花，日夜凋。掩瑶琴，闲玉箫。魂，心摇摇。望明月，歌且谣。聊逍遥，永今霄。” \\n 刘伯温《次李子庚韵》云：“风落余花春事非，愁心烟雨共霏霏。溪云不作从龙起，山石何须学燕飞。篱下旧存彭泽菊，林间新长首阳薇。夜阑忽漫闻啼鸟，肠断天涯信使稀。” \\n 刘伯温《题陆放翁卖花叟》诗云：“君不见，会稽山阴卖花叟，卖花得钱即买酒。东方出日照紫陌，此叟已作醉乡客。破屋含星席作门，湿萤生灶花满园。五更风颠雨声恶，不忧屋倒忧花落。卖花叟，但愿四海无尘沙，有人卖酒仍卖花。” \\n 【宋濂】　〔字景濂。目力甚明，能于粒米上书“孝、弟、忠、信、礼、义、廉、耻”八字。元至正中，隐居仙华山为道士，易名玄贞子，号仙华道士。国初，以文柄雄视四海。时曾礼部鲁博贯群籍，严陵徐尊生尝曰：“南京有博学之士二人，以一舌为笔，一以笔为舌。”指二公也。〕 \\n 洪武八年秋八月甲午，上览川流之不息，陋尹程《秋水赋》言不契道，乃亲更为之，赋成，召禁林群臣观之，且曰：“卿等亦各撰赋以进。”宋濂率同列研精覃思，铺叙成章，诣东黄阁，次第投献，上皆亲览焉。复品评于其间。已而赐坐，敕太官进天厨奇珍，内臣行觞，觞已，上顾濂曰：“卿何不尽饮？”濂出跽奏曰：“臣荷陛下圣慈，赐臣以醇酎，敢不如诏？第臣年衰迈，恐不胜杯酌，志不慑气，或愆于礼度，无以上承宠光尔。”上曰：“卿姑试之。”濂即席而饮将彻，上复顾曰：“卿更宜嚼一觞。”濂再起固辞，上曰：“一觞岂解醉人乎！卒饮之。”濂举觞至口端，又复瑟缩者三。上笑曰：“男子何不慷慨为？”对曰：“天威咫尺间，不敢重有所渎。”勉强一吸至尽。上大悦。濂颜面变，顿觉精神遐漂，若行浮云中。上复笑曰：“卿宜自述，一时朕亦为卿赋醉歌。”二奉御捧黄绫案进，上挥翰如飞，须臾成楚辞一章曰：“西风飒飒兮金张，特会儒臣兮举觞。目苍柳兮袅娜，阅澄江兮水洋洋。为斯悦而再酌，弄清波兮永光。玉海盈而馨透，泛琼兮银浆。宋生微饮兮早醉，忽周旋兮步骤跄跄。美秋景兮共乐，但有益于彼兮何伤！” \\n 洪武间，翰林应奉唐肃有《应制赋海东青》一绝云：“雪融能追万里风，坐令狐兔草间空。词臣不敢忘规谏，却忆当时魏郑公。”是日，上御奉天门外西鹰房，观海东青，翰林学士宋濂因谏曰：“禽荒古所戒。”上曰：“朕聊玩之，不堪好也。”濂曰：“亦当防微杜渐。”上遂起。(肃有题陶谷《邮亭图》绝句云：“紫凤檀槽绿发娼，玉堂见惯可寻常。作歌未必肠能断，明日听歌更断肠。”) \\n 洪武十年，宋学士景濂乞骸骨归，华亭朱孟辨纪其事，作诗送之，其一曰：“天语丁宁出紫微，特将文绮赐卿归。爱卿秉志如金石，留取裁成百岁衣。”盖濒行，圣祖谕曰：“卿事朕十九年，忠诚可贯金石，故有是赐。卿今六十有八，可待三十二年后，以作百岁衣也。”其二曰：“楮镪亲颁当酒钱，赐金不独二疏贤。想应心醉君王德，惭愧长安市上眠。”公既受文绮之赐，复出宝钞数十锭与之，曰：“卿东归当酒钱也。”其三曰：“城上春云暖更飞，念卿此地迹将稀。臣身愿作随阳雁，一度秋来一度归”。圣祖一日携景濂步午门西城上顾谓曰：“卿来此迹将稀矣，可能再见否？”濂曰：“老臣身未就木，当一岁一来也。”四明史靖可复补作二首，曰：“君王亲为计归程，几日携家出凤城。江上春来有风浪，扁舟好向里河行。”“晓辞龙衮出金门，拜跪相扶有子孙。传敕更宣来侍食，悬知一饭不忘君。”盖入辞，圣祖复谕之曰：“大江春来风浪多，宜就里河达家。”子遂、孙慎俱列侍从，相与扶掖，赐食乃出，其宠优可谓至矣。后二年，以慎坐法，安置茂州，寻卒。 \\n 宋学士尝过洛，士人挽留之信宿，不从，以其步蹇藏去，公怒作诗曰：“蹇驴掣断紫丝缰，却去城南趁草场。绕遍洛阳寻不见，西风一阵版肠香。”今河南人曰偷驴贼曰“版肠”本此。 \\n 【朱升】　〔字允升。枫林先生。徽之休宁人，徙居歙之石门。天兵下徽，请留宸翰以光后圃书楼。上亲书“梅花初月楼”赐之。〕 \\n 朱升早从资中黄楚望(泽)游，偕同郡赵氵方受经，余暇遂得六壬之奥。偶访友人，见案上四合，戏谓：“君能射覆乎？中则奉之，否则为他人饷民。”允升更索一合，书射语亦合，而之曰：“少俟则启。”边有借马者，友人令仆于后山牵驴应之，允升即令一时俱启，前四合皆鱼也。射语云：“一味鱼，两味鱼，其余两味皆是鱼。有人来借马，后山去牵驴。”宾主为之绝倒。子同初生时，升课之曰：“此子后必遭妇人之祸。”后同仕至礼部侍郎，善诗翰，大被宠遇，禁中画壁，多其题咏。或令题诗赐宫人，忽御沟中有流尸。上疑之，令同自经。壬课精妙，一至于此。(天兵下徽时，休宁吴克敏为元义兵万户，保障关岭，题诗扎溪石壁云：“怪石有痕龙巳去，落花无语鸟空啼。”遂自刎死。后孔从善为足成一律云：“万里西风起马蹄，金戈回首塞云低。未为豫让先亡赵，欲学田单独下齐。怪石有痕龙已去，落花无语鸟空啼。至今天与英雄恨，呜咽泉声下扎溪。”) \\n 【方孝孺】　〔字希直，一字希古，别号逊志。浙江宁海人，宋潜溪门人也。高帝尝令宋作《灵芝甘露颂》，赐酒大醉，归为方言之，顷酣寝，方候夜深，殊未醒，即为代制。比晓，宋起，愕然，谓方曰：“昨奉上命作颂，醉甚，误不为，上怒，必赐死。”方即以文呈，宋亟怀之入朝，上迎谓濂：“颂何在？”宋出进之。上读之曰：“此非学士笔也。此当胜先生。”宋叩头谢：“臣实以赐酒过醉，不能成章。门生方某代为之。”上立召见，即试一论，五策，方立成。上即命面赐绯袍腰带、犹平巾，令往礼部宴，命宗伯陪之，复遣觇焉。方时据上席岸然，上曰：“斯人何傲？”因不留，俾为蜀王府教授。语懿文曰：“有一佳士赉汝，今寄在蜀，其人刚傲，吾抑之。汝用之，当得其大气力。”。〕 \\n 方孝孺为蜀府教授，日与诸生讲明圣学，蜀献王闻其贤，为名其读书之庐曰正学。建文帝初立，以太祖遗令，乃召还为翰林博士，时侍讲，建文帝好读书，每有疑，即召使讲解。临朝奏事，臣僚面议可否，必命孝孺就前批答，孝孺诗曰：“斧临轩几砚寒，春风和气满龙颜。细听天语挥毫久，携得香烟两袖还。”又曰：“风软彤庭尚薄寒，御炉香远玉阑干。黄门忽报文渊阁，天子看书召讲官。” \\n 方正学《过子陵钓台》长短句一章云：“正人须正己，治国先齐家。如何废郭后，宠此阴丽华。糟糠之妻尚如此，贫贱之交安足拟？羊裘老子早见几，独向桐江钓烟水。” \\n 朱买臣妇葬浙之嘉禾，后人名曰“羞冢”。方正学过之，题诗云；“青草塘边土一丘，千年埋骨不埋羞。丁宁嘱付人间妇，自古糟糠合到头。” \\n 世谓宋人诗不及元，方正学有诗驳之云：“前宋文章配两周，盛时诗律亦无俦。今人未识昆仑派，却笑黄河是浊流。”“天历诸公制作新，力排旧习祖唐人。粗豪未脱风沙气，难诋熙丰作后尘。” \\n 【练子宁】　〔新淦人。初名安，以字行。建文之难，与齐泰、黄子澄、方孝孺俱族诛。于是建文遗臣有行遁者，题诗蛾眉亭云：“一个忠成九族殃，全身远害亦天常。夷齐死后君臣薄，力为君王固首阳。”。〕 \\n 练中丞过安度谒余忠宣公祠，赋诗曰：“将军忠节冠荆扬，千载精神日月光。血战孤城身已殒，名垂青史汗犹香。残碑堕泪空秋草，折戟沉沙自夕阳。我亦有怀追国士，为君感慨奠椒浆。”(嘉靖初，丰城游潜昼寐，梦一人高冠博带，修髯广额，迎谓曰：“昔有练中丞者，子识之否？”命童子取书数帙以进曰：“此子宁平生稿也。”囚自诵其诗“残碑堕泪空秋草，折戟沉沙自夕阳”。既而曰：“二句草草，人多称之。然似有未安处。幸不靳点窜如何？”潜即几上取片纸，略以意更易，向诵之云：“沙沉折戟空秋草，泪堕残碑自夕阳。”其人听之，抚几长啸，徐曰：“点化之妙，仙也，仙也！”遂惊觉，翌日，有以封书自新淦寄赠者，题曰《玉屑集》，盖练公子宁祸难后仅余之物，读之乃知中丞为子宁官。所诵二句为子宁吊忠宣诗也。历百三十余年，特兹著梦，忠魂义魄，固与天地并不朽云。) \\n 【铁铉】　〔色目人，初为五军都督府断事官，高庙每试以盘根错节，知其能，喜而字之曰鼎石。〕 \\n 建文朝，铁铉为山东布政，抗御靖难师甚力。文皇即位，擒至阙下，反背立庭中，令其回一顾，不可；去其耳鼻，亦不顾。碎分其体至死，骂不绝口。铉死后，二女入教坊，数月，终不受辱，有铉同官至，二女为诗以献，诗闻，文皇曰：“彼终不屈乎！”乃赦出之，皆适士人。长女诗曰：“教坊脂粉洗铅华，一片闲心对落花。旧曲听来犹有恨，故园归去已无家。云鬟半绾临妆镜，两泪空流湿绛纱。今日喜逢白司马，尊前重与诉琵琶。”其妹诗曰：“骨囱伤残产业荒，一身何忍去归娼。涕垂玉筋辞官舍，步蹴金莲入教坊。览镜自怜倾国貌，向人羞学倚门妆。春来雨露宽如海，嫁得刘郎胜阮郎。” \\n 【茅大方】　〔本名讣，以字行，泰兴人。死建文之难者。〕 \\n 茅大方少有奇名，尝谒孟庙，有“千古难忘义利词”之句，或赠诗曰：“陆机此日能为赋，贾谊何时复著书。”洪武中，以儒士应辟，典教淮南，考绩入朝，高庙召对，悦之，擢秦府长史，勉以董子辅相之业，大方因额其堂曰“希董”。 \\n 建文初，茅大方擢右副都御史，闻靖难兵起，以诗寄淮南守将梅殷曰：“幽燕消息近如何？闻道将军志不磨。纵有大龙翻地轴，莫教铁骑过天河。关中事业萧丞相，塞外功熏马伏波。老我不才无补报，临风一叹一悲歌。”闻者壮之，至今淮人传诵。 \\n 【胡闰】　〔号松友，鄱阳人。死建文之难者。〕 \\n 太祖征陈友谅至鄱阳，谒长沙吴文王庙，见壁间《题竹》诗云：“幽人无俗怀，写此苍龙骨。九天风雨来，飞腾作灵物。”鉴赏久之，问祠中人：“此谁诗。”对曰：“里墟中儒生胡闰。”上识其姓名。洪武中荐至，上曰：“此题诗鄱阳庙壁者也。”授督府经历。建文时迁右补阙，进大理少卿。北兵起，数与齐、黄议军国事。文皇渡江，不屈死之。 \\n  \\n 　 \\n  \\n   \\n  "}
{"章节": "卷七十九·国朝", "正文": "　 \\n 卷七十九·国朝 \\n 　 \\n 【刘三吾】　〔名如利、，三吾，其字也，别号坦坦斋，以字行，系出宋楚国公之裔。世为茶陵人。元末，为永平教谕。洪武初，以文学应辟。〕 \\n 刘井孙，三吾伯兄也。元至顺，历建、徽、瑞三路推官，转宁国路，贼攻宁国，井孙题高城门曰：“身随士卒同甘苦，誓与高城共死生。”城陷死之。三吾哭以诗曰：“黄甲题名前进土，白头死节古宣州。高城留得苌弘血，故友应同李黼游。”季兄与孙为南丰州同知，亦仗节死于台城。三吾哭以诗曰：“桂岭使还犹有信，杉关路断竟无书。生前有恨台城死，身后无家故国虚。”(井孙，字长吾。与孙，字存吾。) \\n 太祖命刘三吾作《大诰三编》成，大喜，御笔批曰：“理道周详，始终无疵，畅然哉！”未几，三吾请告归，至省城，时本省有将复命官员，询“近日京中何事？”三吾曰：“上新作《大诰三编》，甚妙。”已而复命，见太祖，问曰：“会刘三吾否？”曰：“会？”曰：“云何”？曰：“上新作大诰三编，真经世之文也。”上不怿，即遣人逮三吾，时三吾行至衡山，将抵家，即随逮者至京，赐自尽。后数日，太祖问：“三吾有像否？”曰“有”。即令取看，题其上曰：“此老已八十，何不七十九？白骨埋青山，千古名不朽。”盖《大诰三编》既成，太祖欲从容颁示，以为出自己也。三吾泄之，故不免于祸。(一说，太祖平伪周，见周伯琦伏张士诚后，问为谁，对曰：“前元参政周某。”帝曰：“先生年若干？”曰：“七十五矣。”因赠诗：“先生七十五，何不六十九？白骨葬青山，万古名不朽。”按《三朝野史》载：淮西阃夏贵归元，四载乃卒，人吊之云云。不应相同至此。) \\n 【张以宁】　〔字志道，号翠屏，闽之古田人。洪武初，官学士。〕 \\n 峡山僧慧愚溪邀张以宁观壁间旧题，因诵宋廖知县一律，有云：“猿弃玉环归后洞，犀拖金锁占前湾。”以宁谓其切实，类唐许浑，赋以继之云：“瘴岭风烟势渐开，喜寻筇竹步毒苔。江环列嶂天中起，峡岸流泉地底回。灵鹫飞来苍磴老，怪猿啼去白云哀。轩辕帝子应犹在，为奠南华茗一杯。” \\n 张以宁过严陵钓台，留诗云：“故人已乘赤龙去，君独羊裘钓月明。鲁国大名垂宇宙，汉家小吏待公卿。天回御榻星辰动，人去空台山水清。我欲长竿数千尺，坐来东海看潮生。” \\n 张以宁《送乡友》长篇云：“君家重峰下，我家大溪头。君家门前水，我家门前流。我行久别家，思忆故乡水。况乃故乡人，相见六千里。十年在扬州，五年在京城。不见故乡人，见君难为情。见君情尚尔，别君奈何许。送君遽不堪，忆君良独苦。君归过江上，为问水中鱼：别时鱼尾赤，别后今何如？” \\n 张以宁《题烂柯山图》诗云：“人说仙家日月迟，仙家日月转堪悲。谁将百岁人间事，只换山中一局棋。” \\n 【花纶】　〔杭州人。洪武十八年乙丑会试，黄子澄第一，练子宁第二，纶第三，乃浙江新解首也。及殿试，读卷官奏纶第一，子宁次之，子澄又次之。是年童谣云：“黄练花，花练黄。”时人莫解。比会试及读卷所拟名数，正协童谣。先一夕，上梦殿前一巨钉缀白丝数缕，悠扬日下，及拆首卷，乃花纶，上兼其不叶梦。已而得了显卷，姓名与梦相符，遂擢为状元。然花之被选，一时无不知者，故同榜皆呼为花状元。后世遂谓国初有花状元。非也。〕 \\n 花纶初授修撰，年十八，诏许归娶。练子宁送以诗云：“三月都门莺乱啼，郎君春色上春衣。潘生况拟供调膳，张敞仍须学画眉。南陌酒香银瓮熟，西湖月朗尽船归。极知身负君思重，莫遣心随粉黛移。” \\n 花有辞藻。其后改福建道监察御史，出按江西，坐罪谪戌云南。有题杨太真画图《水仙子》一阕云“海裳风，梧桐月，荔枝尘。霓棠舞，翠盘娇，绣岭春。锦棚嬉，金钗信，香囊恨。痴三郎，泥太真。马嵬坡，血污游魂。杨柳眉，青颦黛损。芙蓉面，零脂落粉。牡丹茅，剪草除根。” \\n 丁显，建阳人，后谴归，德业文章无闻焉。尝得其《题兰窗》诗一首：“公子善居室，猗兰蔚东窗。素荣轻露，冷风振芬芳。流玩引日夕，恍若临沅湘。岂不艳桃李，懿兹王者香。况逢同心友，结佩森翱翔。嘉名既云锡，咏言列篇章。持谢二三子，德馨尚无忘。”(是科泰和萧子韵，木匠之子，高皇帝问其家世，对以一绝云“严亲曾习鲁班机，常年制下青云梯。腰间带得纯钢斧，要斫蟾宫第一枝。”) \\n 【任亨泰】　〔襄阳人，洪武二十一年戊辰赴试前夕，问向卜木杓，指北行。闻有病内热者，覆医人曰：“昨服第一种，甚亨泰。”即回曰：“吾已得谶矣。”既而果状元及第，宠遇特隆，命有司建状元坊以旌之。圣旨建坊自此始。〕 \\n 任事泰十三岁时，尝题扇面云：“杲日初升万木低，画船撑出小楼西。先生正熟朝天梦，门外山禽莫乱啼。”其贵达也，人以是诗预占之。 \\n 【孙蕡】　〔字仲衍，号岭南才子。洪武中翰林典籍。〕 \\n 洪武庚戌，孙仲衍与客自五仙城泛舟游罗浮，道出合江，访东坡白鹤峰遗址，还舣舟西湖小苏堤下，夜登栖禅寺，留宿精舍，寺南有王氏朝云之墓，眉山长公妾也。仲衍徘徊有感，乃托朝云为诗十首，皆集古语而成者，其后书“罗浮王仙姑月夜过此。”其一曰：“家住钱塘东复东，偶来江外寄形踪。三湘愁鬓逢秋色，半壁残灯照病容。艳骨已成兰麝土，露华偏湿蕊珠宫。分明记得还家梦，一路寒山万木中。”其二曰：“妾本钱塘江上住，双垂别泪越江边。鹤归华表添新冢，燕蹴飞花落舞筵。野草怕霜霜怕日，月光如水水如天。人间俯仰成今古，只是当时已惘然。”其三曰：“三生石上旧精魂，化作阳台一段云。词客有灵应识我，碧山如画又逢君。花边古寺翔金雀，竹里春愁冷翠裙。莫向西湖歌此曲，清明时节雨纷纷。”其四曰：“东望望春春可怜，江篱漠漠荇田田。绕篱野菜飞黄蝶，糁径杨花铺白毡。云延蓬莱长五色，鹤归华表已多年。梦回明月生南浦，泪血染成红杜鹃。”其五曰：“浮云漠漠草离离，泪湿春衫鬓脚垂。秋水为神玉为骨，芙蓉如面柳如眉。钟随野艇回孤棹，蝉曳残声过别枝。青冢路边南雁尽，问君何事到天涯。”其六曰：“身前身后事茫茫，恼断苏州刺史肠。猿带玉环归后洞，君骑白马傍垂杨。鹤群长绕三珠树，花气浑如百和香。惭愧情人远相访，为郎憔悴羞郎。”其七曰：“孤月无情挂翠峦，金炉香炉漏声残。云收雨散知何处，鬓乱钅义横特地寒。去日渐多来日少，别时容易见时难。明朝有约谁先到，青鸟殷勤为探看。”其八曰：“杏花疏雨立黄昏，金屋无人见泪痕。短鬓欲星愁有效，此身虽异性常存。关门不锁寒溪水，环佩空归月夜魂。倚柱寻思倍惆怅，夜寒＜刍＞玉倩谁温？”其九曰：“万紫千红总是春，登临一度一思君。舞低杨柳楼心月，香沁梨花梦里云。风景苍苍多少恨，阴虫切切不堪闻。思君今夜肠应断，书破羊欣白练裙，”其十曰：“零落残魂倍黯然，一身憔悴对花眠。南园绿草飞蝴蝶，落日深山哭杜鹃。天若有情天亦老，月如无恨月长圆。此声肠断非今日，风景依稀似往年。”(仲衍工于集句，又绝句十二首：“舞衫歌扇旧因绿，万事伤心在目前。云物不殊乡国异，夭桃窗下背花眠。”“烟笼寒水月笼沙，谁信流年鬓有华。燕子衔将春色去，梦中犹记咏梅花。”“青山隐隐水迢迢，客梦都随岁月消。惟有别时今不忘，水边杨柳赤阑桥。”“杜陵寒食草青青，长涌《金刚般若经》。雨冷云香吊书客，梦中同蹑凤凰翎。”“远上寒山石径斜，宫前杨柳寺前花。红颜未老恩先断，莫怨东风当自嗟。”“与君略约说杭州，山外青山楼外楼。屈指别来经几载？愁心一倍长离忧。”“旅馆寒灯夜不眠，湘波冷浸一枝莲。何时最是思君处？月落乌啼霜满天。”“欲写愁肠愧不才，依稀犹记妙高台。问予别恨知多少？巴蜀雪消春水来。”“紫烟衣上绣春云，一树繁花对古坟。辛苦无欢容不理，半缘修道半缘君。”“春愁冉冉带余醒，珍箪银床梦不成。知子远来深有意，酷怜风月为多情。”“光阴卒卒一飞梭，怨入东风芳草多。旧枕未容春梦断，秦云楚雨暗相和。”“身前身后思茫茫，秋菊春兰各吐芳。惭愧情人远相访，为郎憔悴却羞郎。”又拗体三首：“白袷玉郎寄桃叶，金鞍骏马换小妾。翠眉蝉鬓生别离，南园绿草飞胡蝶。”“野棠开尽飘香玉，细柳新蒲为谁绿？忽忽穷愁泥杀人，逢人更唱相思曲。”“瞿塘嘈嘈十二滩，绕船明月江水寒。欲随郎船看明月，游丝落絮春漫漫。”皆托云朝云，盖传奇体以资谈谑耳。) \\n 铁冠道人张景和结庐钟山下，蓝凉公玉携酒访之，道人野服出迎，玉以其轻己，不悦，酒行，戏曰：“吾有一语，请先生属对。云‘脚穿芒履迎宾，足下无礼’。”道人指玉所持柳杯复之曰：“手执椰瓢作盏，尊前不忠。”玉，武人，不喻其旨，相与一笑，而后玉竟以谋逆伏诛。太祖命搜其家，凡有片纸只字往来者皆坐死。蕡尝为玉题一画，遂被杀。临刑口占云：“鼍鼓三声毕，西山日又斜。黄泉无旅店，今夜宿谁家？”人皆悲之。 \\n 【凌云翰】　〔字彦，号柘轩，仁和人。领前元至正十九年乡荐，尝作梅词《霜天晓角》一百首，柳词《柳梢青》一百首，号“梅柳争春”。〕 \\n 洪武庚申冬，凌彦为人《题钟馗图》云：“朔风吹沙目欲眯，官柳摇金梅绽蕊。终南进士倔然起，带束蓝袍靴露趾。手掣硬黄书一纸，若曰上帝锡尔祉。胃磔于思含老齿，颐指守门荼与垒肯放妖狐摇九尾？一声爆竹人尽靡，明日春光万余里。”题罢，掀髯自得。不数日，辟书临门，迫胁上路。到京，授成都府学教授，遂成诗谶。 \\n 凌彦见人家昆季析房者，作《沁园春》词以嘲之云：“树上凌霄，堂前紫荆，秋来尚芳。奈牝鸡晨语，憔悴，妖狐昼啸，鸿雁分行。仁智非周，喜忧非舜，一旦天伦忍遂忘。如何好望，松楸感泣，桑梓悲伤。古今祸起专房。总一国犹然况一乡？家有妇人，岂无长舌？世无男子，谁有刚肠？树大枝分，瓜熟蒂落，此语应非是义方。聊书此，要惩鉴戒，不在文章。” \\n 【胡虚白】　〔海宁人，洪武间教授。〕 \\n 洪武间，胡虚白归自江西，泊舟番君之望湖亭，见亭上石刻东坡诗一绝云：“黑云堆墨未遮山，白雨跳珠乱入船。卷地风来忽吹散，望湖亭下水连天。”虚白赓其韵曰：“鸥外清波雁外山，望湖亭下系归船。夜深起坐占风信，人在珠宫月在天。”书毕，忽有老者来诵其诗，曰：“子非斗南老人邪？”乃为长揖，举首不知所往。虚白因自号斗南老人。 \\n 胡斗南《题杨妃教鹦鹉念心经》云：“春寒卯酒睡初醒，笑倚东窗小玉屏。早佰眼前空是色，不教鹦鹉念《心经》。”又题绿珠坠楼云：“花飞金谷彩云空，玉笛吹残步障风。枉费明珠三百斛，荆钗那及嫁梁鸿。” \\n 胡斗南《双孔笛》云：“混沌难分浊与清，凿开空翠太分明。有声本自无声出，二气还从一气生。碧海夜寒龙并语，瑶台月白凤谐鸣。依稀黄鹤楼中听，吹落梅花雪满城。” \\n 胡斗南《北上行》云：“食密不知苦，衣葛不知寒。今晨出门去，始知行路难。惊飚吹断蓬，沙碛何漫漫。羸马缩如猬，霜花大如钱。夜步黄河冻，舟行不得前。君肠辘轳转，我肠车轮盘。王事有严程，去去勿惮烦。弯弧落旄头，飞箭定天山。会赋饶歌曲，论功万里还。” \\n 胡斗南《送徐千户之甘州》云：“春寒初试越罗袍，不惜千金买宝刀。马援橐中无薏苡，张骞槎上有葡萄。昆仑西去黄河远，亟谷东来紫气高。何事相逢又相别，陇云边月夜劳劳。” \\n 【张尚礼】　〔金华人。〕 \\n 洪武间，张尚礼拜监察御史。一日，作《宫怨》诗云：“庭院沉沉昼漏清，闲门春草共愁生。梦中正得君王宠，却被黄鹂叫一声。”圣祖以其能摹写宫阃心事，下蚕室死。 \\n 【张琬】　〔字宗琰，鄱阳人。〕 \\n 洪武初，张琬以贡入太学试高等，拜给事中，调户部主事。庚申，谨身殿灾，上不朝者阅七日，群臣方以严见惮，俱莫敢言，惟琬言之，诏可，赐文绮，寻升户部侍郎。高庙谓公曰：“朕以草昧之初，行经鄱阳，人物风土未遑周，诹可赋诗以对。”公应制曰：“门倚东湖小浦滨，春来景物益精神。百花洲接新桥路，五老峰连荐福云。风度鼓钟孤寺晓，烟横杨柳万家春。风光尚想还依旧，上苑题诗得具陈。”上为称赏。寻放归田里，俄遣中使斩公于永平市，死之年甫二十七。鄱儒竹居杨甫哭公诗云：“年少曾闻事上皇，朱衣咸羡好文章。才名既已闻中外，天命何须较短长？鹤入华亭悲夜月，凤回阿阁泣朝阳。至今台上青云士，犹向金门说侍郎。”寻赐葬祭，江右之人不许任户部官。或谓惩于琬而然。 \\n 【彭友信】。〕 \\n 洪武中，彭友信以贡至京师，遇圣祖徵行，口占《虹霓》诗二句，云：“谁把青红线两条，和云和雨系天腰。”久而未续，友信应声曰：“玉皇昨夜銮舆出，万里长空驾玉桥。”上大悦，问其籍，翌辰入朝，召友信上殿，曰：“此秀才有学有行。”遂命为北平布政使，(时有临海赵某卒业大学，为中贵《题蚕妇图》云：“蚕未成丝叶已无，鬓云撩乱粉痕枯。宫中罗绮轻如布，争得王孙见此图。”大祖幸中贵宅见之，诘问，中贵以赵对，即召除肇庆知府。在郡有廉声，及归，叹曰：“昔赵清献持一砚，今吾倍之。”遂持二砚以归，时号赵双砚。) \\n 【顾禄】　〔字谨中，洪武间太常博士。〕 \\n 顾禄善诗歌，有《过鄱阳湖》诗一联云：“放歌今日容豪客，破敌当年想至尊。”闻入禁中，太祖命尽进其作。一日，近臣入便殿见上所常御处有禄诗数帙。盖深喜之也。 \\n 陈焕文扁其屋曰云巢，索顾谨中赋之，谨中为作歌曰：“我本云间人，夙契云山缘。闻公巢云处，爱作云巢篇。公家云巢在何许？会觇秀出云海边。山头日月白云起，云峰万朵浮青莲。山人结屋入云去，置身直上云松巅。云萝千尺覆户外，槛下百道来云泉。云翁住其下，日与云周旋。或携云鹤游，或伴云龙眠。餐云英兮漱云液，被云衣兮驾云。有时看云发高咏，落笔往往凌云烟。浮云世事岂能绊？萧散自是云中仙。我欲乘云走相觅，云路峻绝难夤缘，尔来山人弃云出，我今亦是青云客。云骑桥南古汴津，一笑相逢云水白。问公别云今几年？侧身东望云茫然。又挂云帆拂沧海，归去自种云中田。” \\n 【邓伯言】　〔新淦人。〕 \\n 邓伯言有《游玉笥山》诗一联曰：“洞天明月一双鹤，涧水碧桃千树花。”宋潜溪见而爱之，乃以诗人荐入京，廷试《钟山晓寒》诗，高庙爱其中二句曰：“鳌足立四极，钟山蟠一龙。”以御手拍案诵之，伯言俯伏墀下，误疑天怒，遂惊死，扶出东华门始苏，次日，授翰苑清秩，以老疾辞，放归山。 \\n 【钱宰】　〔临安人。〕 \\n 洪武间，钱宰被徵至京，同诸儒修纂《尚书》，会选《孟子节文》。暇日，微吟曰：“四鼓冬冬起着衣，午门朝见尚嫌迟。何时得遂田园志，睡到人间饭熟时。”察者以闻。明日，文华燕毕，帝进诸儒谕之曰：“昨日好诗。然曷尝‘嫌’汝？何不用‘忧’字。”宰等惊悚谢罪，未几皆遣还。 \\n 钱宰《赋得梧桐树》云：“梧桐树，一叶堕秋风，一叶委秋露。明年二月新叶生，还在今年叶飞处。汉宫飞燕近承恩，零落班姬不如故。君不见，梧桐树。” \\n 【应履平】　〔奉化人。官至方伯。〕 \\n 应履平初授福建德化知县，三年赴吏部考满，试论云：“篇文颇优。”以貌近侏儒，不获取。乃题诗部门前云：“为官不用好文章，只要胡须及胖长。更有一般堪笑处，衣裳糨得硬绷绷。”末不书姓名。阍者以呈冢宰，冢宰曰：“此必应知县也。”取其文览之，果优。次日奏升考功司郎中。 \\n  \\n 　 \\n  \\n   \\n  "}
{"章节": "卷八十·国朝", "正文": "　 \\n 卷八十·国朝 \\n 　 \\n 【高启】　〔字季迪，别号槎轩，又号青丘生。与杨基、张羽、徐贲友善，四公皆吴产，皆妙于诗，世称高、杨、张、徐，拟唐四杰。〕 \\n 饶介之仕伪吴，雅喜文学，闻高季迪才名，召之至再，强而后往，因命《题倪云林竹木图》，实试之也，且以“木绿曲”为韵。季迪随口答曰：“主人原非段干木，一瓢倒泻潇湘绿。逾垣为惜酒在樽，饮余自鼓无弦曲。”饶大惊异，因劝之仕，季迪笑而不答，乃去之，隐青丘，时年才十六。 \\n 饶介之求诸彦作《醉樵歌》，以张仲简第一，季迪次之，赠仲简黄金十两，季迪白金三斤。仲简歌曰：“东吴市中逢醉樵，铁冠欹侧发飘萧。两肩何所负？青松一枝悬酒瓢。自言华盖峰头住，足迹踏遍人间路。学书学剑总不成，惟有饮酒得真趣。管、乐本是王霸才，松、乔自有烟霞具。手持昆岗白玉斧，曾向月里砍桂树。月里仙人不我嗔，时令下饮洞庭春。兴来一吸海水尽，却把珊瑚樵作薪。醒时邂逅逢王质，石上看棋黄鹄立。斧柯烂尽不成仙，不如一醉三千日。于今老去名空在，处处题诗偿酒债。淋漓醉墨落人间，夜夜风雷起光怪。”(后承平久，张洪修撰每为人作一文，仅得五百钱。) \\n 高季迪年十八未娶，妇翁周仲建有疾，季迪往唁之。周出《芦雁图》命题，季迪走笔赋曰：“西风吹折荻花枝，好鸟飞来羽翮垂。沙阔水寒鱼不见，满身风露立多时。”仲建笑曰：“是子求室也。”即择吉以女妻焉。 \\n 高季迪《明妃词》云：“妾语还凭归使传，妾身没虏不须怜。愿君莫杀毛延寿，留画商岩梦里贤。” \\n 高季迪《凿渠谣》云：“凿渠深，一十寻。凿渠广，八十丈。凿渠未苦莫嗟吁，黄河曾开千丈余。君不见，贾尚书。” \\n 高季迪《忆远曲》云：“杨子津头风色起，郎帆一开三百里。江桥水栅多酒垆，女儿解歌山鹧鸪。武昌西上巴陵道，闻郎处处经过好。樱桃熟时郎不归，客中谁为缝春衣？陌头空问琵琶卜，欲归不归在郎足。郎心重利轻风波，在家日少行路多。妾今能使乌头白，不能使郎休作客。” \\n 高季迪《赋得寒山寺送别》云：“枫桥西望碧山微，寺对寒江独掩扉。船里钟催行客起，塔中灯照远僧归。渔村寂寂孤烟近，官路萧萧众叶稀。须记姑苏城外酒，乌啼时候与君违。” \\n 高季迪在金陵，晚登南冈，望都邑宫阙，赋诗云：“落日登高望帝畿，龙蟠山下见龙飞。云霄双阙开黄道，烟树三宫接翠微。沙苑马闲秋猎罢，天街车响晚朝归。明朝欲献升平颂，还逐仙班入瓒闱。” \\n 兜罗绒者，琉球、日本诸国所贡也。今杭州织造局工作亦仿为之。高季迪《谢友人惠兜罗被歌》云：“蛮王细擘冰蚕茧，织得长衾谢缝剪。蒙茸柳絮不愁吹，铺压高床夜香软。朔风入关凋白榆，塞寒此物时当须。明灯炽炭夕宴罢，荐寝宜共红氍毹。海客扬帆游万里，得自昆仑国中市。归来遗我见远情，重似鸳鸯合欢绮。诗人鹤骨欺霜棱，曾直禁署眠青绫。自从身退得闲卧，只爱拥纸同山僧。今朝得此何奇绝，展覆不尤儿踏裂。便思清梦伴梅花，静掩寒窗听风雪。越罗蜀锦安可常，洞房姜女谩熏香。谁知一幅春云暖，即是温柔堪老乡。” \\n 高季迪《题笔峰》诗：“云来浓似墨，雁去还成字。千载只书空，山灵怨何事？”季迪辞侍郎不拜家居，忽罹党祸腰斩，亦其谶云。(季迪撰苏州府上梁丈，为御史张度所劾，与知府魏观并弃云。) \\n 【杨基】　〔字孟载，谓眉无用于人之身，因号眉奄。〕 \\n 杨孟载，幼颖悟绝人，弱冠工文词，名动公卿，杨廉夫一见，戏以所号铁笛为题，使其赋歌，对曰：“不惟能歌，尤且切效老铁体。”翌日呈，似廉夫。廉夫不觉自失，曰：“吾意诗径荒矣，今老铁当让子一头地。”故当时有老杨、小杨之称。歌曰：“铁崖道人吹铁笛，宫徵含嚼太古音。一声吹破混沌窍，一声吹破天地心。一声吹开虎豹闼，彤庭跪献丹良箴。问君何以得此曲？妙谐律吕何以召阳而呼阴？都将春秋一百四十二年笔削手，谱成透天之窍价重双南金。掉头玉署不肯入，直入并峰绝顶俯瞰东溟深。王纲正统著高论，唾彼癖兼书淫。时人不识我不厌，会有使者徵球琳。具区下浸三万六千顷之白银浪，洞庭上立七十二朵之青瑶岑。莫邪老铁作龙吼，丹山凤舞江蛟吟。助哉宗彦吾所钦，赤泉之盟犹可寻。更吹一声振我清白祖，大鸣盛世载赓阜财解愠南风琴。”(铁崖注《春秋》一本，名《透天关》。) \\n 杨孟载《春草诗》最传，其警联曰：“六朝旧恨斜阳外，南浦新愁细雨中。”又《咏新柳》云：“浓如烟草淡如金，濯濯姿容袅袅阴。渐软已无憔悴色，未长先有别离心。风来东面知春浅，月到稍头觉夜深。惆怅随宫千万树，淡烟疏雨正沉沉。”《咏春水》云：“溶溶样样欲平桥，知是巴山雪尽消。红雨落花来滚滚，绿烟芳草去迢迢。沅湘已没鸥边渡，湓浦新添鹜外潮。向晚渔郎走相报，大家齐上木兰桡。” \\n 七姐妹花似蔷薇，而七朵连缀，杨孟载诗云：“红罗斗结同心小，七蕊参差弄春晓。尽是东风儿女魂，蛾眉一样青螺扫。三妹娉婷四妹骚，绿窗虚度可怜宵。八姨秦虢休相妒，肠断江东大小乔。” \\n 杨孟载《题十二红图》云：“何处飞来十二红，万年枝上立东风。楚王宫殿皆零落，说尽春愁暮雨中。” \\n 【张羽】　〔字来仪。〕 \\n 张羽本浔阳人，元季授安定书院山长，因欲卜居吴兴，以诗约徐贲曰：“吴兴好山水，子我盍迁居？绕郭群峰列，回波一镜如。蚕余即宜稼，樵罢亦堪渔。结屋云林下，残年共读书。”于是定居于戴山东。 \\n 张来仪《题宣和画瓶中折枝犀》曰：“玉色官瓶出内家，天香浓浸月中葩。六宫总爱新凉好，不道金风卷翠华。”莫士安每为瞿宗吉称诵之，宗吉因拟作一首云：“金沟水活玉瓶宽，分得天葩下广寒。可惜秋香容易落，不如留向月中看。”士安亦称善。 \\n 【徐贲】　〔字幼文。〕 \\n 徐贲《寄周记室》云：“湖波遥带夕阳低，想得君家住更西。隔岸众山晴稍出，当门幽鸟晚犹啼。酒绿客里偏能饮，诗到愁边只谩题。欲倩归云寄离思，如何却向望中迷。” \\n 徐幼文《别离曲》云：“山风吹霜榆叶老，城鸦传声天欲晓。征徒出门驾出装，斗杓倒悬月无光。我停路车客停马，荒烟萧萧暗平野。一杯浊酒且顷倾，九月垂杨不堪把。歌声感激弦声繁，坐上醉人酒笑喧。相逢相别皆草草，心事如丝向谁道？” \\n 【林鸿】　〔字子羽，闽人。洪武初官员外。〕 \\n 元顺帝有一象，宴群臣时拜舞为仪。天朝王师破元都，帝北遁，徙象至南京。一日，上设宴使象舞，象伏不起，杀之。次日，作二木牌，一书“危不如象”，一书“素不如象”，挂于危素左右肩。由是素以老疾告，乃谪含山县。林子羽尝作《义象行》曰：“有象有象来天都，大江欲渡心次且。诱之既渡献天子，拜跪不与从象俱。象奴劝之拜，怒鼻触象奴。赐酒不肯饮，哺之亦不铺。屹然十日受饥渴，亻免首垂泪愤且吁。天子命杀之，众官束手莫敢屠。侍卫传宣呼壮士，被甲各执丈二殳。象战久不克，兵扌建象乃殂。忆昔君皇每巡幸，象当法驾行天衢。珊瑚错落明天珠，被服美锦红氍毹。紫泥函封载玉玺，万乐争拥群龙趋。玉玺归沙漠，龙亦归鼎湖。所以老象心，南来誓死骨为枯。嗟尔食禄人，空负七尺躯！高高白玉堂，赫赫黄金符，伊昔轩冕今泥涂！嗟尔食禄人，不若饭豆刍。象何洁，尔何污。天子垂衣治万世，俾全象德行天诛。呜呼象兮古所无！呜呼象兮古所无！” \\n 林子羽，春日游东苑，应制赋诗云“长乐钟鸣王殿开，千官步辇出蓬莱。已教旭日催龙驭，更借春流泛羽杯。堤柳欲眠莺唤起，宫花乍落鸟衔来。宸游好把箫韵奏，京国于今有凤台。” \\n 林子羽《赋得垂杨送客》云：“客路垂杨最有情，暖风吹绿渐冥冥。雨深炀帝宫前见，月白桓伊笛里听。叶暗未堪藏乳燕，花飞终恨促浮萍。分携欲折长条赠，愁绝河桥酒幔青。” \\n 林子羽妇朱氏亦能诗，尝《勉子羽五韵》云：“玉食叨陪近尚方，五云深处列鹤行。经论辅国从人仰，竹帛流芳与世长。待漏衣沾仙掌露，朝天身惹御炉香。功名成遂归宁日，一榻清风绿野堂。”年甫十九卒，子羽终身不娶。 \\n 【浦源】　〔字长源，号东海，无锡人。洪武中，官晋府舍人。〕 \\n 浦长源读书工诗。闻林子羽老于诗学，欲往访之无由。一日，以收买书籍至闽，时子羽方与其乡人郑宣、王玄辈结社作诗，自以天下为无人。长源谒之，子羽欲闻其所作，以观何如。长源乃诵《送人之荆门》诗云：“长江风扬布帆轻，西入荆门感客情。三国已亡遗旧垒，几家犹在住荒城。云边路绕巴山色，树里河流汉水声。若过旗亭多取醉，不须吊古谩题名。”子羽甚加叹赏，遂许入社，与之唱酬。 \\n 浦长源又有《送人还乡》诗云：“都门杨柳拂离筵，归路青山水国连。三月春阴垂细雨，几家寒食起新烟？听莺谷口停行盖，立马江头问渡船。此去故园应酒熟，杏花开遍草堂前。” \\n 浦长源在并州，寒食日作绝句云：“梦入故园千里远，觉来寒食在并州。垂杨不是相思树，那得花开便白头。”(长源同邑周子羽名翼，号戆斋，有《题雁来红》一绝云：“翔雁南来寒草秋，未霜红叶已先愁。绿珠宴罢归金谷，七尺珊瑚夜不收。”雁来红，草名。) \\n 【瞿佑】　〔字宗吉，号存斋，钱唐人。乡前辈凌彦钟、丘彦能、吴敬夫咸与为忘年友。〕 \\n 瞿宗吉少不为其父所知，乡人章彦复自福建检校回，瞿翁设鸡酒待之。宗吉年十四，适自学舍归，彦复即席指鸡为题，宗吉应声云：“宋宗窗下对谈高，五德声名五彩毛。自是范张情义重，割烹何必用牛刀？”彦复大加称赏，手写桂花一枝并题其上以赠云：“瞿君有子早能诗，风采英英兰玉姿。天上麒麟元有种，定应高折广寒枝。”瞿翁遂构传桂堂。 \\n 杨廉夫尝过杭州访瞿士衡，士衡，宗吉从祖也。时宗吉尚少，廉夫示以所作《香奁八咏》，宗吉乃悉和之，其《花尘春迹》云：“燕尾点波微有晕，凤头踏月悄无声。”《黛眉颦色》云：“恨从张敞毫边起，春向梁鸿案上生。”《金钱卜欢》云：“织锦轩窗闻笑语，采洲渚听愁吁。”《香颊啼痕》云：“班班湘竹非因雨，点点杨花不是春。”廉夫叹服曰：“此瞿家千里驹也。” \\n 瞿士衡一日饮，杨廉夫以鞋杯行酒，廉夫命宗吉咏之，宗吉席上作《沁园春》以呈，廉夫大喜，即命侍妓歌以侑觞，因袖其藁而去。词云：“一掬娇春，弓样新裁，莲步未移。笑书生量窄，爱渠仅小，主人情重，酌我休迟。酝酿朝云，斟量暮雨，能使曲生风味奇。何须去，向花尘留迹，月地偷期。风流到手偏宜，便豪吸雄吞不用辞。任凌波南浦，惟夸罗袜，赏花上苑，氐劝金卮。罗帕高擎，银瓶低注，绝胜翠裙深掩时。华筵散，奈此心先醉，此恨谁知！” \\n 丘彦能文雅好古，所藏图书，非遇赏鉴者不出示。尝有《芦花被图》一幅，盖模写酸斋梁山泺故事，上惟贡泰甫、吴子立数诗而已。后遇吴敬夫，出而求题，敬夫为赋数首，皆不惬意，最后一首云：“秋风吹就芦花被，一落人间知几年？泽国江山今入尽，诗人毛骨久成仙。高情已落沧洲外，旧梦犹迷白鸟边。展卷不知时世换，水光山色故依然。”彦能喜，始请登卷。他日，又以《唐三学士弈棋图》求瞿宗吉题，宗吉为赋一绝云：“三人当局各藏机，思入幽玄下子迟。毕竟是谁高一着，风檐日影静中移。”彦能叹赏曰：“不辱吾卷矣。” \\n 宋熙宁中，余杭进士洪浩游太学十年不归，其父作诗寄浩曰：“太学何蕃且一归，十年甘旨误庭闱。休辞客路三千远，须念人生七十稀。腰下虽无苏子印，箧中幸有老莱衣。归时定约春前后，免使高堂赋式微。”浩得诗，即归养。钱塘吴糙，洪武间官四川，其父敬夫思之，作诗云：“剑阁凌云鸟道边，路难闻说上青天。山川万里身如寄，鸿雁三秋信不传。落叶打窗风似雨，孤灯背壁夜如年。老怀一掬钟情泪，几度沾衣独泫然。”敬夫卒，而忄造始以丁尤还家。一日，见瞿宗吉，自诵其诗云：“薄宦萧然作远游，行囊那得一钱留？孟光不比苏秦妇，肯笑归来只敝裘。”宗吉因举敬夫前诗，谓曰：“尊翁有念子之情，而子乃独归美其妇耶！”忄造大惭而去。 \\n 瞿宗吉尝与黄体方过汴梁相国寺，将谓有南方花木之胜，香茗之供，而鄙陋殊甚。僧皆毡帽皮靴，发长过寸，言貌粗俗。体方呼为恶僧，口占云：“步入空门见恶僧，红毡被体发｛髟曾｝。”宗吉续之曰：“一言能得君王意，安得当年老赞宁。”(汴梁为宋东京，士人游宦者少得清暇，以遂宴赏之乐。当时有“卖花檐上观桃李，拍酒楼前听管弦”之句。体方续之云：“雨后淤泥填紫陌，风前尘土障青天。”盖街道无沟渠，又不用砖石，遇雨则行潦纵横，而地迫黄河；风起则尘沙蔽日，不可开口。尝集体仁门，体方戏语同列云：“此所谓东华软红尘也。) \\n 杭州男女瞽者多学琵琶，唱古今小说、平话以觅衣食，谓之陶真，大抵说宋时事。盖汴京遗俗也。瞿宗吉过汴梁诗云：“歌舞楼台事可夸，昔年曾此擅豪华。尚余艮岳排苍昊，那得神霄隔紫霞？废花草荒堪牧马，长沟柳老不藏鸦。陌头盲女无愁恨，能拨琵琶说赵家。” \\n 吴歌，惟苏州为佳。杭人近有作者，往往得诗人之体。如云“月子弯弯照几州，儿人欢乐几人愁。几人高楼行好酒，几人飘蓬在外头。”此贱体也。瞿宗吉往嘉兴，听故妓歌之，遂翻以为词云“帘卷水西楼，一曲新腔唱打油。宿雨眠云年少梦，休讴。且尽生前酒一瓯。明日又登舟，却指今霄是旧游。同是他乡沦落客，休愁。月子弯弯照几州？”(又“送郎八月到扬州，长夜孤眠在画楼。女子拆开不成好，秋心合着却成愁。”此亦贱体。而黄山谷之词先有之：“你共人，女边着子；争知我，门里挑心”是也。又“约郎约到月上时，看看等到月蹉西。不知奴处山低月出早，还是郎处山高月出迟。”此词虽淫奔。然怨而不怒，愈于郑风狂童之讪。又“高山顶上鹁鸪啼，闻说亲爷娶晚妻。爷娶晚妻犹自可，前娘儿子好孤凄。”此兴体也，又“树头挂网枉求虾，泥里无金空拨沙。刺潦树边栽枸橘，几时开得牡丹花。”此比体也，有守一而终之意。) \\n 杭妓朱观奴颇通文义，尝欲构室而募缘于人，求题词于瞿宗吉，援笔书云：“倾国倾城美貌，为云为雨芳年。金沙滩上旧因缘，重到人间示现。欲构云窗雾阁，奈悭宝钞金钱。诸公有意与周旋，请看桃花好面。”人以宗吉故，喜捐赀焉。 \\n 凤仙花，有红、白、紫数种，宋时谓之金凤花，其叶可以染指甲为红色。瞿宗吉诗：“金盆玉露捣仙葩，解使纤纤玉有瑕。一点愁凝鹦鹉喙，十分春上牡丹芽。娇弹粉泪抛红｛艹豆｝，戏掐花枝镂绛霞。女伴相逢频借问，几回错认守官砂。”又《玉簪花》诗：“白露初凝气候凉，花神献宝助新妆。移来银色三千界，压尽金钗十二行。秋水为神冰琢骨，龙涎作炷麝传香。不须石上尤磨折，长在佳人鬒髻傍。” \\n 瞿宗吉《熨斗》诗：“有柄何曾挹酒浆，随时用舍属闺房。干旋天上阳和气，平帖人间锦绣香。翠袖卷纱移玉钏，金篝分火近牙床。衣成远寄征夫去，印颗何时肘后黄？” \\n 瞿宗吉《残蝶》诗：“飞鸟曾闻载鬼车，粉香何事亦随邪。伤生不惜身投火，抵死犹将命乞花。望帝精灵枝上血，韩凭魂魄墓前沙。一般有恨难消灭，梦里相逢更可嗟。” \\n 永乐间，瞿宗吉以诗祸下狱。已而谪戍保安。时兴河失守，边境萧条，朝廷方降佛曲于塞下，选子弟唱之。遇元宵，宗吉凄然作《望江南》五首云：“元宵景，野烧照山明。风阵摩天将夜半，斗杓插地过初更。灯火忆杭城。”“元宵景，巷陌少人行。舍北孤儿偎冷炕，墙东嫠妇哭寒檠。士女忆杭城。”“元霄景，刀斗击残更。数点夕烽明远戌，几声寒角响空营。歌舞忆杭城。”“元宵景，默坐自伤情。破灶三杯黄米酒，寒窗一盏浊油灯。宴赏忆杭城。”“元霄景，淡月伴疏星。戍卒抱关敲木柝，歌童穿市唱金经。箫鼓忆杭城。” \\n 【黎真】　〔号林坡，国初名儒。〕 \\n 黎林坡当以非罪谪戍辽左，同里马其与焉。黎蒙恩放回，而马独不与。其兄一日盛席邀黎，侑觞之妓皆绝也，黎不往，遗之以诗曰：“锦瑟银筝白玉卮，赏音元自有钟期。可怜孤雁长城外，叫断南云总不知。”其兄得诗，为之堕泪，罢宴。 \\n  \\n 　 \\n  \\n   \\n  "}
{"章节": "卷八十一·国朝", "正文": "　 \\n 卷八十一·国朝 \\n 　 \\n 【文皇帝】　〔初封燕，及即位，诏以北平布政司为北京，每巡幸，称行在，设行部官，开科曰北京行部乡试。正统辛酉，始定为京师，革行在之称。〕 \\n 文庙在燕邸大宴，时天寒甚，文皇出一对曰：“天寒地冻，水无一点不成冰。”姚广孝在坐，应声曰：“国乱民愁，王不出头谁是主。”文皇大喜，遂决意起兵，而姚预靖难功焉。 \\n 永乐初，有士人赴举，祈梦，神告之曰：“礼乐征伐，自天子出。”士人拟为义为论以待。及举于乡，登进士，竟无验。后官膳部郎官。文庙与群臣宴，出语曰：“流连荒亡，为诸疾忧。”属群对，无有应者，士人进曰：“礼乐征伐，自天出。”上大悦，即擢礼部侍郎。 \\n 永乐中，江南一太学生需选京师，见邸间题云：“客眠孤馆，梦魂常到故乡来。”一日，阁中传旨云：“‘人上断桥，形影不随流水去。’有能对者赏”。生忽悟壁间之句，即以奏对，得授右秩。 \\n 【姚广孝】　〔苏人，初为僧，名道衍，字斯道。洪武末，诏选高僧分侍诸王，宗泐举道衍往燕府，住持北平庆寿禅寺。靖难功成，反初服，复今姓名。元初，刘秉忠初亦为僧，故名广孝配之。〕 \\n 姚广孝，元壬辰披剃，洪武癸丑，请给礼部度牒，于觉林寺入册，刻意为诗文，由是知名。《咏百花洲》云：“水滟接横塘，花多碍舟路。波红晴漾汨，沙白寒栖鹭。缘汀渔纲集，隔浦菱歌度。不见昔游人，风烟自朝暮。” \\n 道士席应真读书学道法，兼通兵机，道衍师之，尽得其术，然深自晦藏，人无知者。已而至京口，赋《览古》涛曰：“樵橹年来战血乾，烟花犹自半凋残。五州山近朝云乱，万岁楼空夜月寒。江水无潮通铁瓮，野田有路到金坛。萧梁事业今何在？北固青青眼倦看。”其党宗氵防见其摇膝高吟，笑之曰：“此岂释子语耶？斯道，斯道，汝薄南朝矣。” \\n 姚广孝《题观音岩》云：“高阁凌空如履地，长江万里来无际。世人可到不可留，只许禅僧深夏住。乱帆来往逐云飞，隔岸淮山拥翠微。大士岩间常宴坐，一灯夜照客船归。” \\n 永乐间，姚广孝领敕往蜀云台观悬幡，驿路代有迎候，抵姑苏寒山寺驻节，在松下散饭，曳履独步，不将余人，会吴邑曹三尹见而讶焉，挞之二十，姚漫不为意。顷而抚按会集，少师出一诗示云：“出使南来坐画船，袈裟犹带御炉烟。无端撞着曹公相，二十皮鞭了宿缘。”少师以为生前所负孽缘耳。众知之，遂成大笑。 \\n 【夏原吉】　〔字维哲，先世德兴人，大父以官寓湖沔，遂家湘阴。母廖氏梦三闾大夫，降而生。〕 \\n 夏忠靖公少年极颖敏，或指屋上兽头使赋之，公即口占曰：“非龙非虎亦非罴，头角皆因造化为。不向草茅夸气象，却于廊庙著威仪。昂昂饱历冰霜苦，默默长承雨露滋。寄与飞飞诸燕雀，好来相近莫相疑。”论者以为居显位而不免昵小人，此其验云。 \\n 夏原吉《人影》诗云：“不言不语过平生，步步相随似有情。长向灯前同静坐，每于月下共闲行。昨朝离去天将暝，今日归来雨又晴。最是行藏堪爱处，显身须要待时明。” \\n 永乐中，夏忠靖公以工部尚书治水苏、松，永丰周大有以兵科都给事中同事。一日，偕宿天宁寺，给事早如厕甚急，公戏谓曰：“披衣靸履而行，急事急事。”周即应声曰：“弃甲曳兵而走，常输常输。”一时以为善谑。(大有字逸，洪武中以监生擢任兵科都给事中。时甫弱冠，天才逸发，高皇帝时加宠异，使读书楼上，呼为“楼上秀才。”后谪戌辽海。永乐中，召复原职，治水吴中，寻卒。) \\n 永乐巳丑，令自正月十一日为始，赐元霄节假十日。壬辰正月，赐文武群臣宴，听臣民赴午门外观鳌山，岁以为常。夏原吉侍母往观，上闻，遣中官赏钞二百锭，即其家赐之，曰：“为贤母欢也。”自是车驾驻两京，皆赐观灯宴。上或御午门示御制，使儒臣奉和，览而说之，赐以羊酒钞币。时评应制诸作，以陈侍讲敬宗五首为工。其一：“皓月金门夜，和风玉殿春。云移三岛近，灯簇万花新。天仗临丹，星桥接紫宸。中官宣德意，燕赏及词臣。”其二：“紫禁疏钟静，高城刻漏传。五云迎宝盖，万炬缀金莲。琼醴行仙席，龙盘进御筵。教坊呈百戏，齐过玉阶前。”其三：“剑佩青霄近，峰峦翠阁重。花明金幄月，香度玉楼风。拜舞诸番集，欢娱万国同。遥闻歌吹发，五色庆云中。”其四：“紫陌连青禁，彤楼接绛河。九门星彩动，万井月华多。宝炬通宵朗，鸾笙叶气和。臣民涵圣泽，齐作太平歌”。其五：“山拥金鳌壮，云盘彩凤来。银河随斗转，珠阙倚天开。欢洽春声偏，恩从淑气回，愿歌鱼藻咏，长奉万年杯。” \\n 夏原吉《送弟还长沙》诗曰：“飒飒金风八月阑，汝今归去寸心安。菜根有味莫嫌淡，茅屋无书可借看。日具旨甘宜奉母，秋收租税早输官。明年此际还来望，莫遣寥寥雁影寒。” \\n 【解缙】　〔字大绅。年十八举江西乡试第一，连登进士。永乐初，更名荐，已而复旧。〕 \\n 解学士自幼能言即颖敏绝人，郡守令至其家，或抱至膝上，应声成文，皆错愕惊叹。一日，妇翁某过其家，解父抱缙出置椅上，妇翁云：“父立子坐，礼乎？”解遽答：“嫂溺叔援，权也。”翁又曰：“何缘得佳偶？”解亦遽答：“有幸遇良媒。”翁奇之，遂联姻焉。 \\n 解学十四岁时，出游市偶跌，众笑之，吟曰：“细雨落绸缪，砖街滑似油。凤凰跌在地，笑杀一群牛。”众无不摇头吐舌。 \\n 解学士六岁时，其族祖戏之曰：“小儿何所爱？”即应声作诗四绝，其一云：“小儿何所爱？爱者芝兰室。更欲附飞龙，上天看红日”。其二云：“人道日在天，我道日在心。不省鸡鸣时，冷然钟磬音。”其三云：“圣人有六经，天地有日月。日月万古明，六经终不灭。”其四云：“小儿何所梦？夜梦笔生花。花根在何处？丹府是吾家。”他日，学士尝书其后云：“予未能言时，颇知人教指，梦五色笔，笔有花如菡萏者。当五六岁来，遂盛有作。” \\n 解学士七岁时，一日友人持其父影而至，解横书“图尽禽兽。”友甚不乐。于是续云：“图公之像，画公之形。禽中之凤，兽中之麟。”友笑而奇之。 \\n 解学士九岁时，其父携诣江沐浴，以衣覆老树上。命对云：“千年老树为衣架”。急应云：“万里长河作浴盘。”归见马行草野，命对云：“黑马尾拖银扫帚”。对云：“乌龙项带玉绦环。”父珍爱之甚。 \\n 解学士十岁时，其母居孀，苦于里胥催徵之急，解具诉于县宰，并系以诗，有“他年谅有相逢日，好把春风判笔头”之句。邑宰意其假手，即指堂边小松为题，令再赋，应声曰：“小小青松未出栏，枝枝叶叶耐霜寒。如今正好低头看，他日参天仰面难。”邑宰大奇之，遂蠲其税。 \\n 永乐中，北京宫阙初成，文庙命解学士书门帖。解难于比拟，偶见古诗“日月光天德，山河壮帝居。”即书以进。上大喜，赐赉甚厚。 \\n 永乐中秋，上方开宴赏月，月为云掩，召解缙赋诗，遂口占《风落梅》一阕，其词云：“嫦娥面，今夜圆。下云帘，不着臣见，拼今宵，倚栏不去眠。看谁过广寒宫殿。”上览之，欢甚。复命赋长篇，又成长短句以进，歌曰：“吾闻广寒八万三千修月斧，暗处生明缺处补。不知七宝何以修？合成孤光洞彻乾坤万万古。三秋正中夜当午，佳期不拟嫦娥。酒杯狼籍烛无辉，天上人间隔风雨。玉女莫乘鸾，仙人休伐树，天柱不可登，虹桥在何处！帝阍悠悠叫无路，吾欲斩蜍蛙，磔其兔。坐令天宇绝纤尘，世上青霄粲如故。黄金为节玉为辂，缥缈鸾车烂无数。水晶帘外河汉横，水壶影里笙歌度。云旗尽下飞玄武，青鸾衔书报王母。但期岁岁奉宸游，来看霓裳羽衣舞。”上益喜，同缙饮，过夜半，月复明朗。上大笑曰：“子才真可谓夺天手段也。” \\n 解缙《应制题虎顾众彪图》曰：“虎为百兽尊，谁敢触其怒？惟有父子情，一步一回顾。”文皇素不喜仁宗，感此诗甚思，时仁宗留守南京，颇怀尤虞，因命所亲信者莫如夏原吉，即日往迎之。 \\n 文皇尝谓解学士曰：“有一书句甚难其对，曰‘色难’”。解应声曰：“容易。”文皇不悟，顾谓解曰：“既云易矣，何久不属对？”解曰：“适已对矣。”文皇始悟。“色”对“容”，“难”对“易”。为之大笑。(解为诸生时，游青楼，伎奉茶进曰：“一盏清茶，解解解元之渴。”大绅无以对。又：“一张琴上七条弦，弹出五音六律”及“烟锁池塘柳”。亦不能对。) \\n 解学士访某驸马不值，公主闻其名，欲观之，隔帘使人留茶，解索笔题曰：“锦衣公子未还家，红粉佳人叫赐茶。内院深沉人不见，隔帘闲却一团花。”公主怒其谑己，遂奏闻，太宗曰：“此风流学士，见他做甚。” \\n 解缙有《赠翰林刘编归娶》诗云：“少年归娶奉金銮，喜得天颜一笑看。红锦裁云朝奠雁，紫箫吹月夜乘鸾。灵椿堂上承中馈，宝镜台前结合欢。从此梅花消息好，青绫不似玉堂寒。” \\n 解学士《题长亭四柳图送薛尚书致政》云：“东边一株杨柳树，西边一株杨柳树，南边一株杨柳树，北边一株杨柳树。纵有柳丝千万条，也绾不得征鞍住。南山叫鹧鸪，北山叫杜宇。一个叫‘行不得也哥哥’，一个叫‘不如归去’”。又尝《题画松》云：“磨尽一锭两锭墨写出一株大枯树。夜深老鹤忍飞来，踏枝不着空归去。” \\n 吕尚书震与解公缙一日谈及食中美味，吕曰：“驼峰珍美，震未之识也。”解云：“仆尝食之，诚美。”吕公知其诳己，他日从光禄得死象蹄胫，语解曰：“昨有驼峰之赐，宜共飨之。”解因大嚼，去。吕寄以诗曰：“翰林有个解痴哥，光禄何曾宰骆驼？不是吕生来说谎，如何嚼得这般多。” \\n 解学士尝《吊友人丧妻》，曰：“四德俱全，七去咸备。呜呼哀哉，大吉大利。”闻者绝倒，盖其妻悍也。 \\n 【胡广】　〔字光大，吉水人，宋忠简公铨其十二世孙也。建文庚辰廷试，王艮当魁，貌不及广，且广策斥亲藩，上遂擢广第一，谓其名与汉臣同，且胡虏岂可容广，赐名靖。后艮死节，而靖永乐中得幸，复疏名广。〕 \\n 牛首山在金陵南三十里，有二峰，东西相对，晋元帝初作宫殿。王导指双峰曰：“此天阙也。”故又名天阙山。刘宋立郊坛于此。梁武帝又于山下建寺。山有石洞，洞中有石鼓。天欲雨，则石鼓自鸣。高庙怪此山独不北拱，杖之。永乐中，胡广扈从猎龙山，因游牛首佛窟寺，留诗曰：“晓从銮舆出九关，偶寻牛首共跻攀。南唐古寺留碑在，西竺高僧度锡还。百尺岩龛过鸟上，半空钟鼓隔人间。暂游已觉尘缘息，到此方知佛窟闲。” \\n 胡文穆与杨东里善，胡病笃时，人投诗假杨作云：“汉朝胡广号中庸，今日中庸又见公。堪笑古今两奸宄，天教名姓正相同。”得诗惭愤，数日卒。初胡与杨约，致仕后，拿舟往来。及广死，杨梦与广对酒联句，恍然夙约也。诗有“金螺潇洒对芙蓉，惊渚渔洲窈窕通”之句。(宋陈贾劾朱子，人诮之云：“姬周大圣犹遭谪，伊洛名贤亦被讥。堪笑古今两陈贾，如何专把圣贤非。”讥广诗祖此。) \\n 【曾】　〔字子，永丰人。五岁尽识象戏宇，称江西才子，永乐中甲状元。其生洪武乙巳九月七日亥时，其孙追亦生洪熙乙巳九月七日亥时，年月日时皆同，因名追。成化戊戌，追亦探花及第。〕 \\n 永乐初，曾赴会试，同乡有刘子钦者，由省元至会元，将殿试，解缙在翰林，会间称之曰：“状元属子矣。”子钦自负，略不少逊避，缙少之，密以题意示明日廷对，策详最，殆及万言，遂擢第一。殿试罢，作诗有曰：“晓开三殿降丝纶，衮冕临轩策小臣。红烛影催金阙曙，紫霞香泛玉壶春。云霄九万扶摇近，礼乐三千制作作新。浅薄未能宣圣德，原歌或朴播皇仁。”(大宗赐教庶吉士曾等二十八人，督责甚严，尝亲为试诵。一日，令背《捕蛇者说》，莫有全诵者，诏戌边而贷之，令拽大木。等以书诉执政，执政袖书见上，极陈辛苦状，因得释归。) \\n 永乐戊子，庐陵萧时中以诗首荐于乡，明年中式会试，上巡北京，留太学。又明年中榜。曾赠以诗曰：“乡衮曾抡宋殿魁，庐陵文运喜初回。九重天上承恩渥，八十人中识俊才。蠹简几年窥夜雪，龙门一日动春雷。行人若向青原望，定有红光烛上台。” \\n 曾学士冬日扈从猎龙山，同游牛首佛窟寺，和胡学士诗云：“数声清磬远微微，始觉尘缘到此稀。僧向定时闻叶落，客从坐处见云归。佛居叶藏那营窟，心会真诚即悟机。赐得宫袍新制锦，未应还羡五铢衣。” \\n 曾学士《送陈郎中重使西域》云：“重宣恩诏向穷边，蕃落依稀似昔年。酋长拜迎张绣幌，羌姬歌舞散金钱。葡萄夜醉氍毹月，晨嘶苜蓿烟。百宝嵌刀珠饰靶，部人知是汉张骞。” \\n 鄱阳湖有女儿港，曾学士泊此，赋诗云：“彭蠡湖边女儿港，秋水未乾湖水长。女儿一去今几秋？时有行人来系弁。岸柳汀花湿红翠，柳似颦眉花溅泪。茅屋参差石径斜，港口人烟凡几家？当初知是谁家女？后来嫁作谁家妇？嫁时湖上堕弓鞋，至今尚想凌波步。我欲回头问小姑，小姑迢迢隔重湖。我欲从前大姑问，大姑默默迎新恨。红颜薄命真堪惜，女儿名姓无人识。年去年来湖水春，空使行人吊陈迹。君不见，古来多少大丈夫，老死湖山名亦无。” \\n 有虏使至，称善饮，有司推能匹者，才得一武弁，犹恐不胜。上令廷臣自荐，曾请往，三人默饮终日，虏使已酣，武人亦潦倒，爽然复命。上笑曰：“无论文学，此酒量岂不当作大明状元邪！”锡以内昷甚厚。后病卒，且气绝呼酒饮至醉，题曰：“宫詹非小，六十非天，我以为多，人以为少。易箦盖棺，此外何求。白云青山，乐哉斯丘。” \\n 【王】　〔字孟杨，闽人。永乐间官检讨。时杭有王洪希范，吴有王汝玉，吾常有王达达善同在翰林。孟扬尝谓希范曰：“解学士名闻海内，吾四人足以撑住东南半壁。”识者谓为知言。后解谪交址，亦以罪谪。二人遂共趋广东，娱嬉山水，奏请凿赣江以便往来，上怒，征缙并下狱，俱死狱中。〕 \\n 王孟扬，凭祥道中遇元夕，有怀，赋诗云：“曾向蓬莱捧寿觞，良宵湛□沐恩光。凤笙曲奏梨园谱，鳌背灯开火树芳。往事别来伤旅恨，流年老去在他乡。夷歌蛮舞谁能解？马上看山夜未央。” \\n 【高柄】　〔字廷礼，三山人。永乐间官翰林典籍。〕 \\n 高廷礼集《唐诗品汇》，大有功于诗教。尝拟唐诗数首，为时所称。《拟苏许公侍宴安乐公主新宅应制》诗云：“飞构云边帝子家，宸游天上驻香车。玉杯春醉平阳馆，银汉秋行转望槎。万朵仙花迎日吐，千条弱柳向风斜。皇情爱物欢无极，能使群心恋翠华。”《拟岑补阙奉和早朝大明宫》之作云：“明光漏尽晓寒催，长乐疏钟度凤台。月隐禁城双阙迥，云迎仙仗九重开。旌旗半掩天河落，阊阖平分曙色来。朝罢佩声花外转，回看佳气满蓬莱。”《拟崔司勋登黄鹤楼》云：“武昌楼下白云飞，黄鹤何年去不归？千古登临悲故国，空余陈迹吊斜晖。清川雨歇巴山出，大泽天寒楚树微。久客他乡摇落暮，秦关回首泪沾衣。”《拟高常侍送王李二少府贬衡巫》云：“晓钟寥亮雁声哀，俟馆鸣鸡曙色催。两地送君双别泪，西风驻马一衔杯。巴山落月啼猿断，楚水孤帆暮雨来。莫怨异乡成久隔，汉庭还忆贾生才。” \\n 【王绂】　〔字孟端，无锡人。永乐间官中书。未达时，画已驰名，人不可苟得，尝月夜寓京邸，闻箫声起邻家，清亮可人，倚床听之，乘兴写竹石一幅，明早扣门访其人以为赠，盖一富商也。商人大喜过望，次日奉驼茸段二，求作配幅，孟端曰：“俗子何足当我笔！”亟索而碎之。〕 \\n 有客京师而别娶妇者，王孟端寄诗云：“新花枝胜旧花枝，从此无心念别离。可信秦淮今夜月，有人相对数归期。”其人得诗，感泣而归。 \\n 王孟端《月夜过瞿塘》诗云：“瞿塘滟灏足风波，一乘官航抵暮过。峡尽顿看江路阔，山开尤喜月明多。图分八阵石犹在，柱锁重关铁未磨。惆怅英雄俱已矣，令人千古独悲歌。” \\n 王孟端《登剑阁望京华》，有诗云：“一上高台首重回，五云何处是蓬莱？帆随雁影天边去，人共春光日下来。淮甸烟销平似掌，河流冰洋碧于苔。翠率行幸应非远，佳气氤氲绕上台。” \\n 【林志】　〔福建长乐人，母游氏梦梁僧宝志入室而生，因名。在髫龀时，已喜为文辞，后从学于王孟扬，极好辩论，因字之曰尚默，自号斋，又号见一居士。〕 \\n 林志祖清，避元不仕，变易姓名，匿居山寺，会府公检册寺中，见清诘问，且曰：“能诗乎？”曰：“颇能。”即以册号八音命为诗，应声曰：“金紫何曾一挂怀，石田茅屋自天开。丝竿钓月江头住，竹杖挑云岭上来。匏实晓收栽药圃，土花春长读书台。革除一点浮云虑，木笔题诗酒数杯。”府公惊羡，遂与为友。政暇，辄携酒过饮，倡和移日。一日，忽论海滨人物，因曰：“若林清者，雄才硕德，惜未见其人。”林不觉有感，府公曰：“公殆林清耶？”林曰：“若清者，公安得见之，此吾所以有感也。”相与尽醉而罢。明日，林竟去之。府公再往访，多方物色，终不见矣。 \\n 林志高才博学，乡会试皆第一。比殿试，深以魁选自负。迨传胪之夕。梦有马夺其首，既而同邑马铎第一，志次之，甚怏怏，不服。一日，互争于廷，成祖试以对曰：“朕有一对，对佳者状元。曰‘风吹不响铃儿草’”。铎应声曰：“雨打无声鼓子花。”帝大称许。志逾时竟不能对，遂愧服。盖铎幼时梦有以下联语之者，不知何谓。至是用之，得赐状元。(相传铎母马氏，妾也，嫡妒不容，再嫁同邑李氏，复生一子，名马，后亦中状元。上喜其文，御笔于马旁加其字，名李骐。越三日，胪传凡三唱无应者，上曰：“即李马也。”骐乃受诏，每投刺所作“骐”字，黑书马，朱书其。) \\n 【高举】　〔鄱阳人，永乐甲辰进士。〕 \\n 高举拜监察御史罢归，居林谷间，谢绝人事，不入城府。一日，棹小舟至城下，时值重午，郡守饮月波楼以观兢渡，举微服箕坐舟上，守怒逮之，令其供不合状，举遂书一绝云：“皇后升遐未一年，今春先帝又宾天。江山草木皆垂泪，太守如何看画船？”守询之，知为高侍御，大惭，而延纳之，公拂衣不顾去。 \\n 【王英】　〔山东滨州人，其父斌为浮梁令，以父任，应江西乡举。〕 \\n 浮梁东隅有昭烈庙，祀唐张巡，设像，侍曰张太子。永乐间，山东王英叩卜秋举，降箕曰：“玉霄一点坠云端，难失佳人一不全。敲断凤钗文不就，贵人头上请君看。”盖“王英高中”四字也。是秋果然。(又士人袖芭蕉叶入云：“我非问功名，第言袖中何物？”诗云：“袖里怀来一叶青，知君有意侮神灵。可怜昨夜三更雨，减却窗前数点声。”又士人得异草，来问其名，诗云：“苏武当年胆气雄，匈奴一箭射飞鸿。至今血染阶前草，一度秋来一度红。”或谓是时有旅榇寓庙中，必其所为，后榇移而神不显。) \\n 【杜庠】　〔字公序，号西湖醉老。〕 \\n 杜庠以诗声于永乐间，其《过赤壁诗》云：“水军东下本雄图，千里长江隘舳舻。诸葛心中空有汉，曹瞒跟里已无吴。兵消炬影东风猛，梦断箫声夜月孤。过此不堪回首处，荒矶鸥鸟满烟芜。”一时人皆传诵，称曰“杜赤壁。” \\n 杨文理，纨绮子也。侈靡善吟，中岁贫甚，与杜公序善。杜为攸令，杨欲往谒，阙道里费趑趄久之。楚有商于吴者，难杨曰：“为我作《行舟八咏》，即载以往。”题曰篷、樯、篙、橹、猫、缆、舵、跳。杨一挥而就，其《咏篷》警句有“数叶饱风淮浦晚，一绳拖雨洞庭秋。”《咏橹》警句有“分开水面秋烟冷，斫破波心夜月明。”商读之跃然起敬，载之往，且厚赠之。 \\n  \\n 　 \\n  \\n   \\n  "}
{"章节": "卷八十二·国朝", "正文": "　 \\n 卷八十二·国朝 \\n 　 \\n 【章皇帝】　〔长歌短章，下笔即就，每遇南宫试，辄自草程式文。曰：“我不当会元及第耶！”其绘事亦入神品。〕 \\n 宣庙为皇太孙日，端午节，成祖驾幸东苑观击球射柳，听文武群臣、四夷朝使及在京耆老聚观。自皇太孙而下，诸王大臣以次击射。太孙连发皆中，上大喜。射毕，嘉劳之，因曰：“今日华夷毕集，朕有一联，尔当思对之。曰‘万方玉帛风云会’。”太孙即叩头对曰：“一统山河日月明。”时年十五矣。上喜甚，赐名马、锦绮诸番物，因命儒臣赋诗，尽欢而罢。 \\n 宣庙尝诏令临御以来三科进士御文华殿亲试之，拔其尤者。郑建等二十八人与修撰马愉、陈循、林震、曹鼐，编修林文、袭、钟复、赵恢，评事张益同进学文渊阁，其优礼给赐，一循永乐甲申之制，仍赐御制诗以示勉励，云：“崇文阁，乃在城北隅。登高一睇望，飞切云衢。其上何所储？千载圣贤书。其下何所为？衣冠讲唐虞。国家久兴学，侧伫登俊儒。愿此阁下人，勉哉惜居诸。” \\n 黄少保淮辞归，帝宴饯于西苑之太液池，亲洒宸翰制诗送之，仍赐金织衣一袭，诗曰：“天香早折仙桂枝，笔花五彩开凤池。蓬莱芝山直奎壁，近侍九重天咫尺。永乐圣人临御初，鞠躬稽首陈嘉谟。仁皇监国文华殿，左右谋猷共群彦。朕承大宝君万方，相与共理资贤良。倾心写情任旧老，而卿引疾先还乡。五历星霜复相见，霜鬓萧萧秋满面。是时朝旭光升紫殿明，相对清言良慰情。留之累月未尽意，归心又欲东南征。太液清泠涵碧藻，杨柳芙蓉映相好。凫弄澄波，紫雾红云拂琼岛。芳淆在俎酒在壶，王歌鹿鸣续白驹。君臣大义士所重，心须廷阙身江湖。雁荡峰高青不极，中有谢公旧游迹。采芝苓可长年，应在天南忆天北。”淮归，刻诸石，作奎文亭覆之。 \\n 宣庙诗尤多六言，《过史馆》曰：“荡荡尧光四表，巍巍舜德重华。祖考万年垂统，乾坤六合为家。”《上林春色》曰：“山际云开晓色，林间鸟弄春音。物意皆含生意，吾心久合天心。”又《咏撒扇》曰：“湘浦烟霞交翠，剡溪花雨生香。扫却人间炎暑，招回天上清凉。” \\n 【杨士奇】　〔初名寓，字士奇，以字行。自言三恨：不由进士，不得作县令、御史。宣德朝，与杨文敏荣、杨文定溥并相，号三杨。世以居第为别，文贞曰西杨，文敏曰东杨，文定曰南杨。〕 \\n 泰和刘伯川善观人，时杨士奇年十四五，与陈孟洁往候之，伯川以二人皆故人子入见，款洽。是日雪霁，酒酣，伯川命各赋诗言志，孟洁赋云：“十年勤苦事鸡窗，有志青云白玉堂。会待春风杨柳陌，红楼争看绿衣郎。”士奇即景赋云：“飞雪初停酒未消，溪山深处踏琼瑶。不嫌寒气侵人骨，贪看梅花过野桥。”伯川顾孟洁笑曰：“十年勤苦，只博红楼一看邪！子当不失风流进士。”顾士奇笑曰：“虽寒上当耐，子当大用，尚勉之。惜予不及见也。”伯川卒后，孟洁果登第，为翰林庶吉士，而士奇官至少师。皆如伯川言。 \\n 泰和古名西昌，芳洲陈阁老循家于东城，永乐甲午乡试第一，明年礼部会试第二，廷试第一。先是，尝有谶云：“龙洲过县前，泰和出状元。”至是，杨文贞公为谕德，在南京，寄二绝，其一云：“龙洲过县千年谶，黄甲初登第一名。从此累累题榜首，东城迎喜过西城。”其后六年辛丑科，城西曾鹤龄举进士第一，后十八年为宣德癸丑，真定曹鼐为泰和典史，亦进士第一。文贞以为诗谶，而其初则为芳洲发云。(鹤龄会试日，与浙中数举子同舟，率年少狂生，谈论锋出。曾为人简默，在坐若无能者。各举书中疑义问之，曾逊谢不知。众皆笑曰：“凡夫也，偶然预荐耳。”遂以曾偶然呼之。既而，众俱下第，曾占榜首，乃寄以诗曰：“捧领乡书谒九天，偶然趁得浙江船。世间固有偶然事，岂意偶然又偶然。”成化戊戌，曾彦复为进士第一，丘文庄公时为祭酒，以其门下士也，为彩联以迎之，云：“江右贤科，十回虎榜魁天下：西昌文运，三应龙洲过县前。”盖不数曹者，以曹乃宦游人故耳。) \\n 况钟为苏州知府九载，满日赴京当代，军民诣阙乞留者数万人，有儒生为歌谣曰：“况青天，朝命宣。早归来，在明年。”时已有代钟者，竟易去。杨士奇赠以诗云：“十年不愧赵清献，七邑重逢张益州。” \\n 杨士奇为首相日，乡人有贡入胄监需选久不授官者，恳公开仕路，公不允，遂放还待取。因作诗寄公云：“三十年前做秀才，秀才起送秀才回。不如归去生儿子，保作贤良方正来。”盖公缘是科致显云。(东里为相，独失内阁印，去《丝纶簿》，永不可复，为后世遗憾。) \\n 大明律有“官吏挟妓饮酒”之条，然宣德间，三杨公犹及用之。尝与一兵官会饮，文定倡为酒令，各诵诗一句，以“月”字在下，而分四时。令毕，文定指席中侍妓曰：“不可谓秦无人。”一妓遽成小词，捧琵琶歌曰：“到春来，梨花院落溶溶月。(文定句)到夏来，低舞杨柳楼心月。(文敏句)到秋来，金铃犬吠梧桐月。(兵官句)到冬来，清香暗度梅稍月。(文贞句)呀，好也麽月，总不如俺寻常一样窗前月。”诸公剧饮沾醉而去。(三杨当国时，有一妓名齐雅秀，性极巧慧。一日，命佐酒，众谓曰：“汝能使三阁老笑乎？”对曰：“我一入便令笑也。”及进见，问何来迟？对曰：“看书。”问“何书”？对曰：“《烈女传》。”三阁老大笑曰：“母狗无礼。”即答曰：“我是母狗，各位是公猴。”一时京中大传其妙。) \\n 【杨荣】　〔字勉仁，生时名道应，祖达卿闻啼声，曰：“雄哉！是子必荣显吾家。”更名子荣。永乐初，命去“子”字，单名荣。宣德朝，被赐银图书五颗，曰“方直刚正”，曰“忠孝流芳”，曰“关西后裔”，曰“建安杨荣”，曰“杨氏勉仁”。〕 \\n 杨文敏在诸生时，适夏忠靖公以侍郎使闽视学，文敏讲《孟子》养气章，深契其旨，大被嘉奖。夏拟《福建乡试》诗云：“浩兴催人入建游，棘闱正雨集儒流。虹霓气吐三千丈，奎壁光浮十二楼。天下争先看豹变，榜中谁独占鳌头。殷勤文苑司衡者，莫使祥麟后马牛。”是岁，文敏遂举乡试第一，联中会试第三，廷试二甲第一。未几，与夏同与机密云。 \\n 宣皇帝亲御翰墨，作《春山》、《竹石》、《牧牛》三图，题诗其上，装潢成卷，以赐杨荣，荣奉和以进。御制《春山图》诗曰：“东风濡墨乐天真，谷鸟林花入眼新。有客玩游清适兴，万重淑景万重春。”荣和诗曰：“画里云山宛逼真，紫宸挥洒墨花新。微臣愿效封人祝，圣寿如山万岁春。”御制《竹石图》诗曰：“朝罢怡情翰墨间，千寻云骨万琅。爱渠劲直坚贞操，几度风霜共岁寒。”荣和诗曰：“植物纷纷著两间，云根新长碧琅。圣恩发育同天地，愿秉坚刚独耐寒。” \\n 【何文渊】　〔字臣川，号纯庵，永乐戊戌进士。后以景泰易储，诏自尽。〕 \\n 宣德初，大臣荐诸知府九人，何文渊得温州，奉莫驰驿之任。未几，政大治，刑清讼简，至于邻郡讼有不平亦赴诉焉。时属邑永嘉百姓朱良观兄弟争财，讼于郡，文渊讯知其情，皆惑于妇言也。乃属其乡之耆老，立两人庭下，以大谊开谕之，因援笔判其状后，有“祗缘花底莺声巧，致使天边雁影分”之句。良观兄弟感泣伏谢，遂相敦睦。(江东朱原虚为学究，有诗名，二弟在髫年，而父母死焉。原虚匿父所遗绫锦十余箧，又逐二弟居外，流离不振。一日，邻人降紫姑仙，原虚适在坐，乃请曰：“闻仙姑能诗，幸见教。”仙姑降笔曰：“何处西风夜卷霜？雁行中断各悲凉。吴绫越锦成私箧，不及姜家布被香。”原虚得诗皇恐，乃召二弟还家，与之完娶，教之业儒。后二弟俱登科，典州郡。事原虚如事父焉。) \\n 宣德间，温州大旱，何文渊斋戒，祷于山川，泣拜移时，不能起。其祷词有云：“薄寿请从今日止，甘霖望自九天来。”俄而黑云四兴，大雨如注，岁大熟。 \\n 宣德末，浙江布政使黄泽以何文渊治行闻于朝，礼部尚书胡滢荐公宜大用，擢刑部右侍郎。将赴召，温之官吏军民累万攀号，隔江居民数千，皆望舟拜泣而归。公在温六年，无锱铢取于民，布裘蔬食，处之怡然，故去时诗云：“行囊不载温州物，惟有民情满腹中。”民思之不已，为立生祠，岁时祭祀。 \\n 【吴讷】　〔字敏德，常熟人，初为太医院医士，用杨文贞荐，历官都御史，谥文恪。吴中有夜航船，群坐多人，纷纷偶语，讷尝谈及浅学后进曰：“此《韵府群玉》秀才，好趁航船耳。”盖言此辈破碎摘裂，只足供谈笑也。〕 \\n 吴思庵为御史时，巡历贵州回，三司遣人卖馈黄金百两，追至夔州，思庵欲不受，就题其封上曰：“萧萧行李向东违，要过前途最险滩。若有贼私并土物，任教沉在碧波间。” \\n 南京大理少卿长兴杨公复，在京甚贫，家畜一豕，日命童子玄武湖壖采萍藻为食，吴思庵时握都察院章，以其密迩厅事拒之。杨戏作小诗送云：“太平堤下后湖边，不是君家祖上田。数点浮萍容不得，如何肚里好撑船！”(谚云：“宰相肚里好撑船。”) \\n 【陈继】　〔字嗣初，人称陈五经，姑苏人。其父梦白衣观音踊身虚空而继生。杨文贞初不相识，惟于周文襄处见其一诗，遂荐之于孟贤。工书，有侍姬曰梅花居士，掌笔墨。〕 \\n 陈嗣初有《题月下裁衣》一绝云：“香帏风卷月团团，睡起裁衣思万端。秋叶未红金剪冷，玉门关外不胜寒。” \\n 陈嗣初家居，有求见者称林逋十世孙，以诗为贽。嗣初与之坐，少选入内，出手一编，令其人读之，则《和靖传》也。读至“和靖终身不娶，无子。”客默然。嗣初大笑，口占一绝以赠，云：“和靖先生不娶妻，如何后代有孙儿。想君自是闲花草，不是孤山梅树枝。”客惭而退。(近时宦游于杭者，或妾或女死者，即葬林墓之先后。有人题壁云：“太乙宫前处士家，于今换作宫人斜。想因孤屿人清绝，故使桃花犯命耶。”) \\n 【张铎】　〔清江人。〕 \\n 宣德初，张侍御铎督银场于宁德，崇学校，礼师儒，尝堂试诸生，作诗曰：“一鸟不鸣黉舍幽，东风檐外彩云流。衔枚多士胸襟壮，织锦何人手段优？应有长公当避舍，纵非释子也低头。六经仁义如周道，分付诸君莫浪求。”既试品高下，优奖赏，士皆争奋。又建阁，修斋庑，铸钟鼎，造祭器，百度一新。时年甫二十四，少年有为。宁人至今颂其功。 \\n 【黄润玉】　〔字孟清，世为鄞人。环四明皆山，而其南若金峨诸峰尤峻秀，先生乐之，故自号南山。〕 \\n 宣德间，黄润玉与慈溪王来俱以教职同荐入宪台，王巡按北直隶。时于少保谦任兵部侍郎，欲举王自代，附书问消息，润玉复诗云：“出处虽同调，暌离各一方。只因交最厚，常是念难忘。贾谊曾陈策，曹参解促装。明年二三月，延伫看翱翔。”西杨先生甚奇此诗。王在职几五年，升山西参政。润玉未满六年，受敕任广西督学佥事。常奏保明经章致和等六人，堪任教职，不报。作诗云：“意气日相信，交游四十年。自甘杨炯后，谁意祖生先？散地宜藏拙，明时肯蔽贤。殷勤一封疏，消息竟茫然。” \\n 【陈信】　〔字履信，仁和人。〕 \\n 宣德间，陈信以推择为吏，阳武侯薛禄荐擢大理评事，寻以廉能升苏州府通判。苏治烦剧，俗旧华糜，信裁无留事，而持以确守，民甚爱之。信尝有公务之京，民有馈白金三百两者，不受。寻乞致仕归，经治所饯赆，俱不受。前所馈者，复持金恳纳，信复却之。行李萧然，行路称叹，苏人杜琼赠以诗云：“南还依旧一寒毡，又却吴民馈赆钱。任使此生贫到骨，只留清节与人传。” \\n 【陈询】。〕 \\n 陈询忤权贵被谪，同僚送行，众为说令，陈循曰：“轰字三个车，余斗字成斜。车车车，远山寒山石迳斜。”高谷曰：“晶字三个口，水酉字成酒。口口口，劝君更尽一杯酒”。询自言曰：“矗字三个直，黑出字成黜。直直直，□焉往而不三黜。” \\n 【茂彪】。〕 \\n 宣、正间有御史茂彪者，舌秃言涩，侍西班，有东班御史误入西班，彪乃面纠曰：“臣是西班御史茂彪，有东班与臣一般御史，不合走入西班。”然“彪”肓为“包”“班”言为“邦”，滑稽者因其言为一绝曰：“阊阖门开紫气高，舍香尝得近神尧。东邦莫入西邦去，从此人人惮茂包。”(时有鸿胪王少卿者善宣，玉音洪亮抑扬，殊耸观听，而其读奏之际，必多吃误，其貌美髯而秃项。朝士遂为诗以嘲之曰：“传制声无敌，宣章字有讹。后边头发少，前面口须多。”有使回，问京师新事，或诵此诗。问为谁？其人遽曰：“此王少卿也。”) \\n 【章孟端】　〔常熟人。〕 \\n 章孟端，宣德间为御史时，多所弹劾。正统初，权贵忌之，罢归，京师士大夫以宋人赠唐子方“去国一身轻似叶，高名千古重如山”之句，分韵作诗送之，送者皆被远谪。不数年，孟端诸子连中进士为京官，同处一邸，书春题于壁曰：“四壁金华春宴罢，满床牙笏早朝归。”人多羡之。 \\n 【吴伟】　〔江夏人，别号小仙，宣德朝入供奉仁智殿。其画人物出自吴道子。传伟法者平山张路最知名。〕 \\n 吴伟龆年，收养湖省布政钱昕家，侍其子于书斋中，便取笔画地作人物山水之状。弱冠居金陵，其画遂入神品。未尝究心吟咏，达所欲言，若有超悟。尝《题自画骑驴图》云：“白发一老子，骑驴去饮水。岸上蹄踏蹄，水中嘴对嘴。” \\n 中山武宁王玄孙徐某，一日与吴小仙、孙院使宴饮，命吴画女乐、诸子及孙、吴陪饮之图，画毕，徐喜曰：“惜欠风流题客。”过日，太常卿吕常见而题歌一篇，首曰：“吴生画手称奇绝，老我措大能评之。丽人旧读少陵作，此乐独谓君侯宜。”徐曰：“不必谀我，但要写当日实事耳。”吕然后铺叙家乐，援引故典，末云：“吴生吴生欲阐扬，自画白皙君侯旁。如何更著孙思邈，中酒却要《千金方》。”徐大笑曰：“是日果中酒也。”闻者绝倒。(嘉靖甲辰间，有方士居万安太平寺中，短发束铁圈，跛足执拐以行，不言姓名，能画山水人物类吴伟。尝书所作《除夕》诗于壁曰：“长竿火炬照田场，山寨归来兴未阑。稚子送穷惊爆竹，骄妻学富出椒盘。江湖朋旧皆为鬼，乡里儿童半是官。少日壮心今未巳，唾壶敲碎烛花残”，观诗意，斯人固尝朋巨盗而亡命者也。) \\n 【沈愚】　〔字通理，昆山人。宣德间，与海宁苏平等号十才子。〕 \\n 沈愚为人风流蕴藉，有《续香奁》四卷，盖仿韩致尧之作。《绣鞋》一首曰：“几日深闺绣得成？着来便觉可人情。一弯暧玉凌波小，两瓣秋莲落地轻。南陌踏青春有迹，西厢立月夜无声。看花又湿苍苔露，晒向窗前趁晚晴。” \\n 苏平咏豆腐云：“传得淮南术最佳，皮肤褪尽见精华。一轮磨上流琼液，百沸汤中滚雪花。瓦缶浸来蟾有影，金刀剖破玉无瑕。个中滋味谁知得，多在僧家与道家。”(时又有陈体方以诗名吴中，有一妓黄秀云好诗，谬谓体方曰：“吾必嫁君，然君家贫如此，肯为诗百首赠我以为聘资乎？”体方信之，为赋至六十余篇，情致清婉，传诵词林。然是妓性实黠慧，利于多得其诗而已，于体方本无意也。方体方之为诗时，人多笑其老耄被诒而欣然，每谈于人，以为奇遇焉。体方每被人拉向壁作诗，必先索酒，时有美句。将死，头戴野花，肩舆遍游田间，狂醉三日，乃捐世去。) \\n  \\n 　 \\n  \\n   \\n  "}
{"章节": "卷八十三·国朝", "正文": "　 \\n 卷八十三·国朝 \\n 　 \\n 【于谦】　〔字廷益，号节庵。其既杀也，夫人梦公谓曰：“吾被刑，魄虽殊，而魂不乱，独双目失明。吾借汝目光将见形于皇帝。”次日，夫人忽丧明。已而，奉天门灾，英庙临视，见公于火光中隐隐闪闪。时夫人方贬次山海关，复梦公曰：“吾已见形于皇帝矣，还汝目光。”未几，有诏独贷其夫人，后公家属自戍所宥还。养子康将以公柩归葬，徙倚东市，见鬻画者，取视之，则公与夫人像也。盖天顺初，卢太监永亦以奸党籍没，寻皆宥还，而内帑误以公像给永所云。国朝有三谦，言高庙时余谦在翰林，宣庙时虞谦都御史，皆名人也。〕 \\n 于肃悯公少有大志，出语不凡，八九岁时，衣红衣驰马。有邻长呼其名戏之曰：“红孩儿，骑马游街。”公应声曰：“赤帝子，斩蛇当道。”闻者惊异。 \\n 于肃悯公幼时，其母梳其发为双角，日游乡校，僧人兰古春见之，戏曰：“牛头喜得生龙角。”公即对曰：“狗口何曾出象牙。”僧已惊之。公回对母曰：“今不可梳双髻矣。”他日，古春又过学馆，见于梳成三角之髻，又戏曰：“三角如鼓架。”公又即对曰：“一秃似擂槌。”古春遂语其师曰：“此儿救时之相也。”(墓志载古春为此。) \\n 于肃悯公为弟子员日，接巡按三司坐一寺中，有指殿中佛曰：“三尊大佛，坐狮坐象坐莲花。可以为对。”在座者曰：“可令小秀才对。”时于应声曰：“一介书生，攀凤攀龙攀桂子。”既对而出寺，众军官问：“何对？”于即曰：“两卫小军，偷狗偷鸡偷苋菜。”一时绝倒。 \\n 于肃悯公为诸生时，忽窗外有巨人持一扇乞诗，公醉中即挥笔书曰：“大造乾坤手，重扶社稷时。”其人大惊，悲跃而去，乃鬼也。所遗扇则蕉叶一片耳。 \\n 宣德初，于谦授监察御史，每奏对，上为倾听。五年，河南、山西大灾，廷议大臣经理，上亲署谦名，升行在兵部右侍郎往，二省之民欢若更生。九载秩满，始进左侍郎。先是，河南官吏入朝，率捆载香帕、磨菇以供交际。谦行一无所持，作诗云：“手帕磨菇与线香，不资民用反为殃。清风两袖朝天去，免得闾闫话短长。”汴人至今诵之。(少保高风大节，不在词华，而其断简残篇，得于煨烬之余，往往脍炙人口。如“剩喜门庭无贺客，绝胜厨传有悬鱼”。“谢客只容风入瓦，卷帘时放燕归粱。”“亦知厚禄惭司马，且守清斋学太常。”“萧涩行襄君莫笑，独留长剑倚青天。”“金鞍玉勒寻芳者，肯信吾庐别有春。”即此可以知其孤介绝俗之操。如“香焚雕盘笼睡鸭，灯辉青琐散栖鸦。”“风穿疏牖银灯暗，月转高城玉漏迟。”“岸帻耻为寒士语，调羹不用腐儒酸。”即此可以知其经略闳典之才。如“天外冥鸿何缥缈？雪中孤鹤太清癯。”“醉来扫地卧花影，闲处倚窗看药方。”“渭水西风吹鹤发，严滩孤月照羊裘”。即此可以知闲雅恬淡之思。其他忠直之气，奖与古今，如《咏苏武》则曰“富贵傥来君莫问，丹心报国是男儿。”《送人致仕》则曰：“解组还乡未白头，身安意适更何求！”《题十八学士图》则曰：“都将治世安民策，散作裁冰剪雪词。”《喜高佥宪病起》则曰：“一团清气难随俗，百瓮黄薤足养廉。”此皆直写胸襟，不当以风云月露比拟也。) \\n 景泰初，于肃悯公监修京城，见石灰，口占一绝云：“千槌万凿出深山，烈火丛中炼几番。粉骨碎身都不顾，只留青白在人间。”后以冤被刑，此诗预为之谶云。(少保又《题桑》绝句云：“一年一度伐枝柯，万木丛中苦最多。为国为民皆是汝，却交桃李听笙歌。”又《题犬》云：“护主有恩当食肉，却衔枯骨恼饥肠。于今多少闲狼虎，无益于民尽食羊。”) \\n 于少保先娶董夫人卒，少保悼之诗云：“世缘情爱总成空，二十余年一梦中。疏广未能辞汉主，孟光先已弃梁鸿。灯昏罗幕通宵雨，花谢雕阑蓦地风。欲觅音容在何处？九原无路辩西东。” \\n 于司马谦一日与俞司寇士悦偕其僚佐会坐，司寇侍郎戏司马侍郎曰：“于公为大司马，公非少司驴乎？”司马侍郎即应之曰：“俞公为大司寇，公则少司贼也！”举坐为之绝倒。 \\n 【王清】　〔字一宁，济宁卫指挥，有《建橐集》行世。〕 \\n 王清慷慨多勇略，宣德间，率所部出喜峰口，及至鸳鸯海觇虏，累立奇功。曾有句云：“落日龙荒觇虏还，剑光直射斗牛寒。少年气节应无敌，肯负平生一寸丹？” \\n 正统间，王清总督广东军务，广贼黄萧养劫乡民叛众十余万围攻广州，清帅舟师赴援，至秒角尾，水浅舟胶，失利被执。贼素知清威望，不敢害。清投水不死，因寄衣还广城中，大书诗云：“两捧天书镇百蛮，偶因兵败不生还。飘零身世轻于叶，磊落襟怀重似山。半夜愁吟珠海寺，几回梦堕鬼门关。凭君独有衣相寄，为我招魂宇宙间。”数日，贼拥清至城下，使谕众开门降，清骂贼不绝，遂遇害。 \\n 【郭登】　〔字元登，巩昌侯郭子兴孙也。己巳之变，力守大同，大小十数战，设飞天网搅地龙等法，发其机，顷刻数里皆陷。〕 \\n 郭定襄谪甘日，岳季方继至，相与甚欢。及岳取回京，郭送以诗曰：“蚤登黄阁替经纶，欲报君恩敢爱身？青海四年羁旅客，白头双泪倚门亲。鸣又喜趋仙仗，补衮还思用旧臣。谩道归来心便了，天涯多少未归人。” \\n 郭定襄《哀征人》诗曰：“天迷离路水呜咽，战马无声宝刀折。冤鬼惨酸啼夜月，青磷萤萤明又灭，照见征夫战时血。” \\n 郭登《咏白梅》云：“疏花莫道无颜色，占断春风天下白。三生曾用妙香薰，风韵冷冷比水雪。疏影横斜月满枝，任教羌笛倚楼吹。岁寒自有心如铁，戏蝶游蜂恐未知。”其《咏红梅》云：“萼绿仙人春睡足，朱颜晕酒香生玉。胭脂初染五铢衣，几片湘云红映肉。紫府曾餐换骨丹，不愁水雪透心寒。山桃野杏虽相似，别有调羹一味酸。”(尝有人召仙请作《梅花诗》，仙箕遂写“玉质亭亭清且幽，”其人云：“要红梅。”即承云：“着紫颜色点枝头。牧童睡起朦胧眼，错认桃林去放牛。”又一箕《题鸡冠花》诗：“鸡冠本是胭脂染，”其人云：“要白者。”即承云：“洗却胭脂似雪妆。只为五更贪报晓，至今犹带一头霜。”) \\n 郭登《咏蠹鱼》绝句曰：“琐琐如何也赋形，虽无鳞甲有鱼名。元来全不知文意，乾向书中过一生。” \\n 【尹昌】　〔古水人，行人司正。〕 \\n 正统己巳之变，尹昌扈驾北征，预知势不可为，赋诗十一首，有曰：“故人欲效新亭泣，羁客犹怀礼国尤。”又曰：“授命临危非爱死，全躯避难是偷生。”寻自刎而死。(英庙在虏廷时，闽省城元夕灯最盛，鳌山社庙皆有灯句。三司亦游玩焉。有隐者题句云：“鳌山北耸今宵盛，龙驾公巡几日还？”诸藩臬见之，皆掩泣而归，不复出游。) \\n 【徐】　〔江阴人，初为郡吏，正统中，以郎中试兵部侍郎，镇甘凉，累迁至兵部尚书。及为殿试读卷官，刻录惟书江阴人而已。〕 \\n 徐为郡吏日，偶随守步庭墀中，见一鹿伏地，守得句云：“屋北鹿独宿。”应声曰：“溪西鸡齐啼。”守大惊异，遂不以常礼遇之。 \\n 徐既贵颂，乘傅归里，守令率诸生郊迎，诸生以其不由科目，俱眇忽不成礼，郡守怒，因命诸生句云：“擘破石榴，红门中，许多酸子。”诸生久不能属，代为答云：“咬开银杏，白衣里，一个大人。”(仁)诸生惊服，遂相率请罪。 \\n 【徐有贞】　〔先名理，以倡南迁之议，为太监金英所鄙，乃更名有贞，至于于谦之死，人尤归咎焉。〕 \\n 徐有贞年十二三，已能古文词，始从吴公讷游，讷奇其材，祭酒胡俨有人伦鉴，讷进之俨所，请授进士业。适俨病卧，见之，令为诗，公援笔立就云：“共喜斯文有主盟，诸生谁不仰仪刑。当时已见尊乔岳，后代应传是列星。上报明君心独赤，下延晚学眼能青。童蒙久抱相求志，请向贤关授一经。”俨见诗，不觉跃起绕床曰：“此鼎铉器也。”遂以其业授之。 \\n 天顺初，论复辟功，封徐有贞为武功伯，赐钱券。言者以券文出公自制，草授词官，中有“缵禹”之语，禹为天子，而有贞云“缵”，有不臣意；且上令自择封，而武功定曹操始封，操后卒倾汉室，公出此，亦应有异怀。举此为公罪，遂安置金齿为民。公行时，有诗云：“圣主怜予好远游，故教行乐过南州。谁言六诏非诸夏？也似三山与十洲。雪净瑶台光见月，霜余红树不知秋。闲心自觉功名淡，却笑留侯胜ガ侯。” \\n 四明姚堂守苏郡，被调镇江，代之者为林一鹗，徐武功送姚诗云：“袖归白璧原无玷，移去寒梅不改香。”童谣亦有“双木撑篙不如摇”之句。 \\n 徐武功晚年游浪山水，尝登灵岩，调《水龙吟》自慰云：“佳丽地，是吾乡，看西山更比东山好。有罨画楼台，金碧岩扉，彷佛十洲三岛。却也有风流安石，清贞逸少。向西施洞口，望湖亭畔，对云影天光，上下相涵相照。似宝镜里，翠娥妆眼，且登临，且谈笑。眼前事、几多堪吊。香径踪消，さ廊香杳，麋鹿还游未了。也莫管、吴越兴亡，为他烦恼。是非颠倒，古与今一般难料。叹宦海风波，几人归早。得在家中老？遇酒美花新，歌清舞妙，仅开怀抱。又何须较短量长，此生心应、自有天知道。醉呼童更进余杯，便拚得到三更，乘月回仙棹。” \\n 徐武功又有《登狮子山》诗云：“麦黄天气爽如秋，乘兴聊为岝游。香径踏花来洞口，小舟送酒过溪头。横塘树色连龙坞，茂苑烟光接虎丘。绝胜竹林觞咏处，即今谁数晋风流。” \\n 【汤胤绩】　〔字公让，东瓯王诸孙也。徐武功、李文达用事时，汤绘二公像，朝夕事之。李公遂有意引用，为武功知其人，止之。已竟用为将。汤每自夸：“独当边方一面，必有可观。”及守边，胡人突至，一箭中其两腮而毙。时人遂传曰：“汤一面，汤一箭。”。〕 \\n 汤胤绩尝有守宫诗：“谁解秦宫一粒丹，记时容易守时难。鸳鸯梦冷肠堪断，蜥蜴魂消血未乾。榴子色分金钏晓，茜花光映玉鞴寒。何时试卷香罗袖，笑语东君子细看。”时有知诗者曰：“此不减李商隐也。” \\n 汤胤绩厅事春联曰：“东坡居士休题杖，南谷先生且滥竽。”后堂曰：“片言曾折虏，一饭不忘君。”盖东谷尝从兴济伯、礼部尚书杨忠定公(善)奉迎銮舆，故云。 \\n 邹御史亮作《三夸诗》，其一言苏平，其二言汤公子，曰：“汤家公子善夸诩，好似蜉蝣撼大树。文章光焰万丈长，却说杜陵无好句。”其三言刘草窗，汤在江阴时，与刘钦谟同寓舍，有松阳学谕钱端学闻胤绩名，乃侯拜之。坐定，端学屡质所为诗，胤绩始曰：“可。”中而厌，终而勃然怒：“何絮絮如此！”端学去。刘戏之曰：“向有人言，公谓杜陵无好句。以今观之果然。”胤绩曰：“吾诗正学杜，何尝云杜无好句。若云学杜者无好句，则有之耳。” \\n 刘钦谟在史馆时，日请良酝酒一斗，然饮少，多有藏者，汤东谷从刘索之，诗曰：“兼句无酒饮，诗腹半焦枯。闻有黄封在，何劳市上沽。”刘悉其所藏与之。(钦谟名昌，以字行，平生所历大都曰金台，南都曰雨花台，河南曰嵩台，广东曰琼台，苏曰胥台，故有《五台集》。) \\n 汤胤绩为参将守边，突与胡战，败死。后数月，口外某驿，天色将暝，忽有兵官至，驺从甚盛，坐中堂，令免供具，第索笔砚灯烛，闭户而寝。明早，驿卒俟其起，开户寂然无人，但见壁间留诗，末有“血污游魂归不得，当年空筑望乡台”之句，始知为胤绩云。 \\n 【王伟】　〔长沙人，永乐间，年十二，献平胡颂，授翰林院秀才。〕 \\n 王伟为郎官时，厌御史手本大书署名，口占贴之云：“诸葛大名垂宇宙，今人名大欲知何？虽于士体无妨碍，只恐文房费墨多。”诸司傅以为笑，一时大书之风稍息。 \\n 景泰间，刘主静升洗马，王伟时为兵部侍郎，戏曰：“先生一日洗几马？”主静应声答曰：“大司马洗得干净，少司马尚不干净，我固当洗之。”众闻之噱然。(后主静与李克述同升庶子，刘宣化戏谓主静曰：“众人皆是假庶子，先生真庶子。”益主静庶出，闻之默然，无以答。) \\n 【韩雍】　〔字永熙，吴县人。父以闾右徙实京师，占籍宛平。刘俨榜进士，历仕正统、成化间，官至右都御史。天顺中，寇都宪深视院篆，刚悻自用，驭其属甚严。一日，历事监生考勤，命题曰：“道盛德至。”同列骇然，莫敢启齿。雍时为佥院，从容请曰：“题难作。若加一‘善’字，庶易成文。”公欣然从之。〕 \\n 韩襄毅公巡江西日，方鞫死狱，忽诵句云：“水上冻水水积雪，雪上加霜。”久不能对，一囚曰：“囚冒死敢对。”公曰：“汝能对，贷汝死。”囚曰：“空中腾雾雾成云，云开见日。”公抚掌称善，果为减死。 \\n 韩襄毅公招友人赏雪不至，以诗促之云：“南征五载不见雪，今见江乡腊雪飞。老我不禁清兴发，故人何事赏心违？包含梅柳春无迹，照耀乾坤夜有辉。预想来游须秉烛，琼瑶还衬马蹄归。” \\n 韩襄毅公与夏公埙饮，各出酒令，公欲一字内有大人小人，复以谚语二句证之，曰：“伞字有五人，下列众小人，上侍一大人。所谓‘有福之人人服事，无福之人服事人’。”夏云：“爽字有五人，旁列众小人，中藏一大人。所谓‘人前莫说人长短，始信人中更有人’。”(有镇边都宪与兵官不合，都宪于酒席间出令云：“天上有天河，地下有萧何。萧何手里持一本律，口称犯法之事莫做，发病之物莫吃。”有所指于兵官也。兵官云：“天上有太阳，地下有张良。张良手里持一把剑，口称铜刀虽快，不靳无罪之人。”时一太监在坐，欲为分解，即云：“天上有云山，地下有寒山。寒山手里持一把扫帚，口称各人自扫门前雪，莫管他人瓦上霜。”遂一笑而散。) \\n 【王越】　〔字世昌，浚人。廷试时，风卷试卷飞扬空中不知所之，竟以内阁另别纸赐写，后拜都御史。灭威宁海子，封威宁伯，人谓试卷飞扬之谶。〕 \\n 王威宁所作诗，皆粗豪震荡如其人，尝作《雁门纪事》一律曰：“雁门关外野人家，不养丝蚕不种麻。百里全无桑柘树，三春那见杏桃花。檐前雨过皆成雪，塞上风来总是沙。说与江南人不信，只穿皮袄不穿纱。”人以为曲尽大同风景。 \\n 定海沃太守泮，性褊急，宦路鲜合者。王襄敏公尝为诗规之，有云：“今日牧民当尚简，此行听讼贵从宽。黄堂正是三公路，莫负吾儒洗眼看。”沃公终不能用。晚年家居，犹指摘大臣过失讦奏，坐戍榆林，穷苦特甚，久之宥还。 \\n 王襄敏公有《题四皓奕棋图》一绝云：“暴楚强秦一局收，不应末着又安刘。就中诸吕真敌，赖得旁观有绛侯。”朱克粹亦有一绝云：“一局残棋尚未终，白头何事到青宫。可应千里冥飞翼，却堕留侯智网中。” \\n 王威宁尤善词曲，尝于行师时，见村妇便旋道傍，遂作《塞鸿秋》一曲：“绿杨深锁谁家院？见一个女娇娥、急走行方便。转过粉墙来，就地金莲，清泉一股流银线。冲破绿苔痕，满地珍珠溅。不想墙儿外，马儿上人瞧见。” \\n 王威宁又作《朝天子》一曲云：“烧萝葡下茶，宰鸳鸯剁，到惹得傍人骂。人人骂我是个老庄家。我就里，乾坤大。万古千秋，一场闲话。说英雄都是假，你就笑我剌麻。你休说我哈沓，我做个没用的神仙罢。”一日，忽思退休，赋诗云：“归去来兮归去来，千金难买的钓鱼台。也知世事只如此，试问古人安在哉？绿醑有情恰我老，黄花无主为谁开？平生事业心如火，一夜西风化作灰。”未几，竞以事败，徙陆安州安置。遂符“一夜化灰”之速、“黄花无主”之谶。当时翰苑有和云：“那有伊周事业来，耻随郭隗上金台。权谋术数何深也，局量规模莫少哉！半世功名如隙过，一切富贵似花开。于今门下三千七，一半寒心□□灰。”嘲王附汪直故云。(时兵部尚书陈越，亦婿直。有中官阿丑者，善谈谐。一日，上前作汪持双斧趋跄而行。或问故？答曰：“吾将兵惟仗此两钺耳。”问钺何名？曰：“王钺陈钺也。”上微哂焉。自此斥逐直辈。江西古谕萧大山，好奇之士，名其堂曰“堂堂堂”，轩曰“轩轩轩”，亭曰“亭亭亭”。陈越经江西，萧邀钦，遍历亭馆，以观其扁。至一洞，因戏之曰：“此何不名曰‘洞洞洞’。”萧为不怿。) \\n  \\n 　 \\n  \\n   \\n  "}
{"章节": "卷八十四·国朝", "正文": "　 \\n 卷八十四·国朝 \\n 　 \\n 【刘溥】　〔字原博，号草窗，长洲人。太医吏目。与郭登、汤胤绩同称“吟豪”。〕 \\n 刘原博八岁时，《赋沟水》诗云：“门前一沟水，日夜向东流。借问归何处？沧溟是住头。”后仕虽不甚显，然卒以诗名。 \\n 刘草窗尝为《茧窝》诗，有“言今茫茫白云老”之句，众推其工。有谓“云者，聚散无常之物，岂得谓老？”草窗曰：“不闻‘天若有情天亦老’乎？”其人辩不已，草窗怒曰：“不读二万卷书，看不得溥诗。” \\n 刘钦谟在京师，尝与汤胤绩同过刘草窗，胤绩沈礼甚恭，携八诗就评，草窗以手掩之，问：“何诗？”胤绩曰：“北京八景诗。”草窗曰：“比在当时，胡文穆公、杨文敏公、曾状元、王侍讲皆诗未易及。公所作能胜之则出，不然，不如已也。”胤绩曰：“第读之。”草窗为读一首，即以还曰：“不如多矣。”又言：“昨与扬帅作《白鹊》诗，殊不佳。我亦尝作《乃真边将白鹊诗》。如公之作，直学课诗耳。”草窗诗曰：“早随金印出边州，晚送欢声入御楼。剪取白罗飞绣幕，旗竿十丈挂胡头。”胤绩大称服。 \\n 【刘珏】　〔字廷美，号完庵。景泰、天顺间，为吴中诗人之最，京师号为刘八句。〕 \\n 刘廷美为刑部主事居京师，与徐武功、刘原博诸公为诗友，每相过，必谈论达旦。尝岁除，原博邀之守岁，廷美因挟所藏钟馗画像求题，原博遂援笔大书一诗于上。明旦持归，县之中堂。京师每正旦，主人皆出贺，惟置白纸簿并笔研于几，贺客至，书其名，无迎送也。是日朝罢，刘定之、黄廷臣两学士首至，见此诗，各摘簿一叶录之去。朝士继至者，皆摘录之。顷间，簿已尽矣。廷美晚回，索簿阅贺客以图往报，家人告其故。明日，复置一簿，亦如之。中书舍人金本清戏谓廷美曰：“此钟馗乃耗纸鬼也。”一时京师传为奇事。原博诗曰：“长空糊云夜风起，不忿成群跳狂鬼。倒提三尺黄河水，血洒莲花舞秋水。飞萤负火明月羞，栎窠影黑啼鸺枭。绿袍乌帽逞行事，磔脑刳肠天亦愁。中有巨妖诛未得，盍驾飙轮驱霹雳。如何袖手便忘机，回首东方又生白。” \\n 刘完庵薄于仕宦，年五十遂解组，时有宪臣索题《牧牛图》，为赋诗曰：“牧子驱牛去若飞，免教风雨湿蓑衣。回头笑指桃林外，多少牧牛人未归。”宪臣亦感泣挂冠去。 \\n 成化初，琼台邢公宥为苏守，以梅华求题，廷美赋绝句云：“岁寒相见在天涯，玉色珠光带露华。笑杀玄都狂道士，种桃何不种梅华？”邢公得诗甚喜。后邢公以郡中久荒，陂荡起税，民心颇怨，有投诗刺之者曰：“量尽山田与水田，只留沧海与青天。渔舟若过间洲渚，为报沙鸥莫浪眠。”邢公闻之，以为廷美所作，衔之。或劝往白，廷美曰：“彼奈我何？”后廷美卒，邢公吊祭皆不往，人多非之。 \\n 【聂大年】　〔号东轩，临川人。通《诗》、《书》二经，笃意古文及唐人诗，书法李北海。〕 \\n 景泰间，聂大年用荐起为仁和训导，藩宪诸公与一时达官显人过杭者，皆礼重之，其名传于遐迩。癸酉岁，值大比，两广、湖湘、山西、云南皆以校文来聘，大年以老而废学，就辞以疾，兼以诗谢之云：“名藩较艺遣徵书，使者频烦走传车。老大难遵太行路，平生厌食武昌鱼。五羊城古仙游远，八桂霜寒木落疏。寄与青云旧知己，莫因辞赋荐相如。”卒就云南之聘。 \\n 聂大年之掌教武林也，历官九年，不以家眷自随，尝有《答内子寄衣诗》云：“山妻怜我旧苏秦，寄得衣来稳称身。落日故园歌白苎，秋风京洛染缁尘。同心意重思偕老，结发情深不厌贫。万里莫如归去好，几多衣锦夜行人。”又有《谕儿辈》诗云：“四儿五岁六儿三，莫与肥甘习口甜。清白家传无我愧，诗书世业要人担。三餐淡饭何须酒，一筋黄薤略用盐。闻说有人曾饿死，算来原不为官廉。” \\n 聂大年在武林日，有二僧争住禅院，招而饮之。因赠诗曰：“萧萧落日下荒基，古殿凄凉白塔低。燕子不知身是客，秋风犹恋旧巢泥。”二僧惭愧罢去。 \\n 聂大年尝赋《卜算子》二首，盖自况也。辞云：“杨柳小蛮腰，惯逐东风舞。学得琵琶出教坊，不是商人妇。忙整玉搔头，春笋纤纤露。老却江南杜牧之，懒为秋娘赋。”“粉泪湿鲛销，只恐郎情薄。梦到巫山第几峰？酒醒灯花落。数日尚春寒，未把罗衣着。眉黛含颦为阿谁？但悔从前错。”马浩澜和云：“歌得雪儿歌，舞得霓裳舞。料想前身跨凤仙，合作萧郎妇。颜色雪中梅，泪点花梢露。云雨巫山十二峰，未数高唐赋。”“花压鬓云低，风透罗衫薄。残梦懵腾下翠楼，不觉金钗落。几许别离愁，犹自思量着。欲寄萧郎一纸书，又怕归鸿错。” \\n 聂大年诗翰著名一时，而不得预京衔，或曰大年在钱唐时，尝署桃符云：“文章高似翰林院，法度严如按察司。”以此见忤达官。天顺初，被徵修史，竟以疾卒于京师旅邸。翰林诸生多惜不获见者。时童大章在座，素善滑稽，因曰：“不必识其人，彼但多一耳，少一目而已。”众为哄然。益大年姓聂，而眇一目也。 \\n 聂大年之被徵修史也，时朝廷锐意俟书完日开馆，诸阁老乘间抵本院官怠缓，完期不可必，因各荐所知。于是，丁参议呈等皆被召。大年扶病入馆，退食松林下，经宿而死。其中病如章主事诹，老如刘治中实。刘宜化先生因讥之曰：“生、老、病、死苦，史馆备矣。”一日，丁参议与宋尚宝怀尚气失色，忿詈于馆中，陈缉熙遽成一诗云：“参议丁公性大刚，宋卿凌慢亦难当。乱将毒手抛青史，故发伧言污玉堂。同辈有情难劝解，外郎无礼便传扬。不知班马韩欧辈，曾为修书闹几场？”明日，二人闻之，悔恨自解，谢曰：“母更贻斯文笑也。”识者以是知此书毕竟无成。益执笔者多非其人也。 \\n 初，大年尝言王抑庵冢宰求戴文进画，十年不得。何如移十年求画之心，求天下之才。此言颇闻于抑庵。大年病不起乃使所亲投诗于公，中二联云：“镜中白发难饶我，湖上青山欲待谁？千里故人分橐少，百年公论盖棺迟。”公得诗泣下曰：“大年欲吾铭其墓耳。”明日，而大年卒。公为墓志。 \\n 【刘泰】　〔字士亨，钱唐人，号菊庄。景泰、天顺间，隐居不仕，所著有《菊庄》、《晚香》诸集。〕 \\n 刘菊庄尝次聂大年韵，题诗于南屏净慈寺壁云：“步联苔磴翠层层，方外幽寻我最能。虎熟不惊团社客，鸥闲常送过湖僧。支那踏遍无双寺，临济传来有一灯。话久顿忘饥渴想，诗怀清似玉壶冰。”时按察使泰和曾蒙简见之，笑谓寮官曰：“如此闲情，我辈不及也。” \\n 刘士亨《晚春漫兴》云：“单罗初试怯春风，金鸭香销翠被空。江燕低翻三寸黑，海棠微褪一分红。酒因睡浅醒难解。诗为愁多句未工。晴日渐长儿女懒，秋千间在曲栏东。”尝自谓人曰：“此当与杨眉庵孟载颉颃也。” \\n 刘士亨《题芍药》云：“绿阴庭院已非春，红芍翻阶露朵新。绰约娇姿谁得似？天风吹下卫夫人。”其《咏黄菊》云：“芳丛烨烨殿秋光，娇倚西风学道妆。一自义熙人采后，冷烟疏雨几重阳？”其《秋葵》云：“露华烨烨照秋林，谁把红芳暗博金。白露不凋霜不剪，也知中有向阳心。”其《墨菊》云：“自是中黄第一家，雁来时节傲霜华。如何秋色无人管？移向龙香道士家。”(士亨大书门曰：“老年卖诗为业，求者当求善价。”卒无一人能承其意。) \\n 刘菊庄与夏少卿善，人有问其姓字者，则答曰：“夏少卿之俗友。”更不言己姓。同时有沈循与都宪钱钺有属，人询其姓，亦曰：“钱员外是我外兄。”有好事者为之语曰：“沈循只说钱员外，刘泰常称夏少卿。”一时传以为笑。(时有桂廷者，尝馆于锦衣门达家，刻私印曰“锦衣西席。”又，松陵驿丞甘某，洗马江朝宗之婿，亦有私印曰“翰林东床。”一时传笑，以为的对。) \\n 【陆昂】　〔字元，号清溪，与马鹤窗洪皆出刘菊庄之门，而清溪得诗律，鹤窗得词调，异体齐名。〕 \\n 陆元《梅花》绝句云：“春到南枝与北枝，花开的照寒漪。何人似解相怜意？不把东风玉笛吹。” \\n 马浩澜著《花影集》，花影者，月下灯前，无中生有，以为假则真，谓为实犹涉虚也。其中秋《鹊桥仙》云：“不寒不暑，无风无雨，秋色平分佳节。桂花香散夜凉生，小楼上帘儿高揭。多愁多病，闲忧闲闷，绿鬓纷纷成雪。平生不作负恩人，惟负了今宵明月。”其落花《满庭芳》云：“春老园林，雨余庭院，偏惹蝶骇莺猜。蔫红皱白，狼藉满苍苔。正是愁肠欲断，朱箔外，点点飘来。分明似，身轻飞燕，扶下避风台。当初，珍重意，金钱竞买，玉砌新栽。更翠屏遮护，羯鼓催开。谁道天机绣锦，都化作，紫陌尘埃。纱窗里，有人怜惜，无语托香腮。” \\n 钱唐湖山之胜，以飞来峰为最。马鹤窗所居，去飞来峰不十里，以贫累，不能数往，因题诗曰：“飞来峰在脚跟头，十五年间两度游。说与山灵应笑我，先生忙到几时休？” \\n 【王澄】　〔字天碧，号雪村，马鹤窗诗友。〕 \\n 王雪村幼攻诗书。有赵法里甲，报吏名于有司，藩司因辞而怒焉，拨授处州府架阁库役，不得已就之。一日，因《题马》一绝云：“一日行千里，曾施汗血劳。不知天厩外，谁是九方皋？”书府门罘罳间。府主召而询曰：“汝曾为弟子员耶？”对以农民。太守骇而试以“南山晴雪”之题，雪村信笔呈云：“雪霁南山正坐衙，莹然相对两无瑕。瑞光晓布三千里，和气春生百万家。未可拥炉倾竹叶，且须呵笔咏梅花。丰年有象皆侯德，五裤歌谣偏海涯。”太守大喜，遂集府佐诸子弟而馆之，命人代其吏事。一日，太守至馆，见课簿有对曰：“三个半钟钟半酒，一边双陆陆双星。”因击节叹曰：“有才如此，不获时位，岂非命乎！”自是日得亲幸，名闻士夫。逮役满归杭，杭运使闻而请代文移，视太守尤敬之。自以出入公门不雅，坚辞以疾，日与文士往来于湖山云。(嘉靖初，安仁汤宝初为学吏，邑令洗汝实光数试诸生，学谕徐元稔每同试。一日，属洗集试县吏，徐命宝同试，洗命《赋烛花》诗，宝作绝句云：“泪滴银檠雨，光摇绮席春。一朝悬要路，普照四方人。”洗惊异，疑其假手，命和一章，即占云：“心热皆因火，花开不待春。自惭今寂寞，长伴读书人。”洗大称赏，县吏皆阁笔，宝后官县尉。) \\n 王雪村与马鹤窗泛湖，雪村善召箕仙术，每吟咏有窘阻，则叩仙续之，仙箕常携以随，鹤窗因请召之，箕既动，鹤窗问仙何名？即书云：“有事但问，问毕告名。”鹤窗曰：“有句云‘捧瑶觞南国佳人，一双玉手’。久未有对。”即书云：“跌宝座西方大佛，丈六金身。”二人方惊愕，箕运如飞，复成一律云：“此地曾经歌舞来，风流回首即尘埃。王孙芳草为谁绿？寒食梨花无主开。郎去排云叫阊阖，妾今行雨在阳台。衷情诉与辽东鹤，松柏西陵正可哀。”后书云“钱唐苏小小敬和鹤窗畴昔湖桥首唱。”已而，箕寂然不动，二人相顾若失，称叹久之。 \\n 【林】　〔字廷，闽侯官人，领天顺壬午乡荐。〕 \\n 林与其弟瑭同赴会试，至鹅湖驿，得疾，瑭扶以归，甫及门卒，其魂郁不散，家人每接之梦寐，仿佛闻其声迹，灵几间器物或自动。乃如紫姑神法置箕，布灰干几，箕辄自举，遂令人扶之，箕运不休。就视，则皆诗文也。《别父母》有句云：“如今我已终天别，何计能酬寸草心。”《别兄弟》云：“鸿雁层云怜双影，池塘芳草忆残春。”《别妻》云：“寄言与尔无他说，节义冰霜不可虚。”《赋书楼极目》云：“清风摇动砚池云，飞鸿点破江山影。”《观莲》云：“呼童泛美酒，对此红芳倾。若人已仙去，此花空自馨。”作文赠序凡七十余首，家人次以成编，自名之曰《静庵遗玉》。初箕动成文之时，亲友临者，毛发竦坚。久之，则答问如平生矣。如是年余乃已。(瑭后为御史，提学南畿，语人如此。) \\n 【张锡】　〔字天锡，号海观，钱唐人。领天顺壬午乡荐，授山阴县教谕，作文极敏捷，而用事多出杜撰，人有质之者，则高声应曰：“出《太平广记》。”盖其书世所罕也。〕 \\n 张天锡才华洒落，跌宕不羁。不经意语，往往动人。一日与客游湖，客指鱼丛索赋，天锡应声曰：“误入在泥沙，青山是故家。无心栖燕雀，有意恋鱼虾。春到萍为叶，冬来雪作花。莫教张子见，错认是仙槎。” \\n 张天锡所居为回禄所毁，作四六短疏以干知识，有云：“秃和尚只化凡夫，老痴儒惟求达士。曾闻晋将军为戴达造室，颇极富饶；宋丞相为康节买居，务期宽广。何昔贤之好事，岂今日之无人。敢希轮奂之维新，聊冀土茨之苟合。使我春诵夏弦，胜彼朝钟暮鼓。贮清风明月于无穷，藏奇书异画于不朽。是所望也。惟善图之。”不数月，而新居落成，所构有望海亭、见山楼、育奂轩等数十间。 \\n 钱唐俞鸣玉(珩)杭州前卫军余也，善诗字，多辩才，然其性狙狯贪侈。弘治初，投身为镇守内官张庆掾史，遂虎而翼，起家巨富。其未为掾史时，亦欲如富贵相。张海观作诗讥云：“轻罗细葛称身裁，今恐无凭换得来。莫道此人穷尽了，出门还要轿儿抬。”(时金陵陈荣知仁和，为适虎为害，命猎人捕得之，缙绅多县诗歌册帙以赠，珩赋一诗云：“虎告相公听我歌，相公比我食人多。相公若肯行仁政，我自双双去渡河。”张庆兄弟三人，皆为宦寺，亲幸用事，势张甚。珩为庆所亲任，假其威，故敢为此言。张庆死，外台冶珩罪，谪岭南，戍海边。初珩尝至海宁，适有人为子行贿得中乡试者，会试卒于道。珩为诗吊之云：“门外长幡百尺高，昔人曾此逞英豪。黄金散尽买科举，不见贤郎著紫袍。”) \\n 【沈宣】　〔字明德，与张天锡齐名，后应贡，授安庆府训导。〕 \\n 沈明德在庠时，嗜酒能文，尤工于诗画，一时当道重之。尝以课试不完，董学宪副吴原明因其疏于经学，且重听，命赋《耳聋》诗，因草书“聋”字于水板，沈望见“耳”脚带长，以为“打”字，亟奔去。复召喻以作诗，遂口占云：“红尘飞满旧青衫，贫病年来笑更兼。四十无闲聋亦顺，毕生多事老何堪！山蝉一任鸣方歇，穴蚁从教斗正酣。兀坐无言心似水，对人袖手倦清谈。” \\n 沈明德尝有诗《咏蟹》云：“郭索横行逸气豪，秋来兴未满江皋。玉缸十斛酴酒，不待先生赋老饕。”颇豪俊可爱。刘邦彦尝为题画，有云：“雪消岳色露真容，涧道奔泉走玉龙。千仞高寒凝不动，行人知是丈人峰。” \\n 【刘英】　〔字邦彦，号宾山，沈明德婿也。〕 \\n 刘邦彦有《上元五夜观灯》诗，《十三夜》云：“近喜元宵雪更晴，千门翠竹结高棚。珠帘半卷月将圆，玉指初调未合笙。新放华灯连九陌，旧传金钥启重城。少年结伴嬉游去，遮莫鸡声下五更。”《十四夜》云：“灯光渐比夜来饶，人海鱼龙混暮潮。月照梅花青琐闼，烟笼杨柳赤阑桥。钿车过去抛珠果，宝骑重来听玉箫。共约更深归及早，大家明日看通宵。”《十五夜》云：“一派春声送管弦，九衢灯烛上薰天。风回鳌背星球乱，云散鱼鳞碧月圆。逐队马翻尘似海，踏歌人盼夜如年。归迟不属金吾禁，争觅遗簪与坠钿。”《十六夜》云：“次第看灯俗旧传，宝筝重按十三弦。人心未必今宵绝，兔魄还如昨夜圆。尚觉繁华夸乐土，何须广乐听钧天。追欢独羡儿童健，静对梅花忆往年。”《十七夜》云：“绣帘地护轻寒，明月来迟凤蜡残。风扫烟花春烂熳，云沉星斗夜阑珊。醉敲马镫还家去，谁抱龙香隔院弹？试看烧灯如白日，鳌山无影海漫漫。” \\n 刘邦彦《暮春陪陈太常西湖宴集》诗云：“六桥柳色翠迷津，画舫移迟送酒频。醉眼不知三月暮，赏心又度一年春。莺谐急管催歌板，燕蹴轻花堕舞裀。年少莫将行乐误，座中半是白头人”。又《载酒过湖诗》云：“寒食清明次第来，紫苞红萼裹池台。东风似与人商略，最好花教最后开。” \\n 【周凤】　〔字岐凤，江阴之青阳人。〕 \\n 周岐凤性敏绝伦，亦诣邪术，肆为奸淫，以故不齿于人。后坐事亡命，日无定居。尝抵苏，苏人钱晔投以诗曰：“琴剑飘零西复东，旧游清兴几时同？一身作客如张俭，四海何人是孔融。野寺莺花春对酒，河桥风雨夜推篷。机心尽属东流水，惟有家山在梦中。”岐凤得诗大恸，后入都，图自直，竟病死邸中。(晔亦豪黠，以赀为都司经历。乡人讼其不法，知府杨贡执而罪之，晔多所嘱托，反讦奏贡罪，锦衣官校奉命与巡抚崔都宪恭同讯。有旨以同寮不和，俱黜为民。晔本一富民，第以赀得冠带，与贡并无寮友之义。命下之日，人无不惊谔。) \\n 周岐凤死后，三吴间有召仙者，周忽至，运箕如飞，顷刻数百言，往往奇中，有诗云：“长安万里月，杜陵三月春。一茗一垆香，清风来故人。”又云：“海外独身游，风云际会秋。我传灵德去，仗剑鬼神愁。”书其后曰：“设茗与香诵此诗，吾即至。”后试之，信然。 \\n 淞江守私廨失金首饰，请仙问之，则大书四句云：“久旱逢甘雨，他乡遇故知。洞房花烛夜，金榜挂名时。”求释其意，不答。请书名，乃书曰周岐凤。守不悦，以为鬼语不足凭。间为一学官言之，对曰：“此世俗所传《四喜诗》耳。”守愕然，曰：“吾家有小女奴，实名四喜，得无是乎！”执而讯之，物果为所窃，犹藏廨后灰中。乃悟前语。 \\n 【翟永龄】　〔号海槎，武进人。滑稽多端，侪辈无不受其侮谑者。〕 \\n 翟永龄与陆廉伯并以才学驰名，后陆发解而翟名最后，以书柬所亲曰：“至矣尽矣，方知小子之名；颠之倒之，反在诸公之上。”益以自嘲因嘲陆云。(翟赴试南京，患无赀，乃买乾枣数十斤，每至市墟，则泊舟呼群儿至，儿与一掬枣，教之曰：“不要轻，不要轻，今年解元翟永龄。”自常州至丹阳，民谣载道，闻者争觅其旅访之，大获赆利。) \\n 翟永龄平日不诣学宫，教官责之，罚论一篇，以“牛何之”命题，翟操笔立就，结语云：“考‘何之’二字，两见于《孟子》之书：一曰‘先生将何之’。一曰‘牛何之’。先生也，牛也。一而二，二而一者也。”教官一笑而罢。 \\n 翟永龄偶过靖江，人咸以相公称之，时有一吏在坐，亦称相公，翟意谓人不加敬。后有出扇求诗者，此吏捉笔竟题于前，次至永龄，故为不能之状，题曰：“山不山，水不水，一片板上两个鬼。(扇景一船二人，一吹笛，一摇橹。)一个吹火通，一个摇大橹，吓得鸡婆飞上天。(扇上画雁)世间名画见万千，不知此画出何谱。”询知海槎，众人甚赧。 \\n 靖江人言语，俗谓之沙骨碌。翟海槎诗曰：“马洲风景亦不俗，依旧桃红并柳绿。林间好鸟树头啼，声声只叫骨碌碌。”(靖江本江阴之马驮沙也，天顺间始设县。有郭某知县事，题谒客所送扇转赠之云：“马驮沙上县新开，城郭民稀半草莱。寄与江南诸子弟，秋风切莫过江来。”今人干谒者谓“打秋风”，故云。)有髹匠求翟海槎题春联，翟改“阳春布德泽”云：“阳春生德泽，万物布光辉。”(“布光辉”者，布光灰也。)一时哄然。 \\n 翟海槎自叹曰：“人生七十古稀有，处世谁能得长久？光阴恰似过隙驹，绿鬓看看成白首。积金过斗皆是闲，几人买断鬼门关。不将歌舞送樽酒，徒废铅汞烧金丹。白日飞升无此理，毕竟有生还有死。眼前富贵一枰棋，身后功名半张纸。古称彭祖寿最多，八百岁后还如何？劝君有酒舞且歌，穷通寿天皆由它。” \\n 【冯徽】。〕 \\n 劝学诗有“少小须勤学，文章可立身。满朝朱紫贵，尽是读书人。”成化间，冯御史徽以事谪戍，冯易前诗云：“少小休勤学，文章误了身。辽东三万卫，尽是读书人。” \\n 【沈质】　〔字文卿，号玄谷，居太仓。〕 \\n 沈文卿家甚贫，以授徒为生。一夕，寒不成寐，穿窬者穿其壁，文卿知之，口占云：“风寒月黑夜迢迢，辜负劳心此一遭。架上古书三四束，也堪将去教儿曹。”穿壁者一笑而去。 \\n  \\n 　 \\n  \\n   \\n  "}
{"章节": "卷八十五·国朝", "正文": "　 \\n 卷八十五·国朝 \\n 　 \\n 【施】　〔字宗铭，苏之东洞庭山人。正统戊午，吴县学池莲一茎三苍，巡抚周公忱见之曰：“行有当之者。”明年，以县学生状元及第，年才二十余。时皆以“洛阳年少”遇之，公卿争前席。亡何遽卒。〕 \\n 施少有奇质，其父携之商山阳主富人罗铎家。有张都宪者求饮，铎命其子与偕出见，都宪令属对，曰：“新月如弓，残月如弓，上弦弓，下弦弓。”应曰：“朝霞似锦，晚霞似锦，东川锦，西川锦。”都宪异之，谓铎曰：“有资如此，何不成之？”铎即俾与子同学，给其赀费，业成还乡，久之登荐为魁天下，时年二十三。 \\n 施尝《咏蝴蝶》云：“莫怪风前多落魄，三春应作探花郎。”《赴会试留别》云：“红云紫雾三千里，黄卷青灯十二时。”《恩荣宴》赋诗曰：“千里观光我独行，辞亲无奈惜离情。玉堂未拟登三辅，金榜先叨第一名。麟凤骈臻欣道泰，车书混一仰文明。太平天于恩如海，虎啸龙吟会匪轻。” \\n 【张和】　〔字节之，号筱庵，昆山人，施榜进士。既仕犹学，读《汉书》必三十遍。〕 \\n 张筱庵初登第，施状元一日出释老侮孔子图，即口占云：“释老倡狂侮大儒，书生为尔发长吁。不知过宋围匡日，还似于今画里无。”又曰：“拂须挥鼻彼何人？放诞能无愧此身。名教万年齐日月，须知鲁国一儒真。” \\n 张筱庵眇一目，尝《赞千眼观音》云：“汝有千目，众皆了了。我有双目，一明一眇。多者忒多，少者忒少。” \\n 宣城湛铨构南山清隐，张筱庵赠诗曰：“遁迹甘从鹿豕群，南山深处隔嚣氛。屋前流水连青嶂，阶下寒松护白云。栗里自刍元亮酒，草堂不辱犀文。纷纷车马尘中客，高节能无愧隐君。” \\n 天顺间，张节之官浙江宪副时，宠妾新亡，有悼诗云：“桃叶歌残思不胜，西风吹泪结红冰。乐天老去风流减，子野归来感慨增。花逐水流春不管，雨随云散事难凭。夜来书馆寒威重，谁送薰香半臂绫。” \\n 【林聪】　〔字季聪，闽宁德人。施榜进士。〕 \\n 林庄敏公九岁时，邑宰包姓者谒其尊翁梅所先生，公侍侧，有白犬在门，顾梅所，包曰：“公子能对乎？”梅所曰：“颇能。”包出句云：“白犬当门，两眼睁睁惟顾主。”公应声曰：“黄蜂出洞，一心耿耿只随王。”包叹异曰：“公辅之器也。” \\n 林庄敏公初为给事中，以言谪国子学正，尝坐率性堂，有《书怀》诗，曰：“东风吹雪弄余寒，朴或歌来兴未阑。圣世谁云轻冷职，菲林元不称言官。蠹芸香暖图书静，炉篆烟销午漏残。自笑此身宜懒散，敝冠尘土不须弹。” \\n 成化间，林庄敏公为司寇。一日，与陕西杨司马鼎会坐，林戏曰：“胡儿十岁能骑马。”盖杨多须而年少之故。杨遽答曰：“癞子三年不似人。”林在位已久，而闽地有癞也。 \\n 【刘俨】　〔字宣化，号时雨，吉水人。〕 \\n 正统七年，廷试进士姚夔等百五十人，刘俨擢第一。有邵进者在甲尾，刘尝致柬于邵，自称为年末，或谓邵云：“刘公笑子殿甲尾，故云然。”邵怒曰：“状元不是工夫上人做。我见刘必辱之。”笑而解之以诗，云：“状元本是龙头选，龙尾分明属邵卿。龙尾棹时天必雨，龙头未必敢相轻。”邵闻之亦解颜。 \\n 【姚夔】　〔字大章，浙桐庐人。正统中乡、会试，皆第一。国朝谥法，出自翰林者得谥曰“文”。若魏骥谥文靖，叶盛谥文庄，吴讷谥文恪，夔谥文敏，皆不由翰林。〕 \\n 本朝开科取士，京畿与各布政司乡试在子、卯、午、酉年秋八月，礼部会试在丑、辰、未、戌年春二月，盖定规也。洪武癸未，太宗渡江，天顺癸未，贡院火。皆以其年八月会试，明年三月殿试，于是二次有甲申科。贡院火时，举人死者九十余人，苏州奚昌元启为诗云：“回禄如何也忌才，春风散作礼闱灾。碧桃难向天边种，丹桂翻从火里开。豪气满场争吐焰，壮心一夜尽成灰。曲江胜事今何在？白骨棱棱漫作堆。”是年姚夔为知贡举官，自谓不能致防，殃及贤俊，请谕祭于郊。祭时，夔伏地恸哭，观者以万数，哀震数里。(时御史焦显为监临官，火起，显锁其门，不容出入，致死者藉藉。后人诗云：“先兆或从焦御史，未然奎焰可为灾。”奚昌弱冠领乡荐，负重名。一日，游金陵，少宗伯倪公克让适生子，设汤饼会，元启与焉，贺以诗。所生子即大宗伯舜咨也，后元启蹭蹬礼围三十年，至宗伯为翰林编修佐试，始获一第，因题其坊曰老桂。) \\n 旧制，学校生员，廪膳有额，增广无额，故名之。增广亦有额，自宣德四年始。至景泰元年，照旧无额。后成化三年又额。时京师语曰：“和尚普度，秀才拘数。礼部姚夔，颠覆国祚。”不得已，以附学之名立焉。 \\n 【周洪谟】　〔字尧佐，四川长宁人。商辂榜第二，初乡试以减场，中解元。减场者，头场止经书义五篇。国初旧制也。〕 \\n 周文安公赴公车日，舟泊邗江，夜见一异人谓曰：“吾子前身也。前程万里，终身清要。”公问：“子何人？”曰：“吾友鹤山人也，姓丁，家维扬。’及公官南京翰林，以诗试维扬太守三原王侯恕曰：“生死轮回事香冥，前身幻出鹤仙灵。当年一觉扬州梦，华表归来又姓丁。”侯得诗甚讶，集郡中耆者询之，罗文节曰：“友鹤山人名鹤年，吾友丁宗启之父。父官武昌，遂家焉。伯氏登进士者三人，友鹤独恬然布素，以诗名家。元末隐处，至建文元年没于成都。以儒雅重于藩王，有德人也。”侯即以此复公，世以为异，如羊祜、房之事云。 \\n 【卞荣】　〔字华伯，江阴人，商辂榜进士。善画，世所珍卞郎中山水是也。〕 \\n 卞郎中荣，姚御史绶，皆一时诗人，尝集古句联《老妓》诗云：“天涯归计欲如何？记得云间第一歌。气力已无心尚在，鬓毛白尽兴还多。池边命酒怜风雨，洞口经春长薜萝。留得旧时残锦在，往来星骑一相过。” \\n 卞户部未第时，一日过常熟，闻钱允晖晔诗名，往谒之，二公未尝会晤，卞及门，与阍者曰：“可语汝主，诗人特相访。”钱讶何人自负如此，适宴客有妓，钱令仆者出语之曰：“若赋赠妓诗一绝方接见，仍以‘艎、降、湘’为韵。”卞不构思，一挥而就，诗曰：“琵琶斜抱出艅艎，貌与荷花两不降。今夜彩云何处宿？空留明月照潇湘。”允晖见诗，叹服不已，倒屣迎入，遂定交焉。 \\n 卞荣在某阁老坐，适外报某廷试首选矣。阁老曰：“状元却是瞌睡汉”，卞答曰：“宰相须用读书人。”盖讽之也。 \\n 【岳正】　〔字季方，号蒙泉，顺天漷县人。正统戊辰会试，考官误置落卷，侍讲杜宁取第一。廷试前一月，上梦儒、释、道三人来见。至揭晓，状元彭时，由儒士；榜眼陈鉴幼曾为神乐观道童；正为探花，幼曾为庆寿寺书记云。〕 \\n 天顺初，岳季方自翰林入阁，英庙深所眷注。后为曹、石所嫉，谪钦州同知。濒行，亲交无敢送者，钦天监漏刻博土马轼饯以诗．曰：“滦江江上水悠悠，送客江边莫上楼。五岭瘴高烟蔽日，两孤云湿雨鸣秋。丰城剑气东南起，合浦珠光昼夜浮。祭罢鳄鱼归去晚，刺桐花外月如钩。”季方宿张家湾舟中，用韵赋和曰：“被罪承恩岭外游，思乡何处仲宣楼？风霜万里蛮荒夜，烟雨三江泽国秋。不信功名成梦觉，早闻富贵等云浮。令人却羡桐江叟，长拥羊裘把钓钩。” \\n 岳季方将赴钦州，道漷县，以母老留阅月，为曹、石党所讦，逮系锦衣卫狱，拷掠备至，谪戍甘肃。有自京师来者，传天语于甘曰：“岳正倒好，只是大胆。”或以贺岳曰：“上念公如此，行召公矣。”曹生为写容，遂｛隐木｝括其辞题于上云：“岳正倒好，只是大胆。惟帝念哉，必当有感。如或赦汝，再敢不敢？臣尝闻大人之言，盖将之死而靡憾也。”(公性不能客人，或谓公曰：“不闻宰相腹中撑舟乎？”曰：“顺撑来可容，使纵横来，安容得耶！”) \\n 成化初，有忌岳正者，伪为正劾内阁李贤疏草，贤衔之。会部院大臣荐正宜大用，贤乃假历练之说，票旨升知兴化府。命下，有以《濯足图》求题者，正感而有作曰：“踏遍天涯两足存，西驰未定又南奔。人间有水皆堪濯，何必沧浪一段浑。” \\n 岳季方在兴化，有燕台怀古一律，云：“督亢陂荒蔓草生，广阳宫废故城平。秋风易水人何在？午夜芦沟月自明。召伯封疆经几换？荆卿事业尚虚名。黄金不置高台上，似怪年来士价轻。” \\n 岳蒙泉有古乐府二阕：“短短床，太促。徒能坦郎腹，未得展郎足。纵郎有意为合欢，床短安能荐郎宿。”“太促，短短床。流苏苦不长，兰麝无馨香。郎欲招妾妾不来，可怜春色空辉光。” \\n 【柯潜】　〔字孟时，别号竹岩。景泰辛未状元。’闻翰林有亭一区曰柯亭，有柏二株曰柯学士柏。〕 \\n 杭州徐童子霖，五六岁精于书法，柯学士潜赠诗云：“徐家之子真奇绝，风骨自与凡人别。神驹矫矫步天衢，雏凤翩翩出丹穴。前身可是张文舒，不然年才五六那能书。当筵握笔不停手，惊风飒飒蛟龙走。扫尽鸾笺三百张，铁画银钩大如斗。君不见，东邻老翁生一子，痴绝无才事纨绮。从来纸笔不相亲，见此奇才应愧死！” \\n 成化初，兵书王纟宏致仕归河州，柯学士潜有诗送之，末云：“不知白发隆纟宏者，犹踏清霜候早朝。”吏书王翱见之曰：“柯君此诗盖谓我也。” \\n 【陆昶】　〔字孟昭，苏之太仓人。柯潜榜进士。倜傥好客，时人拟为郑当时、陈孟公。〕 \\n 陆昶为刑部郎中，尝往一朝士家，驾牛，投刺不书名，惟云“东海钓鳌客过。”朝士归见之，知为昶也。亦递一帖，云“西番进象人来。”盖昶黑面白齿，人皆嘲为象奴云。昶与丽水金文，二人皆景泰二年进士，善戏谑，文尝嘲昶曰：“黑象口中含玉齿。”景应声曰：“乌龟背上嵌金文。”(又闻一朝士麻脸胡须，一朝士面歪而眇一目。眇士戏麻士云：“麻脸胡须羊肚石，倒栽蒲草。”麻士答云：“歪腮白眼海螺杯，斜嵌珍珠。”众为之绝倒。) \\n 陆昶自以历任年深，当有不次之擢。道逢刑部尚书陆公瑜、大理卿王公概乘肩舆，因避焉，即为口号云：“陆老前头去，王公逐后来。明年二三月，也有轿儿抬。”诸公闻而恶之，遂有福建参政之拟。昶行，寮采饯之，对众朗吟云：“非是区区欲大参，奈因两鬓雪毵毵。诸公侧耳朝端听，一道清风振斗南。”后又寄诗京师诸故旧云：“再三上覆众哥哥，人事无多没奈何。只有新书并手帕，并无段疋与纱罗。”闻者益怒，遂不复进云。 \\n 陆孟昭居郎署时，好结纳四方，邸第外隙地构屋数间，扁曰清风馆。朝士迎送，必假之为宴乐，孟昭复益以肴酒，不惜所费。一日，风雨大作，平地水深三尺，馆为之倾，客有戏之者，云：“昨日清风馆，今朝白水村。”水退，孟昭复新之，方落成，已擢闽省藩参，其居转与侍郎滕某，滕盖白水村人。一时戏语，遂成谶云。 \\n 【彭华】　〔安福人。景泰五年会元，是科状元孙贤，河南人，榜眼徐溥，宜兴人，探花徐辖，武进人。贤面黑，溥面白，辖面黄，时谓铁状元、银榜眼、金探花。〕 \\n 景泰甲戌，选进士十八人改翰林庶吉士，入馆修《寰宇通志》，书成授官。首则丘文庄公(浚)，次则彭学士(华)、尹学士(直)，俱编修，而牛纶以太监玉侄，亦与焉。修书兼攻课业，惟此科为然。彭长于绝句，《咏陶渊明》云：“解印归来雪鬓飘，呼童滴露写前朝。丁宁莫取江头水，恐是金陵一夜潮。”《题王明妃》云：“抱得琵琶不忍弹，胡沙猎猎雪漫漫。晓来马上寒如许，信是将军出塞难。” \\n 【郑文康】　〔昆山人，生有疾，第后不受职，归卧山林，清望耸然。〕 \\n 天顺初，有欧御史者考选学校士，去留多不公，富室子弟惧黜者，或以贿免。郑文康送一被黜生诗篇，末云：“王嫱本是倾城色，爱惜黄金自误身。”时有被黜者，相率鸣诉于巡抚曹州李公秉，公不为理，未几，李得代，顺德崔公恭继之。诸生复往诉，公一一亲试之，取其可者檄送入学。不数年，有中乡试者，有登进士第者。 \\n 【黎淳】　〔字太朴，号朴庵，岳之华客人。〕 \\n 天顺丁丑，黎淳会试入京，已二月四日矣。礼部主司嫌其迟至，拒之曰：“少汝作状元邪！”淳应声曰：“此亦在吾辈也。”至邸，见壁题画有云：“昨夜檐前乾鹊噪，声声报道状元来。”已而果举第一。 \\n 黎淳性淳厚，不事游冶，自言绝迹青楼，同辈欲戏之，使人先约妓曰：“若遇吾辈同行，尔可呼黎淳，吾辈当至也。”一日，相邀过之，见一妓以手招呼曰：“黎淳，黎淳。”诸友哄然排之，淳不与辩，即口占曰：“十里红楼五里程，忽闻花底唤黎淳。状元本是天生定，故遣嫦娥报姓名。”虽谈笑中，其自负如此。 \\n 【陆钅戈】　〔字鼎仪，号静逸，昆山人，与张沧洲同年进士。张名泰，字亨父，尤长于诗。〕 \\n 天顺癸未，昆山陆文量会试寓京邸，戏为《魁星图》，左手握笔一枝，右手握镪一锭．取必定意。文量题其上云：“天门之下，有鬼踢斗。癸未之魁，必定入手。”贴于坐壁，亡何失去。时陆鼎仪寓友人温秉中家，出以为玩，文量为之惘然。问所从来？云：“昨日倚门，一儿持此示，我以果易之。”文量默以为吾二人得失之兆矣。未几，鼎仪中第一名，文量下第。 \\n 陆静逸尝对景试张沧洲云：“杨柳花飞平地上，滚将春去。”沧洲应声答云：“梧桐叶落半空中，撇下秋来。” \\n 陆鼎仪、张亨父同在翰林日，招李西涯、谢方石不赴，联句柬之，李倡云：“月白庭空树影寒。”谢云：“禁林高处有楼鸾。一枝自分鹪鹩足，”李云：“两地休怜羽翼单。东壁往年诗在否？”谢云：“西堂深夜梦回难。怀人岂必仍千里”，李云：“几度书来墨未乾。” \\n 【罗】　〔字明仲，号水玉，泰和人，天顺甲申探花。〕 \\n 罗自习举子业至登科，不知何谓之诗。后考庶吉士，学士试以《秋宫怨》，默然无以答，遍问同考者，同考对以韵脚、起结、联对如此。然后即作一诗云：“独倚栏杆强笑歌，香肌消瘦怯春罗。羞将旧恨题红叶，添得新愁上翠娥。雨过玉阶秋色净，月明青琐夜凉多。平生不识春风面，天地无情奈老何！”主试皆语之曰：“尔后必能诗。”已而果然。 \\n 罗明仲为福建提学日，同年谢方石、李西涯忽忆念之，因联句以寄，谢倡云：“落落平生几忆君”，李云：“旧游风月尚朝曛。诗豪惯作分坛战”，谢云：“谈洶真疑隔坐闻。人道越闽今阙里。”李云：“天教房杜出河汾。词林好是优闲地”，谢云：“白发休看镜里勋”。 \\n 山阴司马通伯堙，乃罗永玉春闱所取士也，同为闽臬副使。一日，偶并坐，罗贻诗云：“岁在壬辰春试劳，至今朝著列英豪。此行亦有堪夸处，座主门生相并高。”司马遂为肉袒。 \\n  \\n 　 \\n  \\n   \\n  "}
{"章节": "卷八十六·国朝", "正文": "　 \\n 卷八十六·国朝 \\n 　 \\n 【程信】　〔字彦实。世居徽之休宁，敏政学士之父，刘俨榜进士，号晴洲钓者。〕 \\n 程襄毅公参赞南都日，左安宁时为守备，燕公设席，中为己坐而以公位其下，公心不平。盖中官虽为主，亦居首席，六卿而下，皆列坐焉。公戏为一绝云：“主人首席客居旁，此理分明大不祥。若使周公来守备，定因屋上放交床。”安见诗，遂分宾主。 \\n 李西涯为程襄毅公赋《晴洲钓者》曰：“一曲晴洲胜浣花，尚书不似野人家。溪头雨过云随日，浦口鸥来水动沙。诗兴平生在泉石，宦途爱国换年华。江南旧宅经游地，分付春风管钓槎。” \\n 【盛昶】　〔字允高，吴江人，柯潜榜进士。〕 \\n 盛允高初为御史有声，后奏事被谪，为古田典史。未几，升罗江知县。所至皆有山水之胜，为诗曰：“性懒才疏官亦拙，天然处处有青山。铨司颇信为知命，一度迁移一度闲。”(罗江县公署后有土地祠，前令所主，颇著灵异，令有事必祷焉，祭享无虚月。自昶莅任不复然。一日，私廨失所畜鸡，寻之，乃在神前舒翼伏地如被钉者，以问舆皂辈，皆言神以久不祭，故见谴耳。昶怒至神祠，斥数其神，因举意欲毁之。是夜，梦中见神来谢罪，恳曰：“余血食于此者累年，不敢为过。昨日鸡被钉，乃鬼卒辈苦饥，故为之，非余敢然也。公幸怜之勿毁。”昶不许，明旦遂撒去之。其前令者，既秩满，即留家于县署后，夜梦神来诉乞立庙。诘之曰：“何不更诉新令？”神蹙额曰：“须公自为之耳。彼盛公严威，不敢干也。”令乃即所居旁建祠祀之。) \\n 【张宁】　〔字靖之，号方洲，海宁人，孙贤榜进士。景泰、天顺间，为谏官第一。英庙尝称为“我张宁”云。〕 \\n 张方洲有《感事》诗二首，盖为英宗北狩而作，其—云：“羽书昨夜报居庸，百万雄师下九重。天子垂衣临大漠，群臣端笏扈元戎。禁中已乏回天谏，阃外谁成辟地功？千古澶渊扶日毂，令人长忆寇莱公。”其二云：“宝马朱轮接上游，时危谁解奉天尤？鼎湖龙去英雄尽，剑阁云深日月愁。玉辇已随胡地草，青山依旧汉宫秋。元勋野死潼关破，误国何人更首丘？” \\n 成化初，张方洲忤权要，出为汀州知府。无何，引疾归田，雅好山水，岁率一再至杭州，至辄携亲朋出游西湖，访孤山，吊岳坟，登天竺，彩舟蜡屐，随意所之。兴至呼笔，大篇短章，顷刻立就。《题苏堤春晓》云：“杨柳满长堤，花明路不迷。画船人未起，侧批听莺啼。”《平湖秋月》云：“风静片云消，寒波浸凉月。疑有夜吟人，推篷落枫叶。”《花港观渔》云：“圉圉复洋洋，茭青露藻香。前湖张水戏，谁解步濠梁。”《柳浪闻莺》云：“藜杖憩苏湾，风温翠涨间。惊闻双语鸟，如在画船间。”《三潭印月》云：“片月生沧海，三潭处处明。夜船歌舞处，人在镜中行。”《南屏晓钟》云：“幽梦忽惊觉，严城方向晨。看花春起早，已有晓妆人。”《两峰出云》云：“南峰云乍晴，北峰云欲雨。中有化霖人，高眠两峰里。”《雷峰夕照》云：“爽朗忽苍茫，山高易夕阳。百年歌舞地，消得几昏黄？”《曲院风荷》云：“凉气度方洲，香来水正流。时闻《采莲曲》，不见采莲舟。”《孤山梅雪》云：“春意逼溪桥，寒香闭蓬户。山人不出门，驿使在途旅。” \\n 方洲又善丹青，《题若水石榴图》云：“凉风萧飒红锦裳，翠袍渐染燕支香。琅枝重压欲折，青女夜拆珍珠囊。金钢碾碎鸦鹘石，绛绡进彻玲珑色。葡萄酒尽蔗浆空，一颗灵丹透诗骨。”又《枇杷图》云：“东州奇花凌早寒，吴山月廊香半酣。何人误作《上林赋》，病骨却思黄蜡丸。同时不数杨家果，三寸吴柑空万颗。会须载酒醉西园，一树黄金压枝堕。”(方洲有二妾：一寒香，姓高氏；一晚翠，姓李氏。年可十六、七，皆端洁慧悟。公老益爱重之。及病将革，无子，诸姬年长者，悉命出之。二氏独不忍去，因泣请曰：“妾二人有死无贰，幸及公目未瞑，愿赐一阁同处且封钥之，第留一窦以进汤粥，誓以死殉公也。”遂引刀各截其发，以示无他肠。公命从之。乃寂居小阁，绝不与外间通声问。及卒，乃设席阁中，旦夕哭临，服三年丧，不窥户者五十余年。嗣子曰嘉秀，字文英，举嘉靖已丑进士。其昼锦归也，二氏因语人曰：“妾等犬马之齿，已逾七旬，幸不辱先公于地下，他日相从可无汗颜矣。又况有佳后邪！”于是，即日令启钥而出之，则皤然双老媪矣。亲戚莫不怜且敬之，遂为之奏闻，旌之曰“双节”云。) \\n 【丘】　〔字仲深，号琼山，孙贤榜进士。最号博学强记，洛阳刘少师健戏之曰：“丘先生是有一屋散钱，却少一条索子。”公闻之曰：“刘先生有一屋索子，却少散钱。”盖报之也。其所作史论，必以呜呼起之，人遂称为丘呜呼。〕 \\n 琼州定安县南有五指山，即黎母山，琼崖之望也。丘文庄公少时咏诗曰：“五峰如指翠相连，撑起炎州半壁天。夜盥银河摘星斗，朝探碧落弄云烟。雨余玉笋空中见，月出明珠掌上悬。岂是巨灵伸一臂，遥从海外数中原。”识者知其异日必贵，后竟如言。 \\n 丘琼山尝过金陵，寓新河客邸，乡友冯元吉诵宋人周明老龟山回文诗，琼山笑曰：“此诗用意曲折，命辞浏亮，信为难及矣。但其中潮、浪、浦、泉、波、水等字太多，不免重复。既曰‘绿水’，又有‘云接海’之句，则一意而两出矣。当‘渔舟钓月’之时，又安得‘红霞映日乎？’乃以夜宿江馆为题，次韵一首曰：“潮生海岸两崖倾，落月江枫映火明。桥透白波流水还，屋连红树带霜清。迢迢漏尽寒更晓，片片云收夜雨晴。遥望楚天江渺渺，菱蒲尽处落鸿轻。” \\n 丘文庄公学博貌古，然心术不可知。尝与同寅刘阁老吉不协，刘作一对书其门曰：“貌如卢杞心尤险，学比荆公性更偏。”时论颇以为然。(丘尝以糯米淘净拌水粉之，沥乾，计粉二分，白面一分，搜和团为饼，其中馅，随用熟，为供软腻，甚适口。以此饼托中官进上。上食之嘉，命尚膳监效为之。进食不中式，司膳者俱被责。盖不知丘之法制耳。因请之丘，不告。以故中官叹曰：“以饮食、服饰、车马、器用进上取宠，此吾内臣供奉之职，非宰相事也。”识者贵其言而鄙丘。由是京师传为“阁老饼。”又所进《衍义补》，中间并无斥及内臣一言，说者谓其书必欲进，进必揣近侍喜，斯刻之。此其心术之微也。) \\n 丘仲深初与余姚戚文湍澜同馆，友善，文湍以母丧归，服阕，将入都，至钱塘，疾作，死。杭有神降，自称，戚编修死为钱塘潮神。”人敬祠之。弘治甲寅，琼山夫人吴氏至京师，道出鄱阳，夜梦戚揖之，且告以来日将有风波之厄，戒勿行。比明，天极晴朗，夫人故以他事缓之，同舣数十舟行，无何，皆遇暴风雨漂没，独夫人舟无恙。至京以告公，公为诗文，遣官斋御酒香帛至浙江，属布政使李赞望钱塘祭之。其诗曰：“幽显殊途隔死生，九原犹有故人情。曼卿真作蓉城主，太白常留翰苑名。念我明明来入梦，哀君恻恻每吞声。朝回坐对黄封酒，怅叹鸡坛负旧盟。”明年公薨，夫人扶枢归，经钱塘时，赞犹在任，仍设祭江浒，以戚公配享。(戚学士澜，美髯，院中呼戚胡。与陈司成鉴会宴，投漆木壶，陈顾戚曰：“戚胡投漆壶，真壶也？假壶也？”戚应声曰：“陈鉴看臣鉴，善鉴欤？恶鉴欤！”) \\n 【吴伯通】　〔字原明，蜀顺庆人，彭教榜进士。〕 \\n 吴伯通为浙省提学副使，士子专取功夫，时初学作文，多不根，为其罢出者众。群往御史台求试，御史复发吴公，吴出题《鼋鼍蛟龙鱼鳖生焉论》，题乃一滚出来，文难措辞，而论又涉于性理，取者无几，甚为吴所辱。有嘲之者曰：“三年王制选英才，督学无名告柏台。谁知又落吴公网，鱼鳖蛟龙滚出来。”闻者绝倒。(正德中，御史某按浙，以《龙宫海藏》命题试，且云：“记出处者东立，不记者西退。”东西各半。已而，东立者所作不称意，无赏。西退者作诗诮之云：“东廊且莫笑西廊，我笑东廊枉自忙。海藏龙宫无你分，大家随我渡钱唐。”) \\n 【陆容】　〔字文量。著述甚富，有《式斋稿》，《菽园杂记》等书。〕 \\n 陆式斋少美风仪，天顺三年应试南京，馆人有女善吹箫，夜奔公寝，公绐以疾，与期后夜，女退。遂作诗云：“风清月白夜窗虚，有女来窥笑读书。欲把琴心通一语，十年前已薄相如。”迟明托故去之，是秋领荐，时年二十四。 \\n 陆式斋在成化间，留滞郎署最久。其迁职方也，李西涯时为学士，戏语之曰：“先生其知几乎？曷为又入职方也。”式斋应声曰：“太史非附热者，奈何只管翰林耶！”闻者以为善谑。 \\n 陆式斋一日与张给事宴，投壶中耳，给事曰：“信是陆兵曹，开手便中帖木耳。”式斋答云：“可惜张给事，闭口常学磨兜坚。”给事有惭色。 \\n “焚书只是要人愚，人未愚时国已虚。惟有一人愚不得，又从黄石读兵书。”此《题焚书坑》，不知何人所作，陆式斋常诵之。 \\n 吴中乡村唱山歌，大率多道男女情致而已。惟一歌云：“南山脚下一缸油，姊妹两个合梳头。大个梳做盘龙髻，小个梳做羊兰头。”不知何意。朱廷评树之尝以问陆式斋，陆思之，翼日报云：“此歌得非言人之所业，本同厥初，惟其心之趋向稍异，则其成就遂有大不同者。作如是观可乎？”树之云：“君之颖悟过我矣。作如是观，此山歌第一曲也。” \\n 【庄昶】　〔字孔阳，江浦人，罗伦榜进士。成化丁亥冬，上命制明年元霄烟火花灯，令翰林各赋诗，为上元赏玩之具。时黄仲昭、章懋为编修，昶为检讨，不应制。先是伦以论李贤被谪，号翰林四谏。〕 \\n 庄昶喜为诗，咏《包节妇》云：“二十夫君弃妾身，诸郎痴小舅姑贫。已甘薄命同衰叶，不扫蛾眉别嫁人。化石未成犹有泪，舞鸾虽在不惊尘。锁窗独对东风树，岁岁花开他自春。”罗一峰见之曰：“可以泣鬼神矣。”昶不以为然。惟乾坤、鸢鱼、老眼、脚头之类，自谓为佳云。 \\n 陈公甫作诗，多用日月，庄孔阳多用乾坤。有嘲者曰：“公甫朝朝吟日月，庄生日日弄乾坤。” \\n 庄定山诗：“赠我一壶陶靖节，还他两首邵尧夫。”有滑稽者改作外官，《答京官苞苴》云：“赠我两包陈福建，还他一匹好南京。”闻者捧腹 \\n 【张弼】　〔字汝弼，华亭人，罗伦榜进士，家近东海，因以自号。〕 \\n 张东海下第渡江，赋诗云：“杨子江头独问津，风波如旧客愁新。西飞白日忙于我，南去青山冷笑人。孤枕不离乡国梦，敝裘犹带帝城尘。交游落落俱星散。吟对沙鸥一怆神。” \\n 张东海作《假髻篇》讽刺时事，其词曰：“东家女儿发委地，日日高楼理高髻。西家女儿发垂肩，买妆假髻亦峨然。金钗宝钿围珠翠，眼底谁能辩真伪。天桃窗下来春风，假髻美人先入宫。”当路衔之，乃出领郡符，为南安守。南安，小郡也，以张故为名邦。 \\n 张东海将赴南安，作长短句一篇云：“东海先生归也，南安太守新除。一挑行李两船书，被人笑道痴愚。书也书，寒不堪穿，饥不堪煮，收拾许多何用处？况而今，白发苍颜，坐黄堂之署，乘五马之车，那得工夫再看渠？又将载到南安去！古人糟粕，谁味真腴？枉说道：“黄卷中，时与圣贤相对语。” \\n 张汝弼赴南安，道经毗陵，时陆詹事简方得告南归，张访之，适展幕，不及见，乃索纸笔题一绝于陆世经堂径去。诗曰：“云意模糊雪意兼，六龙城下晚风尖。始知东阁先生贵，不放南安太守参。”詹事归，亟追之，已行远矣。既去，复令驿吏里送武城梨数颗，亦侑以诗，有“毗陵驿里馈生梨”之句。盖叶“梨”为“离”，亦戏也。此后不复一见以终，遂以为谶。 \\n 成化间，妖人王臣者跛一足，人称王瘸子。游食京师，以左道事中贵，得授锦衣千户。请为上合大丹，以采药为名，与中贵偕出川、广、直、浙等处买办，搜索宝玩，需求珍异，骚扰郡县。及回京，为各处抚巡、守令交章飞劾，而科道并弹。于是，上大怒，斩臣首，传诣所历地方枭令，民心大快。初臣至广东，张东海时守南安，日观其骄横，尝作诗叹曰：“过岭囊箱下濑船，丁夫昼夜少安眠。薄田荡尽犹输税，恶客时来横索钱。穷发东南皆赤子，举头西北是青天。不才无计苏民困，食禄乘轩自赧然。” \\n 王景明之南京，张东海赠之诗曰：“谷阳城外送离船，矫首南都思惘然。一语烦君三致意，同乡同志及同年。”冬官王公伟辈以为未尽交游者，乃益之曰：“同官同事同游者，问及都将此意传。”因著《六同诗话》。 \\n 张东海休致既早，子皆成名，殊无一事累心。苏州别驾周德中目为神仙太守，张以诗答云：“归休太守似神仙，布被蒙头日夜眠。却怪门前来熟客，马蹄踏破紫芸烟。” \\n 张东海《咏寒号虫》云：“得过且过！饮啄随时度朝暮。得陇望蜀徒尔为，未知是福还是祸。得过且过！”张东海过苏步坊，赋诗曰：“东坡昔日此闲行，此地遂留苏步名。何事章瘗毛骨，子孙羞认是先茔！” \\n 宋徽宗时，朱勔领花石纲，有龙鳞薜荔一株，费银二千两。东海偶见薜荔，感而赋之：“薜荔长龙鳞，相看似可人。圣朝无艮岳，那值二千银？” \\n 【陈献章】　〔字公甫，居广之新会县白沙村，天下称白沙先生，至儿童妇女亦皆目为陈道统云。尝梦拊石琴，见一伟人，笑谓曰：“八音中惟石音难谐，今谐若是，子异日得道乎！”因别号石斋，既老更号石翁。〕 \\n 陈白沙当成化初会试，虽负重名，亦投时好，竞出新奇。作“老者安之，朋友信之，少者怀之”一题，其破云：“物各有其等，圣人等其等。”考官戏批其傍云：“若要中进士，还须等一等。”传者莫不绝倒。 \\n 陈白沙下第，有神见梦于人曰：“陈先生卷为某投之水矣。”先是，献章寓居神乐观，科道群公往来请益，既而某被劾，疑出白沙，故特恶之，且曰：“彼戴秀才头巾尔，动人若是，脱居要路，当何如耶？”揭晓，编修李东阳为同考官，主《书经》房，索落卷，不可得，欲上章自劾，冀根究焉，不果。时京师有“会元未必如刘戬，及第何人似献章”之谣，以及舆夫、贩卒莫不啧啧叹恨。(戬，字景元，安福人。后乙未榜眼及第。) \\n 成化壬寅，陈白沙应诏之京，道过南安，太守张东海欲用曹参礼盖公故事，款留数月受教，白沙不可，东海不能强，白沙有诗曰：“玉枕山前逢使君，西风吹破玉台巾。”巾乃白沙自制，类华阳巾，直方而无襞帻者。东海恨谓白沙讥己，遂以一绝激之，曰：“白沙村里玉台巾，不奈风吹易染尘。莫笑乌纱随俗态，宋廷章甫是何人？”白沙得诗谓东海侮己太甚，便口占《玉枕山》诗曰：“一枕横秋碧玉新，金鳌阁上见嶙峋。使君得此元无用，卖与江门打睡人。”东海和答曰：“炎瘴多收一两新，独看天柱耸嶙峋。横秋玉枕真无用，自是乾坤不睡人。”天柱峰亦南安照山也，盖东海欲自依天柱而以玉枕与白沙云。既而，又作一绝：“客囊羞涩客衣单，却买南安玉枕山。纵有枕头那得睡，鸡声催入紫宸班。”“寄语江门打睡人，而今天地正芳春。觉来莫管闲花鸟，须扫昆仑顶上尘。”又继之一绝曰：“青茸铺榻玉枕横，白云为被天作。东海先生睡不着，日月当天正大明。”未几，武选郎余干苏文简由广东使还，具道白沙之师吴康斋，亦千载人物，东海方悟，不惟深喜得闻前辈名德有所持循，且以谢玉台巾之过，漫赋一诗曰：“耳根何处得浮尘？浪说康斋讥未真。风月周台灯火夜，伊川路上见斯人。”因遗书白沙曰：“玉枕山不必买，留长揖白送矣。” \\n 张东海又有《赠陈白沙》一绝云：“平生浑未识丹砂，赤土时将向客夸。忽忆自家丹一寸，辰砂犹自隔天涯。”盖讥其不得进士，乃假道学以欺人也。此时犹未释然于白沙，故云。 \\n 按察使薛纲始疑白沙，及见，即欲解官从学，有诗曰：“欲抛事业留门下，老骥那能学骏奔。”进士姜麟以史事使贵州，特取道如白沙，以师礼见，至京师，有问之，对曰：“活孟子！活孟子！” \\n 宪庙升遐，哀诏至广，白沙哭之恸，有诗曰：“三旬白布裹乌纱，六载君恩许卧家。溪上不曾携酒去，空教明月管梅花。”(成化丙午，嘉兴巫者召仙降笔问时事，以十二辰为诗，云：“劝君莫读《相鼠》诗，劝君莫歌《饭牛》辞。骑虎之势不能下，狡兔三窟将焉之？神龙未遇困浅水，虺蛇鳅鳝争雄雌。千金骏马买死骨，神羊触耶安所施！沐猴也作供奉官，斗鸡亦是五百儿。犭桀犬下陛走牧猪，奴献令人嗤次年。”宪宗厌代。) \\n 白沙初年甚窭，尝贷粟于乡人，都御史邓廷瓒檄有司月致米一石，岁致人夫二名，却之以诗云：“孤山鹤啄孤山月，不要诸司费俸钱。”行人左辅出使外夷，以其师意致白金三十星，亦拒而不受。 \\n 白沙能作古人数家字，天下人得其片纸，藏以为家宝。山居，笔或不给，至束茅代之。晚年专用，自成一家，时呼为“茅笔字。”有诗曰：“神往气自随，氤氲觉初沐。圣贤一切无，此理何由瞩。调性古所闻，熙熙兼穆穆。耻独不耻独，茅根万茎秃。” \\n 弘治间，李若虚任广之宪使，有以旧交谒者，若虚转致以见白沙，并求言赠之。白沙少学于临川吴聘君。询知其人所居，与旧同学聘君之婿厚郭胡君全者为里，乃以幅纸写一绝云：“居邻厚郭一鸡飞，桂树于今大几围？老忆旧时灯火伴，青山何处望霏微？”桂树，乃昔游丰城时见胡庭之所植也。盖以宪使代请，不得不言；在其人又不欲轻言。故赠之如此。 \\n 陈白沙善画梅，人持纸求索者，多无润笔，白沙题其柱云：“乌音人人来。”或诘其旨，乃曰：“不闻鸟声曰‘白画，白画’。”客为之绝倒。 \\n 弘治庚申三月，白沙病亟，前数日，蚤具朝衣、朝冠，命子弟扶掖焚香，北面五拜三叩首，曰：“吾辞吾君。”复作一诗云：“托仙终被谤，托佛乃多修。弄艇沧溟月，闻歌白玉楼。”曰：“吾以乱世。”殁之日，顶出白气，勃勃如蒸，竟日乃息。 \\n 【胡居仁】　〔余干人，敬斋先生。〕 \\n 胡敬斋尝夜行山曲间，后有鬼呼胡先生数声，公若不闻，鬼复曰：“我有一对，请先生对：‘风急有舟人莫渡”’。公亦不答，复笑曰：“我替先生对之：‘月明无伴路休行”’。公前行不顾，鬼遂不见。 \\n 胡敬斋尝过徐孺子祠下，作诗曰：“汉竖纷纷不可为，先生明哲已先知。如何不把几微事，说向陈蕃下榻时。” \\n 【陈爱】　〔成都人。〕 \\n 成化间，陈爱隐居华阳，有臬使两以书召见，辄逃不应。臬使怒，使人拘至，将谴责之，处士从容以诗投曰：“折简殷勤累见寻，布衣宁敢谒朝簪？明公有道持身正，贱子无能感德深。柏府风霜尊伟望，柴门山水遂闲心。云泥雨地无劳顾，鱼恋深渊鸟恋林。”臬使览诗，从容礼遣之。 \\n  \\n 　 \\n  \\n   \\n  "}
{"章节": "卷八十七·国朝", "正文": "　 \\n 卷八十七·国朝 \\n 　 \\n 【李东阳】　〔字宾之，号西涯，茶陵人。父名淳，金吾卫军余。微时为渡子，日尝见一妇人早渡午归，迨晚复渡，如此者几月。李一日诘其故？妇曰：“有夫系狱，日往给其饮食，又复归膳翁姑耳。”李闻其言，甚悯之，遂却其直，早晚任其渡。他日，一叟见李告曰：“闻汝素有善念，必获善报。汝有亲骨未埋，吾当为择吉地瘗之。后当有发。”因与择一山，指曰：“有白狐卧处，即佳壤也。汝可潜舁亲骨埋其中。”李一夕往彼，果见白狐稔眠不起，李恐天明人知，因折树枝有声，狐惊，耸身三立而去，遂即其穴埋之。明日，叟来询葬事，李告以故。叟曰：“俟狐自起，乃为妙尔。今惊去，当中衰，汝子当不失为三公。”后西涯公果大贵。子兆先早卒，年未三十，公竟至无嗣。〕 \\n 李东阳四五岁即能运笔作大字，顺天府以“神童”荐召入内庭。过门限，太监云：“神童脚短。”李高声答云：“天子门高”。即闻于上，景皇命书麟、凤、龟、龙十余字，大喜，抱置怀中，赐果、镪，令翰林院作养。(公此时入朝，小红履一双，白绫袜一双，后为耿天台所得，贮以一箧，自撰小文记之。) \\n 李西涯、程篁墩同朝，见适直隶贡蟹至，英庙即试以对句，曰：“螃蟹浑身甲胃。”程应声曰：“凤凰遍体文章。”上加称赏。时李尚伏地，徐对曰：“蜘蛛满腹经纶。”上遂大异之，曰：“是儿他日作宰相耶！”俱赐宝镪而出。后李出入馆阁四十年，而程终于学士，竟如其对云。 \\n 李西涯在翰林时，诸翰林斋居闭户作诗，有僮仆窥之，见面目皆作青色，彭敷五以青字韵嘲之，几致反目，西涯为解之，有曰：“拟向麻池争白战，瘦来鸡肋岂胜拳。”闻者皆笑。 \\n 李西涯与程篁墩同教习庶吉士，每至院检阅会簿，悉注病假而去，西涯口占一绝云：“回廊寂寂锁斋居，白日都消病历除。窃食大官无寸补，绿阴亭上看医书。” \\n 谢方石铎在翰林学诗时，自立程课，限一月为一体，如此月读古诗，则凡官课及应答诸作皆古诗也。西涯尝为崖山诗，内一联谢意不满，西涯以为更无可易。谢笑曰：“观子胸中似不止此。”最后曰：“庙堂遗恨和戎策，宗社深思养士年。”谢又笑曰：“微我子不到此。”西涯又为《端礼门古乐府》，谢以为末句未尽，往复再四。最后乃曰“碑可毁，亦可建，盖棺事，久乃见。不见奸党碑，但见奸臣传。”谢不待辞毕，跃然而起。 \\n 罗明仲尝谓三言亦可为体，出“树、处”二韵，迫西涯题扇，即援笔云：“扬风帆，出江树。家遥遥，在何处？”又因围棋，出“端、观”二韵，即曰：“胜与负，相为端。我因君，得大观。” \\n 罗明仲、谢鸣治、李宾之、陈师召同饮陆鼎仪宅，夜归，马上联句，罗倡云：“驻马赤栏桥”，谢云：“东风见柳条。水声通苑近”，李云：“山色去城遥。令节招寻晚”，陈云：“名园聚会饶。夜归休秉烛”，罗云：“须忆紫宸朝。” \\n 李西涯与客联句，尝拆敝褥中故絮以代烛，其《次白洲留别》诗有“看花不厌伤多酒，燃絮犹供未了诗。”盖纪其实也。 \\n 上元节，京师烧糯汁为瓶，以贮水畜鱼，旁映屏烛，通明可爱，俗呼“泡灯”。黄岩王古直买置于馆，日玩弄为儿戏。李西涯以诗嘲之曰：“买得长安市上春，玉壶清水贮金鳞。却看尘土疑无地，未掣波涛亦有神。眼底功名聊此幻，杖头风月且教贫。西堂灯火元宵夜，又向东风作旅人。”一日，古直误触碎鱼瓶，意怫然不乐，曰：“吾平生家计在此，今荡尽矣！”西涯复叠前韵慰之曰：“白发华灯一夜春，江南江北两穷鳞。飞腾有地归尘土，诃护无钱役鬼神。物以泡名终合尽，家随身在更何贫？清诗素壁犹堪玩，休羡扬州鹤上人。”(古直名佐，字仁甫，以字行，又号铁老，以布衣游京师，乡人有坐事者，古直侯诸官，官并捕入刑部狱，独暴立烈日，不与众囚伍。李主事廷美异之，检衣帽间，得《柯学士》诸诗，问之曰：“尔能诗耶？”使赋《日影》，诗成，纵之归，长揖而出，狱吏皆大笑，自是得名。旅食三十年，无僮仆，不置釜甑，有大笼五六，惟诗尽数百幅，中贮酒壶，辰出饮一两勺，已复之以去。或劝使仕，大言曰：“我来为爵禄图耶！”盍科举乎？则叹曰：“安得以少年处我。”尝在酒所，叹曰：“此亦功名事业也！”盖亦一世奇士云。) \\n 王古直、李西涯同集谢方石宅，西涯与方石联句，戏赠仁甫，李倡云：“木枕绨袍着地眠”，谢云：“谢公堂上有神仙”。李云：“身存尚觉无家累”，谢云：“客久何妨与世悬。”李云：“书笥不劳僮仆守”，谢云：“酒杯羞共俗人传。此生踪迹真奇怪”，李云：“一度诗成一宛然。” \\n 苏人织蒲为茵二片，置床倚间，藉背及足，甚宜冬寒，凌季行以书来惠西涯，道经彭敷五太史，辄为所留，西涯作诗《报季行并柬敷五》曰：“轻蒲一簇软如花，巧织重铺意未华。吟处迥宜孤背倚，坐来温爱两趺加。未沾南国佳人惠，已落东泷病叟家。幸有题封三十字，殷勤留向手中夸。” \\n 萧文明以榛子惠西涯，西涯以诗谢曰：“野簇蹊丛满地垂，饱霜经雨亦多时。长疑塞外随车还，错恨山中结子迟。竹笼旧封劳夜到，茗芽香碗人春宜。知君情比投桃重，不爱琼瑶却爱诗。” \\n 陈师召有盲马，售钱六百，西涯谂之以诗曰：“六百青蚨十里才，忍将筋骨付尘埃。惊魂已脱池边险，往事无劳塞上猜。(师召已连失二马)斗酒杜陵堪再醉，(用三百青铜语)千金郭隗幸重来。知公自是忘机者，一笑能令万事该。”(西涯尝得良马以赠师召，师召骑入朝，归至门，成诗二章，怪而还其马，西涯问故？师召曰：“吾旧所乘马，朝回必成六诗方至门，此马止二诗耳，非良也。”西涯笑曰：“马以善走为良，此固非良耶？”公唯唯，复系而去。) \\n 李若虚秋官，旧有屋一区，为积潦所坏，数年不售，竟得银四两。闻陈师召售马，自谓与此价略相近，索西涯诗，因用前韵曰：“台署元非驵侩才，直看金璧等浮埃。颓垣已付池蛙管，贺客翻同野燕猜。白老有诗行复问，(乐天诗云：“江边欲买三间屋，问遍人家不要诗。”)寇公无地去还来。词林马价谁多少？不待相逢意已该。” \\n 李西涯以丝瓜馈李若虚，诵《瓜瓞》诗为祝，若虚有诗，冯佩之以和章见索，西涯因用韵馈瓜如例并呈二公曰：“地接东陵路不赊，冷官生计只篱瓜。间行似爱凉阴薄，醉笔多随野蔓斜。名自雅歌传圣代。例分风味与诗家。从今记取宜男祝，贺客来时好荐茶。” \\n 李若虚馈匏瓜西涯，仍叠前韵奉谢曰：“野意相看总不赊，园匏虽大亦称瓜。青丛摘罢烟仍湿，翠笼擎来日半斜。吟有旧题成左券，酌无清酒愧西家。郎曹兴味清如此，绝胜春风谏议茶。” \\n 傅白川以无花果馈西涯，答其丝瓜之赠，西涯叠前韵曰：“翠笼珍果望还赊，报我真应愧木瓜。采掇恐沾秋径湿，传看不学夜灯斜。饱知实德非虚语，脱尽浮华是大家。异物清诗两奇绝，渴心何必建溪茶。” \\n 李西涯以瓜馈杨维立编修，杨以桃答西涯，叠前韵曰：“手种丹桃岁月赊，感君报我胜投瓜。来疑度索山城远，去恐天台石磴斜。已托神仙称寿域，敢教儿辈恼邻家。餐余便有通灵意，不待卢仝六碗茶。”又以瓜馈曾文甫编修，曾以冬瓜答西涯，亦叠前韵曰：“晚花秋蔓野堂赊，不道冬园别有瓜。未遣阶苔封径合，肯缘篱竹挂檐斜。后时岂敢为君惜，多子还应胜我家。预报明年汤饼会，嘉期须及雨前茶。” \\n 冯佩之馈西涯石首鱼，有诗，西涯次韵谢曰：“夜网初收晓市开，黄鱼无数一时来。风流不斗莼丝品，软烂偏宜豆乳堆。碧碗分香怜冷冽，金鳞出浪想崔嵬。高堂正忆东邻送，诗句情多不易裁。” \\n 冯佩之以笋乾馈西涯，自称“玉版老师”，吴原博馈西涯以冬笋，佩之目为“吴山少俊”，西涯叠前韵谢佩之曰：“玉版山深石路开，东轩真被笼盛来。饱请南国烟霞味，不入长安酒肉堆。老觉禅心终苦淡，瘦看诗骨共崔嵬。丛林年少休相笑，脱却缁衣更懒裁。”又叠前韵谢原博曰：“翠笼青笋一时开，为有清风竹巷来(原博居修竹巷)。池凤羽毛应比秀，箨龙鳞甲漫成堆。袜材有派分洋谷，衤朋锦无心斗马嵬。莫笑北人曾煮箦，久从湘客问烹裁。” \\n 谢于乔(迁)送杨梅乾于西涯，无诗，西涯用前韵索之曰：“深夜柴门阖更开，杨梅香送满罂来。霜乾浅带层冰结，红烂纷成万粟堆。坐爱春盘装磊落，忆从秋树采崔嵬。莫教俗却先生馈，佳句重烦答后裁。”他日，以柑答赠，复用前韵并柬王世赏曰：“冻地经寒裂欲开，南柑初载北车来。霜随玉瓜冰丝落，日照金盘火齐堆。高价敢论燕市踊，远怀还忆楚山嵬。也知黄陆当时传，健笔应劳太史裁。” \\n 萧文明生日，西涯以龙尾砚为寿，并致一诗云：“我持龙尾溪头石，来寿凤毛池上人。清爱石将人比德，寿看人与石为邻。长留天地诗家事，坐镇浮浇静者身。记取翰林挥翰客，年年来此颂芳辰。” \\n 西涯素不善饮，萧文明诗来，有“西涯烂醉欲人扶”之句，且以二樽见惠。西涯步韵答之：“梦断高阳旧酒徒，坐惊神语落虚无。若教对饮应差胜，纵使微醺不用扶。往事分明成一笑，远情珍重得双壶。次公亦是醒狂客，幸未粗豪比灌夫。” \\n 沈礼部时以只鹅斗酒馈西涯，家僮误送于顾刑部天锡，时易去，始知之，戏作小诗寄之云：“隔城风雨送归骖，斗酒笼鹅意未堪。何令别时无长物，殷郎书到只空函。十年世事成春梦，千里神交入夜谈。他日相逢应大笑，乱山深处是江南。” \\n 三山林亨大修撰得第四男，西涯用旧韵贺之云：“莫谓三山道路赊，人间仙果不论瓜。筵前会客犀钱散，醉里题诗蜡炬斜。三凤岂须夸薛氏，八龙今已半荀家。他时细说熊罴梦，夜榻流连到几茶。” \\n 西涯次张亨父韵，《题醉杨妃菊》云：“谁采繁花席上题，偶将名姓托唐妃。日烘花萼醺时面，雨换华清浴后衣。隔坐似邀秦国语，挥毫不放谪仙归。欲从颜色窥生相，已落诗家第二机。” \\n 李西涯尝有《岳阳楼》诗云：“吴楚乾坤天下句，江湖廊庙古人情。”镜川杨文懿公亟称之，有同官者不以为然，驳之曰：“吴楚乾坤之句，本妙在‘坼’字‘浮’字，今去此二字，则不见其妙矣”。杨曰：“然则必云‘吴楚东南坼、乾坤日夜浮、天下句’而后为足耶！”后以语西涯，为之一笑。 \\n 李西涯《丙午长至祀陵纪行》诗，末韵云：“朝趋未报凫飞信，庭观先陈鲤退诗。二纪兹行今卜度，春来风物合分谁？”未几，先生遂丁憩庵忧，间为何孟春言之，以为诗谶。 \\n 李西涯北上时，得句曰：“山色画浓淡。”两日不能对，忽曰：“鸟声歌短长”。罗冰玉殊不首肯，曰：“对似未过”。然竟不能易。 \\n 弘治中，虏使语馆伴，有一偶语无对者，因举曰：“朝无相，边无将，气数相将。”李西涯闻之，随应曰：“天难度，地难量，乾坤度量。”(宋时，有士人尝以非辜至讼庭，守不直之，士人愤懑，大声称屈，守怒曰：“若为士乃敢尔？为我属对，不能，且得罪。”因唱曰：“投水屈原真是屈。士人应声曰：“杀人曾子又何曾？”守曰：“吾句有二‘屈’字，而汝句尾乃‘曾’字。汝之不学明矣，顾何所逃罪耶？”士人笑曰：“此乃使君不学尔。按屈姓流俗皆如字呼，而‘屈到’‘屈原’皆九勿切，史君尝研究否？”守惭释遣之。) \\n 李西涯当国时，尝冬月五更入朝，至长安街，值崔后渠铣方在道上酣饮。后渠拱立轿前，请少饮数酌，以敌寒气，西涯即下轿连举数大白，升轿去。 \\n 李西涯当国时，其门生满朝，西涯又喜延纳奖拔，故门生或朝罢、或散衙后，即群集其家，讲艺谈文，通日彻夜，率岁中以为常。一日，有一门生归省，兼告养病还家。西涯集同门诸人饯之，即席赋诗为赠，汪石潭俊诗先成，中一联云：“千年芝草供灵药，五色流泉洗道机。”诸人传玩，以为绝佳。呈稿西涯，西涯抹后一句，令石潭重改，众皆愕然。石潭思之，亦终不复能缀。众以请于西涯曰：“吾辈以为抑之此诗绝好，不知何故以为未善？”西涯曰：“归省与养病是二事，今两句单说养病，不及归省，便是偏枯。且又近于合盘”。众请西涯续之，西涯即援笔曰：“五色宫袍当舞衣。”众始叹服。(李西涯善诗，门下多词客，刘晦庵閤老忌之，尝云：“后生辈，才得科第，却去学做诗。做诗何用？好是李、杜。李、杜也只是两个醉汉。撇下许多好人不学，却去学醉汉。”) \\n 李西涯善谑，居政府时，庶吉士进见，公曰：“今日诸君试属一对：‘庭前花始放’”。众哂其易，各思—语应之，曰：“总不如对‘阁下李先生’”。众一笑而散。 \\n 李长沙在京邸，款会试贡士若干人，酒数行，俱起辞谢，公曰：“且止。有场中题愿商之：‘东面而征西夷怨，南面而征北狄怨。’诸君亦知所以然乎？”众思颇久，未解。公笑曰：“无他意也，只是‘待汤’”。满坐捧腹。 \\n 焦阁老芳面黑而长如驴，尝谓西涯曰：“君善相，烦一看。”李久之乃曰：“左相像马尚书，右相像卢侍郎。必至此地位”。“马”与“卢”合乃一“驴”字，始知其戏。一日，西涯与焦公及礼书傅公瀚早朝，焦见校尉有露卧者，焦戏傅云：“晓日斜穿校尉头”。盖以傅为新淦人，时有“江西校尉”之号。傅不能答。李颐指焦耳，傅悟，遽云：“秋风正贯先生耳。”盖俗有“秋风贯驴耳”之说，焦像驴，故戏之。 \\n 翰林院素称清贵，无簿书之扰，旧有语曰：“一生事业惟公会，半世功名在早朝。”所谓清者如此。李西涯时为学士，因众失朝，罚运灰炭，续两句云：“更有运灰并运炭，翰林身上不曾饶”。一时哄然。(闻有一检讨讨里河之夫，其驿丞不接，甚不平，或谓之曰：“人多不知检讨何官，可只呼学士就好。”次日，果称学士，仍前不出。乃赋诗云：“翰林检讨被人轻，却冒瀛洲学士名。依旧所司全不理，由来知要不知清。”) \\n 弘治丙辰科进士有孟春、季春、夏鼎、周鼎，西涯阁老尝即席命对“孟仲季春惟少仲”。已而，即应声云：“夏、商、周鼎独无商”。 \\n 湖广彭民望有学而老贫，谒故友于京不遇回，李西涯以诗寄云：“斫地哀歌兴未阑，归来长铗尚须弹。秋风布褐衣犹短，夜雨江湖梦亦寒”。彭读之，黯然不乐。至“木叶下时惊岁晚，人情阅尽见交难。长安旅食淹留地，惭愧先生苜蓿盘。”乃潸然泪下，为之悲歌数十遍不休。谓其子曰：“西涯所造一至此乎！恨不得尊酒重论文耳。”自是不阅岁而卒。(弘治间，浙江有一方伯，未第时，与一生交好甚密，及仕江西，故人远造焉，送馆于章江门外石亭寺僧房，略无盼念之意。其生题一绝于壁云：“十年心事酒杯间，坐对江鸥去复还。一带西山青入眼，几人青眼似西山？”竟不辞而去。寺僧抄诗入报，方伯大惭，遣人追之，生竟不返。又嘉靖末，客有与成国公厚者，然特与饮食而已。俞院判见客衣敝，寄诗云：“长安车马自肥轻，独尔鹑衣冷不胜。闻说孟尝多好客，好将心事托平生。”成国闻诗，特送衣一箧。) \\n 李少师少小入词林，暨在馆阁垂四十余年，正德中为首揆。扬州陆沧浪瞰其亡，投以尺素，公归启之，一绝云：“文章声价斗山齐，伴食中书日已西。回首湘江春草绿，鹧鸪啼罢子规啼。”(末句盖以鸟语“哥哥行不得也，不如归去”。)公得诗，但解嘲而已。 \\n 李西涯子兆先，文名甚高，然游侠无度，以是致病。公一日过其书馆中，适外出不在，时弘治甲子，当大比，乃书其几曰：“今日花街，明日花街。秋风桂子，秀才秀才”。明日，兆先亦书四句于西涯几上曰：“今日东风，明日西风。阴阳燮理，相公相公。”(兆光，宇徵伯，号锁庵，甚有家学。是秋以误落题字，竟不得第以死。公之相业，后到逆瑾弄权时，不知其于“燮里”如何耳。) \\n 李兆先尝见西涯《祀陵》诗“野行愁夜虎，林卧起秋蝇”之句，问曰：“是为秋蝇所苦，不能卧而起耶？”西涯曰：“然”。曰：“然则‘愁’字恐对不过。”西涯曰：“初亦不计‘妨’字外亦无可易者”。曰：“似亦未称。请用‘回’字如何？盖谓为夜虎所遏而回也。”西涯曰：“然”。遂用之。 \\n 李征伯尝与何孟春席上题《梦笔图》，征伯诗云：“工文慕奇笔，精思入幽梦。会有取去时，何如不相送。”西涯颇不乐，谓徵伯曰：“汝非子元敌矣。”其年征伯下世。 \\n 李西涯与杨邃庵素相善，初刘瑾欲害杨，西涯力救乃免。及西涯病剧，杨慰之曰：“国朝以来，文臣未有谥‘文正’者，公如不讳，请以谥公”。西涯倚榻顿首，遂卒。有无名子改宋人讥京堂诗云：“文正从来谥范王，如今文正却难当。大家吹上梧桐树，自有傍人说短长。” \\n 【陈音】　〔字师召，号愧斋，莆田人。李东阳同榜。性宽坦，在翰林时，夫人尝试之，会客至，呼茶，曰：“未煮。”公曰：“也罢”。又呼乾茶，曰：“未买。”公曰：“也罢。”客为捧腹。时因号陈也罢。〕 \\n 陈师召擢南京太常，门生会饯，有垂涕者，李西涯大学士在席为句云：“师弟重分离，不升他太常卿也罢”。公应声曰：“君臣难际会，便除我大学士何妨。”一座绝倒。(师召后召为翰林学士，同官投刺招饮。明日，公忘为谁，乘马漫行，一给事中设席，公曰：“招我者此也”。遂入席。顷之，同官使人来速，夫人曰：“此必胡撞，不知投谁家矣。汝认所乘马可觅也”。使者踪迹见公，公曰：“我误，我误”。又尝检书，得友人招饮帖，师召忘其昔所藏也，如期而往，累茶不退，主人请其来故？答曰：“赴君饮耳”。主人讶之，而难于致诘，具酒共酌。席罢，方悟去年今日曾邀陈也。又尝自院中归，语从者曰：“今日访某官”。从者不闻，引辔归舍。师召谓至某官家矣，升堂周览，曰：“境界全似吾家，何也？”又睹壁间尽，曰：“是我家物，何缘在此”？其仆疑以告，其夫人出视之，公讶曰：“何为亦在此？”士林傅以为笑。) \\n 陈师召时苦吟《重九会白云观分韵得然字》诗云：“长春宫殿锁寒烟，驻马斜阳锦树边。白鹤不归云影外，黄花仍发酒杯前。龙山又落参军帽，蓝水长歌子美篇。聚散几回时序别，令人对此一茫然。” \\n 陈师召在内直，误系李西涯牙牌角带以去，西涯戏以诗曰：“倦摩双眼出长安，束带悬鱼总误看。装饰不嫌非异物，标题犹喜是同官。酒防太白狂时换，腰愧休文病后宽。堪笑玉堂丛话里，向来诗笔几曾乾”。(师召尝清旦入朝，误置冠缨于背，及睹同列垂缨，俯视颔下，骇曰：“公等悉冠缨，而吾独无，何也？”一人遽持其缨而正之，曰：“公自有缨，独无背后眼耳。”诸公大噱。) \\n 陈愧斋在南京，尝有《梦中诗》寄李西涯，李戏答之曰：“举世空惊梦一场，功名无地不黄梁。凭君莫向痴人说，说向痴人梦转长。” \\n 陈师召官四品时，夫人为鬻得金狮绯袍，不知为武臣服色，公亦竟不察。一日，命工肖像，公整容服狮袍而坐，李西涯适至，因乞为赞，西涯遽题曰：“观其鬓则齐，观其衣则非。若人也可信而可疑。使蓬其鬓，更其衣，呜呼庶几。”(西涯尝戏陈师召，掷骰子得么，则指曰：“吾度其下是六”。反之果六也。各色皆然。师召大惊，语人曰：“宾之天才也。”或论之曰：“彼绐公耳。上么下六，自是定数，何足为异？”师召笑曰：“然则我亦可为。”因诣西涯告之，西涯已先度其必至，别制六骰，错乱其数矣。师召屡商不中，乃叹曰：“兄真不可及也。”) \\n 【程敏政】　〔字克勤，号篁墩，罗伦榜第二。〕 \\n 程敏政以神童至京，李贤学士许妻以女，因留饭，李指席间果出一对曰：“因荷(何)而得藕(偶)。程应声曰：“有杏(幸)不须梅(媒)。”李大奇之。 \\n 李西涯与程篁墩过采石，李得句云：“五风十雨梅黄节。”程即应云：“二水三山李白诗。”一时服其巧丽。 \\n 弘治改元七月，文华后殿讲书毕，上赐讲臣程敏政等各织金绯衣、金带及纱帽、乌靴，皆叩头谢讫。上顾谓曰：“先生辛苦。”咸对曰：“此皆职分当为。”顿首而退。敏政有诗记之曰：“映日罘罳晓殿深，湛恩稠叠驾亲临。褒衣红濯天机锦，束带黄分内帑金。久幸清班容宦履，渐惭华发点朝簪。经生职分寻常事，消得君王念苦辛。” \\n 弘治己未，程篁墩主考会试，以言者去位。未几，发背卒。是年京师有雪夜祈仙者，先生至降笔云：“夜偕东坡游，闻有召仙者，予亦谪仙流也。事之不偶，殆有甚焉，诗以纪之。”因书一绝云：“江山何日许重来？白骨青林事可哀。吾党莫言清梦远，海东东更有蓬莱。”又二律云：“紫阁功名近已休，文章空自压儒流。孤忠敢许悬天日，浩气还堪射斗牛。苏子蛰松遭众谤，杜陵荒草唤穷愁。乾坤不尽江流意，回首青山一故丘。”又云：“斯文今古不堪哀，道学真传已作灰。鸿雁未高罗网合，麒麟偶见信时猜。迅雷不启金惑，紫电谁怜武库才？此气那同芳草合，浑渝来往共盈亏。(程主考日，其第三问策题，程所出，以“四子造诣”为问，计鲁斋一段，出刘静修退斋记，士子多不通晓。程得一卷甚异之，将以为魁，而京城内外盛传其人先得题意，乃程有所私，为华给事中昶等所劾，谓私徐经、唐寅等。上命李公覆阅，迟三日始揭晓。言路复论列，欲穷治之。上怒，下都给事中林廷玉等于狱，落言官数人职，而程亦致仕以去。又闻弘治时，南京龙霓精于文义，中壬子书魁。乙卯，代金都御史泽子逵入试浙场，中第八，又与同中甲科。人有诗嘲之曰：“阿翁一自转都堂，百计千方干入场。金泽财多子孙劣，龙霓家窘手儿长。有钱使得鬼推磨，无学却将人顶缸。寄与两京言路者，好排阊阖说弹章。”其诗盛传于时，后二人皆不容于清议，一止浙佥，一止大仆丞。今科场要令批首主贡院门内，辨阅同试者面貌方入，盖由此始。闻入试日，亦甚秘密。惟有一人见其须不类，心颇疑之，始传其事云。) \\n 【邵】　〔字文敬，宜兴人。在郎署日，自号东曹隐者。〕 \\n 邵文敬为童子时，塾师出对云：“柳暗莺无语。”即对云：“花慵蝶有愁。”师以为工。及登第后，与翰林诸公《赋春阴》诗，即用此作一联云：“春云黯黯阁林头，雨意兼旬尚未收。李白锦囊空好句，杜陵玉勒阻清游。长堤柳暗莺无语，上苑花慵蝶有愁。睡起不知帘幕午，纸窗围翠篆烟浮。”遂擅场。 \\n 邵文敬善书工棋，诗亦有新意，如“江流如白龙，金焦双角短”之类，又有“半江帆影落尊前”之句。人称为邵半江。 \\n 邵半江一日《题陈图南》小像云：“盘陀石上净无尘，岳色江声共此身。莫怪吴侬浑不醒，百年俱是梦中人。”诗成，求质于李西涯，西涯绐之曰：“尚有一二字，欠稳，待予更之。”西涯乃默记，窃为已有，先题吴公画上。后邵公见之，抚掌大笑。 \\n 邵文敬字体，间变苏书，李西涯亦以苏书答之，跋云：“戏效东曹新体”。邵误以为效其诗，作依字韵诗抵西涯，首句云：“东曹新体古来稀。”西涯因戏次其韵曰：“东曹新体古来稀，此意茫然失所归。字拟坡书聊共戏，诗于昆法敢相讥？休夸才无敌，未必葫芦样可依。却同棋场诸国乎，向来门下几传衣？”相与大笑而罢。 \\n 邵东曹堕马伤足，李西涯《次秦武昌韵》谑之：“十年双足躏词场，我亦怜君坠后伤。历块敢夸千里后，乘船翻笑四明狂。扶颠老仆空随路，学仆娇儿更倚堂。应似崔家亭下鹭，独拳秋雨向寒塘。” \\n 天顺朝，某国贡名马，云能搏虎，英庙命置虎城中，虎斗不胜，死。邵文敬《赋得马斗虎》曰：“天门名马真龙媒，万里新自流沙来。先皇知尔才磊落，放入虎圈与虎搏。霜蹄蹴踏虎即毙，英风飒爽来天际。当时观者应叹嗟，唐家岂有拳毛。” \\n 【杨光溥】　〔莒州人。邵文敬同年进士。仕至山西按察司副使。〕 \\n 杨光溥有《咏梅集句》百首，其最可称者：“北风万木正苍苍，粉色凌寒透薄妆。嚼蕊不妨浮白饮，爱闲犹有和诗忙。月来忽送阑干影，风过还闻远近香。最是一年春好处，数株如玉照寒塘”。又“闻道春还已有期，梅花一夜遍南枝。不嫌艳杏夭桃俗，长爱蛮烟瘴雨欺。狂客兴多惟载酒，闲身事少只题诗。千林扫迹愁无奈，羌管凄凉更忍吹。”又“花开正属小春时，一气才新物未知。岭外江南千万树，小窗斜日两三枝。临溪照影为谁好？步月闻香每自疑。幸有微吟可相狎，诗人所赏是风姿。”又“怕愁贪睡独开迟，政尔寒阴惨淡时。姑射仙人冰作体，汉家公主玉为肌。苍松翠竹为三友，流水空山见一枝。不比西园艳桃杏，等闲开落只春知。”同时钱唐沈行亦有百二十首，其可称者：“梅花不肯傍春光，百卉前头第一芳。信是乾坤容晚景，亦知草木有真香。疏疏篱落娟娟月，浅浅池塘短短墙。此际最宜何处看，孤山园里丽如妆。”又“青帝邀春隔岁还，分香多是畹中兰。开花占得春风早，数朵先欺腊雪寒。须袅黄金危欲堕，蒂凝红蜡缀初乾。林塘得尔偏增价，无限行人立马看。”又“南北枝头玉蕊皴，阳和先已到孤根。看花弄水聊为乐，赏月吟风不要论。欲赋妍华无健笔，忍教落片点空尊。江边一树垂垂发，粉蝶如知合断魂。”又“且喜春? \\n  \\n 　 \\n  \\n   \\n  "}
{"章节": "卷八十八·国朝", "正文": "　 \\n 卷八十八·国朝 \\n 　 \\n 【罗伦】　〔字彝正，一字应魁，号一峰。殿试卷誊真以十三幅为格本，朝廷对策，惟一峰极长。盖一峰既中会试，于礼部颁卷时，自言“久于场屋，有志廷对，愿增纸以毕所欲陈。”礼部官壮其志，许之。誊真遂有二十幅。时李文达进读罗卷，几一时余。李年渐高，跪久至不能起，上命两内臣掖之。是年罗遂为大魁。至次科会试，亦有欲比罗例者，礼部官以为有意希望，竟不从。故至今惟以十三幅为式。〕 \\n 成化乙酉，罗伦赴春闱，道经苏州，为文谒范文正公祠。是夕宿舟中，梦文正遗诗曰：“赐带横腰重，宫花压帽斜。劝君少饮酒，不久卧烟霞。”明年状元及第。不久谢政，归隐而卒。 \\n 罗伦上疏论阁老南阳李贤夺情事，调广东市舶提举。时学士陈文为李画策，故有此贬。后伦复官，李已谢世。及文死，薛之纲御史作诗挽之曰：“学士先生早盖棺，薤歌声里路人欢。填门客散名犹在，负郭田多死亦安。盐井已非今日利，冰山不似旧时寒。九原若见南阳李，为道罗伦已复官。” \\n 【毕瑜】　〔贵溪人，罗伦榜进士。〕 \\n 毕瑜为山东提学日，有张驿丞者，乡试中式，瑜赠之诗曰：“一官耻不与清流，忙里遗编白校雠。枳棘岂能留彩凤，盐车未必困驿骝。东藩领荐名初显，西蜀题桥志已酬。脱却樊笼入佳境，春雷万里步瀛洲。” \\n 【张升】　〔字启昭，号柏崖，南城人。成化己丑，传胪前一夕，梦登天，两手挈二人头，云皆同姓者。及开榜，一甲首为升，二甲首张燧，三甲首张晓。〕 \\n 张升为翰林侍读，会风雹发自天寿山，毁瓦伤物，震惊陵寝，朝廷戒谕群臣修省，遣官祭告。于是，升数刘阁老吉十罪，谪南京工部员外郎。同乡何乔新赠以诗曰：“乡邦交谊最相亲，忍向离筵劝酒频。抗疏但求裨圣治，论思端不忝儒臣。自怜石介非狂士，任诋西山是小人。暂别銮坡非远谪，莫将辞赋吊灵均。”由是人目吉为“刘绵花”，以其耐弹也。吉闻而大怒。或告以出自监中一老举人善恢谐者，吉奏：“凡举人、监生三次不中者，不许会试。” \\n 翰林院学士惟一人，多或三五人，弘治壬戌秋，阁老洛阳刘公健因修会典成，欲德翰林，一时升学士者十人，时礼部尚书已有六人，谢迁以在内阁，张升为礼书掌鸿胪事，崔志端以礼书掌太常事，并南京为六人。崔由神乐观道士。京师为之语曰：“礼部六尚书，一员黄老；翰林十学士，五个白丁。”一时盛传，以为的对，且有讥警。盖此五人，谓山西张、陕西杨、大兴刘并某某，皆成化戊戌阁老万公安以私意选为庶吉士者。 \\n 【费誾】　〔字延言，丹徒人。成化己丑会元。〕 \\n 费廷言自进士至司业，才九年。未受命两月前，李西涯尝梦廷言拜是官，已而果然。从赴廷言饮，留题厢壁云：“壁水桥门别是天，瀛州东望亦登仙。馆中群士有同辈，天下此官无剩员。(南京旧多阙，惟北监一人。)坐拥图书消暇日，梦随冠盖入新年。班行旧会今稀少，莫怪相过意惘然。 \\n 费誾为祭酒日，凤翔之麟游有虎臣者，贡入太学，适闻万岁山架棕棚以备登眺，臣上疏极谏，宪庙奇之。誾初不知也。惧其贾祸，乃会六堂鸣鼓声罪，铁索锁项以待。俄有官校宣臣，至左顺门，中官传温旨劳之曰：“尔言是也，棕棚即拆卸矣。”命铨选，予臣七品正官。誾闻而大惭，臣名遂播天下。后知云南鄂嘉县，卒于官。楚雄姚鹏哭之以诗曰：“献策当年为国忧，至今浩气贯皇州。只期事业垂千古，岂料形骸付一丘。青史有名书虎氏，锦衣无复耀麟游。苍天不管忠良士，空使穷荒草木愁。” \\n 【吴宽】　〔字原博，号匏庵，长洲人。应试南畿时，同寓有施焕伯者中榜，逮鹿呜宴罢，焕伯出曰：“吾意兄策皋搞之骑，遵崇化之途矣。”宽曰：“同行无疏伴。”其有养如此。〕 \\n 吴原博宽未第时，已有能诗名。成化壬辰春，李西涯省墓湖南，时未始识也。萧海钓文明为致一诗曰：“京华旅食变风霜，天上空瞻白玉堂。短刺未曾通姓字，大篇时复见文章。神游汗漫瀛洲远，春梦依稀玉树长。忽报先生有行色，诗成独立到斜阳。”西涯陛辞日，见考官彭敷五为诵此诗，戏谓之曰：“场屋中有此人不可不收。”敷五问其名，曰：“予亦闻之矣。”已而果得原博为第一。 \\n 李西涯赴吴原博饮，席上用击鼓催花令，戏成一诗曰：“击鼓当筵四座惊，花枝络绎往来轻。鼓翻急雨山头脚，花闹狂峰叶底声。上苑枯荣元有数，东君去住本无情。未夸刻烛多才思，一遍须教八韵成。” \\n 馆阁诸公同集吴宽邸赏菊，即席联句，陆简倡云：“醉爱寒香佛紫貂，”陈谲云：“玉堂风采宴官僚。”李杰云：“肯孤晚岁花神约，”王鏊云：“须伏今朝酒圣浇。”宽云：“风雨尚怀前会阻，”李东阳云：“雪霜犹喜后时凋。”林瀚云：“不知陶径孤吟处？”谢铎云：“零落何人许见招？” \\n 吴原博《雪后入朝》诗云：“天门晴雪映朝冠，步涩频扶白玉阑。为语后人须把滑，正忧高处不胜寒。饥乌隔竹餐应尽，驯象当庭踏又残。莫向都人夸瑞兆，近郊或恐有袁安。” \\n 【王鏊】　〔字济之，少随父游京师，叶盛试所学，奇之。时冢宰王翱新逝，盛曰：“失一王翱，得一王鏊，安知非后来忠肃乎？”后乡会试皆第一，廷试策又冠场。时商文毅公秉衡，恐其轧己，抑置第三。〕 \\n 王文恪公六七岁时，附学于舅氏，一小女使送茶，公戏以手握其手，舅氏出一对曰：“奴手为拿，此后莫拿奴手。”王即对曰：“人言是信，从今毋信人言。” \\n 王文恪公年十二能诗，有以《吕纯阳渡海像》求题，公援笔书其上云：“扇作帆兮剑作舟，飘然直渡海洋秋。饶他弱水三千里，终到蓬莱第一洲。”识者已知公为远器矣。 \\n 【刘戬】　〔字景元，安福人，乙未榜眼及第。〕 \\n 刘景元以侍讲使交南，时交人吞占城，侵缅甸，颇难其行，刘毅然上道，携二仆由南宁直抵其境，交人惊曰：“昔之人皆航海来，樯蔽洋，贸重易奇。今公岂天人耶？何其简速也！”奉迎馆候，视昔倍恭，陪臣拜跪，刘据《大明集礼》之文受之，不与交一语。至之日颁诏，明日宴毕即行，王大惊曰：“一国生灵命缘天使。”致馈遗丰腆倍昔，金珠犀象珍玩甚多，刘大不顾即行。复遣陪臣要于路，期必致之，刘复书文以《初入关》诗曰：“咫尺天威誓肃将，寸心端不愧苍苍。归装若有关南物，一任关神降百殃。”交久益敬悚，遣陪臣入谢，表有“廷臣清白”之语云。 \\n 【王琰】　〔字良璧，枣阳人，乙未第进士。〕 \\n 王琰初授行人，擢御史，巡按苏松有声。吴地号繁剧，遍询舆台，巨奸宿蠹一剔而尽。平生清苦，人所不堪。卒之日，衾衬不备，合台助焉。尝题夏太常昶《墨竹》曰：“幽人研玉露，写此青琅。清标正相似，然同岁寒。”盖言志也。(本名昶，字仲昭，东吴人。登进士时百姓朱，后复其姓。以善书徵入翰林。文皇以所书为第一。顾见其名，谓曰：“太阳丽天，照临万国。日宜书在永上。”顿首受命。士夫以为荣，一时同名者皆改焉。) \\n 【傅凯】　〔南安人，曾彦榜进士。〕 \\n 傅黄门使夷域，道经仙游县九仙祠，傅祷以验出使事，梦有孺子歌云：“青草流沙六六湾。”傅度之，漠然于中，至夷域，馆燕殊隆，饮间，夷王令主客者请曰：“‘黄河濯水三三曲。’愿天使为我对之。”傅念前梦，词意燕绝，即对云：“青草流沙六六湾。”夷王惊服，尽以珍宝奇玩厚遗而还。盖吾华有九曲，而是夷有三十六湾，彼谓知吾华之胜，吾亦能博彼夷之界故也。(临海钱参政为诸生时，尝梦月夜泛舟中流，赋诗一联曰：“夜色S一S蓬月，江声两岸潮。”后二十年，自岭南谢事归，带月行舟，潮声初至，恍然如见往时梦中之景，感叹人生行止似不偶然，因惨然不乐。至五鼓，不疾而终。丰城涂副使为诸生时，祈梦于九鲤湖仙祠，梦入古寺，花木映帘，泉声满户，壁间有唐诗一绝云：“月华星彩坐来取，岳色江声暗结愁。半夜灯前十年事，一时积雨到心头。”既觉怅然，自分科目绝望矣。越数年，登进士，为御史，以仙祠之梦不足信。后为广东副使，巡海至山中古寺，风景依然如梦，仰见所梦唐诗，浓墨大字，书在壁间，乃惕然惊疑，达旦不睡，次日乃得罢官之报。盖仙祠之梦多验于结局也类如此。) \\n 【罗鉴】　〔号湘川，茶陵人。傅凯同榜进士。〕 \\n 罗湘川退居柳坪之上，凿池架亭，名曰愿乐，日处其间，为诗云：“亭中乐事与谁传？朱紫身闲更大年。明月泛游苏轼后，北窗高卧伏羲前。林泉茹饮贫无辱，花木栽培静有权。一室萧然无俗虑，却疑身世是壶天。” \\n 【赵宽】　〔字栗夫，吴江人。少以论手称于吴中。成化辛丑会试第一。〕 \\n 赵栗夫与杨君谦同中应天府乡试，栗夫年二十一，君谦年二十，次年同在太学。吾常王文肃公为祭酒，雅重之，每致引试，二人遂为契交，后同在郎署。君谦得请将还，栗夫与王古直、陈一夔、王存敬、侯公绳、徐栗夫来饯。时日暮雨作，诸君叙坐，而古直老人以隐者野服居首席。君谦请于诸君，顾按京师例作长句为乐，因复请立一人为诗监以典赏罚，就请命题，以赵栗夫为之。栗夫曰：“今对夜雨，只此可咏，诗用五言，以‘落’字为韵。只咏雨夜事，不许汗漫无干。”于是，古直老人先唱一句曰：“高筵启秋雨，”次徐栗夫曰：“顿尔净余高。得非洗我尘”，时栗夫初使回，故云。赵栗夫曰：“似欲添君酌。阶前渠溜走”，陈一夔曰：“灯下檐花落。来迟路遂阻。”入门而雨。王存敬曰：“坐久衣转薄。暂停得耳静，”杨君谦曰：“忽至令心愕。萧萧佐归怀”，侯公绳曰：“潺潺乱欢谑。翻盆入杜咏，”古直老人曰：“名亭见苏作。浸深墙可危，”徐栗夫曰：“泛满庭堪濯。徙穴蚁何智？”赵栗夫曰：“归林禽亦乐。来如衔枚阵，”陈一夔曰：“响失巡更柝。诸公竞解带，”王存敬曰：“群仆皆赤脚。积阴已连朝，”杨君谦曰：“浮润先徵昨。良滨坐自固，”侯公绳曰：“好主投不错。决明色犹鲜，”古直老人曰：“梧桐意方索。滴成老况愁，”徐栗夫曰：“激起乡思恶。吾方利河涨，”赵栗夫曰：“我亦思屐着。试将听官舍，”陈一夔曰：“何如枕山阁？朝街泥想尺，”王存敬曰：“漏地水惊勺。忙身夜窃暇，”杨君谦曰：“病体凉得药。对酒今则同，”侯公绳曰：“逐事明又各。搜吟思已倦”，古直老人结之曰：“愿且更束约。”是为联句，古直老人为之终始，凡三巡而毕，尔我交评，咸以为佳咏云。 \\n 方七人联句时，一客秉笔构思，则有六客无事，一巡诗至，须待二三刻。杨君谦复立一令，裂纸如掌阔者七纸，请于赵栗夫曰：“联句未至时，请各自述一首，述不当者，君诗监主之。”时徐栗夫先成曰：“黄金台下雨声稠，白玉桥边水乱流。恋阙思亲情更切，不堪今夜故人留。”陈一夔次成，曰：“自笑冯郎老更迂，故山田舍半荒芜。纵然麟阁在平地，未有丹青画老夫。”王存敬次成，曰：“七贤言志一灯前，次到迂夫独筅然。食禄十年官再徙，不曾留得买书钱。”杨君谦次成，曰：“长揖诸公从此辞，病人筋力自家知。如今只把医方看，做得功名也是痴”。古直老人次成曰：“秋雨晓檐声滴滴，夜堂烧烛影辉辉。自怜王粲身飘泊，白首人间尚未归。”侯公绳次成，曰：“马蹄日日走红尘，自怪微官系此身。沧海烟波无限好，未归真是不如人。”赵栗夫次成，曰：“若忆东南山水隈，已无情绪走尘埃。何人先自清游去，我有青鞋亦共来。”时雨益甚不止，而联句犹未成，诸君各作此自述诗，与联句无妨，一时乐甚。 \\n 陈一夔华亭人，与苏去二百里，于赵栗夫固乡人也。两人交甚厚，若兄弟然，无一会不俱者。一夔好作诗，酝藉典则，时有真诣语，如《咏秋怀》云：“人老渐惊生白发，家贫未办买青山。”杨君谦以为自然妙句。一夔崛强，每遇事不可意，必云：“吾只不作官乃已耳。”其心能轻功名如此。故七人联句之夕，一夔作诗，田园意屡见。时各有互相赠答诗，一夔赠栗夫云：“菜市街西新卜居，豆棚瓜蔓共萧疏。胸中富有书千卷，谁笑家无儋石储。”栗夫得诗，仰面抚掌大笑，连称妙甚。众客传观，皆赏以为雅制。栗夫答云：“风流故与时情别，樗散偏于酒趣深。未老便为投绂计，知公天性在山林。”君谦笑云：“一夔未去，若据君言，则是一夔即今就去也。”栗夫戏曰：“吾欲促其去耳。”筵中为之一噱。 \\n 【彭福】　〔字绥之，乐平人，晚号懒农。〕 \\n 彭绥之守泰州，以直道忤部使者归，时寓鄱阳。里中有新登进士第者，绥之具酌邀饮，值微雨，累速不至，绥之遗以诗云：“倘来名利若游尘，何事痴儿太认真。咫尺泥涂行不得，山阴雪夜是何人？” \\n 彭懒农落职家居，县当大造，其子嘱司书者飞税他户，懒农知之，招司书饮，戏赠之诗曰：“洛阳城中桃李花，飞来飞去落谁家？”司书答曰：“旧时王谢堂前燕，飞入寻常百姓家。”懒农曰：“既不飞上天，飞入地，不过飞入百姓家耳。安忍为此广乃为诗谢之曰：“洪水推沙塞两涯，推来推去只交加。谁知二世宫中鹿，走过刘家又李家。”飞税竟止。 \\n 弘治间，乐平有赵尹考满还任，邑中士夫皆趋迓之，彭懒农独投以诗云：“泊日才驻使君标，本欲趋迎懒折腰。莫怪野人疏礼节，好从阳昼说阳乔。”人皆莫喻其意。一日，编修程念斋见之，笑曰：“绥之讥我邑中人深矣。盖用宓子贱事也。(子贱为单父宰，过于扬昼，昼曰：“吾少也贱，不知治民之术。有钓道二焉，请以送子。夫极纶错饵迎而吸之者，阳乔也，其鱼薄而不美。若存若亡若不食者，鲂也。其为鱼也，博而厚味。”子贱曰：“善。”未至单父，冠盖迎之，交接于道。子贱曰：“车驱之，车驱之。夫阳昼所谓阳乔者至矣。”于是至单父，请其耆老尊贤者，而与之共治。) \\n 【储】　〔字静夫，号柴墟，先世毗陵人，元末徙泰州。〕 \\n 储初游州庠，少循矩度，学官示以句曰：“赌钱、吃酒、养婆娘，三者备矣。”储应声曰：“齐家、治国、平天下，一以贯之。”已而，举应天癸卯乡试第一，甲辰会试第一。比廷对，唯以三元自期。内阁闻其自负，乃抑置二甲第一。自后，励行检，务文学，遂得全终身名。 \\n 【李】　〔字子阳，号东崖，钱唐人，与王华同庚而长三十五日。庚子，考官取华为解首，监临谢御史嫌华白衣，乃更李。李、王皆营膳所正班，班主文者。梦中得“一举中双元”之句，以为必无此事，后相继首擢。〕 \\n 李子阳少有文名，成化庚子秋试，八月二日，与同辈入学晨参，忽五色S一S鸟飞入明伦堂，盘旋不去。诸生喧纵聚观，竟楼止于梁间二日，众以此殆文明之兆。子阳为诗庆之曰：“文采翩翩世所稀，讲堂飞止正相宜。定应览德来千仞，不但希恩借一枝。羡尔能知鸿鹄志，催人同上凤凰池。解元魁选皆常事，更向天衢作羽仪。”是岁，子阳果以《易经》发解，甲辰廷试第一。 \\n 成化癸卯冬，李子阳将赴春闱，友人锁懋坚者送之，赋正宫《谒金门》词云：“人舣画船，马皮上锦鞯。催赴琼林宴，塞鸿声里暮秋天。绿酒金杯劝，留意方深，离情渐远，到京廷中选。今秋是解元，来春是状元，拜舞在金銮殿。”已而，子阳栗魁天下。(懋坚，西域人，扈宋南渡，遂为杭人，代有诗名。懋坚尤善吟写，成化间游苕城，朱文理座间索赋其家假山，懋坚赋《沉醉东风》一阕云：“风过处香生院宇，雨收时翠湿琴书。移来小朵峰，幻出天然趣。倚阑干尽日披图。谩说蓬莱恐是虚。只此是神仙洞府。”为一时所称。) \\n 有人命题云：“新竹似村姑，遇节略施薄粉。”李子阳即对曰：“落梅如老妓，下稍犹带余香。” \\n 【邵宝】　〔字国贤，号二泉，无锡人。与储领袖文苑。尝节俸入，略仿范文正义田，于所居画小井田，匾曰横渠遗意。〕 \\n 邵宝为大司徒，疏乞终养不允，其诗云：“乞归未许奈亲何！帝里风光梦里过。三月春寒青草短，玉湖天远白云多。客囊衣在缝犹密，驿路书来字欲磨。圣主恩深臣分浅，百年心事两蹉跎。”读之令人感发，最为海内传诵。 \\n 【程楷】　〔字廷泽，号念斋，乐平人。〕 \\n 程念斋初发棹北上赴会试，是夕，梦人有携扇面画梅枝一，念斋题云：“谁把枯根纸上栽，琼花错落带晴开。天公预报春消息，占断江南第一魁。”觉而喜。明年丁未，果中礼部第一，官编修。无嗣而卒，人谓‘枯根’之语意为先谶云。 \\n  \\n 　 \\n  \\n   \\n  "}
{"章节": "卷八十九·国朝", "正文": "　 \\n 卷八十九·国朝 \\n 　 \\n 【敬皇帝】　〔升遐之日，大风拔木，市中伞尽腾空中，众见有黄袍人乘龙而升者。〕 \\n 孝庙御制《静中吟》曰：“习静调元养此身，此身无恙即天真。周家八百延光祚，社稷安危在得人。”是时召学士张元祯进讲《太极图》，契于皇心，见于皇言，深符“主静、立极、纯心、用贤”之说。 \\n 孝庙体稍不佳，即诵诗云：“自心有病自心知，身病还将心自医。心若病时身亦病，心身原是病生时。” \\n 弘治三年，会元钱福状元及第，上为句曰：“春闱得士，状元元是会元。”词臣应制曰：“晓殿迁官，少保保为太保。”十月颁历，上为句曰：“风历初颂，春意远孚于四海。”词臣应制曰：“麟经继作，圣心允契于百王。”皆以称旨闻。 \\n 孝宗端午自书一对云：“彩纟泉结成长寿胜，丹砂书就辟邪符。”重阳出一对云：“今朝重九，九重又过一重阳。”命太监萧敬等对之，皆不能应，后亦未闻有能对者。 \\n 孝庙优礼大臣，无大故，未尝斥辱。如尚书刘大夏、都御史戴珊辈，往往召至幄中，从容讲论，天颜和悦，真如家人父子，内阁诸臣皆称为先生。李西涯有诗云：“近臣尝造膝，阁老不呼名。”盖实录也。 \\n 孝庙遍祀宗藩，秦王《送朝使》诗曰：“九重圣主笃同宗，遣使明礼秩崇。卿相敬恭承德意，庙灵彷佛著仪容。客山夜静风云会，大地春回雨露浓。归觐重烦陈一语，亲藩存没感恩同。” \\n 癸亥正月郊，上以微恙不果行，有旨：俟平复亲举。至二月中旬始克行。盖上谓天子祭天地不可假，诸臣下必俟疾愈方举，故銮舆出郊，远近快睹，皆呼万岁。李阁老东阳有诗云：“圣躬已豫思蠲洁，愿达平安上紫宸。”纪其实也。 \\n 【邹智】　〔安汝愚，号立斋，四川合州人。居龙泉庵，贫无继晷之给，则扫树叶蓄之，焚以照，读书达旦，如是者三年，遂成通儒。〕 \\n 邹立斋年十六，发解蜀省，迎宴日，闾巷睹者藉藉叹羡。公马上占绝句云：“龙泉山下一书生，偶占三巴第一名。世上许多难了事，市儿何用喜相惊。”比上春官时，乡里一尊官见而欣羡之，谓曰：“某省一解元，与子相若，可一访否？”尊官盖俗辈，第羡其均以妙龄掇巍科云尔。公初以其为同志也，亟访之，才晤坐，以其人忽问曰：“子省榜首，坊金视众举子为增几何？”公大恚，即拂衣起，不答而出。 \\n 孝庙登极，御史汤鼎等交章荐起三原王恕为吏部尚书，公素礼重风义之士，李文祥及邹智十余人与鼐往来，高自标榜，谓鼐为先锋，文祥为大将。既而，鼐谪戍甘肃，辞连及智，并下之狱。智在狱中《写怀渤》有曰：“人到白头终是尽，事垂青史定谁真。梦中不识身犹系，又逐东风入紫宸。” \\n 初，刘吉憾邹智尝劾己，讽锦衣卫逼供，智与汤鼐等往来，欲处以死。刑部侍郎彭韶辞疾，不为判案，始获免，乃谪雷州石城千户所吏目。《辞朝》诗曰：“尽披肝胆知何日？望见衣裳只此时。但愿太平无一事，孤臣万死更何悲。”及赴谪所，道经广州，有司留馆坡山，土民争先谒焉。其同年苍梧吴献臣廷举尹顺德，令邑民李焕于古褛村建亭居之，扁曰谪仙。其父来视，责以不能禄养，之，泣受不辞。弘治辛亥十月卒，献臣往治其丧，适方伯东山刘公大夏至邑，不暇出迎，廉知其故，反加礼待，共资恤还其丧。献臣自是知名。白沙陈公甫追次智诗曰：“迁客一亭遗海滨，当时谁号谪仙人。花汀柳市无疆界，尽是乾坤一样春。”献臣和曰：“浮云浩浩南海滨，落花独照穷愁人。狼藉几株桃李尽，谪仙亭上可怜春。”赵进士璜曰：“拄颊孤亭野水滨，阆壶风月谪仙人。而今只有残鹃在，啼老东溟二月春。”蒋知县升曰：“谪仙亭子海之滨，仙去亭空月傍人。二十四番花落尽，一杯谁共送残春。” \\n 【李文祥】　〔麻城人，邹智同年进士。〕 \\n 初，万安子翼第进士，官至侍郎。翼子弘璧复幸隽，李文祥为其同榜，时负才名，将奉大对，安欲以弘璧托之，因许及第，文祥以正对。安乃使弘璧延于别馆致款，属《题画鸠》，文祥奋笔作诗，其末句云：“春来风雨寻常事，莫把天恩作己恩。”安衔之。弘治初，有媒孽文祥妄议朝政者，谪隆兴卫经历。西涯赠诗，一联云：“戒酒不从花底醉，爱舟多在水中居。”李后被酒过河，冰陷溺死。人以为谶。 \\n 【杨茂仁】　〔字志道，文懿公守陈子也，邹智同榜进士。〕 \\n 吴江为刑部主事，差还复命，鸿胪寺官语之曰：“声音要洪大，正选通政时也。起身不要背上。”至日早，吴果努力高声，亦无音节。又横走下御街西。孝庙为之解颜。时同僚杨郎中茂仁作一对句云：“高叫一声，惊动两班文武；横行几步，笑回万乘君王。”一时盛传资谑云。 \\n 【胡】　〔字仲光，芜湖人，毛澄榜进士。〕 \\n 胡仲光初改庶吉士，内阁试上苑闻鸠诗，曰：“春日晴和欲醉人，耳边忽听一声新。似将明主三推意，唤起良晨四海春。花鸟有情怜好景，雨易无补愧。微臣。听余忽起江南思，百亩沙田野水滨。”内阁以‘雨易’句为讥己，遂出为户部主事。 \\n 【卢瀚】　〔扬州人，胡同榜进士。〕 \\n 卢瀚妻李氏，名妙惠，有贞操。弘治初，卢会试不第，留京讲学，有同姓名者死，误传至家。会岁饥，父母怜李寡，强以聘江西新淦巨商谢能之子启，李自经者再，不得已，归于谢。谢继母亦扬州人，李恳乞为婢，以全节操，启不能夺。李侍母不离。启先载盐赴江西，母与李继归，舟泊金山，母与李登寺酬愿，李题诗于壁云：“一自当年拆凤凰，至今消息两茫茫。盖棺不作横金妇，入地还寻折桂郎。彭泽晓烟归宿梦，潇湘夜雨断愁肠。新诗写向金山寺，高挂云帆过豫章。”署其后曰：“扬州卢某妻李氏题。”既而卢举进士，以修实录差往江西，过扬州，知李已嫁。及登金山寺，见所题诗而泣，及至江西访盐船，多舣河下，教慧隶诵诗往来盐舡间二日，李闻知，唤问诗从何处得？求告以故。李惊喜曰：“吾夫尚存耶？”密约暮夜以舟来迓，盖恐明言之则声扬不雅也。是夜，果附舟升至卢寓馆，为夫妇如初。盖李归谢逾二年，贞操益励，谢母亦为获持，以遂其志。及是归，卢母亦叹异。 \\n 【李瓒】　〔濮州人，号杏冈，朱希周榜进士。〕 \\n 李杏冈尝谪判饶州，时长兴箬溪顾公应祥为节推，同寓景德镇行馆。壁有旧题，杏冈和云：“世态等川流，浮生到处留。荣枯一场梦，今古两眉愁。誓志坚如柏，持心赤似榴。上方如可借，请斩佞臣头。”时有暴纵，故末句云。既乃属箬溪和云：“逝者无端昼夜流，少年一去仗谁留？酒星照我何尝醉，世事凭他不用愁。槐影怕看当户月，赏心惟爱隔墙榴。寒虫不管兴亡恨，底事啾啾在砌头。”杏冈大称赏。 \\n 【赵鹤】　〔字叔鸣，扬州人。李瓒同榜。诗耻凡语，于古爱谢灵运，于唐爱孟郊，于元爱刘因。〕 \\n 赵叔鸣督学山东，誓清胶庠，所至考校生员，多所罢黜，众议纷然，缙绅亦多厌之，竟以此罢官。鹤去，贵溪江潮代之，潮亦风裁凛然，生员之伤弓者犹畏之。潮出巡至齐河县，其分司壁间有题对句云：“赵鹤方翦羽翼，江潮又起风波。”潮见之，自科举后，不复再岁考。 \\n 【陈琳】　〔莆田人，亦李瓒同榜。〕 \\n 陈琳典南畿学政，甚得士子心，后以谏去国。诸生中独朱良育送诗最为传诵，其诗云：“春风露星出郊原，落日停骖望国门。抗疏要谈天下事，谪官应过海南村。汤汤江汉羁臣泪，纳纳乾坤圣主恩。历试古来名节士，为言身屈道尤尊。”识者以为不下李师中送唐御史也。 \\n 【张恩】　〔南城人。柏崖状元之子，伦文叙榜进士。〕 \\n 弘治间，西曹有一对云：“一双状元子，两个探花爷。”是虽资谑然亦奇事。盖主事有张恩、王守仁，其父尚书升、学士华，皆状元；又有刘凤仪、李瓒，其子内翰龙、内翰廷相，皆探花也。 \\n 张两山方伯(恩)归自岭南，与乐平朱肃川大尹(文选)联舟倡和，过青湾，两山吟云：“轻篙短棹下清湾，一抹岚光四座环。水底有天天映水，山前含树树连山。忘机野鸟高应下，卧暖沙鸥去复还。却叹烟波江上容，越南江北路间关。”朱和云：“浩歌一曲下溪湾，仰汉流光似转环。纵我酒豪拼岁月，逼人诗债为江山。懒飞凫舄天边去，却驾仙槎海上还。归到故园深绝居，草堂长借白云关。”两山叹服。 \\n 张两山尝寓白沙驿，闻武庙北巡，作诗曰：“龙驭奔胡战胆寒，男儿此去负衣冠。平生犬马心无补，几夜风波梦未安。愁极黄沙千里外，望穷红日五云端。纲常一束无人任，却说中原宇宙宽。” \\n 【鲁铎】　〔字振之，湖广景陵人。弘治壬戌春初，京师有善占天文者，礼部诸公诘之曰：“魁在何处？”占者曰：“文星在楚，魁当在湖广。”越一月，将揭晓，复命占之。占者讶曰：“文星入楚浅，入秦深，魁当在陕西。”已而，铎中会元，武功康海中状元。〕 \\n 鲁文恪公为秀才时，曾有诗云：“古树冈头屋数椽，主人家世只残编。居临江汉东南会，运到云龙五百年。七泽鸢鱼浑道体，九州兄弟或颠连。西周老凤雏将近，会见梧桐君影圆。”其志趣如此。 \\n 鲁文恪公为举人时，属远行，遇雪雨泥泞，夜止旅舍宿，怜马卒寒苦，即令卧之衾下，因赋诗云：“半破青衫弱稚儿，马前怎得浪驱驰？凡由父母皆言子，小异闾阎我却谁！事在世情皆可笑，恩从吾幼未难推。泥途还藉来朝力，伸缩相加莫漫疑。”鲁文恪公同榜复有一鲁铎，永平人，又有两朱衮，一美貌，一不扬，时有对曰：“鲁铎分南北，朱衮别妍媸。” \\n 【董】　〔字文王，号中峰，初名元。〕 \\n 弘治乙卯，张御史泰按云南，会镇守太监刘昶、总兵黔国公沐琮、巡抚都御史张浩保举神童董元者，绍兴人，知云南府复次子也，八岁能诗，《咏胡桃》曰：“形状如鸡子，刚柔实未分。擘开混沌壳，浑是一团仁。”《诵月》曰：“梦觉罗浮夜已阑，君贤云静月团圆。玉人不学桃花面，净洗红妆镜里看。”九岁以来，真、楷、草书，歌、赋、序、记及三场文字，亦皆能之，今十三矣。请查照李东阳、程敏政、杨一清、洪钟事例，考送翰林院读书，疏上，上召试不如所言，命还籍，乃充会稽县学生，更名。乙丑会元登第。 \\n 【顾鼎臣】　〔字九和，初名仝，号未斋，昆山人，父恂年五十余始生公。既壮，每夜焚香表祈父寿。一夕，梦黄鹤从天飞来，近视之，即所焚表也，后有朱批字数行，末云：“自此以后，闻田单火牛，通竹无滞。”盖乙丑之兆云。〕 \\n 昆山之俗，以八月十八日为潮生日，合邑往东门观潮。弘治甲子，鼎臣《观潮诗》云：“海若鞭潮出海门，霆奔雪卷带灵氛。六鳌驾撼三山动，万马声传百谷闻。应谶更期人似玉，往观谁使女如云。傅岩舟楫真时用，康济功成日未曛。”明年，大魁天下。 \\n 【魏校】　〔号庄渠，昆山人，顾鼎臣榜进士。〕 \\n 魏庄渠督学岭南，以正学迪士，始一二年，校士以文，暨后专崇行检。士未试文而高下进退已有定列，临试止书一破而已。然亲信一二生徒，惟言是用。有林生者，竟以贿败。公尝会十郡之士，讲于臬司之爱莲堂，有书一韵绝句云：“自疑自失自惊心，却笑斯人巧用心。惟有爱莲堂上月，分明照破此人心。” \\n 【冯兰】。〕 \\n 弘治间，姚江冯兰为董学宪副，有同年嘉禾侍郎屠熏相遇钱塘，屠谈往与东郎中结奏事曰：“东已死于军，妻子流落。予官尚未艾乎？”继而出棋局扇面索题，冯援笔曰：“白云堆里四公亭，亭下只道空石秤。相逢莫自夸高手，一遍输来一遍赢。”屠遂默然。 \\n  \\n 　 \\n  \\n   \\n  "}
{"章节": "卷九十·国朝", "正文": "　 \\n 卷九十·国朝 \\n 　 \\n 【马文升】　〔字负图，钧州人。弘治间，自本兵晋冢宰，尝曰：“吾在兵部，每夜心行天之边者一周；在吏部，每夜心行天之内者一周。行边者思武备，行内者计人才。”。〕 \\n 弘治丙辰春，吏部缺尚书，众推兵部尚书马文升、左都御史屠浦，马自以部次年劳当得之，不意竟归于屠，马意不平，赋一近体，有“清朝有意推公道，白发无心着锦鞭。天上浮云偏畸霭，地中阴气已凝坚。”屠既得吏部，当班于马之上，固辞居下。是虽谦让，亦其中有未安也。(氵庸，鄞人。掌铨曹时，平湖屠公勋亦掌南铨。二屠源流莫考，朝绅以其一时并掌两京冢部，联辉竞贵，遂为通谱，二家子姓贵盛，望于两浙。盖近时鲜俪云。) \\n 马文升久居兵部，专以险刻为事，朝廷有时赏赉各边，多奏裁之。京军布粮，亦从减削。弘治庚申夏，彗星出，虏犯大同，柝长城入关，兵出屡不利。京师为十七字谣曰：“天上有扫星，地下有达兵。若走，须杀马文升。”马由是因冢宰阙位，营迁以避祸云。 \\n 浔州张尚书璨为翰林学士时，与同寅限韵联句，得单字，公成，句有“冲雨邪飞燕子单。”时服其当。马端肃以“燕子单学士”称之。 \\n 【杨一清】　〔字应宁，云南安宁州人，侨居镇江，举神童，吴宽榜登第。〕 \\n 杨一清为冢宰日，有设为选官求改事为口实者，曰：“有选人既注官，意弗慊，思改，将决于神签。其妻曰：‘君儒人，当听命于儒之灵者。’选人于是求祷于仲尼。”既至庙，乃先诣从配诸贤，首至闵子，曰：“某欲改官，何从而可？”闵曰：“何必改？”问颜子，颜曰：“也不改。”问宰予，予曰：“于予改。”问其自，则曰：“钻燧改。”杨号邃庵，其所注除迁擢，皆由贿赂钻刺而得，故云。 \\n 杨邃翁冬天气盛，而李西涯怯寒。二公并坐，涯翁屡以足顿地作声，邃翁曰：“地冻马蹄声得得。”涯翁见其吐气如蒸，遽云：“天寒驴嘴气腾腾。”相与一笑。 \\n 宸濠谋逆，武宗亲征，既得凯旋，驻跸金陵，复渡江幸杨一清第，赐绝句十二首，公又有应制律诗四首、应制贺圣武诗绝句十二首，编为二卷，名《车驾幸第录》。公自叙谓：虞廷赓歌之后，古帝王有以诗章宠臣下者，不过一篇数言而止，未有联章累牍若是其盛者；至于屈万乘之尊，在位者或有之，然亦鲜矣；若罢政归休者为尤鲜。守溪王公鏊有四绝句云：“相国移家江水湄，金山望幸已多时。太平金镜无由进，愿得回銮一顾之。”“赵普元为社稷臣，君臣鱼水更何人。难虚雪夜相过意，海错尤堪佐酒巡。”“北固山前驻翠华，殷勤来访相臣家。太湖怪石惭多幸，也得相随载后车。”“赓歌千载盛明良，宸翰如金更炜煌。漫衍鱼龙看未了，黎园新部出西厢。” \\n 杨邃翁寿日，贵溪陶公为扬州分教，画葡萄一幅，题绝句以贺云：“万斛骊珠带雨鲜，摘来浸酒荐春筵。枝头剩有千千颗，一颗期公寿一年。”杨大喜之。(今传奇有《还带记》，嘉定沈练塘所作，以寿邃翁者也，故曲中有，“昔掌天曹，今为地主”等语，邃翁喜圈此八字。) \\n 杨邃庵致政后，赋《雁儿落》词曰：“俺也曾握虎符镇塞垣，俺也曾假黄钺诛叛乱，俺也曾掌天曹统百官，俺也曾草黄麻侍主言。念鸾凰胜鹰，怕蒿艾混芝兰。小人哉多行险，君子兮不素餐。清闲不知，机心怎闲？平也么安，不知足，心怎安？” \\n 刘绩《咏杨花》诗讥杨邃庵云：“点鬓萦眉西复东，悠杨无力任春风。谢家拟雪真儿女，到处生虫不杀虫。” \\n 陆沧浪好作俚语，正德间，从戍京师，尝有“杨果不果，一清不清，朱安不安，朱宁不宁”等语。宁知而执之，问曰：“汝作诗时，曾吃醉否？”陆正色曰：“我实不醉。”宁竟释其罪，仅调边方而去。时有人投陆诗云：“落魄当年老陆郎，知囊今已作诗囊。醉中又复重来醉，狂里如何更著狂！逾海逾河何日了？奔南奔北自家忙。不如检点亲经史，一榻清风旧草堂。”或云即邃庵所作，以复其讽己者。 \\n 【林俊】　〔字待用，号见素，莆田人。曾彦榜进士。〕 \\n 成化间，林见素以部署言事谪姚安，士林伟之，渡《杨子江》诗云：“亲见朝廷政令新，小臣何事浪忧民？一言虽忤九重意，万死犹存七尺身。沙畔白鸥闲待我，镜中华发苦催人。十年杨子江三渡，此日何劳更问津！”初贬时，有国子生用李师中赠唐子方韵送之：“八千里外未为远，三十名成始是难。自信孤忠能报国，谁怜赤手可移山。沙门有地黄金尽，沟壑无由白骨寒。愧我布衣空引领，九重何日诏君还？” \\n 正德中，林见素以右都御史受命平蜀寇。未几，即乞休致，时阉宦与佞幸用事故也。李空同以诗寄公云：“锦水啼莺起，巴山春望微。干戈满眼急，江汉一舟归。花送琴书色，霜留斧钺威。所伤豺虎乱，公也惜鸥机。诸葛能安蜀，穰苴本善兵。向来优起诏，番作急流行。老益丹心壮，忧惟白发惊。只怜川父老，涕泣挽归旌。” \\n 【林廷玉】　〔字粹夫，号南涧，侯官人。父芝司训信宜，母没，留葬焉。及父迁韩府纪善，占籍平凉，遂领陕西解首，连第李榜进士。以葬鲁都宪使广，因趋信宜访得母墓，恸哭祭之。欲负骨以归，陈白沙止之，有“不与皇华共载”之句，乃图山形而去。〕 \\n 林廷玉醉中戏作《清江引》曰：“世上人心真个歹，牵鬼街头卖。哄了白尚书，瞒过陈员外。汉钟离看见通不采。”“没嘴葫芦就地滚，好歹休相问。花妆扮戏棚，纸做盛钱囤。陈搏华山闲打盹。”“春花正红春酒美，多少蟠桃会。休做看财奴，枉着金银累。死到黄泉才是悔。”“胜水名山和我好，每日家相顽笑。人情下苑花，世事襄阳炮。霎时间虚飘飘都过了。” \\n 林廷玉咏愁《塞鸿秋》词云：“妒离情，辗转相＜辶它＞逗。惹羁怀，来往闲交构。对菱花，怕照容颜瘦。数归鸿，难展眉峰皱。秋风叶落时，夜雨灯昏侯。那其间，泪湿香罗袖。”(洪武间，张彦伦《咏愁》诗：“来何容易去何迟？半在胸中半在眉。门掩落花春去后，窗含残月酒醒时。农如野外连天草，乱似空中惹地丝。除却五侯歌舞地，人间无处不相随。”亦警策可诵。) \\n 林廷玉咏酒《塞鸿秋》词去：“米明王，原掌奇门印。曲将军，会摆迷魂阵。水中郎，稳坐云安镇。柴令公，传示兰陵信。祭遵壶矢威，李白蛮书令。那愁城，攻破难逃命。” \\n 林廷玉又有《高阳台》咏春睡云：“旅思闺情，酒愁花病，庭前树影平分。蝶混蜂迷，莫因这逗残魂。黄鹂窗外声声好，唤觉来却又昏昏。困瞢腾，满地飞花，倦数还嗔。东风帘幕无尘，见悠悠楚水，漠漠巫云。柳絮多惰，故来寻袭腥裙。弹棋驳啄知何处？梦中特地惊闻。起凭阑，青鸾摇拽，金鸭氤氲。” \\n 林廷玉《挑灯杖》诗云：“檠碗常存竹木茎，余功时或赖扶倾。却怜形体纤还短，能使光芒暗复明。天上长庚原有焰，人间太乙又腾精。心灯闻说无明灭，何用区区得擅名？” \\n 【乔宇】　〔字希大，号白岩，林廷玉同年进士，山西平定州人，与辽州王云凤、太原王琼称晋中三杰，亦云河东三凤。〕 \\n 乔白岩《贺人生子》诗：“问时晓散龙墀后，纪月春分昴宿中。”盖子以二月望日寅时生也，士林服其精细，争传诵之。 \\n 正德庚辰，有方土者挟巫史之术，遨游江湖，人扣以未然事，辄召古名仙运乩赋诗以答，随所限韵，敏若夙构。是年秋至吴，吴中诸生梁廷用往问，答曰：“吾回道人也。君乞乔白岩诗，吾当邀李谪仙同赋，用十六韵。”梁盖白岩门下土也，乔时为留都大司马。其用十六韵诗曰：“六丁持斧施神工，凿开西南万仞之崆峒。芙蓉一朵插天表，势压天下群山雄。冰壶倒月色澄彻，瑶台倚斗光玲珑。百犬虹霓望吞吐，八埏霖雨瞻空。虚室不受一尘染，灵光直与银河通。乳泉挂璧喷晴雪，玉梅悬谷摇春风。上有神仙玉卢子，凌风出没游太空。登虬伐蛟下入海底水晶窟，朝真谒帝独步天上瑶宫。头角嵯峨自卓立，胸襟累谁磨砻。忆昔江楼吹铁笛，明月一醉三人同。迩来一别世间甲子不知数，但见几度玉洞桃花红。金龟老，黄鹤翁，各分一讳贻此公。天然意趣自相合，芳称长在尘寰中。好将大手整顿乾坤了，归来一笑拂云看剑重会沧溟东。”白岩公得诗大喜。按此方士王姓，无锡人，呼百韵可顷刻就。盖借仙鬼售其术耳。梁后名宏，字裕夫，二人实相与，谬为之，以欺白岩公者。 \\n 【胡世宁】　〔字永清，仁和人，黑面颜，电眸狮鼻，见者咤之。〕 \\n 胡世宁，弘治壬子举乡试第二，巡按御史檄计偕银百两，世宁曰：“彭侍郎以灾伤故减半，吾不敢盈取。”竟却其半。举进士授德安府推官，廉明有闻。一日患剧疾，召医视之，曰：“还有神光。”世宁力疾赋诗，有“万死神光还自在，再生事业敢能为”之句。 \\n 胡端敏公推重林见素，及公谢病归，见素亦致仕，以诗招公，公和之，有云：“朝野正愁元老去，云庄新报主人归。”又云：“事业广平真宰相，风流康节旧人豪。” \\n 【王守仁】　〔字伯安，余姚人。初名云，以太夫人梦五色云入怀而生也。有一老僧以名露天机，改今名。〕 \\n 王阳明年十一时，过金山寺，龙山公与客酒酣赋诗未成，阳明从旁曰：“金山一点大如拳，打破维扬水底天。醉倚妙高楼上月，玉箫吹彻洞龙关。”客大惊异，复使赋《蔽月山房》诗，随应曰：“山近月远觉月小，便道此山大于月。若人有眼大如天，还见山小月更阔。”客益奇之。 \\n 王文成初主礼部政，章忤刘瑾擅权，谪贵州龙场驿丞。后惧祸迫身，至海滨遗履于岸，赋诗一律云：“学道无成岁月虚，天乎至此意何如？生曾许国渐无补，死不忘亲恨有余。自谓孤忠悬日月，岂知遗骨葬江鱼。百年臣子悲何极，频听涛声哭子胥。”诗毕，即赴水，俄二童子维腋而行，足如履空，耳傍直闻风涛澎湃。须臾至一洞口，帘卷珊瑚，二叟处其中，驺从女乐及左右所置明珠。白壁平地，未之睹也。与二叟奕棋联句，浃旬而别，其二童子复引登陆。时瑾已服上刑矣。先生始起擢用。 \\n 王文成赴谪，次杭之北新关，喜见诸弟，有诗：“扁舟风雨泊江关，兄弟相看梦寐间。已分天涯成苑别，宁知意外得生还。投荒自识君恩远，多病心便吏事闲。携汝耕樵应有日，好移茅屋傍云山。” \\n 王文成赴谪过闽中，覆舟几厄，时有渔人泛溪中，拯之上山。方徘徊间，适遇一道者自称旧识，邀至中和堂主人处，盘桓数日。主人乃仙翁也。临行，作诗送之云：“十五年前始识荆，此来消息最先闻。君将性命轻毫发，谁把纲常重一分？寰海已知夸令德，皇天终不丧斯文。武夷山下经行处，好对清樽醉夕曛。” \\n 王文成养疴阳明洞时，与一布衣许璋者相朝夕，取其资益。璋，上虞人，淳质苦行，潜心性命之学。尝蹑｛尸乔｝走岭南访陈白沙，其友王司舆以诗送之曰：“去岁逢黄石，今年访白沙。”璋故精于天文、地理、兵法、奇门、九遁之学，文成后擒逆濠，多得其力，成功，归赠以金帛，不受。文成每乘筍舆访之中山，菜羹麦饭，信宿不厌。殁后，文成题其墓曰“处士许璋之墓。” \\n 王文成之既擒宸濠也，忽传王师已及徐淮，遂乘夜遄发至钱唐，凛凛不胜忧忄栗，作诗云：“灵鹫高林暑气清，竺天石壁雨痕晴。客来湖上逢云起，僧住峰头话月明。世路久知难直道，此身那得尚虚名。移家早定孤山计，种果支茅却易成。”顷之，王师遣人追宸潦。复还江西，遂谢病居净慈寺，作诗云：“老屋深松覆古藤，羁栖犹记昔年曾。棋声竹里消闲昼，药裹窗前对病僧。烟艇避人常晓出，高峰望远亦时登。而今更自多牵俗，欲似当年又不能。”又云：“常苦人间不尽愁，每弃除是入山休。若为此夜山中宿，犹自中宵煎百忧。百战西江方底定，六飞南甸尚淹留。何人真有回天力，诸老能无取日谋。” \\n 王阳明尝游僧寺，见一室封锁甚密，欲开视之，寺僧不可，云：“中有入定僧，闭门五十年矣。”阳明固开视之，见龛中坐一僧，俨然如生，貌酷肖己，先生曰：“此岂吾之前见乎？”既而，见壁间一诗云：“五十年前王守仁，开门原是闭门人。精灵剥后还归复，始信禅门不坏身。”先生怅然久之，建塔以瘗而去。 \\n 【韩邦奇】　〔字汝节，朝邑人，同邑刘太守伟死已廿年，邦奇复见之，与之饮食，亦不敢问其何来。此事甚异。〕 \\n 宸濠令一士诈为羽客往说韩副使邦奇，假以所绘松请题，韩为诗曰：“劲节贞心本自奇，四时常见绿猗猗。笑他江上桃花树，为放春光三两枝。”士喻意不敢言而退。 \\n 正德末，韩汝节为浙江按察佥事，廉劲自持。时镇守太监王堂怙势害人，如茶、荀、鲥鱼，种种勒办民不聊生。汝节数裁抑。堂遂以沮遏进贡诬之，诏锦衣械治，百姓感泣，哀动城市。汝节为诗云：“非才尸位圣恩深，士庶何劳泪满襟。明主昌言神禹度，斯民直道葛天心。还看匣有平津剑，更喜囊无暮夜金。惆怅此时不忍去，且维轻舸越江涛。” \\n 韩苑洛作乃弟邦靖行状，末云：“恨无才如司马子长、关汉卿者，以传其行。”北人粗野乃尔。邦靖，字汝庆，邦奇同科进士，为山西参政，养病回，书一《山坡羊》于驿壁曰：“肯排山南山北偃，肯倒海东海西翻。我如今，心儿里不紧，意儿里有些懒。如今一个个平步里上青天，一个今日日近龙颜。青山绿水，且让我闲游玩。明月清风，你要忙时我要闲。严潭，你会钓鱼，谁不会把竿。陈抟，你会睡时，谁不会眠。” \\n 【黄巩】　〔字伯固，甫田人，尝题其书室曰：“茅屋石田，为生太拙。鸱夷马革，自许何愚。”。〕 \\n 正德己卯，朝廷有旨南巡。黄巩时为武选郎，以其事出边将江彬之诱，因疏六事。彬大怒，欲必置之死，乃下诏狱。廷跪五日，杖百余，除名。巩体极修羸，幸得苏。以诗遗弟曰：“不用女谋方至此，须知我道固当然。”可谓万死而不悔也。 \\n 嘉靖丁亥，马伯循(理)升南京通政，赴任，过河池，见驿丞貌类黄巩者问之，乃其弟肇叔开也。公即泫然泪下。既，乃作诗赠之，有“六年复见先生面，为过河池见叔开”之句。盖公举礼闱，巩所取生，与同官，既师事之，死后犹依依若此。 \\n  \\n 　 \\n  \\n   \\n  "}
{"章节": "卷九十一·国朝", "正文": "　 \\n 卷九十一·国朝 \\n 　 \\n 【桑悦】　〔字民怿，号思亥，居海虞之沙溪。家贫亡所蓄，书从肆中鬻得，读过辄焚弃之。敢为大言不自量，时以孟轲自况，原、迁而下弗论，而更非薄韩愈氏，曰：“此小儿号嗄之声。”问翰林文学，曰：“虚无人。举天下亦惟悦最高，其次祝允明，其次罗。”每书刺曰：“江南才子桑悦。”。〕 \\n 桑悦十九举乡试，春闱策有“胸中有长剑，一日儿回磨”等语，为吴检讨汝贤所黜。又作《学以至圣人之道论》，有“我去而夫子来”等语，考官缩舌曰：“岂江南桑生耶？狂上！狂士！”遂下第。 \\n 桑悦再试春官得乙榜，年二十六，籍误以二为六，用新例辞，不许，遂有泰和训导之命。李西涯送以诗曰：“十年三度试春闱，亲见声名满帝畿。甲第久惭唐李，奇才终误宋刘几。功名岁晚非蓬鬓，湖海官贫尚布衣。试看孤鹰下林落，壮心还向碧天飞。”(初，大学士丘浚慕悦名，召令观所为丈，绐曰：“某人撰。”悦心知之，曰：“明公谓悦不怯秽乎？奈何得若人而令悦观。”浚曰：“然则生试更为之。”归撰以奏，浚称善。及是调邑博士，浚赠之牡丹一种，戏曰：“后当迁洛阳令，故遗生袁家紫。”对曰：“明公知未形事，岂已饮上池水乎？”逾年，按察视学者别浚，浚曰：“吾故人桑悦，聿无以属吏视也。”按察既行部抵邑，不见悦，顾问长吏：“悦令安在？岂有恙乎？”长吏素恨悦，皆曰：“无恙，自负不肯迎耳。”乃使吏往召之，悦曰：“连宵旦雨淫，传舍圯，守妻子亡暇，何侯若？”按察久不能待，更两吏促之，悦益怒曰：“若真无耳者！即按察力能屈博士，可屈桑先生乎？为若期三日，先生来，不三日，不来矣。”按察欲遂收悦，缘浚不果。三日，悦诣按察，长揖立不跪。按察厉声曰：“博士分不当得跪耶！”悦前曰：“汉汲长孺长挥大将军，明公贵岂逾大将军，而长孺固亡贤于悦，奈何以面皮相恐，寥廓天下士哉！”因脱帽径出。按察度亡已，乃下留之。) \\n 嘉鱼李承箕幼有大志，不喜举子业，好作古诗文，非礼不言动，时人目为李道学。成化庚子乡试，桑悦时为考官，欲取其卷为解，监临者不听，悦遂题一绝于朱卷云：“三复斯文感慨深，扶桑枝上凤皇吟。临风不尽英雄泪，湘水衡山知此心。”寻上书政府论学，丙午方领乡荐，丁未礼闱下第归，即从陈白沙游，不复求仕。 \\n 故事，御史出按郡邑，博士侍左右立竟日，桑悦请曰：“犬马齿长，不能以筋力为礼，亦不能久任立，愿假借且使得坐。”御史闻悦名，数召问，谓曰：“匡说诗，解人濒。子有是乎？”曰：“悦所谈玄妙，何匡鼎敢望？即鼎在亦解颐。公幸赐清燕毕，顷刻之长。”御史壮之，令坐讲。少休，悦除袜，跣而爬足垢，御史不能禁，令出。寻复荐之迁长沙倅，再调柳州，悦实恶州荒落，不欲往，人问之，辄曰：“宗元小生檀此州名久，吾一旦往，掩夺其上，不安耳。”为柳州岁余，不堪，思归，因作诗有“鹧鸪道我行不得，杜宇劝人归去休”之句。会丁外艰服阕，遂不起。 \\n 桑民怿宿茶陵五峰庵，留题曰：“攀萝蹑磴路盘纡，山涧流泉百折余。地献秫田充佛供，天留松径作僧居。数声清磬红尘隔，一瓣名香黑业除。喜共山云分半榻，通宵魂梦寄空虚。” \\n 桑民怿既家居，益任诞，褐衣楚制，往来郡邑间。沈石田寄诗云：“驱驰一倅厌为州，归就高闲未白头。竹箧理诗春草乱，糟床听酒夜泉流。农桑旧课今家事，山水清谈昔宦游。因爱西湖风月好，近时知买木兰舟。” \\n 桑民怿《题碧溪》诗曰：“五两蓑衣百尺竿，碧溪十里足盘桓。卧分芳草为衾枕，坐爱清流照肺肝。花落无声云影动，鸟飞不度镜光寒。平堤多种芙蓉树，惟有秋容耐晚看。” \\n 桑民怿尝过一富家，见其碌碌置田产，戏为口号遗之曰：“广买田产真可爱，粮长解头专等待。转眼过来三四年，挑在檐头无人买。” \\n 【祝允明】　〔字希哲，右手骈拇指，号枝指生，拜广中邑令归，橐中装可千金，日张酒呼故狎游宴，歌呼为寿，不两年都尽。允明好负逋责，出则群萃而诃谇者至接踵，竟弗顾云。〕 \\n 祝枝山为人，好酒色六博，不修行检，尝傅粉黛从优伶酒间度新声，侠少年好慕之，多赍金游。尝赋《金落索》四景词，为时脍炙。其一：“东风转岁华，院院烧灯罢。陌上清明，细雨纷纷下。天涯荡子，心尽思家，只见人归不见他。合欢未久难抛舍，追悔从前一念差。伤情处，恹恹独坐小窗纱。只见片片桃花，阵阵杨花，飞过了秋千架。”其二：“杨花乱滚绵，蕉叶初成扇。翠盖红衣，出水新莲现。金炉一缕，微烟，睡起纱厨云鬓偏。无端好梦谁惊破，风外莺声柳外蝉。羞临镜，千愁万恨对谁言？只见旧恨眉间，新泪腮边，界破残妆面。”其三：“闲阶细雨收，翠幕新凉透。哀柳残荷，正值愁时候。近来都减，却旧风流，争奈新愁接旧愁。白云望断天涯远，无尽头。相思病，无明彻夜几时休。只见雁过南楼，人倚西楼，人比黄花瘦。”其四：“银台绛葛笼，翠幄金钩控。锦帐红炉，独自无人共。月明初转，过小房龙，不放清光照病容。愁听画角声三弄，吹落梅花一夜风。关山梦，鱼沉雁杳信难通。孤眠人最怕隆冬，又值严冬，做不尽鸳鸯梦。” \\n 祝枝山在金陵，春晚，与客步秦淮，客摘园林诵曰：“红杏枝头春意闹，”枝山即眺落晖，曰：“乌衣巷口夕阳斜。”少间，枝山自书所为文，客戏曰：“君之富学善书，应以多指尔。”枝山猝应曰：“诚不以富，亦氐以异。”座客皆笑。 \\n 祝枝山学佛语，作《袋谜》云：“无佛物少不开口，开口便成佛。(盛物)盘多罗诘(结)多，罗破多刹(撒)多。佛(白)多难陀。(驼)” \\n 【沈周】　〔字启南，号石田，亦称白石翁。文待诏称为先生，每谓人：“吾先生非人间人也，神仙人也。”。〕 \\n 沈石田初未知名，尝与诸诗人集一贵官宅，其人出《秃妪牧牛图》索诸公诗，并不惬意，石田题云：“贵妃血溅马嵬坡，出塞昭君怨恨多。争似阿婆牛背稳，笛中吹出太平歌。”诸公愧服，由是其名遂著。(启南以诗豪名海内，而其咏物尤妙，如《咏钱》云：“有堪使鬼原非缪，无任呼兄亦不来。”《门神》云：“检尔功名惟故纸，傍人门户有长情。”《谢帘》云：“外面令人倍惆怅，里边容眼自分明。”《混堂》云：“未能洁己嗟先乱，亦复随波惜众同。”) \\n 沈石田尝寓杭之天竺寺，人无知之者，因题一绝于竹云：“买书卖画出春城，着破青衫白发生。四海固无知我者，空教啼杀树头莺。”又武昌登黄鹤楼，适有数客饮其上，石田题云：“昔闻崔颢题诗处，今日始登黄鹤楼。黄鹤已随人去远，楚江依旧水东流。照人惟有古今月，极目深悲天地秋。借问四仙旧时笛，不知吹破几番愁？”诗成，大书于壁而去。客见其诗惊谓众曰：“此必仙也，何不凡如此！”寻物色之，乃知为石田云。 \\n 沈石田工画山水人物，尝寓西湖宝石峰僧舍，为求画者所窘，刘邦彦嘲之云：“送纸敲门索画频，僧楼无处避红尘。东归要了南游债，须化金仙百亿身。”(沈石田送苏守《五马行春图》，守怒曰：“我岂无一人跟者耶！”沈知，写随从者送入，守方喜，沈因戏之曰：“柰绢短，少画前面三对头沓耳。”守曰：“也罢，也罢。”) \\n 越僧某，尝索画于石田，寄一绝云：“寄将一幅剡溪藤，江面青山写几层。笔到断崖泉落处，石边添个看云僧。”石田欣然画其意答之。 \\n 沈石田暑中为人写《雪图》，因题其端云：“六月添衣唤童子，自画雪图茆屋里。玉花出笔飞上树，惨淡阴山无乃是。老生放笔还自笑，颠倒炎凉聊戏尔。门前有客来借看，满眼黄尘汗如雨。”(石田作画，皆先成一诗，就诗意描写，间有画毕后题者，百中一二。) \\n 沈石田有《化须疏》，其序曰：“兹因赵鸣玉髡然无须，姚存道为之告助于周宗道者，于其子思之间，分取十鬣，补诸不足，请沈启南作疏以劝之。”疏曰：“伏以天阉之有刺，地角之不毛，须需同音，今其可索。有无以义，古所相通。非妄意以干，乃因人而举。康乐著舍施之迹，崔谌传插种之方。惟小子十茎之敢分，岂先生一毛之不拔。惟有余以补也，宗道广及物之仁；乞诸邻而与之，存道有成人之美。使离离绿坡而饣希我，当击地以拜君。把镜生欢，顿觉风标之异；临流照影，便看相貌之全。未容轻拂于染羹，岂敢易于觅句。感矣，荷矣！珍之，重之。敬疏。” \\n 王文恪自内阁归时，沈石田已病亟，文恪即遣人问之，石田书一绝为谢曰：“勇退归来说宰公，此机超出万人中。门前车马多如许，那有心情问病翁。”字黑惨淡，遂为绝笔。后二日卒。 \\n 【陈震】　〔字启东，长洲人，吴文定公友也。公游乡校时，与震同试于督学，公名在前，当廪食。以震贫，请以是让。主司多其义，许焉。又买舟与同赴乡试，震中式而公失解，乃出赀设宴，且曰：“陈君贫不能买舟也。”俟震同归。〕 \\n 陈启东善属对，尝思“的颈葫芦”四字未就，方浴而得之曰：“‘空心萝卜’，天生语也。”喜而跃，浴盘顿破。翰林旧有句云：“宾之(李西涯字)访东之，(江朝宗)东之宾之。”无能属者。适陈启东谒选至，吴文定以扣之，答曰：“回也待由也，由也回也。”西涯为之击节。 \\n 陈启东训导分水，一人题桥云：“分水桥边分饭吃，分分分开。”启东过而见之，续曰：“看花亭下看花回，看看看到。”皆其邑地名也。 \\n 陆文量参政浙藩，与陈启东饮，见其寡发，戏之曰：“陈教授数茎头发，无计可施。”启东曰：“陆大人满脸髭髯，何须如此。”陆大赏叹，笑曰：“两猿截木山中，这猴子也曾对锯。”启东曰：“有犯幸公勿罪。”乃云：“匹马陷身泥内，此畜生怎得出蹄。”相与抚掌竟日。 \\n 【杨循吉】　〔字君谦，吴县人，其父梦人告郎君当中五十四名。已而，乡、会、廷试皆得一十八名，合之果五十四，除仪部主事。性好山水，尝论郡中奇胜，得金山，因结庐居焉。后徙南峰，号南峰山人。每读书得意，则手足不能禁，人谓之颠主事。〕 \\n 杨君谦《题画扇》云：“一竹竿，一笠蓑。知是陆鲁望，知是张志和。醉醒张眼问人世，我是何人识得麽？”又题云：“蚕豆香生涧水深，溪边闲立听风吟。有人识得寒山子，直到天台寺里寻。”此皆在友人坐，顷刻而书者。(君谦每以文示，其人曰：“佳”，即卷。曰：“何处佳？”其人卒不能答。便去不复别。) \\n 毛栗庵呈往谒杨南峰，适浴，阍者以告，不获见。后南峰答拜，栗庵亦以浴报称不见。南峰即题所投刺曰：“君来拜我我洗浴，我来拜君君洗浴。君拜我时四月八，我拜君时六月六。”(四月八日为浴佛之辰，六月六日吴俗悉投猫犬于水中。) \\n 杨南峰罢部郎归，作《水仙子》词云：“归来重整旧生涯，潇洒柴桑居士家。草庵儿不用高和大，会清标岂在繁华。纸糊窗，柏木榻，挂一幅单条画，供一枝得意花。自烧香，童子煎茶。”(正德末，循吉老且贫，尝识伶臧贤为上所幸爱，上一日问：“谁为善词者？与偕来。”贤顿首曰：“故主事杨循吉，吴人也，善词。”上辄为诏起循古。郡邑守令心知故，强前为循吉治装，见循吉冠武人冠，戎锦，已怪之，又乘势语多侵守令。已见上毕。上每有所幸燕，令循吉应制为新声，咸称旨受赏，然赏亡异伶伍，又不授循吉官与秩，间谓曰：“若娴乐，能为伶长乎？”循吉愧悔，汗洽背，谋于贤，乃以它语恳上放归。) \\n 【都穆】　〔字玄敬，杨南峰同里，号南濠，父，字维明，尝诣九仙祠祈穆前程事，梦一叟告云：“汝子功名在何处？”觉而思之，已绝望矣。穆年四十，馆吴匏庵家，悬一文于吴堂上，值巡抚何公谒吴，见而叹赏，诘之，知为布衣也。白宗主，命邑令礼聘之，穆始出领乡荐，第伦文叙榜进士，官至太仆少卿。〕 \\n 都维明九岁，即能为诗。年十二，随其父月楼之杭，时值中秋，月楼与诸文士观潮，维明侍侧。诸文士分韵赋诗，维明亦以能诗，得擎字诗云：“海门拥雪银山倾，怒涛汹汹争奔腾。疾声顷刻如雷霆，冲击三岛鳌难擎。只疑苍龙迸断黄金绳，六丁不敢施威灵。阳侯宫中神鬼惊，鼓荡元气时降升。更与明月同亏盈，天地至信无迁更。凭阑望望诗已成，百川万壑如掌平。”维明呈诗，诸公皆大惊，酒间呼为奇童。(维明博学多艺，务为韬晦。怪玄敬好名，每笑之云：“别人著书别人开，我家都穆著书自开。”) \\n 都南濠小时学诗于沈石田，石田问：“近有何得意作？”南濠以《节妇》诗首联为对曰：“白发真心在，青灯泪眼枯。”石田曰：“诗则佳矣，然有一字未稳。”南濠茫然，避席请教，石田曰：“尔不读《礼经》乎？经云：‘寡妇不夜哭，’何不以‘灯’字为‘春’字！”南濠不觉叹服。 \\n 都元敬最善济人之急，尤爱食客，所有辄尽，尽则解衣为质。一岁除夕绝粮，作诗寄故人朱尧民曰：“岁云暮矣室潇然，牢落生涯只旧毡。君肯太仓分一半，免教人笑灶无烟。”尧民储钱千文为新岁之用，遂分半赠之。(义兴储遇一日过金沙邓孺孝，邓为言绝粮状，因口占数语自宽云：“有口无粮不用愁，有粮无口政须忧。真人解得其中意，烦恼坑中好出头。”储曰：“某去年贫无，亦有口号。”遂谓曰：“西风吹雨声索索，这双大腿没下落。朝来出榜在街头，借与有人家著。”坐客皆贫士，为之大哄。) \\n 【唐寅】　〔字伯虎，一字子畏，吴县吴趋里人，号六如居士，私印曰：“江南第一风流才子。”又曰“普救寺婚姻案主者”。〕 \\n 唐寅初为诸生，尝作《怅怅》诗，其词曰：“怅怅莫怪少时年，百尺游丝易惹牵。何岁逢春不惆怅？何处逢情不可怜？杜曲梨花杯上雪，灞陵芳草梦中烟。前程两袖黄金泪，公案三生白骨禅。老去思量应不悔，衲衣持钵院门前。”后中第一，因持一帛诣程宫詹敏政乞文，饯梁洗马储奉使南行，后被逮，竟以此论之，寅罢归，盖诗谶也。自是作多怨音，其自咏曰：“拥鼻行吟水上楼，不堪重数少年游。四更中酒半床病，三月伤春满镜愁。白面书生期马革，黄金说客剩貂裘。近来检校行藏处，飞叶僧家细雨舟。”(六如中解元日，适江阴徐经者，其富甲江南，是年与六如同乡举，奉六如甚厚，遂同舡会试至京。六如文誉藉甚，公卿造请者阗咽街巷。徐有戏子数人随从六如日驰骋于都市中。是时都人属目者已众矣，况徐有润屋之资，其营求他迳以进，不无有之。而六如疏狂，时漏言语，因此误，六如竟除籍。) \\n 唐伯虎行素不羁，及坐废，益游酒人以自娱，故为俚歌劝人及时行乐。其辞曰：“人生七十古来少，前除幼年后除老。中间光景没多时，又有炎霜与烦恼。过了中秋月不明，过了清明花不好。花前月下得高歌，急须满把金樽倒。世上钱多赚不尽，朝里官多做不了。官大钱多心转忧，落得自家头白早。请君试点眼前人，一年一起埋青草。草里高低多少坟，年年一半无人扫。”又《花下酌酒》歌曰：“九十春光一掷梭，花前拍手唱山歌。枝上花开能几日？世上人生能几何？昨朝花胜今朝好，明朝苍落随秋草。花前人是去年身，去年身比今年老。昨日花开又谢枝，明日来看知是谁？明年今日花开否？今日明年谁得知？天时不测多风雨，人事难量多龃龉。天时人事两不齐，便把春光付流水。好花难种不长开，少年易老不重来。人生不向花前醉，花笑人生也是呆。” \\n 唐伯虎又有《叹世词》四阕，调寄《对玉环带清江引》。其一：“春去春来，白头空自挨。花落花开，红颜容易衰。世事等浮埃，光阴如过客。休慕云台，功名安在哉！休想蓬莱，神仙真浪猜。清闲两字钱难买，苦把身拘碍。人生过百年，便是超三界。此外更无别计策。”其二：“极品随朝，谁似倪宫保？万贯缠腰，谁似姚三老？富贵不坚牢，达人须自晓。兰惠蓬蒿，算来都是草。鸾凤鸱枭，算来都是鸟。北邙路儿人怎逃？及早寻欢乐。痛饮千万觞，大唱三千套。无常到来犹恨少。”其三：“礼拜弥陀，也难凭信他。惧怕阎罗，也难回避他。枉自受奔波，回头才是可。口若悬河，不如牢闭呵。手若挥戈，也须牢袖呵。越不聪明越快活，省了些闲灾祸。家私那用多，官职何须大？我笑别人人笑我。”其四：“暮鼓晨钟，听得咱耳聋。春燕秋鸿，看得咱眼朦。犹记做顽童，俄然成老翁。休逞姿容，难逃清镜中，休使英雄、都归黄土中。算来不如闲打哄，枉自把机关弄。跳出面糊盆，打破酸荠瓮。谁是惺惺谁懵懂？” \\n 唐伯虎寓京师日，观鳌山灯，有诗云：“仙殿深岩号太霞，宝灯高下缀灵槎。沈香连理三珠树，彩结分行四照花。水激葛陂龙化杖，月明缑岭凤随车。萧韵沸处开宫扇，法仗当墀雁队斜。” \\n 唐子畏侨居南京日，尝宴一通侯家，即席为《六朝金粉赋》，时文士云集，子畏赋先成，其警句云：“一顾倾城兮再倾国，胡然而帝也胡然天。”侯大加称赏。 \\n 唐六如雅不喜烧炼，一日有术士求见，出扇求诗，唐大书曰：“破布衫巾破布裙，逢人便说会烧银。君何不自烧些用？担水河头卖与人。”士人惭而去。 \\n 唐伯虎尝见降仙，令对云：“雪消狮子瘦。”乩即书云：“月满兔儿肥。”又令对云：“七里山塘行到半塘三里半。”乩即书云：“五溪蛮洞经过中洞五溪中。”(刑部郎中黄亦尝令仙对“羊脂白玉天”，乩云：“当出丁家巷田夫口。”公明日往试之，见一耕者锄土，恳恳问此何土，耕者曰：“此鳝血黄泥土也。”公始信其果仙降云。又江西有提学出对曰：“雨洒芭蕉，恰似千手佛摇折叠扇。”诸生不能应，乃相与祈鸾仙降书，曰：“吾李太白也，何事延我？”从以对告，则书曰：“风翻荷叶，浑如独脚鬼带逍遥巾。”又浙士出对“菱角三尖，铁裹一团白玉。”人亦不能应，仙降应曰：“石榴独蒂，锦包万颗珍珠。”) \\n 唐伯虎尝梦有人惠墨一囊龙剂千金，由是词翰绘素，擅名一时，因构梦墨亭。晚年寡出，常坐临街一小楼，惟求画者携酒造之，则酣畅竟日，虽任适诞放，而一毫无所苟。有言志诗云：“不炼金丹不坐禅，不为商贾不耕田。闲来就写青山卖，不使人间造业钱。”(六如有人求画，若自己懒于着笔，则倩周东村代为之。东村名臣，字舜卿，苏州人。) \\n 唐子畏过闽宁德，宿旅邸馆，人悬画菊，子畏愀然有感，题绝句：“黄花无主为谁容？冷落疏篱曲径中。尽把黄钱买脂粉，一生颜色付西风。”盖自况也。(宸濠甚慕六如，尝遣人持百金至苏聘之。既至，处以别馆，待之甚厚。六如住半年余，见其所为多不法，知其后必反，遂佯狂以处，宸濠差人来馈物，则倮形箕踞以手弄其人道，讥呵使者。使者反命，宸濠曰：“孰谓唐生贤直？一狂生耳。”遂遣之归。) \\n 唐子畏诣九仙祈梦，梦人示以“中吕”二字，语人莫知其故。后访同邑阁老王鏊于山中，见其壁间揭东坡满庭芳词，下有“中吕”字，子畏惊曰：“此余梦中所见也。”诵其词，有“百年强半，来日若无多”之句。默然归家，疾作而卒，年五十三。果应“百年强半”之语。(东坡黄州二词内有此语，人或忧之。而公扬历禁从，节帅、则郡，又十有六年而殁。四百年后乃有伯虎作谶，异矣。) \\n 【张灵】　〔字梦晋，吴县人。与祝允明、唐寅皆诞节猖狂，尝雨雪中作乞儿，鼓节唱《莲花落》，得钱沽酒野寺中，曰：“此乐惜不令太白知之。”。〕 \\n 张灵本窭人子，力作自给，而灵生乃有爽气，嗜酒醉则作狂曰：“日休，小竖子耳，尚能称醉士，我独不能醉耶！”所与游者，吴趋、唐寅最善，寅尝拟游武丘，召灵与俱往，促之，尚卧，寅抵寝所呼曰：“日高舂矣，睡何为？”灵觉，怒曰：“今者无酒，雅怀殊不启。方入醉乡，又为相搅。”寅曰：“所以来，固欲邀子。”灵喜，加衣起，遂与寅上舟扣舷痛饮，作《野人歌》。会数贾饮于可中亭，且咏诗，因更衣为丐者上，贾与食啖之，灵请续和。时贾所为诗有“苍官”、“青士”、“扑握”，“伊尼”诸词，因以问灵，灵曰：“苍官，松也；青士，竹也；扑握，免也；伊尼，鹿也。”贾始骇令赓，灵即挥毫不已，凡百绝。抵舟，命童子易维萝阴下令迹绝。贾使人察之，不见也。皆以为神仙。贾去，复上亭，朱衣金目，作胡人舞形状，殊绝。 \\n 祝允明尝偕陆济民、张梦晋、韩寿椿登虎丘浮屠。登至绝顶，但见八荒洞然，万籁齐发，饮酒乐甚。寿椿出纸笔赋诗以纪其游，允明诗先成，云：“草木衣裳下，烟霞掌握中。偶然飞咳唾，珠玉满天风。”济民云：“极目飞鸿小，致身云路中。诗人少知己，发付与东风。”梦晋云：“虑遣尘寰外，天归眼界中。新诗三百首，句句答松风。”寿椿云：“诗寄千峰抄，春横一镜中。携壶兼荷钟，不减晋人风。”诗成阁笔，天风飒然飘其诗草，盘旋直上太虚，如神物掀舞。将掷地，又为苍鹰所举，竟不知其所止。遂名为“飞诗会。” \\n 初，张灵与唐寅俱为郡学生，博古相尚。适鄞人方志来督学，恶古文词，察知寅，欲中伤之，灵挹郁不自遣。寅曰：“子未为所知，何愁之甚？”灵曰：“独不闻龙王欲斩有尾族，虾蟆亦哭乎？”后灵果为所斥罢，或谓之曰：“以子之才，顾不得激致青云，乃重遭显弃，岂无雉经之用，而何以立于世？”灵曰：“昔谢豹化为虫，行地中，以足覆面作忍耻状。吏灵用子言，亦当如是矣。纵不尔，亦安得更衔凿落耶！”灵临终前三日作诗云：“一枚蝉蜕榻当中，命也难辞付大空。垂死尚思玄墓麓，满山寒雪一林松。”后一日又作诗云：“彷佛飞魂乱哭声，多情于此转多情。欲将众泪浇心火，何日张家再托生？”闻者莫不悲之。 \\n 【蒋焘】　〔徐有贞无子，有九女，有三甥最著，一为魏校，一为祝允明，一为焘。后焘夭殁，年仅十四。濒死，告其母曰：“儿病决不起，昨夜梦上帝召儿为紫府云台记。”果死。〕 \\n 蒋焘年十一为府学生，遇圣节，赴玄妙观习仪，巡按某御史见二鹤飞集三清殿，命属对云：“三清殿上栖双鹤”。焘随应以“五色云中驾六龙”。御史惊叹曰：“他日人中龙也”。 \\n 蒋焘尝游市中，值内迫出于旁舍，主人偶见，不及拭以遁。主人知为焘，追及，以此为题，令破。焘应声曰：“内有所急，君子不择地而施；外有所遗，君子不洁身而去。”其聪颖如此。 \\n 【陈玉】。〕 \\n 弘治间，海宁塔下陈玉善画山水，其年五十，忽欲读书，坐闭一室，昼夜不息者五年，遂成诗人。尝题贾似道湖山图云：“山上楼台湖上船，平章醉后懒朝天。羽书莫报樊城急，新得蛾眉正少年。”意亦佳。 \\n 【噩梦堂】　〔余姚僧。〕 \\n 噩梦堂貌寝有学，诗文高出流辈。一日，于五云门外觅舟，遇词客见梦堂因不识，皆易之，坐久，诸客分韵赋诗为乐，梦堂预坐无聊，不觉伎痒，乃起告曰：“诸公间有落韵，毋吝见施。”一客云：“小郎也能诗耶？”遂以蕉字与之，梦堂为韵，顷间告曰：“我词就矣。”众皆怪其夸捷，意无佳句，因促诵之，梦堂云：“平明饮罢促高标，撑出五云门外桥。离越王城一百里，到曹娥渡十分潮。白飘暗雪杨花落，绿弄晚风蒲叶摇。南北沉沉天作雨，卧听蓬韵学芭蕉。”此体作浙音，于是众客悚服，因叹曰：“不可谓秦无人也。” \\n 【明月舟】　〔苏州僧。〕 \\n 明月舟善为诗，有《索米》口号：“去岁河桥冰冻，有米无人相送。今日月舟米上门，莫作一场春梦。” \\n 明月舟喜声色，沈石田绐以名妓招之，即来，而实无所有。壁间有《菜花蛱蝶图》，遂题其上云：“桃花生子菜生苔，细雨蛙声出草莱。一段春光都不见，却教蝴蝶误飞来。” \\n 明月舟与都玄敬交，其临终一首警句曰：“草烟胡蝶梦，花月杜鹃吟。”玄敬爱诵之。 \\n  \\n 　 \\n  \\n   \\n  "}
{"章节": "卷九十二·国朝", "正文": "　 \\n 卷九十二·国朝 \\n 　 \\n 【李梦阳】　〔字献吉，号空同，庆阳人，家大梁，毛澄榜进士。初，母娠公时，梦日入怀，故名。后公病，夫人梦日沉海中，公卒。〕 \\n 李献吉为户部郎，以上书极论寿宁侯事下狱，赖上恩得免。一夕，醉遇侯于大市街，骂其生事害人，以鞭稍击堕其齿。侯恚极，欲陈其事，为前疏未久，隐忍而止。献吉后有诗云：“半醉唾骂文成侯。”盖指此事。 \\n 李空同督学江西，有士子适同其姓名，公呼而前曰：“汝不闻吾名而敢犯乎？”对曰：“名命于父，不敢更也。”公思久之，曰：“我且出一对句试汝，能对则已，否则终不恕。”曰：“蔺相如、司马相如，名相如，实不相如。”其人思不久，辄应曰：“魏无忌、长孙无忌，汝无忌，我也无忌。”公笑而遣之。(李既以直节忤时，起宪江西，名重天下。俞中丞谏督兵平寇，用二广例，抑诸官长跪，李独植立。俞怪问：“足下何官耶？”李徐答：“公奉天子诏督诸军，吾奉天子诏督诸生。”竟出，后与御史有隙，即率诸生、手银铛欲锁御史，御史杜门不敢应，坐构免。名益重。) \\n 李空同以诗著名，其古意云：“内厩飞龙马，君王赐玉鞭。长鸣彩仗下，立在紫骝先。放逐缘何事？飘零竟不旋。如蒙弊帷顾，万里为君前。”又除架云：“种豆高于屋，垂瓜或满庭。根深历夏茂，蔓弱望秋零。猥杂沉霜露，纵横碍月星。斧斤呼稚子，欲代几回停？”皆有意义可玩。(空同作诗，极苦思。垂成，如一二句弗工，即弃之。田深父见而惜之，空同曰：“是自家物，终久还来。”黄可务问诗法，空同指场圃中绿豆而言曰：“颜色而已。”) \\n 李空同限韵《咏瓶中柏》云：“爱汝侧叶寒能青，插之铜瓶依古瓶。昼屯云气果不俗，夜飞光芒疑有灵。森耸似学鸾凤翼，屈曲已具虬龙形。更欲移栽万仞岭，待与松桧凌冥冥。” \\n 李空同《冬至观菊》赋诗云：“至日贪看九日花，弄霜吞雪转宜夸。思将正色留天地，肯使阴阳管岁华。寒蒂已包重放萼，暖根应抱更生芽。书云莫误祯祥奏，斗酒东篱自有家。” \\n 正德辛巳，李空同年五十，《立春》赋诗云：“冬晴转觉冰霜厉，日散俄还海岳春。采胜恩光曾侍帝，菜盘风俗谩随人。雪融楼阁沾沾薄，烟动松筠袅袅新。人寿几何吾半百，到唇杯酒莫辞频。”《元日》赋酝：“倏忽吾生五十春，两朝遗佚太平身。望乡心逐关云起，怀国情将汴柳新。自信右军非墨客(王右军五十书始成)，谁言高适是诗人(适年五十始诗)。南征昨报龙旗返，伫想嵩呼动紫宸。”《生日》赋诗云：“吾今五十头半霜，大儿已壮孙已长。力田颇自识草木，出门每与忧豺狼。风晴野冰白晶晶，腊近山日寒苍苍。但能草泽射猛虎，岂须熊馆夸长杨。”是岁除夕立春，复赋诗曰：“改元明日初开历，除夕今年暗入春。天地渐分三极色，行藏已半百年身。和烟梅应剧，滴露潇潇竹吞匀。喧岁不知宵遽曙，北云何处望枫宸。”盖世庙以是岁登极，明年壬午改元嘉靖也。《壬午元日》，又有诗曰：“元年元日光华异，青帝青阳左个开。北斗不将天地转，春风那使万方回。蛟龙窟宅寒犹闭，鸿雁云霄暖自来。回首玉颜惭大药，许身元拟是仙胎。” \\n 先是正德七年、九年，黄河连清，为世庙入继大统之兆，故嘉靖改元，李空同有歌曰：“元年正月又王春，四海人称拱圣人。已报岐山鸣彩凤，更传阙内出麒麟。大明十帝转神明，天意分明赐太平。紫盖复从嘉靖始，黄河先为圣人清。” \\n 周宪王者，定王子也。好临摹古书帖，晓音律，所作杂剧凡三十余种，散曲百余。虽才情未至而音调颇谐，至今中原弦索多用之。李献吉《汴中元宵》绝句云：“齐唱燕王新乐府，金梁桥上月如霜。”盖实录也。 \\n 江阴高宾、高贯兄弟皆举进士，县北有君山高得马自称君山主人，李空同为作《君山诗》寄之，曰：“一山背城起，万古号为君。秀揽江心月，雄吞海面云。金陵通地脉，玉港发人文。羡彼投赞客，中年卧紫芬。”又“季札坟边业，春申邑后山。一江平展镜，两港曲成环。不雨云烟拥，长春草木斑。隐君梯万丈，倘许世人攀。” \\n 李空同有海棠数株，长六七尺许，李主政隔墙见之，有咏，因次其韵曰：“种汝深愁树不长，数年今遽出吾墙。临衢幸不矜全色，隔院应难掩暗香。敢向纷纷争俗眼，私怜袅袅压时妆。胭脂强半喧蜂少，倘过同倾花下觞。” \\n 陶台使兰阳公廨五色葵花盛开，李空同赋诗曰：“炎天小县葵葵好，五色空庭日日香。开正得时须让赤，见宜尊礼莫欺黄。交枝接叶谁为众？异蕊同心自向阳。此物烦君献天子，上枝闲地草苍茫。” \\n 陶台使夸其分司桃花独树，李空同往观之，次其韵曰：“老懒今来特为花，花奇亲见主人夸。入门风片时时坠，近酒春枝故故斜。湖海一尊怜旧侣，乾坤双鬓愧年华。明朝许赴柴门约，共醉东园万树霞。” \\n 李空同《出塞》诗云：“黄河水绕汉宫墙，河上秋风雁几行。客子过壕追野马，将军韬箭射天狼。黄尘古渡迷飞挽，白月横空冷战场。闻道朔方多勇略，只今谁是郭汾阳？” \\n 李空同游西山，有集古句五首，《景帝陵》云：“北极朝廷终不改，崩年亦在永安宫。云车一去无消息，古水回岩楼阁风。”《望湖亭》云：“与客携壶上翠微，千家山郭静朝晖。平沙渺渺来人远，黄鸟时兼白鸟飞。”《功德寺》云：“忆昔霓旌下南苑，江亭晚色净年芳。重门深锁无人到，僧在翠微开竹房。”《翠华岩》云：“晓行不厌湖上山，别有天地非人间。安得移家此中老，白云常在水潺潺。”《香山》云：“二月已破三月来，山下碧桃春自开。半醒半醉游三日，并马今朝未拟回。” \\n 李空同尝与袁永之会宪书，极言其内弟左国玑猜忌之状，末有云：“此人尚尔，何况边、李耶？”边、李，尚书庭实与献吉，素称国士交者。左号中川，开封举人也。有妹夫不怜其妹，取妓以充后房。一日妓逃，左作诗嘲之云：“桃叶歌残事可伤，家池莫养野鸳鸯。闭门连日春容减，仍对无盐老孟光。”世传诵之。 \\n 【顾】　〔字玉华，号东桥，吴郡人，家金陵，朱希周榜进士。有知人鉴，为当时风雅主盟。〕 \\n 顾东桥才华在郑少谷之上，尝有诗《送郑归鏊峰》云：“四月燕山雨雪寒，省郎多病复辞官。路经海上三神鸟，兴在仙人九转丹。王洞桃苍留笑靥，沧江秋水湿渔竿。尔家谷口空长往，安石东山望未阑。”郑得诗，击节叹赏，每哦咏之。 \\n 顾东桥集徐君叔宅，悬灯赏梨花，君叔索诗，东桥即席赋云：“银烛高悬玉树寒，素花流影晃朱阑。惊看月出层柯里，恶说风吹一片残。弦管横催春烂熳，房栊斜见色檀栾。明朝此乐知难续，莫惜殷勤醉后看。” \\n 顾东桥有《拟宫怨》二首：“翠靥金蝉入内家，拟将新宠属铅华。君王自信图中貌，静女虚迎梦里车。帐殿秋阴生角枕，さ廊空响听琵琶。含情独倚朱阑暮，满院微风动落花。”又“汉皇宫殿月明时，曾侍宸游百子池。舞马登床春进酒，盘龙御烛夜观棋。御前辇言无忌，众里当熊死不辞。旧恨飘零同落叶，春风空绕万年枝。” \\n 【边贡】　〔字廷实，号华泉，历城人，顾东桥同年进士。为按察日，移疾还，每醉则使两伎肩臂扶跑唱乐，观者如堵，了不为怪。〕 \\n 边廷实与李献吉友善，时号边李。在京师日，以诗酒往来。后献吉归大梁，元夕卧病，有诗柬廷实云：“忆昔金钱并卜欢，称心灯火独长安。罅垆欲散尚书省，环先归太乙坛。才载酒杯喧五夜，九衢游马阅千官。蓬飞转合今同此，月满梁园却自看。”边旧为太常，故有“太乙坛”之句。廷实除夕卧病，亦有诗《柬献吉》云：“天涯卧病惊除夕，河上逢人感昔游。岁月浮生双鸟翼，凤尘还道一狐裘。君还岂为鲈鱼脍，我出真同雪夜舟。梅蕊柳条俱动色，几时携杖并登楼？”又《春日有怀献吉》云：“南中数枉故人书，北上蹉跎信转疏。四海酒杯形影外，十年诗草梦魂余。藏身笑我同方朔，作赋怜君过子虚。春入吹台芳草遍，塔云楼月近何如？” \\n 镇江之墟有亭峙焉，左松右竹，前梅后柏，许氏四兄弟居之，匾曰“四友”，索边华泉诗，华泉为赋四章，伯氏曰：“我所友兮在徂徕，直干矫矫排风雷。千秋万岁倚崔嵬。美人赠我云锦青，何以报之松下苓。朝餐暮饵通仙灵，驾青牛兮凌紫庭。”仲氏曰：“我所友兮在淇澳，苦节娟娟乐幽独。千秋万岁无翳牧美人赠我绿锦裾，何以报之竹上茹。朝餐暮饵康且癯，驾青鸾兮凌紫虚。”叔氏曰：“我所友兮在孤山，繁英灿灿开冰颜。千秋万岁倚清寒。美人赠我素锦纟呙，何以报之梅白华。朝餐暮饵神精加，驾青禽兮凌紫霞。”季氏曰：“我所友兮在新甫，铜柯蹇蹇霜皮古。千秋万岁辞斤斧。美人赠我翠锦裙。何以报之柏子仁。朝餐暮饵容色新，驾青虬兮凌紫云。” \\n 郗文范御史谪温州节推，边华泉送以诗云：“万松深护理官衙，岚翠阴中阅岁华。策马暂抛台府印，登楼常眺海门霞。六朝秀句怜康乐，四海名山说永嘉。落落晓星云雾里，斗牛何日转仙槎？” \\n 毛汝砺为御史时，河内宴，承差奉酒太溢，曰：“承差差矣乎？”边庭实时为副使，应曰：“副使使之也。”一时以为的对。 \\n 边华泉继娶胡氏，通书识字，边以子迟，多置姬侍，每与胡反目。边致仕家居时，妾生有二子，边复欲求姝丽，托其弟某图之，将委禽，为胡所沮。后族弟偕客携酒过边，许酒酣，举觞令曰：“讨小老嫂恼。”坐客不能继，皆举觥。胡以片纸书“相娘狂郎忙”五字于上，曰：“何不以此对？”边卒，所宠姬侍皆嫁卖，惟留其生子者与居，待之亦寡恩。(王元美《卮言》：“边庭实闻己卯南征事云：‘不信土人传接驾，似闻天语诏班师。’此欲为古人恻怛忠厚之语，而未免纽造也。至结语‘东海细臣瞻巨斗，北枢终夜几曾移？’愈有理趣而愈不佳。‘东海’、‘北枢’，犹为彼善，‘细臣’、‘巨斗’二字何出？吾最爱其‘庭际何所有？有萱复有芋。自闻秋雨声，不种芭蕉树。’然‘芭蕉’岂可言树？‘芋’岂庭中佳物，且独无雨声乎？俱属未妥。若作‘自怜秋雨滴，不复种芭蕉’，或云‘自闻秋雨声，不爱芭蕉色’。则上韵亦自可押，而意尤深婉。如题文山祠：‘花外子规燕市月，柳边精卫浙江潮。’却甚精丽。”) \\n 【王九思】　〔字敬夫，号陂，县人。刘瑾以扩充政务为名，诸翰林悉出补部属，敬夫其乡人也，独为吏部郎，不数月，长文选。会瑾败，谪同知寿州。敬夫有隽才，尤长于词曲，而傲睨多脱疏。人或谗之李文正，谓敬夫尝讥其诗，御史追论敬夫，褫其官。敬夫编《杜少陵游春传奇》剧骂所谓李林甫者，盖指西涯也。李闻之，益大恚。虽馆阁诸公亦谓敬夫轻薄，遂不复用。〕 \\n 王敬夫与康德涵俱以词曲名一时，其秀丽雄爽，康大不如也。敬夫将填词以厚赀募国工，杜门学唱三年，然后操笔。德涵于歌弹尤妙，每敬夫曲成，德涵为奏之，即老乐师毋不击节叹赏也。然敬夫作南曲：“且尽杯中物，不饮青山暮。”犹以物为护也。《折桂令》云：“望东华人乱拥，紫罗兰，老尽英雄。”此是名语。又有一词云：“暗想东华，五夜清霜寒驻马。寻思别驾，一天霜雪晓排衙。”句特轩爽，四押亦佳。(敬夫散套中，“莺巢湿，春隐花梢。”何元朗以为金、元人无此一句。) \\n 王敬夫工于小词，而诗亦不落元、宋体，时谓兼才。有《无题》一首云：“寂寞西风翡翠楼，黄昏斜抱玉箜篌。彩鸾影逐秦箫断，红叶新随御水流。天外行云难入梦，手中团扇易惊秋。愁来只恐嫦娥笑，明月疏帘不上钩。” \\n 王陂与李空同十四月夜饮，有诗云：“万户秋风砧杵哀，殊乡今夕故人来。竹间凉露萧萧下，楼上浮烟细细回。地僻柴门无过客，家贫樽酒有余杯。疏帘碧簟须同醉，明月青天为尔开。” \\n 【朱应登】　〔字升之，宝应人，伦文叙榜进士。与李梦阳、何景明、王九思、边贡、徐祯卿、郑善夫、康海、顾磷、陈沂，时称十子。李空同作《凌溪墓志》，中有言：“是卖平天冠者与？作诗到李、杜，亦一酒徒耳。”此刘晦庵语。〕 \\n 顾东桥赴台州，朱凌湖上送别，作长短句曰：“子从京华来，问我沧洲路。暂作淮南留，相淹桂华树。桂树团团荫楚宫，秋来树树起香风。归骖向夕停金路，宝剑当门解玉虹。主人闻客来，终日笑颜开。盘中苜蓿阑千颖，瓮里琼浆琥珀醅。五湖云水归无埃，疑是山阴雪下回。放浪每为河朔饮，风流重接建安才。一夕复一夕，开轩偶瑶席。不知逸兴安从生，坐使穷愁向君失。我生未闻道，四十已归田。岂为折腰思绝粒，翻翻伤翮恶惊弦。黄河之清不可俟，世人视我寻常耳。钓竿不挂吞舟鱼，畴昔论交竟谁是？感君山岳心，眷我无转移。送君江海上，悔不相追随。他时若有天台兴，傥寄兴公一赋之。” \\n 朱凌为陕西提学时，校文至泾阳，与一士有龙阳狎，濒归，朱赠以诗曰：“欲发不发花满枝，欲行不行有所思。我之所思在泾渚，春风隔树飞黄鹂。”后竟以是罢官。 \\n 【康海】　〔字德涵，号对山，陕西武功人，弘治壬戌状元，与王敬夫名位差亚，而才情胜之。倡和章词，流布人间，遂为关西风流领袖。〕 \\n 西亭宗室送康对山白牡丹一本，康走笔寄谢云：“曾傍瓜田构药栏，欲凭光景慰哀残。聊同楚客怜芳草，敢冀梁园送牡丹。老病只疑花解笑，春风预想雪成团。攀援不减三株树，报答真惭双玉盘。” \\n 康状元被废，肆意词曲，虽俚语遭其｛隐木｝括亦自可喜。有山坡羊曰：“我和尚发了善，离了庵观。我和尚发了誓，再不去看经向善。这寺里出家的尽有，成佛的也不曾见。七大八小许多僧禅，论成佛轮不着你，俺到不如还俗了罢手，佛也不与我众生为怨。娶一个美貌佳人也，锦帐罗帷受用上几年。成就了我的姻缘，我把那阿弥陀佛拾得过来撩的他还。成就了我的姻缘，那怕他碓捣磨碾，去上过儿刀山。”又《沉醉东风》曰：“装几车儿羊毛笔管，载几车儿各样花笺。凤阳墨三两房，天来大三台砚。请孔门弟子三千，一夜离情写半年。添砚水尽，都是离情泪点。”(初李梦阳代韩文草疏刘瑾，已调出之，犹不快前忿，罗以他事械至京下狱，将置之死。时康海与梦阳同有才名，各自负不相下。瑾慕海，尝欲招致门下，而海不往。瑾恒先施，必欲其一至，海每阏亡答之。至是，梦阳所亲左国玑诣狱谓梦阳曰：“子殆无生路矣，唯康子可以解之。”梦阳曰：“吾与康子素不相能，今临死生之际，乃始托之，独不愧于心乎？吾宁死矣。”左曰：“不谓李子而为匹夫之谅也。”强之再三，以片纸请书数字。梦阳乃援笔曰：“对山救我。唯对山能救我。”左持书诣海，海曰：“是诚在我，我岂敢吝恶人之见，而不为良友一辟咎也。”遂诣瑾，瑾焚香迎海，延置上座。海不少逊。瑾曰：“今日有何好风吹得先生来也？”命左右设席。海曰：“吾有言告公，公如听吾言当为公留，不然，吾且去矣”。瑾曰：“云何？”海曰：“昔唐明皇任高力士，宠冠群臣，且为李白脱靴，公能之乎？”瑾曰：“瑾即请为先生脱之。”海曰：“不然。今李梦阳高于李白数倍，而海固万不及一者也。下狱而公不为之援。奈何欲为白等脱靴哉？”即奋衣起。瑾固止之曰：“此朝廷事，今闻命即当斡旋之。”海遂解带与痛饮，天明始别。梦阳遂得释归，而海自是与瑾往复，竟以此废弃。) \\n 康对山里居时，最好声色，尝嬖一伎名狠架子。伎适被罪当罚米，康以事在刘宪副大谟，乃柬刘曰：“狠架子是我表子，马公顺是他老子。拜上远父先生，乞望饶些草子。”刘笑而从之。马公顺乃马宪副应祥字，亦尝狎此妓者。远父乃刘字。(对山有四姬，目为随身四帅，其名为全菊、小斗、芙蓉、彩连。初对山无子，边有妓鬻歌于市，又有招公饮者，妓在焉。公善琴，妓亦能之。试弹一曲，公大喜，招其母来，授二百金、四币纳焉，即生子，成孝廉。又对山常与妓女同跨一蹇驴，令从人赍琵琶自随，游行道中，傲然不屑。陆俨山常至关中，以对山旧同在馆中，特往诣之，相见共谈旧事，即取琵琶鼓二三曲，欷者久之。时有杨侍郎庭仪者，少师介夫弟，以使事北上，过康，康故契分不薄，大喜，置酒至醉，自弹琵琶唱新词为寿，杨作谓：“家兄居恒相念君，但得一书，吾为道地史局。”语未毕，康大怒，骂“若伶人我耶！”手琵琶击之，格胡床迸碎，杨踉跄走免。康遂入，口咄咄：“蜀子更不相见！”) \\n 【王骐】　〔凤翔人。〕 \\n 弘治问，王骐以进士授吴桥知县，仅八月，免官居家，以词曲自乐。尝有妓为人伤目，睫下有青痕，遂作《沉醉东风》曰：“莫不是捧砚时太白墨洒，莫不是画眉时张敞描差。莫不是檀香染，莫不是翠钿瑕。莫不是蜻蜓飞上海棠花，莫不是明皇宫坠下马。”又《清江引》曰：“丑猢狲，眉稍上松油抹，桑椹子掠画过。半边蓝凝妆，一堆青泥污。丑回回婆，眼窝儿到像我。” \\n  \\n 　 \\n  \\n   \\n  "}
{"章节": "卷九十三·国朝", "正文": "　 \\n 卷九十三·国朝 \\n 　 \\n 【何景明】　〔字仲默，号大复，康海榜进士。在京师日，每有燕席，常闭目坐，不与同人交一言。一日，命隶人携圊桶至会所，手扶一册坐圊桶上，傲然不屑。客散，徐起去。〕 \\n 何仲默少时辄能文，善于破冒。乡老长见其破无不善，疑之，因出不拟题《梁惠王章句》上一句命破，即应声曰：“以一国僭窃之主，冠七篇仁义之书。”尝遇端午节，邻族相馈角黍，号羊角粽，有出以为题者曰：“羊角粽，东家送了西家送。”破曰：“以物之象象乎物，以人之惠惠乎人。”又有出其乡谚为对者，曰：“张豆腐，李豆腐，一夜思量千百计，明朝依旧卖豆腐。”破曰：“姓虽异而业则同，心无穷而分有限。”年十七，中乡举，北上途中，有同会友闻善破名，因出小车题求破，乃举成说二句以应之曰：“任重而道远，待人而后行。”同会友相与惊服而散。(今南科祝无功世禄亦善散破，尝为黄陂博士。有某邑令心易之，而嗔其抗直，谓祝曰：“吾有一破，其题曰《大哉尧之为君》一节，曰：‘以齐天之大圣，极天下之无状焉。’”祝曰：“吾亦有一破。其题曰不得已而之景丑氏宿焉。曰：处无可奈何之地，遇大不相干主人。”闻者哄然大快。是年，祝登第。) \\n 何仲默九月八日王宗哲宅见菊，有诗曰：“燕台菊树艳秋堂，楚客乡心益渺茫。人世几回逢一笑，天涯明日过重阳。高云锦石寒相映，细雨晴沙湿不妨。况是右丞多雅咏，可能无兴醉花傍？” \\n 李西涯生日，何仲默寿以诗。时篇章成帙，西涯独喜何诗，其词曰：“黄阁文章鸣大雅，玉机功业赞维新。十年天下先忧泪，五亩园中独乐身。南极寿星朝北斗，灵芝仙草映长春。裴公郭相看前代，社稷苍生望老臣。” \\n 何仲默与李献吉交谊良厚，李为逆瑾所恶，仲默上书李长沙相救之，以后论文相掊击，遂致小间。何驳李诗有云：“诗意象应曰合，意象乖曰离。空同丙寅间诗为合，江西以后诗为离。试取丙寅作，叩其音，尚中金石，而江西以后之作，辞难者意返近，意苦者辞反常，色暗淡而中理披慢，读之若摇鞞铎耳。”李驳何则曰：“如搏沙弄泥，散而不莹，阔大者鲜。把持之，又无针线。”王敬夫、薛君采各有漫兴诗，王咏何云：“若使老夫须下拜，便教献吉也低头。”薛云：“俊逸终怜何大复，粗豪不解李空同。”(何晚出若遽抗李，李渐不能平。何病革属后事，谓墓文必出李手。时张以言、孟望之在侧，私曰：“何君没，恐不能得李文；李文恐不得何意。吾曹与戴仲、樊少南共成之可也。”今望之铭亦寥落不其称。) \\n 何仲默有回文诗云：“弦中曲怨不同讠思，早见相如病骨销。眠独夜乌啼渺渺，梦多春草碧迢迢。烟生暗阁鸾沈镜，月落空楼凤罢箫。年往恨花飘水逝，传书有雁一停桡。” \\n 正德戊辰，戴仲(冠)将赴春官来别何仲默，仲默作《宝剑篇》赠之曰：“我有双龙之宝剑，重之不减双吴钩。雄游九天横素秋，此鸣匣中声啁啾。扶风豪士邯郸侠，千金在旁不敢酬。雪花星文照玉块，赠汝慰我心所求。汝今年才二十四，北上长安见天子。手翳凤皇跨骐骥，肝胆意气无与比。杏花江头春风起，绿袍青绶带秋水。相见提携白日前，更看结佩青云里。我初铸此良已劳，昆吾铁冶风雷号。宝鞘玉弭黄金错，何以系之赤锦绦。砍地翻虞沧溟倒，倚天未觉虹霓高。十年在匣尚未试，常恐弃置成铅刀。君不见，丰城紫氛埋古狱，星辰夜摇魍魉哭。奇器逢人自有时，肯使尘沙竟湮没。又不见，蓝田宝山空突兀，顽石却指神锋秃。平生虽有百炼钢，一用不谨为弃物。吁嗟戴生尔无忽！”是年仲登第。 \\n 【徐祯卿】　〔字昌谷，琴川人，徙宗吴县，遂占籍焉。与吴趋、唐寅相友善。寅独器许，荐于石田沈周、南濠杨循吉，由是知名。论者谓吴中如徐博士诗、祝京兆书、沈山人画，足称国朝三绝。〕 \\n 徐昌谷屡台试不捷，父恶之，祯卿叹曰：“桥梓之间正须和协，今而及此，诚为可痛。”且处囊脱颖，君子之常，何至逢累步乎？因感屈子《离骚》作《叹叹集》，论者以“文章江左家家玉，烟月扬州树树花”为集中警句。又断作诗之妙为《谈艺录》，陈内翰霁见之，曰：“它日当独秀吴中可也。” \\n 徐昌谷诗，初沿晚季，迨举进士，见李献吉，始大悔，改其乐府、选体、歌行、绝句，遂与献吉争雄旗鼓，有《寄献吉》一律云：“汝放金鸡别帝乡，何如李白在浔阳？日暮经过燕市曲，解裘同醉酒垆傍。徘徊桂树凉飚发，仰视明河秋夜长。此去梁园逢雨雪，知予遥度赤城梁。”又《感兴怀献吉》云：“旅舍秋风动客哀，残花秋日伴残杯。虚名久愧为水累，白眼那能免物猜。落魄京华空老大，旅魂江汉好归来。山川翘首浮云迥，倚杖遥登何处台？” \\n 徐昌谷有《杂谣》云：“夫为虏，妻为囚。少妇出门走，道逢爷娘不敢收。东市街，西市街。黄符下，使者来。狗觫觫，鸡鸣飞上屋，风吹门前草肃肃。” \\n 【郑善夫】　〔字继之，号少谷，福州人，徐昌谷同年进士，仕至南京验封郎中。尝与友人期曰：“明年海上有紫气东来，是吾观化至矣。”赴官留省，中道奄殂。〕 \\n 郑少谷好游名山，尝登金山妙高台，留诗云：“云海宴冥望不回，鲸波东蹴巨灵开。中天楼阁虚无里，南国风烟江汉来。世短动经多事日，愁长况上望京台。白门金鼓维扬卒，落日空传黄竹哀。” \\n 郑少谷汶上对月闻笛，作商调哀切，命舡人度曲为和，因赋醉歌云：“焉耆八月风高起，鸿雁群飞渡淮水。月下清砧愁远人，天涯芳草思公子。王郎哀时最萧瑟，万里迢迢向南国。呼我上船设冰，仰天颂酒开胸臆。关山茫茫何处边？但见急管哀中天。冯夷听曲波面出，杨柳乱落西风前。酒酣月落歌未己，陇思江情嗒然起。未挂姓名玉策上，愿添海水金尊里。人生合欢那可测，有似大海翻萍叶。回首亲朋各别离，岂无江汉通舟楫。流光过鸟不复驻，达官好爵身之蠹。况乃豺狼横地轴，何限骅骝窘天步。竹林诸贤皆酒徒，嗣宗只顾步兵厨。古来贤达一澌尽，醉乡之托今何如！” \\n 郑少谷《竹枝词》云：“西涧西边东涧东，千山不断万山通。谢豹见春啼出血，王孙上树捷如风。梨岭遥于枫岭遥，小关高比大关高。佣夫过岭如平地，一岁来回一百遭。” \\n 郑少谷初不识王浚川，作《漫兴》十首，中有云：“海内谈诗王子衡，春风坐遍鲁诸生。”后郑卒，王始知之，为位而哭，走使千里致奠，为经纪其丧，仍刻其遗文云。(王廷相字子衡，号浚川，潞州人，籍河南仪封。弘治壬戌进士。官左都御史兼大司马。其诗如飞廉煽吹，白羽失凉。有《五月题》云：“五月涪江信水生，凄迷风雨下夔城。舟经巴子峡东夜，心折清猿树里声。逐容漫搴幽岸芷，孤臣空濯旧时缨。沅湘何处三闾国？欲拟招魂吊屈平。”又《寄何粹夫》云：“蓬影回灞曲秋，文星缥缈凤池头。比年书信劳想慰，此日风尘帐独游，学士官闲今绿水，道人心远梦沧洲。何时五岳同携手，石耳龙芝遂所求。”) \\n 【孟洋】　〔字望之，号无涯，更有涯，信阳人。〕 \\n 孟望之与何仲默同生一区，时称二美。其诗逸气超群，横不可制。尝《登骊山绝顶》，题云：“翠献丹梯云雾端，朝元高阁盛游观。芙蓉映日三秋出，桧柏生风五月寒。花外旌旗春驻辇，柳边灯火夜回銮。汉宫秦墓俱芳草，渭水终南岁岁看。”又《九日登泰山》，题云：“泰岳风高不可当，登临况复是重阳。杯倾下映沧溟色，帽不平依北斗傍。鲁甸风云流野日，蓟门鸿雁入烟霜。雄图盛节俱陈迹，城郭萧萧自八荒。” \\n 【殷云霄】　〔字近夫，山东寿张人。官南工科给事中。〕 \\n 殷近夫与太白山人多倡和，其风度似之。有友人携酒过官舍，近夫次杜韵谢云：“县斋微雨过苍苔，越客芳樽向晚开。池畔好风驱暑去，松间明月逐人来。三年戎马身无定，千里乡书雁未回。痛饮狂歌聊复尔，不堪愁病两相催。” \\n 殷近夫之青田令，何仲默送以诗云：“石川居士昔餐霞，为吏风尘不怨嗟。海上故栽彭泽柳，江边新种洛阳花。飘飘暮送凌空舄，渺渺春回上汉槎。安得便同仙令去，远从勾漏觅丹沙。” \\n 戴仲有堂名晚宜，殷近夫寄以诗云：“醉后分携不记吾，晚宜堂畔费招呼。人归别浦江声远，鹤舞闲庭月影孤。邂逅我堪怀叔度，风尘谁复问狂夫。他时相忆还劳子，已约东溟旧钓徒。” \\n 【王韦】　〔字钦佩，南京人。与朱应登、顾、陈沂皆长文章，时谓江南四才子。〕 \\n 弘治乙丑，内阁试庶吉士，以《春阴》为诗题，下注不拘体。王韦作歌行为诸老所赏，时储柴墟为太仆少卿，过访韦，陆深子渊在座，因索其稿读之，至警句云：“朱阑十二昼沉沉，画栋泥融燕初乳。”储击节叹赏曰：“绝似温、李。”陆戏曰：“本是王、韦。”盖指摩诘、苏州以谑之。为之一笑。 \\n 【方豪】　〔字思道，开化人。郑少谷之友。凡江南山水佳处，皆有题咏。〕 \\n 方棠陵雅好山水，筑室杭之石屋。少师夏公言为都谏时，赠以诗云：“钱塘西湖好林麓，白石青泉翳修竹。湖山有楼出木杪，胜处凭高此奇独。棠陵野客善题诗，彩毫落纸无停思。日日出游湖上寺，有时醉卧湖舡里。风流不减李太白，气岸真同杜子美。倚栏拍手长短歌，白云飞起青山多。胸中万叠烟霞癖，不受人间一尘逼。只有看山眼最青，无奈忧时鬓先白。楼中把酒送飞鸿，酒醒梦回沧海东。客来时出袖中草，大半江山收翰藻。” \\n 西湖飞来峰石上佛像，是胜国时杨琏僧所琢，下天竺后璧是王叔明画，其剥落处，时孙宰子补之。方棠陵为秋官郎，虑囚江南，归省过杭，索笔题曰：“飞来峰，天奇也，自杨总统琢之，天奇损矣。叔明画，人奇也，自孙宰子补之，人奇索矣，此二者乃山中千载不平疑案，子法官也，不翻是案，何以服人！” \\n 方棠陵以广东宪副入贺，张昆仑山人饯之，方曰：“君诗虽佳而非情实，如无山称山，无水赋水，非欢而畅，不戚而哀。予诗虽劣，情实具在。”答曰：“诗人婉辞托物，若文王之思后妃，岂必临河洲见睢鸠耶？即如饯行，何必携百壶酒？而云：‘清酒百壶，惟笋及蒲。’若据情实，则‘老酒一瓶，豆腐面斤’耳。”京师闻者大快。 \\n 【孟淑卿】　〔苏人，训导澄之女，自号荆居士，其诗见《徐昌谷纪事》。〕 \\n 孟淑卿尝论朱淑贞诗曰：“作诗须脱胎化质。僧诗无香火气乃佳，女子铅纷亦然。朱生故有俗病，李易安可与语耳。”然性疏朗不忌客，世以此病之。尝过惠日庵访尼僧，书其亭曰：“矮矮墙围小小亭，竹林深处尽冥冥。红尘不到无余事，一炷烟消两卷经。” \\n 淑卿又有《春归》诗云：“落尽棠梨水拍堤，凄凄芳草望中迷。无愁最是枝头鸟，不管人愁只管啼。”又《对镜》云：“清晨对凤奁，含情强装束。既已命如尘，何须颜似玉。”又《杨妃菊》云：“霓裳舞罢小腰肢，低首临风几许思？莫怪姿容太妖冶，半绿卯酒半燕支。”又《观莲美人图》云：“绿槐蝉静日偏长，懒艺金炉百和香。莫摘池中莲子看，个中多半是空房。”又《春闺图》云：“妆楼倚倦怯啼鸦，宝髻慵簪茉莉花。蝶粉蜂黄浑褪却，不应人尚在天涯。”又《席上赠妓》云：“石榴裙子称纤腰，唱彻新声换玉箫。背倚东风偷拭泪，为谁肠断为谁娇？” \\n 【朱桂英】　〔海昌女子，号养诚道人。〕 \\n 朱氏尝过虎丘山，题诗壁上云：“梵阁频临入紫霞，凭栏极目渺无涯。天连淮海三千里，烟锁吴城十万家。南北舟航摇落日，高低丘陇接平沙。老僧不管兴亡事，安坐蒲团课《法华》。” \\n 朱氏又尝《咏白发》云：“白发新忝数百茎，几番拔尽白还生。不如不拔由他白，那得工夫与白争。” \\n 【邹妙端】。〕 \\n 角妓邹妙端，色艺绝人，名出教坊右，风流之士咸修饰以求狎。晚年色衰，遂暮闲寂。及死，佯为坐化。有作诗以挽之者云：“歌舞风流世所传，老来圆寂竟端然。超升已出乎康巷，解脱还登般若舡。具足神通由此日，广修方便在当年。莫言柳翠烧衣事，功德谁分孰后先。”传播一时。(正德间，有伎女失其名，于客所分咏，以骰子为题，伎应声曰：“一片寒微骨，翻成面面心。自从遭点污，抛掷到如今。”极清切感慨可喜。又一妓得一联云：“故国五更蝴蝶梦，异乡千里子规心。”亦自成语。) \\n  \\n 　 \\n  \\n   \\n  "}
{"章节": "卷九十四·国朝", "正文": "　 \\n 卷九十四·国朝 \\n 　 \\n 【毅皇帝】　〔武庙乐以异域事为戏，又更名以从其习。学鞑靼言，则自名曰忽必列；习回回食，则自名曰沙吉敖烂；学西番刺麻僧教，则自名为太宝法王领占班丹。尝命工人作盈尺小画，上数层，画喜佛及供养物。所画佛如番僧披衣而坐者，盖即上自状。轴下横书正德十四年九月二十四日，大扩国崇圣寺太宝法王领占班丹。字用金书。以此画施于近侍诸阉。其生以弘治辛亥九月。正德庚辰间，一星士推帝造为老松栖鹤，格松老将坏，鹤立不久，至辛巳果升遐云。〕 \\n 武宗尝自易名为寿，命所司给御马监太监天字一号牙牌与之。正德戊寅二月巡边还，文武官具阵词以迎，其文曰：“恭惟总督军务威武大将军朱，负出类之奇才，抱超群之绝艺，以圣贤之德专将相之权。”时因小丑跳梁，遂率大军征讨。深思远虑，后殿前驱。阵方布于疆场，贼已落于陷井。上以安乎社稷，下以慰乎臣民。操御之精，汤武与之同烈；战攻之妙，孙吴为之下风。福及当年，庆流后裔。班师有待，观示无疆。某等欲罄愚心同呈俚语，词曰：“晓来听得平胡报，工贾士农开口笑。一鞭倾倒虎狼巢，万骑踏平荆楚道。旌旗旋，边奏缴。凯歌回，光九庙。将军福力重如山，万国千邦人倚靠。”右调寄《玉楼春》(是年冬，驾幸维扬，河冰方合，上问：“冰何时解？”权彬对曰：“立春后始解，然尚有旬余日。”上曰：“春，迎之即至矣。”即命迎春于扬之东郊。明日，百花盛开，河水尽泮，万姓骇观，欢声动地。) \\n 武宗幸蓟之汤泉，宫女王氏随行，题诗赐之云：“沧海隆冬也异常，冰池何自暖如汤？溶溶一脉流今古，不为人间洗冷肠。” \\n 武宗南巡，道中见一村妇，令后乘载归，因赋词曰：“出得门来三五，偶逢村妇讴歌。红裙高露足，挑水上南坡。俺这里停骖驻辔，它那里俊眼偷睃。虽然不及俺宫娥，野花偏有艳，村酒醉人多。”(正德末，驾驻南都日，以泛龙舡为戏，忽欲幸蜀，谏者皆不从。适上所嬖娼号刘娘娘者言：“上往，吾不能从。”上乃止。) \\n 【宁庶人】　〔先是，宁藩世畜异志，迨宸濠奸恶尤甚。至是，因上巡游无已，储贰未建，外议籍籍，遂兴异图。〕 \\n 正德己卯正月下旬，有请紫姑鸾者，将卜它事，及降，乃书云：“天下苍生未足愁，三边胡虏亦何忧？独怜一片西江土，不是当年旧日头。”识者以为宁王宸濠殆不免欤。未几，果举兵，杀守臣，将犯京阙。其移檄省郡，皆去正德年号，只称大明己卯。始悟“不是旧日头”之说云。 \\n 初宸濠之谋为不轨也，尝作《秋怀》诗，有曰：“莫向西风问彭蠡，盘涡怒欲起蛟龙。”娄妃探知其意，尝泣谏之，不听，因作《早行》诗见意曰：“鸡声忽叫五更月，马足先追十里风。欲买三杯壮行色，酒家犹在梦魂中。”后宸濠兵败成擒，群小皆鼠窜，独娄妃投水死。宸濠槛车北上，与监押官言往事，辄痛哭，且曰：“昔纣用妇言而亡天下，我不用妇言而亡家国。”又有句云：“池台春色知何在？紫燕黄鹂各自飞。” \\n 宁庶人既就擒，拘宿公馆，以铜盂与盥洗，仍责取银者，其习于奢侈如此。尝作二律贻巡抚王守仁，一曰：“可怜轻弃牡丹台，细掩重门昼不开。杨柳宫中和泪舞，芙蓉雨上带愁回。痛思狗竖真非辅，始信狡童自不才。金马玉堂归去路，等闲惟有庶人来。”二曰：“懒与乾坤担此忧，我今随步过瀛州。清风明月人三个，荒草斜阳土一丘。梦去梦来俱是梦，愁多愁少总成愁。许多心事凭谁诉？满目黄花别样秋。”“狗竖”，指刘养正、李士实；“狡童”，盖自谓也。 \\n 【刘瑾】　〔陕西西安兴平人。景泰初，以净身进，坐内臣李广奸党，充南京海子口军，夤绿取用。乾清宫灾，复发配，又召回佥书。正德元年十月掌司礼监事，提督团营，与马永成、谷大用、张永、罗祥、魏彬、丘聚等为八党，肆恶无忌，伪传诏旨，变乱成法，谋为不执。五年八月，张永憾瑾，因征宁夏安化王归，疏瑾大奸一十七罪，伏诛。〕 \\n 南京守备太监刘琅，或以为即瑾昆季也。瑾本姓旦，因与琅狎，遂冒其姓。琅自陕西、河南镇守至金陵，贪婪益甚。资积既厚，于私第建玉皇阁，延方外以讲炉火。有术士知其信神异也，每事称帝命以动之，饕其财无算。琅有玉绦环，值价百镒，术士绐令献于玉皇，因遂窃之而去。或为诗笑曰：“堆金积玉已如山，又向仙门学炼丹。空里得来空里去，玉皇元不系绦环。”(庐江有监司某者，谢事悬车，延方士炼丹，敬信之如钟、吕复生。其夫人颇知书史，尝戏问之曰：“丹成何以谢方士？”监司曰：“渠自能点化，不图谢。”夫人曰：“渠既不图谢，何故以丹法传君？”监司曰：“渠谓我有仙风道骨，故传。”夫人笑曰：“君垂涎点化，志在贪财，妾未闻蓬莱三岛，乃有贪财神仙。”话间，其婿来谒之，夫人曰：“令丹若成，当传之婿。”于是监司有难色。夫人曰：“君得金丹不肯传婿，君非方士之婿，渠胡为独肯传耶？”监司终不悟。居无何，方士化为乌有先生，而丹鼎从之。夫人又戏之曰：“夜来方士去赴蟠桃之会，未知骑黄鹤去耶？骑赤鲤去耶？”监司黯然，长吁而已。) \\n 江东有太守某者，文雅风流，颇著时名，在郡二年，遣吏携二百金入京赂刘瑾求速化。苞苴既入矣，越数日，刘瑾事败伏诛，太守亦以钻刺落职。初太守遣赂入京也，寻虑事不谐，悔之，乃祷紫姑仙以决疑。仙姑降笔曰：“几树甘棠种未成，使君何事苦经营？雷霆怒击冰山碎，只恐钱神也不灵。” \\n 刘瑾既诛，余党逃窜，其义子刘六、刘七、赵风子、邢老虎、杨寡妇倡乱内地，号为流贼。后被获，有陈姓者，伪著军谘祭酒，过卫辉时，书一诗于驿壁云：“志气轩昂今已休，伤心两眼泪横流。秦庭有剑诛高鹿，汉室无人问丙牛。野鸟空啼千古恨，长江不尽百年愁。西风动处多寥落，一任魂飞到故丘。”又曰：“碌碌男儿懒做官，赤眉混战黑羊山。闲来夜月敲金镫，多少英雄破胆寒。”攻河南时，揭一榜，有“能擒伊王者，赏及累世；敌大军者，罪及三族”之语。至京师，皆剥皮西市。 \\n 【孙一元】　〔字太初，号太白山人，本平凉宗室予，其母孕孙将免，身归宁父，母因生孙于其家，适有不惩，遂不复系孙帝籍，乃冒前姓名云。〕 \\n 正德间，孙一元长寓吴越，因家杭之南屏山。其《新卜居》诗云：“石上藤萝对夕曛，解衣长日坐来频。挽回沧海真无计，领略青山合有人。养鹤似嫌双口累，为渔又过一生身。相逢惟是南屏老，独树紫门许结邻。” \\n 孙太初与殷近夫泛舟西湖，太初戴华阳巾，被高士服，把酒四望，谓近夫曰：“昔青莲居士李白与尚书郎张谓泛沔州南湖，因改为郎宫湖。今日予与子游，颇追迹前事，西湖因可为高土湖矣。”时已极醉，信口成长篇云：“我闻唐家李白一世贤，郎官之湖至今传。我今与子继其迹，胜事岂许昔人专！方冠野服兴不减，驾舡载酒凌苍烟。千山万山两岸如群龙，蜿蜒尽在几席前。青天落杯底，白日行舟边。鼋鼍突兀波面出，大鱼小鱼争避舡。君把斗酒，我歌扣弦。天风下来，云叶翩翩。烂醉骑鲸，游昆仑巅。” \\n 殷近夫养二鹤，每孙太初至，辄相对舞。太初爱而作诗赠之云：“为爱使君双舞鹤，杖藜相过水云乡。入门瘦影当空见，隔树间行共我长。碧海青天怜昨梦，朱碧瑶月斗圆吭。他年结屋罗浮上，万树梅花待汝翔。” \\n 孙太初尝以所佩日本小剑遗殷近夫，因作《公莫舞》云：“晴空一夜走白螭，河鼓下照寒江湄。葛卢之山元气裂，神物将化天有为。镡头惊见赤花古，辘轳纯钩皆莫数。千年碧血磷火明，万里阴风髑髅语。帝王气象佳葱葱，玉虹提携行相从。座上酒酣公莫舞，要是当年隆准公。” \\n 李参戎汝盛南征功成，着野服访孙太初于南屏山中，既与棹舟湖上，放歌饮酒于渚蒲沙鸥之间，尽日乐甚，因谓西湖自坡仙游后五百载无此乐矣。为作一律以志之云：“虎旅将军功业新，也来林下放歌频。几年天地伤多事，此日江湖合有人。菱叶乱迎青雀肪，波光忽动白纶巾。君王若念南征意，乞与西湖寄此身。” \\n 孙太白之寓西湖也，与郑继之善，其《梦继之》诗云：“不见平生郑广文，风尘侧望隔青云。殊方物色偏怜客，雨夜灯花频梦君。隔叶山鸠高自语，避人江鹤独为群。眼中世事堪惆怅，塞北音书久未闻。”继之亦有《寄太白》诗云：“为问山人孙太初，交情岁晚莫教疏。孤山梅萼春相恼，满地松苓日自锄。江夏肯容祢处士，茂林初卧马相如。知君不废苕溪钓，书帛能无寄鲤鱼？” \\n 孙太初晚岁卜居吴兴，新筑苕溪草堂，有诗曰：“白沙翠｛条｝净江潭，新筑堂成映色寒。旋有飞凫临钓石，即看浴鹭傍清湍。扁舟此日鸱夷子，木榻经年管幼安。长暇南邻呼酒伴，一尊相对坐林峦。” \\n 孙太白初谈导引，人疑其仙，晚婚吴兴施氏妻妹，李空同闻之，辄诗嘲曰：“范子无端出五湖，西施并载有耶无？诗人只合莺莺伴，施家今是大姨夫。见说仙人萼绿华(萼绿华，晋升平降羊权家。)麻姑亦降蔡经家。即防狮子河中吼，背痒无言爪得爬。”(费文宪罢相东归，访孙太初，值其昼寝，孙故卧不起，久之，费坐语益恭，孙乃出，又了不谢，送之及门，第矫首东望曰：“海上碧云起，遂接赤城。大奇大奇！”文宪出，谓驭者曰：“吾一生未尝见此人。”) \\n 【王磐】　〔字鸿渐，高邮州人，储柴墟、庄定山与善。〕 \\n 王磐生富室，独厌绮丽之习，雅好古文词，家于城西，有楼三楹，日与名流谈咏其间，因号西楼。尝分韵得杨字，自咏其号云：“乾坤老栋梁，云雾开屏障。烟霞生几案，河汉逼轩窗。高据胡床，生指坤元向，居临太白方。门前列华岳三拳，屋后近瑶池一掌。《梁州》右壁厢，挂万丈璇玑斗柄，左壁厢，接万里锦绣封疆。一重重直步到银河上。琴横新月，剑倚斜阳。朱研晓露，笔扫秋霜。陪金母共住仙乡，与白帝紧靠宫墙。我这里，比南轩少了些云日炎蒸，我这里，比东坡避了些莺花闹攘。我这里，比北海躲了些风雪飘扬。诗狂酒狂，更压着元龙豪气三千丈。忒风流，忒疏放，爱的是高卧天风一枕凉，梦熟羲皇。 \\n 《尾声》　托赖着皋陶禹稷贤卿相，扶佐着虞舜唐尧圣帝王。因此上，巢由得高尚，沐苍冥宠光，吸清虚飒爽，遥望着万里蓬莱庆云长。” \\n 闰元宵无张灯者，故古词云：“依旧试灯何碍。”正德初，邮守好事，令舟张灯，王西楼有曲云：“重开不夜天，再造长春境。复游三市月，又看六街灯。连贺升平，闰月今番盛。元宵两度晴。锦模糊世界重修，光灿烂乾坤又整。 \\n 《梁州》　沧海上，六鳌山重重出现。碧天边，双凤辇往往巡行。喜新年，更遇新时令。猜空诗谜，踏遍歌声。醉番豪侠，走困娉婷。饮不竭、春酒绳绳。扮不了、社火层层平。添上锦，重重五百座琥珀歌楼。再涌出，红灼灼三千年珊瑚宝井。又展开，紫巍巍十万里玛瑙长城。前正后正，一年两度元宵胜。酒有情，诗添兴，催逼的雪月风花不暂停，运转丰登。 \\n 《尾声》　那元宵，盛张灯燎淡银河影。这元宵，连迓鼓敲残玉漏声。管倩取，天上人间两重庆。喜天清地宁，爱风轻月明。这的是太平年，夜夜元宵四时景。”(是时高邮元宵最盛，好事者多携佳灯美酒即西楼为乐，公制新词，令丛歌之。此类曲子是也。至公老年虽减曩心，而少年好事者犹然。公诗有云：“是谁东道遗灯火，为我西楼破寂寥。”又云：“年光己属诸年少，四座春风按六么。”后经荒岁苛政，闾阊凋敝，良宵遂索然矣。及公谢世，愈不复睹盛事。张有诗云：“年征岁役万民凋，太守风流兴尽消。火树星球俱寂寞，惟余明月作元宵。”又有怀公六言云：“一自此翁去后，人心无复风流。灯火楼中夜话，莺花寺里春游。”) \\n 王西楼有《沉醉东风》咏千叶白桃花云：“玄睹观风霜易老，武陵溪冰雪难消。香飘茉莉魂，清夺酴俏。喜重重叠叠琼瑶，生怕烟脂点污着。傍流水桥边卧倒。” \\n 王西楼有《清江引》闺中八咏，《暖帽》云：“玉钗冷来云慢挑，按上昭君帽。窗前雪意浓，帘外风寒峭。嫩花头，要将春护了。”《寒裘》云：“蒙茸紫貂笼瑞雪，暗把香光惜。一团白玉温，两朵桃花热。透灵犀、险些儿轻漏泄。”《汗衫》云：“轻衫短裁防过暑，堪可包香玉。秋千打罢时，歌舞收回处。湿浸浸、似沾花上雨。”《暑袜》云：“凌波袜儿真个罕，不肯教人看。霜笼玉笋尖，水浸金莲辨。隔纱裙、几回偷抹眼。”《浴裙》云：“温泉起来权护体，带湿云拖地。翻嫌月色明，偷向花阴立。俏东风、有心轻揭起。”《睡鞋》云：“惺红软鞋三寸整，不着地，偏干净。灯前换晚妆，被底勾春兴。醉人儿、几回轻拨醒。”《棕履》云：“玲珑结成双翠茧，兜的弓鞋茜。苔沾翡翠根，露滚珍珠面。下瑶台，不愁春醉软。”《蒲靴》云：“银丝细盘双凤脑，紧束凌波幼。青莲两办开，玉笋双尖翘。踏青去来天气早。” \\n 王西楼平生不见喜愠之色，其家尝走失鸡，公戏作《满庭芳》云；“平生淡薄，鸡儿不见，童子休焦。家家都有闲锅灶，任意烹炮。煮汤的、贴他三枚火烧。穿炒的，助他一把胡椒。到省了我开东道。免终朝报晓，只睡到日头高。” \\n 太虚上人索题纸鸢，王西楼为作《红绣鞋》一阕云：“平地上白云一片，驾东风飞上青天。任儿童牵引且随缘。你道是闲游戏，我道是小登仙。有一日断尘根归阆苑。” \\n 正德间，阉寺当权，往来河下者无虚日。每到辄吹号头齐丁夫，民不堪命。王西楼有咏喇叭《朝天子》二首，云：“喇叭锁哪，曲儿小，腔儿大，官舡来往乱如麻。全仗您抬声价。军听了军愁，民听了民怕。那里去辨甚么真共假？眼见的、吹翻了这家，吹伤了那家。只吹的水净鹅飞罢。” \\n 佛事已无谓，转五方尤可笑。王西楼作《南吕一枝花》嘲之曰：“大扬幡，做道场。齐秉烛，斋神像。乱敲钹，惊地府。蛮擂鼓，振天堂，闹动衔坊。显手段的唐三藏，逞风流转五方。赤紧的行者能顽，又撞着东家好攘。 \\n 《梁州》　头直上，连声铊铊。耳边厢，一片铛铛。撮拥着这夥能奔快跑乔和尚。他道是，才走回东土，又赶到西方。立追翻罗汉，直碾上金刚。急波波似爷死娘亡。忙却却似救火奔丧。撞的个昆卢帽、剩一道光檐，骊的双宝公鞋、止两条滑颡。扯的领达么衣、只半片精裆。手慌脚忙，旋风般旋的头昏胀。转不及，赶不上，跌一个海啸朝天大放光。连叫收场。 \\n 《尾声》　一个道，差三分儿撞着颠折了项。一个道，再一会儿难熬挣断我肠。一个道，早是我生来脑皮壮。一个道，也是我今生合当。一个道，也是我前生业障，不转上千遭，骨头痒。” \\n 【强晟】　〔字景明，汝南人，秦府左长史。〕 \\n 正德初，关中盛传朝议复欲起三原王公恕，其友强景明上公诗曰：“八十耆年一品官，归来清节雪霜寒。虽然海内归心在，可柰君前下拜难。鸥鹭恐疑威风起，风云长护老龙蟠。三公事业三槐传，留取完名久远看。”盖规之也。 \\n 陕西车御史梁按部某州，欲私一拽轿小童，至州命易，门子吏目以无应，车曰：“即途中拽轿小童亦可。”吏目又以小童乃递运所夫。有驿丞谕其意，进言曰：“小童曾供役上官。”乃易之。强景明戏作《拽轿行》云：“拽轿拽轿，彼狡童兮大人要。”末句云：“可惜吏目却不知，好个驿丞到知道。”(南京王祭酒尝私一监生，其人忽梦鳝出胯下，以语人，人因为句曰：“甚人一梦甚跷蹊，黄鳝钻臀事可疑。想是翰林王学士，夜深来访旧相知。”闻者咸相与一笑。) \\n 【陈全】　〔江浦人。〕 \\n 陈全患疟疾，制《叨叨令》云：“冷来时，冷的在冰凌上卧。热来时，热的在蒸笼里坐。疼时节，疼的天灵破。颤时节，颤得牙关挫。只被你害杀人也么哥！只被你害杀人也么哥！真个是寒来暑往人难过。” \\n 陈全与妓何琼仙饮，适见雄雌鸡交者，琼仙请咏之，其词曰：“女灵禽，非走兽。风流事，谁不有。只好背地偷情，那许当场弄丑。若是依律问罪，应该笞杖徒流。更加一等强论，杀来与我下酒。” \\n 【戴宗吉】。〕 \\n 饶州有女尼从士人张生者，乡士戴宗吉为诗赠之曰：“短发蓬松绿未匀，袈裟脱却着红裙。于今嫁与张郎去，嬴得僧敲月下门。” \\n  \\n 　 \\n  \\n   \\n  "}
{"章节": "卷九十五·国朝", "正文": "　 \\n 卷九十五·国朝 \\n 　 \\n 【戴大宾】　〔字寅仲，莆田人。正德戊辰探花及第，时年十四，授翰林院编修。寻卒，其家以丧归。凡旅柩用绳纵横束结甚固，及抵家，父母悲泣过当，必欲发柩省视衣衾。柩发，乃一白鬓叟，大骇异之，弃尸于地，以诘责奴从，奴从莫能对。其夜梦大宾曰：“此叟非故吾，然向者貌亦非故吾。叟，固我前身，上帝悯其苦学，白首不第，托生汝家，暂享荣名，以酬其志耳。变形者，不忘其初也。”父母由是罢，悲泣纳尸柩中，以从斧屋。〕 \\n 戴大宾八岁游泮，主师指厅上椅属对云：“虎皮褥盖学士椅。”即对曰：“兔毫笔写状元坊。”主师大奇之。十三中乡试，有贵公来谒其父，见戴戏庭侧，尚是婴稚，以为业童子艺也，出一对曰：“月圆”。即应曰：“风扁”。问“风何尝扁？”曰：“侧缝皆入，不扁何能？”又出一对曰：“凤鸣”。即应曰：“牛舞”问：“牛何尝舞？”曰：“百兽率舞，牛不在其中耶？”贵公大加叹尝，询之即大宾也。已成乡举矣。对语皆含刺云。 \\n 海昌董氏，二十嫁为朱俊妻，三载夫亡，生子鉴甫三岁，董水浆不入口者三日，或劝曰：“子在而同夫死为谅，沟渎无益。”乃强起饮食，昼夜哭不绝声，闻者怜之。戴大宾吊以诗曰：“望夫归，夫归定何时？儿啼夫不闻，妻哭夫不知。此身不惜化为石，汝儿无母当怨谁？芳草年年青，吁嗟夫兮归不归？　儿勿哭，儿哭伤母心。汝翁弃汝去，汝母爱汝不敢嗔。何日儿当言，何日儿当步？母养儿兮苦复苦，吁嗟儿兮莫作潘郎负阿母。”后鉴果能树立，当道为表其闾曰慈节云。 \\n 【杨慎】　〔字用修，号升庵，四川成都人。年二十四状元及第。〕 \\n 正德庚午，扬州一士夫偶遇樟柳神，因叩明春状元何处人？神云：“川新都种柽，肃氏头上名。乔木无灰易，真心用修行。”慎既及第，乃知为蜀地姓名字也。” \\n 旧制，殿试读卷大臣，凡有血属与试，俱请回避。正德辛未，杨少师廷和在内阁，其长子慎会试既列名第二，将殿试，廷和亦以回避为请，一不准，即如常以入。是年慎遂为大魁。京师目为，面皮状元。”有无名子送一诗于杨宅，末云：“假使四公皆有子，状元不识着谁填。”时内阁有四阁老，故云。(正德某科士子中场用徐干《中论》全篇而得高第。明年，海内之士交相谓曰：“徐干《中论》，翰林先生所最重也。”于是购《中论》而读者纷然。京师为之语曰：“秀才好请客，徐干偶撞席。也只好一遭，良会难再得。”) \\n 大宰夏松泉公七十，杨用修寿以诗曰：“赤舄归来鬓未星，紫垣光焰照涪陵。山中宰相无尘事，河上仙翁有道经。春色又惊梅蕊白，薰风几换荔枝青。停云问月多篇咏，何日沧浪一共听？” \\n 山东女子赵小钱年十五，为贼所掠，骂贼不从，以寿衣杵击贼，遇害。事闻，诏旌其门。杨用修为《赋捣衣杵》曰：“戕贼金钴钅母，击贼捣衣杵。今见赵小钱，昔闻杨愍女。” \\n 杨用修才情盖世，所著有《洞天玄记》、《陶情乐府》、《续陶情乐府》，流脍人口，而颇不为当家所许。盖杨本蜀人，故多川调，不甚谐南北本腔也。摘句如“费长房缩不就相思地，女娲氏补不完离恨天。别泪铜壶共滴，愁肠兰焰同剪。和愁和闷，经岁经年。”又“傲霜雪镜中紫髯，任光阴、眼前赤电仗平安，头上青天。”皆佳语(它曲多剽元人乐府，如“嫩寒生，花底风，风儿疏剌剌”诸阕，一字不改，掩为已有。盖杨多抄录秘本，不知久已流传人间矣。) \\n 杨用修《浣溪沙》云：“首夏偏宜淡薄妆，铜青衫子紫香囊，清歌一曲送霞觞。罗袜凌波回洛浦，淡云轻雨拂高唐，纱厨今夜贺新凉。” \\n 杨用修塞垣《鹧鸪词》云：“秦时明月玉弓悬，汉塞黄河锦带连。都护羽书飞瀚海，单于猎火甘泉。莺闺燕阁年三五，马邑龙堆路十千。谁起东山安石卧？为君谈笑静风烟。”又《咏柳》曰：“垂杨垂柳管芳年，飞絮飞花媚远天。金茧抱春寒食后，玉蛾翻雪暖风前。别离江上还河上，抛掷桥边与路边。游子魂销青塞月，美人肠断翠楼烟。” \\n 杨用修有《罗江怨》四阕，押四‘热’字最妙，其词曰：“离亭月影斜。东方亮也，金鸡惊散枕边蝶。长亭十里，阳关三叠。相思相见何年月？泪流襟上血，愁穿心上结。鸳鸯被冷雕鞍热。”“黄昏画角歇。南楼报也，迟迟更漏初长夜。茅檐滴溜，松稍霁雪，纸窗不定风如射。墙头月又斜，床头灯又灭。红炉火冷心头热。”“青山隐隐遮。行人去也，羊肠鸟道几回折？雁声不到，马蹄又怯。恼人正是寒冬节。长空孤鸟灭，平湖远树接。倚楼煨得阑干热。”“关山望转赊。程途倦也，愁人莫与愁人说。离乡背井，瞻天望阙，丹青难把衷肠写。炎方风景别。京华书信绝。世情休问凉和热。” \\n 杨用修妇亦有才情，杨久戌滇中，妇寄一律云：“雁飞曾不到衡阳，锦字何由寄永昌？三春花柳妾薄命，六诏风烟君断肠。曰归曰归愁岁暮，其雨其雨怨朝阳。相闻空有刀环约，何日金鸡下夜郎。”又《黄莺儿》一词：“积雨酿春寒，见繁花树树残，泥涂满眼登临倦。江流几湾？云山几盘？天涯极目空肠断。寄书难，无情征雁，飞不到滇南。”杨又别和三词，俱不能胜。杨词云：“夜雨滴空阶，傍愁人枕畔来，乡心一片无聊赖。泪眸懒揩，狂歌懒裁，沈郎多病宽腰带。望琴台，迢迢天外，怀抱几时开？”“霁雨带残虹，映斜阳一抹红，楼头画角收三美。东林晚钟，南天晚鸿。黄昏新月弦初控。望长空，披襟谁共？万里楚台风。”“丝雨湿流光，爱青苔绣粉墙、鸳鸯浦外清波涨。新篁送凉，幽芳美香。云廊水榭堪游赏。倒金觞，形骸放浪，到处是家乡。”(杨以“议礼”戍永昌，侨寓安宁，遍游临安、大理诸郡。所至携娼伶，通良家妇女，皆大理董秀才为杨罗致之，呼为董牵头。诸夷酋欲得其诗翰不可，乃以精白绫作衤戒遗诸伎服之，使酒间乞书，杨欣然命笔，醉墨淋漓裙袖。酋重赏伎女购归，装潢成卷。杨后亦知之，便以为快。) \\n 杨用修在滇中与张含愈光最善，含有《寄用修》诗曰：“金马秋风十载余，芙蓉深巷闭门居。登楼莫作依刘赋，奉使曾传谕蜀书。卧病可怜天一柱，独醒无柰楚三闾。北来消息风尘动，白首沧江学钓鱼。”又“东观声名北斗齐，凤凰踪迹戌雕题。八千里外潮阳马，十九年来海上羝。铜柱蒹葭鸿雁响，铁城烟雨鹧鸪啼。连宵数有怀人梦，记得分明锦水西。” \\n 《草书百韵歌》，乃宋人编成，以示初学者，托名于羲之。嘉靖间，有一中书取以刻石，而一钜公序之，信以为然。有自京师来滇、持以问杨用修曰：“此羲之草韵也？”杨戏之曰：“字莫高于羲之，得羲之自作草书百韵歌，奇矣。又如诗莫高于杜子美，子美有《诗学大成》。经书出于孑子，孔子有《四书活套》。若求得二书，与此为三绝矣。”其人愕然曰：“孔子岂有《四书活套》乎？”杨曰：“孔子既无《四书活套》，羲之岂有《草书百韵》乎！”其人始悟。 \\n 杨用修在滇中，有《怀归》诗：“星桥南望沉犀渚，雪岭西连抱珥河。关塞渺茫魂梦隔，山川迢递别离多。汀洲春雨搴芳杜，茅屋秋风带女萝。心事未从詹尹卜，生涯聊听焚童歌。”后暂归泸，已七十余。而滇士有谗之抚臣呙者，俗戾人也，使四指挥以银铛锁来。用修不得已至滇，则已墨败。然用惰遂不能归，病寓禅寺以没。(用修在泸州尝醉，胡粉傅面，作双丫髻插花，门生舁之，诸伎捧觞，游行城市，了不为怍。) \\n 【张鳌山】　〔号石磐，安福人，简肃公之子。少为翰林庶吉士，其子凤林名秩者，又在翰林，三代皆闻人，为国朝一盛事。〕 \\n 张石磐为南直隶提学，所取文字，专尚清新，一时陈腐者皆被黜，江南文体为之一变。其巡历松江，适一巡抚刘姓者在松，刘先发，石磐设席饯之，赠以诗曰：“我送中丞君，黄梅三月雨。紫燕语雕梁，滑莺坐春渚。风便快轻帆，花落怨东主。人生贵适意，适意应如许。”其诗今写在李塔汇寺璧云。 \\n 张鳌山按庐试士，出《孟子》题：“不受于褐宽博，亦不受于万乘之君。视刺万乘之君，若刺褐夫。”后与宸濠变，械系北上。庐江知县刘梦熊，其同年也。因前为属官，处非其礼，即乘间嘲之曰：“公素有无君之心，得此非诬。”张讶之，因曰：“公考庐阳出题一节，已可验矣。”公不觉为愧屈，尝有诗云：“没马淤泥路转赊，看山好兴湿云遮。僧房春尽浑无主，开遍庭前木槿花。”后败事，以为诗谶。 \\n 张鳌山被罪赦还，门下士往见。酒间，问公巡江北有可笑之文否？张云：“吾在徐州，以‘冯妇善搏虎’为题，一秀才云：‘嗟乎！冯妇一妇人也，而能搏虎。不惟搏也，而又善搏焉。夫搏虎者何？扼其吭，斩其头，剥其皮，投于五味之中而食之也。岂不美哉！’”举坐皆大笑。 \\n 【常伦】　〔字明卿，沁水人，与张石磐并杨慎榜进士。常多力善射，虽为文法吏，时韦附注两骑而驰于郊。诸彻侯子弟从侠少年饮，常前突据上坐，起角射，咸不及，问，稍知为常评事，敬之，奉大白为寿。常引满沾醉，竞驰去弗顾。又时过倡家宿，至日高舂徐起，或参会不及，长吏诃之，敖然曰：“故贱时过从胡姬饮，不欲居薄耳。”竟用考调判陈州，庭詈御史，以法罢归，益纵酒自放。居恒从歌伎，酒间度新声，悲壮艳丽，称其为人。又好彭老御内术，自谓得之神仙，可立致。一日，省墓，从外舅滕洗马饮，大醉，衣红，腰双刀，驰马尘绝，从者不及，前渡水，马顾见水中影，惊蹶，堕水，刃出于腹，溃肠死。年仅三十四。〕 \\n 常明卿有诗《吊韩信》曰：“汉代称灵武，将军第一人。祸奇缘蹑足，功大不谋身。带砺山河在，丹青祠庙新。长陵一抔土，寂寞亦三秦。”至今为中原豪侠之冠。 \\n 【唐皋】　〔字守之，徽州歙县人。尝梦与郑佐同榜，时皋年已三十余，而佐方生。后佐年十九，与皋两榜皆同捷。〕 \\n 唐皋在歙痒日，每以魁元自拟，虽累蹶场屋而志不怠。乡人诮之曰：“徽州好个唐皋哥，一气秋闱走十科。经魁解元荷包里，争柰京城剪柳多。”唐闻之，志益励，因题书室壁曰：“愈读愈不中，唐皋其如命何？愈不中愈读，命其如唐皋何？”又尝见人所持便面画一渔翁网鱼，题曰：“一网复一网，终有一网得。笑杀无网人，临渊空叹息。”自正德癸酉甲戌，果连捷经魁，状元及第。 \\n 唐皋以翰林出使朝鲜，其主出对命属云：“琴瑟琵琶，八大王，一般头面。”皋即对云：“魑魅魍魉，四小鬼，各自肚肠。”主大骇服。 \\n 【薛蕙】　〔字君采，亳州人。唐皋榜进士。〕 \\n 薛蕙有《料丝灯》诗：“淮南玉为碗，西京金作枝。未若兹灯丽，擅巧昆明池。霏微状蝉翼，连绢牟网丝。烟空不碍视，雾弱未胜持。碧水点葱一，彩石染萎＜豕生＞。霞叠有无色，云攒深浅姿。婪兰发香气，对烛映红滋。明月讵须侈，夜光方可蚩。” \\n 张子醇构西峰草堂，薛君采题云：“山人卜筑城西郭，日日西山爽气来。细雨蒙蒙丹磴湿，晴云袅袅翠屏开。阶前蔓草穿书阁，石上松林覆奕台。况有春湖可乘兴，它时须作泛舟回。” \\n 【舒芬】　〔进贤有石人滩，相传谓滩合则状元出，人遂以石滩称先生，先生逊避，别号梓溪。正德丁丑，闽人刘世扬会试入京，梦神告之曰：“今年状元名国裳。”世扬即以国裳易已之字。刘是科登进士，而舒状元，其字则国裳也。〕 \\n 舒梓溪及第未几，即以言出为福建提举，作诗云：“御笔新题墨未乾，寸心耿耿向长安。九重宫阙浮云锁，万里江山赤子寒。午夜人争摇拘尾，一封谁肯犯龙颜。凤凰台上归宜早，不作盲聋喑哑官。”平生精于天文，尤熟于数学，能决己之休咎云。 \\n 舒状元春游，用重叠意作诗曰：“春风春日兢春华，春水春山春景佳。新柳恋莺莺恋柳，好花迷蝶蝶迷花。寻芳子入游芳伴，买酒人投卖酒家。去是路兮归是路，马头相对日头斜。”又用曲牌名作诗曰：“惟爱宜春令去游，风光犹胜小梁州。黄莺儿唱今朝事，香柳娘牵旧日愁。三棒鼓催花下酒，一江风送渡头舟。嗟予沉醉东风里，笑剔银灯上小楼。”(宸濠所嬖幸妃名趣妃，谓有趣之妃也。后为状元所获。) \\n 【崔桐】　〔字来凤，号东洲，海门人。〕 \\n 正德间，崔桐以岁贡生卒业南雍。丙子，司成将考选监生就乡试者，崔忽梦在一屋题柱曰：“文章已冠三千士，国学先标二十名。”觉，告同舍生，生言：“子小试当列名一十，然必为榜首。”将揭晓，崔又梦王大化馈以羊首。同舍生又言：“王为丙子榜首，今以羊首馈子，是亦冠多士之兆也。”后二梦俱验。 \\n 旧制，国学春秋二祭，各衙门胙肉，皆国子生押送。崔东洲值太常寺，太常卿忽不相接，崔投以韵语曰：“吾闻千里能相见，一见如何反拒之。国子使非蘧玉使，太常辞岂孺悲辞。七科不第天留意，四十无闻我自知。不屑教中承教诲。退而省是吾师。”太常卿得诗，亟延唉之。由是其名并著。 \\n 【汪应轸】　〔字子宿，号青湖，山阴人。〕 \\n 吴维新鼎初任临淮知县，汪应轸其同年也，时为给事中，送行诗曰：“青年县尹延陵子，挂剑丰城牛斗间。车马风尘今日始，乾坤身世几人间。家分吴越一江水，官隔淮河万里山。歌罢骊驹人已远，夕阳芳草对愁颜。”不数月，汪贬知泗州。果然官止隔于淮河，人以为谶。 \\n 汪应轸由谏垣出佥江右，巡历郡县，名山胜迹多有题咏，登余干东山书院，题云：“赵相空怀汗马劳，紫阳曾此吊英豪。乾坤何地忘渊圣？日月中天读楚骚。江水带云来晚棹，山风吹雨湿春袍。前途疑是杨花洎，错认鄱湖雪浪高。”考之赵汝愚罢相，请晦翁训其子崇宪，因注楚辞，人皆服其用事切实云。 \\n 【王廷陈】　〔字稚钦，黄冈人。少为文，顷刻便就，多奇气，然好狎游黏竿、风鸱诸童子乐。又蹶不可驯，父每扌失扑之，辄呼曰：“大人奈何辄虐海内名士耶？”为翰林庶吉士，诗已有名，其意不可一世，仅推何景明，而好薛蕙、郑善夫。故事，学士二人为庶吉士师，甚严重，稚钦独心易之。时登院署中树而窥学士过，故作声惊使见大恚，然度无如何，徉为不知也，乃已。尝授官给事中，用言事故，诏特予外补裕州守。既中不屑州而以诛出，知当召，益骄甚。台省监司过州，不出迎，亦无所托疾，人或劝之，怒曰：“龌龊诸盲官，受廷陈迎耶？当不愧死？”一日，出候其师蔡潮以他藩道者，潮好谓曰：“生来候我固厚，而分守从后来，亦一见否？且生厚我，以师故，即分守，君命也。”稚钦曰：“善”。乃前迎分守，而分守既下车，数州吏微过，当稚钦笞之十，稚钦大骂曰：“蔡师误王先生见辱。”挺身出，悉呼其吏卒从守勿更侍，一府中忄伏，亡敢留者。分守窘不能具朝，谋于蔡潮，潮为谢过，稍给之，仅得夜引去。于是监司相戒，莫敢道裕州，而恨稚钦益甚。为文致逮下狱，削秩归。家居，愈益自放，达官贵人来购文好见者，稚钦多蓬首垢足，囚服应之。间衣红苎窄衫跨马，或骑牛啸歌田野间，人多望而避者。〕 \\n 王廷陈《赠方士》诗云：“仙客芝田傍白云，偶逢鹤驭到人群。酒酣射覆多奇中，歌罢谈玄总异闻。使剑向幽驱鬼物，焚香当昼下神君。人间妙术运难尽，欲续《齐谐》志怪文。” \\n 王稚钦晚节诗律尤精，好纵倡乐，有《闻筝》一首：“花月可怜春，房栊映玉人。思繁纤指乱，愁剧翠蛾颦。授色歌频变，留宾态转新。曲终仍自叙，家世本西秦。”又一书答人云：“绮席屡改，伎俩杂陈。丝肉兢奏，宫徵暗和。羲和既逝，兰膏嗣辉。逸兴狎惊，干霄薄云。礼废罚弛，履遗缨绝。”俱妙极形容，可谓才子。 \\n 仁和江晖为翰林修撰，好以奇癖字作文，初若不易解者，解之得平平耳。王稚钦有诗嘲之云：“江生突兀扬文风，千奇万怪难与穷。博物岂惟精《尔雅》，识字何止过扬雄。古心已出丘索上，邃旨或与神明通。求深索隐苦不置，一言忌使流俗同。令弟大篆逼钟鼎，绝艺耻作斯、邕等。生也为文遣弟书，一出皆称二难并。纵有楚史不可读，满堂观者徒张目。少年往往致讥评，生也不言但扪腹。君不见，好丑从来安可期，豪杰有时翻自疑。伯牙竟为知音惜，卞氏能无抱璞悲。请君宝此无易辙，圣人复起当相知。” \\n 【陈沂】　〔字鲁南，号石亭，丁丑年，凡入翰林者，皆有一诨名，如沂唤做陈木匠，邝灏唤故邝响马，马汝骥唤做马二姐，皆以其状貌相似而言。〕 \\n 陈鲁南谢官东归，小至舟泊衢城下，滩声月色，怫然有怀，赋诗云：“倦客东归一系船，天涯行役自堪怜。空江月色孤城下，永夜滩声独枕前。岂有微劳酬厚禄，祗余哀病寄残年。愁长未觉寒更减，星斗惟看直北悬。” \\n 【王臬】　〔字汝陈，金坛人。〕 \\n 王汝陈自四明解任赴莱州，过清江，有感刘宠一钱之事，作诗云：“凿井耕田意自真，尧民谁解识尧仁。百钱出饯刘君者，犹是当年好事人。”臬尝《与任元朴书》曰：“鄙心自盟，不欲于旧装衣携一物以归故乡。”其廉静无求，不见可欲如此。 \\n 【黄佐】　〔字才伯，号太泉，香山人。〕 \\n 黄才伯诗，有“倦游却忆少年事，笑拥如花歌落梅。”自注云：“欲尽理还之喻。”盖此公作美官讲学，恐人得而持之也。词林传以为笑。 \\n 【敖英】　〔字子发，号东谷，清江人。〕 \\n 敖东谷，壮岁因蹴死皮工，逃入宁州。年久，比其反也，则妻议他嫁。迎妇者已在门，厨中酒食亦具，适敖公突归，方始散去。或作诗云：“伤心鸳侣乍分行，鸿断鳞潜十五霜。归马不随今夜月，桃花应向别园芳。”公自念家贫难娶，隐忍与居，连生二子。公既贵，竟衔其结发欲背己，而改适为南京主事时，不挈以自随，乃于留都纳次室，极巧慧，善承事，公甚嬖焉。然卒无子，而子皆正室所出，不教以诗书，及长，但事生产作业。公著《绿云亭杂言》，尝病朱买臣事，盖亦有为而发者。 \\n  \\n 　 \\n  \\n   \\n  "}
{"章节": "卷九十六·国朝", "正文": "　 \\n 卷九十六·国朝 \\n 　 \\n 【肃皇帝】　〔献皇帝在兴邸雅重文士，有朝者辄令见帝。毛御史伯温朝时，亦获见帝。毛以手抚弄帝首与额，且曰：“貌相良雅秀。”时帝年十一，退屏后，愤然不平。比正位，尝以问内侍曰：“何御史大如此？”或对曰：“彼以代巡为职。故当时敢为傲肆。”上然之。因是渐以裁抑御史为念，后益严云。〕 \\n 正德驾崩，大学士毛澄迎肃皇帝驾至藁城，过桥，偶尔桥崩，有碑出焉，碑文曰：“桥崩天子遇，碑出状元来。”毛乃弘治癸丑状元也。 \\n 肃皇帝后，承天有谣曰：“飞上一条龙，留下八支虎。天下皆快活，安陆独受苦，”八虎，谓千户翟俗辈，皆京师人，随献皇至兴国。泊上正位后，以潜邸恩擢千户，无卫，仍在承天，颇纵肆，故有八虎谣。后乞列衔承天卫，朝命移锦衣，始失望。 \\n 孝庙升遐，武宗以正德改元，出于刘少师健所定，盖妃前文。马端肃公在吏部考选，以“宰相须用读书人”命题讽之。肃皇帝入继纪元，内阁初拟明良，次嘉靖，次绍治，上时用嘉靖云。一日，命翰林赋嘉靖二字，徐阶应制曰：“土本原来大丈夫，口称万岁与山呼。一横直过乾坤大，两竖针飞社稷扶。加官加禄加爵位，立纲立纪立皇图。主人自有千秋福，月正当天照五湖。”上大悦。 \\n 嘉靖庚寅间，四郊并建，一时工部司官督工者，以营建功，类升太仆少卿、顺天府丞等官。又有不能得者，有为《急就》语以纪其事者云：“马前双，马后方，腰间黄，立堂傍。管工郎，郎不郎，堂不堂。”其时有以工部营缮郎中升少卿乃管司事者是以云然。 \\n 或取嘉靖初元大臣名为诗云：“穆穆文孙交景运，端居乔宇抚清时。丝纶遥起山林俊，化雨重陶琰琬资。韶乐杨庭和舜吕，溪毛澄水荐先师。功如堕费宏谟远，寿比｛钱｝彭泽庆垂。共说天王守仁义，万年磐石缶图维。” \\n 嘉靖乙巳年间，上一日召大学士严嵩、吏部尚书熊浃至西苑，嵩、浃黎明赴召，至未初始得入，上谓嵩、浃曰：“朕偶得一对句，曰：‘阁老心高高似阁。’可对之。”嵩、浃闻命，皆惶悚伏地，不敢仰视。上曰：“若不能对，朕代为对，曰：‘天官胆大大如天。’乃的对也。”嵩、浃惶悚益甚，伏不能起。上曰：“朕偶以此相试，何意焉？”笑而遣之。甫二日，即有复召夏阁老言之旨。 \\n 世庙又一日出一对云：“洛水灵灶献瑞，天数五，地数五，五五还归二十五，数数定元始天尊，一诚有感。”或对曰：“丹山彩凤呈祥，雌声六，雄声六，六六总成三百六，声声祝嘉靖皇帝，万寿无疆。”上大喜，赏赉甚厚。元始天尊，乃上龙潜时所祝禧之神。及御极建元宫，颇极尊崇，所谓诚感也。 \\n 嘉靖辛亥间，有无名子揭诗于都市曰：“侍郎一载擢天官，猎等超升固有缘。属下晚生门簿写，部前严示众人看。曾嗔厨役摇三十，为谢当涂僭八千。反覆小人逢敌手，始援终陷势应然。” \\n 嘉靖间，有进士作令楚邑，为诗自嘲曰：“巴陵知县是区区，三甲元来不读书。忙里偷闲淘冷饭，闹中取静嚼乾鱼。县丞主簿皆僚友，通判推官也上司。寄与榜中京宦者，巴陵知县是区区。”甲榜作邑者多称以自慰，其人后官至按察使云。 \\n 嘉靖初，驸马邬公景和尚永福公主，选时例教养于礼曹，毛宗伯澄方视篆，尝课以对句：“御沟冰泮闻流水。”邬即应声云：“金屋春残见落花。”方期岁，公主下世，盖其谶云。 \\n 世庙宫人张氏恃貌不肯阿顺，匿闭无宠，早卒，殓于宫。后宫制，凡殓者必索其身畔。得罗巾，有诗，以闻于上，上伤之，以宫监不早闻，杖杀数人。诗曰：“闷倚雕栏强笑歌，娇姿无力怯宫罗。欲将旧恨题红叶，只恐新愁上翠蛾。雨过玉阶天色净，风吹金锁夜凉多。从来不识君王面，弃置无情柰若何！”(南宁伯毛舜臣在南京留守时宫，被伞洒扫旧内，见别院墙壁多旧时宫人题咏，年久剥落，不可尽识。其一署云媚兰仙子书，末二句犹存，云：“寒气逼人眠不得，钟声催月下斜廊。”字画婉丽，辞意凄怨，虽不免袭取旧句，而风神月思，亦足想见。) \\n 【蒋冕】　〔年十四举广西乡试第一，入贡监，时丘文庄为祭酒，雅爱蒋，与同卧起，人颇议之。〕 \\n 蒋阁老冕历仕三朝，始告归田里，世庙慕其贤，使使三聘之，不至，睿制诗一阙颁云：“闻说江南一老牛，徵书聘下已三秋。主人有甚相亏汝？几度加鞭不转头。”冕稽首俯伏以对，诗云：“老牛用力已多年，领破皮穿只爱眠。梨耙已休春雨足，主人何用若加鞭”？终不就。 \\n 【张孚敬】　〔初名璁，号萝峰，辛巳进士，以议兴献礼称旨，遂致柄用，免相至三。既归，尤冀起用。巳而，得半身不遂疾。浙人言萝峰至此，一身两属，以其望环召为半属朝廷；患痿痹为半属地狱。张竟以是疾死。〕 \\n 张萝峰久困礼闻，将谒选于铨曹，会稽萧静庵素以台辅期之，力沮不从，复危言动之曰：“若必欲就职，它日佥事等官皆能杖汝，长髯扫地矣。尔时得无悔乎！”于是乃止。三年复入试，试毕，题诗于席舍曰：“月色团团照举场，河光片片落天章。风云交会人初散，星斗芒寒夜未央。敢向人心论用舍，直于吾道卜行藏。至公堂上焚香在，吾力犹能系纪纲。”是年，遂登第，其诗今刻于至公堂后之壁云。 \\n 嘉靖初大礼之议，张氏为是，杨氏为非，其说详《明伦大典》。张文忠公应召过桐江，题字陵祠堂有云：“先生挺高节，可为百世师。兹余赴三召，载拜先生祠。君臣有大义，行藏复何疑？此心不自昧，独有明主知。光武本中兴。尊亲固有宜。如何考元帝，终未明天彝。先生烟水志，此憾能无遗。”诗讥光武不合考元帝，而子陵不合救正也。文忠公晰理精深，故其论人审核稳确如此。 \\n 嘉靖壬辰，北直棣提学御史胡明善待士惨刻，庠序甚怨，以私取房山所窠石为碑，事发，拟侵盗园林树木，以石窠近皇陵故也。是年七月间，彗星见东井，自辛卯至是，已三见，有旨令大臣自陈，张少傅孚敬遂致仕。有为句以纪其事者云：“石取西山，胡明善殃从地起；星行东井，张孚敬祸自天来。”又曰：“彗孛扫除无驻足，石碑压倒不番身。” \\n 嘉靖癸巳四月，世庙演马南城，有玉ら飞、白玉驯、碧玉骄、照夜壁、银河练、瑶池骏、飞云白，皆天间选乘也。因召大学士张孚敬、李时、方献夫、翟銮同游环碧殿嘉乐馆，锡宴重华殿，赐孚敬蟒服，时等飞鱼服。上赋律诗二首纪之，群臣应制奉和，张孚敬诗云：“传宣万乘御重华，得赐同游即赐茶。环碧殿前先看马，苍龙门外更观花。君臣自古原同体，海宇于今总一家。锡宴从容还锡服，圣恩莫报实无涯。”李时诗云：“圣王御极万方安，试马宸游惬众欢。内苑草茵迎玉辇，行宫花气袭雕鞍。熏风拂拂当朱夏，翠蔼葱葱映紫銮。千载明良真不偶，流传青史后人看。”方献夫诗云：“御林初夏晴明日，天子乘龙喜色多。共讶飞云擎白玉，浑看匹练下银河。同游环碧臣何幸？赐对重华语更和。应制惭无天马赋，南薰惟诵舜廷歌。”翟銮诗云：“宸游内苑御飞龙，尽是神驹渥产雄。巧翦绯罗缠宝镫，分题玉篆佩花鬃。三千骏内名称贵，十二闲中品料崇。从此受恩何以报？愿将赭汗从长风。”又云：“选得龙媒新赐名，习从环碧殿头行。草茵似锦蹄过软，宫路如弦踏去平。立向天墀应自庆，穿将仙仗绝无惊。微臣得侍瑶池上，愿播声诗颂圣明。”(嘉靖间，銮二子登第，时谓“一銮当道，双凤齐鸣。”肃皇内批曰：“銮在朕左右，二子才如轼、辙，亦不当并中。”銮并二子俱削籍。) \\n 【桂萼】　〔谥文襄。〕 \\n 云南傅巡抚习于桂少保萼为同乡，在滇时，令一仆以金石二通于桂，标题曰：“黄雀银鱼。”桂受而语仆曰：“语尔主，此处来不得，南京去罢。”逾月，遂擢南京大理寺卿，行至镇远而亡。士有纪以一绝曰：“黄雀银鱼各一罂，长安陌上肆公行。若教冢宰持公道，安得南京大理卿？” \\n 【方献夫】　〔广东有西樵山，方因号焉。〕 \\n 方献夫赐告里居，遂以广田益宅为务，有缁庐地胜屋多，方因规为己业，假官府法驱逐，僧释一空，主僧有识晓诗，濒行，大书一律于壁曰：“慌忙收拾旧袈裟，点检行囊没一些。袖拂白云归洞口，担挑明月到天涯。可怜松顶新巢鹤，孤负篱边旧种花。分付犬猫随我去，莫教流落俗人家。”(霍尚书韬亦尝取寺基为宅，冫免县令逐僧，僧去，书于壁云：“学士家移和尚寺，会元妻卧老僧床。”霍愧而止。方献夫、湛若水家居时，邑有婺妇，多赀有色，欲改适，方、湛皆欲纳为妾，两兢委禽，妇曰：“吾将自择所归。”方、湛乃各放舟游湖，妇潜观之，语媒曰：“吾欲适方，”以方虽瞿年则少。方遂纳之。湛亦小有言。湛语人，每以“随处体认天理”为要。居乡时，凡山川佳胜，田庄膏腴者，假以建书院、置学田为名，必得之为自殖计，皆资势于门生官其地者经营。乡人尝曰：“此甘泉‘随处体认天理也。’”) \\n 【夏言】　〔谥文愍，少时，父鼎为临清知州，侍父宦邸，雅意渔色，尝潜延娼宿邸中，为诸无赖所执，贿以数百金始兑。娼有一块玉者，尤夏所昵。后夏以议四郊礼骤擢部佐，时犹屡寓书州人王姓俾致为妾，则娼已久嫁歙商而南矣。王尝集夏显晦札为册耀人，此书亦在内，因得闻于见者。〕 \\n 嘉靖庚寅间，夏公言为兵科都给事中，以议郊礼，加翰林院学士掌科事，又服四品服色。许公诰指其事为对曰：“七品衙门五品官，四品服色。”以学士五品，给事中七品也。竟无人能对。 \\n 嘉靖壬辰，天下选贡之士就教职，试礼部者一百人。是日雨，尚书夏言为诗一律云：“凉雨阶前老鹤鸣，广堂长日试诸生。秋风桂阙飞腾意，春水鱼龙变化情。须信朱衣能指点。未论藻鉴尽分明。圣朝雅重师儒职，莫使苏湖独擅名。”侍郎顾鼎臣、湛若水，吏部尚书汪钅宏和焉。夏公命诸生皆和，诸生各一诗进，公谕曰：“子辈虽以贡来，实无异于科甲。故吾诗中‘秋风桂阙飞腾意，春水鱼龙变化情。’道其实也。子辈勉之。盖自礼部考试以来，未有以诗慰勉诸生者，诸生亦未有人人能和者。今日亦一奇事，盍相与传之。名曰《南宫试士倡和录》”。(夏言在礼部时，内阁惟李时一人，夏日久望入阁。倚九庙，＜累瓦＞＜鹿瓦＞＜甬瓦＞＜皆瓦＞鹿瓦不堪者，皆运积东长安街侧，多为有力者潜取用。李时偶与郭武定郧言：“＜累瓦＞＜鹿瓦＞类，旧皆满目，今何其零落？”郭笑曰：“孰敢窃？皆夏宗伯搬去礼部，屣以望内阁耳。”言虽戏，实得夏心。是年冬，夏遂入阁。) \\n 李时尝以“腊鸡独擅江南味”戏夏言，夏即应以“响马能空冀北群。”人嘲江西以腊鸡，畿辅以响马。故二公各指所籍为戏。 \\n 嘉靖戊戌间，江行人鲲以进士授，素有心疾，忧贫雉经。王御史弘道以小事拂意自刭。夏公言即事为对曰：“自经沟渎，其何以行之哉！执其鸾刀，不可以入道也。”人以为警切。不逾十年，夏又身首异处于都市。世事不可料如此。 \\n 嘉靖戊申间，夏公言以议套致大辟，士为《桂洲行》吊之，曰：“大江之西神物多，有洲寄在广陵阿。八月桂花发奇种，望中郁郁还莪莪。系艇登岸穷胜概，樵渚渔矶互唉乃。负手行吟前致辞，笑入竹业殊赖｛ㄉ心｝。老翁顾予指点云，‘此地名卿胡不闻？当年贵幸固无匹，于今久废成荒渍。天子欲正四郊礼，特遣近臣宣上意。公时秩主讲礼官，仓皇奏入辄称旨。神机中外窥莫由，云龙风虎渠能投。一岁九迁未为晚，身绯腰玉如公侯。诏许治第东华陌，飞楼高插青云拍。洞房冥藏丽人，广庭虚靓延词客。有时休沐出承明，尽筵列炬排簪缨。翠盘玉袖凌波舞，明眸皓齿蹋歌行。东方未明趋大禁，中贵传宣侍休问。从容赐馔大疱羞，咫尺龙颜日亲近。万几清暇茂对时，君臣同游乐可知。三春沂水莺花曲，五月重华御作诗。元首股肱心膂共，盐梅舟楫相资重。文明远过夏商周，治效何云汉唐宋。司扇承望风旨严，芳洲新桂谁敢拈？每遇中秋时序至，香云千顷飘濂纤。乐极生悲泰生苦，河湟议起边臣死。甲第南消桂岭云，繁华东咽石塘水。薮莩骈首就芟屠，桂林从此亦萧疏。夜月联蹁聚凫雁，秋风日夕歌樵渔。’言竟飘然鼓去，觉悟浮生如寄语：“欲往从之尽古今，白满地无寻处。”桂洲，乃公别号。 \\n 嘉靖己酉间，有贴飞语辅臣门曰：“夏桂洲，夏桂洲，不识羞。天晴不肯走，只待雨淋头。严介溪，严介溪，损他人，安自己。善恶到头终有报，只争来早与来迟。(夏言、曾铣皆不得其死。及咸宁侯仇鸾疾笃，亲见二公守之，乃于床上稽首谢罪。对妻子名言之。竟以疽发背死。) \\n 【严嵩】　〔字维中，号介溪，分宜人。〕 \\n 严嵩十二岁游郡庠，有提学为句曰：“玉关千里，乡心一片雨丝丝。”严曰：“金阙九重，圣寿万年春荡荡。”识者以为有宰辅气。 \\n 弘治乙丑，浔州张泾川(璨)为受卷官，见严嵩制策惊人，击节称赏，既而不得预一甲之选，为之扼腕太息。后嵩以编修使粤过全，璨赠以诗曰：“回首玉堂天上游，惊看玉树过南州。登科岂必传三唱，受卷曾知让一筹。馆阁栽培他日地，文章经济古人流。湘山夜雨皇华驿，倾倒能令老病瘳。”嵩酬诗曰：“曾随玉署瞻先达，愧谒龙门已后时。往事殷勤劳晤语，非才流落负心知。湘山夜雨留觞久，漓浦春波放棹迟。别后双鱼难定觅，但吟佳句一相思。” \\n 杨少师晚号石斋，严介溪为赋云：“自昔爱此石，斋居因得名。省身成砥砺，比德象圣贞。色染云岚古，阴留竹柏清。补天功已巨，障海力犹勋。瑞拟川珍贡，高看国柱擎。镌崖方纪颂，漱渚讵关情。愿以如磐固，千秋奉圣明。” \\n 国初故事：立春日，京兆役民以鼓笛管歌沿门报春。严介溪有诗曰：“旧都遗俗是升平，又听盈门鼓吹声。柏酒兢传知腊味，土牛初献识春耕。万家梅柳开烟市，双阙星河隐凤城。萍海客游今老大，自惭癯贤玷华缨。” \\n 【胡孝思(缵宗)自号可泉，严介溪题云：“秦安卦山北，相传有异泉。胡公读书处，钓月弄潺。漱玉云根净，牵萝雪瀑悬。夜弦翻雅调，春瓮泻芳涓。江海覃余泽，山林结静缘。鉴澄心比莹，膏润同蠲。地以高贤胜，圆将美迹传。次山文笔健，严石几铭镌？”。〕 \\n 唐汝楫状元及第，严介溪赠以诗曰：“榜书华盖彻明开，第一仙人得上才。三月韶光融禁苑，九天嘉气拥楼台。文成尽说蟠胸锦，胪唱初惊远殿雷。此日重闱占喜信，泥金借问几时回？” \\n 【胡赞宗】　〔字孝思，天水人。〕 \\n 胡孝思赏为苏郡守，才敏风流，前后罕俨。公暇，多游行湖山园亭间，从诸名士一觞一咏，题墨淋漓，遍于壁石，后迁御史中丞，抚河南。肃帝幸楚，为一律纪事云“闻道銮舆晓渡河，岳云缥缈护晴珂，千官玉帛嵩呼盛，万国衣冠禹贡多。锁钥北门留统制，璇玑南极扈羲和。穆天八骏空飞电，湘竹英皇泪不磨。”刻之石，后以他事坐罢，家居者数载矣。尝朴一贪令王联，其人为户部主事，以不职免，杀人下狱当死，乃指“穆天”、“湘竹”为怨望咒诅而所由成狱，及生平睚眦，皆指为孝思奸党奏之，上大怒，悉捕下狱，欲论死，分宜相、陶真人力救解，久之乃罢免，犹摘杖孝思三十。当是时，孝思将八十矣，了不怖慑，取锦衣狱中柱械之类八，曰制狱八景，为诗纪之。众争咎孝思，掣其笔曰：“君正坐诗至此耳！尚何吾伊为？”孝思澹然，咏不辍，曰：“坐诗当死，今不作诗得免死耶？”出狱时，谢茂秦贻之诗，有云：“白首全生逢圣主，青山何意见骚人。”孝思方病杖创甚，呻S吟Y间，犹口占韵以谢。人谓孝思意气差胜苏长公，才不及耳。(孝思守吴日，于诸生最好黄勉之、王履吉、袁永之，而不能知陆浚明。黄、王俱不振以死，而永之领解甲、第胪传。浚明再魁省、会试馆选第一，为给事中。主试浙江时，孝思以左参政与鹿鸣宴，颇遭讥讪，人两不与也。) \\n 【任佃】　〔舒芬榜进士。〕 \\n 嘉靖间，任佃以御史谪江陵知县，或有公移与邻县知县，辄称“即将某人如何，某事如何。”邻县知县不堪，因署其公移尾答之曰：“即将又即将，即将二字好难当。寄与江陵任大尹，如今不是绣衣郎。”任见之嘿然。闻者为解顺。 \\n 【徐如】。〕 \\n 徐侍郎如谪出，复以迁廷评入，不欲忘旧衔，投台中刺曰：“台末，”于他刺曰：“台驳。”又有太常少卿白若性谦下，投诸权贵人刺曰“眇眇小学生。”一好事者作詈云：“台末台驳眇眇小学。同是一，徐如白若。”闻者绝倒。 \\n 【严讷】。〕 \\n 严相君讷，苏人，面麻；高相君拱，河南人，作文常用腹稿。俚语诮苏人曰：“盐豆儿。”诮河南人曰：“驴。”二公相遇，高笑严曰：“公豆在面上。”严即应声曰：“公草在腹中。”一时捧腹。 \\n 【张居正】　〔字叔大，号太岳，江陵人。万历间官少师。〕 \\n 张太岳舟泊汉江，望黄鹤楼，赋诗曰：“枫霜芦雪净江烟，锦石游鳞清可怜。贾客帆樯云里见，仙人楼阁镜中悬。九秋槎影横清汉，一笛梅花落远天。无限沧洲渔父意，夜深高咏独鸣舷。” \\n 万历丁丑，张太岳子嗣修榜眼及第。庚辰，懋修复登鼎元。有无名子揭口占于朝门曰：“状元榜眼姓俱张，未必文星照楚邦。若是相公坚不去，六郎还作探花郎。”后俱削籍。故当时语曰：“丁丑无眼，庚辰无头。” \\n 【李言恭】　〔字惟寅，号秀岩，泗州人。隆、万间临淮侯。〕 \\n 李月渠佥宪，招临淮侯饮黄鹤楼，临淮有诗曰：“胜地惭非作赋才，青尊今向大江开。当年黄鹤云中去，何处梅花笛里来。风卷潮声喧岛屿，日斜帆影上楼台。相逢俱是它乡客，休问湘陵杜宇哀。” \\n 李临淮再过京山县观音崖，留诗云：“车尘千里楚江西，今得高山且暂栖。湖海几年违故国，春风两度入招提。飞泉常傍悬崖落，野鸟独藏深树啼。为觅老僧谈四谛，半楼烟月暮云低。” \\n  \\n 　 \\n  \\n   \\n  "}
{"章节": "卷九十七·国朝", "正文": "　 \\n 卷九十七·国朝 \\n 　 \\n 【文璧】　〔字徵明，以字行，温州刺史林次子也。原籍衡山人，故父子皆写衡山。父自号交木。徵明生少后于祝允明，而与徐祯卿、唐寅齐名友善。已又与蔡羽、王宠同倾一时，诸人皆先卒，惟徵明在，名益起。〕 \\n 文衡山不就宁藩之徵，有《病起遣怀》二律，云：“潦倒儒宫二十年，业缘仍在利名间。敢言冀北无良马，深愧淮南赋小山。病起秋风吹白发，雨中黄叶暗松关。不嫌穷巷频回辙，消受炉香一味闲。”“经时卧病断经过，自拨闲愁对酒歌。意外纷纭如命在，古来贤达患名多。千金逸骥空求骨，万里冥鸿肯受罗。心事悠悠那复识，白头辛苦服儒科。”后宁藩败，凡应辟者崎岖万状，公独晏然，始知公不可及云。 \\n 文衡山食性多禁，尤不喜杨家果，人或笑之，作《解嘲诗》曰：“南风微微朝夜吹，暑雨未到山中时。此时珍果数何物？五月杨梅天下奇。纤牙彷佛嚼冰雪，染指顷刻成胭脂。论名列品俱第一，我虽不解犹能知。天生我口惯食肉，清缘却欠杨梅福。冰盘堆浸紫葳蕤，常年只落供吟目。千金难致漠北寒，北人老去空垂涎。渠方念之我弃捐，食性吾自知吾偏。十年枉却苏州住，坐令同侪笑庸鄙。几回欲作解嘲诗，曾未沾唇心不死。叶生生长杨梅坞，眼看口啖日千颗。顾从君口较如何，补作西崦《杨梅歌》。” \\n 嘉靖初，林见素再起为刑部尚书，方到京，适文衡山应贡至，见素首造其馆，遍称于台省诸公。时乔白岩为太宰，素重见素，乃力为主张，授翰林待诏。见素曰：“吾此行为文徵仲了此一事，庶不为徒行矣。”在翰林大为姚明山、杨方城所窘，时昌言于众曰：“我衙门中不是画院，乃容画匠处此耶！”惟黄泰泉、马西玄、陈石亭与衡山相得甚欢，时共酬唱，有《雨中放朝》诗云：“霏微芳润霓旌，历落丹墀散履声。暝色浮烟迷左掖，碧云将雨近西清。抑垂青琐千丝重，水落银桥万玉鸣。沾洒不辞袍袖湿，天街尘净马蹄轻。” \\n 承光殿在太液池上，一名圆殿，中有古栝，数百年物也。文衡山有诗云：“小苑平临太液池，金铺约户锁蟠螭。云中帝座团瑶盖，城上钩陈绕翠。紫气曾回双凤辇，青松犹并万年枝。从来清跸深严地，开尽碧桃人未知。” \\n 文衡山致仕出京，马上口占云：“白发萧疏老秘书，倦游零落病相如。三年虚索长安米，一日归乘下泽车。坐对西山朝气爽，梦回东辟夜窗虚。玉兰堂下秋风早，幽竹黄花不负予。” \\n 文徵明《咏蛙》诗云：“青灯照壁睡微茫，閤閤群蛙正绕堂。细雨黄昏贫鼓吹，谁家青草旧池塘？年来水旱真难卜，我已公私付两忘。寄谢繁声休强聒，吴城明日是端阳。” \\n 钱同爱，少美才华，且有侠气，与文衡山最相得。衡山长郎寿承即其婿也。同爱每饮必用伎，衡山平生不见伎女。二公若薰莸不同器，然相与一世，终不失欢。衡山尝题一画赠同爱云：“围坐清谈麈尾长，墨痕狼籍练裙香。水亭纨扇歌扬柳，春院琵琶醉海棠。王谢风流才子弟，齐梁烟月锦篇章。毫华岂是泥沙物，好在挥书白玉堂。”盖写同爱之风流，宛如画出，而衡山才情美丽，当亦不减宋广平矣。(钱同爱，字孔周，其家累代以小儿医名吴中，所谓“钱氏小儿”者是也。同爱少年时，一日请衡山泛石湖，雇游山舡以行，唤一妓女匿之梢中，舡既开，呼此妓出见，衡山仓惶求去，同爱命舟人速行，衡山窘迫无计。同爱平生极好洁，有米南宫、倪云林之癖。衡山真率不甚点检服饰，其足纨甚臭，至不可向迩，衡山即脱去袜以足纨玩弄，遂披拂于同爱头面上。同爱至不能忍，即令舟人泊舡，放衡山登岸。钱同爱与马承学同学，承学好驰马，同爱戏曰：“马承学学乘马，汲汲而来。”马应曰：“钱同爱爱铜钱，孜孜为利。”二人抚掌大笑。) \\n 文衡山最喜评校书画，每客至，辄入书房中捧卷出，展过，复捧入，数反不倦。一日，何元朗来访，衡山书一挂幅赠之，曰：“高天厚地千年句，虹月苍江百里舟。君似南宫抱深癖，我于东野欲低头。苍苔白石柴门迥，寂昼清阴别院幽。自笑子云甘落寞，故人粗粝肯淹留，”后题云：“元朗自云间来访，兼载所藏古图书见示，淹留竟日，奉赠短句。”“高天厚地，”乃孟东野诗中语也。 \\n 徐髯仙霖，金陵人，数游狭斜，其所填南北词皆入律，青楼侠少，推为渠帅。文衡山题一画寄之，后曰：“乐府新传桃叶渡，彩毫遍写薛涛笺。老我别来忘不得，令人常想秣陵烟。”盖亦有所取之也。(正德末，上南征，嬖伶藏贤荐霖于上，俾填新曲，绝爱幸之，令提调六院事。霖皇恐甚，然不敢辞也。后回銮，事始解。南都自徐髯仙后，惟金在衡鸾最为知音，善填词，其嘲调小曲极妙，每诵一篇，令人绝倒。散套中“马上抱鸡三市斗，袖中携剑五陵游”最胜。乃用晚唐人罗泣东诗也。) \\n 【王宠】　〔字履吉，号雅宜，苏州人。嘉靖间贡士，清夷恬旷，与物无兢，人拟之黄叔度云。〕 \\n 王雅宜《嘲六十再娶》诗云：“六十作新郎，残花入洞房。聚犹秋燕子，健亦病鸳鸯。戏水全无力，衔泥不上梁。空烦神女意，为雨傍高唐。”(浙人有嘲年六十三娶十六岁女为继室者云：“二八佳人七九郎，婚姻何故不相当？红绡帐里求欢处，一朵梨花压海堂。”) \\n 【黄省曾】　〔字勉之，号五岳山人。〕 \\n 黄五岳从空同子刻意为诗，竟成一家，《岁暮述志》云：“扬雄草玄闭环堵，夜夜青藜徒自若。荒经三条医草莱，仙经一帙披龙虎。采绶浮云昔已看，黄金北斗何须数。世务纷纷不可干，寸心独抱羲皇古。” \\n 黄勉之风流儒雅，卓越罕群。嘉靖戊戌，当试春宫，适田子艺过吴门，与谈西湖之胜，便辍装不北上，往游西湖，盘桓累月。勉之自号五岳山人，其自称于人亦曰山人。田戏之曰：“子诚山人也。癖耽山水，不顾功名，可谓山兴。瘦骨轻躯，乘危陟险，不烦筇策，上下如飞，可谓山足。目击清辉，便觉醉饱，饭才一溢，饮可旷旬，可谓山腹。谈说形胜，穷状奥妙，含腴咀隽，歌咏随之；若易牙调味，口欲流涎，可谓山舌。解意苍头，追随不倦，搜奇剔隐，以报主人，可谓山仆。备此五者而谓之山人，不亦宜乎！”坐客为之大笑。 \\n 【李嵩】　〔南所先生。〕 \\n 李南所隐居阳山，以诗酒自娱。性狷介，不妄交游。月惟独凭一几，焚香玩《易》而已。所居之室，扁曰学易处。尝有诗曰：“一室焚香几独凭，萧然兴味似山僧。不缘懒出忘巾栉，免得时人有爱憎。”年七十二病亟，家人迎医，闭目摇手曰：“数尽矣，留连何益。”竟坐逝。嘉靖壬辰六月也。 \\n 【高瑶】　〔闽人。〕 \\n 高瑶尹番禺日，镇守府红桃盛开，时九月也。三司诸公并有诗咏，久之，索题于高，乃为绝句云：“九月雷声震海涯，绛桃开遍五侯家。殷勤报与寒梅道，莫逐东风浪放花。” \\n 【陈瓒】　〔字成玉，闽人。〕 \\n 陈成玉善谑，友人周行可续弦，谑以诗云：“十分春色海棠开，云雨漫天暗里来。可是东君勤爱惜，烟蓑乘夜护花台。”行可多须，故嘲之云。 \\n 【张杰】　〔字子兴，仁和人。〕 \\n 杭州西湖盛起于唐，至南宋建都，则游人仕女，画舫笙歌，日费万金，盛之至矣。时人目为“销金锅。”张子兴有诗云：“谁为鸿蒙鉴此坡，涌金门外即瑶池。平沙水月三千顷，画舫笙歌十二时。今古有诗难绝唱，乾坤无地可争奇。溶溶漾漾年年绿，销尽黄金总不知。” \\n 宋太素《中酒》诗云：“中酒事俱妨，偷闲就黑房。静嫌鹦鹉闹，渴忆荔枝香。病与慵相续，心和梦尚狂。自今改题品，不号醉为乡。”张子兴亦有《中酒》诗云：“一枕春寒拥翠来，试呼侍女为扶头。身如司马原非病，情比江淹不是愁。旧隶步兵今作敌，故交从事却成雠。淹淹细忆宵来事，记得归时月满楼。”时以为非真中酒者不知此味。 \\n 金编修(璐)未仕时，为外家张氏作志，谨依金石之例，不书妇姓妇家，乃俗夫也。意编修为轻己而背言诋之。张子兴口占长短句嘲曰：“张翁墓志，金生执笔。不书妇氏，妇家称屈。金生自谓能文字，才动笔时便忍气。韩退之，柳柳州，苏东坡，欧阳修。当时墓志做多少，毕竟门前骂不休。” \\n 【郎瑛】　〔字仁宝，杭州人。〕 \\n 正德中年，京都士人忽以巾易帽，四方效之，贩夫走卒亦有僭用者，郎瑛有口占曰：“忽出街衢不柰看，今时人物古时冠。望尘走俗人心厌，况又庸人戴一般。”友人孙体时一日戴巾来访，恐瑛诮之，途中预构一绝。瑛见而方笑，孙对曰：“予亦有巾之诗。”遂吟曰：“江城二月暖融融，折角纱巾透柳风。不是风流学江左，年来塞马不生騌。”二人相对一笑。 \\n 嘉靖初，郎瑛将游南都，有事于学宫，适值叶教谕(相)新至，召而言曰：“汝能作诗则行。”遂指亭前芙蓉为题。瑛书一绝呈之云：“名花不斗艳阳妆，自向儒宫醉晚阳。莫道秋容颜色淡，野梅凌雪有天香。”叶知有为，故意复曰：“我欲题折枝者。”瑛不得已，愤而口占：“天香国色美丰姿，只是西风坠枝。今日悲秋人见汝，有何奇句动吾师。”叶笑而放之。逾二年，乃子索题芙蓉扇面，偶感前事，书曰：“莫向芙蓉怨不平，风尘从古困儒生。当年错怪淮阴少，自有王孙未有名。”它日，乃父见之，谓瑛曰：“汝尚记忆前事耶？”因出酒命酌，痛欢而罢。 \\n 嘉靖中，有好为六朝诗者，不独巧丽，且欲用不经人道之语易字换句，遂至妄诞不稽。金编惰璐作诗嘲云：“何处歌新调，旖旎固不群。剪花金琐琐，斗叶玉纷纷。巧垒空中锦，轻裁水上云。自惭心大拙，到此不能文。”又虞子匡一日递一诗示郎仁宝请商之，仁宝三诵不知何题。虞臼：“吾效时人换字之法，戏改岳武穆《送张紫阳北伐》诗也。其诗曰：‘誓律飚雷速，神威震坎隅。遐征逾赵地，力战越秦墟。骥蹂匈奴头，戈歼鞑靼躯。旋师谢彤阙，再造故皇都。岳之号令，风霆迅天，声动北陬。长驱渡河洛，直捣向燕幽。马蹀月氐血，旗枭克汗头。归来报明主，恢复旧神州。’不过逐字换之。”遂抚掌相笑。(璐与珊兄弟齐誉，嘉靖乙巳，天下十荒八九，百物腾涌，时疫大行，饿孚横道。珊除夜作二转语云：“年去年来来去忙，不饮千觞饮百觞。今年若还要酒吃，除却酒边酉字旁。”谓饮水也。“年去年来来去忙，不杀鹅时也杀羊。今年若还要鹅吃，除却鹅边鸟字旁。”谓杀我也。) \\n 【程文宪】　〔鄱阳人。〕 \\n 程文宪少与其兄隘斋及友人徐朝信修业于南天寺，主僧名复先者，后文宪筮仕镇江，一日，僧持朝信所撰提缘疏并隘斋书，令为遍千门第之媒，文宪赠金帛归。后文宪谢病还里，隘斋仕维杨兴化，僧亦往谒之。口占一绝寄云：“南天和尚雪盈头，远泛维杨一叶舟。带去润州抄化疏，也应添却隘斋愁。”不二年，朝信官东安，僧又告文宪而往，文宪寄诗云：“东安官舍冷如冰，杖锡秋风兴欲乘。疏是先生亲笔撰，不须懊恼怨山僧。”僧因梗于足不果启行，无何，事不戒于火，文宪闻之，作诗云：“绀宇缁宫尽扫除，如何回禄妒浮图？不知跛足髡头子，救得提缘疏也无？”闻者大笑。 \\n 鄱阳荻湖滩有神祠，祀楚三闾大夫，乡人崇信极笃，稍有拂逆，疑神为崇，香炬辉煌，牲软无虚日，每岁有秋，抄化钲鼓动地。程文宪偶寓其所，童子请肃衣冠、捧炉香远迓之，文宪笑而作诗曰：“怀襄利禄渺如尘，鱼腹甘心葬此身。可笑乡人污忠节，沿门抄谷漫扛神。”粘门扉而高卧，至则周旋数回而去。不数日，庄仆子女疾作，阴有怨言，文宪闻，书数语命往决之。“灵均之号兮奚凭？同列之谗兮奚名？相将以蛊惑兮奚君？离骚既作兮九歌复鸣。精忠凛凛兮披诵犹生，顾言一白兮庶几乎徵君之灵。”神降茫然无知，惟曰：“汝有灾咎，神本不。但念汝主甚贤，故为转移之无忧。”仆喜而归，疑竟释。用是乡人谄亵之态少逭焉。 \\n 【张嘉猷】　〔字献叔，闽人。性嗜酒，有晋人风致。〕 \\n 张嘉猷为龙泉教谕，王御史应箕亦同乡人，巡按至处州，张欲王以出格之礼相待，而王反甚踞，王合概府县学官而试之，张不得已，勉强就试。王以秋江晚霁命题，张落句云：“芙蓉最是无情物，又向前溪作晚阴。”王览之大怒，痛恨入骨。盖王之未遇时，其母改节适人前溪，故张辱之也。次日，对众官漫然嗔骂。将别，一教官重责十五下，而张亦竟署最下考左迁。(张他作如“独怜芳草别，共醉菊花杯。坐席流花气，征鞍拂柳丝。”可谓俊雅。) \\n 【何良俊】　〔字元朗，号柘湖，华亭人。与弟叔皮称东海二何。〕 \\n 何元朗为南京翰林院孔目，董浔阳赠五言律三首，其一曰：“执戟余方倦，攡词尔独雄。人分两部别，官为陆沉同。长路多秋草，虚堂急暮虫。更怜他夜月，清影隔江东。”其二曰：“载笔新供奉，承恩旧帝京。离宫通秘署，江水切蓬瀛。待问称书府，高谈谢墨卿。通来闻纸贵，知尔赋初成。”其三曰：“行行远送将，此去羡仙郎。作吏真成隐，之官却到乡。千峰在城阙，一水限河梁。别后凭谁寄？秋篱岁岁芳。” \\n 嘉靖戊午，何元郎致仕，南都诸公押莺字韵诗以赠，朱射陂后一联云：“烟灌野阴滋畎蕙，宫城曙月响山莺。”其前一句诸公悉不能解，独许石城一联云：“买得曲池堪斗鸭，种成芳树好藏莺。”为诸公叹赏。 \\n 何元郎寓居姑苏时，尝过皇甫百泉小饮，百泉次日作诗来谢，中一联云：“瓮非邻舍酒，是故乡鱼。”后己巳年，元郎移家归松，王玉遮来访，泊舟河下，酒半作诗赠元郎，舟中自取一轴书之，对客挥洒立就，中一联云：“门桠旧五树，江鲈新四腮。”同时诸人以为摹写极工。(葑门老儒朱野航颇攻诗，馆于王氏，与主人晚酌罢，主人入内，适月上，朱得句云：“万事不如杯在手，一年几见月当头。”喜极，发狂大叫，叩扉呼主人起，咏此二句。主人大加击节，取酒更酌。明日，遍请善诗者赏之，大为张具，徵戏乐，留连数日，吴下风流雅致如此。) \\n 镇江邬佩之以诗名家，其子亦有文，何元郎款之饭，见其扇头有细书诗数首，取视之，中有一联云：“匣有鱼肠堪借客，世无狗监莫论才。”何极爱之，以为近代之诗，亦难得如此者。后题名曰陆君弼。后访之，陆乃江都人，欧仑山弟子。 \\n 【田艺蘅】　〔字子蘅，钱塘人，汝成子。〕 \\n 李白《浣沙石上女》诗：“一双金齿屐，两足白如霜。”屐以木为之，即今之木屐，古妇女亦着之。今广东妇女虽晴天白昼亦穿木屐。田于艺尝戏给事中李孺徵云：“乐府有《双行缠》，今南海可谓《双行屐》矣！”因作双行屐云：“荔枝醉颜，末丽蟠清馥。孔雀隐兰皋，佳人出茅屋。绣帛谢缠绵，赤脚幸驰逐。白足越罗裙，红屐奇南木。金齿滑不磨，玉趾纤可掬。西子画さ声，东阳素波沐。不雨石琳琅，无雷车枥辘。烈日响洞房，良宵展郎腹。非乏莲花承，颇厌笋芽缩。知音美自然，丝竹不如肉。”孺徵笑曰：“足可补香奁新咏也。”他日，与李兵部少偕在西湖席上，以金莲小命题索赋，田复戏之曰：“贵地惟有双行屐耳。”举以诵之，轩渠不能自己。 \\n 具区东山有井，渊深叵测，世呼柳毅井。即唐所传洞庭君女归柳毅事。言至今风月夜，往往见彼双双出游。嘉靖辛丑，田子艺同中书舍人王子、蔡子同游，酒酞，因吟曰：“橘花垂荫碧阑干，此地曾经柳毅传。卿亦有书吾肯寄，汲深千尺辘轳县。”时林月渐明，隐隐见橘柚影中一美人，掩映若隔烟雾，却前遥吟曰：“橘花如雪晚风清，迢递关山春梦惊。明月一天凉似水，不堪重省旧时情。”即追讨其迹，杳不可得。质明，欲辟地祠之，锄下然有声，得一石碑，题曰龙井神女祠，因建宇于其上。 \\n 【萧凤质】　〔奉新女子。〕 \\n 嘉靖间，萧凤质之夫游学在外，属小疾，凤质为言寄之，有云：“闻不安，恨东西相隔，妄职有所不能书，徒涕泣怀念而已。小诗慰勉。诗云：欲把相思远寄君，恐教牵动读书心。闲花野草休关念，养取葵心向紫宸。”(瑞州刘举人文光、廖举人暹，嘉靖乙丑会试京师，廖从老妪买妾，伪指刘曰：“娶汝刘君也。”女即拜刘，刘辞谢。明日，老妪诣刘讲婚，刘曰：“娶妾者，廖也，非我也。”妪归语女，女誓曰：“吾既拜刘，业已许之，岂肯易志？不然，有死而已。”刘不得已曰：“后三年方得来娶。”女矢无它适，刘遂纳聘，辞赴南雍，酌酒为别，赠诗云：“玉手纤纤捧玉杯，仙郎南去几时回？天涯到处生芳草，须记凌寒雪里梅。”) \\n  \\n 　 \\n  \\n   \\n  "}
{"章节": "卷九十八·国朝", "正文": "　 \\n 卷九十八·国朝 \\n 　 \\n 【廖道南】　〔字鸣吾。湖广先是中卷。正德辛巳会元。张治，茶陵人，廖，蒲圻人，其三人亦并楚产。考官笑曰：“此湖广乡试榜也。”先是，帝星明于江汉，故世庙以此岁由兴藩入继大统，而魁选又应文星，故改湖广为南卷，而乡试亦增五名。〕 \\n 廖道南为举人，卒业南雍，与南妓陈淑女狎，廖有《咏裹足》一绝曰：“白练轻轻裹，金莲步步移。莫言长在地，也有上天时。”又尝与陈联句《咏稳卓》一绝云：“木屑原来斧凿成(廖)，暂来低处立功名(陈)。虽然不作擎天柱(廖)，也断人间枉不平。”(陈) \\n 嘉靖甲午间，廖道南以议建九庙被眷，大擢如在即，时伦公以训与廖同官，遇弗逮，心颇不平。廖忽谓伦曰：“吾有句云‘人心不足蛇吞象。’”伦即应声曰：“天理难容獭祭鱼。”伦籍广东，廖籍湖广，百粤有蛇蛮之诮，荆楚有乾鱼之讥。故举以相嘲云。(廖后以父丧归，西迎上于承天，衣红，上弗悦，罢其官。) \\n 【高叔嗣】　〔字子业，号苏门，洛阳人，嘉靖癸未进士。生支干与伪汉友谅同，既迁楚臬，恒邑邑不自得，发病卒，实友谅彭湖之岁。〕 \\n 高苏门饮平定孙太守宅，孙时寿八十二，苏门赠诗曰：“榆关月出满晴晖，留客芳尊尽夜归。本恋青山辞虎竹，甘垂白发守鱼矶。药栏傍户花香入，藤树当庭叶露微。便向溪问衰健，周王仍欲梦熊非。”(叔嗣未弱冠，著《申情赋》万言，大梁之士骇曰：“高氏才子也。”) \\n 【袁】　〔字永之，嘉靖丙戌进士，授兵部主事，因兵部火，谪戍松江以终。〕 \\n 袁七岁时，即颖悟殊等。所亲有仕为泰安吏目归者，以扇索诗，遂信手书云：“莲幕清风满泰山，归来林下一人闲。宦情恰似秋云薄，相对黄花满笑颜。” \\n 袁胥台次电白观海，留诗云：“电白城高海上开，飞楼千尺俯蓬莱。三山隐见从空起，八极溟入望来。蜃气朝蒸疑是雾，潮声昼涌忿如雷。遥思驱石当年事，直欲乘搓去复回。” \\n 【陆粲】　〔字浚明，一字子余。〕 \\n 陆贞山幼善属对，钱漕湖秋日过其家，指庭中树曰：“秋声在树鸣金铁。”即对云：“山色当窗罨画图。”谢乐全见其目秀，言：“聪明露在眼上。”应声云：“锦绣罗于胸中。”时年甫六七岁耳，稍长，同陆象孙会客，曰：“围棋赌酒，一着一酌。”客无以应。粲即云：“何不对‘坐满观书，五更五经。’”他若“臣作股肱耳目”对“予敷心腹肾肠”，“五事貌言视听思”对“七音宫商角徵羽”，又“枣棘为薪，截断劈开成四束”，“阊门起屋，移多补少作双间。”此类甚多。 \\n 粲兄采亦善属对，东郊巡按苏松刷卷，许御史戏云：“北台东御史，西人巡按南方。”东不能属。采私为对云：“冬宫夏侍郎，春日办完秋税。”又一人出对与学子云：“呵砚作书，口内风云生黑雨。”采亦代为属云：“铺牌买快，掌中天地现金星。” \\n 陆世明、陆浚明同宗也，俊材藻思，声称藉甚，举于乡，赴省试下第归，过临清，钞关错认为商，令纳税，陆即书一绝呈主事云：“献策金门苦未收，归心日夜水东流。扁舟载得愁千斛，闻说君王不税愁。”主事见诗惊愧，亟迎入，款赠甚厚。 \\n 金陵一妓能诗善鼓琴，以月琴自号。陆世明过其家，口占《点绛唇》赠之云：“三尺冰弦，夜深弹破青天窍。意中人杳，只有清光到。云雨无缘，总是相思调。愁怀抱，嫦娥心照，诉与他知道。”妓求室中春联，即援笔书云：“半窗花影人初起，一曲桐音月正中。”妓赞诵不已，徐言：“中字恐不如高字。”世明欣然易之。(金陵教坊妓齐锦云者，能诗善鼓琴，尝对人雅谈终日不倦，与庠士傅春眷爱，更不他接。春受仇事诬系狱，锦云脱簪珥为馈给，时或不继，售卧褥供之。后谪戍远方，锦云欲随行，春恐途中反生祸端，力止之。锦云因赠一绝：“一呷春醪万里情，断肠芳草断肠莺。愿将双泪啼为雨，明日留君不出城。”锦云既归，蓬首垢面，闭户不出，日读佛书，未几病没。人多义之。) \\n 【顾明】　〔号霞山，武进人。〕 \\n 顾明同陈总戎宴白康敏园，留诗曰：“山城春尽柳花香，乱扑王孙云锦裳。万巧共看金作谷，百壶那惜玉为浆。宾朋得意心俱醉，节钺宜人气自扬。愧我请缨今已暮，江东留滞一清狂。” \\n 有业缝衣者，以贿得奖冠带，顾霞山嘲曰：“近来仕路太糊涂，强把裁缝作士夫。软翅一朝风荡破，分明两个剪刀箍。” \\n 顾霞山坐事亡命，过浒墅关，关吏呵止之，顾献诗曰：“落魄江湖过浒头，潇潇行李一扁舟。撑肠拄腹三千卷，尽欲濡君助国谋。”主事亟延接之，厚赠去。 \\n 【皇甫氵方】　〔字子循，号百泉，录之子，长洲人，嘉靖己丑进士。官稽勋郎中，兄冲、氵孝弟濂，并擅才名，而司勋尤为白眉。〕 \\n 皇甫氵孝诗特工五言，至七言近体，薄不多作。氵孝卒，蔡子木悼之云：“五字沉吟诗品绝，一官憔悴世涂难。”时以为实录，蔡每对人读，辄哽咽泪下。 \\n 皇甫氵方赴丹阳广福寺与弟氵方言别云：“古寺碑题西晋年，澄湖如练倚窗前。寒云自覆金光殿，荒草犹埋玉乳泉。枫叶染霜秋后色，雨花和梵夜中禅。亦知阅水同观世。不柰潮声送客船。” \\n 皇甫氵方访李伯华太常，有诗云：“拂衣归卧一丘安，命驾何辞千卫难。书插高楼虫蠹尽，棋抛别墅鸟污残。雄心每向词中发，变态都将戏里看。自愧交知成白首，犹持长剑倚人弹。”伯华以善相名，又尝作《宝剑记》，故司勋及之。 \\n 唐钱起、郎士元并拥大名，自丞相以下，更出作牧，二子无诗祖饯，时论鄙之。皇甫子循与蔡子木同官陪都，颇亦似之。后子循在澶州，寄怀诗末云：“日月江头闻送客，每于诗卷恨钱郎。” \\n 昆山顾茂俭妹，乃雍里方伯之女，皇甫百泉之甥也，嫁孙佥宪家为妇，甚有才情，尝有《春日》诗云：“春雨过春城，春庭春草生。春闺动春思，春树叫春莺。” \\n 【苏志皋】。〕 \\n 京师宣武门外有寺曰归义，凡士大夫送行多于其间。嘉靖中，刑部副郎苏志皋一日饯客先至，僧房辟间有李镇所画判子一副，乃脱靴为壶，令一鬼执而投之，一鬼执酒壶于判后窃饮之。苏因暇戏题诗以嘲云：“芭蕉秋影送婆娑，醉里觥筹射鬼魔。到底不知身后事，酆都城外更如何”？苏友高东谷时为光禄少卿，夜梦绿衣使者揖曰：“苏司寇嘲戏太重，求为解之。”次日，高告于苏，苏思而告以归义之故，两人相笑别去。高复梦绿衣曰：“我以公与苏司寇交厚，专为求解，何置不言？”高明日颛往苏处，特拉同至归义，复题云：“蟠桃频窃酒频倾，总是区区儿女情。莫道不知身后事，目光如电照幽冥。”是夕，高复梦绿衣来谢。盖亦异云。 \\n 【蔡汝楠】　〔字子木，号白石，德清人。嘉靖壬辰进士，官大司空。〕 \\n 杨州郝侍御构东园寅楼，蔡子木题云：“大隐结楼城市里，独怜楼户向东开。琼花不受西风落，虚幕常迎曙色来。海畔三山堪寄眺，林间五老共传杯。知君别访长生诀，倚槛时时待鹤回。” \\n 【许谷】　〔字仲贻，号石城，上元人。嘉靖间太常卿。〕 \\n 许石城乙酉中乡试，已丑、壬辰俱落第，出都门，口占自嘲，有“归去南京无别事，算来依旧念书经”之句。闻者为之捧腹。至乙未会试第一。 \\n 许仲贻《潞河道中寄都下诸君》云：“长河南下客程遥，北望燕山翠不消。散吏衣冠今故国，美人簪总丹霄。风前驿树枝摇落，天外江鸿影寂寥。何日金门还曳履，云中重听奏箫韶。” \\n 【王维祯】　〔字允宁，号槐野，陕西华州人，生平所推伏者，独杜少陵。一日谓王元美曰：“赵刑部某治状何如？”曰：“循吏也。甚慕公诗，且苦吟。”大笑曰：“循吏可作，诗何可便作？”又谓元美曰：“见王谋诗否？曰：“见之。”又曰：“曾示我一册，吾欲与评之，渠意不受评；渠欲吾延誉，令吾无可誉。”后念其母老病乞南，得国子祭酒，归省，道经华山，为文祭之，大约以母素敬神，而不蒙庇，即愈吾母病，吾大吏也，能为文以不朽神。其辞颇支离怪诞。居无何，以地震死西安。李户部愈素恨允宁，假华山神为文，詈而谬之，今并传关中。〕 \\n 王允宁，临潼初度，有诗自嘲云“辛丑仲冬月二日，吾今三十五年过。漫将车马驱尘海，岂有文章艳绮罗。冉冉松云依阁度，辉辉梅日傍人和。他乡杯酒难成醉，策杖骊山望故阿。” \\n 【朱曰潘】　〔字子价，号射陂，宝应人。嘉靖间，官副使。〕 \\n 嘉靖中，火灾后，朝廷将鼎新三殿，令两京各衙门官出银助工。时朱射陂为主客正郎，赏作一诗云：“五云深处凤楼开，中外欣欣尽子来。敢谓鹭鹚能割股，顾同鸀鳿可消灾。司空怪见如无物，村仆何如欢破财。安得黄金高北斗，即教三殿丽蓬莱。”虽则戏调之词，然有讽有谕，人以为切中事情云。 \\n 朱射陂雨中遇天隆寺，检《楞伽》遗教诸经，作诗曰：“历阳飞雨过江寒，乱石高杉路万盘，不向诸天行处险，岂知三藏到时难。深林贝叶僧翻少，中夏枇杷鸟啄残。独怪世缘非偶尔，入门先认说经坛。” \\n 朱射陂又有《秋闺怨》曰：“合欢树上鸟欲栖，空房织绵宝家妻。遥遥夜夜谁能奈，三三五五并相携。镜花对影惭双笑，烛泪分行伴独啼。莫道回文能妙绝，阳台云雨隔安西。” \\n 【乔世宁】　〔字景叔，耀州人，嘉靖间官学宪。〕 \\n 乔景叔己酉岁，以楚藩参入贺万寿，携行卷百余首示王元美，元美最爱其《寄王太史元思谪戍玉垒》一律，云：“学士两朝供奉年，上林词赋万人传。一从玉垒长为客，几放金鸡未拟还。闻道买田临淮口，能忘归马向秦川。五陵它日多豪俊，空望城南尺五天。” \\n 王仲山同将至金陵，闻乔景叔迁官赴蜀，诗以志慨曰：“共期江上听潮声，几岁秋风旅雁情。正喜舟临桃叶渡，忽闻君向蜀山行。巴川水映琴台落，剑阁云随马足生。后会不知何日是？钟陵西望泪纵横。” \\n 【刘凤】　〔字子威，号罗阳，嘉靖间侍御。〕 \\n 客有谈飞来峰疑其妄者，刘子威戏为《征事》一首云：“怪山绝越未尝无，逃石临流不可呼。县鼓夜穿双去鹤，泽钟晨响匹栖凫。牡飞此日来城阖，雄化何年走辘轳？岂有铎惊翩自至，不须流血用鞭驱。” \\n 刘子威《赋绿牡丹》云：“萼华开缥鸟，异色艳新姝。柳带烟堪似，樽倾光未殊。芰荷衣欲湿，鹦鹉貌中图。若向河阳觅，石家应自无。” \\n 刘子威拟《咏弹琴娈童应令》云：“鸳袂玉琴清，移宫作上声。小来元识曲，出性爱吹笙。掩抑两三弄，低徊一再行。千秋无假喻，自绝此时情。” \\n 张幼于所幸陈姬亡后，幼于忽梦姬问佛图澄是佛是道，刘子威戏赠曰：“月明多露梦来时，落叶哀蝉曲正悲。瞥见愁魂疑惨黛，似闻小语乍低眉。尘中幻劫元随世，在日神通亦应期。除是解禅情总谢，定知无个罢相思。” \\n 隆庆二年五月，陕西民李良雨本男子，无恙，忽变为妇人，与同夥一人合为夫妇，其弟李良云报官奏闻，刘子威有诗曰：“鸿蒙乃与阴阳事，犹疑天地未分明。有时埏埴作狡狯，攸忽善幻非常情。不见晋人一旦遂为雌，人事反覆绝难知。牛哀已尔成异类，蝉付齐后何论为？丈夫作计无自喜，早晚会随风云起。但尔藏头向闺里，世间不复几男子。” \\n 【李春芳】　〔字子宝，扬州兴化人，号石麓。〕 \\n 嘉靖甲午秋，有士子赴乡试，题诗于读书之屋而行，尾句云：“明岁看花三月丽，满城桃李先春芳。”盖自寓也。明年春榜，李春芳作状元。以此诗为谶。 \\n 世庙自号天河钓叟，命群臣赋诗，李春芳应制独为称旨。其诗曰：“红竿百尺倚潢流，独泛仙槎犯斗牛。光拱众星为玉饵，象垂新月作银钩。撒开烟水三千丈，坐老乾坤亿万秋。相遇玉皇如有问？丝纶今属大明收。” \\n 初，李石麓读书句曲崇明寺中，有诗与寺僧，曰：“年年山寺听鸣钟，匹马长途忆远公。它日定须留玉带，题诗未许碧纱笼。”及作相，僧携诗抵京师，公解玉带以赠，僧归建楼藏之，名玉带楼。 \\n 【杨继盛】　〔容城人。其父母不睦者十年。一日自远归，去家三十里，暮不及至，因假宿二郎神庙，夜梦其神呼曰：“爷可速回，娘候汝久矣。”及回一合，遂生椒山，厥状与神最肖，故小字二郎。〕 \\n 杨椒山《夜感月有怀》，赋诗云：“锁合西台烟雾浮，孤灯相对夜悠悠。寒欺草榻凉如洗，风卷星河曙欲流。报主独怜盛孟浪，论交谁复忆同游，多情惟有旧时月，犹自偷光入气楼。” \\n 嘉靖壬子，杨椒山渡江访唐荆川先生不值，因登焦山，题碍月亭壁云：“杨子怀人渡杨子，椒山无意合焦山。地灵人杰天然巧，瞬息神游万古间。”后豫章谢廷杰督学南畿，摹此诗刻之石。未几亭圯，墨迹烟灭云。 \\n 杨椒山《临刑诗》：“浩气冲太虚，丹心照千古。平生未了事，留与后人补。”其子应尾因号补亭，后以荫官京师，每过西市，辄涕泣回车。西市，椒山受刑处也。 \\n 【诸大绶】　〔字端甫，号南明，山阴人。嘉靖丙辰状元。〕 \\n 高昆仑太史奉使还蜀，诸南明送以诗云：“清宵天禄正然藜，暂捧周圭出玉墀。回望五云天咫尺，行看三峡路逶迤。晚风乱度猿声急，晓月横浮岳色奇。知是相如擅词赋，登临到处有新诗。” \\n 【范应期】　〔字伯祯，号屏麓，乌程人。〕 \\n 范屏麓为国子时，赴京乡试，将送者皆集，舟甫发，忽一丧舟至，哭甚哀，众为不欢。忽又一舟至，载一丽妓，众邀至，属以侑觞，妓曰：“前三年此时有客上京，妾得事之。”问为谁？曰：“记是徐瑶泉者，尚不知已首捷也。”众为鼓掌，大号举觞，属公酣饮极欢，曰：“兆定矣。”是夜，公卧舟中，梦入广寒宫，老桂轮困，飘香散采，为嫦娥者千百辈，皆齐声歌曰：“丝纶阁下文章静，钟鼓楼中刻漏长。独坐黄昏谁是伴？紫薇花对紫薇郎。”既醒，知其为吉兆，而众皆闻天香经日不散。是科果成殿元，极銮坡之选。泥金报日，夫人讣音已至，续娶吴夫人，小字紫薇。 \\n 【袁宗道】　〔字伯修，万历丙戌会元。〕 \\n 袁伯修、黄平倩二太史，寒夜集朱静甫侍中维摩室，作禅语、庄语，两相倡和，以捷为胜，顿成五十七字对。禅语曰：“那畔消息，见半点儿，有甚巴鼻。若非是千了万了，说不尽百样郎当。因此上、雪山中忙倒了释迦。吃麻吃米，受苦担饥，生怕放逸魔，花费了眼前日子。”庄语曰：“这边事情，到十全处，还未称心，忽地便七旬八旬，叹原来一场扯淡。只落得、漆园里笑杀个庄周。应马应牛，逍遥散诞，都将逆顺境，交付与头上天公。” \\n  \\n 　 \\n  \\n   \\n  "}
{"章节": "卷九十九·国朝", "正文": "　 \\n 卷九十九·国朝 \\n 　 \\n 【李攀龙】　〔字于鳞，号沧溟，济南人。嘉靖间，官按察使。其诗多风尘字样，人谓之李风尘。其终也，以举笔作文，心痛即死。何大复亦然。〕 \\n 李于鳞为按察副使视陕西学，而乡人殷者来巡抚。殷以刻核名，尤傲而无礼，尝下檄于鳞代撰奠章及送行序，于鳞不乐，移病乞归，殷固留之。入谢，乃请曰：“台下但以一介来命，不则尺虎见，属无不应者，似不必檄也。”殷愕然起谢过。有所属撰，以名刺往，而久之复移檄，于鳞恚曰：“彼岂以我重去官耶？”即上疏乞休，不待报竟归，吏部惜之，用何景明例许养疾，疾愈起用，盖异数也。于鳞归杜门，自两台监司以下请见不得去，亦无所报谢。以是得简倨声。又尝为诗，有云：“意气还从我辈生，功名且付儿曹立。”诸公闻之，有欲甘心者矣。 \\n 李于鳞《怀宗子相》诗：“蓟门秋杪送仙槎，此日开尊感岁华。卧病山中生桂树，怀人江上落梅花。春来鸿雁书千里，夜色楼台雪万家。南越东吴还独往，应怜薄宦滞天涯。”子相每诵中联，自叹以为不可及。(于鳞守顺德时，有胡提学者过之，其人蜀人也。于鳞往访，方掇茶次，漫问之曰：“杨升庵健饭否”？胡忽云：“升庵锦心绣肠，不若陈白沙鸢飞鱼跃也”。于鳞拂衣去，口咄咄不绝。后按察关中，过许中丞宗鲁，许问：“今天下名能诗何人”？于鳞云：“唯王元美，其次为宗子相”。时子相为考功郎，许请子相诗观之，于鳞忽勃然曰：“夜来火烧却。”许面赤而已。) \\n 殷太史正甫至自泰山，李于鳞赠诗曰：“明堂天子昔登坛，御道风流拥汉宫。海色回临三观动，春阴不散五松寒。白云忽向封中出，玉牒谁从箧里看。此日满朝求禅草，相如早晚入长安。”又作诗《问正甫》云：“上宫春色自何年？阿阁神房几洞天？囊里定携三秀草，怀中曾拟四愁篇。射牛汉迹今犹在，系马吴门似杳然。七十二家论祀典，还朝可奏圣人前。” \\n “旧河通瓠子，新浪涨桃花。”元人张仲举诗也。嘉靖中，河决徐沛，大司空万安朱公衡排众议，改筑新渠。百年河患，一旦屏息。海内名士咸有颂章。李于鳞诗云：“河堤使者大司空，兼领中丞节制同。转饷千年军国壮，朝宗万里帝图雄。春流无恙桃花水，秋色依然瓠子宫。太史但裁沟洫志，丈人何减汉臣风！”“春流”一联，王元美亟称之，以为不可及。然实用张语，而意稍不同。后元美过新河，亦有诗呈朱公云：“日出烟空匹练飞，大荒中划万流依。连山尽压支祁锁，逼汉疑穿织女机。九道微输宽气象，六军容物迥光辉。甘棠欲让金堤柳，曾护司空却盖归。”论者以“支祁”“织女”一联又在“槐花水”“瓠子宫”之上。 \\n 李于鳞《寄题王元美藏经阁》云：“岩飞阁太湖傍，有客翻经日满床。白马尚留霜练影，彩毫应带日花香。当年张掾生秋兴，何处支公坐道场。君自风流兼二子，吴门极目正茫茫。” \\n 李于鳞《题周天球小象》云：“落魄吴门五十春，懒从高阁画麒麟。此中墨客争知妙，何处词人更有真？白眼自宜置丘壑，红颜元不染风尘。东墙休挂乔家女，夜恐周郎作后身。” \\n 【王世贞】　〔字元美。弟世懋，字敬美，海上有凤麟洲，故兄弟各以为号。〕 \\n 王元美十五时，受《易》山阴骆行简先生。一日，有鬻刀者，先生戏分韵教元美诗，元美得漠字，辄成句云：“少年醉舞洛阳街，将军血战黄沙漠。”先生大奇之，曰：“此子异日必以文鸣世也。” \\n 楚人陆生尝从军得官，而善按摩，多戏术。王元美赠诗曰：“翩翩裘马侠儿风，青眼人间计未穷。早岁散金收剑客，中年飧玉礼壶公。颜从熊鸟方中驻，尊向鱼龙戏里空。日月任他双转毂，江湖随意一飘蓬。” \\n 王州赠汤生装潢者云：“金题玉燮映华堂，第一名书好手装。却怪灵芝针线绝，为他人作嫁衣裳。” \\n 王州有《鸽》诗云：“绮质霜毛种种殊，飞鸣元只恋庭除。篱边斥聊同适，上饥鹰故不如。怖后长依阿育塔，驯来还寄曲江书。相看总是衔恩侣，翘首云霄思有余。” \\n 何元朗尝阊门，偶遇王凤洲在河下，是日携盘盒至友人家夜集，元朗袖中偶带王赛玉鞋一支，醉中出以行酒，盖王足甚小，礼部诸公亦尝以金莲为戏谈，凤洲乐甚。次日即以扇书长歌来惠，中二句云：“手持此物行客酒，欲客齿颊生莲花。”元郎击节叹赏，以为才情＜玄少＞绝。 \\n 王州有《解语花》一阕，题美人捧觞云：“檀槽细压，紫溜泠泠，滴碎珠千斛。初赎，谁偕醒、卓女远山黛绿。朱樱小蹙，风袅处，山香几曲。捧屈卮，徐露春芽，一样纤纤玉。何事锦围翠簇，只枝头一点，买断金谷。灵犀轻嘱。微酣后，记取夜来题目。双鬟趁逐，扶掩向、碧纱厨宿。夸醉乡，还傍温柔，此际平生足。” \\n 王州又有《折桂令》二阕云：“问先生酒后如何？潦倒模糊，偃蹇婆娑。枕底烟霞，杖头日月，门外风波。尽皇都眼眶看破，望青天信却胡过。好也由他，歹也由他，便做公卿，当甚么么！”“问先生不饮何如？一点篝灯，数卷残书。冷却扁舟，闷他五柳，淡杀三闾。太行路都来胸腹，帝京尘满上头颅。睡也忧虞，醒也忧虞。不得毛，怎便糊涂？” \\n 王敬美自谓诗自江西后，颇觉有进，其《题华夷互市图》云：“大漠高空寂建牙，两军相对醉琵琶。天闲苜蓿多羌种，胡女胭脂尽汉家。云里射生旋入市，日中归骑不飞沙。金钱半减犁庭费，五利应知晋史夸。” \\n 【余应举】　〔字德甫，南昌人。王元美初成进士，隶事大理山东李伯丞，伯丞为通于李于鳞。已，于鳞所善谢茂秦来，已，徐子与、梁公实、宗子相来，已，吴明卿及德甫来，已，张肖甫来。吟咏时流布人间。或称七子，或称八子。〕 \\n 余德甫与王元美诸人为诗，声名颇相上下，其《再寄元美兄弟》云：“浊酒柴门老更狂，不因时俗问行藏。芙蓉秋晚空江海，薛荔春深胜。楚曲何人堪孺子？吴中二美得王郎。天门夜半风雷起，销尽人间六月霜。” \\n 吴化卿先官中舍，后为侍御，余德甫赠诗曰：“三湘芳草隔天涯，一自鸣珂几岁华。乌府新栽周史柏，凤池旧染汉宫麻。赋成秋色寒飞雪，兴引春杯夜注霞。偶为词源相问讯，到知郢里是君家。” \\n 【吴国伦】　〔字明卿，号川楼，兴国州人。〕 \\n 吴川楼《为余德甫赋湖上草堂》云：“万户朱楼夹广衢，怜君小筑寄城隅。坐中山色群书拥，枕上江声四壁虚。奇字故人争载酒，席门长者漫停车。我来竟日垆头醉，风景何曾异敝庐？” \\n 吴明卿贵阳初度，其兄遣两僮适至，两僮并善吹笛，闻之怅然，因赋诗曰：“东风搔首夜郎城，一字乡书百感生。侍子双调云梦管，当筵忽作凤鸾声。梅花落尽春难寄，律吕和来怨未明。却是吹埙人万里，关山何处不含情！” \\n 欧桢伯寄诗吴明卿，有云“可能一字寄蓬蒿。”明卿答诗曰：“一失风波万里余，十年消息数行书。张骞异域迷通道，詹尹江潭困卜居。自是青云游子薄，非关白发故人疏。君今且莫深岩穴，合有新知荐子虚。” \\n 吴明卿将发贵州，留题署中云：“已分孤臣老百蛮，除书犹自发燕关。官同太史周南寄，节似张骞异域还。白首从人增薄禄，彩毫随处纪名山。夜郎台畔江如珥，别去仍悬梦寐关。” \\n 【宗臣】　〔字子相，号方城，扬州兴化县人，嘉靖间，官学宪。〕 \\n 宗子相夜召吴明卿饮，明卿报言病目畏灯火，子相走笔戏简二绝云：“秋云落尽潇湘曲，更有何人抱寒玉。堂前银烛岂黄尘，相逢不肯开君目。”“昨日见君双眼青，今日见君双眼赤。江南百战天地催，岂应欲化苌弘碧。” \\n 宗方城喜谈神仙升举之术，督学闽中时，忽谓其家人曰：“某日有胡僧相访，当归化矣。”及期，谓僧且至，出门迓之，登堂分宾主坐定，相与话丹铅之事，议论酬答，不倦，历三昼夜辞去，左右初未见也。既而，命家人具汤沐浴，作遗诗三首，遂掷笔而逝。其一曰：“长啸一声归去来，玉龙高驾彩云回。独留明月诗千首，万古寒光烛上台。”其二曰：“二谪人间四九年，青山万里隔苍烟。于今更返华阳洞，千树桃花待举鞭。”其三留别知己曰：“四海相逢尽卧龙，清江夏夏抹芙蓉。我今先跨晴虹去，迟尔崆峒第一峰。” \\n 【徐中行】　〔字子与，号龙湾，长兴人。嘉靖间，官方伯。〕 \\n 徐子与尊信李于鳞、王元美，二公亦每推毂子与。于鳞又云：“不意吴越一隅土，乃生元美、子与、吾。鼎立中原，岂不大奇！”子与有喜于鳞起家浙宪二首云：“青门祖帐故贤哉，丹诏新从海岱开。阊阖万年真主出，风云一日卧龙来。中兴堪借文章色，汉柱曾题侍从才。最幸探奇司马后，逢君重上禹王台。”“衣冠朝散未央钟，鞭弭中原岂易逢。忽自东方驱驷马，遂令南斗合双龙。霞标欲避天台赋，紫气仍来日观峰。何但故人忻御李，风流谁不慕词宗。” \\n 李于鳞书徵王元美、徐子与为文会于吴山，意气豪甚，子与赋二诗壮之，“龙门高倚浙江边，海内贤豪大会年。词赋有盟归掌握，橐何地不周旋。纵横南纪星辰动，气色中兴日月悬。万态尽销吾党在，狂歌还似蓟门前。”“禹坛文会远相同，不让谈天碣石宫。授简中原高白雪，被襟大海起雄风。重来五狱神逾王，老去千秋计转工。却笑永和修禊者，虚将翰墨擅江东。” \\n 【梁有誉】　〔字公实，号兰汀居士。嘉靖中，官主事。〕 \\n 梁公实有《吊吴宫诗》曰：“月堕平湖漫不流，烟波何处可消愁？千年人傍要离冢，百顷谁寻范蠡舟。廊下悲风闻响さ，堂前清宴忆传筹。竹枝似写当年恨，声起吴江叶叶秋。”又《扬州悼隋离宫》诗云：“李花歌罢益凄其，正是迷楼纵乐时。夜月辽魂哀铁骑，春风淮柳拂鸾旗。斗边蛇起妖谁识？帐里雕来事可悲。千载故基何处觅？杜鹃啼上野棠枝。”“藻井雕甍驻彩霞，锦帆一去已无家。凄凉夜月楼前舞，零落春风仗外花。残烧绕原碑卧草，夕阳依岸柳藏鸦。可怜河水滔滔逝，不识人间有岁华。” \\n 【谢榛】　〔字茂秦，号四溟山人，以救卢次便北游燕，刻意吟咏，遂成一家。〕 \\n 谢茂秦曳裾赵藩，尝谒崔文敏铣，崔有诗赠之云：“三月清洹上，翩翩两度来。搞词倾玉海，吊古赋铜台。岐路杨朱泪，江湖李白杯。今公今谢事，回首尚怜才。” \\n 谢茂秦游天坛，赋七言一律。“天畔飞霞照万山，”寻易“山”字为“峰”遂成绝句曰：“度岭攀崖自一筇，黄冠竹下偶相逢。振衣直上升仙石，天畔飞霞照万峰。” \\n 谢茂秦《赋牡丹》曰：“花神默默殿春残，京洛名家识面难。国色从来有人妒，莫教红袖倚栏杆。”及读羊士谔《郡中即事》曰：“红香落尽暗香残，叶上秋光白露寒。越女含情已无恨，莫教长袖倚栏杆。”因与暗合，遂删己作。 \\n 有客问作诗之法于谢茂秦，请出一字为韵，以试心思，乃得“天”字，遂成三十六句，云：林开鸟雀天。鸱号月黑天。春阴欲雨天。斜阳禾黍天。明河半在天。一棹划江天。荷影乱湖天。江清鱼在天。蛾影瘅江天。千江各贮天。海气混茫天。霜冷菊花天。云惨战场天。野烧气蒸天。鹰扬朔汉天。马见渥洼天。神龙穴海天。湖抱岳阳天。饥鼯叫雪天。钟磬彻诸天。心空走里天。鹤梦不离天。浊水混青天。东南百越天。江波不定天。云萝隐洞天。丹气夜薰天。登岳上扪天。陇树插秦天。霜清瘴厉天。气汉家天。冰开雁沼天。海簸大鹏天。岭断五羊天。微茫画里天。人老醉乡天。又用“天”字起，得十二句，云：“天马行无迹。天覆空青色。天高笼鸟心。天阴鬼火乱。天寒鹰力健。天聚峨嵋雪。天势海相吞，天风助斗虎。天山雄汉塞。天长接邓林。天晴百鸟散。天垂四野青。又第二用“天”字，得十二句，云：井天开地镜。钧天奏太和。蜀天低剑阁。云天浑一色。水天通夜鼠。罗天昭象纬。楚天三峡断。海天腾蜃气。诸天空色界。江天月雨分。霜天红树老。通天鸟道寒。又第三用“天”字，得十二句，云：夜爽天街露。孤峰天外出。风暖天丝度。静中天籁起。隐见天河影。峡开天一线。汉北天常雪。日高天更青。霞明天姥峰。禅林天雨花。云疏天色澹。井平天影出。又第四用“天”字，得十二句，云：风响参天树。凿岭蜀天开。混沌是天胚。万物各天机。出塞胡天尽。龙斗海天翻。雁得楚天春。虹截江天碧。玉气浮天阙。蹄涔缩天影。秋气澄天宇。到海得天多。客谢而去。顾茂秦笑曰：“子何太泄天机耶！” \\n 大梁李生，谢茂秦诗友也。早过茂秦，留酌，谈及造句之法，因出“灯”字为韵，得四十句，云：烟苇出渔灯。书声半夜灯。山扉树里灯。风幢乱佛灯。心空一慧灯。塔闪半空灯。石火点船灯。蛾影隔笼灯。厨烟夜罩灯。倦客望村灯。风雨异乡灯。山鬼弄昏灯。夜惨病中灯。穴鼠暗窥灯。霜风逼旅灯。纪梦坐呼灯。江楼两岸灯。屋漏夜移灯。金粟吐华灯。仙家月是灯。思妇背孤灯。形影共寒灯。窗昏梦后灯。调鹰彻夜灯。农谈共瓦灯。棋罢暗篝灯。呼墟夜尽灯。树隐酒楼灯。村夜绩麻灯。除夜两年灯。鬼火战场灯。林疏见远灯。夜泊聚船灯。海舶浪摇灯。殿列九华灯。灵焰凤膏灯。春宫万户灯。李生曰：“少陵止有‘舟雪洒寒灯’之句，子何灯字之多耶？”因大叹服。(王元美为比部郎，尝与蔡子木、徐子与、吴明卿、谢茂秦饮。谢时再游京师，诗渐落，子木数侵之。已，被酒高歌其夔州诸咏，亦平平耳。甫发歌，明卿辄鼾寝，鼾声与歌相低昂，歌竟鼾亦止，为若初醒者，子木面色如土。子与复与子木论文，不合而罢。后五岁所，而子木以中丞抚河南，子与守汝宁，明卿谪归德司理，张肖甫谪裕州同知，皆属吏也。子木张宴，备宾主身行酒炙曰：“吾乌得有其一以慢三君子。”寻具疏荐之。) \\n 【侯一元】　〔号二谷，浙乐清人。嘉靖间，官布政。〕 \\n 侯二谷《赠王公督学楚中》诗云：“长江千里白波来，画舸风轻五两催。新雨晓看雷泽涨，冰壶秋映洞庭开。洲前落月闻湘瑟，峡外飞云见楚台。辞赋郢中应一变，汉家方重马卿才。” \\n 侯一麟酷仿右丞，如“四顾徒余壁，一床空有书。”“好道发新白，为儒家旧贫。”“每因枕上梦，识得屋前山。”皆得意句也。与一元时称“华萼。” \\n 【穆文熙】　〔字敬甫，号少春，东明人。〕 \\n 莆田陈本容，也罢先生孙也，将诣都下，穆少春赠之诗，且曰：“尔书法自兹有价，周公瑕之后，即当以毛颖登坛也。”诗曰：“隔岁别惊喜乍舒，凭陵彩笔近何如？剑锋自悟张颠草，石鼓兼传史籀书。客里秋风一榻外，行边寒雨片帆除。知君到处名逾重，洛下人争款应徐。” \\n 叶龙塘梦熊，以言事放逐，后十余岁始为安庆太守，穆少春寄诗云：“倾盖当年事已奇，更于霄汉几追随。直名顿向批鳞起，侠气兼从说剑知。一别罗浮空有梦，十年漳水杳无期。循良何日徵黄霸？惆怅天南岁暮时。” \\n 石拱辰、穆敬甫与王敬美善，两人日计敬美当督学，俄得报，柄文关内。敬甫有诗曰：“兰省当年识大家，雄飞今始动黄麻。一官揽辔还骢马，四辅传经有绛纱。斗下青萍时自起，秦庭白璧久争夸。昆明池畔支机石，指点全归上汉槎。”“吴楚何辞拥传劳，清时共羡领时髦。人才自数三秦盛，伯仲同推六代豪。藻鉴湟中空骏马，壮游华顶驻旌旄。五千言后重堪著，会见关门紫气高。” \\n 陈本容善作矮人行，为南音若鸟语。一日，自魏游越，穆少春赠诗曰：“绿阴池馆坐斑荆，客子南归渺去程。醉后侏儒空有态，花时夫已无声。中山兔尽挥毫去，越水鹅肥载笔行。书法如君称墨＜玄少＞，乾坤何处不逢迎！” \\n 南乐陈荩斋三失内子，穆少春嘲曰：“十载元龙叹各天，书来心事转凄然。芙蓉并蒂三经雨，凤嘴成胶两续弦。莱子几堪吟麦雉，裴航翻苦遇仙缘。定知须鬓时时黑，酷似周郎弱冠年。” \\n  \\n 　 \\n  \\n   \\n  "}
{"章节": "卷一百·国朝", "正文": "　 \\n 卷一百·国朝 \\n 　 \\n 【倭国】　〔吴自泰伯至夫差二十五世，勾践灭吴，其子孙支庶，入海为倭，故《通鉴前编》注云：“今日本国，吴泰伯之后。”。〕 \\n 国初尝欲征倭，其国王遣使害哩嘛哈奉表乞降，上问：“倭国风俗如何？”害哩嘛哈以诗答曰：“国比中原国，人如上古人。衣冠唐制度，礼乐汉君臣。银瓮刍新酒，金刀脍细鳞。年年三二月，桃李一般春。” \\n 成化甲午，倭人入贡，见蜀葵花不识，问何名？人绐之曰：“此一丈红也。”其人以纸状其花，题云：“花于木槿花相似，叶与芙容叶一般。五尺阑干遮不尽，尚留一半与人看。” \\n 正德间，有日本国使者经西湖，题诗云：“昔年曾见此湖图，不信人间有此湖。今日打从湖上过，画工还欠着工夫。” \\n 倭人入贡，每舣舟定海通津桥，时防闲之法颇严，赋绝句云：“弃子抛妻到大唐，将军何事苦相防？通津桥上团团月，天地无私一样光。” \\n 嘉靖间，倭子从终兴雨中往曹娥江，赋诗曰：“渺渺茫茫浪泼天，霏霏拂拂雨和烟。苍苍翠翠山遮寺，白白红红花满川。整整齐齐沙上雁，来来往往渡头船。行行坐坐看无尽，世世生生作话传。”又：“天连泗水水连天，烟锁孤村村锁烟。树绕藤萝萝绕树，川通巫峡峡通川。酒迷醉客客迷酒，船送行人人送船。此会应难难会此，传今话古古今传。” \\n 万历二年三月，倭子三人同一破船漂至登州府。其一能诗，是日雨雪，登守就出为题，倭即写云：“一夜东风胜北风，鹅毛飞乱满长空。梨花树上白加白，桃杏枝头红不红。莺问几时能出谷，燕愁何日化泥营！寒冰锁住辙千架，路阻行人去不通。” \\n 【安南】　〔古交趾，其国人之足大指交，故名。〕 \\n 交趾王原姓陈氏，后有黎季厘者，江西人，幼时贩至其国，登岸时，见沙上有字云“广寒宫里一枝梅。”厘后夤缘得官。一日，陈王避暑于清暑殿前，有桂干树，王出对云：“清暑殿前千树桂。”群臣皆未对，厘忆沙上所见，遂以对之，王大惊曰：“子何以知吾宫中事？”厘以实告，王曰：“此天数也。”盖王有女名一枝梅，建广寒宫以处之也。遂配之。 \\n 弘治间，安南使过吉水，《吊文丞相》诗曰：“吉水江头系客舟，缅怀丞相旧风流。堂堂大义勤王日，竺耿孤忠就死秋。北伐自期终复汉，东征谁谓竟亡同？一身独任网常责，肯戴南冠学楚囚？” \\n 交趾使游京师、西湖，赋一绝曰：“一株杨柳几苎花，醉饮西湖卖酒家。我国繁华不如此，春来遍地是桑麻。” \\n 嘉靖初，都御史毛伯温征安南，其国王以《萍诗》讽云：“锦鳞密砌不容针，带叶连根不计深。常与白云争水面，岂容明月坠波心？千层浪打诚难破，万阵风颠永不沉。多少鱼龙藏未见，太公无计下钩寻。”毛伯温依韵答之云：“随田逐水冒英针，到底原来种不深。空有根苗空有叶，敢生枝节敢生心？宁知聚处焉知散，但识浮时不识沉。大抵中天风势恶，扫归湖海竟无寻。”国王见诗大惊，由是贡服。 \\n 交南莫登庸称降，遣侄文明赴京，事毕濒回，辞兵部云，言不能达意。遂上一启。乃同行阮文泰所撰。文泰，其国以状元及第者。词曰：“乾坤发育万物，必资六子以成其功。圣人统御万邦，必籍六曹以宣其教。上下一理，古今同符。文明等抱本投降，赴京伺命。先先周隰，风霜靡惮于驰驱；荡荡尧天，云日第＜厂堇＞于就望。孚正切，惊惕殊深。恭惟兵曹钧座了，量度包荒，忠形纳约。上俾帝介，宏推一世之仁；外溥海隅，咸遂并生之愿。文明等观光伊迩，受赐良多。车制指南，欣觌遣还之礼；心存拱北，敢忘造命之恩。” \\n 【占城】　〔地在交趾南，滨海，古越裳氏。〕 \\n 占城使人入贡诗，其《初发》云：“行尽河桥柳色边，片帆高挂远朝天。未行先识归心早，应是燕山有杜鹃。”其《杨州对客》云：“三月维杨富风景，暂留佳客与同床。黄昏二十四桥月，白发三千余文霜。玉句诗闻贤太守，红莲书寄好文章。欲寻何逊旧东阁，落尽梅花空断肠。”其《江楼留别》云：“□峰俯楼楼俯渡，远人送客此经过。西风杨子江边柳，落叶不如离思多。” \\n  \\n 　 \\n  \\n   \\n  "}
