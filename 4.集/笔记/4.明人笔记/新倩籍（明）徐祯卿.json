{"章节": "新倩籍（明）徐祯卿", "正文": "　 \\n 　 \\n 　 \\n 新倩籍 \\n 　 \\n （明）徐祯卿 \\n 唐寅，字伯虎，雅资疏朗，任逸不羁。喜玩古书，多所博通。不为章句，属文务精思，气最峭厉。尝负凌轶之志，庶几贤豪之踪，侥仰顾眄，莫能触怀。家赀微羡，而餍习优汰，不能自裁，曰以单瘠，跼然处困，衔杯对友。引镜自窥辄悲，以华盛时荣，名不立，俟河之清，人寿几何，恐世卒莫知，没齿无闻，怅然有抑郁之心，乃作《昭恤赋》以自见。又尝自论曰：“嗟乎！唐生何志之肆，而材之缩邪？”君使剖质相明，亦足以彰伟观，流薄曜也。素伉于意气，怪世交鄙甚。要盟同比，死生相护，毋遗旧恩，故长者多介其谊概云。 \\n 系曰：有鸟骄斯，高飞啼提。饮择清流，栖羞卑枝。俶荡激扬，操比侠士。超腾踔诡，又类君子。长鸣远慕，顾命俦似。猥叙苦辛，仍要素辞。与子同心，愿各不移。恒共努力，比翼天衢。风雨凌敝，永勿散飞。天地闭合，乃绝相知。 \\n 文璧，字征明，笃好据古，洽闻旧事，善议论，学者咸高之。性专执不同于俗，不饰容仪，不近女妓。憙！淡薄俦类，有小过，时见排抵，人有薄技，亦往往叹誉焉。述造勤工，常矫诸友曰：“君等并持款说，而璧独操翰自苦，譬之骒骥泛驾，蹇牛负轭，诚不可共语也。”与诸生朱良育善，良育亦卓雅通古，谓璧曰：“夫禄不能代养，荣不能庇身，时逝曰莫，将愁厄之不胜，子其计之。”璧曰：“否否，命不可枉，时不可忽，人生实难，不勤何获，奈何计硁硁之忧，反不困邪？子行矣，无戾我图，异曰当不苦余言也。”良育竟深贤之。余甚伟其猖志，赋诗以广之云尔： \\n ■〈艹洍〉生茨蒿中，芬臭不相连。朱紫本异色，□□苦自眩。愦愦世俗间，方类千万端。君子尚贞诡，薄庶好骄扬。磁石能引针，砥砺乃独坚。鸾凤不从群，何况于高贤。仓和而不同，圣哲所称焉。飞蝇恶热羹，勖哉复何言。 \\n 邢参，字丽文，为人沉静，有酝藉，固而不陋。嘉遁城市，不急荣禄，贫无恒业，尝教授乡里，以著述自娱。无所干伺，人皆尚之。参志既高，而材学精美，多屈士子，佥以参之淑懿有四焉。养和靖躁，汪汪德心，恬泊处约，一何洁操，文优气柔，君子之思，奋概履方，恂恂谊士，近之不厌，远之有望，是其为人者乎。余因作歌以申欢慕。辞曰： \\n 云中鹄子鸣且蜚，三三五五将焉归？归在外野独徘徊，从朝无粱暮不炊。于何求乎芦之漪，我将往馈羹中鱼，将子不饥兮我心愉。 \\n 张灵，字梦晋，性聪明，善习技巧，家本贫窭，而复挑达自恣，不修方隅，不为乡党所礼。惟祝允明嘉其才，因受业门下，尝作文以厉之。关涉篇籍，能潜识强诵，文思便敏，骄曼可采。但恨生命逼苦，遭历艰困，祸殃纷然。内无僮仆，躬操力作，饔飧不继。父母妻子，愁思无聊，偃息弊庐，喟然长期，结心郁志，不遂所怀。然不能感激立节，君子有所嘲焉。其诗曰： \\n 咄咄张竖生，时命一何迫窘，狂趋欲何之。家无斗石储，为汝戚戚复戚戚。抚蓄老幼当从何，须晨起，弗踯躅，且往探囊赀。空负文史，腹肠枯，竟奚为。寒冬十月里，无重襦，短褐聊庇形，岂有貂鼲之华衣。杵臼不闻舂，稚子前告饥，宁逢猛虎斗，安忍儿女啼。沧浪之天弗用，信之贤愚混，厚薄若何徒区区。芝兰鞣为草，行当陨尘泥，悲哉悲哉令人瘁思。昔在原宪，环堵萧如。仲蔚高士，蓬蒿闭居。总继厥后，贤名并驱。辞曰：漫漫黄河一何深，百尺蟠蛟中夜鸣，为君趣车驰洛京，思将谁从邈无朋，饭彼茂芋，终何以聊生。 \\n 钱同爱，字孔周，早负才思，不受俗训。善文采，夸饰修容，轶荡简阔，雅为士林所奖。尝挫溺于时，意气激扬，眇然有青云之思，庶腾显美志，为终身名。惜其不遂，乃专精古学，讽阅传记，心朗性明，目涉知义，强力自振，学有浃洽。将沈蓄英华，秀而求实，综成名言，贻之同好而已。唐生甚信笃之，常谓人曰：“夫健驹昂昂，终为远器，况志士少壮，奚能有量哉！”类叹其知言云。歌曰：钻火木见毁，策名神亦疲。岂不逾食胆，健子甘如饴。匪为甘如饴，男儿实难为。贤者恤身后，愚夫贪厚赀。人生各有重，定志靡可移。 \\n  \\n 　 \\n  \\n  \\n 　"}
