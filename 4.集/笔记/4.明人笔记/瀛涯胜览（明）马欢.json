{"章节": "瀛涯胜览（明）马欢", "正文": "　 \\n 　 \\n 　 \\n 瀛涯胜览 \\n 　 \\n 明马欢撰 \\n 序　此序仅见国朝典故本 \\n 昔萧何入关，惟取图籍；玄龄克城，独采人物，使民笔之，良有以也。洪惟我朝太宗文皇帝、宣宗章皇帝，咸命太监郑和率领豪俊，跨越海外，与诸番货，其人物之丰伟，舟楫之雄壮，才艺之巧妙，盖古所未有。然也二帝之心，岂真欲夸多斗靡于远方哉！盖声名施及蛮貊，使普天之下，含灵蠢动悉沾德化，莫不知有其君而尊亲焉。然奉命而往者，吾不知几千万人，而尽厥事称厥旨者，舍吾山阴宗道马公其谁乎？公以才干优裕，首膺斯选，三入海洋，遍历番国，金帛宝货略不私巳，而独编次瀛涯胜览一帙以归。其载岛夷地之远近，国之沿革，疆界之所接，城郭之所置，与夫衣服之异，食用之殊，刑禁制度，风俗出产，莫不悉备。公之用心，盖欲使后之人，于千载之下，知国家道同天地，化及蛮夷，有若是之盛也。他日史氏大书，表公之心，将与萧房同垂名于不朽，讵不伟欤！ \\n 正统甲子菊月前一日，钱唐马敬书。 \\n 瀛涯胜览序 \\n 余昔观岛夷志，载天时气候之别，地理人物之异，慨然叹曰：普天下何若是之不同耶！永乐十一年癸巳，太宗文皇帝勑命正使太监郑和，统领宝船往西洋诸番开读赏赐。余以通译番书，亦被使末，随其所至，鲸波浩渺，不知其几于万里，历涉诸邦，其天时气候、地理人物、目击而身履之。然后知鸟夷志所著者不诬，而尤有大可奇怪者焉。于是采摭各国人物之丑美，壤俗之异同，与夫土产之别，疆域之制，编次成帙，名曰瀛涯胜览。俾属目者一顾之顷，诸番事实悉得其要，而尤见夫圣化所及，非前代之可比。第愧愚昧，一介微氓，叨陪使节，与斯胜览，诚千载之奇遇也。 \\n 是帙也，措意遗词，不能文饰，但直笔书其事而巳。览者毋以肤浅诮焉。是为序。 \\n 大明永乐十四年岁次丙申黄锺月吉旦，会稽山樵马欢述。 \\n 纪行诗 \\n 皇华使者承天敕，宣布纶音往夷域。鲸舟吼浪泛沧溟，远涉洪涛渺无极。洪涛浩浩涌琼波，群山隐隐浮靑螺。占城港口暂停憩，扬帆迅速来阇婆。阇婆远隔中华地，天气烦蒸人物异。科头裸足语侏，不习衣冠疏礼义。天书到处多欢声，蛮魁酋长争相迎。南金异宝远驰贡，怀恩慕义摅忠诚。阇婆又往西洋去，三佛齐过临五屿。苏门答剌峙中流，海舶番商经此聚。自此分往锡兰，柯枝、古里连诸番。弱水南滨溜山国，去路茫茫更险艰。欲投西域遥凝目，但见波光接天绿。舟人矫首混西东，惟指星辰定南北。忽鲁谟斯近海傍，大宛米息通行商。曾闻博望使绝域，何如当代覃恩光。书生从役何卑贱，使节叨陪游览遍。高山巨浪罕曾观，异宝奇珍今始见。际天极地皆王臣，圣明一统混华夏，旷古于今孰可伦。使节勤劳恐迟暮，时值南风指归路。舟行巨浪若游龙，回首遐荒隔烟雾。归到京华觐紫宸，龙墀献纳皆奇珍。重瞳一顾天颜喜，爵禄均颁雨露新。 \\n 会稽山樵　马欢 \\n 占城国 \\n 其国卽释典所谓王舍城也。在广东海南大海之南。自福建福川府长乐县五虎门开船往西南行，好风十日可到。其国南连真腊，西接交趾界，东北俱临大海。国之东北百里有一海口，名新州港，岸有一石塔为记，诸处船只到此舣泊登岸。岸有一寨，番名设比奈，以二头目为主。番人五六十家，居内以守港口。西南百里到王居之城，番名曰占城。其城以石垒，开四门，令人把守。 \\n 国王系销俚人，祟信释敎，头戴金钑三山玲珑花冠，如中国副净者所戴之样。身穿五色线细花番布长衣，下围色丝手巾。跣足，出入骑象，或乘小车，以二黄牛前拽而行。 \\n 头目所戴之冠，用茭蔁叶为之，亦如其王所戴之样，但以金彩妆饰，内分品级高低。所穿颜色衣衫，长不过膝，下围各色番布手巾。王居屋宇高大，上盖细长小瓦，四围墙垣用砖灰妆砌甚洁，其门以坚木雕刻，兽畜之形为饰民居房屋用茅草盖覆，檐高不得过三尺，出入躬身低头，高者有罪。服色禁白衣，惟王可穿。民下玄黄紫色并许穿，衣服白者死罪。国人男子髼头，妇人撮髻脑后。身体俱黑，上穿秃袖短衫，下围色丝手巾，赤脚。 \\n 气候暖热，无霜雪，常如四五月之味。草木常靑，山产乌木、伽蓝香、观音竹、降真香。乌木甚润黑，绝胜他国出者。伽篮香惟此国一大山出产，天下再无出处，其价甚贵，以银对换。观音竹如细藤棍样，长一丈七八尺，如铁之黑，每一寸有二三节，他所不出。」犀牛象牙甚广。其犀牛如水牛之形，大者有七八百斤，满身无毛，黑色，生鳞甲，纹癞厚皮。蹄有三跲，头有一角，生于鼻梁之中，长者有一尺四五寸。不食草料，惟食刺树刺叶，并食大干木，抛粪如染坊黄栌楂。其马低小如驴。水牛、黄牛、猪、羊俱有，鹅鸭稀少。鸡矮小，至大者不过二斤，脚高寸半，及二寸止。其雄鸡红冠白耳，细腰高尾，人拿中亦啼，甚可爱也。果有梅、橘、西瓜、甘蔗、椰子、波罗蜜、芭蕉子之类。其波罗蜜如冬瓜之样，外皮似川荔枝，皮内有鸡子大块黄肉，味如蜜。中有子如鸡腰子样，炒吃味如栗子。蔬菜则有冬瓜、黄瓜、葫芦、芥菜、葱姜而已，其余果菜并无。人多以渔为业，少耕种，所以稻谷不广。土种米粒细长多红者。大小麦俱无。槟榔、荖叶，人不绝口而食。 \\n 男女婚姻，但令男子先至女家，成亲毕，过十日或半月，其男家父母及诸亲友以鼓乐迎取夫妇回家，则置酒作乐。其酒则以饭拌药，封于瓮中候熟。欲饮，则以长节小竹筒长三四尺者插入酒瓮中，环坐，照人数入水，轮次咂饮。吸干再添入水而饮，至无味则止。 \\n 其书写无纸笔，用羊皮搥薄，或树皮熏黑，折成经折，以白粉载字为记。 \\n 国刑，罪轻者以藤条杖脊，重者截鼻。为盗者断手，犯奸者男女烙面成疤痕。罪甚大者，以硬木削尖立于小船样木上，放水中令罪人坐于尖木之上，木从口出而死，就留水上以示众。 \\n 其日月之定无闰月，但十二月为一年，昼夜分为十更，用鼓打记。四时以花开为春，叶落为秋。 \\n 其王年节日，用生人胆汁调水沐浴，其各处头目采取进纳，以为贡献之礼。其国王为王三十年，则退位出家，令弟兄子侄权管国事。王往深山待斋受戒，或吃素。独居一年，对天誓曰：「我先为王，在位无道，愿狼虎食我，或病死之。」若一年满足不死，再登其位，复管国事。国人呼为「昔唆马哈刺札」，此至尊至圣之称也。 \\n 其曰尸头蛮者，本是人家一妇女也，但眼无瞳，人为异。夜寝则飞头去，食人家小儿粪尖，其儿被妖气侵腹必死。飞头回合其体，则如旧。若知而候头飞去时，移体别处，回不能合则死。于人家若有此妇不报官，除杀者，罪及一家。 \\n 再有一通海大潭，名鳄鱼潭。如人有争讼难明之事，官不能决者，则令争讼二人骑水牛赴过其潭。理亏者鳄鱼出而食之；理直者虽过十次，亦不被食。最可奇也。 \\n 其海边山内有野水牛，甚狠。原是人家耕牛，走入山中，自生自长，年深成群。但见生人穿靑者，必赶来抵触而死，甚恶也。 \\n 番人甚爱其头，或有触其头者，如中国杀人之恨。 \\n 其买卖交易使用七成淡金，或银。中国靑磁、盘碗等品，纻丝、绫绢、烧珠等物，甚爱之，则将淡金换易，常将犀角、象牙、伽篮香等物进贡中国。 \\n 爪哇国 \\n 瓜哇国者，古名阇婆国也。其国有四处，皆无城郭。其它国船来，先至一处名杜板。次至一处名新村，又至一处名苏鲁马益。再至一处名满者伯夷，国王居之。其王之所居以砖为墙，高三丈余，周围约有二百余步。其内设重门甚整洁，房屋如楼起造，高每三四丈，卽布以板，铺细藤簟，或花草席，人于其上盘膝而坐。屋上月硬木板为瓦，破缝而盖。国人住屋以茅草盖之。家家俱以砖砌土库，高三四尺，藏贮家私什物，居止坐卧于其上。 \\n 国王之绊，髼头或带金叶花冠，身无衣袍，下围丝嵌手巾一二条，再用锦绮或纻丝缠之于腰，名曰压腰。插一两把短刀，名不刺头，赤脚出入，或骑象，或坐牛车。国人之绊，男子髼头，女子椎髻，上穿衣，下围手巾。男子腰插不剌头一把，三岁小儿至百岁老人皆有此刀，皆是兔毫雪花上等镔铁为之。其柄用金或犀角、象牙，雕刻人形鬼面之状，制极细巧。 \\n 国人男妇皆惜其头，若人以手触摸其头，或买卖之际钱物不明，或酒醉顚狂，言语争竞，便拔此刀刺之，强者为胜。若戳死人，其人逃避三日而出，则不偿命。若当时捉住，随亦戳死。国无鞭笞之刑，事无大小，卽用细藤背缚两手，拥行数步，则将不刺头于罪人腰眼或软肋一二刺卽死。其国风土无日不杀人，甚可畏也。 \\n 中国历代铜钱通行使用。 \\n 杜板番名赌斑，地名也。此处约千余家，以二头目为主。其间多有中国广东及漳州人流居此地。鸡、羊、鱼、菜甚贱。 \\n 海滩有一小池，甘淡可饮，曰是圣水，传言大元时命将史弼、高兴征伐阇婆，经月不得登岸，船中之水已尽，军士失措。其二将拜天祝曰：「奉命伐蛮，天若与之则泉生；不与则泉无。」祷毕，奋力插轮海滩，泉水随枪插处涌出，水味甘淡，众饮而得全生。此天赐之助也，至今存焉。 \\n 于杜板投东行半日许，至新村，番名曰革儿昔。原系沙滩之地，盖因中国之人来此创居，遂名新村，至今村主广东人也。约有千余家，各处番人多到此处买卖。其金子诸般宝石一应番货多有卖者，民甚殷富。自新村投南船行二十余里，到苏鲁马益，番名苏儿把牙。其港口流出淡水，自此大船难进，用小船行二十余里始至其地。亦有村主，掌管番人千余家，其间亦有中国人。其港口有一洲，林木森茂，有长尾猢狲万数，聚于上。有一黑色老雄狝猴为主，却有一老番妇随伴在侧。其国中妇人无子嗣者，备酒饭果饼之类，往祷于老猕猴，其老猴喜，则先食其物，余令众猴争食，食尽，随有二猴来前交感为验。此妇回家，卽便有孕，否则无子也，甚为可怪。 \\n 自苏儿把牙小船行七八十里到埠头，名章姑。登岸投西南行一日半到满者伯夷，卽王之居处也。其处番人二三百家，头目七八人以辅其王。天气长热如夏，田稻一年二熟，米粒细白，芝麻菉豆皆有，大小二麦绝无。土产苏木、金刚子、白檀香、肉豆蔲、荜拨、斑猫、镔铁、龟筒、玳瑁，奇禽有白鹦鹉如母鸡大，红绿莺哥、五色莺哥、鹩哥，皆能效人言语；珍珠鸡、倒挂鸟、五色花斑鸠、孔雀、槟榔雀、珍珠雀、绿斑鸠之类。异兽有白鹿、白猿猴等畜，其猪羊牛马鸡鸭皆有，但无驴与鹅耳。 \\n 果有芭蕉子、椰子、甘蔗、石榴、莲房、莽吉柿、西瓜、郞级之类。其莽吉柿如石榴样，皮内如橘囊样，有白肉四块，味甜酸，甚可食。郞级如枇杷样，略大，内有白肉三块，味亦甜酸。甘蔗皮白麄大，每根长二三丈。其余瓜、茄、蔬菜皆有，独无桃李韭菜。 \\n 国人坐卧无床凳，吃食无匙筯，男妇以槟榔荖叶聚灰不绝口，欲吃饭时，先将水嗽出口中槟榔渣，就洗两手干净，围坐，用盘满盛其饭，浇酥油汤汁，以手撮入口中而食。若渴则饮水，遇宾客往来无茶，止以槟榔待之。 \\n 国有三等人：一等回回人，皆是西番各国为商，流落此地，衣食诸事皆清致；一等唐人，皆是广东、漳、泉等处人窜居是地，食用亦美洁，多有从回回薮门受戒待斋者；一等土人，形貌甚丑异，猱头赤脚，祟信鬼敎，佛书言鬼国其中，卽此地也。人吃食甚是秽恶，如虵蚁及诸虫蚓之类，略以火烧微熟便吃。家畜之犬与人同器而食，夜则共寝，略无忌惮。旧传鬼子魔王靑面红身赤发，正于此地与一罔象相合，而生子百余，常啖血为食，人多被食。忽一日雷震石裂，中坐一人，众称异之，遂推为王。卽令精兵驱逐罔象等众而不为害，后复生齿而安焉。所以至今人好凶强。 \\n 年例有一竹轮会，但以十月为春首。国王令妻坐一塔车于前，自坐一车于后。其塔车高丈余，四面有窗，下有转轴，以马前拽而行。至会所，两边摆列队伍，各执竹轮一根。其竹轮实心无铁刃，但削尖而甚坚利。对手男子各携妻奴在彼，各妻手执三尺短木棍立于其中。听鼓声紧慢为号，二男子执轮进步抵戳，交锋三合，二人之妻各持木棍格之曰「那剌那剌」则退散。设被戳死，其王令胜者与死者家人金钱一个，死者之妻随胜者男子而去。如此胜负为戏。 \\n 其婚姻之礼，则男子先至女家，成亲三日后迎其妇。男家则打铜鼓铜锣，吹椰壳筒，及打竹筒鼓幷放火铳，前后短刀团牌围绕。其妇被发裸体跣足，围系丝嵌手巾，项佩金珠联络之饰，腕带金银声装之锣。亲朋邻里以槟榔荖叶线纫草花之类，妆饰彩船而伴送之，以为贺喜之礼。至家则鸣锣击鼓，饮酒作乐，数日而散。 \\n 凡丧葬之礼，如有父母将死，为儿女者先问于父母，死后或犬食，或火化，或弃水。其父母随心所愿而嘱之，死后卽依遗言所断送之。若欲犬食者，卽抬其尸至海边，或野外地上，有犬十数来食尽尸肉无遗为好；如食不尽，子女悲号哭泣，将遗骸弃水中而去。又有富人及头目尊贵之人将死，则手下亲厚婢妾先与主人誓曰「死则同住」，至死后出殡之日，木搭高棰，下垜柴堆，纵火焚棺，候焰盛之际，其原誓婢妾二三人，则满头带草花，身披五色花手巾，登跳号哭良久，撺下火内，同主尸焚化，以为殉葬之礼。 \\n 番人殷富者甚多，买卖交易行使中国历代铜钱。书记亦有字，如销俚字同。无纸笔，用茭蔁叶以尖刀刻之。亦有文法，国语甚美软。 \\n 斤秤之法，每斤二十两，每两十六钱，每钱四姑邦，每姑邦该官秤二分一厘八毫七丝五忽。每钱该官秤八分七厘五毫，每两该官秤一两四钱，每斤该官秤二十八两。升斗之法，截竹为升，为一姑刺，该中国官升一升八合。每番斗一斗为一黎，该中国官斗一斗四升四合。 \\n 每月至十五十六夜，月圆清明之夜，番妇二十余人或三十余人聚集成队，─妇为首，以臂膊递相联绾不断，于月下徐步而行。为首者口唱番歌一句，众皆齐声和之，到亲戚富贵之家门首，则赠以铜钱等物。名为步月行乐而已。 \\n 有一等人以纸画人物鸟兽鹰虫之类，如手卷样，以三尺高二木为画干，止齐一头。其人蟠膝坐于地，以图画立地，每展出一段，朝前番语高声解说次段来历。众人圜坐而听之，或笑或哭，便如说平话一般。 \\n 国人最喜中国靑花磁器，幷麝香、销金纻丝、烧珠之类，则用铜钱买易。国王常差头目以船只装载方物进贡中国。 \\n 旧港国 \\n 旧港，卽古名三佛齐国是也。番名曰浡淋邦，属瓜哇国所辖。东接爪哇国，西接满剌加国界，南距大山，北临大海。诸处船来，先至淡港，入彭家门里，系船于岸。岸上多砖塔。用小船入港内，则至其国。国人多是广东、漳、泉州人逃居此地。人甚富饶。地土甚肥，谚云「一季种谷，三季收稻」，正此地也。地方不广，人多操习水战，其处水多地少。头目之家都在岸地造屋而居，其余民庶皆在木筏上盖屋居之，用桩缆拴系在岸，水长则筏浮，不能淹没。或欲于别处居者，则起桩连屋移去，不劳搬徙。其港中朝暮二次暗长潮水。国人风俗婚姻死丧之礼，以至言语及饮食、衣服等事，亦皆与爪哇相同。 \\n 昔洪武年间，广东人陈祖义等全家逃于此处，充为头目，甚是豪横，凡有经过客人船只，辄便刼夺财物。至永乐五年，朝廷差太监郑和等统领西洋大宝船到此处。有施进卿者，亦广东人也，来报陈祖义凶横等情，被太监郑和生擒陈祖义等，回朝伏诛，就赐施进卿冠带，归旧港为大头目，以主其地。本人死，位不传子，是其女施二姐为王，一切赏罪黜陟皆从其制。 \\n 土产鹤顶鸟、黄速香、降真香、沉香、金银香、黄蜡之类。金银香中国与他国皆不出，其香如银匠钑银器黑胶相似，中有一块似白蜡一般在内，好者白多黑少，低者黑多白少。烧其香气味甚烈，为触人鼻，西番幷锁俚人甚爱此。香鹤顶鸟大如鸭，毛黑，颈长，嘴尖。其脑盖骨厚寸余，外红里如黄蜡之娇，甚可爱，谓之鹤顶，堪作腰刀靶鞘挤机之类。又出一等火鸡，大如仙鹤，圆身簇颈，比鹤颈更长，头上有软红冠，似红帽之状。又有二片生于颈中，嘴尖，浑身毛如羊毛稀长，靑色。脚长铁黑，爪甚利害，亦能破人腹，肠出卽死。好吃炭，遂名火鸡。用棍打碎莫能死。又山产一等神兽，名曰神鹿，如巨猪，高三尺，前半截黑，后一段白花毛纯短可爱。嘴如猪嘴不平，四蹄亦如猪蹄，却有三跲。止食草木，不食荤腥。其牛、羊、猪、犬、鸡、鸭，幷蔬菜、瓜果之类，与爪哇一般皆有。彼处人多好博戏，如把龟、弈棋、斗鸡之类皆赌钱物。市中交易亦使中国铜钱，幷用布帛之类。国王亦每以方物进贡朝廷，逮今未绝。 \\n 暹罗国 \\n 自占城向西南船行七昼夜，顺风至新门台，海口入港，才至其国。国周千里，外山崎岖，内地潮湿，土瘠少堪耕种。气候不正，或寒或热。其王居之屋，颇华丽整洁。民庶房屋起造如楼，上不通板，却用槟榔木劈开如竹片样，密摆用藤扎缚甚坚固，上铺藤簟竹席，坐卧食息皆在其上。 \\n 王者之绊用白布缠头，上不穿衣，下围丝嵌手巾，加以锦绮压腰。出入骑象或乘轿，一人执金柄伞，茭蔁叶做甚好。王系锁俚人氏，崇信释敎。国人为僧为尼姑者极多。僧尼服色与中国颇同。亦住庵观，持斋受戒。其俗凡事皆是妇人主掌，其国王及下民若有谋议、刑罚、轻重、买卖一应巨细之事，皆决于妻。其妇人志量果胜于男子，若有妻与我中国人通好者，则置酒饭同饮坐寝，其夫恬不为怪，乃曰：「我妻美，为中国人喜爱。」男子撮髻用白头布缠头，身穿长衫。妇人亦椎髻，穿长衫。男子年二十余岁则将茎物周回之皮，如韭菜样细刀挑开，嵌入锡珠十数颗皮内，用药封护，待疮口好，才出行走。其状累累如葡萄一般。自有一等人开铺，专与人嵌焊铢，以为艺业。如国王或大头目或富人，则以金为虚珠，内安砂子一粒，嵌之行走，玎玎有声，乃以为美。不嵌珠之男子为下等人，此最为可怪之事。男女婚姻，先请僧迎男子至女家，就令僧讨取童女喜红，贴于男子之面额，名曰利市，然后成亲，过三日后，又请僧及诸亲友拌槟榔彩船等物，迎其夫妇回于男家，置酒作乐待亲友。死丧之礼，凡富贵人死，则用水银灌于腹内而塟之，闲下人死，抬尸于郊外海边，放沙际，随有金色之鸟大如鹅者，三五十数，飞集空中下将尸肉尽食飞去。余骨家人号泣就弃海中而归，谓之鸟塟，亦请僧设斋诵经礼佛而已。 \\n 国之西北去二百余里有一市镇，名上水，可通云南后门。此处有番人五六百家，诸色番货皆有卖者，红马斯肯的石，此处多有卖者。此石在红雅姑肩下，明净如石榴子一般。中国宝船到暹罗，亦用小船去做买卖。 \\n 其国产黄速香、罗褐速香、降真香、沉香、花梨木、白豆蔲、大风子、血竭、藤结、苏木、花锡、象牙、翠毛等物。其苏木如薪之广，颜色绝胜他国出者。异兽有白象、狮子、猫、白鼠。其蔬菜之类，如占城一般。酒有米酒、椰子酒、二者俱是烧酒，其价甚贱。牛羊鸡鸭等畜皆有。国语颇似广东乡谈音韵。民俗嚣淫，好习水战。其王常差部领讨伐邻邦。买卖以海当钱使用，不拘金艰铜钱俱使，惟中国历代铜钱则不使。其王每差头目将苏木降香等宝进贡中国。 \\n 满剌加国 \\n 自占城向正南，好风船行八日到龙牙门。入门往西行，二日可到。此处旧不称国，因海有五屿之名，遂名曰五屿。无国王，止有头目掌管。此地属暹罗所辖，岁输金四十两，否则差人征伐。永乐七年己丑，上命正使太监郑和等统〔宝船〕赍诏勑，赐头目双台银印冠带袍服，建碑封城，遂名满刺加国，是后暹罗莫敢侵扰。其头目蒙恩为王，挈妻子赴京朝谢，贡进方物，朝廷又赐与海船回国守土。 \\n 其国东南是大海，西北是老岸连山。皆沙卤之地，气候朝热暮寒，田瘦谷薄，人少耕种。有一大溪河水，下流从王居前过入海。其王于溪上建立木桥，上造桥亭二十余间，诸物买卖俱在其上。 \\n 国王国人皆从回回敎门，持斋受戒诵经。其王服用以细白番布缠头，身穿细花靑布长衣，其样如袍。脚穿皮鞋，出入乘轿。国人男子方帕包头，女人撮髻脑后。身体微黑，下围白布手巾，上穿色布短衫。风俗淳朴，房屋如楼阁之制，上不铺板，但高四尺许之际，以椰子树劈成片绦，稀布于上，用藤缚定，如羊棚样。自有层次，连床就榻盘膝而坐，饮卧厨灶皆在上也。 \\n 人多以渔为业，用独木刳舟泛海取鱼。 \\n 土产黄速香、乌本、打麻儿香、花锡之类。打麻儿香本是一等树脂，流出入土，掘出如松香沥靑之样，火烧卽着。番人皆以此物点照当灯。番船造完，则用此物熔涂于缝，水莫能入，甚好。彼地之人多采取此物以转宝他国。内有明净好者，却似金珀一样，名损都卢斯。番人做成帽珠而卖，今水珀卽此物也。花锡有二处山坞锡场。王命头目主之，差人淘煎，铸成斗样，以为小块输官。每块重官秤一斤八两，或一斤四两，每十块用藤缚为小把，四十块为一大把，通市交易皆以此锡行使。 \\n 其国人言语幷书记婚姻之礼，颇与爪哇同。 \\n 山野有一等树，名沙孤树，乡人以此物之皮，如中国葛根捣浸澄滤其树作丸，如菉豆大，晒干而卖，其名曰沙孤米，可以作饭契。海之洲渚岸边生一等水草，名茭蔁叶。长如刀茅样，似苦笋。壳厚，性软，结子如荔枝样，鸡子大。人取其子酿酒，名茭蔁酒，饮之亦能醉人。乡人取其叶结竹细簟，止阔二尺，长丈余，为席而卖。果有甘蔗、巴蕉子、波罗蜜、野荔枝之类。菜葱、姜、蒜、芥、东瓜、西瓜皆有。牛、羊、鸡、鸭虽有而不多。价亦甚贵。其水牛─头直银一斤以上。驴马皆无。其海边水内常有鼍龙伤人。其龙高三四尺，四足，满身鳞甲，背刺排生。龙头撩牙，遇人卽啮。山出黑虎，比中国黄虎略小，其毛黑，亦有暗花纹。其黄虎亦间有之，国中有虎化为人，入市混人而行，自有识者，擒而杀之。如占城尸头蛮，此处亦有。 \\n 凡中国宝船到彼，则立排栅，如城垣，设四门、更鼓楼，夜则提铃巡警，内又立重栅，如小城。盖造库藏仓廒，一应钱粮顿在其内，去各国船只回到此处取齐，打整番货，装载船内，等候南风正顺，于五月中旬开洋回还。其国王亦自采办方物，挈妻子带领头目驾船跟随宝船赴阙进贡。 \\n 哑鲁国 \\n 自满刺加国开船，好风行四昼夜可到。其国有港名淡水港一条，入港到国，南是大山，北是大海，西连苏门答剌国界，东有平地。堪种旱稻，米粒细小，粮食频有。民以耕渔为业。风俗淳朴，国内婚丧等事，皆与爪哇、满刺加国相同。货用稀少，棉布名考泥，幷米谷牛羊鸡鸭甚广。乳酪多有卖者。 \\n 其国王、国人皆是回回人。 \\n 山林中出一等飞虎，如猫大，遍身毛灰色。有肉翅，如蝙蝠一般，但前足肉翅生连后足，能飞不远。人或有获得者，不服家食卽死。土产黄速香、金银香之类。乃小国也。 \\n 苏门答刺国 \\n 苏门答刺国、卽古须文达那国是也。其处乃西洋之总路，宝船自满刺加国向西南，好风五昼夜，先到滨海一村，名苔鲁蛮。系船，往东南十余里可到。其国无城郭，有一大溪皆淡水，流出于海。一日二次潮水长落，其海口浪大，船只常有沉殁。其国南去有百里数之远，是大深山；北是大海；东亦是大山，至阿鲁国界；正西边大海。其山连小国二处，先至那孤儿王界，又至黎代王界。其苏门答刺国王，先被那孤儿花面王侵掠，战斗身中药箭而死。有一子幼小，不能与父报仇。其王之妻与众誓曰：「有能报夫死之雠，复全其地者，吾愿妻之，共主国事。」言讫，本处有一渔翁，奋志而言：「我能报之。」遂领兵众当先杀败花面王，复雪其雠。花面王被杀，其众想伏，不敢侵扰。王妻于是不负前盟，卽与渔翁配合，称「为老王」，家室地赋之类，悉听老王裁制。永乐七年，效职进贡方物而沐天恩，永乐十年复至其国。其先王之子长成，阴与部领合谋弑义父渔翁，夺其位管其国。渔翁有嫡子名苏干剌，领众挈家逃去，邻山自立一寨，不时率众侵复父雠。永乐十三年，正使太监郑和等统领大宝船到彼，发兵擒获苏干剌，赴阙明正其罪。其王子感荷圣恩，常贡方物于朝廷。 \\n 其国四时气候不齐，朝热如夏，暮寒如秋。五月七月间亦有瘴气。山产硫黄，出于岩穴之中。其山不生草木，土石皆焦黄色。田土不广，惟种旱稻，一年二熟。大小二麦皆无。其胡椒倚山居住人家置园种之。藤蔓而生，若中国广东甜菜样，开花黄白色，结椒成实。生则靑，老则红，候其半老之时，摘采晒干货卖。其椒粒虚大者，卽此处椒也。每官秤一百斤，彼处卖金钱八十，直银一两。果有芭蕉子、甘蔗、莽吉柿、波罗蜜之类。有一等臭果，番名赌尔（乌）〔焉〕，如中国水鸡头样，长八九寸皮，生尖刺，熟则五六瓣裂开，若烂牛肉之臭。内有栗子大酥白肉十四五块，甚甜美可食，其中更皆有子，炒而食之，其味如栗。酸橘甚广，四时常有。若洞庭狮柑、绿橘样，其味不酸，可以久留不烂。又一等酸子，番名俺拔。如大消梨样，颇长，绿皮，其气香烈。欲食签去其皮，批切外肉而食，酸甜甚美。核如鸡子大。其桃李等果俱无。蔬菜有葱、蒜、姜、芥。东瓜至广，长久不坏。西瓜绿皮红子，有长二三尺者。人家广养黄牛，乳酪多有卖者。羊皆黑毛，并无白者。鸡无者，番人不识扇鸡。惟有母鸡，雄鸡大者七斤，略煑便软，其味甚美，绝胜别国之鸡。鸭脚低矮，大有五六斤者。桑树亦有，人家养蚕，不会缲丝，只会做棉。 \\n 其国风俗淳厚，言语书记婚丧穿拌衣服等事，皆与满剌加国相同。其民之居住，其屋如楼，高不铺板，但用椰子槟榔二木劈成条片，以藤札缚，再铺藤簟，高八尺，人居其上。高处亦铺阁栅。 \\n 此处多有番船往来，所以国中诸般番货多有卖者。其国使金钱、锡钱，金钱番名底那儿，以七成淡金铸造，每个圆径官寸五分，而底有纹。官秤二分三厘，一曰每四十八个重金一两四分。锡钱番名加失，凡买卖恒以锡钱使用，国中一应买卖交易，皆以十六两为一斤，数论价以通行四方。 \\n 〔那孤儿国〕 \\n 那孤儿王，又名花面王。其地在苏门答刺西，地里之界相连，止是一大山村。但所管人民皆于面上刺三尖靑花为号，所以称为花面王。地方不广，人民只有千余家，田少，人多以耕陆为生。米粮稀少，猪羊鸡鸭皆有。言语动静与苏门答剌国相同，土无出产，乃小国也。 \\n 黎代国 \\n 黎代之地，亦一小邦也。在那孤儿地界之西。此处南是大山，北临大海，西连南浡里国为界。国人三千家，自推一人为王，以主其事，属苏门答剌国所辖。土无所产，言语行用与苏门答剌同。山有野犀牛至多，王亦差人捕获，随同苏门答剌国以进贡于中国。 \\n 南浡里国 \\n 自苏门苔刺往正西，好风行三昼夜可到。其国边海，人民止有千家有余，皆是回回人，甚是朴实。地方东接黎代王界，西北皆临大海，南去是山，山之南又是大海。国王亦是回回人。王居屋处，用大木高四丈，如楼起造，楼下俱无装饰，纵放牛羊牲畜在下。楼上四边以板折落，甚洁，坐卧食处皆在其上。民居之屋与苏门答剌国同。 \\n 其处黄牛、水牛、山羊、鸡、鸭、蔬菜皆（少）〔有〕。鱼虾甚贱，米谷少。使用铜钱。山产降真香，此处至好，名莲花降。幷有犀牛。 \\n 国之西北海内有一大平顶峻山，半日可到，名帽山。其山之西亦皆大海，正是西洋也，名那没洋。西来过洋船只收帆，俱望此山为准。其山边二丈上下浅水内，生海树。彼人捞取为宝物货卖，卽珊瑚也。其树大者高二三尺，根头有一大拇指大根，如墨之沈黑，如玉石之温润。稍上桠枝婆娑可爱。根头大处可碾为帽珠器物。 \\n 其帽山脚下亦有居民二三十家，各自称为王。若问其姓名，则曰「阿菰喇楂」，「我便是王」以答。或问其次，则曰「阿菰喇楂」，「我亦是王」甚可笑也。其国属南浡里国所辖。其南浡里王常跟宝船，将降真香等物贡于中国。-----------------瀛涯胜览　〔明〕马　欢撰 \\n （承前） \\n 锡兰国　裸形国 \\n 自帽山南放洋，好风向东北行三日，见翠蓝山在海中。其山三四座，惟一山最高大，番名按笃蛮山。彼处之人巢居穴处，男女赤体，皆无寸丝，如兽畜之形。土不出米，惟食山芋、波罗蜜、芭蕉子之类，或海中捕鱼虾而食。人传云：若有寸布在身，卽生烂疮。昔释迦佛过海，于此处登岸，脱衣入水澡浴，彼人盗藏其衣，被释迦咒讫，以此至今人不能穿衣，俗言出卵坞，卽地也。 \\n 过此投西，船行七日，见莺歌嘴山，再三两日，到佛堂山，才到锡兰国马头名别罗里。自此泊船，登岸陆行。此处海边山脚光石上有一足迹，长二尺许，云是释迦从翠蓝山来，从此处登岸，脚踏此石，故迹存焉。中有浅水不干，人皆手蘸其水洗面拭目，曰「佛水清净」。左有佛寺，内有释迦佛混身侧卧，尚存不朽。其寝座用各样宝石妆嵌沉香木为之，甚是华丽，又有佛牙幷活舍利子等物在堂。其释迦涅盘，正此虑也。 \\n 又北去四五十里，才到王居之城。国王系锁俚人氏，祟信释敎，尊敬象牛。人将牛粪烧灰，遍搽其体，牛不敢食，止食其乳。如有牛死，卽埋之，若私宰牛者，王法罪死，或纳牛头大金以赎其罪。王之居址，大家小户每晨将牛粪用水调稀，遍涂屋下地面，然后拜佛。两手直舒于前，两腿直伸于后，胸腹皆贴地而为拜。 \\n 王居之侧有一大山，侵云高耸，山顶有人脚迹一个，入石深二尺，长八尺余。云是人祖阿聃圣人，卽盘古之足迹也。此山内出红雅姑、靑雅姑、黄雅姑、靑米篮心、昔剌泥、窟没蓝等一切宝石皆有。每有大雨冲出土，流下沙中，寻拾则有。常言宝石乃是佛祖眼泪结成。 \\n 其海中有雪白浮沙一片，日月照其沙，光采潋滟，日有珍珠螺蚌聚集沙上。其王置珠池，二三年一次令人取螺蚌倾入池中，差人看守此池，候其坏烂，则用水淘珠，纳官。亦有偷盗卖于他国者。 \\n 其国地广人稠，亚于爪哇。民俗饶富，男子上身赤膊，下围色丝手巾，加以压腰。满身毫毛俱剃净，止留其发，用白布缠头。如有父母死者，其须毛卽不剃，此为孝礼。妇人撮髻脑后，下围白布。其新生小儿则剃头，女留胎发不剃，就养至成人。无酥油牛乳不食饭。人欲食饭，则于暗处潜食，不令人见。平居槟榔荖叶不绝于口。 \\n 米谷、芝麻、菉豆皆有，惟无大小二麦。椰子至多，油糖酒酱皆以此物借造而食。 \\n 人死则以火化埋骨，其丧家聚亲邻之妇，都将两手齐拍胸乳而叫号哭泣为礼。 \\n 果有芭蕉子、波罗蜜、甘蔗、瓜茄、蔬菜，牛羊鸡鸭皆有。 \\n 王以金为钱，通行使用，每钱一个，重官秤一分六厘。中国麝香、纻丝、色绢、靑磁盘碗、铜钱、樟脑，甚喜。则将宝石珍珠换易。王常差人赉宝石等物，随同回洋宝船进贡中国。 \\n 小葛兰国 \\n 自锡兰国马头名别罗里开船，往西北，好风行六昼夜可到。其国边海，东连大山，西是大海，南北地狭，外亦大海，连海而居。国王国人皆锁俚人氏。祟信释敎，尊敬象牛，婚姻丧葬等事与锡兰国同。 \\n 土产苏木、胡椒不多，其果菜之类皆有。牛羊颇异他产。其羊靑毛长脚，高二尺三尺者，黄牛有三四百斤者。酥油多有卖者。人一日二飡，皆用酥油拌饭而食。王以金铸钱，每个重官秤一分，通行使用。虽是一小国，其王亦将方物差人贡于中国。 \\n 柯枝国 \\n 自小葛兰国开船，沿山投西北，好风行一昼夜，到其国港口泊船。本国东是大山，西临大海，南北边海，有路可往邻国。 \\n 其国王与民亦锁俚人氏，头缠黄白布，上不穿衣，下围纻丝手巾，再用颜色纻丝一匹缠之于腰，名曰压腰。 \\n 其头目及富人服用与王者颇同。民居之屋，用椰子木起造，用椰子叶编成片如草苫样盖之，雨不能漏。家家用砖泥砌一土库，止分大小，凡有细软之物，俱放于内，以防火盗。 \\n 国有五等人：一等名南昆，与王同类，内有剃头挂线在颈者，最为贵族；二等回回人；三等人名哲地，系有钱财主；四等人名革令，专与人作牙保；五等人名木瓜，木瓜者，至低贱之人也，至今此辈在海滨居住，房檐高不过三尺，高者有罪，其穿衣上不过脐，下不过膝，其出于途，如遇南昆、哲地人，卽伏于地，候过卽起而行。木瓜之辈，专以渔樵及抬负挑担为生，官不容穿长衣，其经商买卖与中国汉人一般。 \\n 其国王祟信佛敎，尊敬象牛，建造佛殿，以铜铸佛像，用靑石砌座，佛座边周围砌成水沟，傍穿一井，每日侵晨，则鸣钟击鼓，汲井水，于佛顶浇之再三，众皆罗拜而退。 \\n 另有一等人名浊，卽道人也，亦有妻子。此辈自出母胎，发不经剃，亦不梳篦，以酥油等物将发搓成条缕，或十余条，或七人条，披拽脑后。却将黄牛之粪烧成白灰，遍搽其体，上下皆不穿衣，止用如拇指大黄藤，两转紧缚其腰，又以白布为梢子。手拿大海螺，常吹而行。其妻略以布遮其丑，随夫而行。此等卽出家人，倘到人家，则与钱米等物。 \\n 其国气候常暖如夏，无霜雪。每至二三月，日夜间则下阵头雨一二次，番人各整盖房屋，备办食用。至五六月，日夜间下滂沱大雨，街市成河，人莫能行，大家小户坐候雨信过。七月才晴，到八月半后晴起。到冬点雨皆无，直至次年二三月间，又下雨。常言半年下雨半年晴，正此处也。土无他产，只出胡椒，人多置园圃种椒为业。每年椒熟，本处自有收椒大户收买，置仓盛贮，待各处番商来买。论播荷说价，每一播荷该番秤二十五封剌，每一封剌该番秤十斤，计官秤十六斤，每一播荷该官秤四百斤。卖波处金钱或一百个，或九十个，直银五两。 \\n 名称哲地者，皆是财主，专一收买下宝石珍珠香贷之类，候中国宝（石）船或别国番船客人来买，珍珠以分数论价而买。且如珠每颗重三分半者，卖彼处金钱一千八百个，直银一百两。珊瑚枝梗，其哲地论斤重买下，顾倩匠人，剪断车旋成珠，洗磨光净，亦秤分量而买。 \\n 王以九成金铸钱行使，名曰法南，重官秤一分一厘。又以银为钱，比海螺靥大。每个官秤四厘，名曰答儿。每金钱一个，倒换银钱十五个，街市行使零用，则以此钱。 \\n 国人婚丧之礼，其五等人皆各从其类而不同。 \\n 米、粟、麻、豆、黍、稷皆有，止无大小二麦。象、马、牛、羊、犬、猫、鸡、鸭皆有，只无驴骡与鹅尔。 \\n 国王亦差头目随共回洋宝船将方物进贡中国。 \\n 古里国 \\n 卽西洋大国。从柯枝国港口开船，往西北行，三日方到。其国边海，山之东有五七百里，远通坎巴夷国；西临大海；南连柯枝国界；北边相接狠奴儿地面。西洋大国正此地也。永乐五年，朝廷命正使太监郑和等赍诏敕赐其国王诰命银印给赐，升赏各头目品级冠带，统领大宝船到彼，起建碑庭，立石云：「其国去中国十万余里，民物咸若熙皡同风，刻石于兹永示万世。」 \\n 国王系南昆人，祟信佛敎，尊敬象牛。国人内有五等：回回人、南昆人、哲地人、革令人、木瓜人。其国王国人皆不食牛肉，大头目是回回人，皆不食猪肉。先是王与回回人誓定，尔不食牛，我不食猪，互相禁忌，至今尚然。王以铜铸佛像，名乃纳儿，起造佛殿，以铜铸瓦而盖佛座。傍掘井，每日侵晨，王至汲水浴佛，拜讫，令人收取黄牛净粪，用水调于铜盆如糊，遍擦殿内地面墙壁。且命头目幷富家，每早亦涂擦牛混粪。又将牛粪烧成白灰，研细，用好布为小袋盛灰，常带在身，每日侵晨洗面毕，取牛粪灰调水，搽涂其额，幷两股间各三次，为敬佛敬牛之诚。传云：昔有一圣人名某些立敎化，人人知其是真天人，皆钦从，以后圣人同往他所，令其弟名撒没嚟掌管敎人，其弟心起矫妄，铸一金犊，曰：「此是圣主，凡叩之则有灵验。」敎人听命，祟敬其金牛，曰：「常粪金，人得金」，心爱而忘天道，皆以牛为真主。后某些圣人回还，见众人被弟撒没嚟惑坏圣道，遂废其牛，而欲罪其弟，其弟骑一大象遁去。后人思之，悬望其还，且如月初，则言月中必至。及至月中，又言月尽必至。至今望之不绝。南昆人敬象牛，由此故也。 \\n 王有大头目二人，掌管国事，俱是回回人，国中大半皆奉回回敎门。礼拜寺有二三十处，七日一次行礼拜。至日，举家斋浴，诸事不干，巳午时，大小男子到寺礼拜，至未时方散回家，才做买卖，干理家事。人甚诚信，状貌济楚标致。其二大头目受中国朝廷升赏，若宝船到彼，全凭二人主为买卖，王差头目幷哲地未讷几计书算于官府牙人来会，领船大人议择某日打价，至日，先将带去锦绮等物，逐一议价已定，随写合同价数，彼此收执。其头目哲地卽与内官大人众手相拿。其牙人则言某月某日于众手中拍一掌已定，或贵或贱，再不悔改。然后哲地富户才将宝石珍珠跚瑚等物来看议价，非一日能定，快则一月，缓则二三月，若价钱较议已定，如买一主珍珠等物，该价若干，是原经手颈目未讷几计算，该还纻丝等物若干，照原打手之货交还，毫厘无改，彼之算法无算盘，只以两手、两脚幷二十指计算，毫厘无差，甚异于常。 \\n 王以六成金铸钱行使，名吧南，每个径面官寸三分八厘，面底有纹，重官秤一分。又以银为钱，名搭儿，每个约重三厘，零用此钱。衡法每番秤一钱，该官秤八分，每番秤一两，计十六钱，该官秤一两二钱八分。番秤二十两为一斤，该官秤一斤九两六钱。其番秤名番剌失，秤之权钉定于衡末，称准则活动于衡中，提起平为定盘，星称物则移准向前，随物轻重而进退之。止可秤十斤，该官秤十六斤，秤香货之类，二百斤番秤为一播荷，该官秤三百二十斤，若称胡椒，二百五十斤为一播荷，该官秤四百斤。凡称一应巨细货物，多用天平对较。其量法，官铸铜为升行使，番名党戛黎，每升该官升一升六合。 \\n 西洋布本国名撦黎布，出于邻境坎巴夷等处。每疋阔四尺五寸，长二丈五尺，卖彼处金钱八个或十个。国人亦将蚕丝练染各色，织间道花手巾，阔四五尺，长一丈二三尺，每条卖金钱一百个。胡椒山乡住人置园多种。到十月间，椒熟采摘晒干而卖，自有收椒大户来收，上官库收贮。若有买者，官与发买，见数计算税钱纳官。每胡椒一播荷，卖金钱二百个，其哲地多收买下各色宝石珍珠，幷做下跚硼珠等物，各处番船到彼，国王亦差头目幷写字人等眼同而卖，就取税钱纳官。 \\n 富家多种椰子树，或一千株或二千三千株，为产业。其椰子有十般使用：嫩者有浆甚甜，奸契，可酿酒；老者椰肉打油，做糖做饭吃；外包之穰，打索，造船；椰壳为碗，为杯，又好烧灰打箱金银细巧生活；树好造屋，叶好盖屋。蔬菜有芥菜、生姜、萝卜、胡荽、葱、蒜、葫芦、茄子、菜瓜、东瓜四时皆有。又有一等小瓜，如指大，长二寸许，如靑瓜之味，其葱紫皮，如蒜，大头小叶，称斤而卖。波罗蜜、芭蕉子广有卖者。木别子树高十余丈，结子如绿柿样，内包其子三四十个，熟则自落。其蝙蝠如鹰之大，都在此树上倒挂而歇。米红白皆有。麦大小俱无。其面皆从别处贩来卖。鸡鸭广有，无鹅。羊脚高灰色，如驴驹子之样。水牛不甚大。黄牛有三四百斤者，人不食其肉，止食其乳酪，人无酥油不吃饭。其牛养至老死卽埋之。各色海鱼其价极贱。山中鹿兔亦有卖者。人家多养孔雀，其它禽鸟则有乌鸦、苍鹰、鹭鸶、燕子，其余别样大小禽鸟，则并无有。 \\n 国人亦会弹唱，以葫芦壳为乐器，红铜丝为弦，唱番歌相和而弹，音韵堪听。民俗婚丧之礼，锁俚人、回回人各依自家本等体例不同。其王位不传于子而传于外甥。传甥止论女腹所生为嫡族。其王若无姊妹，传之于弟。若无弟，逊与有德之人。世代相仍如此。王法无鞭笞之刑，罪轻者截手断足，重则罚金诛戮。甚则抄没灭族。人有犯法者，拘之到官，卽伏其罪，若事情或有冤枉不伏者，则于王前或大头目前置一铁锅，盛油四五斤，煎滚，先以树叶投试爆弹有声，遂令其人以右手二指煠于油内片时，待焦方起，用布包裹封记，监留在官，二三日后聚众开封视之，若手烂溃，其事不枉，卽加以刑，若手如旧不损，则释之，头目人等以鼓乐礼送此人回家，诸亲邻友馈礼相贺，饮酒作乐以相庆，此事最为奇异。 \\n 使回之日，其国王欲进贡，用好赤金五十两，令番匠抽如发细金丝，结绾成片，以各色宝石大珍珠厢成宝带一条，差头目乃邦进奉中国。 \\n 溜山国 \\n 自苏门答刺开船，过小帽山投西南，好风行十日可到。其国番名牒干，无城郭，倚山聚居，四围皆海，如洲渚一般，地方不广。国之西去程途不等，海中天生石门一座，如城阙样。有八大处，溜各有其名：一曰沙溜，二曰人不知溜，三曰起泉溜，四曰麻里奇溜，五曰加半年溜，六曰加加溜，七曰安都里溜，八曰官瑞溜。此八处皆有所主，而通商船。再有小窄之溜，传云三千有余溜，此谓弱水三千，此处是也。其间人皆巢居穴处，不识米谷，只捕鱼虾而食，不解穿衣，以树叶遮其前后。设遇风水不便，舟师失针舵损，船过其溜，落于泻水，渐无力而沉，大概行船皆宜该防此也。 \\n 牒干国王、头目、民庶皆是回回人。风俗纯美，所行悉遵敎门规矩。人多以渔为业，种椰子为生。男女体貌微黑，男子白布缠头，下围手巾。妇人上穿短衣，下亦以阔布手巾围之。又用阔大布手巾过头遮盖，止露其面。婚丧之礼悉依回回敎门亲矩而后行。 \\n 土产降真香也不多，椰子甚广，各处来收买往别国货卖。有等小样椰子壳，彼人旋做酒锺，以花梨木为足，用番漆漆其口足，甚为希罕其。椰子外包之欀，打成麄细绳索，堆积在家，各处番船上人亦来收买，卖与别国，造船等用。其造番船，皆不用钉，止钻其孔，皆以此索联缚，加以木楔，然后以番沥靑涂缝，水不能漏。其龙涎香，渔者常于溜处采得，如水浸沥靑之色，嗅之无香，火烧惟有腥气，其价高贵，买者以银对易，海彼人采积如山，罨烂其肉，转卖暹罗、榜葛剌等国，当钱使用。其马鲛鱼切成大块，晒干收贮，各国亦来收贩他处，名曰海溜鱼而卖之。织一等丝嵌手巾，甚密实长阔，绝胜他处所织者。又有一等织金方帕，与男子缠头，价有卖银五两之贵者。 \\n 天之气候，四时常热如夏。其土地甚瘠，米少，无麦，蔬菜不广，牛羊鸡鸭皆有，余无所出。王以银铸小钱使用。中国宝船一二只亦到彼处，收买龙涎香、椰子等物，乃一小邦也 \\n 祖法儿国 \\n 自古里国开船投西北，好风行十昼夜可到。其国边海倚山，无城郭，东南大海，西北重山。国王、国人皆奉回回敎门。人体长大，貌丰伟语言朴实。王者之绊，以白细番布缠头，身穿靑花如大指大细丝嵌盖头，或金锦衣袍，足穿番靴，或浅面皮鞋。出入乘轿或骑马，前后摆列象驼、马队，刀牌手，吹筚篥锁，簇拥而行。民下所服衣冠，缠头长衣脚穿靴鞋。如遇礼拜日，上半日市绝交易，男女长幼皆沐浴，旣毕，卽将蔷薇露或沉香幷抽搽面幷四体，俱穿齐整新净衣服。又以小土炉烧沈檀俺八儿等香，立于炉上，熏其衣体，才往礼拜寺。拜毕方回，经过街市，半晌熏香不绝。婚丧之礼，素遵回回敎规而行。 \\n 土产乳香，其香乃树脂也。其树似榆，而叶尖长。彼人每砍树取香而卖。中国宝船到彼，开读赏赐毕，其王差头目遍谕国人，皆将乳香、血竭、芦荟、没药、安息香、苏合油、木别子之类，来换易纻丝、磁器等物。此处气候，常如八九月，不冷。米麦豆粟黍稷麻谷，及诸般蔬菜、瓜茄、牛、羊、马、驴、猫、犬、鸡、鸭之类，亦皆不缺。山中亦有驼鸡，土人间亦捕获来卖。其鸡身匾颈长，其状如鹤，脚高三四尺，每脚止有二指。毛如骆驼，食绿豆等物，行似骆驼，因此名驼鸡。其骆驼则有单峰者，有只峰者，人皆骑坐以适街市。将死，则杀之卖其肉。 \\n 其王铸金钱名倘伽，每个重官秤二钱，径一寸五分，一面有纹，一面人形之纹。又以红铜铸为小钱，约重三厘，径四分，零用。其国王于钦差使者回日，亦差其头目将乳香驼鸡等物，跟随宝船以进贡于朝廷焉。 \\n 阿丹国 \\n 自古里国开船，投正西兑位，好风行一月可到。其国边海，离山远。国富民饶，国王、国人皆奉回回敎门，说阿刺壁言语。人性强梗，有马步锐兵七八千，所以国势威重，邻邦畏之。永乐十九年，钦命正使太监李　等，赍诏勑衣冠赐其王酋，到苏门答刺国，分内官周　领驾宝船数只到彼。王闻其至，卽率大小头目至海滨迎接诏敕赏赐，至王府行礼甚恭谨感伏，开读毕，国王卽谕其国人，但有珍宝许令卖易。在彼买得重二钱许大块猫睛石，各色雅姑等异宝，大颗珍珠，珊瑚树高二尺者数株，又买得珊瑚枝五柜、金珀、蔷薇露、麒麟、狮子、花福鹿、金钱豹、驼鸡、白鸠之类而还。 \\n 国王之绊，头戴金冠，身穿黄袍，腰系宝妆金带。至礼拜日赴寺礼拜，则换细白番布缠头，上加金锦之顶，身穿白袍，坐车列队而行。其头目冠服各有等第不同。国人穿绊，男子缠头，穿撒哈喇梭幅、锦绣纻丝等衣，足着靴鞋。妇人之绊，身穿长衣，肩项佩宝石、珍珠、缨络，如观音之绊，耳带金厢宝环四对，臂缠金宝钏镯，足指亦带指环。又用丝嵌手巾盖于顶上，止露其面。 \\n 凡国人打造钑细金银首饰等项生活，甚精妙，绝胜天下。又有市肆、混堂，幷熟食、丝帛、书籍、诸色什物铺店皆有。王用赤金铸钱行使，名甫噜嚟，每个重官秤一钱，底面有纹。又用红铜铸钱，名甫噜斯，零使。 \\n 其地气候温和，常如八九月。日月之定无闺月，惟以十二个月为一年。月无大小，若头夜见新月，明日卽月首也。四季不定，自有阴阳人推算，如以某日为春首，后果然花草开荣。某日是初秋，果然木叶雕落。及于日月交食、潮信早晚，幷风雨寒暖，无不准验。 \\n 人之饮食，米粉麦面诸品皆有，多以乳酪、酥油、糖蜜制造而食。米、粟、豆、谷、大小二麦、芝麻幷诸色蔬菜俱有，果子有万年枣、松子、把担、干葡萄、核桃、花红、石榴、桃、杏之类。象、驼、驴、骡、牛、羊、鸡、鸭、猫、犬皆有，止无猪鹅。棉羊白毛无角，头上有黑毛二团，如中国童子顶搭。其颈下如牛袋一般，其毛短如狗，其尾大如盘。 \\n 民居房屋皆以石砌，上以砖盖，或土盖。有石砌三层，高四五丈。亦有用木起架为楼居者，其木皆土产紫檀木为之。 \\n 其地土所产草木，又有蔷薇露、檐卜花、无核白葡萄，幷花福鹿、靑花白驼鸡、大尾无角棉羊。其福鹿如骡子样，白身白面，眉心隐隐起细细靑条花，起满身至四蹄，细条如间道如画。靑花白驼鸡亦有靑花，如福鹿一般。麒麟前二足高九尺余，后两足约高六尺，头抬颈长一丈六尺。首昂后低，人莫能骑。头上有两肉角，在耳边，牛尾鹿身蹄有三跲，匾口，食粟、豆、面饼。其狮子身形似虎，黑黄无斑，头大口阔，尾尖毛多，黑长如缨。声吼如雷，诸兽见之，伏不敢起，乃兽中之王也。 \\n 其国王感荷圣恩，特造金厢宝带二条，窟嵌珍珠宝石金冠一顶，幷雅姑等各样宝石地角二枚，金叶表文，进贡中国。 \\n 榜葛剌国 \\n 自苏门答刺国开船，取帽山幷翠蓝岛，投西北上，好风行二十日，先到浙地港泊船，用小船入港，五百余里到地名锁纳儿港登岸，向西南行三十五站到其国。有城郭，其王府幷一应大小衙门皆在城内。 \\n 其国地方广阔，物穰民稠，举国皆是回回人，民俗淳善。富家造船往诸番国经营者颇多，出外佣役者亦多。人之容体皆黑，间有一白者。男子皆剃发，以白布缠之。身服从头套下圆领长衣，下围各色阔手巾，足穿浅面皮鞋。其国王幷头目之服，俱奉回回敎礼，冠衣甚整丽。国语皆从榜葛里，自成一家言语，说吧儿西语者亦有之。国王以银铸钱，名倘伽，每个重官秤三钱，径官寸一寸二分，底面有纹。一应买卖皆以此钱论庐零用。海番名考嚟，论个数交易。民俗冠丧祭婚姻之礼，皆依回回敎门礼制。 \\n 四时气候，常热如夏。稻谷一年二熟，米粟细长，多有细红米。粟、麦、芝麻、各色豆黍、姜、芥、葱、蒜、瓜、茄、蔬菜皆有。果有芭蕉子。酒有三四等，椰子酒、米酒、树酒、茭蔁酒各色法制，多有烧酒。市卖无茶，人家以槟榔待人。街市一应铺店、混堂、酒饭甜食等肆都有。驼、马、驴、骡、水牛、黄牛、山羊、棉羊、鹅、鸭、鸡、猪、犬、猫等畜皆有。果则有波罗蜜、酸子、石榴、甘蔗等类，其甜食则有沙糖、白糖、糖霜、糖果、蜜煎、蜜姜之类。土产五六样细布：一样荜布，番名卑泊，阔三尺余，长五丈六七尺，此布匀细如粉笺─般；一样姜黑布，番名满者提，阔四尺许，长五丈余，此布紧密壮实；一样番名沙纳巴付，阔五尺，长三丈，便如生平罗样，卽布罗也；一样番名忻白勤搭黎，阔三尺，长六丈，布眼稀匀，卽布纱他，皆用此布缠头；一样番名沙榻儿，阔二尺五六寸，长四丈余，如好三梭布一般；有一样番名蓦黑蓦勒，阔四尺，长二丈余，背面皆起绒头，厚四五分，卽兜罗绵也。桑柘蚕茧皆有，止会作线缲丝嵌手巾幷绢。不晓成绵。漆器、盘碗、镔铁、轮、刀、翦等器皆有卖者。一样白纸，亦是树皮所造，光滑细腻如鹿皮一般。 \\n 国法有笞杖徒流等刑。官品衙门印信行移皆有。军亦有官管给粮饷，管军头目名吧斯剌儿。医卜阴阳百工技艺皆有之。其行术，身穿挑黑线白布花衫，下围色丝手巾，以各色硝子珠间以珊瑚珠穿成缨络，佩于肩项，又以靑红硝子烧成镯，带于两臂，人家宴饮，此辈亦来动乐，口唱番歌对舞，亦有解数。有一等人名根肖速鲁奈，卽乐工也。每日五更时分，到头目或富家门苜，一人吹销，一人击小鼓，一人击大鼓，初起则慢，自有调拍，后渐紧促而息。又至一家，如前吹击而去，至饭时仍到各家或与酒饭，或与钱物。撮弄把戏，诸色皆有，不甚奇异。止有一样，一人同其妻以铁索拴一大虎，在街牵拽而行，至人家演弄。卽解其铁索，令虎坐于地。其人赤体单梢，对虎跳跃，拽拳将虎踢打。其虎性发作威，咆哮势若扑人。其人与虎对跌数交毕，又以一臂伸入虎口，直至其喉，虎不敢咬。其人仍销虎颈，则伏于地讨食。其家则与肉啖之，又与其人钱物而去。日月之定，亦以十二个月为一年，无闰月。节气早晚临期推。 \\n 王亦差人驾船往各番国买卖，取办方物珍珠宝石，进贡中国。 \\n 忽鲁谟厮国 \\n 自古里国开船投西北，好风行二十五日可到。其国边海倚山，各处番船幷旱番客商，都到此地赶集买卖，所以国民皆富。国王国人皆奉回回敎门，尊谨诚信，每日五次礼拜，沐浴斋戒。风俗淳厚，无贫苦之家。若有一家遭祸致贫者，众皆赠以衣食钱本，而救济之。人之体貌清白丰伟，衣冠济楚标致。婚丧之礼，悉遵回回敎规。男子娶妻，先以媒妁，已通礼讫，其男家卽置席请加的。加的者，掌敎门规矩之官也。及主婚人幷媒人，亲族之长者，两家各通三代乡贯来历，写立婚书已定，然后择日成亲。否则官府如奸论罪。如有人死者，卽用白番布为大殓小殓之衣，用瓶盛净水，将尸从头至足浇洗二三次，旣净，以麝香片脑填尸口鼻，才服殓衣，贮棺内，当卽便埋。其坟以石砌，穴下铺净沙五六寸，抬棺至，则去其棺，止将尸放石穴内，上以石板盖定，加以净土厚筑坟堆，甚坚整也。人之饮食，务以酥油拌煮而食。市中烧羊、烧鸡、烧肉、薄饼、哈喇潵一应面食皆有卖者。二三口之家多不举火做饭，止买熟食而契。 \\n 王以银铸钱，名底那儿，径官寸六分，底面有纹，重官秤四分，通行使用。书记皆是回回字，其市肆诸般铺面百物皆有，止无酒馆。国法饮酒者弃市。文武医卜之人绝胜他处。各色技艺皆有，其撮弄把戏，皆不为奇。惟有一样，羊上高竿，最可笑也。其术用木一根，长一丈许，木竿头上止可许羊四蹄立于木。将木立竖于地，扶定，其人引一小白羝羊，拍手念诵。其羊依拍鼓舞，来近其竿，先以前二足搭定其木，又将后二足一纵立于竿上。又一人将木一根于羊脚前挨之，其羊又将前两足搭上木顶，随将后二脚纵起。人卽扶定其木，其羊立于二木之顶，跳动似舞之状。又将木一段趱之，连上五六段，又高丈许。俟其舞罢，然后立于中木，人卽推倒其竿，以手接住其羊。又令卧地作死之状，令舒前脚则舒前，令舒后脚则舒后。又有将一大黑猴，高三尺许，演弄诸般本事了，然后令一闲人，将巾帕重重折迭，紧缚其猴两眼，别令一人潜打猴头一下，深深避之，后解其帕，令寻打头之人，猴于千百人中径取原人而出，甚为怪也。 \\n 其国气候寒暑，春开花，秋落叶。有霜无雪，雨少露多。有一大山，四面出四样之物。一面如海边出之盐，红色。人用铁锄如打石一般凿起一块，有三四十斤者。又不潮湿，欲用食，则搥碎为末而用。一面出红土，如银朱之红；一面出白土，如石灰，可以粉墙壁；一面出黄土，如姜黄色之黄。俱着头目守管，各处自有客商来贩卖为用。 \\n 土产米麦不多，皆是别处贩来粜卖，其价极贱。果有核桃、把聃果、松子、石榴、葡萄干、桃干、花红、万年枣、西瓜、菜瓜、葱、韭、薤、蒜、萝卜、甜瓜等物。其胡萝卜，红色如藕大者至多。甜瓜甚大，有高二尺者。其核桃，壳薄白色，手捏卽破。松子长寸许，葡萄干有三四样：一样如枣干，紫色；一样如莲子大，无核，结霜；一样圆颗如白豆大，略白色。把聃果如核桃样，尖长色白，内有仁，味胜核桃肉。石榴如茶锺大，花红如拳大，甚香美。万年枣亦有三样：一样番名垜沙布，每个如母指大，核小结霜如沙糖，忒甜难吃；一样挼烂成二三十个大块，如好柿饼及软枣之味；一等如南枣样略大，味颇涩，彼人将来喂牲口。此处各番宝货皆有，更有靑红黄雅姑石，幷红剌、祖把碧、祖母剌、猫睛、金钢钻，大颗珍珠如龙眼大，重一钱二三分，珊瑚树珠，幷枝梗、金珀、珀珠、神珠、蜡珀、黑珀，番名撤白值。各色美玉器皿、水晶器皿，十样锦翦绒花单，其绒起一二分，长二丈，阔一丈，各色梭幅，撤哈喇毡、氁罗氁纱、各番靑红丝嵌手巾等类皆有卖者。 \\n 驼马、骡、牛、羊广有。其羊有四样：一等大尾棉羊，每个有七八十斤，其尾阔一尺余，拖着地，重二十余斤；一等狗尾羊，如山羊样，其尾长二尺余；一等斗羊，高二尺七八寸，前半截毛长拖地，后半截皆翦净，其头面颈额似棉羊。角弯转向前，上带小铁牌，行动有声。此羊性怏斗，好事之人喂养于家，与人斗赌钱物为戏。又出一等兽，名草上飞，番名昔稚锅失，如大猫大，浑身俨似玳瑁斑猫样，两耳尖黑，性纯不恶。若狮豹等项猛兽，见他卽俯伏于地，乃兽中之王也。 \\n 其国王亦将船只载狮子、麒麟、马疋、珠子、宝石等物幷金叶表文，差其头目人等，跟随钦差西洋回还宝船，赴阙进贡。 \\n 天方国 \\n 此国卽默伽国也。自古里国开船，投西南申位，船行三个月方到本国马头，番名秩达。有大头目主守。自秩达往西行一日，到王居之城，名默伽国。奉回回敎门，圣人始于此国阐扬敎法，至今国人悉遵敎规行事，纤毫不敢违犯。其国人物魁伟，体貌紫膛色。男子缠头，穿长衣，足着皮鞋。妇人俱戴盖头，莫能见其面。说阿剌毕言语。国法禁酒。民风和美，无贫难之家。悉遵敎规，犯法者少，诚为极乐之界。婚丧之礼皆依敎门体例而行。 \\n 自此再行大半日之程，到天堂礼拜寺，其堂番名恺阿白。外周垣城，其城有四百六十六门，门之两傍皆用白玉石为柱，其柱共有四百六十七个，前九十九个，后一百一个，左边一百三十二个，右边一百三十五个。其堂以五色石迭砌，四方平顶样。内用沉香大木五条为梁，以黄金为阁。满堂内墙壁皆是蔷薇露龙涎香和土为之，馨香不绝。上用皂纻丝为罩罩之。蓄二黑狮子守其门。每年至十二月十日，各番回回人，甚至一二年远路的，也到堂内礼拜，皆将所罩纻丝割取一块为记验而去。剜割旣尽，其王则又预织一罩，复罩于上，仍复年年不绝。堂之左有司马仪圣人之墓，其坟垄俱是绿撒不泥宝石为之，长一丈二尺，高三尺，阔五尺，其围坟之墙，以绀黄玉迭砌，高五尺余。城内四角造四堆塔，每礼拜卽登此塔喝班唱礼。左右两傍有各祖师传法之堂，亦以石头迭造，整饰极华丽。 \\n 其处气候四时常热如夏，并无雨电霜雪。夜露甚重，草木皆冯露水滋养。夜放一空碗，盛至天明，其露水有三分在碗。土产米谷仅少，皆种粟麦黑黍瓜菜之类。西瓜、甜瓜每个用二人抬一个者亦有。又有一种（缠）绵花树，如中国大桑树，高一二丈，其花一年二放，长生不枯。果有萝卜、万年枣、石榴、花红、大梨子，桃子有重四五斤者。其驼、马、驴、骡、牛、羊、猫、犬、鸡、鹅、鸭、鸽亦广。鸡、鸭有重十斤以上者。土产蔷薇露、俺八儿香、麒麟、狮子、驼、鸡、羚羊、草上飞，幷各色宝石、珍珠、珊瑚、琥珀等物。其王以金铸钱，名倘加行使，每个径七分，重官秤一钱，比中国金有十二成色。 \\n 又往西行一日，到一城，名蓦底纳。其马哈嘛圣人陵寝正在城内，至今墓顶豪光日夜侵云而起。墓后有一井，泉水清甜，名阿必糁糁。下番之人取其水藏于船边，海中倘遇飓风，卽以此水洒之，风浪顿息。 \\n 宣德五年，钦蒙圣朝差正使太监内官郑和等往各番国开读赏赐。分到古里国时，内官太监洪　见本国差人往彼，就选差通事等七人，赍带麝香、磁器等物，附本国船只到彼。往回一年，买到各色奇货异宝，麒麟、狮子、驼鸡等物，幷画天堂圆真本回京。其默伽国王亦差使臣，将方物跟同原去通事七人献赍于朝廷。景泰辛未秋月望日会稽山樵马欢述 \\n -瀛涯胜览后序此后序国朝典故本及吴本并阙 \\n 余少时观异域志，而知天下舆图之广，风俗之殊，人物之姸媸，物类之出产，可惊可喜，可爱可愕，尚疑好事者为之，而窃意其无是埋也。今观马君宗道、郭君祟礼所纪经历诸番之事实，始有以见夫异城志之所载信不诬矣。祟礼乃杭之仁和人，宗道乃越之会稽人，皆西域天方敎，实奇迈之士也。昔太宗皇帝勑令太监郑和统率宝船往西洋诸番开读赏劳，而二君善通译番语，遂膺斯选，三随輧轺，跋涉万里。自闽之五虎发迹，首入占城，次爪哇、暹罗，又次之旧港、阿鲁、苏门、南浡、锡兰、柯枝，极而远造夫阿丹、天方，凡二十余国。每国寄往非一日，于舆图之广者，纪之以别远近；风俗之殊者，纪之以别得失；与夫人物之姸媸，纪之以别美恶；土地之出产，纪之以别轻重，皆录之于笔，毕而成帙，其用心亦勤矣。二君旣事竣归乡里，恒出以示人，使人皆得以知异城之事，亦有以见圣朝威德之所及若是其远也。祟礼尚虑不能使人之尽知，欲锓梓以广其传，因其友陆廷用征序于予，遂录其梗概于后云。 \\n 是岁监察御史古朴剧弘书。 \\n  \\n 　 \\n  \\n  \\n 　"}
