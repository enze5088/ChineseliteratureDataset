{"章节": "秋园杂佩（明）陈贞慧", "正文": "　 \\n 　 \\n 　 \\n 秋园杂佩 \\n 　 \\n 明·陈贞慧 \\n 陳貞慧 \\n (1604～1656) \\n 明末清初散文家。字定生。宜興(今屬江蘇省)人。明末諸生﹐又中鄉試副榜第二人。父陳於廷﹐東林黨人﹐官左都御史。貞慧也是復社成員﹐文章風采﹐著名於時﹐與冒襄﹑侯方域﹑方以智﹐合稱“四公子”。曾與吳應箕﹑顧杲共議聲討阮大鋮﹐由吳起草《留都防亂檄》﹐揭貼於南京﹐為阮所恨。南明弘光朝﹐受阮迫害﹐曾一度入獄。入清不仕﹐隱居家鄉﹐十餘年不入城市。陳貞慧文章婉麗閑雅﹐兼擅駢散兩體。記載掌故及紀念明末“清流”和殉難人士的作品﹐多寄託故國之思﹐又《痛史》及《中國內亂外禍歷史叢書》第一輯﹐收錄《過江七事》一種﹐專記弘光朝的史事﹐也題為陳氏之作。 \\n 著有《雪岑集》﹑《皇明語林》﹑《山陽錄》﹑《書事七則》﹑《秋園雜佩》等﹔後三種﹐收入《太倉显卉遺書》﹐合稱《陳定生先生遺書三種》。 \\n ［公元一六0四年至一六五六年］字定生，江苏宜兴人。生于明神宗万历三十二年，卒于清世祖顺治十三年，年五十三岁，万历间廪生。读书砥行，倾家财以交天下士。与冒襄、侯方域、方以智称“四公子。”阮大铖以魏逆案久锢，谋复用，贞慧与复社名土吴应箕、颐杲等草《留都防乱揭》攻之。福王时，马士英秉政，大铖为兵部尚书，乃假他事陷贞慧于狱。旋得释。明亡后，隐居不出。贞慧著有《雪岑集》、《山阳录》、《交游录》、《皇明语林》、《秋园杂佩》及《八大家文选》等，并行于世。 \\n 荻洲鸥地，抱病来此，败甑颓铛，时煎恶草，以送曰隙则摊书涤砚，未足以消耗闲心。偶拈数条，以为寂历之助，题曰《秋园杂佩》。道者曰：此子无福，少却松间一曰瞌睡也。余笑而岕之。戊子秋八月定生识于亳村之雪岑厂。 \\n ●庙后茶 \\n 阳羡茶数种，岕为最。岕数种，庙后为最。庙后方不能亩，外郡人亦争言之矣，然杂以他茶试之，不辨也。色香味三淡，初得口，泊如耳。有间，甘入喉；有间，静入心脾；有间，清入骨。嗟乎！淡者，道也。虽吾邑士大夫家，知此者可屈指焉。 \\n ●兰 \\n 兰龙池铜官间，芊眠峭蒨，离离如积，山人采摘，入衣香欲满园，杖挑藤束，筐筥登市，累累不绝。每岁正二月之交，自长桥以至大街，鳞次栉比，春光皆馥也。一干数花，生于夏月者则名蕙。 \\n ●庞公榛 \\n 庞公榛，生宜邑芙蓉寺，其味冷香幽冽，相传为庞居士访太毓禅师，三到芙蓉，携榛种此，因名。今寺门有三到亭。 \\n ●竹菇（注此蔬隔宿辄不可食，故虽邻邑，不可致也） \\n 竹菇，蕈也，山中所在有之。小如钱，色如胭脂新染，生以二月，味绝佳，真山家上物也。王百穀称为伊蒲第一。 \\n ●南岳莼 \\n 云间张季鹰，闻秋风起思莼鲈，便拂衣归，人高之，而莼之风味，始著吴中，他处亦不甚产。崇祯戊寅，问卿从西湖移至南岳兰墅涧中，其类遂繁，五六月间，茎长丈许，凝脂甚滑，真如晶透雪葡萄也。味甚淡而旨，想季鹰秋风正馋此耳。或曰：惟南岳涧中为然，移置他所，即不活也。 \\n ●香橼 \\n 香橼见《岭表广记》，一名枸橼子，香与韵远胜于佛手，以佛手自闽来，争致之，实不及香橼之组藉耐久耳。尝见崧儿一诗有云：“落落此非橘，幽于味外饶。摘香童仆手，分静素瓷窑。”似能绘趣。自变乱以来，佛手建兰茉莉，五年不至矣。间有非山人寒士所得妮，余庭畔香橼数株，每当高秋霜月，赭珠金实，累累悬缀，不下四五百球，摘置红甆，幽香一室，凡吾之襟裾梦渖，皆是物也。以不用钱买，余得以分赠亲知，一时沾沾为贫儿暴富矣。 \\n ●书砚 \\n 陈眉公云：“文人之砚，犹美人之镜，不能离也。”甲戌初夏，余过访眉公于佘山，出藏砚相赏于绿阴之下，举一以赠余，有宋元二年学生蔡珏制数字。凡石质之粗者，易墨而败笔，细润者便不能发墨，此砚质润而仍易墨，可称佳品。余藏数砚，不能过之。今年城居两月，亲友处假一砚，最不生墨，笔著纸，墨即浮撒，且蟾滴劳甚，愈以见砚之佳者足宝也。但余焚欲君苗，磨非维翰，负愧眉先生捐佩意耳。 \\n ●鹦鹉啄金杯 \\n 窑器，前朝如官、哥、定等窑，最有名，今不可多得矣。余家藏白定百折杯，诚茶具之最韵，为吾乡吴光禄十友斋中物，屡遭兵火，尚岿然鲁灵光也。国朝窑器之精者，无逾宣、成二代。宣乃远不及成，宣则鸡文粟起，佳处易见。成则淡淡穆穆，饶风致，如食橄榄，妙有回味耳。余友问卿家藏鹦鹉啄金杯，高足磐口，亭亭玉立，一名四妃十六子，又名太平双喜，淡白中见殷碧离离之色，真如撒卜嵌空，樱桃的历，宝光欲浮，使人不能手。每过云起楼，促膝飞觥，出成杯劝酒，醉眼婆娑，睹此太平遗物，不胜天宝琵琶之感（注云起楼，吴问卿先姑丈城中宅，栏槛花石甚丽）。 \\n ●时大彬壶 \\n 时壶名远甚，即遐陬绝域犹知之。其制始于供春壶，式古朴风雅，茗具中得幽野之趣者，后则如陈壶、徐壶，皆不能仿佛大彬万一矣。一云：供春之后，四家董翰、赵良、袁锡，其一则大彬父时鹏也。彬弟子李仲芳，芳父小圆壶，李四老官号养心，在大彬之上，为供春劲敌，今罕有见者。或沦鼠菌，或重鸡彝，壶亦有幸有不幸哉！ \\n ●湘管 \\n 湘竹弥竹，出西粤山中，其地多猺獞所居，非裹粮徒步，冒烟瘴，犯霜雪，不致也。舟行六千里，得至江南，择其篁孙之美好者，胭肌猩晕，断以为管，始为徐陵珊架上物，亦勤且勤矣。崇祯戊辰，家仲父别驾桂林，前后多有携归，每得百余管，视之不重也。余年家文文起相国，余友吴次尾，颇好之，多有所遗。二十年来，零落殆尽，所存不及十余。遥望西粤，何异天上？然中年离乱，江淹五色，湘东银笔，安所用之？况海内知交，嵇锻王琴，多化为异物。骚魂徒赋，笔冢成封，睹一湘管，而坡老磨人之谑，广陵绝调之悲，茫茫交集，止有昙州遗泪，与管上湘痕，淫淫罨霭而已，又何异于龟蒙之志锦裙也？ \\n ●黄熟。 \\n 黄熟出粤中真腊者为上，香味甚稳，佳者不减角沈，次亦胜沈速，下者谓之黄熟桶，浓烟泼鼎，不能堪耳。初价不甚昂，山家所易办，今不能多得，香肆中绝少佳品。每坐雨煮茶，窗绿正午，辄思此良友。 \\n ●五色石子 \\n 五色石子，出==山玛瑙涧，雨后胭痕螺髻，累累濯出。然山深地僻，往返六十里，非好事者不到。自万历甲午，饼师估儿，从旁结草棚以市酒食，于是负石者始众，蜂涌蚁聚，曰不下数石，以白磁盘新水盛之，好甚者十不得一二，其佳者猩红黛绿、云桡不一，或为羊脂玉，或为蜀川锦，或为鹦鹉紫，或为僧眼碧，或为嫩鹅黄，朱者如美人睡痕，黑者如山猿怪瘿，文采陆离，虽■〈王母〉琭堆盘，琥珀映觞，无以加是。纵不敢望米襄阳研山，然亦石骨中之小有奇趣者，独狠阛阓市儿，寸许石子，索价每以两许。昔坡公饼饵，易得以二百五十枚，供佛印，令生今曰，当有同叹。 \\n ●折叠扇 \\n 宋朝握团扇，其折叠扇，自永乐朝鲜贡始，始颁其式。宣宏间扇名于时者，尖根为李昭，马勋为单根圆头。又方家制方相传云：文衡山非方扇不书，川扇戈扇以地著。后又有蒋三苏台荷叶、李玉台柳邵明若，李文甫耀濮仲谦，雕边之最精者也。远者百余年，近亦四五十年物。即一扇之制，而精坚脕薄，其为升降也具矣（注：陆文裕得杨妹子写稍慧痕，尚存孙愐韵注。搊扇，则唐人已有矣。见《物理小志》，抑亦团扇之折叠者，并志以备参考）。 \\n ●邱山胡桃 \\n 邱山，邑人，雕刻精工，所制胡桃坠，人物山水树木，毫发毕具。余见其有渔家乐，东坡游赤壁，百花篮诗意，有夜半烧灯炤海棠，春色先归十二楼，数事。窗阁玲珑，疏枝密树，掩映斐亹，即善绘者，无逾其精巧。他有效者，便见刀凿痕，终不及其雅炼矣。虽一小技耳，前后莫有工者。且胡桃大不逾寸，幻如许狡狯，令人目境迷离，亦一奇也。故记之。 \\n ●杜鹃（原文阙） \\n （谨按《蛟桥钤记》云：长桥脉断杜鹃枯，四方兵乱，此语不知何来？流闻甚久。或云，郭景纯之遗验也。崇祯辛巳，杜鹃忽枯，周相国是年建坊于桥北上，桥脉凿断，坊亦未成，遂有甲申之变。杜鹃产蜀中，素有名，宜兴善行洞杜鹃，生石壁间，花硕大，瓣有痕点，最为佳本，不亚蜀中也。杜鹃以花鸟并名。昔少陵幽愁拜鸟，今是花亦可吊矣。戊辰秋曰男维岳拟补。） \\n ●永定海棠（原文阙） \\n （谨按海棠以西府为贵，吾宜永定村海棠，相传为宋时遗植，即坡公置产还券处也。坡公来宜，吟咏其下，诗云：曰暖风轻春睡足。善于描绘矣。永定邵氏，为宜邑旧族，其家之盛衰兴替，亦不知凡几矣。独海棠犹以永定著名，虬枝艳葩，光影照耀，花开时，远近观者云集。噫！故家遗族，流风余韵，尚有过而问之者乎？抑无足津逮耶？噫，良可慨也！戊辰仲冬男宗石拟补。） \\n 先大人《山阳录》、《秋园杂佩》两书，宗石十龄时曾见镂板。丙申，遭先君大故，宗石年甫十三，四壁无存，饥驱渡江，赘雪苑侯公甥馆，孑然一身，仅守先大人所撰《皇明语林》、《雪岑集》、《山阳录》、《书事七则》、《秋园杂佩》诸稿，皆先大人手自删改者。癸亥冬，筮仕博陵。丙寅，三兄到署，始知前所梓两板已失。宗石谋共付剞劂，而《皇明语林》、《雪岑集》，卷帙稍繁，盖将有待，乃先刻《山阳录》、《书事七则》，质之海内。惟《秋园杂佩》，细校先外舅侯公序，缺杜鹃、永定海棠二则。戊寅春，寄书三兄，搜之家乘，抄稿邮示，较宗石藏稿，又少香橼、书砚、湘管、黄熟四则，文亦稍有异同。呜呼！先人手泽，一传已多缺略，况其后焉者乎？宗石不禁泪下沾襟，动弓冶箕裘之感矣。兹同三兄追逆先大人立言之旨，以意补之，登之梨枣，即以先外舅侯公序冠其端，诸则悉详，可作总目。是书虽不能还旧观，庶释郭公夏五之憾于万一也。戊辰仲冬四男宗石谨书于安平公署。 \\n 右《秋园杂佩》一卷，明陈贞慧撰。按《常州府志》：先生字定生，宜兴人，少保于廷第六子，吴梅村赠诗所称“茶有一经真处士，橘无千绢旧清卿。知交东冶传钩党，子弟南皮负盛名”者也。徐健庵墓志铭，称先生副榜贡生，改官生，赠检讨，则其子迦陵太史荐举博学鸿词入史局后作也。事迹错见《壮悔堂集》、《绥寇纪略》、《板桥杂记》等书。是书为其子宗石所刊，缺杜鹃、永定海棠二则，补焉。宗石字子万，侯朝宗婿，《壮悔堂集》有赠陈郎序，即其人也。黄梨洲称先生侍少保，宦游南北，凡朝政之缺失，君子小人之消长，口谈笔记，皆出经生闻见之外。所著有《皇明语林》、《山阳录》、《雪岑集》、《交游录》、《八大家文选》等书，今皆不传。宗石谓先刻《山阳录》、《七则》，质之海内，亦迄今未见。则是书不尤当珍惜耶？梨洲又称先生国亡之后，残山胜水，无不戚戚可念。埋身土室，不入城市者十余年。而遗民故老，时时犹向阳羡山中，一问生死，流连痛饮，惊离吊往，恍如月泉吟社，乃所著仅同吉光片羽，月苦风酸，以庽麦秀黍离之感，固当重付剞劂，以广为流布。噫方朔万言，阮咸三语，又必多乎哉？咸丰癸丑大雪后二曰，南海伍崇曜跋。 \\n  \\n 　 \\n  \\n  \\n 　"}
