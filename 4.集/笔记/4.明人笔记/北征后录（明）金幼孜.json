{"章节": "北征后录（明）金幼孜", "正文": "　 \\n 　 \\n 　 \\n 北征后录 \\n 　 \\n 明·金幼孜 \\n 永乐十二年三月十七日庚寅，上躬帅六师，往征瓦剌胡寇答里巴、马哈木、太平、把秃孛罗等，马步官军凡五十余万，予与学士胡公光大、庶子杨公勉仁偕扈从。是日辰时启行，由安定门出，午至清河下营。晚微雨，夜复骤雨，五更雨止。十八日，晨发清河，午至沙河。命光禄寺赐酒馔。 \\n 十九日早，雨，晨发沙河，途间雨止。午次龙虎台。午后复雨。二十日，晨发龙虎台，度居庸关。午后至隆庆州下营。 \\n 二十一日，至榆林，雨。午后至怀来下营，雨不止。二十二日早，雨止，发怀来。午次沙城。晚晴。 \\n 二十三日午，次鸡鸣山，大风。 \\n 二十四日，午次泥河。 \\n 二十五日，次宣府。大风，雨下即止。是日谷雨。 \\n 二十七日，晨发宣府，午次宣平。大风。二十八日，次德胜口，晚发风下雪。二十九日，度野狐岭，风寒。午后次兴和。 \\n 三十日，风寒。四月初五日，移营于兴和北十里沙城。 \\n 初六日，大阅军士。 \\n 初十日，次红桥。是日立夏。十一日，次凌霄峰，即兀出于伯颜。雨连霄不止，甚寒。十二日早，雨。食后发凌霄峰，午后次大石镇，无水，暗宿。十三日早，微雨，午前次五云关，即哈剌罕。有水。十四日，霜寒。次高平阜，即忽牙撒里秃。十六日，次杀虏城，即答虏城。 \\n 十七日，次龙沙甸，即阿兰恼儿。午后雨。十八日，次锦云碛。大风雨雪，晚复晴。 \\n 十九日，次小甘泉。二十日，次大甘泉。 \\n 二十一日，次清水源，即马塔马。二十四日，午发清水源。晚次屯云谷。无水，自清水源载水至，作晚餐。二十五日，次玉雪冈。是日小满。 \\n 二十六日，发玉雪冈。晚次玄石坡。大风。二十七日，次鸣毂镇。二十八日，发鸣毂镇。晚次清风壑。无水，大风。二十九日，早寒。午次归化甸。 \\n 五月初一日癸酉，早寒。午次哈杨林戍。初二日次禽胡山。 \\n 初七日，大风寒。晨发禽胡山。晚次香泉戍。初八日，风寒。巳时发香泉戍。午后次广武镇，即哈剌莽来。夜雨。初九日，大雷雨，下雹如雪，积地二三寸。 \\n 初十日，次怀远塞。 \\n 十一日，次玉带川，即柴秃。是日芒种。十二日，次富平镇，即兀儿秃。 \\n 十三日，次翠幕甸。无水，暗宿。十四日，次长山峡。少水。十五日，次至喜川。十七日，至环秀冈。 \\n 十八日，午发环秀冈。暮次野马泉。暗宿。十九日，次蒙山海。二十日，午发蒙山海。晚次威武镇。二十一日，午前发威武镇。晚次通泉泊。二十三日，牛次饮马河。微雨，晚晴。二十六日，夏至。 \\n 二十七日移营于饮马河北十里，凡五渡河。至暮营，大雷雨。二十八日，次饮马河。二十九日，早食后复自饮马河北仍五度河。午前次饮马河西三峰山。 \\n 六月初一日壬寅，次饮马河、清流港。初二日早，微雨，发清流港，循饮马河行。二十五里，复晴。下营，午后再行。至暮次崇山坞。无水，暗宿。初三日，晨发崇山坞。午后入一山峡，长数十里，有水，下营作午炊，食后再行。晚次双泉海，即撒里怯儿，元太祖发迹之所。旧尝建宫殿及郊坛，每岁于此度夏。山川环绕，中阔数十里，前有二海子，一盐一淡，西南十里有泉水、海子一处，西北山有三关口，通饮马河、土剌河，胡人常出入之处也。 \\n 初四日，微雨。午晴，次双泉海。前哨马来报，哨见胡寇数百人，稍与战皆退去。 \\n 初五日，午发双泉海，暮至西北三峡口，即康哈里该。无水。是日，前哨马与寇相遇交锋，杀败胡寇数百人宵遁。初六日，次苍崖峡。 \\n 初七日，次急兰，忽失温贼首答里巴同马哈木、太平、把秃孛罗扫境来战。去营十里许，冠四集，列于高山上，可三万余人，每人带从马三四匹。上躬擐甲胄，帅官军精锐者先往，各军皆随后至，整列队伍，与寇相拒。寇下山来迎战，火铳四发。寇惊弃马而走，复集于山顶东西，鼓噪而进，寇且战且却。将暮，上以精锐者数百人前驱，继以火铳，寇复来战。未交锋，火铳窃发，精锐者复奋勇向前力战，无一不当百。寇大败，人马死伤无算，皆号痛而往，宵遁至土刺河。上乃收军，回营已二鼓矣。遂名其地曰“杀胡镇”。 \\n 初九日，移营向西十里许。晚雨下，风寒。初十日，颁师。午次回流甸。晚微雨，风寒。 \\n 十一日，晨发回流甸。午山三峡口，余寇复聚峡口山上。又有数百人据双海子。诸军乃以火铳先击据海子者，寂知不能拒，遂遁。余寇在山峡者，恐火铳再至，亦遁去。晚次双泉海。十二日，次平山镇。十三日，次饮马河清源峡。是日小暑。 \\n 十四日，次饮马河平川洲。十五日，次饮马河青杨湾。十六日，次饮马河三峰山。十七日，渡饮马河，西北三峰山东南下营。阿鲁台遣头目数十人诣军门竭见，上皆赐以衣服绢帛米粮，复劳之酒肉，遣回。 \\n 十九日，移营于饮马河北旧下营处。二十日，午后渡饮马河，凡三渡水，循河行数里下营。二十一日，循饮马河南岸东行数十里下营。二十三日，次青山峡。微雨。无水，暗宿。 \\n 二十四日，晚次蒙山海。二十五日，午后发蒙山海，途中骤雨即止。暮次野马泉。二十六日，次环秀冈。二十七日，次至喜川，暮再行十里下营。 \\n 二十八日，次黑山峪。是日大暑。 \\n 二十九日，次翠幕甸。三十日，次富平镇。七月初一日，次玉带川，大风微雨。初二日，太风。初三日，次怀远塞。初四日，次广武镇，过二十里下营。午后，大风，微雨。 \\n 初五日，晨发广武镇，午前过香泉戍。午后次禽胡山。写《平胡诏》，其晚就遣都指挥李瑛同中官赍回北京。 \\n 初六日，次杨林戍。晚下雨。初七日，次归化甸。晚微雨，复晴。 \\n 初八日，午前发归化甸，途中下雨，晚次清风壑。初九日，次鸣毂镇。午后复起营，晚次玄石坡。初十日，次屯云谷。十一日，次清水源。 \\n 十二日，次小甘泉。十三日，次锦云碛。上召赐食烧羊、烧酒。其日立秋。 \\n 十四日，次龙沙甸。下雨。十五日，次杀虏城。微雨，晚晴。十六日，过高平阜，下雨。午后次五云关，更度山二十里下营。十七日，晨发五云关，过大石镇，午后次陵霄峰。上召赐食烧羊、烧酒。 \\n 十八日，次红桥。十九日，次兴和。 \\n 二十一日，晨发兴和，度野狐岭，过德胜口，午后次万全。大风雨。 \\n 二十二日，午次宣府，下雨，至更尽雨止。二十三日，次泥河。下雨。二十四日，次鸡鸣山。途中微雨。晚，上召赐桃子及食羊肉、酒。 \\n 二十五日，午次土墓。 \\n 二十六日，次怀来。二十七日，次永安甸。 \\n 二十八日，雨。是日处暑。晨发永安甸，度居庸关。于后次新店。大雨。晚，奉旨同光大、勉仁先回。 \\n 八月初一日，早，文武百官迎驾由安定门入。上升殿，群臣上《平胡表》，称贺而退。 \\n 金幼孜(1368—1431)名善，以字行，号退庵。新淦人。建文进士。成祖时迁文渊阁大学士。随成祖历次北征，所过山川险要处，成祖命记之，据马鞍立就。仁宗朝任礼部尚书兼武英殿大学士。宣宗时修两朝实录，任总裁官。谥文靖。有《北征录》、《金文靖集》等。 \\n 金善 \\n ［明］（公元一三六八年至一四三一年）字幼孜，新淦人。生于明太祖洪武元年，卒于宣宗宣德六年，年六十四岁。建文进士，授户科给事中。永乐初，（公元一四O三年）累迁谕德兼侍讲。北征时，所过山川要地，辄命记录。有旨属起草，据鞍立就。洪熙初，（公元一四二五年）官至礼部尚书。卒，谥文靖。善所为文章，与杨寓诸人相亚。撰有金文靖集十卷，与北征录（均《四库总目》）同行于世。 \\n 【金幼孜（1367-1431）】金幼孜名善．明时徘山人（今属罗田镇）。建文二年（1400）进士，授户科给事中．永乐元年（1403）任翰林检讨。与吉水学士解缙同值文渊阁，升侍讲．为太子讲学。幼孜讲授《春秋》而进呈《春秋安旨》三卷。八年．鞑靼本雅失叛明．永乐帝亲征．幼孜扈从，命其记录所过山川、风土人情。幼孜才思敏捷往往据鞍立就。军至胪胸河（即今蒙古人民共和国克鲁伦河）大获全胜，本雅失七骑西遁。幼孜奉旨写平胡诏，代拟敕谕数道。十二年．与胡广、杨荣等编纂《五经四书性理大全》，升翰林学士。十八年晋文渊阁学士。二十二年四月，鞑靼阿鲁台犯境．永乐帝再次亲征。六月中军至答蓝木纳儿河（在今蒙古人民共和国境内），不见敌踪．兵士疲惫，幼孜独请班师获允。回师途中．帝就还京后将军国大事交付太子一事，与幼孜等商议．足见对幼孜的信任。八月十八日军至榆木川（在今内蒙多伦西北），永乐帝病逝。杨荣急驰京讣告，幼孜与马云为稳定军心，密不发丧．每日晋见、进食如常仪。一切诏令，皆出幼孜手。护丧归京，计程七日，于是民间有幼孜“七日为君”的故事流传。洪熙元年〔1425)拜户部右侍郎兼文渊阁大学士，不久加太子少保衔兼武英殿大学士，年底升任礼部尚书兼大学士如故，支领三俸。当时，法司判死罪冤屈太多，帝命法司，凡判死罪案，必须“会知三学士”(幼孜、杨士奇、杨荣）。宣德元年（1426)诏幼孜为总裁，修纂永乐、洪熙两朝实录。宣德六年卒．谥“文靖，葬暮膳山。主要著作有《北征诗》、《北征录》，后人集其遗文辑成《文靖公全集》传世。《明史》有传，载《中国文学家大辞典》、《中国名人大辞典》。 \\n 列传第三十五 \\n -------------------------------------------------------------------------------- \\n ○解缙黄淮胡广金幼孜胡俨 \\n 解缙，字大绅，吉水人。祖子元，为元安福州判官。兵乱，守义死。父开，太祖尝召见论元事。欲官之，辞去。 \\n 缙幼颖敏，洪武二十一年举进士。授中书庶吉士，甚见爱重，常侍帝前。一日，帝在大庖西室，谕缙：“朕与尔义则君臣，恩犹父子，当知无不言。”缙即日上封事万言，略曰： \\n 臣闻令数改则民疑，刑太繁则民玩。国初至今，将二十载，无几时不变之法，无一日无过之人。尝闻陛下震怒，锄根剪蔓，诛其奸逆矣。未闻褒一大善，赏延于世，复及其乡，终始如一者也。 \\n 臣见陛下好观《说苑》、《韵府》杂书与所谓《道德经》、《心经》者，臣窃谓甚非所宜也。《说苑》出于刘向，多战国纵横之论；《韵府》出元之阴氏，抄辑秽芜，略无可采。陛下若喜其便于检阅，则愿集一二志士儒英，臣请得执笔随其后，上溯唐、虞、夏、商、周、孔，下及关、闽、濂、洛。根实精明，随事类别，勒成一经，上接经史，岂非太平制作之一端欤？又今《六经》残缺。《礼记》出于汉儒，踳驳尤甚，宜及时删改。访求审乐之儒，大备百王之典，作乐书一经以惠万世。尊祀伏羲、神农、黄帝、尧、舜、禹、汤、文、武、皋陶、伊尹、太公、周公、稷、契、夷、益、傅说、箕子于太学。孔子则自天子达于庶人，通祀以为先师，而以颜、曾、子思、孟子配。自闵子以下，各祭于其乡。鲁之阙里，仍建叔梁纥庙，赠以王爵，以颜路、曾昽、孔鲤配。一洗历代之因仍，肇起天朝之文献，岂不盛哉！若夫祀天宜复扫地之规，尊祖宜备七庙之制。奉天不宜为筵宴之所，文渊未备夫馆阁之隆。太常非俗乐之可肄，官妓非人道之所为。禁绝倡优，易置寺阉。执戟陛墀，皆为吉士；虎贲趣马，悉用俊良。除山泽之禁税，蠲务镇之征商。木辂朴居，而土木之工勿起；布垦荒田，而四裔之地勿贪。释、老之壮者驱之，俾复于人伦；经咒之妄者火之，俾绝其欺诳。绝鬼巫，破淫祀，省冗官，减细县。痛惩法外之威刑，永革京城之工役。流十年而听复，杖八十以无加。妇女非帷薄不修，毋令逮系；大臣有过恶当诛，不宜加辱。治历明时，授民作事，但申播植之宜，何用建除之谬。所宜著者，日月之行，星辰之次。仰观俯察，事合逆顺。七政之齐，正此类也。 \\n 近年以来，台纲不肃。以刑名轻重为能事，以问囚多寡为勋劳，甚非所以励清要、长风采也。御史纠弹，皆承密旨。每闻上有赦宥，则必故为执持。意谓如此，则上恩愈重。此皆小人趋媚效劳之细术，陛下何不肝胆而镜照之哉？陛下进人不择贤否，授职不量重轻。建不为君用之法，所谓取之尽锱铢；置朋奸倚法之条，所谓用之如泥沙。监生进士，经明行修，而多屈于下僚；孝廉人材，冥蹈瞽趋，而或布于朝省。椎埋嚚悍之夫，阘茸下愚之辈。朝捐刀镊，暮拥冠裳。左弃筐箧，右绾组符。是故贤者羞为之等列，庸人悉习其风流。以贪婪苟免为得计，以廉洁受刑为饰辞。出于吏部者无贤否之分，入于刑部者无枉直之判。天下皆谓陛下任喜怒为生杀，而不知皆臣下之乏忠良也。 \\n 古者善恶，乡邻必记。今虽有申明旌善之举，而无党庠乡学之规。互知之法虽严，训告之方未备。臣欲求古人治家之礼，睦邻之法，若古蓝田吕氏之《乡约》，今义门郑氏之家范，布之天下。世臣大族，率先以劝，旌之复之，为民表帅。将见作新于变，至于比屋可封不难矣。 \\n 陛下天资至高，合于道微。神怪妄诞，臣知陛下洞瞩之矣。然犹不免所谓神道设教者，臣谓不必然也。一统之舆图已定矣，一时之人心已服矣，一切之奸雄已慴矣。天无变灾，民无患害。圣躬康宁，圣子圣孙继继绳绳。所谓得真符者矣。何必兴师以取宝为名，谕众以神仙为征应也哉。 \\n 臣观地有盛衰，物有盈虚，而商税之征，率皆定额。是使其或盈也，奸黠得以侵欺；其歉也，良善困于补纳。夏税一也，而茶椒有粮，果丝有税。既税于所产之地，又税于所过之津，何其夺民之利至于如此之密也！且多贫下之家，不免抛荒之咎。今日之土地，无前日之生植；而今日之征聚，有前日之税粮。或卖产以供税，产去而税存；或赔办以当役，役重而民困。土田之高下不均，起科之轻重无别。膏腴而税反轻，瘠卤而税反重。欲拯困而革其弊，莫若行授田均田之法，兼行常平义仓之举。积之以渐，至有九年之食无难者。 \\n 臣闻仲尼曰：“王公设险以守其国。”近世狃于晏安，堕名城，销锋镝，禁兵讳武，以为太平。一旦有不测之虞，连城望风而靡。及今宜敕有司整葺，宽之以岁月，守之以里胥，额设弓手，兼教民兵。开武举以收天下之英雄，广乡校以延天下之俊乂。古时多有书院学田，贡士有庄，义田有族，皆宜兴复而广益之。 \\n 夫罪人不孥，罚弗及嗣。连坐起于秦法，孥戮本于伪书。今之为善者妻子未必蒙荣，有过者里胥必陷其罪。况律以人伦为重，而有给配妇女之条，听之于不义，则又何取夫节义哉。此风化之所由也。 \\n 孔子曰：“名不正则言不顺。”尚书、侍郎，内侍也，而以加于六卿；郎中、员外，内职也，而以名于六属。御史词臣，所以居宠台阁；郡守县令，不应回避乡邦。同寅协恭，相倡以礼。而今内外百司捶楚属官，甚于奴隶。是使柔懦之徒，荡无廉耻，进退奔趋，肌肤不保。甚非所以长孝行、励节义也。臣以为自今非犯罪恶解官，笞杖之刑勿用。催科督厉，小有过差，蒲鞭示辱，亦足惩矣。 \\n 臣但知罄竭愚衷，急于陈献，略无次序，惟陛下幸垂鉴焉。书奏，帝称其才。已，复献《太平十策》，文多不录。 \\n 缙尝入兵部索皁隶，语嫚。尚书沈溍以闻。帝曰：“缙以冗散自恣耶。”命改为御史。韩国公李善长得罪死，缙代郎中王国用草疏白其冤。又为同官夏长文草疏，劾都御史袁泰。泰深衔之。时近臣父皆得入觐。缙父开至，帝谓曰：“大器晚成，若以而子归，益令进学，后十年来，大用未晚也。”归八年，太祖崩，缙入临京师。有司劾缙违诏旨，且母丧未葬，父年九十，不当舍以行。谪河州卫吏。时礼部侍郎董伦方为惠帝所信任，缙因寓书于伦曰：“缙率易狂愚，无所避忌，数上封事，所言分封势重，万一不幸，必有厉长、吴濞之虞。冉阝哈术来归，钦承顾问，谓宜待之有礼，稍忤机权，其徒必贰。此类非一，颇皆亿中。又尝为王国用草谏书，言韩国事，为詹徽所疾，欲中以危法。伏蒙圣恩，申之慰谕，重以镪赐，令以十年著述，冠带来廷。《元史》舛误，承命改修，及踵成《宋书》，删定《礼经》，凡例皆已留中。奉亲之暇，杜门纂述，渐有次第，洊将八载。宾天之讣忽闻，痛切欲绝。母丧在殡，未遑安厝。家有九十之亲，倚门望思，皆不暇恋。冀一拜山陵，陨泪九土。何图诖误，蒙恩远行。扬、粤之人，不耐寒暑，复多疾病。俯仰奔趋，伍于吏卒，诚不堪忍。昼夜涕泣，恒惧不测。负平生之心，抱万古之痛。是以数鸣知感。冀还京师，得望天颜，或遂南还，父子相见，即更生之日也。”伦乃荐缙，召为翰林待诏。 \\n 成祖入京师，擢侍读。命与黄淮、杨士奇、胡广、金幼孜、杨荣、胡俨并直文渊阁，预机务。内阁预机务自此始。 \\n 寻进侍读学士，奉命总裁《太祖实录》及《列女传》。书成，赐银币。永乐二年，皇太子立，进缙翰林学士兼右春坊大学士。帝尝召缙等曰：“尔七人朝夕左右，朕嘉尔勤慎，时言之宫中。恒情，慎初易，保终难，愿共勉焉。”因各赐五品服，命七人命妇朝皇后于柔仪殿，后劳赐备至。又以立春日赐缙等金绮衣，与尚书埒。缙等入谢，帝曰：“代言之司，机密所系，且旦夕侍朕，裨益不在尚书下也。”一日，帝御奉天门，谕六科诸臣直言，因顾缙等曰：“王、魏之风，世不多有。若使进言者无所惧，听言者无所忤，天下何患不治？朕与尔等共勉之。”其年秋，胡俨出为祭酒，缙等六人从容献纳。帝尝虚己以听。 \\n 缙少登朝，才高，任事直前，表里洞达。引拔士类，有一善称之不容口。然好臧否，无顾忌，廷臣多害其宠。又以定储议，为汉王高煦所忌，遂致败。先是，储位未定，淇国公邱福言汉王有功，宜立。帝密问缙。缙称：“皇长子仁孝，天下归心。”帝不应。缙又顿首曰：“好圣孙。”谓宣宗也。帝颔之。太子遂定。高煦由是深恨缙。会大发兵讨安南，缙谏。不听。卒平之，置郡县。而太子既立，又时时失帝意。高煦宠益隆，礼秩逾嫡。缙又谏曰：“是启争也，不可。”帝怒，谓其离间骨肉，恩礼浸衰。四年，赐黄淮等五人二品纱罗衣，而不及缙。久之，福等议稍稍传达外廷，高煦遂谮缙泄禁中语。明年，缙坐廷试读卷不公，谪广西布政司参议。既行，礼部郎中李至刚言缙怨望，改交阯，命督饷化州。 \\n 永乐八年，缙奏事入京，值帝北征，缙谒皇太子而还。汉王言缙伺上出，私觐太子，径归，无人臣礼。帝震怒。缙时方偕检讨王偁道广东，览山川，上疏请凿赣江通南北。奏至，逮缙下诏狱，拷掠备至。词连大理丞汤宗，宗人府经历高得抃，中允李贯，赞善王汝玉，编修硃纮，检讨蒋骥、潘畿、萧引高并及至刚，皆下狱。汝玉、贯、纮、引高、得抃皆瘐死。十三年，锦衣卫帅纪纲上囚籍，帝见缙姓名曰：“缙犹在耶？”纲遂醉缙酒，埋积雪中，立死。年四十七。籍其家，妻子宗族徙辽东。 \\n 方缙居翰林时，内官张兴恃宠笞人左顺门外，缙叱之，兴敛手退。帝尝书廷臣名，命缙各疏其短长。缙言：“蹇义天资厚重，中无定见。夏原吉有德量，不远小人。刘俊有才干，不知顾义。郑赐可谓君子，颇短于才。李至刚诞而附势，虽才不端。黄福秉心易直，确有执守。陈瑛刻于用法，尚能持廉。宋礼戆直而苛，人怨不恤。陈洽疏通警敏，亦不失正。方宾簿书之才，驵侩之心。”帝以付太子，太子因问尹昌隆、王汝玉。缙对曰：“昌隆君子而量不弘。汝玉文翰不易得，惜有市心耳。”后仁宗即位，出缙所疏示杨士奇曰：“人言缙狂，观所论列，皆有定见，不狂也。”诏归缙妻子宗族。 \\n 缙初与胡广同侍成祖宴。帝曰：“尔二人生同里，长同学，仕同官。缙有子，广可以女妻之。”广顿首曰：“臣妻方娠，未卜男女。”帝笑曰：“定女矣。”已而果生女，遂约婚。缙败，子祯亮徙辽东，广欲离婚。女截耳誓曰：“薄命之婚，皇上主之，大人面承之，有死无二。”及赦还，卒归祯亮。 \\n 正统元年八月，诏还所籍家产。成化元年，复缙官，赠朝议大夫。始缙言汉王及安南事得祸。后高煦以叛诛。安南数反，置吏未久，复弃去。悉如缙言。 \\n 缙兄纶，洪武中亦官御史。性刚直。后改应天教授。子祯期，以书名。 \\n 黄淮，字宗豫，永嘉人。父性，方国珍据温州，遁迹避伪命。淮举洪武末进士，授中书舍人。成祖即位，召对称旨，命与解缙常立御榻左，备顾问。或至夜分，帝就寝，犹赐坐榻前语，机密重务悉预闻。既而与缙等六人并直文渊阁，改翰林编修，进侍读。议立太子，淮请立嫡以长。太子立，迁左庶子兼侍读。永乐五年，解缙黜，淮进右春坊大学士。明年与胡广、金幼孜、杨荣、杨士奇同辅导太孙。七年，帝北巡，命淮及蹇义、金忠、杨士奇辅皇太子监国。十一年，再北巡，仍留守。明年，帝征瓦剌还，太子遣使迎稍缓，帝重入高煦谮，悉征东宫官属下诏狱，淮及杨溥、金问皆坐系十年。 \\n 仁宗即位，复官。寻擢为通政使，兼武英殿大学士，与杨荣、金幼孜、杨士奇同掌内制。丁母忧，乞终制。不许。明年，进少保、户部尚书，兼大学士如故。仁宗崩，太子在南京。汉王久蓄异志，中外疑惧，淮忧危呕血。宣德元年，帝亲征乐安，命淮居守。明年以疾乞休，许之。父性年九十，奉养甚欢。及性卒，赐葬祭，淮诣阙谢。值灯时，赐游西苑，诏乘肩舆登万岁山。命主会试，比辞归，饯之太液池，帝为长歌送之，且曰：“朕生日，卿其复来。”明年入贺。英宗立，再入朝。正统十四年六月卒。年八十三，谥文简。 \\n 淮性明果，达于治体。永乐中，长沙妖人李法良反。仁宗方监国，命丰城侯李彬讨之。汉王忌太子有功，诡言彬不可用。淮曰：“彬，老将，必能灭贼，愿急遣。”彬卒擒法良。又时有告党逆者。淮言于帝曰：“洪武末年已有敕禁，不宜复理。”吏部追论“靖难”兵起时，南人官北地不即归附者，当编戍。淮曰：“如是，恐示人不广。”帝皆从之。阿鲁台归款，请得役属吐蕃诸部。求朝廷刻金作誓词，磨其金酒中，饮诸酋长以盟。众议欲许之。淮曰：“彼势分则易制，一则难图矣。”帝顾左右曰：“黄淮论事，如立高冈，无远不见。”西域僧大D宝B法F王来朝，帝将刻玉印赐之，以璞示淮。淮曰：“朝廷赐诸番制敕，用‘敕命’、‘广运’二宝。今此玉较大，非所以示远人、尊朝廷。”帝嘉纳。其献替类如此。然量颇隘。同列有小过，辄以闻。或谓解缙之谪，淮有力焉。其见疏于宣宗也，亦谓杨荣言“淮病瘵，能染人”云。 \\n 胡广，字光大，吉水人。父子祺，名寿昌，以字行。陈友谅陷吉安，太祖遣兵复之，将杀胁从者千余人。子祺走谒帅，力言不可，得免。洪武三年，以文学选为御史，上书请都关中。帝称善，遣太子巡视陕西。后以太子薨，不果。子祺出为广西按察佥事，改知彭州。所至平冤狱，毁淫祀，修废堰，民甚德之。迁延平知府，卒于任。广，其次子也。建文二年，廷试。 \\n 时方讨燕，广对策有“亲籓陆梁，人心摇动”语，帝亲擢广第一，赐名靖，授翰林修撰。 \\n 成祖即位，广偕解缙迎附。擢侍讲，改侍读，复名广。迁右春坊右庶子。永乐五年，进翰林学士，兼左春坊大学士。帝北征，与杨荣、金幼孜从。数召对帐殿，或至夜分。过山川厄塞，立马议论，行或稍后，辄遣骑四出求索。尝失道，脱衣乘骣马渡河，水没马及腰以上，帝顾劳良苦。广善书，每勒石，皆命书之。十二年再北征，皇长孙从，命广与荣、幼孜军中讲经史。十四年，进文渊阁大学士，兼职如故。帝征乌思藏僧作法会，为高帝、高后荐福，言见诸祥异。广乃献《圣孝瑞应颂》，帝缀为佛曲，令宫中歌舞之。礼部郎中周讷请封禅，广言其不可，遂不许。广上《却封禅颂》，帝益亲爱之。 \\n 广性缜密。帝前所言及所治职务，出未尝告人。时人以方汉胡广。然颇能持大体。奔母丧还朝，帝问百姓安否。对曰：“安，但郡县穷治建文时奸党，株及支亲，为民厉。”帝纳其言。十六年五月卒，年四十九。赠礼部尚书，谥文穆。文臣得谥，自广始。丧还，过南京，太子为致祭。明年，官其子穜翰林检讨。仁宗立，加赠广少师。 \\n 金幼孜，名善，以字行，新淦人。建文二年进士。授户科给事中。成祖即位，改翰林检讨，与解缙等同直文渊阁，迁侍讲。时翰林坊局臣讲书东宫，皆先具经义，阁臣阅正，呈帝览，乃进讲。解缙《书》，杨士奇《易》，胡广《诗》，幼孜《春秋》，因进《春秋要旨》三卷。 \\n 永乐五年，迁右谕德兼侍讲，因谕吏部，直内阁诸臣胡广、金幼孜等考满，勿改他任。七年从幸北京。明年北征，幼孜与广、荣扈行，驾驻清水源，有泉涌出。幼孜献铭，荣献诗，皆劳以上尊。帝重幼孜文学，所过山川要害，辄命记之。幼孜据鞍起草立就。使自瓦剌来，帝召幼孜等傍舆行，言敌中事，亲倚甚。尝与广、荣及侍郎金纯失道陷谷中。暮夜，幼孜坠马，广、纯去不顾。荣为结鞍行，行又辄坠，荣乘以己骑，明日始达行在所。是夜，帝遣使十余辈迹荣、幼孜，不获。比至，帝喜动颜色。自后北征皆从，所撰有北征前、后二《录》。十二年命与广、荣等纂《五经四书性理大全》，迁翰林学士。十八年与荣并进文渊阁大学士。 \\n 二十二年从北征，中道兵疲。帝以问群臣，莫敢对，惟幼孜言不宜深入，不听。次开平，帝谓荣、幼孜曰：“朕梦神人语上帝好生者再，是何祥也？”荣、幼孜对曰：“陛下此举，固在除暴安民。然火炎昆冈，玉石俱毁，惟陛下留意。”帝然之，即命草诏，招谕诸部。还军至榆木川，帝崩。秘不发丧。荣讣京师，幼孜护梓宫归。仁宗即位，拜户部右侍郎兼文渊阁大学士。寻加太子少保兼武英殿大学士。是年十月命幼孜、荣、士奇会录罪囚于承天门外。诏法司，录重囚必会三学士，委寄益隆。帝御西角门阅廷臣制诰，顾三学士曰：“汝三人及蹇、夏二尚书，皆先帝旧臣，朕方倚以自辅。尝见前代人主恶闻直言，虽素所亲信，亦畏威顺旨，缄默取容。贤良之臣，言不见听，退而杜口。朕与卿等当深用为戒。”因取五人诰词，亲增二语云：“勿谓崇高而难入，勿以有所从违而或怠。”幼孜等顿首称谢。洪熙元年进礼部尚书兼大学士、学士如故，并给三俸。寻乞归省母。明年，母卒。 \\n 宣宗立，诏起复，修两朝实录，充总裁官。三年持节宁夏，册庆府郡王妃。所过询兵民疾苦，还奏之。帝嘉纳焉。从巡边，度鸡鸣山。帝曰：“唐太宗恃其英武征辽，尝过此山。”幼孜对曰：“太宗寻悔此役，故建悯忠阁。”帝曰：“此山崩于元顺帝时，为元亡征。”对曰：“顺帝亡国之主，虽山不崩，国亦必亡。”宣德六年十二月卒。年六十四。赠少保，谥文靖。 \\n 幼孜简易静默，宽裕有容。眷遇虽隆，而自处益谦。名其宴居之室曰“退庵”。疾革时，家人嘱请身后恩，不听，曰：“此君子所耻也。” \\n 胡俨，字若思，南昌人。少嗜学，于天文、地理、律历、医卜无不究览。洪武中以举人授华亭教谕，能以师道自任。母忧，服除，改长垣，乞便地就养，复改余干。学官许乞便地自俨始。 \\n 建文元年，荐授桐城知县。凿桐陂水，溉田为民利。县有虎伤人。俨斋沐告于神，虎遁去。桐人祀之硃邑祠。四年，副都御史练子宁荐于朝曰：“俨学足达天人，智足资帷幄。”比召至，燕师已渡江。 \\n 成祖即位，曰：“俨知天文，其令钦天监试。”既试，奏俨实通象纬、气候之学。寻又以解缙荐，授翰林检讨，与缙等俱直文渊阁，迁侍讲，进左庶子。父丧，起复。俨在阁，承顾问，尝不欲先人，然少戆。永乐二年九月，拜国子监祭酒，遂不预机务。时用法严峻，国子生托事告归者坐戍边。俨至，即奏除之。七年，帝幸北京，召俨赴行在。明年北征，命以祭酒兼侍讲，掌翰林院事，辅皇太孙留守北京。十九年，改北京国子监祭酒。 \\n 当是时，海内混一，垂五十年。帝方内兴礼乐，外怀要荒，公卿大夫彬彬多文学之士。俨馆阁宿儒，朝廷大著作多出其手，重修《太祖实录》、《永乐大典》、《天下图志》皆充总裁官。居国学二十余年，以身率教，动有师法。洪熙改元，以疾乞休，仁宗赐敕奖劳，进太子宾客，仍兼祭酒。致仕，复其子孙。 \\n 宣宗即位，以礼部侍郎召，辞归。家居二十年，方岳重臣咸待以师礼。俨与言，未尝及私。自处淡泊，岁时衣食才给。初为湖广考官，得杨溥文，大异之，题其上曰：“必能为董子之正言，而不为公孙之阿曲。”世以为知人。正统八年八月卒，年八十三。 \\n 赞曰：明初罢丞相，分事权于六部。成祖始命儒臣直文渊阁，预机务。沿及仁、宣，而阁权日重，实行丞相事。解缙以下五人，则词林之最初入阁者也。夫处禁密之地，必以公正自持，而尤贵于厚重不泄。缙少年高才，自负匡济大略，太祖俾十年进学，爱之深矣。彼其动辄得谤，不克令终，夫岂尽嫉贤害能者力固使之然欤。黄淮功在辅导，胡广、金幼孜劳著扈从，胡俨久于国学。观诸臣从容密勿，随事纳忠，固非仅以文字翰墨为勋绩已也。 \\n  \\n 　 \\n  \\n  \\n 　"}
