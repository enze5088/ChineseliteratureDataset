{"章节": "百可漫志（明）陳鼐", "正文": "　 \\n 　 \\n 　 \\n 百可漫志 \\n 　 \\n （明）陈鼐 \\n 国朝皇陵在顺天府昌平县天寿山，近年尚书泉山林文安公翰请升昌平为州，隶以密云、顺义、怀柔三县，章上未报。 \\n 国朝开科自洪武三年始，定条例自十七年始。先是，试文尚仍元制，刻程文自二十一年始。先是止录姓名、乡贯，试录定式又自二十四年始。 \\n 国初岁贡生在京中试者，必令出榜，原籍张挂。尝见《新昌志》载，云礼部为科举事。洪武十七年九月十三日，本部尚书任昂等官于华盖殿钦奉圣旨：在京乡试，多有中式的国子监生，为他肯学，所以取中。似这等生员，好生光显他父母，恁部里出榜于原籍去处张挂，着他乡里知道。钦此。今将中式生员开坐，合行出榜知会。须至榜者，浙江布政司绍兴府新昌县第十名蔡用强。 \\n 国朝藩省大臣无兼衔者。近时吴公廷举以广东右布政使兼按察司副使，亦异数也。 \\n 礼侍蔀斋林先生志祖清避元不仕，变易姓名，匿居山寺。会府公检册寺中，见清，诰问且曰：能诗乎？曰：颇能。即以册号八音命为诗，应声曰：金紫何曾一挂怀？石田茆屋白天开。丝竿钓月江头住，竹杖挑云岭上来。匏实晓收栽药圃，土花春长读书台。革除一点浮云虑，木笔题诗酒数杯。府公惊羡，遂与为友。政暇辄携酒过饮，倡和移日。一日忽论海滨人物，因曰：若林清者雄才硕德，惜未见其人。林不觉有感，府公曰：公殆林清耶？林曰：若清者公安得见之？此吾所以有感也。相与尽醉而罢，明日林竟去之。府公再往，访之不见，多方物色，终不见矣。 \\n 永乐初，有士人赴举，所梦有告之曰：礼乐征伐自天子出。士人拟为义为论以待。及举于乡登进士，竟无验。后官膳部郎官，文庙与群臣宴出语曰：流连荒亡为诸侯忧。属群臣对。无应者，士人进曰：礼乐征伐白天子出。上大悦，擢礼部侍郎。 \\n 唐守之皋在歙庠日，每以魁元自拟，累蹶场屋。乡人诮之曰：徽州好个唐皋奇，一气秋闱走十科。经魁解元何包里？争奈京城剪柳多。唐闻之志益励。至正德癸酉、甲戌连捷，经魁以状元及第，年巳五十余。可谓有志者事竟成也。 \\n 冢宰尹公曼司铨曰，闽士翁晏以贡就教职，公试之不许，曰：子当出科第。后果举进士，终广东副使。又有三举子选除知县，色不豫，公曰：莫以知县为小官，且去做看。后三人皆不终其职。人称公之识鉴。 \\n 正德戊辰廷试，二甲、三甲一名各刊策，丁丑会试五经各刊文三篇，皆异常格。 \\n 有国子祭酒和诗，以雕弓作弓雕，太学生为诗以诮之曰：雕弓难以作弓雕、以此诗才欠致标。若使是人为祭酒，算来端的负廷朝。 \\n 司礼监秦太监为子弟访师，得举人余洙，初不就，强而后可。谒秦上坐，左右惊讶。既出，秦喜曰：此人司礼监太监也不怕，况怕我子弟耶？及就塾，秦子弟皆袭锦衣职位者，而余状貌鄙琐，颇亵易之。既而有隋者辄加跪责，多不服。余怒求去，子弟辈大惧，跪留乃止。秦闻之叹曰：我家子弟不是这个先生，如何教得？益加敬礼。后余举进士为显官，终不屈于人。 \\n 孝庙即位，遍祀宗藩，秦王送朝使诗曰：九重圣主笃同宗，遣使明禋礼秩崇。卿相敬恭承德意，庙灵仿佛著仪容。客山夜静风云会，大地春回雨露浓。归觐重烦陈一语，亲藩存没感恩同。 \\n 《赤城诗选·潘留鹤太山诗》有“混沌以来惟此老，乾坤之外更无山”之句。近时庄定山有“开辟以来元有此，蓬莱之外更无山”。此语亦豪放，殆默符于潘者。 \\n 三山郑汝昂善诗且多滑稽，尝寄亲戚令广东者一绝云：三尺儿童事未谙，饥来强扯我蓝衫。老妻牵住轻轻语，爹正修书去领南。可谓善晓人者。 \\n 有张巡检者，夜梦人告之曰：明日有十二位佛来见汝，可善待之，能为汝度先祖，佑汝一生富贵。迟明果有僧十二人来，巡检甚喜，即语以梦，留款甚厚。次日请作醮以度其先祖，问之曰：舟人更有何人？请同。斋答曰：只二行童留看行李，不必请也。巡检密令其子至舟固请，二行童密告曰：我非行童，乃浙江天台人也。父为某官，考满回乡，遇此十二和尚，劫杀一家，留我姊妹二人，扮作行童带来，至此烦大官密以此情诉达大人，为雪此冤也。其子告之，巡检密点弓卒，约二更醮完，擂鼓擒僧责问，取二女证之，皆服罪。事上，当道奏举擢官，此即所谓一生富贵也。 \\n 吉水缙绅解学士七岁时，其母居孀，苦于里胥催征之急，解具诉于县宰，并系以诗曰：母在家中守父忧，却教儿子诉原由。他年谅有相逢日，好把春风判笔头。邑宰意其假手于人，即指堂边小松为题，令再赋。应声曰：小小青松未出栏，枝枝叶叶耐霜寒。如今正好低头看，他日参天仰面难。邑宰大奇之，遂蠲其税。 \\n 陆太宰水村先生在位日，有士人投诗曰：子规声里夕阳微，何事先生不见几？云梦巳成韩信去，蒪鲈空待季鹰归。功名到此分成败，史策谁能辨是非？回首华堂春去也，黄鹂紫燕自争飞。可谓有魏野之风矣。 \\n 莆田林大中积学士也，尝祈梦九鲤湖神，告之曰：汝知五八之数如何算？自拟四十当显也。至四十之年，果入试。会冯太守受卷，林时方为冯西宾，报捷有期也，一疾竟死，梦始验。 \\n 萧提学鸣风精星命，正德丁丑廷试，或以八字杂质之，白孰为状元？萧指舒梓溪芬八字是也。梓溪果及第。复以后事质于萧，答曰：功名寿数始终，皆罗一峰。梓溪矍然曰：止此乎？曰忠孝状元足矣。后果谪闽提举，寿亦止此，且配食一峰祠。萧之术可谓妙矣。 \\n 江右郭忠恕，号清狂道人，以画史鸣一时。其为诗亦非易及者，尝题武昌竹箄门外一律云：夜饮江楼水气凉，管弦成列麝兰香。古今风月凭谁管？湖海烟花笑我狂。金风劈瓜消酒渴，瓦盆承露浣诗肠。东楼杨柳西楼月，曾掷千金醉几场？翠馆赋咏此殆绝唱欤？ \\n 成化间有张驿丞者，山东乡试中式，督学毕公瑜赠之诗曰：一官耻不与清流，忙里遗编自校雠。枳棘岂能留彩凤？监车未必困骅骝。东藩领荐名初显，西蜀题桥志巳酧蒪。脱却樊笼入佳境，春雷万里步瀛州。驿丞中式近世所无，毕公之赠可谓曲当矣。 \\n 金台李缙，卿绅会考，核以浮浅，由光禄少卿补忻州知州，三疏乞致仕。有曰：郡县之职非循良，岂弟者弗称？兹以浮躁浅露之名，而责其循良，岂弟之政盖亦难矣。既得请，以归，署联云：五斗懒将双膝屈，三章乞得一身闲。 \\n 莆田周章累举不第，祈梦九鲤湖，得“奴天西月”之语。次夜再祈，又添“人牛”二字。其友详之，谓是“癸酉年”三字也。至期入试，每患腰痛，至终场不属藁而成，叹曰：如是而可中乎？梦其诬矣，揭晓名在七十二。 \\n 父兄劳于官，子弟逸于家，一逸巳过分，况乃事奢华？轩轩傲闾里，仆仆趋县衙，不知祸所倚？方谓势可夸。势亦有时歇，祸或来无涯。不知慎德业，庶几永无哗。此张东海有感之作，仕宦子弟宜书诸绅。 \\n 山阴司马通伯垔乃罗冰玉璟春闱所取士也，同为闽皋副使。一日偶并坐，罗贻诗云：岁在壬辰春试劳，至今朝著列英豪。此行亦有堪夸处，座主门生相并高。司马遂为肉袒。 \\n 弘治中有老儒以贡授校官，翰林题白头翁画送之云：幽谷多年滞羽翰，泮林今借一枝安。世人莫笑头空白，看尽春花雨后残。此诗颇有意致。 \\n 近日翰林诸公饮宴尚有供汤，未至将欲去之，且留席尊，出题曰：东面而征西夷怨，南面而征北狄怨。诸公请破之，皆不喻其意，只如本旨。席尊曰：皆不是。诸公曰：如何才是？曰：只是等汤满坐捧腹。 \\n 嘉善周泽字天雨者，先君所取解元也，以进士为襄阳推官，为予题扇面云：天机草草仙家尽，树底雍容见两公，应约明年红杏雨，曲江连辔立东风。且语予曰：立之一字比唐人，一日看尽长安花。趣自别也。 \\n 乡达高太尹瑶在番禺日，镇守府红桃盛开，时九月也。三司诸公并有诗咏，久之索题于高，乃为绝句云：九月雷声震海涯，绛桃开遍五侯家。殷勤报与寒梅道，莫逐东风浪放花。诗意亦婉矣。 \\n 会友周行可续弦，诸君贺以诗。予弟成玉一绝可为善谑，诗云：十分春色海棠开，云雨漫天暗里来。可是东君勤爱惜，烟蓑乘夜护花台。行可多须，故嘲之云。 \\n 予既不良于进，自号逍遥子，偶读宋具处厚《逍遥斋记》觉胸次洒然，盖先得予心者因取记文，节其首尾书之座右，为逍遥说。其词曰：夫性有定分，理有至极，力不能与命斗，才不能与天争。而贪羡之流、躁进之士，乃谓富贵可以力掇，功名可以智取，神仙可以学致，长生可以术得，抱憾老死而终不悟。悲夫！使天下之富必尽如陶朱、猗顿耶？则原宪黔娄不复为贤人矣。使天下之寿必尽如王乔、彭祖耶？则颜氏之子、闵氏之孙不复为善人矣。使天下之士必尽如稷、契、伊、管耶？则乘田委吏不复为孔子矣。使天下之色必尽如毛嫱、西施耶？则嫫母孟光不复嫁于人矣。盖富者自富，贫者自贫，寿者自寿，夭者自夭，达者自达，穷者自穷，妍者自妍，丑者自丑。天地不能盈缩其分寸，神鬼不能损益其锱铢，是以达观君子立性乐分，含真抱朴心，无城府行无町畦，天下有道则皦皦与世相清，天下无道则混混与世相浊，压之太山不以为重，付之秋毫不以为轻，升之青云不以为荣，坠之深渊不以为辱，震之雷霆不以为恐，劫之白刃不以为惧。喻死生为旦暮，以盈虚为消息。仰观宇宙之廓落，俯视身世之卑蹙，如一浮萍之泛大海，一稊米之寄太仓，又何足议轻重于其间哉？故所至皆乐，所处皆适，出于天为民，入与道为邻，若是则何往而不逍遥哉？此词足为世之碌碌不悟者劝也。 \\n 子弟瓒知罗田县时，怀予每切，因集古诗风雨字句为二十绝，将以寄予，忽以疾卒。呜呼，痛哉！予检归囊得其手笔潸然莫禁因录于此，痛舒孔怀之悰。云其卷曰《风雨连怀》，其序曰：古诗用风雨字者多矣，要不专为兄弟发也。自苏长公感韦苏州风雨对床之句，而其兄弟相思辄寄意焉，于是遂成故事。瓒奉别家兄百可先生以来，雅切向思，凡诵古诗至风雨句，窃有长公之感，顾意致凡近笔力萎琐不能别为之语，遂以所记风雨古句，各取韵之相叶者足成绝句。风晨月夕往往讽诵以泄鄙怀，殆疑古人预为予设也。尔来裒集得二十首录之为卷，将寻便以寄家兄。而罗之士夫见侈有篇章，以广予志，别存一卷，于兹卷题曰风雨连怀云。时正德庚午孟秋之望。芝麓居士瓒拜书。诗云：凉风微雨夜萧萧（曾茶人），人事音书谩寂寥（杜工部）。无路从容陪笑语，天涯涕泗一身遥（杜工部）。又，柢是当时巳惘然（李义山），可堪风雨夜连天（秦淮海）。一声何处送书雁（工部），喜入灯花欲斗妍（苏东坡）。又，徙倚阑干一怆神（陆放翁），故园回首隔参辰（王平甫）。山头日日风和雨（王建），几许悲欢并在身（刘长卿）。又，关山无际水漫漫（放翁），每轸归心即万端（罗隐）。极目相望何处是（梅宛丘）？满川风雨独凭阑（黄山谷）。又，鸡鸣风雨不愆时（曾文昭），千里河山系梦思（陈后山）。独凭阑干意难写（崔鲁），谁人识此是新诗（王澜）。又，窗明窗暗篆烟〈香非〉（陈简斋），风雨空城鸟夜飞（宛丘）。忆著江南旧行路（甫仙），一身千里独沾衣（简斋）。又，棣萼一别永相望（工部），客路那知岁月长（玉澜）。愁极本凭诗遣兴（工部），半随风雨断莺肠（郑谷）。又，疾风回雨水明霞（后山），目极因惊怅望赊（王半山）。落木无边江不尽（后山），相思一夜绕天涯（尤延）。又，千林地迥切西清（胡澹庵），常送中霄风雨声（苏子由）。犹怜心事凄凉甚（放翁），卧数山城长短更（东坡）。又，一堂风月阻同游（吕顺浩），迢递高城百尺楼（李商隐）。日月望书常至暮（放翁），冷风凄雨似深秋（茶人）。又，五更风雨送残春（陆宣公），南蝶悠悠水映人（半山）。留滞山头莫嗟叹（东坡），天将强健报清贫（放翁）。又，惜春连日醉昏昏（鲁致光），风雨萧萧欲断魂（东坡）。回首家山千里外（许仲犹），别离心绪向谁论（前人）？又，青枫无树不猿啼（夏儒），怜里垣墙咿哑鸡（致光）。家在梦中何日到（工部），风吹梧竹雨凄凄（子由）。又，潇潇晚雨向风斜（宛丘），目送飞鸿去路赊（洪鼎臣）。日永东窗淡无事（放翁），依然和墨写归鸦（公）。又，想见掀髯正鹤孤（东坡），一天风雨水平湖。晓来唤起相思梦（刘景太），欲傍清尊倒玉壶（前人）。又，暮笳鸣咽调孤城（崔鲁），目送孤鸿谩寄情（宛丘）。云物不殊乡国异（工部），满川风雨看潮生（苏子美）。又，午庭风雨撼高槐（曾梅山），肯信愁肠日九回（崔鲁）。欲上疏帘看南北（崔德符），寒岩幽雾不曾开（晁无咎）。又，一片江湖草树秋（陈止斋），矮檐风雨送蜗牛（杨诚斋）。欲知趋走伤心地（工部），落雁昏鸦集远洲（放翁）。又，一灯明灭照秋床（半山），天地无情白发长（简斋）。假寐尘侵黄卷上（王至甫），满城风雨近重阳（杜邠老）。又，汀雁飞鸣意已还（宛丘），异乡风物鬓成班（茶山），相思相见知何日（工部）？一夕连床风雨间（王澜）。 \\n  \\n 　 \\n  \\n  \\n 　"}
