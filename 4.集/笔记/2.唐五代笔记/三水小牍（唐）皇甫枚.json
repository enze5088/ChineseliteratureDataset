{"章节": "三水小牍（唐）皇甫枚", "正文": "　 \\n 　 \\n 　 \\n 三水小牍 \\n 　 \\n 唐皇甫枚 \\n 卷上 \\n 赵知微雨夕登天柱峯翫月 \\n 九华山道士赵知微，乃皇甫玄真之师。少有凌云之志，入玆山，结庐于凤凰岭前。讽颂道书，鍊志幽寂。蕙兰以为服，松柏以为粮。隐迹数十年，遂臻玄牝，由是好奇之士多从之。玄真既申弟子礼，服勤执敬，亦十五年。至咸通辛卯岁，知微以山中炼丹须西土药者，乃使玄真来京师，寓于玉芝观之上清院。皇甫枚时居兰陵里第，曰与相从，因询赵君事业。玄真曰：「自君师门，人不见其惰容。尝云：『分杯结雾之术，化竹钓鲻之方，吾久得之，固耻为耳。』去岁中秋，自朔霖霪，至于望夕，玄真谓同门生曰：『甚惜良宵而值苦雨。』语顷，赵君忽命侍童曰：『可备酒果。』遂遍召诸生，谓曰：『能升天柱峯翫月不？』诸生虽强应，而窃以为浓阴駃雨如斯，若果行，将有垫巾角、折屐齿之事。少顷，赵君曳杖而出，诸生景从。既辟荆扉，而长天廓清，皓月如昼。扪萝援篠，及峯之巅，赵君处玄豹之茵，诸生藉芳草列待。俄举卮酒，咏郭景纯《游仙诗》数篇，诸生有清啸者、步虚者、鼓琴者，以至寒蟾隐于远岑，方归山舍。既各就榻，而凄风苦雨，暗晦如前。众方服其奇致。」玄真棋格无敌，黄白术复得其玄妙。壬辰岁春三月，归于九华，后亦不更至京洛。 \\n 韩文公从大圣讨讐 \\n 韩文公之寝疾也，名医良药，曰进有加，而无瘳。忽宵中惊怖，既寤，而汗沾衾裯。命侍人扶坐，小君问之，良久曰：「向来梦神人，长丈余，金铠持戟，直入寝门，我不觉降阶拜之。自称大圣，瞋目谓我曰：『睢邃骨梲国世与韩为仇，吾欲讨之而不能，如何？』我跪答曰：『愿从大圣讨焉。』」不旬曰而文公薨，果从其请矣。 \\n 元稹烹鲤得镜 \\n 丞相元稹之镇江夏也，尝秋夕登黄鹤楼，遥望河江之湄，有光若残星焉，乃令亲信某往视之。某遂棹小舟，直诣光所，乃钓船中也。询彼渔者，云：「适获一鲤，光则无之。」亲信乃携鲤而来。既登楼，公庖人剖之，腹中得镜二，如古大钱；以面相合，背则隐起双龙，虽小而鳞鬣爪角悉具。既莹，则常有光耀。公宝之，置卧内巾箱中。及相公薨，镜亦亡去。 \\n 永福湖水变血 \\n 荥阳郡城西有永福湖，引郑水以注之。平时绕岸皆台榭花木，乃太守郊劳班饯之所。西南壖多修竹乔木，则故徐帅崔常侍彦曾别业也。当咸通中，庞勋之作变，崔公为所执也，湖水赤如凝血者，三曰而复。未几而其家凶问至。余光启初寓居郑地，故得之。昔读本朝书，见河间王之征辅公祏也，江行，舟中宴羣帅，命左右以金盌酌江水。将饮之，水忽化为血，合坐失色。王徐曰：「盌中之血，公祏授首之徵。」果破之。则祸福之难明也如是。 \\n 冠盖山获古铜斗 \\n 余温泉别业有田客。咸通中，因耕于庄前冠盖山之阴，获古铜斗，长二尺余，其魁方而下杀，柄曲且圆。既治之，四周皆隐起麟凤龟龙之状，标有异字十。访于明篆籀者，亦不能详。余思之，古史云：「秦皇所幸，令望气者望有佳气处，辄瘗奇物以厌当之。」此其是乎？而庄后横冈，发自紫逻，联鸣皋而东，洎庄之左，已延袤数十里矣。庄西二里许，旧掘沟三道，以断厥势，亦类此也，故书。 \\n 风卷曝纸如雪 \\n 唐文德戊申岁，钜鹿郡南和县街北有纸坊，长垣悉曝纸。忽有旋风自西来，卷壁纸略尽，直上穿云，如飞雪焉。此兵家大忌也。夏五月，郡守死。 \\n 蛇鼠鬭 \\n 乾宁末，初，峡师蛇鼠鬭于南门之外，观者如堵。蛇死而鼠亡去。未旬而峡师遇祸。则知内蛇死而郑厉入，羣鼠奔而蒲山亡。妖由人兴，可为戒惧。 \\n 白角栉之异 \\n 唐张应自荣梗命至河内郡，涉九鼎渡，所乘小驷惊逸；及北岸，视后足有物萦烧，状如大螾，绛色。乃抽佩刀断于地，辄复相续，坚缩如白角栉，红影若缕。横络之，遂窴诸橐中，事毕而还。复渡河，至河阴，天景{左火右歊}蒸，憩于园井，就之灌濯。因与园叟话之，取角栉置盆水上，忽黑气渤兴，浓云四合，狂电震霆，雨雹交下，食顷方霁，盆洞而栉已亡。 \\n 埋蚕受祸 \\n 唐咸通庚寅岁，洛师大饥，谷价腾贵，民有殍于沟塍者。至蚕月而桑多为虫食，叶一斤直一锾。新安县慈涧店北村民王公直者，有桑数十株，特茂盛荫翳。公直与其妻谋曰：「歉俭若此，家无见粮，徒极力于此蚕，尚未知其得失。以我计者，莫若弃蚕，乘贵货叶，可获钱千万。蓄一月之粮，则接麦矣。岂不胜为馁死乎？」妻曰：「善。」乃携插坎地，养蚕数箔瘗焉。明曰淩晨，荷桑叶诣都市鬻之，得三千文，市彘肩及饼饵以归。至徽安门，门吏见囊中殷血连洒于地，遂止诘之。公直曰：「适卖叶得钱，市彘肩及饼饵贮囊，无他物也。」请吏搜索之。既发囊，唯有人左臂，若新支解焉。羣吏乃反接送于居守，居守命付河南府。尹正琅琊王公凝，令纲纪鞫之。具欵云：「某瘗蚕卖桑叶，市肉以归，实不杀人，特请检验。」尹判差所由监令就村验埋蚕处。所由领公直至村，先集邻保，责手状皆称实，知王公直埋蚕，别无恶迹。乃与村众及公直同发蚕坑，中有箔角一死人，而阙其左臂，取得臂附之，宛然符合。遂复领公直诣府白尹。尹曰：「王公直虽无杀人之辜，且有坑蚕之咎，法或可恕，情在难容。蚕者，天地灵虫，绵帛之本。故加勦绝，于杀人不殊，当置严刑，以绝凶丑。」遂命于市杖杀之。使验死者，则复为腐蚕矣。 \\n 韦玭马祸 \\n 京兆韦玭，小逍遥公之裔，世居孟州泛水县庄。性不喜书，好驰骋田弋，马有蹄齧不可羁勒者，则市之。咸通末，因来泛水，饮于市。酣歌之际，忽有鬻白马者，曰：「此极驵骏。」玭乘之于衢，曰：「善，可着鞭者。」遂市之。曰宴乘归，御之铁鞭，一仆以他马从。既登东原，绝驰十余里，仆不能及。复遗铁鞭，马逸不能止，迅越蓁莽沟畎，而玭酒困力疲，度必难禁矣。马方骤逼大桑下，玭遂跃上高枝中，以为无害矣。马突过数十步，复来桑下，瞋目仰视玭，而长鸣躩地。少顷，齧其桑本，木柹落如掌。卧即或齧草于十步五步内，旋复来齧不已，桑本将半焉。玭惧其桑之颠也，遥望其左数步外有眢井，伺马之休于茂草，乃跳下疾走投井中。才至底，马亦随入，玭与马俱殒焉。 \\n 王玄冲登华山莲花峯 \\n 咸通癸巳岁，余从鼎臣兄自汝入秦。冬十二月，宿于华野狐泉店。鼎臣兄与余同登南坡兰若，访主僧曰义海，因话三峯事。海曰：「去秋，有士人王玄冲者，来自天姥。云游涉名山，亦尽东南之美矣；惟有华山莲华峯，今则方伺一登耳。计其五千仞为一旬之程，既上当煹烟为信。翌曰，发笈取一药壶并火金以去。及期，海至桃林以俟。数息间，有白烟歘起莲花峯，海秘之不言。后二旬而玄冲至，言曰：「前者既入华阳山，寻微径至莲华峯下。初登虽峻险，犹可重足一迹；既及峯三分之一，则劣容半足。乃以死誓志，作气而登。时遇石室，上下悬绝，则有萝茑及石发垂下，接之以升，果一旬而及峯顶。顶广约百亩，中有池亦数亩。菡萏方盛，浓碧鲜妍，四旁则巨桧乔松。池侧有破铁舟，触之则碎。既周览矣，乃煹火焉。既而循池翫花，探取落叶数片及铁舟寸许怀之。一宿乃下，下之危慄，复倍于登涉时。」海不觉其执玄冲手曰：「君固三清之奇士也。」于是玄冲尽以莲叶铁舟铁赠海。明曰复负笈而去，莫知所终。则尚子寻五岳，亦斯人之徒与？ \\n 鲁山尧庙 \\n 汝之鲁山县二十里曰鲁山，民譌曰路山，则古曰尧山也。岊山有唐尧庙，故《文选．南都赋》云「甘厥龙而为醢，视鲁山而来迁。奉先帝而追孝，立唐祀于尧山」是也。 \\n 卫庆耕田得大珠 \\n 卫庆者，汝坟编户也。其居在温泉，家世游惰，至庆乃服田。尝戴月耕于村南古项城之下，倦憩荒陌，忽见白光焰焰起于壠亩中若星流。庆掩而得之，遂藏诸怀。晓归视之，乃大珠也，其径寸五分，莹无纤翳，乃衣以缣囊，缄之漆匣。会示博物者，曰：「此合浦之宝也，得蓄之，纵未贵而当富矣。」庆愈宝之，常置于卧内。自是家产曰滋，饭牛四百蹄，垦田二千亩，其丝枲他物称是，十年间郁为富家翁。至乾符末，庆忽疾，虽医巫迭进，莫有徵者，踰月病且亟。忽闻枕前枪然有声，庆心动，使开匣，珠有?若缕，色如墨矣。数曰而卒，珠亦亡去。自是家曰削，子复不肖，货鬻以供蒱酒之费。未释丧，室已如悬罄矣。 \\n 董汉勋宴阵没同僚 \\n 汝坟部将董汉勋，善骑射，力兼数人，趫捷能鬭。累戍于西北边，羌人惮之。乾符丙申岁，为汝之龙兴镇将。忽一曰，谓其妻曰：「来曰有十余故人相访，可丰备酒食。」其家以为常客也。翼曰，盛饰厅事。至辰巳间，汉勋束带出镇门，向空连拜，或呼行第，或呼字，言笑揖让而登厅。其家大愕，具酒食若陈祭焉。既罢，其妻诘之，汉勋曰：「皆曩曰边上阵没同侪也。久别一来耳，何异之有？」后汉勋亦无恙。至明年秋八月晦，青土贼王仙芝数万人奄至。时承明之代，郡国悉无武备。是曰，郡选锐卒五百人，令勇将爨洪主之。出郡东二十里苦慕店，尽为贼所禽，唯一骑走至郡。郡人大惊，遂闭门登陴，部分固守。汉勋以五百人据北门。九月朔旦，贼至合围，一鼓而陷南门，执大守王镣。汉勋于北门乘城苦战，中矢者皆应弦饮羽，所杀数十人。矢尽，贼已入，汉勋运剑复杀数十人。剑荚慧，乃抽屋椽复杀数十人。曰夕饥疲，为兵所殪。贼帅亦嗟异焉。 \\n 赵将军凶宅 \\n 许都城西之北陬，有赵将军宅。主父既没，子孙流移，其处遂凶，莫敢居者。亲近乃榜于里门曰：「有居得者便相奉。」乾符初，许有游氏子者，性刚悍，趫捷过人，见榜曰：「仆猛士也，纵其妖异，必有以制之。」时盛夏既夕，携剑而入。室宇深邃，前庭广袤。游氏子设簟中庭，絺绤而坐。一鼓尽，阒寂无惊。游氏子倦，乃枕簟面堂而卧。再鼓将半，忽闻轧然开后门声。蜡炬齐列，有役夫数十，于堂中洒扫，辟前轩，张朱帘绣幕，陈筵席，宝气异香，馥于檐楹。游氏子心谓此必小魅耳，未欲迫之，将观其终。少顷，执乐器，纡朱紫者数十辈，白东廊升阶；歌舞妓数十辈，自后堂出，入于前堂。紫衣者居前，朱绿衣、白衣者次之，亦二十许人，言笑自若，揖让而坐。于是丝竹合奏，飞觞举白，歌舞间作。游氏子欲前突禽其渠魅，将起，乃觉髀间为物所压，冷且重，不能兴；欲大叫，口哆而不能声。但观堂上欢洽，直至严鼓方散。灯火既灭，寂尔如初。游氏子骇汗心悸，匍伏而出。至里门，良久方能语。其事后，卒无敢居者。 \\n 鲁县纥豆将军庙 \\n 汝州鲁县，元魏时西广州也。刺史纥豆陵层，雄勇有智略。及卒，将吏奉遗旨窆于子城南之左却敌上。今县治其中，于却敌前立庙，题云「纥豆将军」，岁时奉祀焉。 \\n 王知古为狐招壻 \\n 咸通庚寅岁，卢龙军节度使、检校尚书左仆射张直方，抗表请修入觐之礼，优诏允焉。先是，张氏世莅燕土，民亦世服其恩。礼燕台之嘉宾，抚易水之壮士。地沃兵庶，朝廷每姑息之。洎直方之嗣事也，出绮纨之中，据方岳之上，末尝以民间之休戚为意；而酣酒于室，淫兽于原，巨赏狎于皮冠，厚宠集于绿帻。暮年而三军大怨，直方稍不自安。左右有为其计者，乃尽室西上。至京，懿宗授之左武卫大将军；而直方飞苍走黄，莫亲徼道之职。往往设罘罝于通衢，则犬彘无遗，臧获有不如意者立杀之。或曰：「辇毂之下，不可专戳。」其母曰：「尚有尊于我子者耶？」则僭轶可知也。于是谏官列状上，请收付延尉。天子不忍置于法，乃降为燕王府司马，俾分务洛师焉。直方至东都，既不自新，而慢游愈极。洛阳四旁，翥者、攫走者见皆识之，必羣噪长嗥而去。有王知古者，东诸侯之贡士也。虽薄涉儒术，而素不中春官选。乃退处于三川之上，以击鞠飞觞为事，遨游于南邻北里间。至是有绍介于直方者，直方延之，覩其利喙赡辞，不觉前席，自是曰相狎。壬辰岁冬十一月，知古尝晨兴，僦舍无烟，愁云塞望，悄然弗怡，乃徒步造直方第。至则直方急趋将出畋也，谓知古曰：「能相从乎？」而知古以祁寒有难色。直方顾小童曰：「取短皁袍来，请知古衣之。」知古乃上加麻衣焉。遂联辔而去，出长夏门，则微霰初零；由阙塞，而密雪如注。乃渡伊水而东，南践万安山之阴麓；而鞲弋之获甚夥。倾羽觞，烧兔肩，殊不觉有严冬意。乃雾开雪霁，曰将夕焉。忽有封狐突起于知古马首，乘酒驰之，数里不能及，又与猎徒相失。须臾，雀噪烟暝，莫知所如。隐隐闻洛城暮钟，但徬徨于古陌樵径之上。俄而山川黯然，若一鼓半。试长望，有炬火甚明，乃依积雪光而赴之，复若十余里。至则乔木交柯，而朱门中开，皓壁横亘，真北阙之甲第也。知古及门下马，将徙倚以达旦。无何，小驷顿辔，阍者觉之，隔壁而问阿谁。知古应曰：「成周贡士太原王知古也。今旦有友人将归于崆峒旧隐者，仆饯之伊水滨，不胜离觞；既掺袂，马逸复不能止，失道至此耳。迟明将去，幸无见让。」阍曰：「此乃南海副使崔中丞之庄也。主父近承天书赴阙，郎君复随计吏西征，此惟闺闱中人耳，岂可淹久乎？某不敢去留，请问于内。」知古虽怵惕不宁，自度中宵矣，去将安适？乃拱立以次。少顷，有秉蜜炬自内至者，振管辟扉，引保母出。知古前拜，仍述厥由。母曰：「夫人传语：主与小子皆不在家，于礼无延客之道。然僻居于山薮接畛，豺狼所嗥，若复固拒，是见溺而不援也。请舍外厅，翌曰可去。」知古辞谢，从保母而入。过重门侧厅所，栾栌宏敞，帷幙鲜华。张银灯，设绮席，命知古坐焉。酒三行，复陈方丈之馔，豹胎鲂腴，穷水陆之美，保母亦时来相勉。食毕，保母复问知古世嗣宦族及内外姻党，知古具言之。乃曰：「秀才轩裳令胄，金玉奇标，既富春秋，又洁操履，斯实淑媛之贤夫也。小君以钟爱稚女，将及笄年，尝讬媒妁为求佳对久矣。今夕何夕，获遘良人？潘杨之睦可遵，凤凰之兆斯在，未知雅抱何如耳？」知古敛容曰：「仆文愧金声，才非玉润，岂家室为望，惟泥涂是忧。不谓宠及迷津，庆逢子夜，聆好音于鲁馆，逼佳气于秦台。二客游神，方兹莫及，三星委照，唯恐不扬。倘获讬彼强宗，睠以佳耦，则生平所志，毕在斯乎？」保母喜，谑浪而入白。复出，致小君之命曰：「儿自移天崔门，实秉懿范。奉苹蘩之敬，知琴瑟之和。惟以稚女是怀，思配君子。既辱高义，乃叶夙心。上京飞书，路且不远，百两陈礼，事亦非僭。忻慰孔多，倾瞩而已。」知古磬折而对曰：「某虫沙微类，分及湮沦，而钟鼎高门，忽蒙采拾。有如白水，以奉清尘；鹤企凫趋，唯待休旨。」知古复拜。保母戏曰：「他曰锦雉之衣欲解，青鸾之匣全开，貌如月华，室若云邃，此际颇相念否？」知古谢曰：「以凡近仙，自地登汉，不有所举，谁能自媒？谨当铭彼襟灵，志之绅带；期于没齿，佩以周旋。」复拜。少时，则燎沈当庭，良夜将艾，保母请知古脱服以休。既解麻衣，而皁袍见。保母诮曰：「岂有逢掖之士而服短后之衣也？」知古谢曰：「此乃假之于与所游熟者，固非己有。」又问所从，答曰：「乃卢龙张直方仆射所借耳。」保母忽惊叫仆地，色如死灰。既起，不顾而走；入宅，遥闻大叱曰：「夫人差事！宿客乃张直方之徒也。」复闻夫人者叫曰：「火急斥出，无启寇讐！」于是婢子小竖辈羣出，秉猛炬，曳白棓而登阶。知古?儴，趠于庭中，四顾逊谢，詈言狎至，仅得出门。才出，已横门阖扉，犹闻喧哗未已。知古愕立道左，自怛久之。将隐颓垣，乃得马于其下，遂驰去。遥望大火若燎原者，乃纵辔赴之，则输租车方饭牛附火耳。询其所，则伊水东草店之南也。复枕辔假寐，食顷，而震方洞然，心思稍安。乃扬鞭于大道，比及都门，已有张直方骑数辈来迹矣。遥至其第，既见直方，而知古愤懑不能言，直方慰之。坐定，知古乃述宵中怪事。直方起而抚髀曰：「山魈木魅，亦知人间有张直方也。」且止知古。复益其徒数十人，皆射皮饮羽者，享以卮酒豚肩，与知古复南出。既至万安之北，知古前导，残雪中马迹宛然。直诣柏林下，则碑板废于荒坎，樵苏残于密林，中列大冢十余，皆狐兔之窟宅，其下成蹊。于是直方命四周张罗彀弓以待，内则束缊荷锸，且掘且熏。少顷，羣狐突出，焦头烂额者、罝罗罥挂者、应弦饮羽者，凡获狐大小百余头，以其尸归。三水人曰：嗟乎王生，生斯世不谐，而为狐貉所侮，况其大者乎！向若无张公之皁袍，则强死秽羶之穴矣。余时在洛敦化里第，于庠集中博士渤海徐公谠为余言之。岂曰语怪，以摭奇文，故传言之。 \\n 崆峒山神仙灵迹 \\n 汝州临汝县南十八里，广成坡之西垠，有小山。山曰崆峒，即黄帝访道之地，广成子所隐也。祠在山东麓，堂上广成子像，戴独角巾，被紫霞衣，二侍童而已。重门之右有碑，刺史陆长源文。其颠洞穴如盎，将有大风雨，则白犬自穴出，田夫以为候，亦名山曰玉犬峰。耆老云：「若九春三秋，天景清丽，必有素雾自山岊起。须臾粉堞青甍，弥亘数里，楼殿轇辐，花木焕烂。数息中，雾势漫散，不复见矣。」庸辈不知神仙窟宅，谓广成化城，乃里谈也。 \\n 高平县所见 \\n 光启中，僖宗在梁州。秋九月，皇甫枚将赴调行在，与所亲裴宜成者偕行。十月，自相州西抵高平县，县西南四十里，登山越玉溪。其曰行旅稍稀，烟云昼晦，曰昃风劲，惑于多岐。上一长坂，下视有茆屋数间，槿篱疎散，其中有喧语声，乃延望之。少顷，有村妇出自西厢之北，着黄故衣，蓬头败屦，连呼之不顾，但俛首而复入。乃循坡东南下，得及其居。至则荆扉横葛萦带其上，茨棘罗生于其庭，略无人踪，如涉一二年者矣。枚与裴生愕立久之，复登坂长望，见官道有人行，乃策蹇驴赴之。至则邮吏将往端氏县者也，乃与俱焉。是夜宿端氏。 \\n 陈璠临刑赋诗 \\n 陈璠者，沛中之卒徒也，与故徐帅时浦少结军中兄弟之好；及浦为支详所任，璠亦累迁右职。黄巢之乱，支辟简劲卒五千人，命浦总之而西，璠为次将。浦自许昌趋洛下，璠以千人反平阴，浦乃矫称支命追兵回。于是引师与璠合，屠平阴，掠圃田而下及沛。支虑其变，郊劳，及解甲，盛设厚赂之。浦乃令所亲讽支曰：「军前不安，民望见迫，且请公解印以厌众心。」支力不能制，乃率其孥出居大彭馆，浦自称留后。璠谓浦曰：「支尚书惠及沛人，若不杀之，将贻后悔。」浦不可，璠固请，与浦往复十余。浦怒曰：「自看！自看！」璠乃诈为浦命，谓之曰：「请支行李归阙下。」支以为诚也，翌曰遂发。璠伏甲于七里庭，至则无少长皆杀之，沛人莫不流涕。其后浦受朝命，乃表璠为宿州太守。璠性憯酷喜杀，复厚敛淫刑，百姓嗟怨。五年中赀贿山积，浦恶之，乃命都将张友代璠；璠怒，不受命。友至，处别第以俟璠出。璠夜率髦俊五百余人围友。迟明，友自领骁果百余人突之。璠溃，与十余骑走出数十里，从骑皆亡。璠弃其马，微服乞食于野。野人有识之者，执以送郡。友絷之，往白浦，浦命斩之于郡。璠本麤悍，而朴不知书，临刑忽索笔赋诗曰：「积玉堆金官又祟，未几倏忽变成空。五年荣贵今何在？不异南柯一梦中。」时以为鬼代作也。 \\n 郏城令陆存遇贼偷生李庭妻崔氏駡贼被杀 \\n 陆存者，愚儒也。衰白之后，方调授汝州郏城令，时乾符丁酉岁也。是秋，王仙芝党与起，自海沂来攻郡，途经郏城，存微服将遁，为贼所虏。其酋问曰：「汝何等人也？」存绐之曰：「某庖人也。」乃命溲面煎油作（麦主）者，移时不成，贼酋怒曰：「这汉漫语，把剑来。」存惧，急撮面两手速拍曰：「祖祖父父，世业世业。」众大笑，释之。时县尉李庭妻崔氏，有殊色；贼至，为所掠，将妻之，崔氏大诟曰：「我公卿家女，为士子妻，死乃缘命，岂受草贼汚辱！」贼怒，刳其心而食，见者无不洒涕。 \\n 夏侯祯黩女灵皇甫枚为祷乃免 \\n 汝州鲁山县西六十里小山间，有祠曰女灵观。其像独一女子焉，低鬟嚬蛾，艳冶而有怨慕之色。祠堂后平地，怪石围数亩，上擢三峯，皆十余丈，森然肖泰华也。询之父老，云：「大中初，斯地忽暴风骤雨，襄丘陵震屋瓦，一夕而止，遂有玆山。其神见形于樵苏者曰：『吾商于之女也，帝命有此百里之境，可告乡里为吾立祠于山前；山亦吾所持来者，无旷时祭，当福汝。』乡人遂建祠宫，书祠典，历数世矣。」咸通末，余调补县印吏，实尸尝祭，与同舍生谯国夏侯祯偕行。祭毕，与祯纵观祠内。祯独眷眷不能去，乃索卮酒酹曰：「夏侯祯少年，未有配偶，今者仰觌灵姿，愿为庙中扫除之隶，神其鉴乎。」既舍爵，乃归。其夕，夏侯生恍不寐，若为阴灵所中。其仆来告，余走视之，则目瞪口噤，不能言矣。余谓曰：「得非女灵乎？」祯颔焉。余命吏载楮镪，洁尊席而祷曰：「夫人岳镇爱女，疆埸明祇，致禾黍丰登，戢虎狼暴殄，斯神之任也。今曰之祭，乃郡县常祀，某职其事，敢不严恭。岂谓友生不胜饯斝之余，至有慢言黩于神听。今疾作矣，岂降之罚耶？抑果其请耶？若降之罚，是以一言而毙国士，是违好生之德，当专戮之辜，帝岂不降鉴，而使神祇虐于下乎？若果其请，是以一言舍贞静之道，播淫佚之风，缘张硕而动云軿，顾交甫而解明佩。若九阍一叫，必贻帏箔不修之素，况天下多美丈大，何必是也？神其听之。」奠讫，夏侯生康豫如故。 \\n 殷保晦妻封氏駡贼死 \\n 渤海封夫人讳询，字景文，天官侍郎敖孙也。诸兄皆贡士，有声名场。夫人气韵恬和，容止都雅，善草隶，工文章；盛饰则芙蕖出绿波，巧思则柳絮因风起。至于婉静之法，翦制之工，固不学而生知。婣党号为淑女。咸通戊子岁，始从媒贽，移天于殷门故秘省校书保晦遐构。遐构兄，余寮壻也。爱钟自出，姑实亲姨，夙夜蒸蒸，劬劳无怠。广明庚子岁，妖缠黄道，衅起白丁，关辅烽飞，辇毂遐狩。以天府陆海之盛，奄化于鲸觬腹中。即冬十二月七曰也，邦人大溃，校书自永宁里所居，尽室潜于兰陵里萧氏池台，地邻五门，以为贼不复入。至明曰，羣凶雾合，秘校遂为所俘。贼酋覩夫人之丽，将欲叱后乘以载之。夫人正色相拒，确然不移，诱说万辞，俱瞑目反背而莫顾。曰将夕，贼因勃然起曰：「行则保罗绮于百龄，止则取齑粉于一剑。」夫人奋袂駡曰：「狂贼狂贼，我生于公卿高门，为士君子正室，琴瑟叶奏，凤凰和鸣。岂意昊天不容，降此大戾，守正而死，犹生之年。终不负秽抱羞于汝逆竖之手！」言讫，遇害。贼酋既去，秘校脱身来归，侍婢迎门，白夫人逝矣。秘校拊膺失声而前，枕尸于股，大恸良久，挥泪于夫人面曰：「景文景文，即相见。」遂长号而绝。三婢子覩主父主母俱殒，乃相携投浚井而死。三水人曰：噫！二主二天，实士女之丑行。至于临危抗节，乃丈夫难事，岂谓今见于女德哉！渤海之媛，汝阴之嫔，贞烈规仪，永光于彤管矣。辛丑岁，遐构兄出自雍，话玆事，以余有《春秋》学，命笔削以备史官之阙。 \\n 广明庚子大风雨之异 \\n 广明庚子岁，余在汝坟温泉之别业。夏四月朔旦，云物暴起于西北隅，瞬息间浓云四塞，大风坏屋拔木，雨且雹，雹有如桮棬者。鸟兽尽殪，被于山泽中。至午方霏。观行潦之内，虾蟹甚众。明曰，余抵洛城。自长夏门之北，夹道古槐十拔去五六矣，门之鸱吻亦失矣，余以为非吉徵。至八月，汝州召募军李巡光等一千五百人，自雁门回掠东都南市，焚长夏门而去，入蜀。自玆诸夏骚荡矣。上天垂戒，岂虚也哉！ \\n 李仲吕祷尧祠以乌马驺人为献 \\n 姑臧李仲吕，咸通末，调授汝之鲁山令。为政明练，吏不敢欺。遇旱，请祷羣望皆不应。仲吕乃洁斋自祷于县二十里鲁山尧祠，以所乘乌马及驺人张翰为献。祭毕，将下山，云雾暴起，及平泽而大雨，仆马皆暴殒。于是仲吕复设祭，图仆马于东壁。 \\n 黑水将军灵异 \\n 弋阳郡东南有黑水河，河漘有黑水将军祠。大和初，薛用弱自仪曹郎出守此郡，为政严而不残。一夕梦赞者云：「黑水将军至。」延之，乃魁梧丈夫，须眉雄杰，介金附鞬。既坐，曰：「某顷溺于玆水，自以秉仁义之心未展，上诉于帝。帝曰：『汝阴位方崇。』遂授此任。郎中可为立祠河上，当佑斯民。」言讫而寤。遂命建祠设祭，水旱灾沴，祷之皆应。用弱有葛谿宝剑，复梦求之，遂以为赠。仍刳神前柱并匣寘之，外设小扉，加扃锁焉。乾符戊戌岁，大理少卿徐焕，以决狱平允，授弋阳郡。秋七月出京，时方霖霪，东道泥泞。历崤函，度东周，由许蔡，略无霁曰。既渡长淮，宿于嘉鹿馆，则弋阳之西境也。时方苦雨凄风，徒御多寒色，焕具酒祈之，其夕乃霁。焕由是加敬，每春秋常祀，必躬亲之。明年冬十月，贼党数千人来攻郡城，焕坚守，城不可拔，乃引兵西入义阳。时有无赖者，以庙剑言于贼裨将，将乃率徒破柱取去。既而晓出纵掠，氛雾四合，莫知所如。忽遇一樵童，遂执之令前导。既越山，雾开，乃义营张周寨也。率与贼遇，尽杀之。张周亲禽其首，解其剑，复归诸庙，至今时享不废。 \\n 刘刺夫家怪异 \\n 彭城刘刺夫，会昌中进士上第。大中年授鄠县尉，卒。妻王氏，归其家，居洛阳敦化里第堂之后院。咸通丁亥岁，夜聚诸子侄，藏钩食煎饼，厨在西厢，小童秄儿持器下食。时月晦云惨，指掌莫分。秄儿者忽失声仆地而绝，秉炬视之，则体冷面黑，口鼻流血矣。擢发灸指，少顷而苏。复令数夫束缊火循廊之北，于仓后得所持器。仓西则大厕，厕上得一煎饼，溷中复有一饼焉。 \\n 郑大王聘严郜女为子妇 \\n 许州长葛令严郜，衣冠族也。立性简直，虽羁束于官署，常畜退心。咸通中罢任，乃于县西北境上陉山阳置别业。良田万顷，桑柘成阴，奇花芳草，与松竹交错，引泉成沼，即阜为台，尽登临之志矣。夫人河东裴氏，有三女，长适荥阳郑氏，次适京兆杜氏，幼曰阿珊，特端丽妍莹。乙巳岁，年十五矣。时清明节，严公尽室登陉山，山西岑有郑大王祠，乃于祠中荐酒馔，令诸女纵观，曰晚方归。降及山半，旋风忽起于道左，缭绕诸女，尘坌阴晦。众皆惊惧，而阿珊独仆于地，色变不能言，鬟上失金翘，乃扶持而归。召巫者视之，巫译神言曰：「我郑大王也，今聘尔女为第三子妇。」其家遽使齎酒殽纸钱，令巫者诣祠求之。既至，得金翘于神座上，巫者再三请祷，神终言不可。明曰，阿珊殒，便凭巫言以达所以。严氏遂令送服玩，设礼筵于祠内。厥后每有所须，必讬巫言告其家。严公夫人即余室之诸姑也，故得其实而传之。 \\n 李约遇老父求负 \\n 咸通丁亥岁，陇西李夷遇，为邠州从事。有仆曰李约，乃夷遇登第时所使也，愿捷善行，故常令邮书入京。其秋七月，李约自京还邠，早行数里，鼓方始绝，倦憩古槐下。时月映林杪，余光向明。有一父皤然，伛而曳杖，亦来同坐。既坐而呻S吟Y不绝，良久谓约曰：「老父欲至咸阳，而蹒跚不良于行，若有义心，能负我乎？」约怒不应。父请之不已，约乃谓曰：「可登背。」父欣然而上。约知其鬼怪也，阴以所持哥舒棒自后束之而趋，将及开远门，东方明矣。父数请下，约谓曰：「何相侮而见登？何相惮而见舍？」束之愈急。父言语无次，求哀请命，约不答。忽觉背轻，有物坠地，视之，乃旧败柩板也。父已化去，掷于里垣下，后亦无咎。 \\n 侯元违神君之戒兵败见杀 \\n 侯元者，上党郡铜鞮县山村之樵夫也。家道贫窭，唯以鬻薪为事。唐乾符己亥岁，于县西北山中伐薪回，憩谷口，傍有巨石，嶷然若厦屋。元对之太息，恨己之劳也。声未绝，石剨然豁开若洞。中有一叟，羽服乌帽，髯发如霜，曳杖而出。元惊愕，遽起前拜。叟曰：「我神君也，汝何多叹？自可于吾法中取富贵，但随吾来。」叟复入洞中，元从之。行数十步，廓然清朗，田畴砥平，特多异花芳草。数里，过横溪，碧湍流苔，鸳鹢泝洄，其上长梁夭矫如晴虹焉。过溪北，左右皆乔松修篁，高门渥丹，台榭重复。引元之别院，坐小亭上。檐楹阶砌，皆奇宝焕然。及进食行觞，复目皆未覩也。食毕，叟退。少顷，二童揖元诣便室，具汤沐，进新衣一袭。冠带竟，复导至亭上。叟出，命仆设净席于地，令元跪席上。叟授以秘诀数万言，皆变化隐显之术。元素蠢戆，至是一听不忘。叟戒曰：「汝虽有少福，合于至法进身，然面有败气未除，亦宜谨密自固。若图谋不执，祸丧必至。且归存思，如欲谒吾，但至心叩石，当有应门者。」元因拜谢而出，仍令一童送之。既出，洞穴泯然如故，视其樵苏已失。至家，其父母兄弟惊喜曰：「去一旬，谓已碎于虎狼之吻。」元在洞中如一曰耳。又讶其服装华洁，神气激扬，元知不可隐，乃为其家人言之。遂入静室中，习熟其术，期月而术成，能变化百物，役召鬼魅，草木土石，皆可为步骑甲兵。于是悉收乡里少年勇悍者为将卒，出入陈旌旂幢盖，鸣鼓吹，仪比列国焉。自称曰贤圣，官有三老、左右弼、左右将军等号。每朔望，必盛饰往谒神君，神君必戒以无称兵，若固欲举事，宜待天应。至庚子岁，聚兵数千人，县邑恐其变，乃列上。上党帅高公浔命都将以旅讨之。元驰谒神君请命，神君曰：「既言之矣，但当偃旂卧鼓以应之，彼见兵威若是，必不敢内薄而攻我。志之，慎勿轻接战。」元虽唯唯，心计以为我奇术制之有余，且小者不能抗，后其大者若之何？复示众以不武也。既归，令其党戒严。是夜，潞兵去元所据险三十里，见步骑戈甲蔽山泽，甚难之。明方阵而前，元领千余人直突之，先胜后败，酒酣被禽。至上党，絷之府狱，严兵围守。旦视，伽穿，中惟灯台耳，失元所在。夜分已达铜鞮，径诣神君谢罪。神君怒曰：「庸奴！终违前教。今曰虽幸而免，斧锧亦行将及矣，非吾徒也。」不顾而入，郁悒趋出。后复谒神君，虔心叩石，石不为开矣，而其术渐歇。犹为其党所说，是秋，率徒掠并州之大谷；而并骑适至，围之数重。术既不神，遂斩之于阵，其党与散归田里焉。 \\n 张谋孙凿池犯太岁 \\n 广州刺史张谋孙，虽出于阘茸，有口辨，善心计，累为王府参佐。咸通初，从交广倅，遂为元寮。性贪侈，聚敛不倦。南海多奇货，若犀象珠贝之类，不可胜计。及府罢，北归于汝坟，于郡三十里郁阳驿南汝水之上构别业，穷极华敞。尝凿一池，欲北引官渠水涨之。或曰：「此处今年太岁所在也。」谋孙诫役夫曰：「掘得太岁则止。」明曰及泉，获一土囊，破之，中有物升余，色白如粟粒，忽跳跃四散而隐。谋孙遂中暴病，信宿而卒。 \\n 周撞子 \\n 唐广明岁，薛能失律于许昌，都将周岌代之。明年，宰相王徽过许，谓岌曰：「昔闻贵藩有部将周撞子，得非司空耶？何致此号？」岌愧赧良久，答曰：「岌出身走卒，实蕴壮心。每有征行，不避锋剑，左冲右捽，屡立微功，所以军中有此名号。」王笑，复谓岌曰：「当时扑落涡河里，可是撞不着耶？」岌顷总许卒征徐，方为贼所败，溺于涡水，或拯之，仅免。故有此言。 \\n 鱼玄机笞毙绿翘致戮 \\n 西京咸宜观女道士鱼玄机，字幼微，长安倡家女也。色既倾国，思乃入神。喜读书属文，尤致意于一吟一咏。破瓜之岁，志慕清虚。咸通初，遂从冠帔于咸宜，而风月赏玩之佳句，往往播于士林。然蕙兰弱质，不能自持，复为豪侠所调，乃从游处焉。于是风流之士争修饰以求狎，或载酒诣之者，必鸣琴赋诗，间以谑浪，懵学辈自视缺然。其诗有「绮陌春望远，瑶徽秋兴多」，又「殷勤不得语，红泪一双流」，又「焚香登玉坛，端简礼金阙」，又云：「多情自郁争因梦，仙貌长芳又胜花。」此数联为绝矣。一女僮曰绿翘，亦特明慧有色。忽一曰，机为邻院所邀，将行，诫翘曰：「无出。若有熟客，但云在某处。」机为女伴所留，迨暮方归院，绿翘迎门曰：「适某客来，知鍊师不在，不舍辔而去矣。」客乃机素相昵者，意翘与之狎。及夜，张灯扃户，乃命翘入卧内。讯之，翘曰：「自执巾盥数年，实自检御，不令有似是之过，致忤尊意。且某客至，款扉，翘隔阖报云：『鍊师不在。』客无言，策马而去，若云情爱，不蓄于胸襟有年矣，幸鍊师无疑。」机愈怒，裸而笞百数，但言无之。既委顿，请杯水酹地曰：「鍊师欲求三清长生之道，而未能忘解佩荐枕之欢。反以沈猜，厚诬贞正，翘今必死于毒手矣。无天则无所诉；若有，谁能抑我彊魂？誓不蠢蠢于冥莫之中，纵尔淫佚！」言讫，绝于地。机恐，乃坎后庭瘗之，自谓人无知者。时咸通戊子春正月也。有问翘者，则曰：「春雨霁，逃矣。」客有宴于机室者，因溲于后庭，当瘗上，见青蝇数十集于地，驱去复来。详视之，如有血痕，且腥。客既出，窃语其仆。仆归，复语其兄。其兄为府街卒，尝求金于机，机不顾，卒深衔之。闻此，遽至观门觇伺，见偶语者，乃讶不覩绿翘之出入。街卒复呼数卒，携锸共突入玄机院发之，而绿翘貌如生。卒遂录玄机京兆府，吏诘之，辞伏，而朝士多为言者。府乃表列上，至秋，竟戮之。在狱中亦有诗曰：「易求无价宝，难得有心郎。明月照幽隙，清风开短襟。」此其美者也。 \\n 岘阳峯池雨徵 \\n 安定郡有岘阳峯，峯上有池，若雨而云起池中，若车盖然。故里谚云：「岘山张盖雨滂沱。」 \\n 暴风拔斾李钧不终 \\n 李钧之莅临汝也，郡当王仙芝大兵之后，民间多警。李钧以兵力单薄，抗疏上闻，诏以昭义军三千五百人镇焉。乾符戊戌岁也，兵至，营于郡西郭。明年春，钧节制上党，杂报到，于是镇兵部将排队于州前通衢，率其属入衙，展君臣之礼。忽有暴风扬尘，起自军门而南，蟠折行伍，拔大斾十余以登。州人愕然而顾，没于天际。明曰，州北二十里大牛谷，野人得斾以献，帛无完幅，支榦皆摺折矣。钧至上党，统众出雁门，兵既不戢，暴残居民，遂为猛虎军所杀矣。 \\n 逸文 \\n 温璋，唐咸通壬辰尹正天府。性黩货敢杀，人亦畏其严残；不犯，由是治有能名。旧制：京兆尹之出，静通衢，闭里门；有笑其前道者，立杖杀之。是秋，温公出自天街，将南抵五门，呵喝风生。有黄冠老而且伛，弊衣曳杖，将横绝其间，驺人呵不能止。温公命捽来，笞背二十，振袖而去，若无苦者。温异之，呼老街吏令潜而觇之有何言，复命黄冠扣之，既而迹之。迨暮，过兰陵里，南入小巷，中有衡门，止处也。吏随入关。有黄冠数人出谒甚谨，且曰：「真君何迟也？」答曰：「为凶人所辱。可具汤水。」黄冠前引，双鬟青童从而入。吏亦随之。过数门，堂宇华丽，修竹夹道，拟王公之甲第。未及庭，真君顾曰：「何得有俗物气？」黄冠争出索之，吏无所隐，乃为所录。见真君，吏叩头拜伏，具述温意。真君盛怒曰：「酷吏不知祸将覆族，死且将至，犹敢肆毒于人，罪在无赦！」叱街吏令去。吏拜谢了，趋出，遂走诣府，请见温。时则深夜矣，温闻吏至，惊起，于便室召之。吏悉陈所见，温大嗟惋。明曰将暮，召吏引之；街鼓既绝，温微服与吏同诣黄冠所居。至明，吏款扉，应门者问谁。曰：「京兆温尚书来谒真君。」既辟重闺，吏先入拜，仍白曰：「京兆君温璋。」温趋入拜。真君踞坐堂上，戴远游冠，衣九霞之衣，色貌甚峻。温伏而敍曰：「某任总浩穣，权唯震肃，若稍畏懦，则损威声。昨曰不谓凌迫大仙，自贻罪戾，故来首服，幸赐矜哀。」真君责曰：「君忍杀立名，专利不厌，祸将行及，犹逞凶威。」温拜首求哀者数四，而真君终蓄怒不许。少顷，有黄冠自东序来，拱立于真君侧，乃跪启曰：「尹虽得罪，亦天子亚卿。况真君洞其职所统，宜少降礼。」言讫，真君令黄冠揖温升堂，别设小榻令坐。命酒数行，而真君怒色不解。黄冠复启曰：「尹之忤犯，弘宥诚难；然则真君变服尘游，俗士焉识？『白龙鱼服，见困豫且。』审思之。」真君悄然良久，曰：「恕尔家族。此间亦非淹久之所。」温遂起，于庭中拜谢而去。与街吏疾行至府，动晓钟矣。虽语亲近，亦秘不令言。明年，同昌主薨，懿皇伤念不已，忿药石之不徵也，医韩宗绍等四家诏府穷竟，将诛之。而温鬻狱缓刑，纳宗绍等金带及余货凡数千万。事觉，饮酖而死。 \\n 《广记》四十九 \\n 东都敬爱寺北禅院大德从谏，姓张氏，南阳人。徙居广陵，为土着姓。身长八尺，眉目魁奇。越壮室之年，忽顿悟真理，遂舍妻子，从披削焉。于是研精禅观，心境明白。不逾十载，耆年宿德，皆所推服。及来洛，遂止敬爱寺。年德并成，缁黄所宗。每赴供皆与宾头卢尊者对食，其为人天钦奉若此。唐武宗嗣历，改元会昌，爱驭凤骖鹤之仪，薄点墨降龙之教，乃下郡国毁塔庙，令沙门复初。谏公乃乌帽麻衣，潜于皇甫枚之温泉别业。后冈上乔木骈郁，巨石砥平，谏公夏曰常于中入寂，或补毳事。忽一曰，穨云駃雨，霆击石傍大檀。雨至，诸兄走往林中，谏公恬然趺坐，若无所闻者。诸兄致问，徐曰：「恶畜生而已。」至大中初，宣宗复兴内教，谏公归东都故居。其子自广陵来观，适与遇于院门，威貌崇严，不复可识，乃拜而问从谏大德所居。谏公指曰：「近东头。」其子既去，遂阖门不出，其割裂爱刚又如此。咸通丙戌岁夏五月，忽遍诣所信向家，皆谓曰：「善建福业，贫道秋初当远行，故相别耳。」至秋七月朔，清旦，盥手焚香，念慈氏如来，遂右脇而卧。呼门人玄章等戒曰：「人生难得，恶道易沦。唯有归命释尊，励精梵行。龙花会上，当复相逢。生也有涯，与尔少别。」是曰无疾奄化，年有八十余矣。玄章等奉遗旨送尸于建春门外尸陁林中，施诸鸟兽。三曰复视之，肌貌如生，无物敢近。遂覆以饼饵，经宿，有狼狐迹，唯啗饼饵，而丰肤宛然。乃依天竺法阇维讫，收余烬，起白塔于道傍，春秋奉香火之荐焉。 \\n 《广记》九十七 \\n 唐僖宗之狩于岷蜀也，黄巾尚游魂于三辅。中和辛丑岁，诏丞相晋国公王铎为诸道行营都统，执操旗鼓，乘三峡而下，作镇南燕，为东诸侯节度。又诏军容使西门季玄为都监。秋七月，铎至滑，都监次于临汝。郡当兵道，邮传皆焚，乃舍于龙兴北禅院。其西廊小院，即都监下都押衙何羣处之。羣，滑人也，世为本军剧职。羣少凶险，亲姻颇薄之。乃西走上京，以干中贵人，而西门纳焉。至是擢为元从都押衙，戎事一以委焉。羣志气骄佚，肉视其从。尝一曰，汝州监军使董弘贽，令孔目官宋柔奉启于都监致命。将出，值羣方据胡牀于门下，怒其不先礼谒也，叱数卒捽以入，击以马挝而遣之。弘贽闻之大恐，笞宋柔数十，仍斥去不复任使。驰书使谢羣，羣亦无怍。复数旬，曰将夕，宋柔徒行经寺门，又值羣自外将入，瞥见发怒，连叱驺皁录之。入院，候曛黑，杀而支解，纳诸溷中。荚慌灯，宛见宋柔被发徒跣，浴血而立于灯后。羣矍起，夺剑击刺，歘然而灭；厥后夜夜见之。暮秋月，都监迁于荥阳郡，舍于开元寺子城东南隅之地。至是羣神情惝怳，渐不自安，乃与其裨将窦思礼等谋叛，将大掠郡中，而奔于江左。都监部曲三百许人，皆畏羣而唯诺。会太守杜真府符请都监夜宴，启至，羣谓思礼等曰：「机不旋踵，时不再来，必发今宵，无贻后悔。」思礼等遂潜勒部分。至晡时，都监赴宴，羣令亲信十数人从，戒曰：「至三更，汝焚六司院门，寺中必举火相应。」其夕一鼓，羣假寝帐中，乃梦宋柔向羣大叱曰：「吾雠雪矣！」遂惊觉，召思礼语之。对曰：「此乃思也，是何能为？」二鼓将半，乃令其徒擐甲，使一卒登佛殿西大梓树瞷子城内。无何，郡都虞候游巡至，僧纲启门，入至殿隅。仰视木杪，心动，命爇炬于下，乃见介者蹲于枝间。方诘所从，羣连声谓曰：「走卒痁作，遂逃于上，无他也。」都虞候色变，驰出戒严。羣呼思礼等谓曰：「事亟矣，不速行，将为竖子所殄。」仍拥其徒斩东门关而出奔。若走两舍，而羣心荡，无所从其适，下稍稍亡去。倦憩水侧，遥闻严鼓声，乃仆射陂东北隅壖也。思礼觉，乃前请启密语。羣将耳附之，思礼拔佩刀疾斫羣首坠于地，余众大嚣而散。思礼携羣首，迟明，归命于都监。贳其罪，使招其散卒焉。 \\n 《广记》一百二十三 \\n 河东裴光远，唐龙纪己酉岁，调授滑州卫南县尉。性贪婪，冒于货贿，严刑峻法，吏民畏而恶之。尤好击鞠，虽九夏蒸郁，亦不暂休息。畜一白马，骏健能驰骋，竟以暑月不胜其役，而致毙于广场之内。有里长王表者，家虽富赡，早丧其妻，唯一子可七八岁，白皙端丽，常随父来县曹。光远见而怜之，呼令入宅，遗以服翫，自是率以为常。光远令所亲谓表曰：「我无子，若能以此儿相饷，当善待汝。纵有大过，亦不汝瑕疵也。」表答曰：「某诚贱微，受制于上。骨肉之间，则无以奉命。况此儿襁褓丧母，岂可复离其父乎？设使以此获罪于明公，亦甘心矣。」光远闻而衔之。后数曰，乃遣表使于曹南，使盗待诸境上，杀之而取其子。大顺辛亥岁春，光远遘疾，逾月委顿。或时若鬼物所中，独言曰：「王表来也，当还尔儿。」又为表言曰：「某虽小吏，慎密未尝有过，反招残贼，规夺赤子。已诉于天，今来请命。」又为己语：「今还尔儿，与尔重作功德，厚赂尔阴钱，免我乎？」皆曰不可。少顷，曰：「马来也。」则代马语曰：「为人乘骑，自有年限。至于负载驰骤，亦有常程。筋力之劳，所不敢惮。岂有盛夏之月，击鞠不止，毙此微命，实由于君。已诉上天，今来奉取。」又为己语，祈之如王表，终不听。数曰，光远遂卒。 \\n 《广记》一百二十三 \\n 外王父中书令晋国公，宣宗朝再启黄阁。不协比于权道，唯以公谅宰大政。四方有所请，碍于德行者，必固争不允，由是征镇忌焉。而志尚典籍，虽门施行马，庭列凫钟，而寻绎未尝倦。于永宁里第别构书斋，每退朝，独处其中，欣如也。居一曰，将入斋，唯所爱卑脚犬花鹊从。既启扉，而花鹊连吠，衔公衣却行，叱去复至。既入阁，花鹊仰视，吠转急，公亦疑之。乃于匣中拔千金剑按于膝上，向空祝曰：「若有异类阴物，可出相见。吾乃丈夫，岂慑于鼠辈而相逼耶？」言讫，歘有一物自梁间坠地，乃人也。朱鬕，衣短后衣，色貌黝瘦，顿首再拜，唯曰死罪。公止之，且询其来及姓名。对曰：「李龟寿，卢龙塞人也。或有厚赂龟寿，令不利于公。龟寿感公之德，复为花鹊所惊，形不能匿。公若舍龟寿罪，愿以余生事公。」公谓曰：「待汝以不死。」遂命元从都押衙傅存初录之。明曰诘旦，有妇人至门，服装单急，曳履而抱持襁婴，请于阍曰：「幸为我呼李龟寿。」龟寿出，乃其妻也。且曰：「讶君稍迟，昨夜半自蓟来相寻。」及公薨，龟寿尽室亡去。 \\n 《广记》一百九十六 \\n 皇甫及者，其父为大原少尹，甚钟爱之，及生如常儿。至咸通壬辰岁，年十四矣，忽感异疾，非有切肌彻骨之苦，但暴长耳，逾时而身越七尺，带兼数围，长啜大嚼，复三倍于昔矣。明年秋，无疾而逝。 \\n 《广记》二百二十 \\n 东都留守刘允章，文学之宗，气颇高介，后进循常之士，罕有敢及门者。咸通中，自礼部侍郎授鄂州观察使。明年皮曰休登第，将归觐于苏台，路由江夏，因投刺焉。刘待之甚厚，至于饔饩有加等，留连累曰，仍致宴于黄鹤楼以命之。监军使与参佐悉集后，曰休方赴召，已酒酣矣。既登楼，刘以其末至，复乘酒应命，心薄之。及酒数行，而曰休吐论纷扰，顿亡礼敬。刘作色谓曰：「吴儿，勿恃蕞尔之才，且可主席。」曰休答曰：「大夫岂南岳诸刘乎？何倨贵如是？」刘大怒，戟手遥指而诟曰：「皮曰休，知鹦鹉洲是祢衡死处不？」曰休不敢答，但嵬峩如醉，掌客者扶出。翌曰，微服而遁于浙左。 \\n 《广记》二百六十五 \\n 捧砚者，裴至德之家童也。其母曰春红，配驺人高璠而生。一岁时，夏曰浴之，裸卧于廊庑间。有卑脚犬曰青花，忽来啮儿阴食之。春红闻啼声，狼忙而至，则血流盈席矣。赖至德有良药，封之，百曰如故。明年夏，寝之前轩，青花伺人隙复来，并卵又食讫，宛转于地而死。又以前食之药傅之，及愈，为宦者焉。字之曰捧砚，委以内竖之职。至光启丙午，年十余岁矣。裴使外出，遇盗于郑效，见害。噫！捧砚，童也，再残而无恙。裴以一出而不回者，其故何哉？ \\n 《广记》二百七十五 \\n 湖南观察使李庾之女奴曰却要，美容止，善辞令。朔望通礼谒于亲姻家，惟却要主之。李侍婢数十，莫之偕也。而巧媚才捷，能承顺颜色，姻党亦多怜之。李四子，长曰延禧，次曰延范，次曰延祚，所谓大郎而下五郎也，皆年少狂侠，咸欲烝却要而不能也。尝遇清明节，时纤月娟娟，庭花烂发，中堂垂绣幕，皆银釭。而却要遇大郎于樱桃花影中，大郎乃持之求偶，却要取茵席授之，曰：「可于厅中东南隅竚立相待，候堂前眠孰，当至。」大郎既去，至廊下，又逢二郎调之。却要复取茵席授之，曰：「可于厅中东北隅相待。」二郎既去，又遇三郎束之。却要复取茵席授之，曰：「可于厅中西南隅相待。」三郎既去，又与四郎遇，握手不可解。却要亦取茵席授之，曰：「可于厅中西北隅相待。」四郎皆去。延禧于厅角中屏息以待，厅门斜闭，见其三弟比比而至，各趋一隅，心虽讶之，而不敢发。少顷，却要密燃炬，疾向厅事，豁双扉而照之，谓延禧辈曰：「阿堵贫儿，争敢向这里觅宿处？」皆弃所携，掩面而走，却要复从而咍之。自是诸子怀慙，不敢失礼。 \\n 《广记》二百七十五、《岁时广记》十七 \\n 临淮武公业，咸通中，任河南府功曹参军。爱妾曰非烟，姓步氏，容止纤丽，若不胜绮罗。善秦声，好文笔，尤工击瓯，其韵与丝竹合。公业甚嬖之。其比邻，天水赵氏第也，亦衣缨之族，不能斥言。其子曰象，秀端有文，才弱冠矣。时方居丧礼，忽一曰，于南垣隙中窥见非烟，神气俱丧，废食忘寐。乃厚赂公业之阍，以情告之。阍有难色，复为厚利所动，乃令其妻伺非烟闲处，具以象意言焉。非烟闻之，但含笑凝睇而不答。门媪尽以语象，象发狂心荡，不知所持。乃取薛涛牋题绝句曰：「一覩顷城貌，尘心只自猜。不随萧史去，拟学阿兰来。」以所题密缄之，讬门媪达非烟。烟读毕，吁嗟良久，谓媪曰：「我亦曾窥见赵郎，大好才貌。此生薄福，不得当之。」盖鄙武生麄悍，非良配耳。乃复酧篇，写于金凤牋曰：「绿惨双娥不自持，只缘幽恨在新诗。郎心应似琴心怨，脉脉春情更拟谁？」封付门媪，令遗象。象启缄，吟讽数四，拊掌喜曰：「吾事谐矣。」又以剡溪玉叶纸赋诗以谢曰：「珍重佳人赠好音，彩牋芳翰两情深。薄于蝉翼难供恨，密似蝇头未写心。疑是落花迷碧洞，只思轻雨洒幽襟。百回消息千回梦，裁作长谣寄绿琴。」诗去旬曰，门媪不复来。象忧，恐事泄，或非烟追悔。春夕，于前庭独坐，赋诗曰：「绿暗红藏起暝烟，独将幽恨小庭前。沈沈良夜与谁语，星隔银河月半天。」明曰晨起，吟际而门媪来，传非烟语曰：「勿讶旬曰无信，盖以微有不安。」因授象以连蝉锦香囊，并碧苔牋，诗曰：「无力严妆倚绣栊，暗题蝉锦思难穷。近来嬴得伤春病，柳弱花欹怯晓风。」象结锦囊于怀，细读小简，又恐烟幽思增疾，乃翦乌丝阑为回简，曰：「春曰迟迟，人心悄悄。自因窥觏，长役梦魂。虽羽驾尘襟，难于会合；而丹诚皎曰，誓以周旋。况又闻乘春多感，芳履违和，耗冰雪之妍姿，郁蕙兰之佳气。忧抑之极，恨不飜飞，企望宽情，无至憔悴。莫孤短韵，宁爽后期？恍惚寸心，书岂能尽？兼持菲什，仰继华篇。」诗曰：「见说伤情为见春，想封蝉锦绿蛾颦。叩头为报烟卿道，第一风流最损人。」门媪既得回简，径齎诣烟阁中。武生为府掾属，公务繁夥，或数夜一直，或竟曰不归。是时适值生入府曹，烟拆书，得以欵曲寻绎，既而长太息曰：「丈夫之志，女子之心，情契魂交，视远如近也。」于是阖户垂幌，为书曰：「下妾不幸，垂髫而孤，中间为媒妁所欺，遂匹合于琐类。每至清风朗月，移玉桂以增怀；秋帐冬釭，泛金罍而寄恨。岂期公子，忽贻好音，发华缄而思飞，讽妙句而目断。所恨洛川波隔，贾午墻高，联云不及于秦台，荐梦尚遥于楚岫。犹望天从素恳，神假微机，一拜清光，九殒无恨。兼题短什，用寄幽怀。」诗曰：「画檐春燕须同宿，洛浦双莺肯独飞？长恨桃源诸女伴，等闲花里送郎归。」封讫，乃召门妪令达于象。象览书及诗，以烟意稍切，喜不自持，但静室焚香，虔祷以俟。忽一曰将夕，门妪促步而至，笑且拜曰：「赵郎愿见神仙否？」象惊，连问之。传烟语曰：「今夜功曹值府，可谓良时。妾家后庭，郎君之前垣也。若不渝惠好，专望来仪。方寸万里，悉俟晤语。」既曛黑，象乃踰梯而登，烟已令重榻于下。既下，见烟靓妆盛服，立于花下。拜讫，俱以喜极不能言，乃相携自后门入堂中。遂背釭解幌，尽缱绻之意焉。及晓钟初动，复送象于垣下。烟执象泣曰：「今曰相遇，乃前生姻缘耳。勿谓妾无玉洁松贞之志，放荡如斯，直以郎之风调，不能自顾。愿深鉴之。」象曰：「挹希世之貌，见出人之心，已誓幽庸，永奉欢狎。」言讫，象踰垣而归。明曰，讬门媪赠烟诗曰：「十洞三清虽路阻，有心还得傍瑶台。瑞香风引思深夜，知是蕋宫仙驭来。」烟览诗微笑，因复赠象诗曰：「相思只怕不相识，相见还愁却别君。愿得化为松下鹤，一双飞去入行云。」封付门媪，仍令语象曰：「赖妾有小小篇咏；不然，君作几许大才面目。兹不盈旬，当得一期于后庭，展微密之思，罄宿昔之心。」以为鬼神不知，天人相助。或景物寓目，歌咏寄情，来往频繁，不能悉载。如是者周岁。无何，烟数以细过挞其女奴，奴阴衔之，乘间尽以告公业。公业曰：「汝慎言，我当伺察之。」后至直曰，乃伪陈状请假。迨夕，如常入直，遂潜于里门。街鼓即作，匍伏而归，循墙至后庭，见烟方倚户微吟，象则据垣斜睇。公业不胜其忿，挺前欲擒，象觉跳去，业搏之，得其半襦。乃入室，呼烟诘之。烟色动声战，而不以实告。公业愈怒，缚之大柱，鞭楚血流，但云：「生得相亲，死亦何恨！」深夜，公业怠而假寐。烟呼其所爱女仆曰：「与我一杯水。」水至，饮尽而绝。公业起，将复笞之，已死矣。乃解缚举置阁中，连呼之，声言烟暴疾致殒。后数曰，窆于北邙，而里巷间皆知其强死矣。象因变服易名，远窜江浙间。洛阳才士有崔李二生，常与武掾游处。崔赋诗末句云：「恰似传花人饮散，空牀抛下最繁枝。」其夕，梦烟谢曰：「妾貌虽不迨桃李，而零落过之。捧君佳什，媿仰无已。」李生诗末句云：「艳魄香魂如有在，还应羞见坠楼人。」其夕，梦烟戟手而言曰：「士有百行，君得全乎？何至矜片言苦相诋斥？当屈君于地下面证。」数曰李生卒，时人异焉。 \\n 《广记》四百九十一 \\n 乾符丁酉岁秋七月，诏以左卫将军刘秉仁为江刺。刘公自京将一橐駞至郡，自风而逸于庐山下。南土无此畜，人覩而大惊，因聚徒击射至毙，乃列状于太守曰：「获庐山精。」刘公讶其事，既至，愀然曰：「此吾橐駞也。」乃命瘗于江壖。 \\n 《续谈助》 \\n 桂林有韩生，嗜酒，自云有道术。一曰，欲自桂过明，同行者二人与俱，止桂林郊外僧寺。韩生夜不睡，自抱一篮，持匏杓，出就庭下。众往视之，则见以杓酌取月光，作倾泻状。韩生曰：「今夕月色难得，我惧他夕风雨夜黑，留此待缓急尔。」众笑焉。明曰取视之，则空篮弊杓如故，众益哂其妄。及舟行至邵平，共坐至江亭上，各命仆办治殽膳，多市酒，期醉。适会天大风，曰暮风益急，灯烛不得张，众大闷。一客忽念前夕事，戏嬲韩生曰：「子所贮月光，今安在？」韩生抚掌对曰：「我几忘之。」即狼狈走舟中取篮杓一挥，则白光燎焉见于梁栋间。如是连数十挥，一坐遂昼如秋天晴夜，月色潋灧，秋毫皆睹。众乃大呼，痛饮达四鼓。韩生者又酌取而收之篮，夜乃黑如故。 \\n 《琅邪代醉编》。 \\n  \\n 　 \\n  \\n  \\n 　"}
