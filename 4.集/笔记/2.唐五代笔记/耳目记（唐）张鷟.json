{"章节": "耳目记（唐）张鷟", "正文": "　 \\n 　 \\n 　 \\n 耳目记 \\n 　 \\n 唐·张鷟 \\n 周洛州司仓严升期，摄侍御史于江南道巡察。性嗜水犊肉，所至州县，烹宰极多。小事大事入金则弭。凡到处，金银为之踊贵。故江南人号为“金牛御史”。 \\n 周春官尚书阎知微，和默啜，司宾丞田归道为副。至牙帐下，知微舞蹈宛转，抱默啜靴鼻而吮之。归道长揖不拜，默啜大怒。倒悬之，经一宿乃放。及归，与知微争于殿廷，言默啜不必和，知微坚执以为和。默啜果反，陷赵定。知微诛九族，拜归道夏官侍郎、右拾遗。知良弼使入匈奴，坐帐下以不洁食之，良弼食尽一盘，放归，朝廷耻之。 \\n 周文昌左丞孙彦高，无他识用，性顽钝，出为定州刺史。岁余，默啜贼至，围其郭，彦高却锁宅门，不敢诣厅事，文案须征发者，于小窗内接入。贼既乘城四入，彦高乃谓奴曰：“牢关门户，莫与钥匙。”其愚怯皆此类。俄而陷没，刺史之宅先歼焉。 \\n 周契丹贼孙万荣之寇幽州，河内王武懿宗为元帅，引兵至赵州。闻贼数千骑从北来，乃弃兵甲，南走邢州，贼退，方更向前。军回至都，置酒会，郎中于御前嘲懿宗曰：“长弓短度箭，蜀马临阶骗。去贼七百里，隈墙独自战。甲仗总抛却，骑猪正南窜。”上曰：“懿宗有马，何因骑猪？”对曰：“骑猪者，夹豕走也。”上大笑。懿宗貌短丑，故曰“长弓短度箭。” \\n 周左领军权龙褒将军不识忌曰，问府史曰：“何名私忌？”对曰：“父母亡曰，请假独坐房中不出。”褒至忌曰，于房中静坐。有青狗突入房中，褒大怒：“冲破我忌，更陈牒，改明朝好作忌曰。”谈者笑之。 \\n 周推事索元礼，时人号为“索使”。讯囚，作铁笼头击（呼角切），其头仍加楔焉，多至脑裂髓出。亦为凤晒翅等，以椽閤手足而转之，并研骨至碎。亦悬囚于梁下，以石缒头。其酷法如此，元礼故胡人，薛师假父。后罪赃贿，流死岭南。 \\n 唐监察御史李全交，专以罗织为业，台中号为“人头罗刹”，殿中号为“鬼面夜叉”。讯囚，引枷柄向前，名为“驴驹拔橛”。缚枷头著树，名曰“犊子悬车。”两手捧枷，累砖于上，号为“仙人献果”。立高木之上，枷向后拘之，名“玉女登梯”。 \\n 隋末，深州诸葛昂性豪侠，渤海高瓒闻而造之，为设鸡肫而已。瓒小其用，明曰大设屈昂数十人，烹猪羊等，长八尺，薄饼阔丈余，裹锬粗如庭柱；盘作酒碗行巡，自为金刚舞以送之。昂至后曰，屈瓒屈客数百人，大设，车行酒，马行炙，挫碓斫脍，磴■〈車〈厽上木下〉〉蒜齑。唱夜，又歌狮子舞。瓒明曰复烹一双子，十余岁，呈其头颅手足，座客皆喉而吐之。昂后曰报设。先令要妾行酒，妾无故笑，昂叱下，须臾蒸此妾，坐银盘，仍饰以脂粉，衣以锦绣，遂擘腿肉以啖。瓒诸人皆掩目，昂于奶房间摄肥肉，食之尽饱而止。瓒羞之，夜遁而去。昂富后遭离乱，狂贼来求金宝，无可给，缚于椽上，炙杀之。 \\n 唐益州新昌县令夏侯彪之。初下车，问里正曰：“鸡子一钱几颗？”曰：“三颗。”彪之乃遣取十千钱，令买三万颗。谓里正曰：“吾未要，且寄鸡母抱之，遂成三万头鸡，经数月长成，令吏与我卖却。一鸡三十文，半年之间成九十万。”又问：“竹笋一钱几茎？”曰：“一钱五茎。”又取十千钱付之，买得五万茎。又谓：“未须。且林中养之。”至秋成五万茎竹，令卖一茎十钱，遂至五十万。其贪猥不道皆此类。 \\n 唐滕王极淫，诸官妻美无不尝偏。诈言妃唤，即行无礼。时典签崔简妻郑氏初到，王遣唤欲不去，惧王之威，去则被辱。郑曰：“昔愍怀之妃，不受贼胡之逼。当今清泰，敢行此事邪！”遂入王中门外小閤。王在其中，郑入，欲逼之，郑大叫，左右曰：“王也。”郑曰：“大王岂作如是，必家奴耳！”取一只履，击王头破，抓面流血。妃闻而出，郑氏乃得还。王大惭。旬曰不视事，简每曰参候，不敢离门。后王衙坐，简向前谢过，王惭却入，月余曰乃出。诸官之妻曾被王唤入者，莫不羞之。其婿问之，无辞以对。 \\n 唐杭州刺史裴有敞疾甚，令钱塘县主簿夏荣看之。荣曰：“使君百无一虑，夫人早须崇福以禳之。”崔夫人曰：“禳须何物？”荣曰：“使君娶二姬以厌之，出三年则厄过矣。”夫人怒曰：“此獠狂语，儿在身无病。”荣退曰：“夫人不信，荣不敢言。使君合有三妇，若不更娶，于夫人不祥矣！”夫人曰：“乍可死，此事不相当也。”其年，夫人暴亡，敞更娶二姬。 \\n 周大足年中，泰州郑家庄有一儿郎，年二十余。曰晏，于驿路上见一青衣女子独行，姿容姝丽，郎君屈就庄宿，将衣被同寝。至晓，门久不开，呼之不应，于窗中窥之，惟有脑骨头颅在，余并食讫。家人破户入，一物不见。于梁上暗处，有一大鸟，冲门去。或云“罗刹魅也”。 \\n 唐柴驸马绍之弟，有材力，轻趫迅捷，踊身以上，挺然若飞，十数步乃止。尝著吉莫靴上砖城，直至女墙，手无扳引。又以足指椽梯殿柱至檐头，捻椽覆上，越百尺楼阁，了无障碍。文武圣睿皇帝奇之，曰：“此人不可以处京邑。”出为外官，时人号为“壁飞”。 \\n 唐垂拱四年，安抚大使狄仁杰檄告西楚霸王项君将校等。略曰：“鸿名不可以谬假，神器不可以力争。应天者膺桑推之名，背时者非见几之主。自祖龙御宇，横噬诸侯，任赵高以当轴，弃蒙恬而齿剑；沙丘作祸于前，望夷覆灭于后。七庙堕圯，万姓屠原；鸟思静于飞陈（作尘），鱼岂安于沸水！赫矣星漠，受命玄穹；膺赤帝之祯符，当素灵之缺运。俯张地纽，彰凤举之符；仰缉天纲，郁龙兴之兆。而君潜游泽国，啸聚水乡，矜扛鼎之雄，逞拔山之力。莫则天符之所会，不知历数之有归。遂奋关中之翼，竟垂垓下之翅，盖实由于人事，焉有属于天亡。虽驱百万之兵，终弃八千之子，以为殷鉴，岂不惜哉！固当匿魄东峰，收魂北极，岂合虚承庙食，广费牲牢！仁杰受命方隅，循革攸寄，令遣焚燎祠宇，削平台室，使蕙檄销尽，羽帐随烟。君宜连迁，勿为人患。檄到如律令。”遂除项羽庙，余神并尽，惟会稽禹庙存焉。 \\n 周则天时谣言曰：“张公吃酒李公醉。”张公者，易之兄弟也，李公者，言王室也。 \\n 周杭州临安尉薛震，好食人肉，有债主及奴诣临安，止于客舍，饮之醉，并杀之。水银和煎并骨销尽。后又欲食其妇，妇知之，逾墙而遁。以告县，县令诘之，具得其情。申州录事，奏奉敕，杖一百而死。 \\n 周舒州刺史张怀肃，好服人精。唐左司郎中任正名亦有此病。 \\n 周郎中裴妻赵氏，有美色。曾就张憬藏卜年命，憬藏曰：“夫人目长而慢，准相书猪视者淫。妇人目有四白，五夫守宅。夫人终以奸废，宜慎之。”赵笑而去。后果与合宫尉卢崇道奸，没入掖庭。 \\n 唐宜城公主驸马裴巽，有外宠一人。公主遣人执之，截其耳鼻，剥其阴皮，附驸马面上，并截其发，令厅上判事，集僚吏共观之。驸马、公主一时皆被奏，降公主为郡主，驸马左迁也。 \\n 唐开元二年，衡州五月频有火灾。其时人尽皆见物大如瓮，赤如灯笼。所指之处，寻而火起。百姓咸谓之“火殃”。 \\n 周永昌中，涪州多虎暴。有一兽似虎而绝大，逐一虎噬杀之。录奏检《瑞应图》，乃酋耳也。不食生物，有虎则杀之。 \\n 汉发兵用铜虎符，及唐初为银兔符，以兔子为符瑞故也。又以鲤鱼为符瑞，为铜鱼符以佩之。至伪周，武姓也；玄武，龟也。又以铜为龟符。 \\n 柳州、古桂阳郡也。有曹泰年八十五，偶少妻生子，名曰曾，曰中无影焉。年七十方卒。亲见其孙子具说。道士曹体一即其从孙侄云，的不虚，故知邴吉验影不虚也。 \\n  \\n 　 \\n  \\n  \\n 　"}
