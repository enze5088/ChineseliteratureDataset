{"章节": "闲燕常谈（宋）董弅", "正文": "　 \\n 　 \\n 　 \\n 闲燕常谈 \\n 　 \\n 宋·董弅 \\n 张昌言初与种世衡善，及持父丧，世衡遗以汝州田十顷。辞，弗受。使者在涂而世衡卒，乃以还其子诂。诂遵父命不承田，遂芜废者三十年。元丰中，邻人告官。移文二家，皆弗取。郡守刘斐言诸朝，愿以田给州学，朝廷嘉之，卒还种氏。昌言名闻，位至给事中。夫世有争邻畔蹞步之田，至相纷竞。甚者，兄弟宗族斗讼，谛不肯已，遂为世仇者，亦闻种张之事乎？ \\n 政和中，何执中为首台，广殖赀产。邸店之多，甲于京师。时有以旧印行吉观国所试“为君难”小经义，称为上皇御制者，人竞传诵。会大宴，伶官为优戏相谓曰：“官家万几之暇，何所为？”曰：“不过燕乐尔！”曰：“不然，亦如举子作文义。”问：“何以知之？”遂举“为君难”义，诵一过，乃以手加额，北向赞叹说：“圣意匪独俯同韦布之士留神经术。仰见竞竞图治，不安持守之深意，天下幸甚。”又问：“宰相退朝之暇何所为？”曰：“亦作文义。”问：“何义？”曰：“为臣不易义。”乃批其颊曰：“日掠百二十贯房钱，犹自不易？”■盖俚语以贫■〈宀娄〉为不易也。 \\n 绍兴乙卯，夏大旱。车驾在临安府，诏禁屠宰，以祷雨。谏议大夫赵霈上言曰：“自来断屠，止禁猪羊，而不及鹅鸭。请并禁止。”中书舍人胡寅曰：“一疏无二百言，而用字以十数。况谏议乃及此乎？闻虏中统兵者号龙虎大王。脱或入寇，宜以鹅鸭。”谏议拒之，时人以为名对。 \\n 《归田录》载，梅舜俞受敕修《唐书》。语其妻曰：“吾之修书，可谓胡孙入布袋矣。”妻应声对曰：“君于仕宦，可谓鲇鱼上竹竿耶？”闻者以为善对。大观中，薛肇明知上皇御制诗有曰：“欢声似凤来衔诏，喜气如鸡去揭竿。”韩子仓戏为更之曰：“窘如老鼠入牛角，难似鲇鱼上竹竿。”时谓的对，尤胜于梅。 \\n 李端行，字圣达，毗陵人。崇宁间，太学屡中魁选，声名籍甚。大观丁亥岁，与诸路质士群试，李士英作魁，圣达第二。意不中之。尝曰：“天下清气无南北之异，但吴中清气十分钟于人。河朔清气为鹅梨占了八分。”以士英河内人故也。士英■〈口御〉之。其后士英拜相，圣达方为太傅，坐小累罢，坎凛失志而死。 \\n 薛肇明谨事蔡元长。至戒家人避其名。宣和未，有朝士新买一婢，颇熟事。因会客，命出侑尊。一客语及京字，婢遽请罚酒。问其故，曰：“犯太师讳。”一座骇愕。婢具述先在薛太尉家，每见与宾客会饮，有犯京字者，必举罚。平日家人辈，误犯必加叱詈，太尉脱或自犯，则自批其颊，以示戒。 \\n 王将明作《贺复燕云表》，以“昆夷维其喙矣！”对：“燕民悦则取之。”郑达夫特为领枢密院事，亦用上句，而以“周公方且膺之”为对语。王曰：“相公属对甚的。”因举己对曰：“此是当家者。” \\n 王荆公在蒋山。一日，有传东坡所作表《忠观碑》至。介甫反覆读数过，以示坐客，且云：“古有此体否？”叶致远曰：“古无之。要是奇作。”蔡元庆曰：“直是录奏状耳，何名奇作？”介甫笑曰：“诸公未之知尔，此司马迁二五世家体。” \\n 章圣朝，冯守信为步军指挥使，遇郊礼。其弟欲以己子冒为守信子，以助高荫。守信不可，曰：“吾自行伍，蒙上拔擢至此，愧无以报称，奈何欺君？”是岁，并其子不荫，以明于弗无所爱。予近见士大夫，仕至通显，以兄弟之子冒己子，而受高荫者多矣！恬不为非，人亦不以为怪讶也。甚者，以他人而为己之有服亲，以冒异姓恩泽者，闻守信之风，盍知愧乎？ \\n 杜祁公为守。兖州石守道卒于郡，恶之者谓介伪死而北走胡。以诏核实。祁公会僚属，语之。众不敢当。时龚辅之为掌书记，抗言曰：“介平生遒谅，有是耶？愿以阖族保其必死！”祁公悚然探怀中奏稿，示之曰：“老夫既保介矣，君年少，见义必为，岂可量哉！”今世居下位而能执义抗言如辅之者固难，其人，而为郡守奖人之言以成就其美名如祁公者，未之见也。 \\n 张乖崖公常言，见事有三难：能，一也；见而欲行，二也；当行必果，三也。前辈于事，精思如此，是所以大过人也。又云：事无大小，皆须用智。智如水也，不流则腐。若凡一日不用智，临大事之际，宁有智来？予每佩服斯言。 \\n 欧阳文忠公谓谢希深曰：“吾平生作文章，多在三上：马上、枕上、厕上也。盖惟此可以属思耳！” \\n 《因话录》载：韩仆射皋，病小疮，令医傅膏药。药不濡。公问之。医云：“天寒，膏硬。” \\n 近岁，许冲元将知西京。有一属禀事云：某预钱若干，已有指挥许将来春充预买钱。冲元厉声叱之曰：“许将如何作（则故切）得预买钱！”其人始悟触讳，跟踖谢过而退。又元厚之知杭州，一吏呈公事云：合依元降指挥。厚之徐拱手，缓声曰：“元降何尝指挥？”吏惶恐。厚之曰：“尔误也。”不之罪。 \\n 钱中道帅太原。一日，武官谒见，叙旧，累数百言而退。钱语坐客曰：“适来官人，口不称名，但称贱迹不已。欲面折之，便是要人避己名也。”客问：似乎门下有旧。钱曰：旧识其公。客曰：某亦识之，佳士也。钱曰：“只那老贱迹。”一坐皆笑。 \\n 太宗朝，王济主漳州龙溪簿。时福建诸郡输鹳翎为箭羽。既非常有之物，而官司督责甚急，民间苦之。济辄以便宜喻郡民，用鹅翎代之。因附驿以闻诏。可其请，施及旁郡，民咸德之。 \\n 宋汝霖泽政和初知莱州掖县。时户部下提举司科，买牛黄以供在京惠民和剂局合药用。督责急如星火，州县百姓竞屠牛以取黄。既不登所科之数，则相与敛钱，以赂上下胥吏丐免。汝霖独以状申提举司，言牛遇岁疫，则多病，有黄。今太平之久，和气充塞县境，牛皆充腯，无黄可取。使者不能诘，一县获免。无不欢呼感戴者。 \\n 裴谞为史思明所得，伪授御史中丞。时思明残杀宗室，谞阴缓之，全活者数十百人，此事见《谈宾录》。靖康之变，金人尽欲得京城宗室。有献计者，谓宗正寺玉牒取有籍，可据以取，则无遗矣。虏酋立命取籍。苍黄间，玉牒所有吏已持至南薰门亭子矣。会虏使以事暂还，此夜惟监交物官数人在焉。户部邵泽民溥其一也，遽索视之，每揭三二板则掣取一板，投之火炉中。叹曰：“力不能遍存之，得预名被燕者可以免。计一籍中掣取而者亡虑十二三。俄顷，虏使至。吏举籍以授之，遂按籍以取，凡京城宗室获免者皆泽民之力也。而人多不知，予因阅裴谞事故志之。 \\n 京城既陷，虏遣使籍帑藏，至军器库，点阅兵仗，时莫寿明以内相为馆伴。因白：自念两朝和好，当载戢干戈，载櫜弓矢。虏使应声曰：“我曹脚转后不请云左属櫜鞭右执鞭弭与君周旋。”〔此处疑有脱漏〕 \\n 吕汲公在相位，其兄进伯，自外郡代还。相与坐东府堂上。夫人自廊下降阶趋众，以二婢掖侍而前。进伯遽曰：“宰相夫人不须拜！”微仲解其意，叱二婢使去。夫人独拜于赤日中，尽礼而退。进伯略不顾劳。闻者叹服其家法之严。 \\n 何■当京城已陷，虏人入视帑藏、仓庚。时有胡思者为司农卿，其诸仓米麦数白■。既复，■送至厅事傍，遽属言曰：“大卿切勿令乱量。”思应曰：“诺。”至客次，方悟其戏。盖语有“胡思乱量”也。时谓宰相如此，何以服百僚。 \\n  \\n 　 \\n  \\n  \\n 　"}
