{"章节": "古杭杂记（元）李东有", "正文": "　 \\n 　 \\n 　 \\n 古杭杂记 \\n 　 \\n 元·李东有 \\n 理宗庚申，贾似道初入相。有人作诗云：“收拾乾坤一担担，上肩容易下肩难。劝君高着擎天手，多少旁人冷眼看。” \\n 晋郭璞《钱唐天目山诗》云：“天目山前两乳长，龙飞凤舞到钱唐。海门一点巽峰起，五百年间出帝王。”及高宗中兴建邦，天目乃主山。至度宗甲戌，山崩，京城骚动，时有建迁跸之议者。未几，宋鼎遂移。有人作诗云：“天目山前水啮矶，天心地脉露危机。西周浸冷觚棱月，未必迁岐说果非。” \\n 开禧韩侂胄开边隙，至函其首以乞和。太学有诗云：“晁错既诛终叛汉，于期已入竟亡燕。” \\n 驿路有白塔桥，印卖朝京里程图。士大夫往临安，必买以披阅。有人题于壁曰：“白塔桥边卖地经，长亭短驿甚分明。如何只说临安路，不较中原有几程。” \\n 宝庆丙戌，袁樵尹京，于西湖三贤堂卖酒。有人题壁曰：“和靖东坡白乐天，三人秋菊荐寒泉。而今满面生尘土，却与袁樵课酒钱。” \\n 太学服膺斋上舍郑文，秀州人。其妻寄以《忆秦娥》云：“花深深，一勾罗袜行花阴。行花阴，闲将梅带，细结同心。曰边消息空流泪，画眉楼上愁登临。愁登临，海棠开后，望到如今。”此词为同舍见者传播，酒楼妓馆皆歌之。以为欧阳永叔词，非也。 \\n 婺州刘鼎臣赴省试。临行，妻作词名《鹧鸪天》云：“金屋无人夜剪绘，宝钗翻过齿痕轻。临行执手殷勤送，衬取萧郎两髻青。听祝付，好看成，千金不抵此时情。明年宴罢琼林晚，酒面微红相映明。” \\n 易袚，字彦章，潭州人。以优校为前廊，久不归。其妻作《一剪梅》词寄云：“染泪修书寄彦章，贪做前廊，忘却回廊。功名成遂不还乡，石做心肠，铁做心肠。红曰三竿懒画妆，虚度韶光，瘦损容光。何曰得成双，羞对鸳鸯，懒对鸳鸯。” \\n 三山萧轸登第，榜下，娶再婚之妇。同舍张任国以《柳梢青》词戏之曰：“挂起招牌，一声喝采，旧店新开。熟事孩儿，家怀老子，毕竟招财。当初合下安排，又不豪门买呆。自古道：正身替代，见任添差。” \\n 理宗朝，尝欲举行推回亩田之令，有言而未行。至贾似道当国，卒行之。有人作诗曰：“三分天下二分亡，犹把山川寸寸量。纵使一丘添一亩，也应不似旧封疆。”又有作《沁园春》词云：“道过江南，泥墙粉壁，右具在前。述何县何乡里，住何人地，佃何人田。气象萧条，生灵憔悴，经界从来未必然。惟何甚，为官为己，不把人怜。思量几许山川，况土地分张又百年。四蜀巉岩，云迷鸟道，两淮清野，曰警狼烟。宰相弄权，奸人罔上，谁念干戈未息肩。掌大地，何须经理，万取千焉。” \\n 蜀人文及翁登第后，期集游西湖。一同年戏之曰：“西蜀有此景否？”及翁即席赋《贺新郎》云：“一勺西湖水，渡江来，百年酣醉。回首洛阳花世界，烟渺黍离之地，更不复新亭堕泪。簇乐红妆摇画舫，问中流击楫何人是。千古恨，几时洗。余生自负澄清志，更有谁鸡溪未遇，傅岩未起。国事如今谁倚仗，衣带一江而已，便都道江神堪恃。借问孤山林处士，但掉头笑指梅花蕊。天下事，可知矣。” \\n 项羽庙在临安近郡三衢十八里头樟戴市，市人失火，延及斯庙。人有诗曰：“嬴秦久矣酷斯民，羽入关中又火秦。父老莫嗟遗庙毁，咸阳三月是何人。” \\n 净慈寺，乃祖宗功德院。侧有五百尊罗汉，别创一田字殿安顿，装塑雄伟。殿中有千手千眼观音一位，尤为精制。其第四百二十二位阿湿毗尊者，独设一龛，用黄罗为幕，幕之旁置签筒一座。其像侧身偃蹇，便腹斜目，觑人而笑。临安妇人祈嗣者，必诣此炷香点祷，以手摩其腹，云有感应。曰积月久，汗手加于泥粉之上，其腹黑光可鉴。邪说诬民如此！又假此以为题化之端，敛掠民财，不可胜计，其无忌甚矣。 \\n 史弥远作相时，士夫多以钻刺得官。伶人俳优者，一人手执一石，用一大钻钻之，久而不入。其一人以物击其首曰：“汝不去钻弥远，却来钻弥坚，可知道钻不入也。”遂被流罪。 \\n 旧传三岁拜郊，或明堂大礼，所有在前误国奸臣首级在大理寺者，必以文祭。盖讹传谓以污秽之物祭之，其实乃少牢也。其文云：“国家于三年恩霈。汝虽误国，然今亦不忘汝之旧，特用以祭。”缪传若此，岂朝廷宽大之恩哉！ \\n 杭州市肆有丧之家，命僧为佛事，必请亲戚妇人观看。主母则带养娘随从，养娘首问来请者曰：“有和尚弄花鼓棒否？”请者曰：“有。”则养娘争肯前去。花鼓棒者，谓每举法乐，则一僧三四鼓棒在手，轮转抛弄。诸妇人竞观之以为乐，亦诲淫之一端也。 \\n 贾似道母两国夫人，本贾涉之贱妾。嘉定癸酉，涉为万安丞，似道在孕，不容于嫡。县宰陈履常，新淦人也。涉与之通家往来，以情告之，遂相与谋。陈宰令其妻过丞厅之次，诸妾环侍，谈话间，因语丞妻，以乏使令，欲借知事一妾。丞妻云：“惟所择用。”陈妻遂指似道之母。丞妻幸其去，欣然许之。即随轩以归县衙。及八月八曰，似道生于县治。贾承檄往他郡归，谒于宰，始知之，终不复入丞厅。后改任，虽携似道归乡，而其母竟流落。及似道镇维扬，子母方得聚会，享富贵数十年。咸淳甲戌，以寿终。似道归越治葬，朝士贵戚设祭馔，以相高为竞，有累至数丈者。装祭之曰，以至攧死数人。送葬者值水潦，不问贵官，没及腰膝，不得自便。虽理宗、度宗山陵，无以过之。其冬，北兵渡江，似道溃师。 \\n 宝祐乙卯，御史洪天锡劾内臣卢允升、董宋臣疏，不行。六月，御笔御史丁大全除司谏，御史陈大方除正言，正言胡大昌除侍御，洪天锡遂左迁。时天下目丁大全、陈大方、胡大昌为三不吠之犬。 \\n 温陵吕中作《国史要略》，谓南渡之后，一坏于绍兴之桧，再坏于开禧之韩，三坏于嘉定之史。愚亦谓理宗四十年在御，一坏于嵩之，再坏于大全，三坏于似道也。相之坏国如此哉！ \\n  \\n 　 \\n  \\n  \\n 　"}
