{"章节": "白石道人诗说（宋）姜夔", "正文": "　 \\n  \\n 　 \\n 　 \\n  \\n 白石道人詩說 \\n （宋）姜夔著中文一羅皓雲輸入 \\n  \\n  \\n  \\n 大凡詩，自有氣象、體面、血脈、韻度。氣象欲其渾厚，其失也俗；體面欲其宏大，其失也狂；血脈欲其貫穿，其失也露；韻度欲其飄逸，其失也輕。作大篇，尤當布置：首尾勻停，腰腹肥滿。多見人前面有餘，後面不足；前面極工，後面草草。不可不知也。 \\n 詩之不工，只是不精思耳。不思而作，雖多亦奚為？ \\n 雕刻傷氣，敷衍露骨。若鄙而不精巧，是不雕刻之過；拙而無委曲，是不敷衍之過。 \\n 人所易言，我寡言之，人所難言，我易言之，自不俗。 \\n 花必用柳對，是兒曹語。若其不切，亦病也。 \\n 難說處一語而盡，易說處莫便放過；僻事實用，熟事虛用；說理要簡切，說事要圓活，說景要微妙。多看自知，多作自好矣。 \\n 小詩精深，短章蘊藉，大篇有開闔，乃妙。 \\n 喜詞銳，怒詞戾，哀詞傷，樂詞荒，愛詞結，惡詞絕，欲詞屑。樂而不淫，哀而不傷，其惟〈關雎〉乎！ \\n 學有餘而約以用之，善用事者也；意有餘而約以盡之，善措辭者也；乍敘事而間以理言，得活法者也。 \\n 不知詩病，何由能詩？不觀詩法，何由知病？名家者各有一病，大醇小疵，差可耳。 \\n 篇終出人意表，或反終篇之意，皆妙。 \\n 守法度曰詩，載始末曰引，體如行書曰行，放情曰歌，兼之曰歌行。悲如蛩螿曰吟，通乎俚俗曰謠，委曲盡情曰曲。 \\n 詩有出於《風》者，出于《雅》者，出于《頌》者。屈、宋之文，《風》出也﹔韓、柳之詩，《雅》出也；杜子美獨能兼之。 \\n 《三百篇》美刺箴怨皆無跡，當以心會心。 \\n 陶淵明天資既高，趣詣又遠，故其詩散而莊、澹而腴，斷不容作邯鄲步也。 \\n 語貴含蓄。東坡云：「言有盡而意無窮者，天下之至言也。」山谷尤謹於此。清廟之瑟，一唱三嘆，遠矣哉！後之學詩者，可不務乎？若句中無餘字，篇中無長語，非善之善者也；句中有餘味，篇中有餘意，善之善者也。 \\n 體物不欲寒乞。 \\n 意中有景，景中有意。 \\n 思有窒礙，涵養未至也，當益以學。 \\n 歲寒知松柏，難處見作者。 \\n 波瀾開闔，如在江湖中，一波未平，一波已作。如兵家之陣，方以為正，又復是奇；方以為奇，忽復是正。出入變化，不可紀極，而法度不可亂。 \\n 文以文而工，不以文而妙，然舍文無妙，勝處要自悟。 \\n 意出于格，先得格也；格出于意，先得意也。吟詠情性，如印印泥，止乎禮義，貴涵養也。 \\n 沈著痛快，天也。自然學到，其為天一也。 \\n 意格欲高，句法欲響，只求工于句、字，亦末矣。故始於意格，成於句、字。句意欲深、欲遠，句調欲清、欲古、欲和，是為作者。 \\n 詩有四種高妙：一曰理高妙，二曰意高妙，三曰想高妙，四曰自然高妙。礙而實通，曰理高妙；出自意外，曰意高妙；寫出幽微，如清潭見底，曰想高妙；非奇非怪，剝落文采，知其妙而不知其所以妙，曰自然高妙。 \\n 一篇全在尾句，如截奔馬。詞意俱盡，如臨水送將歸是已；意盡詞不盡，如摶扶搖是已；詞盡意不盡，剡溪歸棹是已；詞意俱不盡，溫伯雪子是已。所謂詞意俱盡者，急流中截後語，非謂詞窮理盡者也。所謂意盡詞不盡者，意盡於未當盡處，則詞可以不盡矣，非以長語益之者也。至如詞盡意不盡者，非遺意也，辭中已彷彿可見矣。詞意俱不盡者，不盡之中，固已深盡之矣。 \\n 一家之語，自有一家之風味。如樂之二十四調，各有韻聲，乃是歸宿處。模倣者語雖似之，韻亦無矣。雞林其可欺哉！ \\n 《詩說》之作，非為能詩者作也，為不能詩者作，而使之能詩；能詩而後能盡我之說，是亦為能詩者作也。雖然，以我之說為盡，而不造乎自得，是足以為能詩哉？後之賢者，有如以水投水者乎？有如得兔忘筌者乎？噫！我之說已得罪於古之詩人，後之人其勿重罪余乎！ \\n 　 \\n 　 \\n 　"}
