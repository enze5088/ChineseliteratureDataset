{"章节": "\t提要", "正文": "提要 \\n  \\n 《诗话总龟》前集四十八卷，后集五十卷，宋阮阅撰。阅有《郴江百咏》已著录。案胡仔《苕溪渔隐丛话序》曰：“舒城阮阅，昔为郴江守，尝编《诗总》，颇为详备。盖因古今诗话，附以诸家小说，分门增广，独元祐以来诸公诗话不载焉。考编此《诗总》，乃宣和癸卯，是时元祐文章禁而弗用，故阮因以略之。”云云。据其所言，则此书本名《诗总》，其改今名，不知出谁手也。此本为明宗室月窗道人所刊，并改名为阮一阅，尤为疏舛。其书前集分四十五门，所采书凡一百种。后集分六十一门，所采书亦一百种。摭拾旧文，多资考证。惟分类琐屑，颇有乖于体例。前有郴阳李易序，乃曰：“阮子旧集颇杂，月窗条而约之，汇次有义，棼结可寻。”然则此书已经改窜，非其旧目矣。 \\n （钱建文按：此书今用恶人谷珠楼网站哈哈儿录校本。）"}
{"章节": "录校前记", "正文": "录校前记 \\n  \\n 一、《诗话总龟前集》五十卷、《后集》五十卷，均由恶人谷珠楼哈哈儿依据人民文学出版社一九八七年八月第一版简体竖排本录校制作。 \\n 二、原书中校语，除研究者外，对一般阅读者作用不大，为减少录校工作量，已全部删除。原书中专名号亦全部删除。另，为阅读时清晰，原书中〔　〕以[　]代之，[　]以〈　〉代之。 \\n 三、对书中个别明显错误进行了改正，文字有关字义歧异者注明，无关字者及标点则未注明。 \\n 四、本版为终校版，错误已极少，今后不再重校。网友阅读时如发现错误，请到恶人谷珠楼发留言，以便修改。 \\n 五、若网友需要转贴或制作Ｅ书，务请于每卷后保留原版权信息。 \\n 录校者恶人谷珠楼哈哈儿记"}
{"章节": "前言", "正文": "前言 \\n  \\n 今存宋人编辑的诗话总集，主要有三大部：《诗话总龟》、胡仔的《苕溪渔隐丛话》和魏庆之的《诗人玉屑》。《丛话》和《玉屑》都成于一人之手，《诗话总龟》的情况要复杂得多。它的第一位编者是阮阅，书原名《诗总》，成于北宋徽宗宣和五年(一一二三)，大约没有刊刻。到南宋高宗绍兴年间，在闽中有了刻本，改名《诗话总龟》。从此，《诗总》就为《诗话总龟》所代替，各书著录就只有《诗话总龟》了(如尤袤《遂初堂书目》)。宋代刻的《诗话总龟》，宋末元初的方回见到过七十卷本，没有流传下来。明代的传抄本是一百卷的。到了嘉靖年间，明朝宗室月窗道人刻了一个九十八卷本，这是《诗话总龟》流传到今天的唯一刻本。 \\n 阮阅字闳休，自号散翁，亦号松菊道人，舒城人。元丰八年(一○八五)中进士，榜名美成。做过钱塘幕官，后来以户部郎官出为巢县知县。宣和中做郴州知州(依《诗总序》及《郴江百咏序》，始官为宣和二年，《郴州志秩官表》“知军”作政和七年“由朝散大夫任”)，曾用七绝作《郴江百咏》(《四库》著录，实存九十二首)。因为擅长绝句，所以有阮绝句之称。南宋建炎元年(一一二七)以中奉大夫作袁州知州，致仕后定居宜春。明抄本“绍兴辛巳(一一六一)长至日散翁序”说“戊辰(一一四八)春余宦游闽川”，就阮阅生平、仕历观察，序文显系伪托。阮阅的著作有《松菊集》五卷(今佚)，《郴江百咏》，《诗总》十卷(即《诗话总龟》之前身)，《巢令君阮户部词》一卷(见《皕宋楼藏书志》)，《全宋词》存词六首。正德本《袁州志》有《重修郡城记无讼堂诗序》及《宣风道上题春波亭》两首七绝。《诗话总龟》后集的《阮户部诗》，疑即阮阅，所引仅七绝一首。 \\n 胡仔《苕溪渔隐丛话》著录《诗总》为十卷四十六门，元初方回已见不到《诗总》旧本，他在《桐江集》中说：“今所谓《诗话总龟》者，删改闳休旧序，合《古今诗话》与《诗总》，添入诸家之说，名为《总龟》，标曰益都褚斗南仁杰纂集，前后续刊七十卷，麻沙书坊捏合本也。”今见《诗话总龟》前集，总卷数不同，门类仍为四十六，其中估计也有后人增补，一般当仍为阮阅原本之旧。而后集五十卷，基本上是《苕溪渔隐丛话》《溪诗话》《韵语阳秋》三书的杂凑，决为“书坊捏合”，非阮氏所有。因此，《诗话总龟》的价值，主要是在前集中。有关《诗话总龟》的版本源流，可以参看本书附录前人的著录和序跋。 \\n 《诗话总龟》和《苕溪渔隐丛话》后先成书，《诗人玉屑》最为晚出。黄升为了抬高《诗人玉屑》的地位，贬抑《总龟》和《丛话》说：“诗话之编多矣，《总龟》最为疏驳。其可取者惟《苕溪丛话》，然贪多务得，不泛则冗。”此论未妥。《四库全书总目》评《苕溪渔隐丛话》时这样说： \\n “其书继阮阅《诗话总龟》而作，前有自序，称阅所载者皆不录。二书相辅而行，北宋以前之诗话，大抵略备矣。然阅书多录杂事，颇近小说，此则论文考义者居多，去取较为谨严。阅书分类编辑，多立名目；此则唯以作者时代为先后，能成家者列其名，琐闻轶句则或附录之，或类聚之，体例亦较为明晰。阅书惟采摭旧文，无所考正；此则多附辨证之语，尤足以资参订。故阅书不甚见重于世，而此书则诸家援据多所取资焉。” \\n 这段议论，大体平允。同书在阮阅的《郴江百咏提要》里也说到《诗话总龟》，还强调它内容丰富：“而阅素留心吟咏，所作《诗话总龟》，遗篇旧事，采摭颇详，于兹事殊非草草。” \\n 《天禄琳琅书目》认为《诗话总龟》“在诗话中荟萃最为繁富”，我以为如从资料丰富这一点来评论《诗话总龟》，其价值似不在《苕溪渔隐丛话》之下，远非《诗人玉屑》所能及。今天看来，也是《诗话总龟》值得整理重印的主要理由。《苕溪渔隐丛话》以人为纲，如果研究一位大诗人，它提供材料系统而集中，当然很方便。《诗话总龟》以类编排，如果研究同一题材的不同内容，那末分类编排的优点就不能抹杀。事实上细考《渔隐丛话》全书，它以杜甫苏轼为两大宗，一百卷中两人共占二十七卷之多。但同时也辅以以类相从的方式。比如在玉川子的名下，集中了咏茶的诗篇；用《长短句》一目集中有关词的论述；用《丽人杂记》集中妇女创作。可见以人为纲和以类相从的办法，不应互相排斥。从内容来说，《渔隐丛话》着眼大家，多附议论考辨；《诗话总龟》广收小家，但录其诗其事，排比异说，很少论辨。《四库提要》说“二书相辅而行，北宋以前之诗话大抵略备”，是符合事实的。今天论述《诗话总龟》的价值，我以为首先在于它保存了相当丰富的资料。可以从诗话、诗作和说部几方面来看： \\n 从诗话说，《诗话总龟》前集共引书近一百种，其中诗话或与诗话相关的书占大半，而多数都已散佚。从事宋代及以前诗话辑佚工作，离不开这部书。今人郭绍虞先生的《宋诗话辑佚》大量取材于《总龟》及《丛话》，就是最好的证据。 \\n 从作品来看，可以补集部漏收的诗句还不少。如前集卷七： \\n “刘孝标《舞诗》曰：‘转袖随歌发，顿履赴弦余。度行过接手，回身乍敛裾。’” \\n 这首诗丁福保辑的《全梁诗》就漏收了。又如五代诗人翁宏，《全唐诗》仅收诗三首，另有断句三联。而《总龟前集》卷十一引翁宏的诗就多出六联断句： \\n “《塞上曲》云：‘风高弓力大，霜重角声干。’《海中山》云：‘客帆来异域，别岛落蟠桃。’《中秋月》云：‘塞清万国土，冷辟四维根。’……《南越行》云：‘因寻买珠客，误入射猿家。’《细雨》云：‘何处残春夜，和花落古宫。’《途中逢故人》云：‘孤舟半夜雨，上国十年心。’” \\n 《诗话总龟》多采小说家言，而所采之书，今天多所亡佚，即使今日仍存之书，也有亡佚部分，或者本来就不是足本，也可根据《总龟》加以补充。以孙光宪《北梦琐言》为例，原著录三十卷，今本为二十卷。缪荃荪《云自在龛丛书》本多辑了四卷，但都只取自《太平广记》。《诗话总龟》中就多出好几条。如《神仙门》下有王仙柯事一条，其中有“葆光子曰”，末注《北梦琐言》，必为孙书无疑。另如《南部新书》也和上例相同。至于《冷斋夜话》本非全书，《苕溪渔隐丛话》和《诗话总龟》都有多条不见于今本的。可见如从事说部的辑佚工作，《诗话总龟》应该算是可供开掘的宝藏。 \\n 《诗话总龟》今日易见的是旧《四部丛刊》影印的明月窗道人刊本，清朝一代无人翻刻过。这次校点，就是以《四部丛刊》第二次影印本为底本。前人批评《月窗本》“讹舛特甚”，的确中肯。从卷数说，《前集》少了《寄赠门》中下两卷，从出处说，漏注和错注的要以百数。更严重的有时两条不相干的截尾去头凑成一条。至于字句讹脱的可谓触目皆是。所幸的是南京图书馆北京图书馆都藏有一百卷的明代抄本，可以补《月窗本》的脱漏，但两部抄本抄手都很拙劣。《天禄琳琅书目》著录的“抄手极工”的明抄本已经不在大陆，无法借校。北京图书馆另有缪荃荪校的《诗话总龟》，给校勘工作带来很大便利。《月窗本》和抄本编序大同小异，文字小有出入者至伙。这次整理，原则上尽量不改动底本，并力避繁琐，目的在于为读者提供一个较可信的本子，具体方式见“凡例”。这是一种尝试，未必尽善，希望广大读者予以批评指教。 \\n 整理时凡遇疑难，则多方求索，力求会通。如《前集》卷一： \\n “夏侯嘉正好炉火，仍以不得两制为恨……尝曰：‘使我得水银半两，知制诰一日，平生足矣。’” \\n 我先怀疑水银半两有何难得，然而两个抄本皆如此。检《知不足斋丛书》本《玉壶清话》卷七作“干得水银半两”，一个“干”字表示炼水银为真银(药银)。后见缪校本作“水银银半两”。魏泰《东轩笔录》也记此事作“水银银一钱”，而明刻曾慥《类说》卷五十五引《玉壶清话》正作“水银银半两”，于是依缪校本补一“银”字。 \\n 由于资料不足，特别是《天禄琳琅》著录之本未能寓目，主观上见闻不周，校勘工作难如人意。出处漏误虽补正二百条左右，但未查考出者尚近百条，其中如卷八“蜀沙门尔鸟”条，底本无出处，抄本作“同前”，而前条为《北梦琐言》，今本《北梦琐言》未见此条，只能仍告缺如。尚祈海内鸿博，多所匡补。 \\n 后集最后的校核工作是由人民文学出版社编辑部陈新同志做的。 \\n 此书校点工作除原单位及出版社大力支持外，南京图书馆和北京图书馆善本特藏部的同志借阅善本，不惮其烦，使校点工作得以顺利进行，谨此致谢。但愿台湾早日回归祖国，得《天禄琳琅书目》著录之本重加校定，使臻完善。“中心藏之，何日忘之。” \\n 周本淳记于淮阴师范专科学校　癸亥春节"}
{"章节": "凡例", "正文": "凡例 \\n  \\n 一、以《四部丛刊》第二次影印之《月窗本》为底本，校以北京图书馆藏明抄本(简称《明抄本》)清抄本(简称《清抄本》)缪荃荪校本(简称“《缪校本》”)，南京图书馆藏明抄本、上海图书馆藏杭州王氏校本。 \\n 二、编排次序一依底本，前集“寄赠门”底本缺中下两卷，据校本补入，卷次顺推。 \\n 三、凡据校本补入之条目，均低正文二格，附于每门或每卷之末，以示区别。校本重出者径行删除。底本文字有讹脱者，据校本校补，加校语。 \\n 四、字词歧异无关内容者，如“也矣”“如似”“云曰”之类，率依底本。不出校。 \\n 五、各本歧异涉及文义理解及修辞效果者，择善而从。其有各本均扞格难通，则参校他书。凡此皆列校语。 \\n 六、避讳字径改本字。底本字体极不规范，《缪校本》悉改从正体。现采用规范化简体字定稿，个别易致讹误之专名，间用繁体。原本同音混用如“尤犹由”，偏旁笔划小讹如“日目月”“扌木”“卄竹”“彳亻”“阝卩”“文欠”“束朿”“衤礻”“己已巳”“嬴赢羸”之类，径就文义改正，不出校。 \\n 七、底本漏注出处，据校本补出者，于出处上加(　)；各本均缺，据他书校出者，加〔　〕。底本原注出处有误者则加补正，仍以(　)〔　〕别之；出处中个别明显误字，径改。均不另出校。 \\n 八、底本后集体例紊乱，舛误累累，抄本、校本虽间有订正，墨漏仍多。经详核内容，后集条目的百分之八十以上，文字的百分之九十以上，出自《苕溪渔隐丛话》《韵语阳秋》《溪诗话》三书。为保持底本原貌并方便读者阅读计，一律不改底本，各按出处用(　)订正误字，〔　〕增补夺字，[　]刊落衍字，并在条末注明出处卷次。校订所用的《苕溪渔隐丛话》为明《耘经堂》刊本，《韵语阳秋》为《历代诗话》本，《溪诗话》为《历代诗话续编》本，此外各书大多据《四部丛刊》本，个别尚未查明出处的条目，则校抄本。 \\n 九、本书采用直行新式标点，专名号加于左侧。古代称名情况复杂，或以官称，或以爵里，或以班行。今日诸家或标或否，颇不一致。本书以官称代专名与姓连标，如“杜工部”“苏内翰”等；官称上下复见私名者，官称不标，如“苏内翰子瞻”“苏子瞻内翰”。“公”“君”等字视同此例。只用官称不出姓氏者则视情况而变通，如叙述中以“工部”代杜甫，以“吏部”代韩愈之类则加标私名号。"}
{"章节": "集一百家诗话总目", "正文": "集一百家诗话总目 \\n  \\n 陶岳《零陵总记》赵璘《因话录》胡戢《泗上传》《唐李石别传》 \\n 《雍洛灵异记》《大业拾遗记》欧阳靖《掇遗》《金陵语录》 \\n 钱思公《逢辰录》张靓《雅言杂载》《世说》《洛阳旧闻》 \\n 柳公权《小说旧闻》毕田《湘中故事》李康靖《见闻录》金华《瀛洲记》 \\n 江邻几《杂志》卢瓌《抒情》王几《通勉志》宋舍人《春明退朝录》 \\n 张固《幽闲鼓吹》《启颜录》王举《雅言系述》《野人闲话》 \\n 《闲居诗话》《有宋佳话》曹衍《湖湘故事》吴感《大定录》 \\n 《卢氏杂说》刘约《拾遗》郑棨《开元传信记》《广卓异记》 \\n 《东观奏事》《刘禹锡嘉话》《谈薮国史杂记》刘忠叟《乐府集》 \\n 张鷟《朝野佥载》范内翰《东斋录》刘斧《翰斧名谈》《韩魏公别录》 \\n 《搜神秘览》《南部新书》《明皇杂记》《洛阳缙绅旧闻》 \\n 西安虞介《唐宋遗史》蔡宽夫《诗史》《御史台记》文莹《玉壶清话》 \\n 钱思公《金坡余事》《鉴戒录》《唐史拾遗》钱希白《洞微志》 \\n 王子年《拾遗记》朱定国《续归田录》《郡阁雅谈》《杨妃外传》 \\n 《玉堂闲话》《青琐后集》周后人《摭言》孟棨《本事诗》 \\n 刘斧《摭遗》《青琐集》《遁斋闲览》《大唐记》 \\n 赵叔平《见闻录》《博异记》《桂堂闲话》《古今诗话》 \\n 《脞说后集》龙衮《江南野录》葛稚川《西京杂记》文莹《湘山野录》 \\n 《倦游录》《异闻集》《玉局文》《志逸》 \\n 《灵异录》郑工部《南唐近事》《曾龙图诗话》《刘贡父诗话》 \\n 张君房《脞说》李文元《云斋广录》范摅《云溪友议》吴处厚《青箱杂记》 \\n 《太平广记》《百斛明珠》《杂志》《冷斋夜话》 \\n 沈汾《续仙传》卢肇《遗史》《洛阳诗话》《欧阳公诗话》 \\n 《北梦琐言》《桂苑丛谈》《杨文公谈苑》沈存中《笔谈》 \\n 《幽怪录》《王直方诗话》《纪诗》《溪诗话》"}
{"章节": "卷一", "正文": "卷一 \\n  \\n 圣制门 \\n 太宗好文，进士及第赐闻喜宴，常作诗赠之，景祐朝因以为故事。仁宗在位四十二年，赐诗尤多，然不必尽上所作。景祐元年赐诗，落句云：“寒儒逢景运，报德合如何？”论者谓质厚宏壮，真诏旨也。《贡父诗话》 \\n 李文正昉，太祖在周朝已知其姓，及即位，用以为相。尝语文正曰：“卿在周朝，未曾倾陷人，可谓善人君子。”故太宗遇之亦厚。年老罢相，每内宴，必先赴坐。尝献诗曰：“微臣自愧头如雪，也向钧天侍玉皇。”太宗和之以赐，曰：“珍重老臣纯不已，我惭寡昧继三皇。”为时之美传。《青箱杂记》，又《谈苑》《玉壶清话》皆谓扈蒙应制。 \\n 吕正惠端，太宗朝为参知政事，多独对便殿，语必移刻。因宴后苑，上《钓鱼》诗断句云：“欲饵金钩殊未达，蹯溪须问钓鱼人。”意已属公矣。公和诗进曰：“愚臣钩直难堪用，宜用濠粱结网人。”不数日，拜平章事。《诗史》，又《古今诗话》谓正惠已作户部侍郎平章事。时吕文穆蒙正告老甚切，因此诗遂冠台席。 \\n 福唐蔡伯禧，四岁，对真宗诵书，授校书郎春宫伴读，齿犹未三周，故曰三岁神童。赐之诗曰：“七闽山水多才俊，三岁奇童出盛时。家世应传清白训，婴儿自得老成资。初尝学步来朝谒，方及能言解诵诗。更励孜孜图进益，青云千里有前期。”《续归田录》 \\n 苏易简在翰林，太宗一日召对，赐酒，甚欢畅，曰：“君臣千载遇。”苏应声曰：“忠孝一生心。”太宗大悦，以所御金器尽席赐之。《掇遗》 \\n 夏侯嘉正好炉火，仍以不得两制为恨。太宗御楼观灯，进诗十韵，末句云：“两制诚堪羡，青云侍玉舆。”太宗和赐曰：“薄德终难举，通才例上居。”嘉正尝曰：“使我得水银银半两，知制诰一日，平生足矣。”二愿俱不遂而卒。《玉壶清话》 \\n 李廷臣官于琼管，有夷人携锦臂绦，上织成一联云：“恩袍草色动，仙籍桂香浮。”乃仁庙赐进士及第举人诗也。廷臣以千金易之，藏为珍宝。《青琐集》 \\n 忠义门 \\n 张巡守睢阳，明皇已幸蜀。胡羯方炽，城孤势促，人食竭，以纸布切煮而食之，时以茶汁和食，而意自如。其《谢金吾将军表》曰：“想峨眉之碧峰，游豫西蜀；追绿耳于玄圃，保寿南山。逆贼禄山，戮辱黎献，膻腥阙廷。臣被围四十九日，凡三千二百余战。主辱臣死，乃臣致命之时；恶稔罪盈，是贼灭亡之日。”忠勇如此，激厉壮士。尝赋诗曰：“接战春来苦，孤城日渐危。合围侔月晕，分守效鱼丽。屡厌黄尘起，时将白羽挥。裹疮犹出阵，饮血更登陴。忠信应难敌，坚诚自不移。无人报天子，心计欲何施？”又《夜闻笛》曰：“岧峣试一临，虏骑附城阴。不辨风尘色，安知天地心！营开星月近，战苦阵云深。旦夕更楼上，遥闻横笛音。”《有宋佳话》 \\n 赵师旦潜叔，皇祐中守康州，侬贼犯城，死。于是士大夫作诗者众，而元厚之、李择思中诗最佳。元诗云：“转战谯门日再晡，空弮犹自冒戈殳。身垂虎口方安坐，命弃鸿毛更疾呼。柱下杲卿存断节，袴间杵臼得遗孤。可怜三尺英雄气，不愧西山士大夫。”李诗云：“贼壮兵孤众胆惊，忠臣此日见专城。负君罪大宁如死，守土诚坚不问生。报国存心惟自愧，呼天壮气几时平！潺湲多少英雄泪，千古封江不断声。”《云斋广录》 \\n 王维字摩诘。天宝末，禄山陷两京，明皇出幸，维扈从不及，为贼所得。维服药取利，伪称喑病。禄山素怜之，遣人迎置洛阳，拘于普施寺，迫以伪命。禄山宴其徒于凝碧宫，其乐乃梨园弟子、教坊工人。维闻之悲恻，潜为诗曰：“万户伤心生野烟，百官何日再朝天！秋槐花落空宫里，凝碧池头奏管弦。”贼平，陷贼官者三等定罪。维以《凝碧诗》闻于行在，肃宗嘉之，特宥之，授太子中允。维诗名盛于开元、天宝间。刘约《拾遗》 \\n 晋天福三年与戎和。晋祖曰：“当遣辅相为使。”赵莹、桑维翰同堂，皆未言，以戎虽通好而反覆难测，咸惧于将命。冯道与诸公中书食讫，分厅堂吏前白道言北使事，吏人色变手颤。道索纸一幅，书云：“道去。”即遣写敕。属吏泣下。道遣人语妻子，不复归家，舍都亭驿，不数日即行。晋祖饯，语以家国之故，烦耆德使远，自酌卮酒饮之。虏以道有重名，欲留之，命与其国相同列，所赐皆等。戎赐臣下以牙笏，及腊月赐牛头，皆为殊礼，道皆得之。以诗谢云：“牛头偏得赐，象笏更容持。”戎甚喜，潜谕留之。道曰：“两朝皆臣，岂有分别？”赐悉市薪炭，云：“北地寒，老年不堪。”及还京师，作诗五章以述北使之意。其首章云：“去年今日奉皇华，只为朝廷不为家。殿上一杯天子泣，门前双节国人嗟。龙荒冬往时时雪，兔苑春归处处花。上下一行如骨肉，几人身死掩风沙！”虏中大寒，赐锦袄、貂袄、羊狐貂衾各一。每入谒，悉服四袄衣；宿馆中，并覆三衾。诗曰：“朝披四袄专藏手，夜盖三衾怕露头。”《丛苑》 \\n 刘吉，江左人，有膂力，尚气，事李煜为传诏承旨。以忠于所奉，归朝供奉官；以知河渠利害，委以八作务。太平兴国中，河大决，吉护之，与工夫同甘苦。使者至，访吉不获，甚怒。乃着皂短布褐，独负二囊土为先导，从吏无敢言，使者密访得之。归奏太宗，厚赐之。内侍石全振领河堤，甚苛急，自谓“石爆裂”。尝侮吉，吉不与校。一日，吉乘小艇督役，至中流，语石曰：“公恃贵近，见凌甚；不畏死，当与公同见河伯。”遂荡舟覆之。全振乞命号泣，乃止。不复敢侵吉。吉本燕蓟人，自受李氏恩，常分禄以济其子孙，朔望必拜李煜真，虽童幼必拜之，执臣僚之礼。后为崇仪使。其刺字谒吴中亲旧，题僧寺驿亭，皆自称以南人，不忘本也。有诗三百首，目为《钓鳌集》，徐铉为序。其首篇《隐者》诗曰：“一箭不中鹄，五湖归钓鱼。”人多诵之。以塞河有方略，人目为“刘跋河”，名震河上。同前 \\n 讽谕门 \\n 太平兴国中，李继迁以西夏叛，朝廷兴师剪伐，迨十年余。至咸平末，猖獗愈盛，寇陷边境。章圣以西民疲于输挽，有厌兵之意，而无名以罢师伐；议者益纷纭未决。事固秘密，未闻于外。处士种放山中有诗云：“胡雏负思信，圣主耻干戈。”章圣闻之叹美，且惬素志，即遣使赍诏召至，授左司谏，直昭文馆。会景德初，边臣奏李继迁死，其子阿移，即德明也，愿纳款，遂罢兵。放隐终南山，累诏不起，至拜官复归。终于工部侍郎。《志逸》 \\n 淳化中，合州贡桃花犬，甚小而性急，常驯扰于御榻之侧。每坐朝，犬必掉尾先吠，人乃肃然。太宗不豫，此犬不食。及上仙，号呼涕泗，瘦瘠。章圣初即位，左右引令前导，鸣吠徘徊，意若不忍。章圣令谕以奉陵，即摇尾饮食如故。诏造大铁笼，施素裀，置卤簿中。行路见者流涕。李至作《桃花犬歌》以寄史官钱若水，末句云：“白麟赤凤且勿喜，愿君书此惩浮俗。”《古今诗话》 \\n 章圣幸汾阴回，望林岭间亭槛幽绝，意非民俗所居。时魏野方教鹤舞，俄报有中使至，抱琴逾垣而走。后寇莱公镇洛，凡三邀，不至。莱公暇日写刺访之，野葛巾布袍，长揖莱公，礼甚平简。顷之，议论《骚》《雅》，相得甚欢。将别，谓莱公曰：“盛刺不复还，留为山家之宝。”莱公再秉钧轴，野常游门下，顾遇之礼，优异等伦。一日，献诗曰：“好去上天辞富贵，却来平地作神仙。”莱公得诗不悦，自是，礼日益薄，即辞去。后二年，贬道州，每题前诗于窗，朝夕吟哦之。《古今诗话》 \\n 王文正公旦，在中书仅二十年。魏野赠诗曰：“圣朝宰相年年出，公在中书十四秋。西祀东封今已毕，可能来伴赤松游？”公袖书以进，累表求退，不许。《青箱杂录》 \\n 别本云：“昔时宰相年年出，公在中书十一秋。西祀东封俱已了，如今好逐赤松游。” \\n 治平中，有吉州吉水令，忘其姓名，治邑严酷。有野人马道为《啄木》诗讽之曰：“翠翎迎日动，红嘴响烟萝。不顾泥丸及，唯贫得食多。才离枯朽木，又上最高柯。吴楚园林阔，忙忙争奈何！”令见其诗，稍缓刑，时人目曰“马啄木”。《翰府名谈》 \\n 蔡君谟守福唐，政尚严肃。陈烈先生过福唐，维舟溪亭，留诗于亭上曰：“溪山龙虎蟠，溪水鼓角喧。中宵乡梦破，六月夜衾寒。风雨生残木，蛟螭喜怒澜。殷勤告舟子，放棹过前滩。”亭吏录以呈公，公遽令追之，已不及矣。公自此为之少霁威明。同前 \\n 范希文有《赠钓者》诗曰：“江上往来人，尽爱鲈鱼美。君看一叶舟，出没风涛里。”《观竞渡》诗曰：“小艇破涛去，旁观亦损神。他年在平地，无忽险中人。”皆不徒作也。同前 \\n 宜春王从谦，李璟之第九子，好学，善为诗。璟于苑中与宰相弈棋，从谦在焉。令赋《观棋》诗，曰：“竹林二君子，尽日意沉吟。相对虽无语，争先各有心。恃强知易失，守分固难侵。若算机筹处，沧溟想未深。”(《江南野录》) \\n 杨玢靖夫，虞卿之曾孙也。仕伪蜀王建至显官，随王衍归后唐，以老，得工部尚书致仕，归长安。旧居多为邻里侵占，子弟欲诣府诉其事，以状白玢。玢批纸尾云：“四邻侵我我从伊，毕竟须思未有时。试上含元殿基望，秋风禾黍正离离。”子弟不复敢言。《谈苑》 \\n 舒王得请金陵，门下有人卖鱼。一日放鱼，有门生献诗云：“直须自向池边看，今日谁非郑校人？”公诵久之。《诗史》 \\n 蒋贻恭《蚕诗》云：“辛勤得茧不盈筐，灯下缫丝恨更长。着处不知来处苦，但贪身上绣衣裳。”《古今诗话》 \\n 华山郑云叟有《伤时》一绝云：“帆力劈开沧海浪，马蹄踏尽乱山青。浮名浮利浓如酒，醉得人心死不醒。”又《赠霍山秦道士》云：“老鸦啼猿伴采芝，有时长叹独移时。翠蛾红粉婵娟剑，杀尽世人人不知。”同前 \\n 宋齐丘，江南二世为宰相，璟尤爱其才，然知其不正。一日，于华林园试小妓羯鼓，召齐丘同宴。齐丘献诗曰：“切断牙床镂紫金，最宜平稳玉槽深。因逢淑景开佳宴，为出花奴奏雅音。掌底轻璁孤鹤噪，枝头干快乱蝉吟。开元天子曾如此，今日将军好用心。”同前 \\n 唐李日知为黄门侍郎。安乐公主池馆新成，中宗临幸，从官预宴赋诗，日知尤存规戒，其卒篇云：“所愿暂思居者佚，莫使时称作者劳。”(《古今诗话》) \\n 卢汪门族甲于天下，举进士，二十上不第，为一绝云：“惆怅兴亡系绮罗，世人犹自选青娥。越王解破夫差国，一个西施已是多。”同前 \\n 范文正公言劲节，知无不言，仁庙朝数出外补。梅圣俞作《啄木》诗以见意，曰：“啄尽林中蠹，未肯出林飞。不识黄金弹，双翎堕落晖。”同前 \\n 夏英公，庆历中欲真拜，以言者罢，除使相知南京。到任，以二诗寄执政云：“造化平分荷大钧，腰间新佩玉麒麟。南湖不住栽桃李，拟狎沙鸥过十春。”“海雁桥边春水深，略无尘土到花阴。忘机不取人知否，自有江鸥信此心。”复徙西都。张升知谏院，作《青雀》诗寄之曰：“弱羽伤弓尚未完，孤飞谁敢拟鹓鸾！明珠自有千金价，莫为游人作弹丸。”升卒不敢言及之。同前 \\n 于濆为诗，颇干教化，《对花》诗云：“花开蝶满枝，花谢蝶还希。惟有旧巢燕，主人贫亦归。”又有唐备者，与濆同声，咸多比讽。有诗曰：“天若无雪霜，青松不如草；地若无山川，何人重平道！”《题道傍木》云：“狂风拔倒树，树倒根已露。上有数枝藤，青青犹未悟。”又曰：“一日天无风，四溟波尽息。人心风不吹，波浪高百尺。”又《别家》曰：“蝉鸣槐穗落。”又有《离家》诗曰：“兄弟惜分离，拣日皆言恶。”皆协《骚》《雅》。卢瓌《抒情》 \\n 西京端正木，去马嵬一驿。德宗幸奉天，观其蔽地，锡以美名。后有文士题之曰：“昔日偏沾雨露恩，德皇西幸赐佳名。马嵬此去无多地，好向杨妃冢上生。”同前 \\n 罗邺工诗，《春游郁然有怀》云：“芳草如烟处处青，闲门要地一时生。年来检点人间事，惟有春风不世情。”《春雨》诗云：“兼风飒飒洒皇州，能带轻寒阻胜游。昨夜五侯池馆里，佳人惊觉为花愁。”同前 \\n 僖宗幸蜀，词人题于马嵬驿云：“马嵬烟柳正依依，重见銮舆幸蜀归。泉下阿蛮应有语，这回休更泥杨妃。”或云狄侍郎归昌诗。同前　《鉴戒录》云是罗隐诗。 \\n 卢常侍钰牧庐江日，郡职曹先生悦营妓丹霞者，卢沮不许。会饯客短亭，曹献诗曰：“拜玉亭间送客忙，此时孤恨感离乡。寻思往岁绝缨事，肯向朱门泣夜长！”卢演为长句，和而勉之曰：“桑扈交飞百舌忙，祖亭闻乐倍思乡。樽前有恨惭卑宦，席上无聊爱艳妆。莫为狂花迷眼界，须求真理定心王。游蜂采掇何时已，只恐多言议短长。”卢瓌《抒情》 \\n 李羽能诗，五十方擢第。尝献江淮郡守诗曰：“塞诏东来淝水滨，时情惟望秉陶钧。将军一阵为功业，忍见沙场百战人！”盖郡守卢公一举及第。《南唐近事》 \\n 景祐中，羌人叛，西方用兵，朝廷求草泽遗逸；士多献方略自炫鬻，率皆得官。其下材无能，往往过望；亦有挟持颉颃觖望不服者。尝有人题关西驿舍，为诗曰：“孤星荧荧照寒野，汉马萧萧五陵下。庙堂不肯用奇谋，天下徒劳聘贤者。万里危机入燕蓟，八方杀气冲灵夏。逢时还似不逢时，已矣吾生真苟且。”《东斋录》 \\n 汪自能为文章，有《平粜词》，诗意高古，刺讥中时病，云：“穴垣补墙缺，墙成垣已隳；断屦补穿履，履成屦已亏。”汪氏宦不达，其他著述，不甚留传。(《贡父诗话》) \\n 唐文宗曰：“尝观晋君臣以夷旷致倾覆，当时卿大夫过耶？”李石曰：“然。古诗有之，‘人生不满百，常怀千岁忧’，畏不逢也；‘昼短苦夜长’，暗时多也；‘何不秉烛游’，劝之照也。臣愿捐躯命济国家，惟陛下鉴照不惑，则安人强国，其庶几乎！”《鉴戒录》 \\n 余在黄州，与陈慥季常往来。每过往之际，辄作泣字韵诗一篇。季常不禁杀，故以此讽之。季常既不复杀，而里中皆化之，至有不食肉者。皆云：“‘未死神已泣’，此语使人凄然。”《百斛明珠》 \\n 卢承丘，长沙人，披褐居吴芙蓉山，常著文为《芙蓉集》。作落韵诗，虽一时讽骂，闻者亦可为戒。《题花钿》云：“傅粉销金剪翠霞，黛烟浓处贴铅华。也知曾伴姮娥笑，将来村里卖谁家？”又《题渡头船》云：“刳木功成济往还，古溪残照下前山。看看向晚人来少，犹自须来觅见钱。”年八十，卒于所居。《雅言系述》 \\n 东坡云：在颍时，陈无己、赵德麟辈适亦守官于彼，而欧阳叔弼与季默亦久居闲，日相唱和。而二欧颇不作诗，东坡以句挑之云：“君家文律冠西京，旋筑诗坛按酒兵。袖手莫欺真将种，致师须得老门生。明朝郑伯降谁受？昨夜条侯壁已惊。从此醉翁天下乐，还须一举百觞倾。”盖为文忠公昔有诗赠梅圣俞、苏子美云“我亦愿助勇，鼓旗噪其旁，快哉天下乐，一嚼宜百觞”也。《王直方诗话》 \\n 景祐中，华州张源作绝句云：“太公年登八十余，文王一见便同车。如今若向江边钓，也被官中配看鱼。”吟此诗毕，入夏州。其后元昊反，关中有兵者六七年不解。源作是诗以叛去，亦足为戒。《东斋录》 \\n 李清臣，北都人，方束发，则才俊，词句惊人，老儒辈莫不心服。一日薄游定州，时韩公为帅，因往见其大祝。吏报曰：“大祝方寝。”遂求笔，为诗一绝书于刺，授其吏曰：“大祝觉则投之。”诗云：“公子乘闲卧彩厨，白衣老吏慢寒儒。不知梦见周公否，曾说当年吐哺无？”《青琐集》 \\n 聂夷中《公子》诗云：“种花于西园，花发青楼道。花下一禾生，去之为恶草。”有《三百篇》之旨。(《北梦琐言》) \\n 章子厚谪雷州，过小贵州南山寺，有僧奉忠，子厚见之。已而倚槛看层云，曰：“‘夏云多奇峰’，真善比类。”忠曰：“曾记《夏云》诗甚奇，曰：‘如峰如火复如绵，飞过微阴落槛前。大地生灵干欲死，不成霖雨谩遮天。’”[《冷斋夜话》] \\n 太祖问罪江南，李后主用谋臣计欲拒王师。法眼禅师观牡丹于大内，作偈讽曰：“拥毳对芳丛，由来趣不同。发从今日白，花是去年红。艳曳随朝露，馨香逐晚风。何须待零落，然后始知空？”后主不省，王师渡江。[《冷斋夜话》卷一]"}
{"章节": "卷二", "正文": "卷二 \\n  \\n 达理门 \\n 世传冯瀛王诗曰：“穷达皆由命，何劳发叹声。但知行好事，莫要问前程。冬去冰须泮，春来草自生。请公观此理，天道甚分明。”又曰：“莫为危时便怆神，前程往往有期因。须知海岳归明主，未必乾坤陷吉人。道德几时曾去世，舟车何处不通津！但教方寸无诸恶，狼虎丛中也立身。”达者之言也。《青箱杂记》 \\n 张文定公齐贤尝作诗自戒并贻子孙曰：“慎言浑不畏，忍事又何妨？国法须遵守，人非莫举扬。无私仍克己，直道更和光。此个如端的，天应降吉祥。”余广为八诗：其一曰：“慎言浑不畏，言出患常随。须信枢机发，宁容驷马追！三缄事可见，两舌业当知。言是起羞本，凭公且再思。”其二曰：“忍事又何妨，勿令心火扬。火扬犹可灭，心忿固多伤。堪叹波罗密，可怜阿利王。从心更从刃，字意好精详。”其三曰：“国法须遵守，金科尽诏条。一毫如有犯，三尺不相饶。岂用夸奸黠，何须恃贵骄！自然逢吉庆，神理亦昭昭。”其四曰：“人非莫举扬，万事且包藏。殿上涎须掩，车中吐不妨。在他诚所短，于己有何长！须是常拘检，回头自忖量。”其五曰：“无私仍克己，克己又无私。二事兼修饬，终身在省思。公清多敛怨，高亢易招危。更切循卑退，方应履坦夷。”其六曰：“直道更和光，双修誉乃彰。直须和辅助，和乃直交相。恃直终多忤，偏和又少刚。能和又能直，行己自芬芳。”其七曰：“此个真端的，除非六句修。永为几杖戒，更遗子孙谋。本立方生道，农勤乃有秋。兹诗虽浅近，至理可推求。”其八曰：“天应降吉祥，天理本茫茫。舒惨虽无定，荣枯却有常。益谦尤效验，福善更昭彰。笼络无疏漏，恢恢四网张。”同前 \\n 王文惠公随深悟性理，临终作诗曰：“画堂灯欲灭，弹指向谁说！去住本寻常，春风扫残雪。”同前 \\n 谢谏议临捐馆，作诗云：“平生功业数张纸，千古英雄一窖尘。何似从来周孔教，解将仁义浸生民！”《见闻录》 \\n 皎然禅师赠吴冯处士诗云：“世人不知心是道，只言道在他方妙。还如瞽者望长安，室在东南向西笑。”东坡代答曰：“寒时便具热时风，饥汉那知食药功？莫怪禅师向西笑，缘师身在长安东。”《百斛明珠》 \\n 陶渊明《饮酒》诗云：“善养千金躯，临化消其宝。”宝不过躯，躯化则宝亡矣。人言靖节不知道，吾不信也。 \\n 余与郭生游寒溪，主簿吴亮置酒。郭生善作挽歌，酒酣发声，座为凄然。郭生言恨无佳词，因为略改乐天《寒食诗》歌之，坐客有泣者。其词曰：“鸟啼鸦噪昏乔木，“鸟”疑当作“乌”。——恶人谷珠楼哈哈儿注清明寒食谁家哭？风吹旷野纸钱飞，古墓累累春草绿。棠梨花映白杨路，尽是死生离别处。冥漠重泉哭不闻，萧萧暮雨人归去。”每句杂以散声。 \\n “人间无漏仙，兀兀三杯醉；世上无眼禅，昏昏一觉睡。虽然无交涉，其奈略相似。相似尚如此，何况真个是！”予奉使关西见邸店壁上书此数句，爱而诵之。故海上作《浊醪有妙理赋》曰：“尝因既醉之适，方识此心之正。”此老言心之正，与孟子言人之性善何异。并同前 \\n 舒王当位，多进用文士。苏台卢中甫作诗以见志云：“青衫白发病参军，旋粜官粮买酒尊。但得有钱留客醉，何须骑马傍人门？”《雅言杂载》 \\n 杜祁公致政后，作《林下书怀》诗曰：“从政区区到白头，一生宁肯顾恩仇！双凫乘雁常深愧，野马黄羊亦过忧。岂是林泉堪佚老？只缘蒲柳不禁秋。始终幸会承平日，乐圣唯能击壤讴！”《青箱杂记》 \\n 李建勋，年八十，谒宋齐丘于拱州，题一绝于信果观壁云：“春来涨水流如活，晓出西山势似行。玉洞主人经劫在，携竿步步就长生。”归高安，无病而卒。《青琐后集》 \\n 东坡游庐山，至东林，作二偈曰：“溪声便是广长舌，山色岂非清净身！夜来八万四千偈，他日如何举似人！”“横看成岭侧成峰，远近看山了不同。不识庐山真面目，只缘身在此山中。”山谷曰：“此老于《般若》，横说竖说，了无剩语；非笔端有口，安能吐此不传之妙？”《冷斋夜话》 \\n 博识门 \\n 徐锴仕江左，至中书舍人。时吴淑为校理，古乐府中掺字者，淑多改为操字，盖章草之变。锴曰：“非可一例言。若《渔阳掺》者七鉴切，三挝鼓也。祢衡作《汉阳掺》挝，古歌云：‘边城晏闻《汉阳掺》，黄尘萧萧白日暗。’”淑叹服。《谈苑》 \\n 商汝山中多麝，绝爱其脐。每为人所逐，势且急，即自投高岩，举爪裂出其香，就絷而死，犹拱四足，以保其脐。李商隐诗曰“投岩麝退香”，许浑诗云“猎麝采生香”是也。狨类鼠而大，尾长，金色，川峡深山中，人以药箭射之，取其皮为卧褥鞍被坐毯之用。甚爱其尾，既中毒，即啮断其尾以掷之，恶为身患。杜甫诗云“狨掷寒条马见惊”，盖轻捷善缘木，猿猱之类也。嫠牛出西域，尾长而劲，中国以为缨。人或射之，亦自断其尾。《左氏》所谓雄鸡自断其尾。同前 \\n 李义山诗：“小鼎烹茶面曲池，白须道士竹间棋。何人书破蒲葵扇，记着南窗移树时。”蒲葵扇出《谢安传》，然人不知其何名蒲葵。苏子容云：棕榈也，出《广雅》，今衢信宣歙间扇是也。谓彩似蒲葵尔。《诗史》 \\n 梅圣俞《河豚》诗云：“春岸飞杨花。”永叔谓河豚食杨花则肥。韩渥诗：“柳絮覆溪鱼正肥。”大抵鱼食杨花则肥，不必河豚。(《诗史》) \\n 陇西地名鱼龙，出石鱼。掘地得石，破其中有鱼痕，鳞甲纤悉皆具，烧之有鱼气。盖鱼蛰泥而变为石。衡州亦有，无异陇西者。故杜云：“水落鱼龙夜，山空鸟鼠秋。”正陇州诗。(《诗史》) \\n 《南部烟花录》文理极俗，又载陈叔宝诗云：“夕阳如有意，偏傍小窗明。”此乃唐人方棫诗，非叔宝作，兼六朝人大抵不如此。唐《艺文志》载《烟花录》乃记广陵行幸事，此本已无，唐末人伪作此书尔。《诗史》，又《大业拾遗记》载“夕阳如有意，偏傍小窗明”是叔宝作，兼有全篇。 \\n 欧阳文忠爱林逋诗“草泥行郭索，云木叫钩辀”，以谓语新而属对亲切。钩辀，鹧鸪声也；郭索，蟹行貌。《太玄》曰：“蟹之郭索，用心躁也。”《古今诗话》 \\n 古诗云：“博山炉中百和香，郁金苏合及都梁。”又：“氍吾水香，迷迭艾纳及都梁。”尝按《广志》：都梁香出交广，形如藿。迷迭出西域。魏文帝又有《迷迭赋》。信乎，不行一万里，不读万卷书，不可看老杜诗也。《王直方诗话》 \\n 前世所称驵侩，驵子党切，今人谓之牙。韩文公赠玉川诗曰：“水北山人得名声，去年去作幕下士；水南山人又继往，鞍马仆从塞闾里；少室山人索价高，两以谏官招不起。”又云：“先生抱才须大用，宰相未许终不仕。”王向子直谓韩公与处士作牙。牙，商度物价也。驵侩为牙者，世不晓所谓。道原云：“本谓之互，即互市事尔。唐人书互字作，字似牙字，因转读为牙。”其理如可信。或云：何得举世同辞？盖不足怪。今人以萬为万，以千为ノ，亦人人道之也。《贡父诗话》 \\n 杨大年因奏事论及《比红儿诗》，大年不能对，甚以为恨。访《比红儿诗》，终不可得。忽一日，鬻书者有小编，视之，乃《比红儿诗》也。自此，士大夫始传之。此诗乃罗虬所为，凡百首。盖当时但传其诗，不载名氏，大年偶不记尔。《笔谈》 \\n 余靖尚书使虏，为胡诗，契丹爱之；再往，情益亲。余诗云：“夜筵设罗侈盛也臣拜洗受赐也，两朝厥荷通好也情干勒厚重也。微臣雅鲁拜舞也祝若统福佑也，圣寿铁摆嵩高也俱可忒无极也。”虏举大杯谓余曰：“能道此，余为卿饮。”复举之，虏大笑，遂为釂觞。汉史记槃木、白狼诗，汉语则协，夷语则否。其实夷人先作诗，反用夷语译出，不如余真胡语也。《诗史》 \\n 山谷云：“余读《周书月令》云：‘反舌无声，佞人在侧。’”乃解老杜《百舌》诗“过时如发口，君侧有谗人”之句。《王直方诗话》 \\n 《永明禅师记》曰：有禅师夜经行，误践瓜皮，意其虾蟆也，死堕恶道。又有山行人为蛇螫，而意触树桩。行三十里，遇筮医识之，告曰：“蛇螫也。”发毒而死。使行人不遇筮医，毒遂不发；比丘知是瓜皮，不堕恶道。古德偈曰：“恶境自虚不须畏，终朝照瞩元无对。设使住持浮幻身，任运都无舌身意。”《冷斋夜话》 \\n 幼敏门 \\n 杨文公，年十一岁，建州送入阙下，章圣亲试一赋二诗，顷刻而成。令送中书再试。参政李至状：“臣等言：押送建州十一岁习进士杨亿到中书，其人来自江湖，对天陛殊无震惕，盖圣祚承平，神童间出。臣等令赋《喜朝京阙诗》五言六韵，顷刻而成。”诗曰：“七闽波渺漠，双阙势岧峣。晓登云外岭，夜渡月中潮。”断句：“愿秉清忠节，终身立圣朝。” \\n 又，杨文公数岁不能言，一日，家人抱登楼，忽触其首，便能语。家人曰：“既能言，可为诗乎？”曰：“可。”遂吟《登楼诗》云：“危楼高百尺，手可摘星辰。不敢高声语，恐惊天上人。”《古今诗话》 \\n 夏文庄试制科，廷对，出殿门，杨徽之见其年少，遽邀与语曰：“老夫它则不知，唯喜吟诗，愿丐贤良一篇，以卜他日之志。”忻然为书曰：“殿上衮衣明日月，砚中旗影动龙蛇。纵横礼乐三千字，独对丹墀日未斜。”《青箱杂记》 \\n 明皇御勤政楼，大张音乐。教坊王大娘善戴竿，于百尺上为木山，状瀛洲方丈，命小儿持绛节出入其间，舞亦不辍。刘晏以神童为秘书省正字，年十岁，慧悟过人。召于帘中坐贵妃膝上，为施粉黛与戴巾栉。问晏：“汝为正字而来，正得几字？”曰：“天下字皆正，唯有朋字未正。”贵妃令咏王大娘戴竿，晏曰：“楼前百戏竞争新，惟有长竿妙入神。谁谓绮罗翻有力，犹自嫌轻更着人。”《明皇杂录》 \\n 苏瓌未知男颋，有人献兔，挂于廊庑间。召颋咏诗：“兔子死阑弹，将来挂竹竿。试将明镜照，何异月中看？”由是称为小许公。《开元传信记》 \\n 京兆尹访苏瓌，既去，瓌令男颋咏尹字。乃曰：“丑虽有足，甲不成身。见君无口，知伊少人。”其敏捷如此。明皇问瓌：“草书难其人，谁可？”瓌曰：“臣不知其他。臣男颋，为文甚速，可备使令。然性嗜酒，幸免沉醉，足以了事。”令召至，则酒未解，犹呕殿下。命中贵人扶卧御幄前，明皇亲举衾覆之。既醒，援笔立就。明皇抚其背曰：“知子莫若父。”《明皇杂录》 \\n 徐锴字楚金，年十余岁，群从宴集，分题赋诗，令为《秋词》，援笔立成，其略曰：“井梧分堕砌，塞雁远横空。雨久莓苔紫，霜浓薜荔红。”《诗史》 \\n 林杰字智周，五岁，与父同游王仙君坛。父曰：“能诗乎？”杰曰：“羽客已登云路去，丹砂草木尽凋残。不知千岁归何日，空使时人扫旧坛。”又谒唐中丞，作《七夕》诗曰：“七夕今朝看碧霄，牵牛织女渡河桥。家家乞巧望秋月，穿尽红丝几万条。”唐公曰：“真神童也。”年十七，方秋初，忽有双鹤盘空而下，忻然下阶，抱得一只，父恐非祥，令放之，鹤升堂而去。是夕，得疾而卒。郑立之以诗哭之曰：“才高未及贾生年，何事孤魂逐逝川？萤聚帐中人已去，鹤离台上月空圆。”《古今诗话》 \\n 李琪，十岁通《六经》，父佐王铎滑州幕，闻而异之。会府燕，铎遣人以《三杰赋》试之。琪作赋，尾句云：“得士则昌，非贤罔共。龙头之友斯贵，鼎足之臣可重。宜哉项氏之所以亡，有一范增而不能用。”铎曰：“大器也。”他日谒师，帅谓琪曰：“蜀中诏到，用夏州拓跋思恭为北京收复都统，可作诗否？”琪曰：“飞骑日边来，何时玉辇回？早平关右贼，莫待诏书催。”铎益异之。 \\n 王元之内翰，五岁已能诗。因太守赏白莲，倅言元之能与，语于太守，因召而吟一绝云：“昨夜三更后，姮娥堕玉簪。冯夷不敢受，捧出碧波心。”又云：“佳人方素面，对镜理新妆。”守曰：“天授也。” \\n 丘瑃十岁，谒陈州太守曰：“前日寺中闻射，因成诗云：‘殿宇时闻燕雀喧，虚庭尽日少人行。孤吟独坐情何限？时喜风传中鹄声。’”守喜，令对“弱柳丝丝搓绿线”，曰：“春云片片揭新绵。” \\n 蒋堂侍郎，方六岁，父令作《栀子花诗》，曰：“庭前栀子树，四畔有桠杈。未结黄金子，先开白玉花。” \\n 崔铉相为童时，随父谒韩滉，指架上鹰令作诗，曰：“天边心胆架头身，欲拟飞腾未有因。万里碧霄终一去，不知谁是解绦人？” \\n 李贺字长吉，唐诸王孙。七岁，以长短之制名动京师。韩文公、皇甫湜过其父晋肃，见其子，总角荷衣而出，二公不之信，因而试一篇。贺承命欣然，操觚染翰，旁若无人，仍目曰《高轩过》：“华裾织翠青如葱，金环压辔摇玲珑。马蹄隐耳声隆隆，入门下马气如虹。云是东京才子文章巨公，二十八宿罗心胸。殿前作赋声摩空，笔补造化天无功，元精炯炯贯当中。庞眉书客感秋蓬，谁知死草生华风！我今垂翅附冥鸿，他日不羞蛇作龙。”二公大惊，以所乘马联镳而还所居，亲为束发。年未弱冠，丁内艰。他日，举进士，或谤贺不避家讳，韩文公特著《讳辩》一篇，不幸未壮室而终。并同前 \\n 寇元弼言：徐州通判李绹有子七岁，不善诗，忽咏《落花诗》云：“流水难穷目，斜阳易断肠。谁同砑光帽，一曲舞《山香》。”父惊问之，若有物凭者，自云是谢中舍。问砑光帽事，云：西王母宴群仙，有舞者戴砑光帽，帽上簪花，舞《山香》，曲未终，花皆落。《百斛明珠》 \\n 贾黄中乃唐相造《华夷图》丞相耽之远孙。七岁童子举关头及第，李昉赠之诗云：“七岁神童古所难，贾家门户有衣冠。七人科第排头上，五部经书诵舌端。见榜不知名字贵，登筵未识管弦欢。从兹稳上青霄路，万里谁能测羽翰！”太平兴国中参大政。《玉壶清话》 \\n 苏州童子刘少逸，年十一，文辞精敏，有老成体。其师潘阆携以见长洲宰王元之、吴县宰罗思纯，以所作贽二公。二公名重当时，疑所贽假手，未之信，因试之；与之联句，略不淹思。思纯曰：“无风烟焰直。”少逸曰：“有月竹阴寒。”又曰：“日移竹影侵棋局。”少逸曰：“风递花香入酒尊。”元之曰：“风雨江城暮。”少逸曰：“波涛海寺秋。”元之曰：“一回酒渴思吞海。”少逸曰：“几度诗狂欲上天。”凡数十联皆敏，二公惊异，至闻于朝，赐进士及第。官止尚书员外郎。《续归田录》 \\n 孙周翰精敏，亦少逸之流。其父穆之，携以见郡侯。时赏春作会，座客簪花。郡侯属周翰曰：“口吹杨叶成新曲。”翰曰：“头戴花枝学后生。”郡侯笑曰：“何遽便戏老夫！”赐童子出身。 \\n 马希振为鼎州节度使，马氏诸子中白眉也。与门下客何致雍、僧贯徽联句。希振曰：“青蛇每用腰为力。”贯徽曰：“红苋时将叶作花。”又见蚁子缘砌，希振曰：“蚁子子衔虫子子。”雍曰：“猫儿儿捉雀儿儿。”实一代之隽。并同前 \\n 黄鉴学士，七岁而不言，其祖爱之，以谓风骨之美，当大吾门，不宜如是也。每遇景物，必道其名达其理以指教之；然终不言。一日，又谓之曰：“杨文公幼而不言，文公之父告之曰：‘后园梨落篱，神童知不知？’文公发声曰：‘不是风摇树，便是鹊惊枝。’汝风骨若此，何为不言？”鉴竟不对。后携行河上，其祖曰：“水马池中走。”鉴曰：“游鱼波上浮。”后任馆阁。《李康靖见闻录》"}
{"章节": "卷三", "正文": "卷三 \\n  \\n 志气门 \\n 丞相李文正公昉，少年时尝以诗呈叔侍中，览而喜，赠之诗曰：“反观西里盛，世世秉钧衡。”后文正果大用，诏赐所居为谢元卿秉钧里；是知李氏自五代至本朝世居将相，非一日也。《翰府名谈》 \\n 陈文惠未达时，作《偶成》诗曰：“千里好山云乍敛，一楼明月雨初晴。”观此诗者曰：“意与李觏‘碧山更被暮云遮’者异矣。”《青箱杂记》 \\n 宋莒公守颍昌，开西湖，作诗曰：“凿开鱼鸟忘情地，展尽江湖极目天。”观者知其必大用。 \\n 丞相刘公沆，以义气自许，尝作《牡丹》诗曰：“三月内方有，百花中更无。”又《述怀》诗曰：“虎生三日便窥牛，猎食宁能掉尾求！若不去登黄阁贵，便须来伴赤松游。奴颜婢舌诚堪耻，羊狠狼贪自合羞。三尺太阿星斗焕，何时去取魏齐头？”皇祐初，出镇豫章，漕使潘夙以《小孤山》四十字示公，公即席和之曰：“擎天有八柱，此柱一焉存。石耸千寻势，波流四面痕。江湖中作镇，风浪里蟠根。平地安然者，饶他五岳尊。”览者皆知有宰相器。 \\n 蒋概，治平中登第后，久不调官，游河朔，登雄州北门楼，有诗曰：“壮士未酬志，乘秋感慨多。幽燕新种落，唐汉旧关河。塞月沉青冢，边声入暮河。如何得万骑，五垒夜经过？”不幸早死，观其志亦有为者也。并同前 \\n 长安旧以不历台省便出镇兼军节镇者为粗官，大率重内而轻外。今东都乾元门，旧宣武军鼓角门，节度王彦威有诗刻其上云：“天兵十万勇如貔，正是酬恩报国时。汴水波涛喧鼓角，隋堤杨柳拂旌旗。前驱红旆关西将，坐间青娥赵国姬。寄语长安旧冠盖，粗官到底是男儿。”彦威自太常博士出辟使府至兹镇，故有是句。至今不知所在。薛能亦有《谢寄茶》诗云：“粗官寄与真抛掷，赖有诗情合得尝。”《谈苑》 \\n 李昪《竹诗》曰：“栖凤枝梢犹软弱，化龙形状已依稀。”唐宣宗《瀑布诗》曰：“溪涧岂能留得住，终归大海作波涛。”王霸之意可见也。河中府逍遥楼有唐太宗诗曰：“昔乘四马去，今驱万乘归。”气象尤可见。《诗史》 \\n 唐子方谪官渡淮，至中流，风作，舟欲覆，作诗曰：“圣宋非狂楚，清淮异汨罗。平生仗忠信，今日任风波。”日暮，泊舟岸，续云：“舟楫颠危甚，鼋鼍出没多。斜阳幸无事，沽酒听渔歌。”真诗无谄，可以格鬼神。《云斋广录》 \\n 景祐五年，苑试进士，以《鹍化为鹏》为诗题，吕济叔诗云：“九霄离海峤，一夕过天池。”论者以此诗当为第一人。同前 \\n 沙门文莹尝谓，为文老而不衰者惟元厚之。在禁林时，有《怀荆南旧游》云：“去年曾醉海棠丛，闻说新枝发旧红。昨夜梦回花下饮，不知身在玉堂中。”其辞气不少衰。[《玉壶清话》卷七] \\n 乐天典杭日，江东学子奔杭取解。张祜自负诗名，而徐凝亦至，燕于郡中。乐天讽二子矛盾，祜曰：“仆宜为解首。”凝曰：“有何佳句？”枯曰：“《甘露寺诗》曰：‘日月光先到，山河势尽来。’《金山寺诗》曰：‘树影中流见，钟声两岸闻。’”凝曰：“善则善矣，奈无野人《瀑布诗》曰‘千古长如白练飞，一条界破青山色’？”祜愕然，一座尽倾。《古今诗话》 \\n 王沂公布衣时，以《梅花诗》献吕文穆公云：“雪中未问和羹事，且向百花头上开。”文穆曰：“此生已安排状元宰相也。”后果然。(《古今诗话》) \\n 姚嗣宗诗云：“踏碎贺兰石，扫清西海尘。布衣能效死，可惜作穷鳞！”韩魏公安抚关中，荐试大理评事。同前 \\n 高越游河朔，有州牧欲以女妻之。越作《鹞子诗》云：“雪爪星眸众鸟归，摩空专候整毛衣。虞人莫谩张罗网，未肯平原浅草飞。” \\n 孙给事仅及孙暨，皆咸平初省试放状元，后各应制举。给事与兄何齐名，有声场屋。何，淳化中魁多士。给事下第，有诗曰：“前春再就天阶试，应被人呼小状元。”次举中甲科。王元之以诗赠曰：“病中何事忽开颜？忆得诗称小状元。粉壁已悬龙虎榜，锦标争属鶺鸰原。”并同前 \\n 高言，京师人，字明道，好学有志义，以诗干友人曰：“昨夜阴风透胆寒，地炉无火酒瓶干。男儿慷慨平生事，时复挑灯把剑看。” \\n 秦少游谪雷州，有诗曰：“南土四时都热，愁人日夜俱长。安得此心如石，一时忘了家乡？”黄鲁直谪宜州，作诗曰：“老色日上面，欢情日去心。今既不如昔，后当不如今。”“轻纱一幅巾，短簟六尺床。无客日自静，有风终夕凉。”少游钟情，故诗酸楚；鲁直学道，故诗闲暇。至东坡南中诗曰：“平生万事足，所欠唯一死。”则英特之气，不受折困。[《冷斋夜话》卷三] \\n 知遇门 \\n 杨徽之侍读，太宗闻其名，索所著数百篇奏御，献诗云：“十年牢落今何幸，叨遇君王问姓名。”太宗选十联书于御屏间。梁周翰诗曰：“谁似金华杨学士，十联诗在御屏间？”僧文莹尝谓杨公，必以天池浩露涤笔于冰瓯雪碗中，则方与公诗神骨相副。《古今诗话》 \\n 夏文庄守安陆，宋莒公兄弟尚皆布衣。文庄异待之，命作《落花诗》，莒公曰：“汉皋佩解临江失，金谷楼危到地香。”子京曰：“将飞更作回风舞，已落犹成半面妆。”是岁诏下，兄弟皆应举。文庄曰：“咏落花而不言落，大宋须状元及第；又风骨秀重，异日作宰相。小宋非所及，然亦须登严近。”后皆如其言。故文庄在河阳，闻莒公登庸，以别纸贺曰：“昔年安陆，已识台光。”盖谓是也。《青箱杂记》 \\n 杜荀鹤谒梁高祖，与之坐，忽无云而雨，祖曰：“无云而雨，谓之天泣，不知何祥？请作诗。”荀鹤曰：“同是乾坤事不同，雨丝飞洒日轮中。若教阴显都相似，争表梁王造化工！”高祖喜之。《洞微志》 \\n 真宗末年，尝游禁中，见翰林学士王禹偁倚宫木若咏吟，命宫使亟探之，果预作《赏花钓鱼诗》。明日，百官赴宴，迨题出，乃《千叶石榴花》，百官皆失所拟。禹偁首进一绝云：“王母庭中亲见栽，张骞偷得下天来。谁家巧妇残针线，一撮生红熨不开。”上称赏，谓真才。《桂堂诗话》 \\n 唐文宗夏日与诸学士联句：“人皆苦炎热，我爱夏日长。”柳公权续曰：“薰风自南来，殿阁生微凉。”时丁袁五学士皆属继，文宗独讽公权两句，辞清意足，不可多得。乃令公权题于殿壁，字方员五寸。文宗视之，叹曰：“钟王复生，无以加焉。”《广卓异记》 \\n 刘景文作饶州监酒，得一诗题芝山寺壁云：“数声燕语落檐间，底事惊回梦里闲！说与旁人都未信，杖藜携酒看芝山。”舒王作本路宪，见之，爱甚，遂令权州学。《古今诗话》 \\n 蜀人雍陶，以进士第为简州牧，自比谢宣城、柳吴兴也，宾至折挫。忽有冯道明下第，请谒，告阍者：“道明与员外有旧。”及见，呵曰：“与公昧平生，何方相识？”道明曰：“诵员外诗，仰员外德。”遂吟曰：“立当青草人先见，行傍白莲鱼未知。”又曰：“江声秋入寺，雨气夜侵楼。”又曰：“闭门客到常疑病，满院花开不似贫。”闻之，欢狎如曩昔之友。《云溪友议》 \\n 王文公凝，清族重德，冠绝当时。每就寝息，必叉手而卧，虑其寝寐中见先灵。食馎饦不过十八片。曾典绛州，时司空图侍郎方应进士举，自别墅到郡谒见后，更不访亲知。阍吏遽申：司空秀才出郭。后入郭访亲知，即不造郡斋。琅琊知之，谓其专敬，愈重之。及知举日，司空一捷，列第四人登科。同年讶其姓名甚暗，所图太速，有鄙薄者号为“司徒空”。琅琊知有此说，因召一榜门生开筵，宣言于众曰：“某叨忝文柄，今年榜帖，全为司空先辈一人而已。”由是声彩益振。尔后为御史分司，旧相卢公携酒访之，留诗曰：“氏族司空贵，官班御史雄。老夫如且在，未可叹途穷。”其为名德重也如此。《北梦琐言》 \\n 狂放门 \\n 钟传镇南昌，有李梦符者，放荡酣饮，好事者与语，应口成诗。后桂州刺史李琼遣人谓传曰：“梦符吾弟，请遣归。”钟令求于市邸，人曰：“夜来不归，不知所之。”有《回常学士诗》云：“罢修儒业罢修真，养拙藏愚春复春。到老不疏林里鹿，平生难见日边人。洞桃深处千株锦，岩雪铺时万草新。深谢名贤远相访，求闻难博凤为邻。”《诗史》 \\n 朱勰，仕江南为县令，甚疏逸，有诗云：“好是晚来香雨里，担簦亲送绮罗人。”李璟闻之，处以闲曹。又有僧庭实献诗云：“吟中双鬓白，笑里一生贫。”璟闻云：“诗以言志，终是寒薄。”以束帛遣之。同前 \\n 李澣登科，在和凝榜下，同为学士。会凝作相，澣为承旨，当批诏。次日，于玉堂旧阁悉取图书器玩，留一诗于榻云：“座主登庸归风阙，门生批诏立鳌头。玉堂旧阁多珍玩，可作西斋润笔否？”人皆笑其疏纵。《古今诗话》 \\n 杜牧之登科后，三年纵放，为诗曰：“落魄江湖载酒行，楚腰纤细掌中情。十年一觉扬州梦，赢得青楼薄幸名。”又曰：“觥船一棹百分空，十载青春不负公。今日鬓丝禅榻畔，茶烟轻飏落花中。” \\n 杜牧自御史分司洛阳，李司徒罢镇闲居，声妓为当时第一。因会朝士，以牧之尝任风宪，不敢邀置。牧之讽坐客达李，李遽驰书以招；而牧之遂来。谓李曰：“闻有紫云者孰是？”因指示，牧之作诗曰：“华堂今日绮筵开，谁唤分司御史来？忽发狂吟惊满座，两行红粉一时回。”意气闲逸，旁若无人。 \\n 裴忠谦状元登科，作纸笺名纸谒平康里妓，因宿于里中，作诗曰：“银缸斜背解鸣珰，小语低声唤玉郎。从此不知兰麝贵，夜来新惹桂枝香。” \\n 郑谷登第后，宿平康里，作诗曰：“春来无处不闲行，楚闰相看别有情。好是五更残酒醒，耳边闻唤状元声。” \\n 杨汝士尚书镇东川，其子及第。汝士开筵，营妓咸集。汝士命人与绫一端，诗曰：“郎君得意正青春，蜀国将军又不贫。一曲高歌绫一匹，两头娘子拜夫人。” \\n 潘逍遥与许洞、钱易为友，狂放不羁，尝作诗云：“散拽禅师来踘蹴，醉拖游女上秋千。”此其自序之实也。后坐卢多逊党亡命，捕之甚急，乃易姓名为僧，入中条山。许洞赠诗曰：“潘逍遥，平生志意如天高。仰天大笑无所惧，天公嗔尔口呶呶。罚教临老投补衲，归中条。我愿中条山神镇长在，驱雷逐电依前赶出这老怪。”后会赦，以四门助教招之，送信州安置。复舞于市曰：“出砒霜，价钱可，赢得拨灰兼弄火，畅杀我。”以此士人不齿，放弃终身。并同前 \\n 姚岩杰，梁国元崇之裔。弱冠通《坟典》，以诗酒游江左，凌忽前达，旁若无人。乾符中，颜标典鄱阳，初创鞠场，请岩杰纪其事。文成千余言，标欲刊去一两字，岩杰大怒。既而标已睚眦，而已勒石，遂令覆碑于地，以车拽之磨去。岩杰以一篇寄之曰：“为报颜公识我么？我心唯只与天和。眼前俗物关情少，醉后青山入梦多。田子莫嫌弹铗恨，宁生休唱《饭牛歌》。圣朝若为苍生计，也合公车到薜萝。”卢肇牧歙州，岩杰在婺源，先以著述寄肇。肇知好使酒，以手书褒美之，赠以束帛，迎至郡斋，馆谷如公卿。既而日肆傲睨，轻视子发。子发尝以诗咤岩杰曰：“明月照巴山。”岩杰笑曰：“月照天下，奈何独照巴山？”子发惭，不乐。无何，会于江亭，时蒯希逸在坐，子发改令，目前取一联象。子发曰：“远望渔舟，不阔尺八。”岩杰遽饮一器，凭阑呕哕，须臾即席，遂答曰：“凭阑一呕，已觉空喉。”有集二十卷曰《象溪子》。逆旅豫章，不知所终。《摭言》 \\n 钟山公镇临川，赏牡丹。有小吏手捧砚，举止有士人风。公曰：“学诗乎？”曰：“粗亲笔砚。”因令口占一篇，其警句云：“三月莫辞千度醉，一生能得几回看！”公曰：“他日定成器。”因勉令就学。明年，谒岭南李国老，大加称赏，赍数百缣，于金陵酒楼，数日而尽。醉中挂帆数百里，至落星湾，半醒，烟雨中登水心寺，题诗于水轩曰：“分飞南渡春风晚，却返家林事业空。无限离情似杨柳，万条垂向楚江东。” \\n 李白才思不羁，有《醉吟》诗曰：“天若不爱酒，酒星不在天；地若不爱酒，地应无酒泉。天地既爱酒，饮酒不愧天。三杯通大道，一斗合自然。但得醉中趣，勿为醒者传。”忆贺知章曰：“欲向江东去，定将谁举杯？稽山无贺老，却棹酒船回。”《郡阁雅谈》 \\n 韩魏公出镇中山，有门客，夜逾墙出宿娼家。公知，作《种竹诗》以警之：“殷勤浇灌加培植，莫遣狂枝乱出墙。”门客自愧，作诗云：“主人若也怜高节，莫为狂枝赠斧斤。”公置一女奴赠之。《青琐集》"}
{"章节": "卷四", "正文": "卷四 \\n  \\n 诗进门 \\n 杨允元，年二十一岁，为光禄寺丞，太宗极爱之。三月，后苑曲宴，未得贴职，不得与。以诗贴寄馆中诸公曰：“闻说宫花满鬓红，上林丝管侍重瞳。蓬莱咫尺无由到，始信仙凡迥不同。”诸公进呈，太宗讶有司不召，左右以未得贴职为奏。即日直集贤院，与晚宴。《古今诗话》 \\n 翰林学士李宗谔，以京官带馆职，赴内宴，閤门拒之。献诗曰：“戴了宫花赋了诗，不容重睹赭黄衣。无聊独出金门去，恰似当年下第归。”公尝举进士，御试下，因及之。太宗览诗，即宣赴坐，后遂为例，虽选人带馆职，亦同赴宴。《青箱杂记》 \\n 周世宗幸广陵，孟贯能诗，以一集献之。世宗见首卷《贻栖隐洞谭先生》诗云：“不伐有巢树，多移无主花。”谓贯曰：“伐叛吊民，何有巢无主之有？献朕则可，他人卿将不免。”遂释褐授官。《江南野录》 \\n 太宗收并门，凯旋日，范杲叩回銮进诗曰：“千里版图来浙右，一声金鼓下河东。”赐一官。《古今诗话》 \\n 太宗征辽，师还，途中御制诗有“銮舆临紫塞，朔野阵云飞”之句。遂宁令何象进《銮舆临塞赋朔野云飞诗》，召对，嘉赏，授赞善大夫。诗有“塞日穿痕断，边鸿背影飞，缥缈浮黄屋，阴沉护御衣”之句。同前 \\n 吴越司宾使沈韬文，湖州人。有《游西湖》诗云：“菰米蘋花似故乡。不是不归归未得，好风明月一思量。”武肃悯其思乡，授以湖州刺史。遗一句　同前 \\n 世传琴曲宫声十小调，皆隋唐贺若弼制，最妙。一、《不博金》，二、《不换玉》，三、《泛峡吟》，四、《越溪吟》，五、《越江吟》，六、《孤愤吟》，七、《清夜吟》，八、《叶下闻蝉》，九、《三清》，十、亡其名，琴家名《贺若》而已。太宗改《不博金》曰《楚泽涵秋》，《不换玉》曰《塞门积雪》，命词臣采调制词。苏易简得《越江吟》，词曰：“神仙，神仙，瑶池宴。片片碧桃，零落春风晚。翠云开处，隐隐金舆挽。玉麟背冷清风远。”又本云：“非云，非烟，瑶池宴。片片碧桃，零落黄金殿。虾须半卷天香散。春云知，孤竹清婉入霄汉。红颜醉态，烂漫金舆转。霓旌影乱箫声远。”不知孰是。[《冷斋夜话》] \\n 称赏门 \\n 太宗留意艺文，好篇咏。淳化中，春日苑中有赏花钓鱼小宴，宰相至三馆毕预坐。咸命赋诗，中字为韵，上览以第优劣。时姚铉诗先成，曰：“上苑烟花迥不同，汉皇何必幸回中！花枝冷溅昭阳雨，钓线斜牵太液风。绮萼惹衣朱槛近，锦鳞随手玉波空。小臣侍宴惊凡目，知是蓬莱第几宫？”赐白金百两，时辈荣之，以比夺袍赐花等故事。 \\n 薛道衡为《人日诗》曰：“入春才七日，离家已二年。”南人嗤之曰：“是底言语？谁谓此虏会作诗？”及云：“人归落雁后，思发在花前。”乃喜曰：“名下无虚士。”《小说旧闻》 \\n 江为能诗，少游庐山白鹿洞，题诗一联于壁曰：“吟经萧寺旃檀阁，醉倚王家玳瑁筵。”李璟见之，谓左右曰：“吟此诗者，大是贵族。”遂为时辈所称。《江南野录》 \\n 成都周式作《春诗》题廉逊驿云：“珠帘绣户迟迟日，柳絮梨花寂寂春。”王拱辰甚爱之。后式以诗献之，王曰：“予以为晏元献诗也。”《云斋广录》 \\n 白昊《秋日郊步诗》云：“鹤盘远翅投孤屿，蝉曳残声过别枝。”欧阳公称为佳句。同前 \\n 冯太傅端尝书云：“鸣骹直上一千尺，天静无风声更干。碧眼胡儿三百骑，尽提金勒向云看。”谓坐客曰：“可图于屏障。”乃柳如京《塞上》诗也。《倦游录》 \\n 何涓，襄阳人，少为《潇湘赋》，为时所称。潘纬以《古鉴诗》著名。或曰：“潘纬十年吟《古鉴》，何涓一夜赋《潇湘》。”《零陵总记》载何涓《潇湘赋》云：“镜敛残色，霞披晓光。”亦无全篇。《古今诗话》 \\n 杨大年同陈恕读李义山诗，酷爱一绝云：“珠箔轻明覆玉墀，披香新殿斗腰肢。不须看尽鱼龙戏，终遣君王怒偃师。”叹曰：“古人措意如此深妙！”各叹服。 \\n 李太白初自蜀到京师，贺知章闻其名，见之，请为文，出《蜀道难》示之，知章曰：“公非人可人，岂太白星精耶？”于是解金貂换酒，醉而归。及见《乌夜啼》，曰：“此诗可以泣鬼神。”其词曰：“姑苏台上乌飞时，吴王宫里醉西施。吴歌楚舞欢未毕，青山欲衔半边日。金壶丁丁漏水多，起看秋月坠江波。东方渐明奈乐何？”又曰：“黄云城边乌欲栖，归飞哑哑枝上啼。机中织锦秦川女，碧纱如烟隔窗语。停梭向人问故夫，欲说辽西泪如雨。”俱同上 \\n 宪宗时，北虏数寇边，大臣议：和亲有五利而无千金之费。宪宗曰：“比闻一士人，能为诗，而姓字稍僻。其诗曰：‘山上青松陌上尘，云泥岂合得相亲！举世尽嫌羸马瘦，唯君不弃卧龙贫。千金未必能移姓，一诺从来许杀身。莫道书生无感慨，寸心还是报恩人。’”侍臣曰：“此戎昱诗也。京兆李銮欲以女妻之，令改姓，昱辞焉。”宪宗悦曰：“又记得《咏史》诗云：‘汉家青史上，计拙是和亲。社稷归明主，安危托妇人。若能将玉貌，便欲静胡尘。地下千年骨，谁为辅佐臣？’”宪宗笑曰：“魏绛，何其懦也！此人如在，可与鼎州，武陵桃源，足称其吟咏。”士林荣之。又苏郁有诗云：“关月夜悬青冢鉴，塞云愁薄汉宫罗。君王莫信和亲策，生得胡雏虏更多。”[《云溪友议》卷下] \\n 裴庆余，咸通末佐李北门为淮南幕。尝同游船，舟师误以船篙水溅侍女衣，公变色。庆余请为诗曰：“满额鹅黄金缕衣，翠翘浮动玉钗垂。从教水溅罗裙湿，知道巫山行雨归。”公喜，令歌者传之。《古今诗话》　又《唐贤抒情》谓李蔚守淮南日布衣孙处士作。 \\n 张祜有《观猎诗》并《宫词》，白傅称之。《宫词》云：“故国三千里，深宫二十年。一声《河满子》，双泪落君前。”小杜守秋浦，与祜为诗友，酷爱祜《宫词》，赠诗曰：“如何‘故国三千里’，虚唱歌词满六宫？”又诗寄祜云：“睫在眼前人不见，道非身外更何求？谁人得似张公子，千首诗轻万户侯？” \\n 杨祭酒尝见江表士人项斯诗，赠之诗云：“度度见君诗最好，及观标格过于诗。平生不解藏人善，到处相逢说项斯。”由是四方知名。 \\n 乐天初举，名未振，以歌诗投顾况。戏之曰：“长安物贵，居亦不易。”及读至《原上草》云：“野火烧不尽，春风吹又生。”叹曰：“有句如此，居亦何难！老夫前言戏之耳。” \\n 丁晋公孙何齐名。翰林学士王元之延誉，尝言二人可使白衣充修撰。尝赠之诗曰：“三百年来文不振，直从韩柳到孙丁。如今便合教修史，二子文章似《六经》。” \\n 杜紫微览赵渭南《早秋诗》云：“残星几点雁横塞，长笛一声人倚楼。”因目之为赵倚楼。赠诗曰：“今代《风骚》将，谁登李杜坛？霸陵鲸海动，秦苑鹤天寒。今日访君还有意，三条冰雪借令看。” \\n 卢延逊献太宗诗卷中，有“栗爆烧毡破，猫跳触鼎翻”之句。后与潘美枢密在内殿议事，令宫人煨栗。俄有数栗爆出，烧损绣褥；又尝烧金鼎，宫猫相戏触翻。因举前诗曰：“词人作诗，信无虚语。”(并同前) \\n 武后游龙门，命群臣赋诗，先成者赐锦袍。左史东方虬诗成，设拜赐坐，未安，宋之问诗后成，文理兼美，左右莫不称善，乃就夺锦袍衣之。其词曰：“宿雨霁氛埃，流云度城阙。河堤新柳翠，苑上花初发。洛阳花柳此时浓，山水楼台映几重。群公拂雾朝翔凤，天子乘春幸凿龙。凿龙近出王城外，羽从淋漓拥轩盖。云跸才临御水桥，天衣已入香山会。山壁崭岩断复连，清流澄澈俯伊川。塔影遥遥绿波上，星龛奕奕翠微边。层峦旧长千寻水，远壑初飞百丈泉。彩仗红旗绕香阁，下辇登高望河洛。东城宫阙拟昭回，南陌沟塍殊绮错。林下天香七宝台，山中春酒万年杯。微风一起祥花落，仙乐初鸣瑞鸟来。花落纷纷更无已，称觞献寿烟霞里。歌舞淹留景欲斜，石间犹驻五云车。鸟旗翼翼流芳草，龙骑骎骎映晚花。千乘万骑銮舆出，水静山空严警跸。郊外喧喧引看人，倾城南望属车尘。嚣声引飏开黄道，王气周回入紫宸。先王定鼎三河固，宝命乘周万物新。吾君不是瑶池乐，时雨来观农扈春。”《广卓异记》 \\n 郭元振为通泉县尉，前后掠所部千余人遗宾客，百姓苦之。武后使籍其家，有书数百卷。令问其资财所在，知皆已济人，于是奇而免之。召见，大称旨。令口占《古剑歌》进，天后奇之，命缮写赠诸学士。歌曰：“君不见，昆吾铁冶飞炎烟，红光紫雾俱赫然。良工锻炼经几年，铸得宝剑名龙泉。龙泉颜色如霜雪，良工咨嗟叹奇绝。琉璃匣里吐莲花，错镂金环生明月。正逢天下无飞尘，幸得同防君子身。精光黯黯青蛇色，文章片片绿龟鳞。非直结交游侠子，亦尝亲近英雄人。何言中道连弃捐，零落湮沦古狱边。虽复沉埋无所用，犹能夜夜气冲天。”同前 \\n 杨少卿疑式有材自负，既不大用，多佯狂自秽。游寺观，遇水竹幽胜之地，吟咏忘归；墙壁之上，笔迹多满。僧道爱护，莫不粉壁光洁，以俟挥扫。游客叹赏。故冯瀛王次子少吉题壁下曰：“少卿真迹满僧居，只恐钟王也不如。为报远公须爱惜，此书书后更无书。”安鸿渐题曰：“端溪石砚宣城管，王屋松烟紫兔毫。更得孤卿老书札，人间无此五般高。”《洛阳旧闻》 \\n 张翼善诗，尝投诗两帙于宫师王相溥，王谕之以诗云：“清河诗客本贤良，惠我清吟六十章。词格宛同罗给事，工夫深似贾司仓。登山始觉天高广，到海方知浪渺茫。好去蟾宫是归路，明年应折桂枝香。” \\n 廖图字赞禹，虔州人。文学博赡，为时辈人所服。湖南马氏辟幕下，奏天策府学士，与刘禹、李宏皋、徐仲雅、蔡昆、韦鼎、释虚中、齐己俱以文藻知名，更唱迭和，今有集行于世。《赠泉陵上人》云：“暂把枯藤倚壁根，禅堂初创楚江濆。直疑松小难留鹤，未信山低住得云。草接寺桥牛笛近，日衔村树鸟行分。每来共忆曾游处，万壑泉声绝顶闻。”又和人赠沈彬诗云：“冥鸿迹在烟霞上，燕雀休夸大厦巢。名利最为浮世重，古今能有几人抛？逼真但使心无着，混俗何妨手强抄。深喜卜居连岳邑，水边松下得论交。”僧齐己寓渚宫，与图相去千里，而每有书往来。临终有绝句寄图兄弟云：“僧外闲吟乐最清，年登八十丧南荆。《风骚》作者为商榷，道去《碧云》争几程？”《雅言杂录》 \\n 江南韩熙载称左偃能诗，有集千余首。偃不仕，居金陵，《寄庐山白上人》云：“潦倒门前客，闲眠岁又残。连天数峰雪，终日与谁看？万丈高松古，千寻落水寒。仍闻有新作，懒寄入长安。”又《昭君怨》云：“胡笳闻欲死，汉月望还生。”《寄韩侍郎》云：“谋身谋隐两无成，拙计深惭负耦耕。渐老可堪怀故国，多愁翻觉厌浮生。言诗幸偶明公许，守朴甘遭俗者轻。今日况闻搜草泽，独悲憔悴卧升平。”韩见诗感叹“厌浮生”不喜。不逾月，果病卒，年二十四。王操有诗哭之曰：“堂亲垂白日，稚子欲行时。” \\n 温庭筠，彦博之裔孙，本名岐，字飞卿。少敏悟，薄行，无检幅，多作侧词艳曲，与贵胄裴诚、令狐滈等饮博。与李商隐皆有名，号温李。醉为逻卒击折齿，由污行，诉不得理；连举不第。徐商镇襄阳，辟官，不得志，归江东。纪唐夫赠诗曰：“凤凰诏下虽沾命，《鹦鹉》才多却累身。”人多讽之。庭筠既以才废，引长沙之事，自云：“岂司命重文章而轻爵禄，虚有授焉？”浮于行者，必有怨尤，不自咎也。并同前 \\n 长安三月五日两街看牡丹，奔走车马。慈恩寺元果院牡丹半月开，故裴兵部《怜白牡丹诗》自题于佛殿东头蜃壁之上。大和中，敬宗自夹城出芙蓉园，路幸此寺，见所题诗，吟玩久之，因令宫嫔讽念，及暮，此诗满六宫矣。诗曰：“长安豪贵惜春残，争赏先开紫牡丹。别有玉杯承露冷，无人肯就月中看。”《南部新书》 \\n 李昪移镇金陵，旁罗隐逸。沈彬赴辟，知其欲取杨氏，因献《山水图诗》曰：“须知手笔安排定，不怕山河整顿难。”览之而喜。 \\n 任涛，豫章人，诗名早著，有“露溥沙鹤起，人卧钓船流”，他皆仿此。数举，败于垂成。李常侍骘廉问江西时，与放乡里之役，民俗互有论列。骘判：江西界内，凡有诗得似涛者，即与免役。《摭言》 \\n 郭祥正，自梅圣俞赠诗有“采石月下访谪仙”，以为李白前身，缘此有名。又有《金山行》云：“鸟飞不尽暮天碧，渔歌忽断芦花风。”大为王荆公所赏。秦少章尝云：郭功父过杭州，出诗一轴示东坡，先自吟诵，声振左右。既罢，谓坡曰：“祥正此诗几分？”坡曰：“十分诗也。”祥正问之，坡曰：“七分来是读，三分来是诗，岂不是十分也？”《王直方诗话》 \\n 徐俯字师川，忠愍公之子，有“平生功名心，夜窗短檠灯”之句，大为山谷所赏。山谷，其舅也。 \\n 苏伯固之子名庠，字养直，作《清江曲》云：“属玉双飞水满塘，菰蒲深处浴鸳鸯。白蘋满棹归来晚，愁看芦花一片霜。扁舟系岸依林樾，萧萧两鬓吹华发。万事不理醉复醒，长占烟波弄明月。”坡曰：“若置在《李太白集》中，谁疑其非？” \\n 秦觌字少仪，好为诗。初亦不甚工，既而以献山谷。山谷赠之曰：“乃能持一镞，与我箭锋直。”又云：“自我得此诗，三日卧向壁。”“才难不其然，有亦未易识。”当时交游以此言为过，然少仪缘此思大发，交游亦刮目视之。并同前"}
{"章节": "卷五", "正文": "卷五 \\n  \\n 自荐门 \\n 曹武毅公翰，江南归，环卫数年不调。一日内宴，侍臣皆赋诗，翰以武人独不预。乃陈曰：“臣少亦学诗，乞应诏。”太宗曰：“卿武人，以刀字为韵。”因以寄意曰：“三十年前学《六韬》，英名常得预时髦。曾因国难披金甲，不为家贫卖宝刀。臂健尚嫌弓力软，眼明犹识阵云高。庭前昨夜秋风起，羞见蟠花旧战袍。”太宗为迁数官。《青箱杂记》 \\n 唐李义府初召见，太宗令咏《飞乌诗》，曰：“日里飏朝彩，琴中闻夜啼。上林多少树，不借一枝栖。”太宗曰：“我当全林借汝，岂惜一枝耶？”左右羡之。《小说旧闻》 \\n 本朝知制诰待制，止服皂鞓犀带，迁龙图直学士始赐金带。燕肃为待制，十年不迁，作诗上时宰云：“鬓边今日白，腰下几时黄？”遂迁直学士，赐带。《青箱杂记》 \\n 唐庄宗时，禁旅王庆乞叙功赏，曰：“侍从济河日，臣系第一队；入汴，臣属前锋：乞迁补。”庄宗颔之。他日又言，亦不纳。庄宗好乐，乐工子弟至有得官者，谓庆曰：“子何不学我吹管？”稍稍能之，亦不获用。后事李嗣源，亦言其劳。庄宗曰：“知庆薄有功，但每见庆则心愤然，安得更有赐与之意？”因举唐太宗诗曰：“待余心肯日，是汝命通时。”人主握天下生灵赏罚之柄，若言如此，则进退诚有命也。《翰府名谈》 \\n 苏麟为杭州属县巡检，范文正镇钱塘，城中兵官往往皆获荐书，独麟在外邑，未见收录。因公事入府，献诗曰：“近水楼台先得月，向阳花木易逢春。”文正荐之。同前 \\n 褚载字厚之，家至贫，客梁宋间，困甚，以诗投襄阳节度使邢君牙云：“西风昨夜坠红兰，一宿邮亭事万般。无地可耕归不得，有恩堪报死何难？流年怕老看将老，百计求安未得安。一卷新书满怀泪，频来门馆诉饥寒。”君牙赠绢十匹，荐于郑滑，辟支使，不行。明年，裴贽知贡举，君牙荐之，擢第。《诗史》 \\n 胡恢坐法失官，困于京师，上韩魏公诗曰：“建业江山千里远，长安风雪一家寒。”公令篆《石经》得复官。《古今诗话》 \\n 南唐烈祖，在徐温家作《灯诗》云：“一点分明值万金。开时惟怕冷风侵。主人若也勤挑拨，敢向尊前不尽心！”同前 \\n 伍乔张洎，少相友善。张为翰林学士，眷宠优异。伍为歙州通判，作诗寄张，戒去仆曰：“张游宴时投之。”一日，张与僚友近郊会燕，欢甚，仆投诗。诗曰：“不知何处好消忧，公退携壶即上楼。职事久参侯伯幕，梦魂长绕帝王州。黄山向晚盈轩翠，黟水含春绕郡流。遥想玉堂多暇日，花时谁伴出城游？”得诗动容久之，为言于上，召还，为考功员外郎。《诗史》 \\n 孟宾于献主司诗云：“那堪雨后更闻蝉，溪隔重湖路七千。忆昔故园杨柳岸，全家送上渡头船。”主司得诗，自谓得宾于之晚，当年中第。兴国中致仕，归连上，过庐陵，吉守赠诗曰：“曾闻洛浦缀神仙，火树南栖几十年。白首自忻丹桂在，诗名已得四方传。行随秋渚将归雁，吟傍梅花欲雪天。今日还家莫惆怅，不同初上渡头船。”《雅言系述》 \\n 孙集贤冕，天禧中直史馆，几三十年。晚守苏，已及引年，大书诗于厅曰：“人生七十鬼为邻，已觉风光属别人。莫待朝廷差致仕，早谋泉石养闲身。去年河北曾逢李，今日淮西又见陈。李见素、陈庄皆差致仕。寄语姑苏孙太守，也须抖擞旧精神。”题毕，拂衣而往，诏下，公已归矣。《湘山野录》 \\n 投献门 \\n 太宗棋品第一，待诏有贾玄者，臻于绝格，时人以为王积薪之比也。杨希粲、蒋元吉、李应昌、朱怀璧皆国手，然非玄之敌。玄嗜酒病死。晚有李仲元，年甚少，棋绝胜，可侔于玄。岁余亦卒。朝士有蒋居中、潘慎修亦善棋，至三品。内侍陈好元四品，多得侍棋。自玄而下皆受三道，慎修受四道，好元受五道。慎修献诗曰：“如今纵得仙翁术，也怯君王四路饶。”《谈苑》 \\n 魏仲先献寇莱公生日诗曰：“何时生上相？明日是中元。”谓七月十四日。又赠莱公诗曰：“有官居鼎鼐，无宅起楼台。”播传漠北。章圣朝，北使至，问那个是“无宅起楼台”相公。莱公时方居散地，因召还，授北门管钥。《青箱杂记》 \\n 杜荀鹤字彦之，遇知于朱梁高祖，送名于春官，于裴贽侍郎下第八人登科，乃大顺三年正月十日，荀鹤生日也。九华王希羽以诗献曰：“金榜晓悬生世日，玉书潜记上升时。九华山色高千尺，未必高于第八枝。”《洞微志》 \\n 沈彬，高安人，早有诗名。先主镇金陵，知其欲伐杨氏，献《山水图诗》云：“须知手笔安排定，不怕山河整顿难。”览而喜之。临终，指葬处以示家人，穴之乃一冢，未尝葬人。石灯台上有漆灯一盏，圹头有一铜牌，镌篆文云：“佳城今已开，虽开不葬埋。漆灯犹未灭，留待沈彬来。”《江南野录》 \\n 李吉甫之父微时，以一绝投维扬都护朱甄大夫，朱殊无意。李后生吉甫。吉甫节判青州，有举子吴武陵诣府投刺，并不礼之。武陵遂书前诗以献，吉甫厚赂之，请为寝默。其诗曰：“十处投人九处违，家乡万里又空归。严霜昨夜侵人骨，谁念高堂未授衣！”《鉴戒录》 \\n 施肩吾上礼部陈侍郎诗曰：“九重城里无亲识，八百人中独姓施。弱羽飞时攒箭险，蹇驴行处薄冰危。晴天欲照盆难及，贫女如花镜不知。却向从来受恩地，再求青律变寒枝。”同前 \\n 钱穆尹天府，遇生日，杨次公作小诗并画《老子出关图》以献，曰：“秘藏函谷关中子，将献蓬莱阁上仙。愿得须眉如此老，却教龟鹤羡长年。”《云斋广录》 \\n 戴思举进士，未第，为江淮郡守所知，因献《丛兰阁环清池诗》曰：“兰榭环池景象融，乍疑鳌背路才通。雕龙雅句曹刘比，画鹢舟仙李郭同。歌袅浦渔疑暮雨，管吹湘竹怨秋风。秉钧从此朝天去，难恋小山芳草丛。”《答友人》曰：“衡门闻道子猷来，吟向蓬蒿兴自回。今日尚怀珍重意，玉壶偏寄两三杯。” \\n 吕申公镇河阳府，府属投诗曰：“渭川重得吕，嵩岳再生申。”由是获知。《洛阳诗话》 \\n 鲍当善为诗，景德二年登进士第，为河南法掾。薛映尚书知府，尝失其意，初甚怒之。献《孤雁诗》云：“天寒稻粱少，万里孤难进。不惜充君庖，为带边城信。”薛大称赏，自是不复以掾属之礼待，时人谓之鲍孤雁。薛公暑月诣其舍，当方露顶，狼狈入，易服把版而出，忘其幞头。薛公严重，左右莫敢言。坐久之，月上，当顾见发影，大惭，以公服袖掩头而走。《司马太师诗话》 \\n 平曾献金陵牧薛大夫《白马诗》曰：“白马披丝练一团，今朝被绊欲行难。雪中放去唯留迹，月下牵来只见鞍。向北长鸣天外远，临风斜坠耳边寒。自知毛骨还应异，更请王良仔细看。”特以献诗为薛所留。《云溪友议》 \\n 剧燕，蒲坂人，工为雅正诗。王重荣镇河中府，燕投诗曰：“只向国门安四海，不离乡里拜三公。”荣礼重之。为人纵诞，多凌轹同辈，果取正平之祸。《摭言》 \\n 孙愿，唐贞元之后，三代为池阳刺史。有戟门子朱元迎于道左，献诗曰：“昔日郎君今刺史，朱元依旧守朱门。今朝竹马儿童子，尽是当时竹马孙。”《郡阁雅谈》 \\n 罗隐尝以诗投郑畋相国。郑有女，喜诗什，读隐诗至：“张华谩出如丹语，不及刘侯一纸书”，大爱其才。隐一日至，畋女于帘隙见其污陋，遂不复咏其诗。《鉴戒录》 \\n 令狐楚自翰林学士中书舍人拜相，子绹自湖州召充翰林学士，周岁拜相。渭南尉赵嘏献诗云：“鹗在卿云冰在壶，代天材业奉訏谟。荣同伊陟传朱户，秀比王商入画图。昨夜星辰回剑履，前年风月满江湖。不知机务时多暇，犹许诗家属和无？”《广卓异记》　及见《寄赠门》 \\n 吴士矩牧大郡，因时相论置军倅，饮后献诗曰：“一夕心期一种欢，那知疏散负杯盘。尊前数片朝云在，不许冯公仔细看。”《南部新书》 \\n 吕许公，一日有张球献诗云：“近日厨中乏短供，孩儿啼哭饭箩空。母因低语告儿道：爷有新诗谒相公。”公以俸钱百缗遗之。《青琐集》 \\n 评论门一 \\n 白乐天诗云：“无事日月长，不羁天地阔。”此达者之词也。孟东野诗曰：“出门即有碍，谁谓天地宽？”此偏狭者之词，然则天地何尝碍，郊自碍耳。《青箱杂记》 \\n 袁夏过永，见何仙姑曰：“吾乡有故人亭，全亦有故人亭，何是非也？”仙曰：“此亭名因《选》诗有‘洞庭值归客，潇湘逢故人’而得之，彼亭非也。”仙作诗曰：“全永从来称旧郡，潇湘源上构轩新。门前自古有流水，亭上如今无故人。风细日斜南楚晚，鸟啼花落东湘春。因公问我昔日事，江左亭名不是真。”《摭遗》 \\n 欧阳文忠曰：“诗，原乎心者也，富贵愁怨见乎所处。江南李氏据富，有诗曰：‘帘日已高三丈透，佳人次第添香兽。红锦地衣随步皱，美姬舞彻金钗溜。酒渥时拈花蕊嗅，别殿微闻箫鼓奏。’与‘时挑野菜和根煮，旋斫生柴带叶烧’异矣。”《摭遗》 \\n 刺史县令故事尤多，士子以诗投献，难得佳句。方谔有上广州太守诗曰：“鳄去恶溪韩吏部，珠还合浦孟尝君。”虽善用故事，议者未许。赠邑令诗云：“琴弹永日得古意，印锁经秋生藓痕。”句虽佳，但印上不是生藓处，不若“雨后有人耕绿野，月明无犬吠花村”，意清句雅，又见令之教化仁爱，民乐于丰年之耕耨且无盗贼之警，不见治术之迹。《翰府名谈》 \\n 刘梦得有《望洞庭》诗，雍陶有《咏君山》诗，语意异同。刘诗曰：“湖光秋月两相和，潭面无风鉴似磨。遥望洞庭山水色，白银盘里一青螺。”雍诗曰：“烟波不动影沉沉，碧色全无翠色深。疑是水仙梳洗罢，一螺青髻鉴中心。”李山甫、秦韬玉皆有《贫女吟》，意亦相类。李诗曰：“平生不识绣衣裳，闲把金针亦自伤。鉴里只应谙素貌，人间多是信红妆。当年未嫁还忧老，终日求媒即道狂。两意定知无说处，暗垂珠泪滴蚕箱。”秦诗曰：“蓬门未识绮罗香，拟托良媒益自伤。谁爱风流高格调，共夸时世酽梳妆。敢将十指夸纤巧，不把双眉斗画长。苦恨年年厌针线，为他人作嫁衣裳。”李山甫又有《石头城故事》，韦庄有《咏南国英雄》，用意亦同。李诗曰：“南朝诸国爱风流，尽守江山不到头。总是战争收拾得，却因歌舞破除休。尧将道德终无敌，秦把金汤可自由，试问繁华何处有，雨莎烟草石城秋。”韦诗曰：“南朝三十六英雄，各逐兴亡自此中。有国有家皆是梦，为龙为虎亦成空。残花旧宅悲江令，落日青山吊谢公。事竟霸图何物在，石麒麟没卧秋风。”王维摩诘《云母帐子》、胡令能《绣障》亦佳句。王诗曰：“君家云母帐，持向野庭开。自有山泉入，非关彩笔来。”胡诗曰：“白日堂前花蕊娇，争携小笔上床描。绣成挂向春园里，引得黄莺下柳条。”李绅、郑云叟《伤农诗》，意亦皆同。李诗曰：“锄禾日当午，汗滴禾下土。谁知盘中飧，粒粒皆辛苦。”郑诗曰：“一粒红稻饭，几滴牛颔血。珊瑚枝下人，衔杯吐不歇。”《鉴戒录》 \\n 诗之作也，穷通之分可观：王建诗寒碎，故仕终不显；李洞诗穷悴，故竟不第；韦庄诗壮，故至台辅；何瓒诗愁，未几而卒。王建寄贾岛曰：“尽日吟诗坐忍饥，万人中觅似公希。僮眠冷榻朝犹卧，驴放秋田夜不归。傍暖旋收红落叶，觉寒犹着旧生衣。曲江池畔时时到，为爱鸬鹚雨里飞。”李洞《上曹郎中》曰：“闲坊宅枕穿宫水，听水分衾盖蜀僧。药杵声中捣残梦，茶铛影里煮孤灯。刑曹树荫千年井，华岳楼开万里冰。诗句变风官渐紧，夜涛春尽海边腾。”韦庄《感怀》曰：“长年方悟少年非，人道新诗胜旧诗。十亩野塘留客钓，一轩春雨对僧棋。花间醉任黄鹂语，池上吟从白鹭窥。大道不将炉冶去，有心重立太平基。”何瓒《书事》云：“果决生涯向洛中，西投知己话匆容。云遮剑阁三千里，水隔瞿塘十二峰。阔步文翁坊里月，闲寻杜甫宅边松。到头须卜林泉隐，自愧无能继卧龙。”《鉴戒录》 \\n 王建宫词：“黄帕盖鞍呈了马，红罗缠项斗回鸡。”晏元献改“呈了马”“斗鸡回”为顺语。《诗史》 \\n 晚唐人诗多小巧，无《风骚》气味，如崔鲁《山鹊诗》云：“一林寒雨吹巢冷，半朵山花咽嘴香。”张林《池上》云：“菱叶乍翻人采后，荇花初没舸行时。”《莲花》云：“何人解把无尘袖，盛取清香尽日怜。”皆浮艳无足尚，而昔人爱重佳作。《诗史》 \\n 沈存中谓乐天诗不必皆好，然识趣可尚。章子厚谓不然，乐天识趣最浅狭，谓诗中言甘露事处，几如幸灾，虽私仇可快，然朝廷当此不幸，臣子不当形歌咏也。如“当公白首同归日，是我青衫独往时”之类。(《诗史》) \\n 卢延逊诗自为容易，如：“每过私第邀看鹤，长着公裳送上驴。”“高僧解语牙无水，老鹤能飞骨有风。”此等之语其殆庶几，又如“栗爆烧毡破，猫跳触鼎翻”，而杨文公爱之，不知何谓。《诗史》 \\n 江淹云“蝴蝶飞南园”，李白云“春园绿草飞蝴蝶”，语意大相似。(《王直方诗话》) \\n 聂夷中，河南人，有诗曰：“二月卖新丝，五月粜新谷。医得眼前疮，剜却心头肉。”孙光宪谓有《三百篇》之旨，此亦为诗史。《诗史》 \\n 梅圣俞爱严维诗有“柳塘春水慢，花坞夕阳迟”，善矣。“夕阳迟”固系花，而“春水慢”不系柳也。如杜诗：“深山催短景，乔木易高风。”此了无瑕颣。又曰：“萧条九州内，人少虎狼多。人少慎莫投，虎多信所过。饥有易子食，兽犹畏虞罗。”如此等句，含蓄深矣，殆不可模仿。《古今诗话》 \\n 凡诗以意义为主，文词次之。退之古诗高卓，至律诗虽可称善，要之未有工者。有云：“老翁真个似童儿，汲井埋盆作小池。”此直谐语耳。永叔、江邻几评退之“随车翻缟带，逐马散银杯”为工，而谓“凹中初盖底，凸处遂成堆”为胜，未知真得意否？(《古今诗话》) \\n 杜子美诗云：“红豆啄余鹦鹉粒，碧梧栖老凤凰枝。”此语反而意奇。退之诗云：“舞鉴鸾窥沼，行天马度桥。”亦效此体。(《古今诗话》) \\n 退之《城南联句》云：“竹影金锁碎。”乃日光，非竹影也。(《古今诗话》) \\n 唐人作富贵诗，多纪其奉养服器之盛，乃贫眼所惊耳。如贯休云：“刻成筝柱雁相挨。”此下里鬻弹者皆有之。韦楚老云：“十幅红绡围夜玉。”十幅红绡，为帱不及四五尺，如何伸足？所谓不曾近富家儿。 \\n 杨大年不喜杜子美诗，谓之村夫子。有乡人以子美诗强，大年不服，因曰：“公试为我续‘江汉思归客’一句。”大年亦为属对。乡人曰：“乾坤一腐儒。”大年似少屈。 \\n 李习之称东野诗“食荠肠亦苦，强歌声无欢。出门即有碍，谁谓天地宽！”可谓知音矣。今世传郊诗五卷百余篇。又有《咸池集》三百篇，其语句尤多蹇涩，疑前五卷曾经名士删改。东野与退之联句，宏博壮辨，似若不出其一手，王深父云：“退之有润色也。” \\n 张文昌《谢裴司空马诗》云：“乍离华厩移蹄涩，初到贫家举眼惊。”乃一迟钝不能行多惊马也。诗人之辞微而显，亦少其比。 \\n 古人有“风定花犹落”之句，无人能对，舒王对以“鸟鸣山更幽”，本宋王籍诗，元对“蝉噪林逾静，鸟鸣山更幽”，上下句只是一意，若对“风定花犹落”，则上句静中有动，下句动中有静。同前 \\n 刘梦得每吟张籍诗云：“新酒欲开期好客，朝衣才脱见闲身。”又吟王维诗云：“兴阑啼鸟唤，坐久落花多。”尝言：“乐天苦好余《秋水咏》曰：‘东屯沧海阔，南漾洞庭宽。’又《石头城下作》云：‘山围故国周遭在，潮打空城寂寞回。’自知不及韦苏州‘春潮带雨晚来急，野渡无人舟自横。’又杜少陵《过洞庭》诗云：‘白蘋愁杀白头人。’鄙夫之言，亦愧杜公。”(《古今诗话》) \\n 刘梦得言茱萸更三诗人道之，而有能否。杜子美云：“醉把茱萸子细看。”王维云：“遍插茱萸少一人。”朱仿云：“学他年少插茱萸。”子美为优。同前 \\n 刘梦得曰：“柳八驳韩十八《平淮西碑》云：‘“左餐右粥”，何如我《平淮西雅》之云“仰父俯子”？’柳云：‘韩《碑》兼有帽子，使我为之，便说用兵伐叛矣。’”刘曰：“韩《碑》柳《雅》，予为诗云：‘城中晨鸡喔喔鸣，城头鼓角声和平。’美李愬入蔡，贼无觉者。落句云：‘始知元和十二载，四海重见升平时。’言十二载以见平淮西之年。” \\n 刘梦得云：为诗用僻字须有来处。宋考功云：“马上逢寒食，春来不见饧。”尝疑之。读《诗郑笺》云吹箫处云即今卖饧人家物。《六经》唯此有饧字。吾重阳欲押一糕字，思索《六经》无糕字，遂不敢为之。尝讶老杜诗有“巨颡折老拳”无出处，及读《石勒传》云：“孤亦厌卿老拳，卿亦饱孤毒手。”岂虚言哉？ \\n 毗陵士人李氏，有女十六岁，能诗，有《破钱诗》云：“半轮残月掩尘埃，依稀犹有开元字。想得清光未破时，买尽人间不平事。”又《弹琴》诗云：“昔年刚笑卓文君，岂信丝桐解误身！今日未弹心已乱，此心元自不由人。”虽有情致，非女子所宜。 \\n 崔护作《城南诗》，其始云：“去年今日此门中，人面桃花相映红。人面不知何处去，桃花依旧笑春风。”以意未完谓未工，改云“人面只今何处在”，至今所传有两本，惟《本事诗》云“只今何处在”。唐人工诗，大率如此，虽重一今字，不恤也。俱同前"}
{"章节": "卷六", "正文": "卷六 \\n  \\n 评论门二 \\n 王右丞好取人诗，如“行到水穷处，坐看云起时”，此《华英集》中句也。“漠漠水田飞白鹭，阴阴夏木啭黄鹂”，此李嘉祐句。僧惠崇有诗云：“河分岗势断，春入烧痕青。”士大夫奇之，然皆唐人旧句。崇有师弟，学诗于崇，赠崇诗曰：“河分岗势司空曙，春入烧痕刘长卿。不是师偷古人句，古人诗句似师兄。”大都诵古人诗多，积久或不记，则往往用为己有。如少陵诗云：“峡束沧江起，岩排石树圆。”见苏子美颂诗，全用“峡束沧江”“岩排石树”作七言诗两句。子美岂窃人诗者？《古今诗话》 \\n 元和中，长安有沙门善病人文章，尤能捉人语意相合，张籍喜之。或得句曰：“长因送人处，忆得别家时。”谓“似应不与前辈合”也。僧曰：“此有人道来。”籍曰：“何人？”僧曰：“见他桃李树，忆着后园枝。”籍大笑。 \\n 舒王云：“梨花一枝春带雨”，“桃花乱落如红雨”，“珠帘暮卷西山雨”，皆警句也；然不若“院落深沉杏花雨”为佳。 \\n 宋莒公好玉谿诗，不爱韦苏州。晏元献取少陵多，取太白少；又取裴说“幸无偏照处，刚有不明时”为佳。 \\n 咏牡丹诗甚多。罗邺云：“落尽春红始见花，幄笼轻日护香霞。买栽池馆恐无地，看到子孙能几家？”此诗中之虎也。俱同前 \\n 此诗《续本事诗》有全篇云：“落尽春红始见花，花时比屋事豪奢。买栽池馆恐无地，看到子孙能几家？门倚长衢攒绣轭，幄笼轻日护香霞。歌钟满坐争欢赏，岂信流年鬓有华！”《续本事诗》 \\n 李太白才逸气豪，与陈拾遗齐名。其论诗云：“梁陈已来，艳薄殊极，沈休文又尚声律。将复古道，非我而谁？”故陈、李二集，律诗全少。尝言：“兴寄深微，五言不如四言，七言又其靡也；况使束于声调俳优哉？”故戏杜子美曰：“饭颗山头逢杜甫，头戴笠子日卓午。借问别来太瘦生，总为从前作诗苦。”《古今诗话》 \\n 宋武帝咏谢庄《月赋》，称叹久之，谓颜延之曰：“希逸作此，可谓前不见古人，后不见作者。陈思王何足尚也！”延之曰：“诚如其言，然云‘美人迈兮信音绝，隔千里兮共明月’，知之不亦晚平？”武帝以为然。及见希逸，希逸对曰：“延之诗云‘生为长相思，死为长不归’，岂不更加于臣耶？”武帝抚掌。 \\n 谢学士吟《蝴蝶诗》三百首，人呼为谢蝴蝶，其间绝有佳句，如：“狂随柳絮有时见，舞入梨花何处寻？”又曰：“江天春晚暖风细，相逐卖花人过桥。”古诗有“陌上斜飞去，花间倒翅回”。又云：“身似何郎贪傅粉，心如韩寿爱偷香。”终不若谢句意深远。 \\n 孙少述《栽竹诗》曰：“更起粉墙高百尺，莫令墙外俗人看。”晏临淄曰：“何用粉墙高百尺，任教墙外俗人看。”处士之节，宰相之量，各言其志。 \\n 李洞为吴子华所知。子华尝出百篇示洞，洞曰：“大兄百篇中一联最佳，《西昌新亭》曰：‘暖漾鱼遗子，晴游鹿引麑。’”子华亦不怒其所鄙，而喜其所许。 \\n 苏子美坐进奏赛神事谪官，死于皋桥之居。江邻几有诗吊之曰：“郡邸狱冤谁与辩？皋桥客死世同悲。”用事精审而当。又有云：“五十践衰境，加我在明年。”论者谓人莫不用事，使事如己出，天然浑成，乃可言诗。 \\n 江外有石，人破之，其形色皆类月。欧阳文忠有《月石诗》云：“二曜分为三”，固为佳句，尚念未快。子美见之，作诗寄之云：“我疑此山石，久为月昭著。老蚌吸月月降胎，水犀望星星入角。彤霞烁石变丹砂，白虹贯岩生美璞。”永叔见之，曰：“此奇才，精通物理者也。” \\n 说者谓王右丞《终南诗》皆讥时宰。诗云“太乙近天都，连山接海隅”，言势位盘据朝野也；“白云回望合，青霭入看无”，言徒有表而无内也；“分野中峰变，阴晴众壑殊”，言恩泽偏也；“欲投人处宿，隔水问樵夫”，言畏祸深也。 \\n 杜荀鹤尝有“旧衣灰絮絮，新酒竹篘篘”；或称于相国韦庄。庄曰：“我道‘印将金锁锁，帘用玉钩钩。’”其皆可见。俱同前 \\n 唐人赓和诗，有次韵，依其次用韵，同在一韵中耳；有用韵，用彼之韵，亦必次之。韩吏部《和皇甫湜陆浑山火》是也。今人多不晓。刘长卿《余干旅舍》云：“摇落暮天迥，丹枫霜叶稀。孤城向水闭，独鸟背人飞。渡口月初上，邻家渔未归。乡心正欲绝，何处捣征衣？”张籍《宿江上馆》云：“楚驿南渡口，夜深来客稀。月明见潮上，江静觉鸥飞。旅宿今已远，此行殊未归。离家久无信，又听捣寒衣。”两诗偶似次韵，皆奇作也。(《中山诗话》) \\n 张迥少年苦吟，未有所得；梦五色云自天而下，取一团吞之，遂精雅道。有《寄远》诗曰：“锦字凭谁达，闲庭草又枯。夜长灯影灭，天远雁声孤。蝉鬓凋将尽，虬髯白也无？几回愁不语，因看《朔方图》。”携卷谒齐己，点头吟讽无斁，为改“虬髯黑在无”，迥遂拜作一字师。《郡阁雅谈》 \\n 郑谷幼负名誉，司空图见而奇之。问之，答曰：“大夫《曲江晚望》断篇云‘村南斜日闲回首，一对鸳鸯落渡头’，意深矣。”司空抚背曰：“当为一代《风骚》主。”同前 \\n 苏子容爱元、白、刘宾客辈诗，如《汝洛唱和》，皆往往成诵；苦不爱太白辈诗。曾诵《汝洛集九日送人》云：“清秋方落帽，子夏正离群。”以为假对工夫无及此联。又举刘梦得《送李文饶再镇浙西》诗，以为最着题。《诗史》 \\n 谢赫云：“卫协之画，虽不该备形妙，而有气韵，凌跨群雄，诚旷代绝笔。”欧阳文忠《盘车图》云：“古画画意不画形，梅诗咏物无隐情。忘情得意知者寡，不若见诗如见画。”此真识画也。《古今诗话》 \\n 曹唐、罗隐同时，有诗名。罗曰：“唐有鬼诗。”或曰：“何也？”曰：“树底有天春寂寂，人间无路月茫茫。”唐曰：“隐有牡丹诗。”或曰：“何也？”曰：“若教解语应倾国，任是无情也动人。”卢瓌《抒情》 \\n 杜子美诗：“映阶碧草自春色，隔叶黄鹂空好音。”此正咏武侯庙，而托意在其间。《金陵语录》 \\n “暝色赴春愁”下得赴字好，若下起字，便是小儿语也。“无人觉来往，疏懒兴何长”，下得觉字大好。足见吟诗要一字两字工夫。同前 \\n 国朝浮屠，以诗名于世九人，故有集号《九僧诗》，今不复传。余闻人多称其一曰惠崇，余八人忘其名字。余亦记其诗云：“马放降来地，雕盘战后云。”又云：“春生桂岭外，人在海门西。”其佳句类此，其集已亡，人多不知所谓九僧者矣，可叹也。当时有进士许洞，俊逸士也。会诸僧分题，出一纸，约曰：“不得犯此一字。”其字乃山水风云竹石花草雪霜星日禽鸟之类，诸僧阁笔。洞，咸平三年进士及第，无名子嘲曰“张康浑裹马，许洞闹装妻”是已。九僧谓希昼、宝通、守恭、行肇、简长、尚能、智仁、休复，惟崇有集行于世。《谈苑》亦有诗。《欧公诗话》 \\n 唐之晚年，诗人无复李、杜豪放之格，然亦务以精意相高。如周朴者，构思尤艰。每有所得，必极雕琢。故时人称朴诗月锻季炼，未及成篇，句已播人口。其名重当时如此。今不复传。余少时犹见其集，其句有云：“风暖鸟声碎，日高花影重。”又云：“晓来山鸟闹，雨过杏花稀。”诚佳句也。(同前) \\n “风暖鸟声碎，日高花影重”，《杜荀鹤集》有全篇。尝有云：“杜诗三百首，妙在一联中。风暖鸟声碎，日重花影重。”今文忠乃以为周朴诗，何也？(《隐居诗话》) \\n 圣俞尝语余曰：“诗家虽率意，造语亦难，若意新语工得前人所未道者，斯为善也。必能状难写之景，如在目前，含不尽之意，见于言外，然后为至。贾岛云‘竹笼拾山果，瓦瓶担石泉’，姚合云‘马随山鹿放，人逐野禽栖’等句，是山邑荒僻，官况萧条，不如‘县古槐根出，官清马骨高’为工。”余曰：“工者如是，状难写之景，含不尽之意，何诗为然？”圣俞曰：“作者得于心，览者会以意，殆难指陈以言也。虽然，亦可略道其仿佛。若严维‘柳塘春水慢，花坞夕阳迟’，则天容时态，融和骀荡，岂不如在目前乎？又若温飞卿‘鸡声茅店月，人迹板桥霜’，贾岛‘怪禽啼旷野，落日恐行人’，则道路辛苦，羁愁旅思，岂不见于言外乎？”(《欧公诗话》) \\n 杨大年与钱、刘数公唱和，自《西昆集》出，时人争效之，诗体一变。而先生老辈患其多用故事，至语僻难晓，殊不知自是学者之弊。如子仪《新蝉》云：“风来玉宇乌先觉，露下金茎鹤未知。”虽用故事，何害为佳？如大年云：“峭帆横渡官桥柳，叠鼓惊飞海岸鸥。”其不用故事，岂不佳乎？盖其雄文博学，笔力有余，故无施不可。非如前世号诗人者，区区于风雪草木之类为许洞所困也。 \\n 退之才力，无施不可，而常以诗为文章末事，其诗曰：“多情怀酒伴，余事作诗人。”然其资谈笑，助谐谑，叙人情，状物态，一寓于诗而曲尽其妙。此在雄文大手，固不足论。而余独爱其工于用韵，盖得韵宽则波澜横溢，泛入旁韵，乍合乍离，出入回合，殆不可拘以常格，如《此日足可惜》之类是已。得韵窄，则不复旁出而因见其巧，愈险愈奇，如《病中赠张十八》之类是也。余尝与圣俞论此，以谓譬诸善驭良马者，通衢广陌，纵横驰逐，惟意所之。至于水曲蚁封，疾徐中节，而不蹉跌，乃天下之至工也。圣俞戏曰：“前史言退之为人木强，若宽韵可自足，而辄旁出，窄韵难独用，而拗反不出，岂非其拗强而然欤？”坐客皆为之笑。俱同前 \\n 欧阳永叔不甚爱杜诗，而谓韩吏部绝伦。吏部于唐世文章，未尝屈下，独于李杜，称道不已。欧阳贵韩而不悦子美，所不可晓。然于李白则又甚赏爱，将由太白腾捍飞动易为感动也？《贡父诗话》 \\n 唐文人李习之不能为诗，《韩吏部集》有习之两句云“前知讵灼灼，此去信悠悠”，殊无可取。郑州尝掘地得石刻刺史李翱《戏赠诗》云：“县君爱砖渠，绕水恣行游。鄙性乐山野，掘地便成沟。两岸植芳草，中间漾清流。所向既不同，砖凿名自修。从他后人见，景趣谁为幽。”此别一李翱，非习之。《唐书》习之传不记为郑州。王深甫编次习之诗，乃收此诗。皇甫湜诗亦无闻。退之有《读公安诗》讥其“掎摭粪壤间”。国朝尹师鲁以古文自名，而不能为诗，吾尝见梅圣俞云然。同前 \\n 许浑诗格清丽，然不干教化，又有李远以赋名，伤于绮靡，不涉道，故当时号浑诗远赋。虽然，诗要干教化，若似聂夷中辈，又太拙直矣。《诗史》 \\n 古人文章，自应律度，未尝以音韵为主。自沈约增崇韵学，其论文则曰：“欲使宫羽相变，低昂殊节。若前有浮声，则后须切响。一篇之内，音韵尽殊；两句之中，轻重悉异。妙达此旨，始可言文。”自后浮巧之语，体制渐多。如旁犯、蹉对、假对、双声、叠韵之类，诗又有正格偏格，类例极多，故有三十四格、十九图、四声八病之类。今略举数事：如徐陵云：“陪游馺娑，聘纤腰于结风；长乐鸳鸯，奏新声于度曲。”又云：“厌长乐之疏钟，劳中宫之缓箭。”虽两“长乐”，义不同，不为重复，此为旁犯。如《九歌》云：“蕙肴蒸兮兰藉，奠桂酒兮椒浆。”蒸蕙肴对奠桂酒，今倒用之，谓之蹉对。如“自朱耶之狼狈，致赤子之流离，”不惟朱对赤，耶对子，兼狼狈流离，乃兽名对鸟名。又如“厨人具鸡黍，稚子摘杨梅”，以鸡对杨，如此之类，皆为假对。如“几家村草里，吹唱隔江闻”，几家、村草，吹唱、隔江皆双声。如“月影侵簪冷，江光逼屐清”，侵簪、逼屐皆叠韵。诗第二字侧入，谓之正格，如“凤历轩辕纪，龙飞四十春”之类。皆第二字平入，谓之偏格。如“四更山吐月，残夜水明楼”之类。唐名辈诗多用正格，如杜甫诗用偏格者十无二三。(《笔谈》) \\n 乐天看牡丹于钱塘开元寺，同徐凝醉归；张祜榜舟而至，各希首荐。乐天曰：“二公论文，在于一战。”遂试《长剑倚天外赋余霞散成绮诗》，以凝为首，祜次之。曰：“‘地势遥高岳，河流侧让关’，多士谓陈叔宝曰‘日月光天德，山河壮帝居’徒有前名；又祜《题金山寺》云‘树影中流见，钟声两岸闻’，虽綦母潜云‘塔影挂清汉，钟声和白云’，此句未为佳。”祜《观猎》四韵及《宫词》，乐天曰：“张三作猎诗，比王右丞，予则未敢优劣。”王摩诘诗曰：“风劲角弓鸣，将军猎渭城。草枯鹰眼疾，雪尽马蹄轻。忽过新城戍，还归细柳营。回看落雁处，千里暮云平。”祜诗曰：“晓出禁城东，分围浅草中。红旗开向日，白马骤迎风。背手抽金镞，翻身控角弓。万人齐指处，一雁落寒空。”白公云：“人谓《宫词》之中皆数对，何足奇也！然无徐生‘千古长如白练飞，一条界破青山色’。”祜遂行歌而迈，凝亦鼓枻而去。二生终身偃蹇，不随乡试。前此，李林宗补阙、杜牧之舍人与乐天辇下较文，具言元、白诗体舛杂，而为清苦者见嗤，因兹恨之。乐天为河南尹，李为河南令，相遇于道。尹乘马，令肩舆，乖趋走之礼。亦曾谓乐天为“嗫嚅公”，闻者皆笑，乐天名减矣。尹曰：“李直木林宗字也，吾视之，猘子也，其锋不可当。”后牧之守秋浦，与祜为诗酒之交，酷吟祜《宫词》，亦知钱塘之试，自有是非之论，怀不平之色。为诗二章以高之曰：“谁人得似张公子，千首诗轻万户侯？”又云：“如何‘故国三千里’，虚唱歌词满六宫？”祜诗曰：“故国三千里，深宫二十年。一声《何满子》，双泪落君前。”此诗宫娥讽念思乡，起长门之悲。祜复游甘露寺，观卢肇题诗，曰：“不谓三吴经此诗人也！”祜曰：“日月光先到，山河势尽来。”卢曰：“地从京口断，山到海门回。”因而仰伏，愿交于此士矣。《云溪友议》 \\n 圣俞、子美齐名于一时，而二家诗体特异。子美笔力豪俊，以超迈横绝为奇；圣俞覃思精微，以深远闲淡为意。各极其长，虽善论者不能优劣。余尝于《水谷夜行诗》略道其一二云：“子美气方雄，万窍号一噫。有时肆颠狂，醉墨洒滂霈。譬如千里马，已发不可杀。盈前尽珠玑，一一难拣汰。梅公事清浅，石齿漱寒濑。作诗三十年，视我犹后辈。文词愈清新，心意虽老大。有如妖娆女，老自有余态。近诗尤苦硬，咀嚼苦难嘬。又如食橄榄，真味久愈在。苏豪以气轹，举世徒惊骇。梅穷独我知，古器今难卖。”语虽非工，谓粗得仿佛，然不能优劣之。《欧公诗话》 \\n 昔苏子美言乐天《琵琶行》中云：“夜深忽梦少年事，觉来粉泪红阑干。”此联真佳句。余谓梦得《武昌老人吹笛歌》云：“如今老去语犹迟，音韵高低耳不知。气力已无声尚在，时时一曲梦中吹。”不减乐天。《诗史》 \\n 梅圣俞于范希文席上赋《河豚鱼诗》云：“春洲生荻芽，春岸飞杨花。河豚于此时，贵不数鱼虾。”河豚出春暮，游水上，食柳絮而肥，南人多与荻芽为羹而食之。故知者谓只破题两句已道尽河豚好处。圣俞平生苦于吟咏，以闲为意，故其诗思极艰。此诗于尊俎笑谈间顷刻而成，遂为绝唱。《东斋录》 \\n 司马相如《上林赋》叙上林诸水曰：丹水紫渊，灞浐泾渭，八川分流，相背而异态。灏溔潢漾，东注太湖。《李善注》：太湖所谓震泽。按：八水皆入大河。大河去太湖数千里，中间隔泰山及淮济，大河焉得东注震泽？又曰：乐天《长恨歌》云：“峨嵋山下少人行，旌旗无光日色薄。”峨嵋在嘉州，与幸蜀路全无交涉。杜甫《武侯庙柏诗》云：“霜皮溜雨四十围，黛色参天二千尺。”四十围乃径七尺，无乃太细长也！防风氏身广九亩长三丈，姬室亩广六丈，九亩乃五十四丈，如此，防风之身乃一饼餤耳。此文章之病也。《笔谈》 \\n 晏元献公喜为诗，多称引后进，一时名士往往出其门。圣俞作诗多矣，公独爱其二联云：“寒鱼犹着底，白鹭已飞前。”又：“絮暖鮆鱼繁，波添莼菜紫。”余尝见圣俞家公自书手简，再三称赏此二联。余问之，圣俞曰：“此非我之极致，岂公偶自得意于其间乎？”乃知自古文士不独知己难得，而知人亦难也。《欧公诗话》 \\n 淇州杨轩《咏牡丹》曰：“杨妃歌舞态，西子巧谗魂。利剑砍不断，余妖钟此根。光华日已盛，栏槛岂长存？寄语寻芳者，须知松柏尊。”罗隐曰：“若教解语应倾国，任是无情也动人。”二人用意不同如此。轩诗虽捻风花，而有警戒。《云斋广录》 \\n 世传卢绛梦女子唱《菩萨蛮》云：“眉黛远山攒，芭蕉生暮寒。”此词人能道之。杨大年云：“独自凭阑干，衣襟生暮寒。”未知孰是。《古今诗话》 \\n 刘长卿尝谓：“前有沈宋王杜，后有钱郎刘李。李嘉祐、郎士元，焉得与余齐称。”每题诗不言姓，但曰长卿，以海内合知之耳。士林讥之。宋雍初无令名，及瞽，诗名乃彰。卢纶员外作《拟僧诗》，清江作《七夕诗》，刘随州有眼作无眼句，宋雍无眼作有眼句，流传以为四背，或云四倒。卢纶诗曰：“愿得远公知姓字，焚香洗钵过余生。”清江上人诗曰：“惟愁更漏促，离别在明朝。”刘随州诗曰：“细雨湿衣看不见，闲花着地听无声。”宋雍诗曰：“黄鸟不堪愁里听，绿杨宜向水中看。”《云溪友议》 \\n “心事数茎白发，生涯一片青山。空林有雪相待，古路无人自还。”李王好书神仙隐遁之术，非遭罹多故，欲脱世网而不得者耶？《百斛明珠》 \\n 旧说陶渊明不知音，畜无弦琴以寄意，曰：“但得琴中趣，何劳弦上声！”东坡尝言：刘伯伶以锸自随曰“死便埋我”。予以谓伯伶非达者，棺椁衣衾不害为达；苟为不然，死则已矣，何必更埋？至于渊明，亦非忘琴者也。五音六律不害为忘琴；苟为不然，无琴可也，何独弦乎？以是知旧说之妄也。渊明自云“和以七弦”，岂得为不知音？当是有琴而弦弊坏，不复更张，但抚弄以寄意。如此为得其真。《自祭文》出妙语于纩息之余，岂死生之流哉！但恨其犹以生为寓以死为真耳。嗟夫，先生岂非真死，得非寓乎？同前 \\n 孟郊、贾岛皆以诗穷至死。而平生尤自喜为穷苦之句。孟有《移居》诗云：“借车载家具，家具少于车。”乃是都无一物耳。又《谢人惠炭》云：“暖得曲身成直身。”人谓非其身备尝之，不能道此句。贾云：“鬓边虽有丝，不堪织寒衣。”就令堪织，得能几何？《朝饥》又云：“坐闻东床琴，冻折两三丝。”人谓其不止忍饥而已，其寒亦何可忍也！《欧公诗话》"}
{"章节": "卷七", "正文": "卷七 \\n  \\n 评论门三 \\n 南岳李岩老好睡，众人食罢下棋，岩老辄就枕。阅数局乃一展转，云：“我始一局，公几局矣？”东坡曰：“岩老常用四脚棋盘，只着一色黑子。昔与边韶敌手，今被陈抟饶先。着时自有输赢，着了全无一物。”欧阳公诗云：“夜凉吹笛千山月，路暗迷人百种花。棋罢不知人换世，酒阑无奈客思家。”殆类是也。《百斛明珠》 \\n “竹径通幽处，禅房花木深。”常建诗也。文忠公最爱赏，以为不可及。此语诚可人意，然于公何足道？岂非厌饫刍豢反思螺蛤耶？ \\n 予在都下，有传太白诗者，其略曰“朝披云梦泽”，又曰“笠泽青茫茫”，此非世人语也，盖有见太白在酒肆而得此诗者。神仙之道，真不可度。绍圣元年九月，过广州，访崇道大师何德顺。有神仙降其室，因言女仙也，赋诗立成，有超逸绝尘语。或以其托于箕帚如世之紫姑神者疑之，然味其言，非紫姑所能至。有入鬼狱群鸟兽者，而托于箕帚，岂足怪哉！崇道好事喜客，多与士大夫游，其必有以致哉！ \\n 七言之伟丽者：杜子美云：“旌旗日暖龙蛇动，宫殿风微燕雀高。”“五更鼓角声悲壮，三峡星河影动摇。”尔后寂寥无闻。直至永叔云：“苍波万古流不尽，白鹭双飞意自闲。”“万马不嘶听号令，诸蕃无事乐耕耘。”可以并驱争先矣。小生云：“令严钟鼓三更月，野宿貔貅万灶烟。”又云：“露布朝驰玉关塞，捷书夜到甘泉宫。”亦庶几焉。 \\n 乐天为王涯所诬，谪江州司马。甘露之祸，乐天在洛，适游香山寺，有诗云：“当君白首同归日，是我青山独往时。”不知者以乐天为幸之，乐天岂幸人之祸者？盖悲之也。 \\n 俗传书生入官库，见钱不识。或怪而问之，生曰：“固知其为钱，但怪其不在纸裹中耳。”予读渊明《归去来辞》云：“幼稚盈室，瓶无储粟。”乃知俗传可信。使瓶有储粟，亦甚微矣。此翁平生只于瓶中见粟也。马后夫人见大练乃为异物，晋惠帝问饥民何不食肉糜，细思之，皆一理也。聊为好事一笑。永叔尝言：“孟郊诗‘鬓边虽有丝，不堪织寒衣’，纵使堪织，能成几何？” \\n 渊明诗：“采菊东篱下，悠然见南山。”采菊之次偶见南山，初不用意而景与意会，故可喜也。今皆作“望南山”。子美云：“白鸥没浩荡，万里谁能驯！”盖灭没于波间耳。而宋敏求谓予曰“鸥不解没”，改作波字。改此觉一篇神气索然。 \\n 唐末五代文章衰尽。诗有贯休，书有亚栖，村俗之气大率相似。如苏子美家收藏张长史书云：“隔帘歌已俊，对面貌弥精。”语既凡恶，而字画真亚栖之流。近见曾子固编李太白诗，自谓颇获遗亡，而有《赠怀素草书歌》及《笑矣乎》数百篇，皆贯休以下词格。二人者皆号有识，故知者深可怪。如白乐天《赠徐凝》，韩退之《赠贾岛》之类，皆世俗无知者所托，此不足怪。 \\n 杜子美诗云“自平宫中吕太一”，世莫晓其义，而妄者至以为唐时有“自平宫”。偶读《明皇实录》有中官吕太一叛广南，此诗故云，而下文有南海收珠之语。见书不广，而轻改文字，鲜不为笑也。 \\n “秋菊有佳色，浥露掇其英。泛此忘忧物，远我遗世情。一觞难独进，杯尽壶自倾。日入群动息，归鸟趋林鸣。啸傲东轩下，聊复得此生。”靖节以无事自适为得此生，则见役于物非失此生耶？ \\n 贵公子雪中饮醉，临槛向风曰：“爽哉，此风！”左右皆泣下，贵公子惊问之，曰：“吾父昔日以爽亡。”楚襄登台，有风飒然而至，王曰：“快哉，此风！寡人与众共者耶？”宋玉讥之曰：“此独大王之风，庶人安得而共之？”不知者以为谄也；知之者以为风也。唐文宗诗曰：“人皆苦炎热，我爱夏日长。”柳公权续之曰：“薰风自甫来，殿阁生微凉。”惜乎，宋玉不在旁也。 \\n “湘中老人读《黄老》，手挼紫蔂坐碧草。春至不知湖水深，日暮忘却巴陵道。”唐末有人见作是诗，其辞气殆是李谪仙。予都下见有人携一纸文书，字则颜鲁公也。墨迹如未干，纸亦新健。其首两句云：“朝披云梦泽，笠钓青茫茫。”此语非太白不能道。 \\n 南都王谊伯书江滨驿垣谓：子美诗历五季兵火，多舛缺奇异，虽经其祖父公所理，尚有疑阙者。谊伯谓“西川有杜鹃，东川无杜鹃，涪万无杜鹃，云安有杜鹃”，盖是题下注，断自“我昔游锦城”为首句。谊伯误矣。盖子美诗备诸家体，非必率合程度侃侃者然也。是篇句处凡五杜鹃，岂可以文害辞辞害意耶？原子美之意，类有所感托物以发者也。亦六义之比兴、《离骚》之法欤？按《博物志》：杜鹃生子，寄之他巢，百鸟为饲之，今江东所谓“杜宇曾为蜀帝王，化禽飞去旧城荒”是也。且禽鸟之微，知有所尊，故子美诗云“重是古帝魂”，又“礼若奉至尊”，子美盖讥当时之刺史有不禽鸟若也。唐自明皇已后，天步多棘，刺史能造次不忘于君者，可得而考：严武在蜀虽横敛刻薄，而实资中原，是“西川有杜鹃”耳。其不虔王命，负固以自抗，擅军旅，绝贡赋，如杜克逊在梓州为朝廷西顾忧，是“东川无杜鹃”耳。至于涪万、云安刺史，微不可考。凡其尊君者，为有也，怀贰者为无也，不在夫杜鹃真有无也。谊伯以为来东川，闻杜鹃声烦而急，乃始疑子美诗跋疐纸上语。又云子美不应叠用韵。子美自我作古，叠用韵无害于为诗。仆见如此，谊伯博学强辨，殆必有以折衷之。 \\n 《悲陈陶》云“四十万人同日死”，此房琯之败也。《唐书》作陈涛，不知孰是。时琯既败，犹欲持重有所伺；而中人邢延恩促战，遂大败。故此次篇《悲长坂》云：“焉得附书于我军，忍待明年莫仓卒！” \\n 《后出塞》云：“我本良家子，出师亦多门。将骄益愁思，身贵不足论。跃马三十年，恐辜明主恩。”云云，“恶名幸脱免，穷老无儿孙。”味此诗，盖禄山反时，其将帅有脱身归国而禄山尽杀其妻子者，不知其姓名，可恨也。 \\n 《忆昔》诗云“关中小儿坏纪纲”，谓李辅国也。“张后不乐上为忙”，谓肃宗、张皇后也。“为留猛士守未央”，谓郭子仪夺兵柄入宿卫也。 \\n 子美自许稷与契，人未必许也。然其诗云：“舜举十六相，身尊道更高。秦时用商鞅，法令如牛毛。”自是稷、契辈人口中语也。又云：“知名未足称，局促商山芝。”又曰：“王侯与蝼蚁，同尽随丘墟。愿闻第一义，回向心地初。”乃知子美诗尚有事在。 \\n 玉川子作《月蚀诗》云：“岁星坐福德，官爵奉董秦。忍使黔娄生，覆尸无衣巾。”详味此诗，则董秦当是无功而享厚禄。董秦，李忠臣也，天宝末骄将，屡立战功，虽粗官亦颇知忠义。代宗时，吐蕃犯阙，征兵，忠臣即日赴难。或劝择日，忠臣怒曰：“君父在难，乃择日也？”后卒污朱泚伪命诛。考其始终，非无功而享厚禄者，不知玉川子何以有此句。 \\n 诗人有写物之功，“桑之未落，其叶沃若”，他木殆不可以当此。林逋《梅花诗》云，“疏影横斜水清浅，暗香浮动月黄昏”，决非桃李诗。皮日休《白莲诗》云，“无情有恨何人见，月冷风清欲坠时”，决非红莲诗。此乃写物之功。若石曼卿《红梅诗》云，“认桃无绿叶，辨杏有青枝”，此村学中至陋语也。 \\n 王焘集《外台秘要》，有《代茶饮子》一首云：“格韵高绝，惟山居野人，乃当作之。”予尝依法治服，其利鬲调中，信如所云；而其气味乃一服煮散耳。与茶了无干涉。薛能诗云：“粗官乞与真抛掷，赖有诗情合得尝。”又作《鸟嘴》诗曰：“盐损添宜戒，姜宜煮更夸。”乃知唐人之于茶，盖有河朔脂麻气也。并同前 \\n 老杜云：“张公一生江海客，身长九尺须眉苍。”谓张镐也。萧嵩荐之，云：“用之为帝王师，不用则穷谷一叟尔。”同前 \\n 长沙天策府诸学士所著文章擅名者，惟徐东野、李洪皋耳。然其诗皆浮脆轻艳，铅华歌舞，一时尊俎间语。独东野《赠江处士》一篇可采，曰：“门在松阴里，山僧几度过。药灵丸不大，棋妙子无多。薄雾笼寒径，残风恋绿萝。金乌兼玉兔，年几奈公何？”《玉壶清话》 \\n 《将进酒》，魏谓之“平关中”，吴谓之“《章洪德》”，晋谓之“《因时运》”，梁谓之“《石首扃》”，齐谓之“《破侯景》”，周谓之“《取巴蜀》”。李白所拟，直劝岑夫子、丹丘生饮耳。李贺深于乐府，至于此作，其辞亦曰：“琉璃钟，琥珀浓，小槽酒滴珍珠红。”嗟乎，作诗者摆落鄙近以得意外趣者，古今难矣。《乐府集》 \\n 《君马黄》古词云：“君马黄，臣马苍，二马同逐臣马良。”终言：“美人归以南，归以北，驾车驰马令我伤。”李白拟之，遂有“君马黄，我马白，马色虽不同，人心本无隔”。其末云，“相知在急难，独好亦何益”。自能驰骋，不与古人同圈模，非远非近，此可谓善学诗者欤！ \\n 《日出东南隅行》古词曰：“日出东南隅，照我秦氏楼。”旧说邯郸女子姓秦名罗敷，为邑人千乘王仁妻。仁为赵王家令。罗敷出采桑陌上，赵王登楼见而悦之，置酒，欲夺焉。罗敷弹筝，作《陌上桑》以自明不从。今其词乃罗敷采桑陌上，为使君所邀，罗敷盛夸其夫为侍中郎以拒之。论者病其不同。大抵诗人感咏，随所命意，不必尽当其事，所谓不以辞害意也。且“发乎情，止乎礼义”，古诗之风也。今次是诗，盖将体原其迹，而以辨丽是逞，约之以义，殆有所未合。而卢思道、傅縡、张正见复不究明，更为祖述，使若其夫不有东方骑，不为侍中郎，不作专城居，乃得从使君之载欤？如刘邈、王筠之作，蚕不饥，日未暮，亦安得彷徨为使君留哉！萧撝、殷谋曾不足道，而沈君攸所谓“看金怯举意，求心自可知”者，庶几焉。故秋胡妇曰：“妇人当采桑力作以养舅姑，亦不愿人之金。”此真烈之辞耳。余尝拟古作一篇，以著罗敷所以待使君之当然者，直欲规诸子以就雅正，岂固与古人争驱哉？其词曰：“罗敷十五六，采桑城南道。脸媚夺朝霞，蛾眉淡初扫。桑枝间桃树，不见桃花好。采桑未盈筐，春寒蚕欲老。使君从南来，黄金络马脑。调笑一不顾，东风摇百草。” \\n 《玄云》，《周礼》保章氏以五云之物辨吉凶水旱丰荒之祲。云黑为水。魏刘掞诗曰：“玄云起高岳，中朝弥八方。”《春秋孔演图》曰：黄帝之将兴，黄云升于堂。文命之候，玄龙冲云。汉曲名岂谓是乎！ \\n 《陇头吟》，陇州有大陇、小陇二山，即天水、大坂也。古词云：“陇头流水鸣幽咽，遥望秦川肠欲绝。”作是诗者，著征役之思耳。 \\n 《关山月》，《木兰诗》：“万里赴戎机，关山度若飞。朔气传金柝，寒光照铁衣。” \\n 《济黄河》，《援神契》：黄河者，水之伯，上应天河。郦元《水经》云：河源出昆仑之墟。《山海经》：昆仑纵横万里，高万有一千里，有青白赤黑河环其墟，其泉出东北陬，屈向东南流为中国河，百里一小曲，千里一大曲，发源乃入中国常然。《尔雅》：河出昆仑墟，色白。由此言之，今之黄河，所谓白河也。而《物理论》乃云河色黄赤。 \\n 《渡易水曲》，荆轲去燕入秦，渡易水，为之歌曰：“风萧萧兮易水寒，壮士一去兮不复还。”其后如吴均所作，虽叙征虏事，盖亦取轲感激之意。 \\n 《董逃行》，言神事，傅休奕《九秋篇》十二章，乃叙夫妇别离之思。梁简文赋《行幸甘泉宫歌》复云“董桃律金紫，贤妻侍禁中”，疑若引董贤及子瑕残桃事；终云“不羡神仙侣，排烟逐驾鸿”，皆所未详。按《汉武内传》：王母觞帝，命侍女索桃，剩桃七枚，大如鸭子形，色正青。以四枚啖帝，因自食其三。帝收余核。王母问何为，帝曰：“欲种之。”王母曰：“此桃三千岁一生实，奈何？”帝乃止。于是数过，命侍女董双成吹云和笙觞。作者取诸此耶？ \\n 《桃叶歌》，桃叶，王献之爱妾名也。其妹曰桃根。词云：“桃叶复桃叶，桃叶连桃根。”今秦淮口有桃叶渡，即其事也。古人载桃叶答献之，乃《团扇》辞，盖传者误也。 \\n 《团扇歇》，晋中书令王珉好持白团扇，其侍人谢芳歌之，因以为名。一说：珉与嫂婢有情好甚笃，嫂鞭挞过苦，婢素善歌，而珉好持白团扇，其婢故制《白团扇歌》以赠珉，云：“团扇复团扇，许持自遮面。憔悴无复理，羞与郎相见。” \\n 《大垂手》，舞貌也，《楚辞》曰：“二八齐容起郑舞，衽若交竿舞案下。”梁刘孝标《舞诗》曰：“转袖随歌发，顿履赴弦余。度行过接手，回身乍敛裾。” \\n 《胡姬年十五》，李白《乐府》有《白鼻騧》，其词曰：“银鞍白鼻騧，绿地障泥锦。细雨春风花落时，挥鞭且就胡姬饮。” \\n 《豫章行》，豫章，邑名，汉南昌县，隋为豫章，有豫章江，江连九江，有钓矶。陶侃少时尝宿此，夜闻人唱声如量米者；访之，吴时有度支于此亡。今考傅玄、陆士衡辈所作，多叙别离怨恨思，即知豫章昔为华艳盛丽之区耳。至唐，杜牧诗尚过称其侈靡焉。 \\n 《走马引》，樗里牧恭所作也。为父报怨杀人，亡匿山下。有天马夜降，围其室而鸣。觉，闻其声以为吏追，乃奔去。旦观乃天马迹。因惕然大悟曰：“吾之所处将危乎！”遂荷杖去入沂泽中，援琴而鼓之，为天马声，曰《走马引》。而张敞为京兆尹，无威仪，时罢朝会过走马章台街。风俗曰：“杀君马者，路旁儿也。”言长吏马肥，观者快之；乘者喜其言，驱驰不止，至于死。故张率作此引曰：“敛辔且归去，吾畏路旁儿。” \\n 《乌夜啼》，宋临川王义庆所造。时为江州刺史，闻命而哭，文帝怪之，召还家，大惧。妓妾夜闻乌啼，叩斋阁云：明日应有赦。及改为南州，因作此歌，词云：“笼窗窗不开，夜夜忆郎来。”今所传非义庆本旨。词曰：“歌舞诸少年，娉婷无种则。菖蒲花可怜，闻名不相识。” \\n 《雀乳空城中》，晋傅玄诗曰：“鹊巢立城侧，雀乳空井中。居不附龙凤，尝思蛇与虫。”今集所载作“空城中”者非也。故刘孝威词云：“辘轳丝绠绝，桔槔金藓稠。”并同前 \\n 陶靖节诗云：“平畴交远风，良苗亦怀新。”古之耦耕植杖者，不能此语；非余老农，亦不识此语之妙。《王直方诗话》 \\n 陈无已有《除官》一篇云：“扶老趋严诏，徐行及圣时。端能几字正，敢恨十年违！肯著金根谬，宁辞乳媪讥！向来忧畏断，不尽鹿门期。”临川饶次守云：“此诗不作可也，才得一正字，亦未须云趋严诏。”无己后作谢启复曰：“名虽文字之选，实为将相之储。”又云：“头童齿豁，敢辞乳媪之讥；闻浅见轻，益畏金根之谬。” \\n 沈存中云：如“厨人具鸡黍，稚子摘杨梅”，盖以鸡对杨，皆为假借。田承君曰：“鸡黍两事，那得似杨梅耶？” \\n 晁美叔秘监尝因谒先君曰：“昔人有一联云，‘平生不到处，落日独行时’，惟公家使诗着此。”盖崔涂诗也。余后见李阳冰所题《阮客旧居》云：“阮客身何在，仙云洞口横。人间不到处，今日此中行。”亦相类。 \\n 潘邠老作《洪氏励壳轩》云：“封胡羯末谢，龟驹玉鸿洪。千载望四谢，四洪天壤同。”为龟父、驹父、玉父、鸿父也。时人以为急口令。 \\n 欧阳知贡举日，有诗云：“无哗战士衔枚勇，下笔春蚕食叶声。”绝为奇妙。故圣俞作诗云：“食叶蚕声句偏美，当时曾记赋初成。一云将成” \\n 田承君云：“池塘生春草”，盖是病起忽然见此为可喜，而能道之，所以为贵。 \\n 李希声云：见文潜外生言：文潜每作诗，其有用得妙处，必自记录。如《法云会中怀无咎》云“独觉欠此翁”，自以“欠”字颇佳。并同前 \\n 有周知微者，字明老，为晋州县尉。到官不数月，不告于州而径来京师。人问其故，云：“我欲求教授。”至京求知己不得，大醉，一夕而卒。然为诗有可喜者，如《观临淮双头白莲图》云：“既不学叔隗季隗南归晋，又不学大乔小乔东入吴。一种桃根与桃叶，若为化作双芙蕖？临淮政成有余暇，坐令华屋生潇洒。鹅溪一幅万里宽，移得断江入图画。天空水阔江茫茫，想见女英与娥皇。九疑云深苍梧远，冰姿泣露不成妆。苦心抱恨何年了？香骨应甘没秋草。不如回首谢秋风，分作尹邢来汉宫。”又作《上巳日寒食》云：“疾风暮雨悲游子，峻岭崇山非故乡。”亦可赏，而其狂未见其比。《古今诗话》 \\n 晁以道云：王禹玉诗，世号至宝丹，以其多使珍宝，如黄金必以白玉为对。有人云：“诗能穷人，且试强作些富贵语看，如何？”其人数日搜索，云止得一联，云：“胫艇化为红玳瑁，眼睛变作碧琉璃。”余为之绝倒。 \\n 舒王有诗云：“箨龙将雨绕山行”，而周次元有《游天竺观》诗亦云“竹龙驱水转山鸣”，余以为当与秦少游同科。 \\n 欧阳文忠公云：唐人有“姑苏台下寒山寺，夜半钟声到客船”之句，说者云：“句则佳也，其如三更不是撞钟时？”于鹄《送宫人入道诗》云：“定知别后宫中伴，遥听缑山半夜钟。”而白乐天亦云：“新秋松影下，半夜钟声后。”温庭筠亦云：“悠然旅榜闲回首，无复松窗半夜钟。”岂唐人多用此语耶？倘非递相沿袭，恐必有说。并同前"}
{"章节": "卷八", "正文": "卷八 \\n  \\n 评论门四 \\n 韦苏州云：“谁知风雨夜，复此对床眠。”最为世所称重。而白乐天招张司业云：“能来同宿否，听雨对床眠。”意亦相类，然不为人知。老杜云：“眼前无俗物，多病也身轻。”而乐天有“眼前无俗物，身外即僧居”之句，世亦独称老杜。《王直方诗话》 \\n 梁简文云：“早知半路应相失，不若从来本独飞。”李义山云：“无事交渠更相失，不及从来莫作双。”而近时乐府亦云：“早知今日长相忆，不及从来莫作双。”此最为诗之大患。 \\n 乐天云：“哺歠眠糟瓮，流涎见曲车。”杜甫有“路逢曲车口流涎”。而张文潜有寄予诗云：“须看远山相对蹙，莫欺病齿恼衰翁。”自注云：“黄九《谢人遗梅子》诗有‘远山对蹙’之句。”乃知诗人取当时作者之语便以为故事；此无他，以其人重也。 \\n 舒王诗云：“投老归来供奉班，尘埃无复见钟山。何须更待黄粱熟，始信人间是梦间？”又云：“黄粱欲熟日流连，谩道春归莫怅然。蝴蝶岂能知梦事，蘧蘧先堕晚花前。”又云：“客舍黄粱今始熟，鸟残红柿昔分甘。”盖三用黄粱，而意义皆妙。 \\n 老杜《对雪》诗云“有待至昏鸦”，乃引何逊“城防度堑黑，昏鸦接翅归”之句。余疑昏鸦亦常语，何必引逊句。后作绝句，却云：“钓艇收缗尽，昏鸦接翅归。” \\n 秦少游始作蔡州教授，意谓朝夕便当入馆，步青云之上，故作《东风解冻诗》云：“更无舟楫碍，从此百川通。”已而久不召用，作《送张和叔》云：“大梁豪英海，故人满青云。为谢黄叔度，鬓毛今白纷。”谓山谷也。说者以为意气之盛衰一何容易！ \\n 舒王《送吴仲庶待制守潭》云：“自古楚有材，醽醁多美酒。不知樽前客，更得贾生否？”贾谊初为河南吴公召置门下，而谪死长沙。其用事之精，余以为可诗法。 \\n 余最爱苏黄门《送文潞公》云：“遍阅后生真有道，欲谈前事恐无人。”盖潞公官爵年德难为形容，非此两句，不能优游而自见。 \\n 张文潜病中作七言诗，苏黄门和之云：“长空雁过疑来答，虚幌萤飞坐恐烧。”秦觏云：“文潜读至此不乐。”余曰：“何也？”觏云：“虚幌坐烧近于死，病人所讳。” \\n 欧阳文忠最爱林和靖云：“疏影横斜水清浅，暗香浮动月黄昏。”山谷以为不若“雪后园林才半树，水边篱落忽横枝”。余以为其所爱者，便是优劣耶？此句于前所称真可处伯仲耳。而和靖又有诗云：“池水倒窥疏影动，屋檐斜入一枝低。” \\n 欧阳文忠《送张至秘校归庄诗》云：“鸟声梅店雨，柳色野桥春。”此“茅店月”“板桥霜”之意。老杜云：“天阙象纬逼，云卧衣裳冷。”舒王云“当作天阅”，谓其可对云卧也。 \\n 古今人作《昭君词》多矣。余独爱乐天一绝云：“汉使却回传寄语，黄金何日赎蛾眉？君王若问妾颜色，莫道不如宫里时。”其意优游而不迫切。乐天赋此时年甚少。 \\n 李秉彝，字德叟，尝寄诗一卷与李希声云：“此余近所作。”希声读至“朋也老无能，淡如云水僧”，为之抚掌。盖洪龟父名朋，善作诗；德叟欲资其名，失于点勘故耳。 \\n 老杜云：“何时一尊酒，重与细论文？”而孟浩然亦有“何时一尊酒，重与李膺倾”之句。 \\n 唐张子容作《巫山诗》云：“巫岭岧峣天际重，佳期夙昔愿相从。朝云暮雨连天暗，神女知来第几蜂？”近时晏叔原作乐府云：“凭君问取归云信，今在巫山第几峰？”最为人所称，恐出于子容。 \\n 李贺《高轩过》中有“笔补造化天无功”之句，余每击节，此诗人之所以多穷也。老杜云：“文章憎命达。”恐亦出此。 \\n 陈无己云：“石池随处数游鱼。”余以为不若李希声云：“绿净随时看上鱼。” \\n 邵尧夫《咏牡丹》云：“施朱施粉色俱好，倾国倾城艳不同。”可谓言工，殊无高致。 \\n 张崏，字子望，作《洛阳观花》云：“平生自是爱花人，到处寻芳不遇真。只道人间无正色，今朝初见洛阳春。”盖托意邵尧夫。尧夫和云：“造化从来不负人，万般红紫见功真。满城车马空撩乱，未必逢春尽得春。”岂非欲使之有所行耳？ \\n 邵尧夫集平生所作为十卷，号曰《击壤》。富丞相作诗题其后云：“黎民于变似尧时，便字尧夫德可知。更览新诗名《击壤》，先生全道略无遗。”为伟人所重如此。 \\n 郭功父少时，喜诵文忠公诗。一日过圣俞，圣俞曰：“近得永叔书云，作《庐山高》诗送刘同年，效杜牧《晚晴赋》，自以为得意。恨未见此诗。”功父诵之，圣俞击节叹赏曰：“使吾更学作诗三十年，不能道其中一句。”功父再诵，不觉心醉。遂置酒，又再诵，数行，凡诵十数遍，不交一言而罢。明日，圣俞赠功父诗曰：“一诵《庐山高》，万景不可藏。设如古画师，极意未能忘。”或云“不及忘”。 \\n 癸未三月三日，徐师川、胡少汲、谢夷季、林子仁、潘邠老、吴君裕、饶次守、杨信祖、吴迪吉见过，会饮于赋归堂，亦可为一时之盛。潘一作诗历数其人云：“胡子云中白鹤，林生初发芙蓉。吴十九成雅奏，饶三百炼奇锋。南州复见高士，东山行起谢公。信祖真成德祖，立之无愧行中。吴生可共南郡，老夫宁附石崇？闲雅已倾重客，说谈仍得王戎。冠盖城南高会，山阴未扫余风。客散日衔西壁，主人不道尊空。”徐师川辈皆言此诗殊不工。又六字，无人曾如此作，想为五言亦可。遂去一字，句皆可读，至“老夫附石崇”，坐客无不大笑。 \\n 刘咸临醉中尝作诗话数十篇，既醒，书四句于后曰：“坐井而观天，遂亦作《天论》。客问天方圆，低头惭客问。”盖悔其率尔也。 \\n 参寥云：旧有一诗寄少游，少游和云：“楼阁过朝雨，参差动霁光。衣冠分禁路，云气绕宫墙。乱絮迷春阔，嫣花困日长。平康何处是？十里带垂杨。”孙莘老读此诗至末句曰：“这小子又贱相发也。”少游后编《淮海集》，遂改云：“经旬率酒伴，犹未厌《长杨》。” \\n 宗室士暕，字明发，喜作诗与画。尝为《高轩过图》，张嘉甫题云：“顾长康善画而不能诗，杜子美善作诗而不能画。从容二子之间者，王右丞也。若明发，盖右丞之季孟云。”晁无咎亦题云：“嘉甫谓顾长康善画而不能诗，杜子美能诗而不能画。明发兼此二胜，可在摩诘季孟间。余以画及诗，信嘉甫之知言。”晁以道见之，谓余：能画而不能诗，乃可以为病，岂有能诗而必又能画耶？“夏云多奇峰”，乃长康句，谓不能诗，可乎？嘉甫既易于立论，而无咎又便抑之，大抵皆读书少之过。 \\n 洪龟父有诗云：“胡生画山水，烟雨山更好。鸿雁书远汀，马牛风雨草。”潘邠老爱其第二句，余爱其第三句，山谷爱其第四句，徐师川爱其第三第四句。“远汀”后又改为“远空”。余云：“向上一句，莫是公未有所得否？何众人之皆不好也！”龟父大笑。 \\n 刘壮舆云：欧阳公自谓“吾畏慕不及者，圣俞子美”，及赠诗，云：“文会忝予盟，诗坛推子将。”又曰：“维持于文章，泰山一浮尘。”既曰“郊死不为岛，圣俞发其藏”；又曰“堪笑区区郊与岛，萤飞露湿凝秋草”：是其自谓不如者，乃所以过之也。 \\n 欧阳公云，李白云：“落日欲没岘山西，倒着接蓠花下迷。襄阳小儿齐拍手，大家争唱《白铜鞮》。”此常言也。至于“清风明月不用一钱买，玉山自倒非人推”，然后见太白之横放，所以警动千古者，顾不在于此乎？甫之于白，得其一节，而精强过之。余以为以此警动之耳。 \\n 田承君云：欧阳公晚年最喜陈知默诗，至云“修方且欲学之”。陈诗不多见，承君但见其两联云：“平地风烟横白鸟，半山云木卷苍藤。”“云埋山麓藏秋雨，叶脱林梢带晚风。” \\n 张文潜作《虎图》诗云：“烦君卫吾寝，振此蓬荜陋。坐令盗肉鼠，不敢窥白昼。”潘邠老云：“却是猫儿诗。” \\n 文潜作《输麦行》，有云：“场头雨干场地白，老稚相呼打新麦。半归仓廪半输王，免教县吏相煎逼。”“输王”乃老农语，若时享、岁贡、纳王、勤王之类，其语古矣。 \\n 秦少游晚出左掖门，有诗云：“金雀觚棱转夕晖，飘飘宫叶堕秋衣。出门尘涨如黄雾，始觉身从天上归。”识者以为少游作一黄本校勘，而炫耀如此，必不远到。 \\n 洪驹父见陈无己《小放歌行》，云：“‘不惜卷帘通一顾，怕君着眼未分明’，此为奇语，盖通字未尝有人道。”余曰：“子岂不记老杜云‘帘户每宜通乳燕’耶？” \\n 舒王有云：“却忆金明池上路，红裙争看绿衣郎。”欧公谓舒王曰：“谨愿者亦复为之耶？” \\n 赵德麟有诗云：“冥冥小雨不成泥。”参寥言：“冥冥之雨，却是作泥者，不若霏霏也。”以道以为然。 \\n 荆公尝作一绝题张文昌诗后云：“苏州司业诗名老，乐府皆言妙入神。看似寻常最奇崛，成如容易却艰辛。”文昌平生所得，荆公两句言尽。 \\n 诗云：“壁门金阙倚天开，五见宫花落古槐。明日扁舟沧海去，却将云气望蓬莱。”此刘贡父诗也。自馆中出知曹州时作。旧云“云表”，荆公改作“云气”，又云：“‘五见宫花落古槐’，此作诗法也。” \\n 王仲至召至馆中，试罢，作一绝题于壁云：“古木森森白玉堂，长年来此试文章。日斜奏赋《长杨》罢，闲拂尘埃看画墙。”旧云“奏罢《长杨赋》”，亦荆公所改。 \\n 石守道作《三豪诗》，谓曼卿豪于诗，永叔豪于文，杜默豪于歌。故诗云：“师雄二十二，笔距猛如鹰。玉川《月蚀》句，意欲相凭陵。”而欧公亦有诗云：“南山有鸣凤，其音和且清。鸣于有道国，出则天下平。杜默东土秀，能吟凤凰声。作诗数百篇，长歌仍短行。”杜默，濮州人，师雄其字。谓豪于歌者，有送守道六字诗云“圣人门前大虫”及“推倒杨朱墨翟，扶起仲尼周公”之句。默诗谓之豪者，岂在是耶？余尝得师雄全集观之，余作皆不及此。 \\n 陈无己有寄晁以道诗云：“子较东方生，自视何益损！人言不当价，一钱万金产。”其后，无己又赋《高轩过》云：“滕王蛱蝶江都马，一纸千金不当价。”以道云：“陈三两度不当价。” \\n 司空表圣自论其诗以为得味外味，如“绿树连村暗，黄花入麦稀”，此句最善。又云：“棋声花院闭，幡影石坛高。”吾尝独游五老峰白鹤观，松阴满庭，不见一人，惟闻琴磬之音，然后知此句之工；但恨其寒俭有僧态。若子美诗云：“暗飞萤自照，水宿鸟相呼。”“四更山吐月，残夜水明楼。”则才力富健，过表圣远甚。 \\n 柳仪曹诗，忧中有乐，乐中有忧，妙绝古今。然老杜云：“王侯与蝼蚁，同尽随丘墟。”仪曹何忧之深也！ \\n 有人云，陈无己“闭门十日雨”，即是退之“长安闭门三日雪”。余以为作诗者容有意思相犯，亦不必为病，但不可太甚耳。并同前 \\n 古有“早行诗”云：“主人灯下别，羸马月中行。”又王若云：“旅人心自急，公子梦犹迷。”惟江东逸人王举衮诗曰：“高空有月千门闭，大道无人独自行。”最为绝唱。《青琐集》 \\n 范文正有《采茶歌》，天下共传。蔡君谟谓希文：“公歌脍炙人口，有少未完，盖公才气豪杰，失于少思。”希文曰：“何以言之？”漠曰：“昔茶句云：‘黄金碾畔绿尘飞，碧玉瓯中翠涛起。’今茶之绝品，其色贵白，翠绿乃茶之下者耳。”希文曰：“君善鉴茶者也，此中吾语之病也。公意如何？”君谟曰：“欲革公诗二字，非敢有加焉。”公曰：“革何字？”君谟曰：“翠绿二字。可云‘黄金碾畔玉尘飞，碧玉瓯中素涛起。’”希文曰：“善。”又见君谟之精茶，希文之伏于义。 \\n 濮州杜默，当年目之为三豪，谓默豪于歌。石守道赴诏作太学直讲，默作《六字歌》送之。今举其豪句云：“仁义途中驰骋，《诗书》府里从容。头角惊杀虾蟹，学海波中老龙。爪距逐出狐兔，圣人门前大虫。推倒杨朱墨翟，扶起仲尼周公。一条路出瓮口，几程身在云中。水浸山影倒碧，春着花梢半红。”因此歌得在三豪之列。又上《永叔诗》云：“一片灵台挂明月，万丈词焰飞长虹。乞取一杓凤池水，活取久旱泥蟠龙。”其豪例皆此类。并同前 \\n 薛许州能，以诗道为己任。还刘得仁卷，有诗云，“百首如一首，卷初如卷终”，讥刘不能变态，陆希声之比。《北梦琐言》 \\n 蜀沙门僧尔鸟，慕李白歌，鄙贾岛蹇涩，乃自讽其词云：“鲸目光烧半海红，鳌头浪蹙掀天白。”而云：“我不能致思于藩篱蹄涔之间。”人咸服之。仍精于《周易》佛经，为歌行掩之。贾岛尝为僧，洛阳令不许僧午后出寺，贾有诗云：“不如牛与羊，犹得日暮归。”诗思迟涩，杼轴方得。如“鸟从井口出，人自岳阳来”，乃经年方遂偶句。(同前) \\n 开元中，有儒士登终南山，得句云：“野迥云根阔，山高树影长。”私心自负，吟讽之际，忽闻空中语云：“未若天河虽有浪，月桂不闻香。”儒士不胜喜，以为己有。归夸于僧，智潜掩鼻笑曰：“臭气可掬，何足多也！”儒士惊愕，遽以实告，自此又号为鉴文大师，有《浮沤篇》行于世。《零陵总记》 \\n 卢延逊诗浅近，人多笑之，惟吴融独重其作，盛称于时，且云：“此公不寻常，后必垂名。”延逊诗至今传之，亦有绝好者。《宿东林》云：“两三条电欲为雨，七八个星犹在天。”《旅舍言怀》云：“名纸毛生五门下，家僮骨立六街中。”《赠元上人》云：“高僧解语牙无水，老鹤能飞骨有风。”《蜀路》云：“云间闻铎骡驮去，雪里残骸虎拽来。”《怀江上》云：“饿猫临鼠穴，馋犬舐鱼砧。”《寄人》云：“吟成一个字，捻断数茎髭。”又云：“树上谘诹批颊鸟，窗间壁驳叩头虫。”余在翰林，尝召对，上举延逊诗云：“臂鹰健卒悬毡帽，骑马佳人卷画衫。”虽浅近，亦自成一体。《谈苑》 \\n 东坡尝与人书，言：“味摩诘之诗，诗中有画；观摩诘之画，画中有诗。”诗云：“蓝田白石出，玉关红叶稀。山路元无雨，空翠湿人衣。”此东坡诗，非摩诘也。《诗史》 \\n 吾诗云：“日日出东门，步步东城游。城门抱关卒，怪我此何求。我亦无所求，驾言写我忧。”章子厚谓参寥曰：“前步而后驾，何其上下纷纷也？”仆闻之，曰：“吾以气为轮，以神为马，何曾上下乎？”参寥曰：“东坡文过有理，似孙子荆曰：‘枕流欲洗其耳’。”《东坡诗话》 \\n 山谷作《渔父词》，清新佳丽，闻其得意，自言以水光山色，替却玉肌花貌，乃真得渔父家风。然才出新妇矶，又入女儿浦，此渔父无乃大澜浪也？《百斛明珠》 \\n 文与可尝云：“老僧墨竹一派，近在彭城。”吾竹虽不及，石似过之。此一卷公案，不可无山谷下一句。山谷因次其韵云：“东坡虽是湖州派，竹石风流过一时。前世画师今姓李，不妨还作辋川诗。”或言东坡不曾目伯时为前身画师，俗人不便是语病。伯时一丘一壑，风流未减古人，谁当作此痴计？东坡此语是真相知。又作二诗云：“秋山风雨石骨瘦，法窟寂寥僧定时。李侯有句不肯吐，淡墨写作无声诗。”“龙眠不似虎头痴，妙笔无机可并驰。苏仙咒墨作石竹，应解种花闻此诗。” \\n 石曼卿《咏红梅》云：“认桃无绿叶，辨杏有青枝。”东坡云：“诗老不知梅格在，更看绿叶与青枝。”荆公云：“北人初未识，浑作杏花看。”又能尽红梅之妙处也。有单叶梅、千叶梅、腊梅，故余作《四梅诗》。《王直方诗话》 \\n 山谷见东坡《和渊明饮酒诗》，读至“前山正可数，后骑且勿驱”云，“此老未死在。” \\n 山谷尝谓余曰：“凡作赋，要须以宋玉、贾谊、相如、子云为师格，略依放其步骤，乃有古风。老杜《咏吴生画》云：‘画手看前辈，吴生远擅场。’盖古人于能事，不独求夸前辈，要须前辈中擅场耳。” \\n 东坡言：“渊明云，‘但恐多谬误，君当恕醉人’，此未醉时说；若醉，何暇忧误哉！”然世人言“醉时是醒时”，此语最名言。 \\n 荆公始为集句，多至数十韵，往往对偶亲切，盖以其诵古人诗多，或坐中率然而成，始可为贵。其后多有人效之者，但取数部诗，集诸家之善耳。故东坡《次韵孔毅夫集句见赠》云：“羡君戏集他人诗，指呼市人如使儿。天边鸿鹄不易得，便令作对随家鸡。退之惊笑子美泣，问君久假何时归。世间好事世人共，明月自满千家墀。” \\n 山谷云：“谢师厚，方其为女择对，见山谷诗，曰：‘吾得婿如是足矣。’庭坚欲求之，然庭坚之诗，卒从谢公得句法。”故山谷有诗曰：“自往见谢公，论诗得濠梁。” \\n 文忠公《盘车图》诗云：“古画画意不画形，梅诗咏物无尽情。忘形得意知者寡，不若见诗如见画。”东坡作《韩干画马图》诗云：“韩生画马真是马，苏子作诗如见画。世无伯乐亦无韩，此诗此画谁当看！”又云：“论画以形似，见与儿童邻。赋诗必此诗，定非知诗人。诗画本一律，天工与清新。”又云：“少陵翰墨无形画，韩干丹青不语诗。此画此诗今已矣，人间驽骥谩争驰。”余每诵数过，殆以为法。并同前"}
{"章节": "卷九", "正文": "卷九 \\n  \\n 评论门五 \\n 东坡作《蜗牛诗》云：“中弱不胜触，外坚聊自郛。升高不知疲，竟作黏壁枯。”后改云：“腥涎不满壳，聊足以自濡。升高不知回，竟作黏壁枯。”余亦以为改者胜。《王直方诗话》 \\n 山谷惠余诗两篇，一云“多病废诗仍止酒”，一云“醉余睡起怯春寒”。观者以为疵。余曰：“说诗者不以文害辞，岂非谓此耶？” \\n 东坡爱韦苏州诗云：“谁知风雨夜，复此对床眠。”向在郑西《别子由》云：“寒灯相对记畴昔，夜雨何时听萧瑟。”又有《初秋寄子由》云：“买田秋已议，筑室春当成。雪堂风雨夜，已作对床声。”又子由与坡相从彭城赋诗云：“逍遥堂后千寻木，长送中霄风雨声。误喜对床寻旧约，不知飘泊在彭城。”子由使虏，在神水馆赋诗云：“夜雨从来相对眠，兹行万里隔胡天。”此其兄弟所赋。坡在御史狱有云：“他年夜雨独伤神。”在东府有云：“对床定悠悠，夜雨今萧瑟。”其同转对有云：“对床贪听连宵雨。”又云：“对床欲作连夜雨。”又云：“对床老兄弟，夜雨鸣竹屋。”可谓无日忘之。 \\n 诗云：“读书头欲白，相对眼终青。”“身更万事已头白，相对百年终眼青。”“看镜白头知我老，平生青眼为君明。”“故人相见尚青眼，新贵即今多白头。”“江山万里尽头白，骨肉十年终眼青。”“白头逢国士，青眼酒尊开。”此坡、谷所为，用“青眼”对“白头”者非一，而工拙亦各有差。老杜亦云：“别来头并白，相见眼终青。” \\n 山谷有诗云：“小立伫幽香，农家能有几？”韵联与荆公诗颇相同，当是暗合。 \\n 方时敏言，荆公言鸥鸟不惊之类，如何作语则好？故山谷有云“一鸥同一波”。 \\n 谢脁尝语沈约曰：“好诗圆美流转如弹丸。”故东坡《答王巩》云“新诗如弹丸”，及《送欧阳弼》云“中有清员句，铜丸飞柘弹”。盖谓诗贵圆熟也。余以谓圆熟多失之平易，老硬多失之干枯。不失于二者之间，可与古之作者并驱。 \\n 东坡为温公作《独乐园》诗，只从头四句便已都说尽，云：“青山在屋上，流水在屋下。中有五亩园，花竹秀而野。”此便可以图画。 \\n 东坡尝为余书荆公诗云：“径暖草如积，山晴花更繁。纵横一川水，高下数家村。倦憩鸡鸣午，荒寻犬吠昏。归来向人说，恐是武陵源。”坡云：“武陵源不甚好。”又云：“也是此韵中别无韵也。” \\n 山谷每与余言，谢师厚七言绝类老杜，但少人知之耳。如“倒着衣裳迎户外，尽呼儿女拜灯前”，编入《杜集》无愧。 \\n 赵德甫云：“东坡为程筠作《归真亭诗》云：‘会看千粟记，木杪见龟趺。’是碑坐，不应见木杪。” \\n 秦少章云：“世上事绝有理会不得者。余前日见孙莘老大笑东坡《谢御赐书诗》云：‘有甚道理，后面更直说至陕西奏捷。’” \\n 东坡跋米元章所收书云：“画地为饼未必似，要令痴儿出馋水。”又云：“锦囊玉轴来无趾。”山谷和之云：“百家传本略相似，如月行天见诸水。”又云：“拙者窃钩辄斩趾。”皆谓元章患净病及好夺取人话。 \\n 东坡平生最慕乐天之为人，故有诗云：“我甚似乐天，但无素与蛮。”又云：“我似乐天君记取，华颠赏遍洛阳春。”又云：“他时要指集贤人，知是香山老居士。”又云：“定似香山老居士。”又云：“渊明形神似我，乐天心相似我。”东坡在杭，又与乐天所留岁月略相似。 \\n 东坡送李公择云：“有如长庚星，到晓烂不收。”赠道潜云：“故人各在天一角，相望落落如晨星。”《任师中挽辞》云：“相看半作晨星没，可怜太白与残月。”而黄门《送退翁守怀安》亦云：“我怀同门友，势如晓天星。友或作客”学者尤多用此。 \\n 晁以道言，近见东坡说凡人作文字，须是笔头上挽得数万斤起，可以言文字已。余谓，欧公岂不云“兴来笔力千钧重”。 \\n 谢玄晖最以“澄江净如练”得名，故李白云：“解道‘澄江净如练’，令人却忆谢玄晖。”山谷诗云：“凭谁说与谢玄晖，莫道‘澄江净如练’。”则其人之优劣，于此亦可以见。 \\n 《摭言》载：白乐天在江东，进士多奔往。时张祜负时名，既而徐凝至，二子相矛盾。祜称其佳句云：“树影中流见，钟声两岸闻。”凝以为奈无野人“千古长如白练飞，一条界破青山色”？祜愕然不对，于是一座尽倾。其后，东坡云世传徐凝《瀑布诗》，至为尘陋，又伪作乐天诗称美此句，有“赛不得”之语，乐天虽涉浅易，岂至是哉？乃作绝句云：“帝遣银河一派垂，古来惟有谪仙词。飞流溅沫知多少，不与徐凝洗恶诗。”余以为此之相去，何啻九牛一毛也。 \\n 韩存中云：“东坡尝云：人言卢杞是奸邪，我见郑公但妩媚，好作一对，请诸人将去作一篇诗。” \\n 崔中云：“山谷称晏叔原‘舞低杨柳楼心月，歌尽桃花扇底风’，定非穷儿家语。” \\n 韩存中云：“东坡作‘渔蓑句好真堪画，柳絮才高不道盐’，只‘不道盐’与‘真堪画’，自合是一对。” \\n 陈无己云：“山谷最爱舒王‘扶舆度阳焰，窈窕一川花’，谓包含数个意。” \\n 韩存中云：“家中有山谷写诗一纸，乃是‘公有胸中五色笔，平生补衮用功深’。此诗本用小杜诗中‘五色线’，而却书云‘五色笔’，此真所谓笔误。” \\n 贺方回初作《青玉案》词，遂知名，其间有云“彩笔新题断肠句”。后山谷有诗云：“少游醉卧古藤下，谁作诗歌送一杯！解道江南断肠句，只今唯有贺方回。”盖载《青玉案》事。 \\n 东坡作《藏春坞》，有云，“年抛造物甄陶外，春在先生杖屦中”；而秦少游作俞充哀词乃云“风生使者旌旄上，春在将军俎豆中”。余以为依仿太甚。 \\n “陶潜避俗翁，未必能达道。观其著诗集，颇亦恨枯槁。达生岂是足，默识盖不早。生子贤与愚，何其系怀抱！”山谷云：“杜子美困穷于三蜀，盖为不知者诟病，以为拙于生事，又往往讥议宗文宗武失学，故聊托之渊明以解嘲耳。其诗名曰《遣兴》，可解也。俗人便为讥病渊明，所谓痴人前不得说梦也。”余以为安得山谷将工部诗篇如此训释，以成一集乎？ \\n “日月老宾送”，山谷诗也；“日月马上过”，文潜诗也：其工拙有能辩之者。老杜云：“厨人语夜阑。”东坡云：“图书跌宕悲年老，灯火青荧语夜深。”山谷云：“儿女灯前语夜深。”余为当以先后分胜负。 \\n 山谷与余诗云：“百叶缃桃苦恼人。”又云：“欲作短歌凭阿素，丁宁夸与落花风。”其后改“苦恼”作“触拨”，改“歌”作“章”，改“丁宁”作“缓歌”。余以为诗不厌多改。 \\n 东坡作《百步洪诗》云：“有如兔走鹰隼落，骏马下注千丈坡。”当在黄时，有人云：“千丈坡岂注马处？”及还朝，其人云：“惟善走马，方能注坡。”闻者谓之“注坡”。 \\n 山谷有茶诗押肠字韵，和者已数四，而山谷最后有“曲几团蒲听煮汤，煎成车声入羊肠”之句。东坡云：“黄九怎得不穷？”故晁无咎复和云：“车声出鼎细九盘，如此佳句谁能识！” \\n 文潜先与李公择辈来余家作长句，后再同东坡来，坡读其诗，叹息云：“此不是吃烟火食人道底言语。”盖其间有：“漱井消午醉，扫花坐晚凉。众绿结夏帷，老红驻春妆。”山谷次韵云：“张侯笔端势，三秀丽芝房。扫花坐晚吹，妙语亦难忘。” \\n 乐天有诗云：“醉貌如霜叶，虽红不是春。”东坡有诗云：“儿童误喜朱颜在，一笑那知是酒红。”郑谷云：“衰鬓霜供白，愁颜酒借红。”老杜云：“发少何劳白，颜衰肯更红！”无己出此一联，大为诸公称赏。 \\n 宋景文云：“诗人必自成一家，然后传不朽。若体规画圆，准方作矩，终为人之臣仆。”故山谷诗云：“文章最忌随人后。”又云：“自成一家始逼真。”诚不易之论。 \\n 东坡送江公著云：“忽忆钓台归洗耳。”又云：“亦念人生行乐耳。”注云“二‘耳’义不同”，故得重用。 \\n 陈淳，字子真，南昌人也。尝以诗呈山谷云：“作诗须要开广，如老杜‘日月笼中鸟，乾坤水上萍’之类。”子真云：“淳辈那便到此？”山谷曰：“无亦只是初学诗一门户也。” \\n 洪龟父有诗云：“琅玕严佛界，薜荔上僧垣。”山谷改云“琅珰鸣佛屋”。以谓薜荔是一声，须要一声对，琅珰即一声也。余以为然。 \\n 龟父云：“朋见张文潜，言鲁直《楚词》诚不可及。晁无咎言，鲁直《楚词》固不可及，而律诗，补之终身不敢近也。”余尝闻龟父前后诗有“一朝厌蜗角，万里骑鹏背”一联，最为妙绝。龟父云：“山谷亦叹赏此句。” \\n 山谷谓龟父曰：“甥最爱老舅诗中何等篇？”龟父举“蚁穴或梦封侯王，蜂房各自开户牖”及“黄尘不解涴明月，碧树为我生凉秋”，以为绝类工部。山谷云：“得之。” \\n 古诗云：“公道世间惟白发，贵人头上不曾饶。”而元祐初，多用老成，故东坡有云：“此生自断天休问，白发年来渐不公。”陈无己答邢敦夫云：“今代贵人须白发，挂冠高处不宜弹。”其后秦少游谓李端叔复有“白发偏于我辈公”之句，则是白发有随时之义。 \\n 东坡云：“为我周旋宁作我一句，只是难对。”时王平甫在坐，应声云：“只消道因郎憔悴却羞郎。” \\n 秦少游尝和黄法曹《忆梅花诗》，东坡称之，故次其韵有“西湖处士骨应槁，只有此诗君压倒”之句。此诗初无妙处，不知坡所爱者何语，和者数四。余独爱坡两句云：“江头千树春欲暗，竹外一枝斜更好。”后必有能辩之者。 \\n 陈无己作《小放歌行》两篇，其一云：“春风永巷闭娉婷，长使青楼误得名。不惜卷帘通一顾，怕君着眼未分明。”其二云：“当年不嫁惜娉婷，映白施朱作后生。说与旁人须早计，随宜梳洗莫倾城。”山谷云：“无己他日作语极高古，至于此篇，则顾影徘徊，炫耀太甚。” \\n 荆公有诗云：“端能过我论奇字，亦复令君见异书。”东坡亦云：“未许中郎得异书，且共杨雄说奇字。”陈无己又以“奇字”对“异方”。 \\n 东坡题李秀才《醉眠亭》诗云：“君且归休我欲眠，人言此语出天然。醉中对客眠何害，须信陶潜未若贤。”山谷题无咎《卧陶轩》亦云：“欲眠不遣客，佳处更难忘。”意极相类。 \\n 秦少游尝以真字题“月团新碾瀹花瓷，饮罢呼儿课《楚词》，风定小轩无落叶，青虫相对吐秋丝”于邢敦夫扇上。山谷见之，乃于扇背复作小草，题：“黄叶委庭观九州，小虫催女献功裘。金钱满地无人费，百斛明珠薏苡秋。”皆所自作也。少游后见之云：“逼我太甚。”邢敦夫云：“‘扫地烧香闭阁眠，簟纹如水帐如烟。客来梦觉知何处，挂起西窗浪接天。’此东坡诗，尝题于余扇，山谷初读以为是刘梦得所作也。” \\n 陈留市中有一刀镊工，随所得为一日费。醉吟于市，负其子以行歌。江端礼以为达者，为作传，而要无己赋诗。无己诗有“闭门十日雨，冻作饥鸢声”，大为山谷所爱。山谷后亦拟作，有云：“养性霜刀在，阅人清镜空。”无以复加。 \\n 潘邠老云：“陈三所谓‘学诗如学仙，时至骨自换’，此语为得之。”然余见山谷有“学诗如学道”之句，陈三所得，岂苗裔耶？并同前 \\n 山谷谓余言：“吾少年时作《渔父词》曰：‘新妇矶头眉黛愁，小姑堤畔眼波秋。鱼儿错认月沉钩。青箬笠前无限事，绿蓑衣底一时休。斜风细雨转船头。’以示坡，坡笑曰：‘山谷境界乃于青箬笠前而已耶？’独谢师直一读知吾用意，谓人曰：‘此郎能于水容山光、玉肌花貌无异见，是真解脱游戏耳。’”《冷斋夜话》 \\n 舒王诗曰：“红梨无叶庇华身，黄菊分香委路尘。晚岁苍官才自保，日高青女尚横陈。”又云：“木落冈峦因自献，水归洲渚得横陈。”山谷谓余曰：“自献、横陈，见相如赋。荆公不应全用耳。”余曰：“《首楞经》亦曰：于横陈时，味如嚼蜡。” \\n 山谷云：“诗意无穷，人之才有限。以有限之才，追无穷之意，虽少陵渊明，不得工也。然不易其意而造其语，谓之换骨法；规模其意而形容之，谓之夺胎法。”如郑谷《十日菊》曰：“自缘今日人心别，未必秋香一夜衰。”此意甚佳，而病在气不长。西汉文章，雄深雅健，其气长故也。曾子固曰：“诗当使人一览语尽而意有余，乃古人用心处。”所以舒王《菊诗》曰：“千花百卉凋零后，始见闲人把一枝。”坡则曰：“万事到头都是梦，休休。明日黄花蝶也愁。”李翰林曰“鸟飞不尽暮天碧”，又曰“青天尽处没孤鸿”，其病如前所论。山谷《登达览台诗》曰：“瘦藤拄到风烟上，乞与游人眼界开。不知眼界开多少，白鸟去尽青天回。”凡此之类，皆换骨法也。顾况诗曰：“一别二十年，人堪几回别？”其诗简缓而立意精确。舒王与故人诗曰：“一日君家把酒杯，六年波浪与尘埃。不知乌石江边路，到老相寻得几回！”乐天曰：“临风杪秋树，对酒长年身。醉貌如霜叶，虽红不是春。”东坡南中诗曰：“儿童误喜朱颜在，一笑那知是酒红。”凡此皆夺胎法。唐诗曰：“长因送人处，忆得别家时。”又曰：“旧国别多日，故人无少年。”舒王、东坡用其意作古今不经人道语。王诗曰：“木末北山烟冉冉，草根南涧水泠泠。缲成白雪桑重绿，割尽黄云稻正青。”坡曰：“桑畴雨过罗纨腻，麦陇风来饼饵香。”如《华严经》举果知因。譬如莲花，方其吐花而果具蕊中。造语之工，至于舒王、东坡、山谷尽古今之变。舒王曰：“江月转空为白昼，岭云分暝与黄昏。”“一水护田将绿绕，两山排闼送青来。”坡《海棠诗》曰：“只恐夜深花睡去，故烧高烛照红妆。”又曰：“我携此石归，袖中有东海。”山谷曰：“此皆谓之句中眼。”李格非尝曰：“老杜谓之诗史者，其大过人在诚实耳。”如玉川子《醉归》诗曰：“昨夜村饮归，健倒三四五。摩挲青莓苔，莫嗔惊着汝。”舒王用其意作《扇子诗》曰：“玉斧修成宝月圆，月边仍有女乘鸾。青冥风露非人世，鬓乱钗横特地寒。”谢公有“池塘生春草，园柳变鸣禽”，谓之神助。古今文士多称之。李元膺曰：“此句未有过人处。古人意所至则见于情，诗句盖寓也。谢公喜惠连，梦中当论情意，不当泥句。”吾弟超然曰：“陈叔宝绝无肺肠，诗语有警绝者，如：‘午醉醒来晚，无人梦自惊。夕阳如有意，长傍小窗明。’王摩诘山中小诗曰：‘荆溪白石出，天寒红叶稀。山路原无雨。空翠湿人衣。’舒王百家衣体曰：‘相看不忍发，惨淡暮潮平。欲别更携手，月明洲渚生。’此得天趣。”问曰：“何以识其天趣？”曰：“能知萧何所以识韩信，则天趣可解。”余竟不能诘。 \\n 东坡曰：“渊明诗初看若散缓，熟读有奇趣。如曰：‘日莫巾柴车，路暗光已夕。归人望烟火，稚子候檐隙。’又曰：‘蔼蔼远人村，依依墟里烟。犬吠深巷中，鸡鸣桑树颠。’才高意远，造语精到如此。”如曰：“一千里色中秋月，十万军声半夜潮。”“蝴蝶梦中家万里，子规枝上月三更。”“深秋帘幕千家雨，落日楼台一笛风。”皆寒乞相，初如秀整，熟视无神气，以字露故也。东坡则曰：“山中老宿依然在，案上《楞严》已不看。”细味之，无龃龉态，对甚的而字不露，得渊明遗意耳。对句法，人不过以事以意出处备具谓之妙。荆公曰：“平昔离愁宽带眼，迄今归思满琴心。”又曰：“欲寄荒寒无善画，赖传悲壮有能琴。”不若东坡特奇，如曰：“见说骑鲸游汗漫，亦曾扪虱话酸辛。”又曰：“龙骧万斛不敢过，渔舟一叶从掀舞。”以鲸为虱对，龙骧为渔舟对，大小气焰之不等，其意若玩世，谓之秀杰之气，终不可没。夫富贵中不得言贫贱事，少壮中不得言衰老，康强不得言疾病死亡，或犯之，谓之诗谶。是大不然。诗者妙观逸想，岂限绳墨哉！王维作雪中画芭蕉，诗眼见已知其神，情意寓于物，俗则讥其不知寒暑。荆公方大拜，忽书其壁曰：“霜筠雪竹钟山寺，投老归欤寄此生。”东坡诗曰：“平生万事足，所欠惟一死。”岂可与俗论！余作诗曰：“东坡醉墨浩琳琅，千首空余万丈光。雪里芭蕉失寒暑，眼中骐骥略玄黄。”句法欲老健有英气，当间用方言为妙。奇男子行人群中，自然有颖脱不可干犯之韵。老杜《八仙诗》序李太白曰“天子呼来不上船”，船，方言也，所谓襟纽是已。“家家养乌鬼，顿顿食黄鱼。”川峡路民多供事乌蛮鬼，以临江故顿顿食黄鱼耳。俗人不解，便作养畜字读，遂使沈存中自差以乌鬼为鸬鹚也。 \\n 诗云：“夜阑更秉烛，相对如梦寐。”更互秉烛照之恐是梦也。作更字读，则失意甚矣。山谷每用之，所谓“一霎社公雨，数番花信风”是也。江左风流久已零落，士大夫人品不高，故音韵绝灭。东晋韵人胜士，无出谢安石之右，烟霏空翠间，乃携娉婷登之。与夫雪夜访山阴故人兴尽而反，下马据胡床三弄而去者异矣。诗有句含蓄者，老杜曰：“勋业频看镜，行藏独倚楼。”郑云叟曰：“相看临远水，独自上孤舟。”是也。有意含蓄者，如《宫词》曰：“银烛秋光冷画屏，轻罗小扇扑流萤。天街夜色凉如水，卧看牵牛织女星。”又嘲人诗曰：“怪来妆阁闭，朝下不相迎。总向春园里，花间笑语声。”是也。有句意俱含蓄者，如《九日》诗曰：“明年此会知谁健，醉把茱萸仔细看。”《宫怨》曰：“玉容不及寒鸦色，犹带昭阳日影来。”是也。并同前 \\n 田承君云：“王居卿在扬州，同孙巨源、苏子瞻适相会。居卿置酒曰：‘“疏影横斜水清浅，暗香浮动月黄昏”，此林和靖《梅花诗》，然而为咏杏与桃李皆可。’东坡曰：‘可则可，但恐杏李花不敢承当。’一座大笑。”《王直方诗话》"}
{"章节": "卷十", "正文": "卷十 \\n  \\n 雅什门上 \\n 王安国平甫作诗多使酒楼。语宋次道曰：“杨文公诗有酒楼：‘江南堤柳拂人头，李白题诗遍酒楼。’钱昭度亦有一酒楼：‘长忆钱塘江上望，酒楼人散雨千丝。’今子诗有几酒楼？”次道曰：“吾诗有二酒楼：《九江琵琶亭》云：‘夜泊浔阳宿酒楼，琵琶亭畔荻花秋。云沉鸟没事已往，月白风清江自流。’又《送客西陵》云：‘若耶溪畔醉秋风，猎猎船旗照水红。后夜钱塘酒楼上，梦魂应绕浙江东。’”《青箱杂记》 \\n 西方琥，东州人，郑毅夫榜登第。期集处，告毅夫曰：“榜中琥最少年，乞作探花郎。”毅夫云：“已差二人。”琥曰：“此无定员，添一员何损？”公吏曰：“前日琥第三甲，合出铺地钱二十缗，若作职事，则不出钱。”琥曰：“愿出钱。”毅夫从其请。琥已受符，不出缗钱，毅夫切责之，而倍其罚。琥白毅夫曰：“晚进未尝工诗，愿状元先为之，以为楷式。”毅夫曰：“绿袍不怕露痕湿，直入闹花深处来。”他日复见毅夫曰：“一见雅诗，不敢下笔，翌日当再进诗，愿公代之。”毅夫复云：“朝来已与碧桃约，留住春风不放归。”闻者叹服。《翰府名谈》 \\n 成都慈光寺尼《乘舟夜行》一篇亦佳，云：“水色连天色，风声益浪声。旅人归思苦，渔父梦魂惊。举棹云先到，移舟月遂行。旅吟诗句罢，犹自远山横。”[《鉴戒录》卷十] \\n 京师曹氏，家藏《阮步兵诗》一卷，唐人所书，与世所传多异，有数十首集中所无。其一篇云：“放心怀寸阴，羲和将欲冥。挥袂抚长剑，仰观浮云行。云间有立鹄，抗首扬哀声。一飞冲青天，强世不再鸣。安与鹑鷃徒，翩翩戏中庭。”又云：“嘉木不成蹊，东园损桃李。秋风吹飞雀，零落从此始。繁华有憔悴，堂上生荆杞。驱马舍之去，去上西山址。一身不自保，况复恋妻子。零霜被野草，岁暮亦云已。”诗语皆类此，非后人明矣。孔宗翰亦有本，与此多同。(《诗史》) \\n 海州东海县临海悬崖上，有隋王谟摩崖题名并诗，字方数寸，诗云：“因巡来到此，瞩海看波流。自兹一度往，何日更回眸。”孙巨源云：“此诗工夫不少。”刻之石。 \\n 吴人方子通作《古柏诗》云：“四边乔木尽儿孙，曾见吴宫几度春。若使当时成大厦，也应随例作埃尘。”又作《滟滪堆诗》：“湍流怪石碍通津，一一操舟若有神。自是世间无妙手，古来何事不由人！”舒王见而奇之。《云斋广录》 \\n 舒王得请金陵，寓定力院，题一绝于壁间云：“溪北溪南水暗通，隔溪遥见夕阳春。思量诸葛成何事，只合终身作卧龙。” \\n 天圣中，礼部郎中孙冕记三英诗：刘元载妻、詹茂光妻、赵晟之母《早梅》《寄远》《惜别》三诗。刘妻哀子无立，詹妻留夫侍母病，赵母惧子远游。孙公爱其才以取之。《早梅诗》云：“南枝向暖北枝寒，一种春风有两般。凭仗高楼莫吹笛，大家留取倚阑干。”《寄远诗》云：“锦江江上探春回，消尽寒冰落尽梅。争得儿夫似春色，一年一度一归来？”《惜别诗》云：“暖有花枝冷有冰，惟人没后却无凭。预愁离别苦相对，挑尽渔阳一夜灯。”《金华瀛洲集》　又《摭遗》记《梅花诗》是女仙题蜀州江梅阁 \\n 王元字文元，桂林人，苦吟风月，终于贫病。妻黄氏，共持雅操，每遇得句，中夜必先起然烛，供具纸笔，元甚重之。有《听琴诗》曰：“拂琴开素匣，何事独颦眉！古调俗不乐，正声公自知。寒泉出涧涩，老桧倚风悲。纵有来听者，谁堪继子期？”好事者画为图。《郡阁雅谈》 \\n 僧虚中，宜春人，游潇湘山，与齐己、颜栖蟾为诗友，住湘江西宗成寺。潭州马氏子希振侍中，好事，每出，即延纳于书阁中，好烧柴火，烟昏彩翠。去后复节《题马侍中池亭》云：“嘉鱼在深处，幽鸟立多时。”集首《寄华山司空图侍郎》云：“门径放莎垂，往来投刺希。有时开御札，特地挂朝衣。岳信僧传去，天香鹤带归。他时周召作，无复更衰微。”司空侍郎有诗言怀云：“十年华岳峰前住，只得虚中一首诗。”同前 \\n 唐大清宫使翰林学士钱起，多作佳篇。人收起诗不过百首。有钱蒙仲得《江行无题》一百绝，皆人家藏本所无。有云：“霁云疏有叶，雨浪细无声。稳放扁舟去，江天自有程。”又：“憔悴异灵均，非谗作逐臣。如逢渔父问，未是独醒人。”又：“烟渚复烟渚，画屏还画屏。引惹天末去，数点暮山青。”又：“堤坏漏江水，地拗成野塘。晚荷从不折，留取作秋香。”《诗史》 \\n 权常侍《题山寺》曰：“万叶风声利，一山秋气寒。晓霜浮碧瓦，薄日度朱栏。”又：“得即高歌失即休，多悲多恨漫悠悠。今朝有酒今朝醉，明日愁来明日愁。” \\n 王驾，大顺中擢第，为礼部员外郎，弃官，号守素先生。与司空图、郑谷为诗友，所为诗少传者。《晴景》一篇最佳，云：“雨前不见花间叶，雨后全无叶底花。蜂蝶飞来过墙去，应疑春色在邻家。” \\n 柳彦涂《塞上》云：“鸣骹直上几千尺，天静无风声更干。碧眼胡儿三百骑，尽提金勒向云看。”都下好事者画为图。 \\n 欧阳文忠公酷爱鲍溶诗，《山中寒思》一篇最佳，云：“山深多悲风，败叶与秫齐。门径非世路，何人念穷栖！哀风破山起，夕雪误鸣鸡。巢鸟侵旦出，饥猿无声啼。晨兴动烟火，开云伐冰溪。老木寒更瘦，阴云晴亦低。我负自力求，颜色常低迷。时想灵台下，游子正凄凄。”文忠晚得，恨见之迟。今人少爱溶诗者。 \\n 闽人谢伯初，字景山，天圣、景祐之间以诗知名。余谪夷陵，景山为许州法曹，以长韵见寄，颇多佳句，有云：“长官衫色江波绿，学士文华蜀锦张。”余答曰：“参军春思乱如云，白发题诗愁送春。”盖景山有“多情未老头先白，野思到春如乱云”之句，故余以此戏之。景山诗颇多，如“自种黄花添野景，旋移高竹听秋声”；“园林换叶梅初熟，池馆无人燕学飞”：皆无愧唐贤。仕宦不偶，终以困穷而卒。其诗今已不见于世，其家亦流落不知所在。其寄余诗，迨今三十五年矣，余犹能诵之。盖其人不幸既可哀，其诗沦弃亦可惜，因录于此云：“江流无险似瞿塘，满峡猿声断旅肠。万里可堪人谪宦？经年应合鬓成霜。长官衫色江波绿，学士文华蜀锦张。异域化为儒雅俗，远民争识校雠郎。才如梦得多为累，情似安仁久悼亡。下国难留金马客，新诗传与竹枝娘。典辞县待修青史，谏草当留集皂囊。莫为明时轻谴谪，便将缨足濯沧浪。”《欧阳公诗话》 \\n 郑相肇牧庐州，日以诗酒为娱。《题郡斋》曰：“九衢尘里一书生，多幸逢时拥旆旌。醉里眼开金使字，紫旗风动耀昆明。”后代者薛沆郎中到郡，《题藏舟浦花》一联云：“也知别有风光主，蓓蕾枝枝似去年。”又《别后寄席中三兰》三人名中并曰兰：“淮淝两水不相通，隔岸临流望向东。千颗泪珠无寄处，一时弹与渡前风。”郑多佳句，如“冻瓶粘柱础，宿火陷炉灰”，人皆称之。《南部新书》 \\n 廖凝字熙绩，善吟讽，有学行，隐居南岳三年。江南受伪官为彭泽令，迁连州刺史，与升州李建勋为诗友相善，有集，盖见行于世。咏《中秋月》与《闻蝉》为绝唱。《中秋月》云：“九十日秋色，今宵已半分。孤光吞列宿，四面绝微云。众木排疏影，寒流叠细纹。遥遥望丹桂，心绪正纷纷。”《闻蝉》云：“一声初应候，万木已西风。偏感异乡客，先于离塞鸿。日斜金谷静，雨过石城空。此处不堪听，萧条千古同。”凝居南岳，韦鼎有诗赠曰：“居与白云邻，生涯久忍贫。姓名高雅道，寰海许何人！岳气秋来早，亭寒果落新。几回吟石畔，孤鹤自相亲。”初宰彭泽，有句云：“风清竹阁留僧宿，雨湿莎庭放吏衙。”解印有句云：“五斗徒劳谩折腰，三年两鬓为谁焦？今朝官满重归去，还挈来时旧酒瓢。”江左学诗者，竞造其门。 \\n 刘昭禹字休明，婺州人。少师林宽，为诗刻苦，不惮风雪。诗云：“句向夜深得，心从天外归。”言不虚耳。《怀萧山隐者》云：“先生入太华，杳杳绝良音。秋梦有时见，孤云无处寻。神清峰顶立，衣冷瀑边吟。应笑干名者，六街尘土深。”尝与人论诗曰：“五言如四十个贤人，乱着一字，屠沽辈也。觅句者若掘得玉匣，有底有盖，但精求，必得其宝。”在湖南，累为宰，卒于桂府幕。有诗行于世。《郡阁雅谈》 \\n 廖融字元素，隐于衡山，与逸人任鹄、王正己、凌蟾、王元皆一时名士，为诗相善。湘守杨徽之代归阙，枉道出南岳，宿融山斋，留诗曰：“清和春尚在，欢醉日何长！谷鸟随柯转，庭花夺酒香。初晴岩翠滴，向晚树阴凉。别有堪吟处，相留宿草堂。”融《赠天台逸人》云：“移桧托禅子，携家上赤城。拂琴天籁寂，欹枕海涛生。雪白寒峰晚，鸟歌春谷晴。又闻求桂楫，载月十洲行。”又《题寺古桧》云：“何人见植初，老对梵王居。山鬼暗栖托，樵夫难破除。声高秋汉迥，影倒月潭虚。尽日无僧绕，清风长有余。”《梦仙谣》云：“琪木扶疏系辟邪，麻姑夜宴紫皇家。银河旌节摇波影，珠阁笙箫吸月华。翠凤引游三岛路，赤龙齐别五云车。星稀犹倚虹桥立，拟就张骞搭汉槎。”《退宫妓》云：“神仙风格本难俦，曾从前皇翠辇游。红踯躅繁金殿暖，碧芙蓉笑水宫秋。宝车钿剥阴尘覆，锦帐香消画烛幽。一旦色衰归故里，月明犹梦按《梁州》。”左司谏张观过衡山，留诗曰：“未向漆园为傲吏，定应明代作徵君。家传奕世无金玉，乐道经年有《典》《坟》。带雨小舟横别涧，隔花幽犬吠深云。到头终为苍生起，休恋耕烟楚水濆。”融卒，刺史何承矩葬之，进士郑铉表其墓。(《雅言杂载》) \\n 刘相公邺，因白令公维持，方入翰苑，仍赐及第，为同列所轻。因作诗曰：“曾是江波垂钓人，自怜深厌九衢尘。浮生渐老年随水，往事曾闻泪满巾。已觉远天秋色动，不堪闲夜雨声频。多惭不是相如笔，虚直金銮接侍臣。”《待漏院吟》曰：“玉堂帘外烛迟迟，明月初沉契勘时。闲听景阳钟尽处，两莺飞上万年枝。”才调清高，终秉钧衡。卢瓌《抒情》 \\n 薛尚书钊，为河东从事，乞假归宁，《题侯馆》曰：“仆带雕弓马似飞，老莱衣上着戎衣。邮亭不暇吟山水，塞外经年皆未归。”后镇徐州，《咏柳》曰：“高出军营远映桥，曾逢兵火一时烧。风流性在终难挫，暖日还生万万条。”又有雅句：“坐久仆头出，语多僧齿寒。”《南部新书》 \\n 吴门陆畅郎中尝和人《雪诗》，落句曰：“天人宁底巧，剪水作花飞。”又《山斋玩月》云：“野性平生惟好月，新晴半夜睹婵娟。起来自擘书窗破，恰漏清光落枕前。”后因云安出降，百僚举畅为傧相，奉诏作《催妆诗》云：“云安公主贵，出降五侯家。天母看调粉，日兄怜赐花。催铺百子帐，待障七香车。借问妆成未？东方欲晓霞。”《古今诗话》 \\n 潘浪《归钱塘》云：“久客见华发，孤棹桐庐归。新月无朗照，落日有余辉。渔浦风水急，龙山烟火微。时闻沙上雁，一一皆南飞。”人谓不减刘长卿。同前 \\n 韦承贻，咸通中策试夜潜纪长句于都堂南壁，云：“褒衣博带满尘埃，独上都堂纳卷回。蓬巷几时闻吉语，棘篱何日却重来。三条烛尽钟初动，七转丹成鼎未开。残月渐低人扰扰，不知谁是谪仙才。”又云：“白莲千朵照廊明，一片升平雅韵声。才唱第三条烛尽，南宫风月画难成。”同前 \\n 徐休雅，长沙人，因马希范夜宴迎四仪夫人，赋诗云：“云路半开千里月，洞门斜掩一天春。”又作《宫词》云：“内人晓起怯春寒，轻揭珠帘看牡丹。一把柳丝收不得，和风搭在玉栏干。”曾献《家宴堂十首》，时称冠绝。《郡阁雅谈》 \\n 文宗诏礼部侍郎高锴作贡举，试《霓裳羽衣曲诗》，时宗子李肱诗最佳，诗曰：“开元太平时，万国贺丰岁。梨园献旧曲，玉座流新制。凤管递参差，霞衣竞摇曳。宴罢水殿空，辇余芳草细。蓬壶事已久，仙乐功无替。讵肯听余音，圣明知善继。” \\n 抚州蔡牧尝作《责四皓诗》云：“秦末家家思逐鹿，商山四皓独忘机。如何鬓发霜相似，更出山来定是非？”及假节交邕，道经湖口，零陵太守郑史，同年也，远以酒乐相迎。坐有琼枝者，守之所爱，夺之而去。泊《中兴顷》下，僶俛不前久之。到邕，御制失律，伏法。湘川权厝，二子延近，终丧而逝。论者谓妄责四皓而欲买山于浯溪之间，不徒言哉！诗曰：“停桡积水中，举目孤鸿外。借问浯溪人，谁家有山卖？”《云溪友议》 \\n 举子尉迟正，梗概士也。献诗于右坐李林甫，有《暮行潼关》云：“明月飞出海，黄河流上天。”《观内人楼上踏歌》云：“芙蓉初出水，桃李忽无言。”《塞上曲》云：“夜夜月为青冢镜，年年雪作黑山花。”右坐鉴此句云：“得非才子乎？”[《云溪友议》卷中] \\n 徐安正侍郎，久居中书堂，参李右丞之论。恐罪累，乃隐衡山，为东林掇菜行者。李北海邕，游岳，过寺，观其题诗处，曰：“不知徐公乃在此！”握手言曰：“朝列于公，论已息矣。”遂解布褐而释以簪裳，谓徐曰：“曾吟《岘山诗》曰：‘岘山思驻马，汉水忆回舟。’又云：‘暮雨船犹湿，春风帆正开。’”徐曰：“暗哑之日，尝亦默诵之。”遂同载归长沙。[《云溪友议》卷中] \\n 贞元五年置中和节，德宗制诗，朝臣奉和，诏写本赐戴叔伦于容州，天下美之。诗云：“中和变梅柳，万汇生春光。中和纪月令，方与天地长。耽乐岂不尚，懿兹时景良。庶遂亭育恩，同致寰海康。君臣永终始，交泰符阴阳。曲沼水新碧，华池桃稍芳。胜赏信多欢，戒之在无荒。”《广卓异记》 \\n 唐黄损，龙德二年登进士第，喜作诗吟。《读史》云：“逐鹿走红尘，炎炎火德新。家肥生孝子，国霸有谋臣。帝道云龙合，民心草木春。须知烟阁上，一半老儒真。”《雅言杂载》 \\n 李洞，唐诸王孙。游西川，慕浪仙为诗，作铜像其仪，事之如神。为《终南诗》二十韵，有“残阳高照蜀，败叶远浮泾”。复曰：“砍竹烟岚冻，偷湫雨雹腥。远看丹凤阙，冷射五侯厅。”全篇皆绝唱。又《赠司空侍郎》云：“马饥餐落叶，鹤病晒残阳。”又曰：“卷箔青溪月，敲松紫阁书。”《送僧》云：“越讲迎骑象，蕃斋忏射雕。”《赠高仆射》云：“征南破虏汉功臣，提剑归来万里身。闲傍凌烟金柱看，形容消瘦老于真。”《送人归日本》云：“岛屿分诸国，星河共一天。”但诮其僻涩而不知贵其奇峭。惟吴子华深知之。子华才力浩大，八面受敌。以百篇示洞，洞曰：“大兄所示百篇中有一联绝唱。《新亭》曰：‘暖漾鱼遗子，晴游鹿引麑。’”子华不怨所鄙而喜其所许。洞三榜裴公，第二榜策夜帘献曰：“公道此时如不得，昭陵恸哭一生休。”寻卒于蜀。裴公无子，人谓屈洞所致。《摭言》 \\n 周贺少从浮屠，法名清鉴，遇姚合而返初。与贾岛、无可齐名。岛《哭柏岩禅师》曰：“苔覆石床新，师曾占几春？写留行道影，焚却坐禅身。塔院关松雪，房廊露隙尘。自怜双泪下，不是解空人。”贺诗曰：“林径西风急，松枝讲妙余。冻须亡夜剃，遗偈病时书。地燥焚身后，堂空着影初。此时频下泪，曾省到吾庐。”同前 \\n 孟宾于《蟠溪怀古》云：“良哉吕尚父，深隐始归周。钓石千年在，春风一水流。松根盘藓石，花影卧沙鸥。谁更怀《韬》术？追思古渡头。”又《怀连上旧居》云：“闲思连上景难齐，树绕仙乡路绕溪。明月夜舟渔父唱，春风平野鹧鸪啼。城边寄信归云外，花下倾杯到日西。更忆海阳垂钓侣，昔年相遇草萋萋。”《雅言系述》 \\n 曹邺字业之，桂林人，为《四怨》《三愁》《五情》诗。其《怨》云：“庭花已结子，岩花犹弄色。谁令生处远，用尽春工力！”其《愁》云：“别家鬓未生，到城须似发。朝朝临水望，灞水不入越。”其《情》云：“空城野雀饥，咬咬复飞飞。忽见官仓粟，官仓无空时。”为舍人韦悫所知。力荐于主司，乃中第。看榜日，谢主司云：“一辞桂岩猿，九泣都门月。年年孟春至，看花不如雪。”《杏园宴上呈同年》云：“贤路非在天，十年行不至。一旦公道开，青云在平地。”又云：“故衣未及换，尚有去年泪。”又云：“永持共济心，莫起胡越意。” \\n 刘章字克明，江左人，事湖南马氏。有《蒲鞋诗》云：“吴江浪浸白蒲春，越女初挑一样新。才自绣窗离玉指，使随罗袜上香尘。石榴裙下从容久，玳瑁筵前整顿频。今日高楼鸳瓦上，不知抛掷是何人。” \\n 黄损，连山人。作《公子行》云：“春草绿绵绵，骄骖骤暖烟。微风飘乐韵，半日醉花边。打鹊抛金弹，招人举玉鞭。田翁与蚕妇，平地看神仙。”又《出山吟》云：“来书初出白云扃，乍蹑秋风马足轻。远近留连分岳色，别离呜咽乱泉声。休将巢许争喧杂，自共伊皋论太平。昨夜细看云色里，进贤星座甚分明。”并同前"}
{"章节": "卷十一", "正文": "卷十一 \\n  \\n 雅什门下 \\n 张瀛，碧之子也，事广南刘氏，官至曹郎。尝为歌赠琴棋僧，同列见之，曰：“非其父不生其子。”诗云：“我尝听师法一说，波上莲花水中月。不垢不净是色空，无法无空亦无灭。我尝听师禅一观，浪溢鳌头蟾魄满。河沙世界尽空空，一寸寒灰冷灯畔。我又听师琴一抚，长松唤住秋山雨。弦中雅弄若铿金，指下寒泉流太古。我又听师棋一着，山顶坐沉红日脚。阿谁称是国手人，罗浮道士赌却鹤，输却药。法怀斟下红霞丹，束手不敢争头角。”《雅言系述》 \\n 翁宏字大举，桂岭人，常寓居韶贺间，不仕进，能诗。《宫词》云：“又是春残也，如何出翠帷？落花人独立，微雨燕双飞。寓目魂将断，经年梦亦非。那堪向秋夕，萧飒暮蟾辉。”《秋风曲》云：“又是秋残也，无聊意若何！客程江外远，归思夜深多。岘首飞黄叶，湘湄走白波。仍闻汉都护，今岁合休戈。”《塞上曲》云：“风高弓力大，霜重角声干。”《海中山》云：“客帆来异域，别岛落蟠桃。”《中秋月》云：“寒清万国土，冷斗四维根。”《晓月》云：“漏光残井瓮，缺影背山椒。”《送人下峡》云：“万木残秋里，孤舟半夜猿。”《南越行》云：“因寻买珠客，误入射猿家。”《细雨》云：“何处残春夜，和花落古宫。”《途中逢故人》云：“孤舟半夜雨，上国十年心。”开宝中，衡山处士廖融南游，宏有诗云：“病卧瘴云间，莓苔渍竹关。孤吟牛渚月，老忆洞庭山。壮志潜消尽，淳风竟未还。今朝忽相遇，执手一开颜。”宏以百篇示融，融谢宏云：“高奇一百篇，见造化工全。积思游沧海，冥搜入洞天。神珠迷罔象，瑞玉匪雕镌。休叹不得力，《离骚》千古传。”王元怀云：“独夜思君切，无人知此情。沧洲归未得，华发别来生。孤馆木初落，高空月正明。远书多隔岁，犹念没前程。”皆佳句也。 \\n 张子明，攸县人，居凤巢山。有诗名，《孤雁》一篇最佳，云：“只影翩翩过碧湘，旁池鸳鹭下银塘。虽逢夜雨迷深浦，终向晴天着旧行。忆伴几回思片月，蜕翎多为系繁霜。江南塞北俱关念，两地归飞似故乡。” \\n 路洵美，唐相岩之玄孙，有《夜坐诗》云：“帘卷竹轩清，四邻无语声。漏从吟里转，月自坐来明。草木露华湿，衣裳寒气生。难逢知鉴者，空悦此时情。”竞传于湖南。 \\n 伍彬，邳阳人，初事马氏，王师下湖湘，授官为安邑簿，秩满归隐。《题全义分水岭》云：“前贤功及物，禹后杳难俦。不及古今色，平分南北流。寒冲山影岸，清绕荻花洲。尽是朝宗去，潺湲早晚休。”《夏日喜雨》云：“稚子出看莎径没，渔翁来报竹桥流。”《辞解牧》云：“踪迹未辞鸳鹭客，梦魂先到鹧鸪村。”泊居隐，廖融书其屋曰：“圆塘绿水平，鱼跃紫莼生。要路贫无力，深村老退耕。犊随原草远，蛙傍堑篱鸣。拨棹茶川去，初逢谷雨晴。”路振赠诗云：“考终秋鬓白，归隐旧峰前。庭树鸟频啄，山房人尚眠。寒岩落桂子，野水过茶烟。已绝劳生念，虔心向竺乾。” \\n 王元字文元，桂林人。有《登祝融峰》诗云：“草叠到孤顶，身齐高鸟翔。势疑撞翼轸，翠欲滴潇湘。云湿幽崖滑，风梳古木香。晴空聊纵目，杳杳极穷荒。”又《听琴》云：“拂尘开素匣，有客独伤时。《郡阁雅谈》记第二句“何事独颦眉”。古调俗不乐，正声君自知。寒泉出涧涩，老桧倚风悲。纵有来听者，谁堪继子期？”《题邓真人遗址》云：“三千功满轻升去，留得山前旧隐基。但见白云长掩映，不知浮世几兴衰！松梢风触霓旌动，棕叶霜沾鹤翅垂。近代无人寻异事，野泉喷月写秋池。”与廖融为诗友，赠之云：“伴行唯瘦鹤，寻寺入深云。”终于长沙。 \\n 李韶，郴州人，苦吟固穷。《题司空山观》云：“梁代真人上紫微，水盘山脚五云飞。杉松老尽无消息，犹得千年一度归。”识者谓韶必无名，果如其言。王元有诗悼之云：“韶也命何奇！生前与世违。贫栖古梵刹，终着旧麻衣。雅句僧抄遍，孤坟客吊稀。故园今孰在，应见梦中归。” \\n 陆蟾，不知何许人，居攸县司空山。《闻子规》云：“后夜入清明，游人何处听！花残斑竹庙，雨歇岘山亭。树罅月欲落，窗间酒正醒。众禽方在梦，谁念尔劳形！” \\n 王操字正美，江左人。太平兴国上《南郊赋》，授太子洗马。奉使陇右，至石濠驿，作《黄葵诗》于壁云：“昔年南国看黄葵，云鬓金钗向后垂。今日林容篱落下，秋风寂寞两三枝。”李相国昉，自延安入觐，见诗爱之，后《赠相国》云：“袖中谏草朝天去，头上宫花侍宴归。”《赠刘将军》云：“三十悬钩事圣朝，功名常爱霍嫖姚。锦衣香重花垂足，玉带光寒雪绕腰。秣马暖思秦地草，弦弓秋忆雁门雕。清时闲却英雄兴，醉听笙歌掷酒瓢。”《寒食》云：“马摇金勒嘶村墅，人抢花球落野田。”《夜宴》云：“彩笺分卷碧云薄，蜡烛对烧红泪干。”同前 \\n 卞震，蜀人，尝吟《即事》云：“雨壁长秋菌，风枝落病蝉。”又云：“老筇搘瘦影，寒木凭吟身。”《春日偶题》云：“诗债到春无处避，离愁因醉暂时无。”《即事》云：“茶香解睡磨铛煮，山色牵怀着屐登。”并同前 \\n 郭功父方与荆公坐。有一人展刺，云诗人龙太初。功父勃然曰：“相公前敢称诗人，其不识去就如此。”荆公曰：“且请来相见。”既坐，功父曰：“贤道能作诗，能为我赋乎？”太初曰：“甚好。”功父曰：“只从相公请个诗题。”时方有一老兵以沙擦铜器。荆公曰：“可作《沙诗》。”太初不顷刻间诵曰：“茫茫黄出塞，漠漠白铺汀。鸟去风平篆，潮回日射星。”功父阁笔，太初缘此名闻东南。余后于乔希圣家见太初诗一轴，皆不及前所作。《王直方诗话》 \\n 东坡作彭门守时，过齐州李公择，中秋席上作一绝云：“暮云收尽溢清寒，银汉无声转玉盘。此生此夜不长好，明月明年何处看？”其后，山谷在黔南，令以《小秦王》歌之。 \\n 韩持国《酴醿》一绝云：“平生为爱此香浓，仰面常迎落絮风。每到春归有遗恨，典刑犹在酒杯中。” \\n 诗云：“春阴垂野草青青，时有幽花一树明。晚泊孤舟古祠下，满川风雨看潮生。”此苏子美诗也。《双同集》　并同前 \\n 贺方回题一绝于定林，云：“破冰泉脉漱篱根，坏衲遥疑挂树猿。蜡屐旧痕寻不见，东风先为我开门。”舒王见之，大称赏，缘此知名。 \\n 诗云：“欲挂衣冠神武门，先寻水竹渭南村。却将旧斩楼兰剑，买取黄牛教子孙。”不知何人作。 \\n 石曼卿以书名世，然愈大愈妙，尝书三佛名，最为雄俊。张文潜有诗云：“煌煌三佛名，榜铁金石钮。开张宫室上，浑质山岳厚。井水骇龙吟，蚁封观骥骤。”余爱能道其妙处。 \\n 诗曰：“蛟室围青草，龙堆隐白沙。护江盘古木，迎棹舞神鸦。破浪南风正，收帆畏日斜。云山千万叠，何处上仙槎！”此老杜《过洞庭诗》也。李希声云：“得之于江心一小石刻。”“人生烛上花，火灭巧妍尽。春风饶树头，日与化工进。只知雨露贪，不闻零落近。昔我飞骨时，惨见当涂坟。青松霭朝霞，缥缈山下村。既死明月魄，无复玻璃魂。念此一脱洒，长啸登昆仑。醉着鸾凤衣，星斗俯可扪。”又曰：“朝披梦泽云，笠钓青茫茫。寻缘得双鲤，中有《三元章》。篆字若丹蛇，绕势如飞翔。归来问天老，奥义不可量。金刃割青紫，灵文烂煌煌。咽服十二环，奄有仙人房。暮跨紫鳞去，海气侵肌凉。龙子善变化，化作梅花妆。赠我叠叠珠，靡靡明月光。劝我穿络缕，系作裾间珰。揖予以词去，谈笑闻余香。”元祐八年，东坡帅定武，李方叔、王仲弓别于惠济，出示南岳典宝东华李真人象，又出此二诗曰：“此李真人作也。近有人于江上遇之，得此，云即李太白也。”并同前 \\n 杨大年、钱文僖、晏元献、刘子仪以文章立朝，为诗皆宗李义山，号“西昆体”。后进效之，多窃取义山语。御尝赐百官宴，优人有装为义山者，衣服败裂，告人曰：“为诸馆职挦扯至此。”闻者大噱。然大年《汉武诗》云：“力通青海求龙种，死讳文成食马肝。待诏先生齿编贝，忍令乞米向长安！”义山不能过。《古今诗话》 \\n 王贞白，唐末大播诗名，尝作《御沟诗》云：“一派御沟水，绿槐相荫青。此波涵帝泽，无处濯尘缨。鸟道来虽险，龙池到自平。朝宗心本切，愿向急流倾。”示贯休，休曰：“剩一字。”贞白扬袂而去。休曰：“此公思敏。”书一中字于掌。逡巡，贞白回曰：“此中涵帝泽。”休以掌中示之，不异所改。《青琐后集》 \\n 史青，零陵人。其先名籍秦随。幼而聪敏，博B闻W强Q记。开元初，上上表自荐：“臣闻曹子建七步成章，臣愚以为七步太多。若赐召试，五步之内，可塞明诏。”明皇试以《除夜上元观灯》《竹火笼》等诗，惟《除夜》最佳，云：“今岁今宵尽，明年明日催。寒随一夜去，春逐五更来。气色空中改，容颜暗里摧。风光人不觉，已入后园梅。”《唐宋诗》以为王湮作。明皇称赏，授左监门卫将军。(《零陵总记》) \\n 僧乾康，零陵人。齐己在长沙，居湘西道林寺，乾康往谒之。齐己知其为人，使谓曰：“我师门仞，非诗人不游。大德来非诗人耶？请为一绝，以代门刺。”乾康诗曰：”隔岸红尘忙似火，当轩青嶂冷如冰。烹茶童子休相问，报道门前是衲僧。”齐己大喜，日与款接。及别，以诗送之。乾康有《经方干旧居诗》云：“镜湖中有月，处士后无人。荻笋抽高节，鲈鱼跃老鳞。”为齐己所称。乾德中，左补阙王伸知永州，康捧诗见，伸睹其老丑，曰：“岂有状貌如此，能为诗乎？宜试之。”时积雪方消，命为诗。康曰：“六出奇花已住开，郡城相次见楼台。时人莫把和泥看，一片飞从天上来。”伸惊曰：“其旨不浅，吾岂可以貌相人也？”待以殊礼。 \\n 贾岛诗有影略句，韩退之喜之。《渡桑干》诗曰：“客舍并州已十霜，归心日夜忆咸阳。如今又渡桑干水，却望并州是故乡。”《赴长江道中》诗曰：“策杖驰山驿，逢人问梓州。长江那可到，行客替生愁。”《冷斋夜话》 \\n 韩子苍曰：“丁晋公海外诗云：‘草解忘忧忧底事，花名含笑笑何人？’世以为工。及读东坡诗曰：‘花非识面常含笑，鸟不知名时自呼。’便觉才力相去如天渊。” \\n 余自并州还江南，过都下，蔡子因约相见相国寺，问余有诗，且曰：“觉范有《寒岩上元怀京师诗》曰：‘上元独宿寒岩寺，卧看青灯映薄纱。夜久雪猿啼岳顶，梦回清月上梅花。十分春瘦缘何事，一掬归心未到家。却忆少年行乐处，软红香雾喷东华。’今能作《京师上元怀山中》，可乎？”余为之曰：“北游烂漫看并门，重到皇州及上元。灯火风光记前事，管弦音律试新番。期人未至情如海，穿市归来月满轩。却忆寒岩曾独宿，雪窗残夜一声猿。” \\n 世徒知文与可扫墨竹，不知其高才兼诸家之妙。诗尤精绝。《戏作鹭鸶六言》曰：“颈细银钩浅曲，脚高绿玉深翘。岸上水禽无数，有谁似汝风标！”并同前 \\n 苦吟门 \\n 李昪受禅之初，忽半夜寺僧撞钟，满城皆惊，召将斩之。对曰：“夜来偶得《月诗》。”乃曰：“徐徐东海出，渐渐上天衢。此夕一轮满，清光何处无！”喜而释之。《江南野录》 \\n 潘阆自号逍遥子，作《苦吟》诗曰：“发任茎茎白，诗须字字清。”同前 \\n 方干为诗，练句字字有功。《寄人》云：“鹤盘远势投孤屿，蝉曳残声过别枝。”《鉴戒录》 \\n 唐人为诗，常积思数十年，然后各自名家。杜少陵云：“更觉良工用心苦。”岂特我哉！《古今诗话》 \\n 陈舍人从易，当时文方盛之际，独以醇儒古学见称，诗类白乐天。盖自杨刘唱和《西昆集》行，后进学者争效之。风雅一变，谓之《昆体》。由是，唐贤诸集几废而不行。陈公时偶得《杜集》旧本，文多脱误。至《送蔡都尉》诗云“身轻一鸟”，其下脱一字，陈公与数客各用一字补之。或云疾、去、落，或云下，莫能定。后得一善本，乃是“身轻一鸟过”。陈公叹服，以为虽一字，诸君亦不能到。《欧公诗话》 \\n 庞颍公喜为诗，虽临边典郡，文案委前，日不废三两篇，以此为适。及疾甚，余时为谏官，以十余篇相示，手批其后曰：“欲令吾弟知老夫疾中尚有此思耳。”字已惨淡难识，数日薨。《闲居诗话》 \\n 寇莱公延僧惠崇于池亭分题为诗。公探得《池上柳》青字韵，崇探得《池鹭》明字韵。自午至晡，祟忽点头曰：“得之矣，此篇功在明字，凡五压不倒。”公曰：“试口占。”曰：“雨歇方塘溢，迟回不复惊。暴翎沙日暖，引步岛风清。照水千寻迥，栖烟一点明。主人池上凤，见尔忆蓬瀛。”公笑曰：“吾柳之功在青字，而四压不倒，不如且已。”贯休《怀武昌故楼》云：“风清江上寺，霜洗月中砧。得句先呈佛，无人知此心。”[《湘山野录》卷中] \\n 贾岛初赴举，在京师。一日于驴上得句云：“鸟宿池中树，僧敲月下门。”又欲推字，炼之未定，于驴上吟哦，引手作推敲之势。观者讶之。时韩退之权京兆尹，车骑方出，岛不觉行至第三节，尚为手势未已。俄为左右拥至尹前。岛具对所得诗句推字与敲字未定，神游象外，不知回避。退之立马久之，谓岛曰：“敲字佳。”遂并辔而归，共论诗道，留连累日，因与岛为布衣之交。有赠岛诗曰：“孟郊死葬北邙山，日月风云顿觉闲。天恐文章声断绝，故生贾岛在人间。”自此名著。后因不第，乃为僧，改号无本，居于法乾寺，与无可唱和。一日，宣宗微行至寺，闻钟楼上有吟声，遂登楼，于岛案上取诗卷览之。岛不识，乃攘臂睨之，遂于手内取诗卷曰：“郎君何会此耶？”宣宗下楼而去。既而，岛知之，亟谢罪，乃赐御札除遂州长江簿，后迁普州司仓卒。故程锜以诗悼之曰：“倚恃诗难继，昂藏貌不恭。骑驴冲大尹，夺卷忤宣宗。驰誉超前辈，居官下我侬。司仓旧曹署，一见一心忡。”王元赠诗曰：“江城卖药常将鹤，古寺看碑不下驴。”《唐宋遗史》 \\n 僧齐己往袁州谒郑谷，献诗曰：“高名喧省闼，《雅》《颂》出吾唐。叠巘供秋望，飞云到夕阳。自封修药院，别下着僧床。几话中朝事，久离鸳鹭行。”谷览之云：“请改一字，方得相见。”经数日再谒，称已改得诗，云：“别扫着僧床。”谷嘉赏，结为诗友。《郡阁雅谈》 \\n 贾岛，元和中尝跨驴张盖，横截天街。时秋风正厉，黄叶可扫。岛吟曰：“落叶满长安。”求一联不可得，不知身之所从，因冲京兆尹刘栖楚节，被系一夕，释之。又尝遇武宗于定水精舍，岛尤肆慢，武宗讶之。他日，令与一官，授长江尉，至普州司仓卒。(《摭言》) \\n 永叔言苦吟句云：“一句坐中得，片心天外来。”兹所谓苦吟破的之句。《青琐集》"}
{"章节": "卷十二", "正文": "卷十二 \\n  \\n 警句门上 \\n 太祖尝顾近侍曰：“五代干戈之际，犹有诗人。今太平日久，岂无之也！”中官宋永图于僧寺园亭中得诗百篇以进。有丞相李文正公昉《僧阁闲望》一联云：“水光先见月，露气早知秋。”《古今诗话》 \\n 杨朴字契元，郑州人。善为诗，少尝与毕文简公士安同学，文简荐之，太宗召见，面试《蓑衣涛》，云：“狂脱酒家春醉后，乱堆渔舍晚晴时。”除官不受，听归山，以其子从政为长水尉。朴又尝为《七夕诗》云：“年年乞与人间巧，不道人间巧已多。”[《温公续诗话》] \\n 魏野，陕人，字仲先。少时未知名，《题河上寺柱》云：“数声离岸橹，几点别州山。”时有幕僚，本江南文士，见之大惊，邀与相见，赠诗曰：“怪得名称野，元来性不群。”仍为延誉，由是，人始重之。真宗西祀，遣中使召之，野闭户逾垣而遁。[《温公续诗话》] \\n 熙宁六年，有司言四月一日当蚀。上为损膳彻乐避正殿，一夕微雨，不见日食，是日有皇子之庆。蔡子正为枢密，献诗云：“昨夜薰风入《舜韶》，君王方避正衙朝。阳晖已得前星助，阴沴潜随夜雨销。”其叙四月一日避正殿、皇子庆诞、阴云不见日食已尽矣。当时无能过云。[《倦游杂录》] \\n 成都妓单氏赠陈希夷诗云：“帝王师不得，日月老应难。”名士多称之。《唐宋遗史》 \\n 晏元献览李庆《富贵曲》云：“轴传曲谱金书字，树记花名玉篆牌”，曰：“此乃乞儿相，未尝谙富贵者。”故公每言富贵，不及金玉锦绣，惟说其气象。若“楼台侧畔杨花过，帘幕中间燕子飞”；“梨花院落溶溶月，柳絮池塘淡淡风”是也。公自以此句语人曰：“穷人家有此景否？”宋莒公见公佳句皆书于斋壁，如“无可奈何花落去，似曾相识燕归来”；“静寻啄木藏身处，闲看游丝到地时”；“楼台冷落收灯夜，门巷萧条扫雪天”；“已定复摇春水色，似红如白野棠花”之类。后人不可及。《青箱杂记》 \\n 苏为知吴兴日，多作诗。内一篇最佳，云：“野艇闲撑处，湖天景亦微。春波无限绿，白鸟自由飞。柳色浓垂岸，山光冷照衣。时携一壶酒，恋到晚凉归。”又在宣城作十首，以宣城为目，内《宣城花》一篇首出，曰：“宣城花叠嶂，楼前簇绮霞。若非翠露陶潜宅，即是红藏小谢家。”又在邵武有诗曰：“爱重八九月，登临高下楼。林红云白处，寒濑泊渔舟。” \\n 丞相王文惠有《宫词》云：“一声啼鸟禁门静，满院落花春日长。”《野步》云：“桑斧科春色，渔歌唱夕阳。”皆佳句也。 \\n 楚僧惠崇工于诗。《题杨云卿郊居》云：“河分岗势断，春入烧痕青。”《长信词》云：“阴井生秋早，明河彻晓迟。”《江行晚泊》云：“岭暮清猿急，江寒白鸟稀。”《上谷相公池上作》云：“归禽动疏竹，落果响寒塘。”《赠陈少府》云：“野人传相鹤，山叟学弹琴。”《夜坐》云：“春浅水生井，宵分月上檐。”《赠凝上人》云：“掩门青桧老，出定白髭长。”《送逐客》云：“浪经蛟浦阔，山入鬼门寒。”《经缘公旧寺》云：“遗偈传诸国，留真在一峰。”《塞上》云：“河冰坚渡马，塞雪密藏雕。”《喜长公至》云：“久别年颜改，相逢夜话长。”《隐者》云：“多年不道姓，近日旋移家。”《宿东林寺》云：“鸟归山堕雪，僧去石沉云。”《上杨内翰》云：“露寒金掌重，天近玉绳低。”《柳氏书斋》云：“著书惊日短，弹剑惜春深。”《上王太尉》云：“探骑通番垒，降兵逐汉旗。”《田家秋夕》云：“露下牛羊静，河明桑柘空。”《舟行》云：“林断城隍出，江分岛屿回。”《寄梅苏州》云：“锁城山月上，吹角海鸥惊。”《宿杨侍郎东亭》云：“卷幔来风远，移床得月多。”《送程至》云：“白浪分吴国，青山隔楚天。”《宿隐静寺》云：“空潭闻鹿饮，疏树见僧行。”《送钱供奉巡警》云：“剑戟明山雪，旌旗湿海云。”《梅鼎臣河亭》云：“旷野行人少，长河去鸟平。”《宿肇公山斋》云：“月高山舍迥，霜落石门深。”《送卢经西归》云：“雪多秦木迥，云尽汉山孤。”《濠梁夜泊》云：“夜阑潮动舸，天迥月临城。”《崔仰秋居》云：“叶影风中静，虫声月下多。”《赠裴使君》云：“行县山迎舸，论兵雪绕旗。”《早行》云：“繁霜衣上湿，残月马前低。”《秋夕》云：“磬断虫声出，灯回鹤影沉。”《书韩退之屋壁》云：“移家临丑石，租地得灵泉。”《秋夕怀长公》云：“秋近草虫乱，夜遥霜月低。”《观宴乡老》云：“海鸥听舜乐，山老泛尧觞。”《赠素上人》云：“午食下林鸟，夜禅移冢狐。”《夏夜》云：“扇声犹泛暑，井气忽生秋。”《江行早发》云：“残月楚山晓，孤烟江庙春。”《翻经馆靖少卿房》云：“梵容分古像，唐语入新经。”《题太保道院》云：“鹤传沧海信，僧和白云诗。”《秋夕怀汪白》云：“塞禽栖古柳，破月入微云。”《赠白上人》云：“花漏沉山月，云衣起海风。”《喜陈助教至》云：“楼中天姥月，座上杜陵人。”《冬日野望》云：“人归岗舍近，雁过渚田遥。”《送人知荣州》云：“山色临巴迥，江流入汉清。”《春深道中》云：“湘云随雁断，楚路背人遥。”《赠李道士》云：“松风吹发乱，岩溜溅棋寒。”《栖霞寺》云：“境闲僧渡水，云尽鹤盘空。”《林逋河亭》云：“古路随岗起，秋帆转浦斜。”《杨秘校池上》云：“禽寒时动竹，露重忽翻荷。”《魏仲先山亭》云：“岚重琴棋湿，风长枕簟寒。”《塞上》云：“离碛雁冲雪，渡河人上冰。”《寄白阁上人》云：“夜梵通云窦，秋香漏石丛。”《陕西道中》云：“关河双鬓白，风雪一灯青。”《送防秋杨将军》云：“杀气生龙剑，威风动虎旗。”《瓜州亭子》云：“落潮鸣下岸，飞雨暗中峰。”《贺刘舍人》云：“日躔黄道迥，春入紫微深。”《除夜》云：“寒灯催腊尽，晓角唤春归。”《幽并道中》云：“雁行沉古戍，雕影转寒沙。”《送僧归天台》云：“景霁云回合，秋风林动摇。”《过陈希夷旧居》云：“乱水僧频过，荒松鹤不还。”《宿横江馆》云：“露馆涛惊枕，空庭月伴琴。”《维邢道中》云：“马渡冰河阔，雕盘碛日高。”《报国寺秋居》云：“惊蝉移古柳，斗雀堕寒庭。”《书早上人房》云：“松风传夕磬，溪雾拥春灯。”《观南郊天仗》云：“霓旌摇晓色，凤吹绕春云。”《赠义上人》云：“坐石云生衲，添泉日入瓶。”《升平词》云：“万国无形治，三边不战平。”《国清寺》云：“暝鹤栖金刹，秋僧过石桥。”《吕氏西斋》云：“雪残僧扫石，风动鹤归松。”《刘参幽居》云：“风暖鸟巢木，日高人灌园。”《杨都官池上》云：“竹风惊宿鹤，潭月戏春鱼。”《书方峤壁》云：“圭窦先知晓，盆池别见天。”《送陈舍人巡抚》云：“月露疏寒柝，云涛闪画旗。”《宿齐上人禅斋》云：“鹤盘金刹露，龙蛰玉瓶泉。”《春日寇宣赞池上》云：“暄风生木末，迟景入泉心。”《七夕》云：“河来天上阔，云度月边轻。”《赠王道士》云：“海人来相鹤，山狖下听琴。”《送孙荆州》云：“画鹢浮秋浪，金铙响夕云。”《江城晚望》云：“丹枫映郭迥，绿屿背江深。”《题王太保山亭》云：“危溜含清瑟，飞花点玉觞。”《送李秦州》云：“朱旗临雪卷，画角入云吹。”《昼上人西斋》云：“孤云还静境，远籁发秋声。”《李太傅山庄》云：“围棋分雪石，汲井动金沙。”《宫中词》云：“井含春气碧，楼转夕阴清。”《送吴袁州》云：“鸟暝风沉日，天清月上旗。”《寄肇公》云：“斜吹鸣金锡，归云拥石床。”《塞上》云：“古戍生烟直，平沙落日迟。”《赠嗣上人》云：“拂石云离帚，烹茶月入铛。”《舟行》云：“远屿迎樯出，寒林带岸回。”《送来上人》云：“来时云拥衲，别后月随筇。”《马蠙淮亭》云：“路横冈烧断，风转浦帆斜。”《赠戴殿前》云：“剑静龙归匣，旗开虎绕竿。”《高諲书斋》云：“品画逢名客，横琴忆古贤。”《太乙山》云：“云阴移汉塞，石色入晴天。”《塞上送人》云：“地遥群马小，天阔一雕平。”《范溶园池》云：“江花凌霰发，山溜入池深。”《猎骑》云：“长风跃马路，小雪射雕天。”《高略书院》云：“古木风烟尽，寒潭星斗深。”《送段工部河北漕》云：“渡河风动旆，巡部雨沾车。”《题高生山阁》云：“对酒淮潮起，题诗楚月新。”《经明大师房》云：“门掩前朝树，心垂别郡峰。”《送李堪》云：“秋声动群木，暮色起千山。”并同前 \\n 欧阳文忠公守滁，见王元之《谢上表》云：“诸县丰登，绝少公事；全家饱暖，共荷君恩。”因成诗曰：“诸县丰登少公事，全家饱暖荷君恩。”《摭遗》 \\n 杨轩字公远，衡州人。尝有《灯诗》曰：“解照日月不照处，独明天地未明时。”同前 \\n 李煜作诗，大率都悲感愁戚，如“青鸟不传云外信，丁香空结雨中愁”；“鬓从今日添新白，菊是去年依旧黄”之类。然思清句雅可爱。《翰府名谈》 \\n 陈亚大卿，士大夫徒传其谐谑之语，不知其作诗甚佳。如“浪平天影接，山尽树根回”，得作者之格。 \\n 赵师民龙图，有《春日即事》诗云：“委地露花啼晓泪，拂堤烟柳弄春容。”又如：“麦天晨气润，槐夏午阴清。”“晓莺林外千声啭，芳草阶前一尺长。”皆佳句。并同前 \\n 太常博士黄孝先字子忠，为《咏怀诗》曰：“日者未知裴令贵，时人争笑祢生狂。”又作重五诗曰：“风檐燕引五六子，露井榴开三四花。”《春明退朝录》 \\n 孟宾于子名归唐，寓庐山学，得《瀑布》一联云：“练色有穷处，寒声无尽时。”邻房有人，亦得此联，互诵其句；助教不能理，因送江州以全篇定之，而归唐胜焉，大为时贤所知。 \\n 夏宝松，庐陵人，与刘洞唱和，为节度使陈德诚所知。德诚赠诗曰：“建水旧传刘夜坐刘洞有《夜坐诗》，螺川新有夏江城。”宝松有《江城诗》曰：“雁飞南浦钟初动，月满西楼酒半醒。”又云：“晓来嬴驷依前去，雨后遥山数点青。”皆佳句。《江南野录》　又《雅言系述》别有宝松《宿临江驿》全篇并刘洞《宿宝松山斋诗》，以“宝松”为“保松”。 \\n 唐仁杰，全州人，苦吟，陈德诚出守池阳，仁杰以诗贻之云：“红旆渡江霞蘸水，青蛇出匣雪侵衣。”德诚善之，勉之入金陵。会休沐，朝达集于升元寺，召之坐，酒行，请仁杰赋《登阁诗》，立谈而成。其中有句云：“云散便宜千里望，日长斜占半城阴。”其余亦可观。《赠嘉禾峰僧》云：“只住此山能有意，向来求佛本无心。”时论与之。并《江南野录》 \\n 施肩吾好作诗，著《山居百韵》，如：“荷翻紫盖摇波面，蒲莹青刀插水湄。”“烟粘薜荔龙鳞软，雨压芭蕉凤尾垂。” \\n 钱邓帅尝举《思贾谊》两句云：“‘可怜夜半虚前席，不问苍生问鬼神。’后人何可及！”《谈苑》 \\n 潘逍遥《贫居诗》曰：“长喜诗无病，不忧家更贫。”《峡中闻猿》曰：“何须三叫绝，已恨一声多。”《哭高舍人诗》曰：“生前是客曾投卷，死后何人与撰碑？”张乖崖赠逍遥诗云：“莫嗟黑鬓从头白，终见黄河到底清。”宋白尚书赠云：“宋朝归圣主，潘阆是诗人。”《退朝录》 \\n 蜀僧希昼《游雁荡山》云：“天长来月正，木末度猿稀。”《答黄桂州》云：“束书逢岁嗣，去梦历峰危。”《送广漕》云：“春生桂岭外，人在海门西。”《送僧东归》云：“帆影先寒雁，经声隐暮潮。”《宋承旨林亭》云：“雪溜垂危石，棋灯射远林。”《赠僧》云：“漱齿冰溪远，闻蝉雪屋深。”《送人》云：“玉绳天阙近，金柝海城秋。”《赠勾学士》云：“晓天金马路，晚岁石霜心。”《寄人》云：“山日秋光短，江虹晚影低。”《送新津尉》云：“剑月啼猿苦，江沙濯锦寒。”《北宫书亭》云：“花露盈虫穴，梁尘堕燕泥。”《赠关上人》云：“寄禅关树老，乞食塞城羌。”《送僧归新安》云：“风泉旧听僧窗改，云穴曾行鸟径残。”《春山》云：“芳树侵云老，孤泉落石危。”《送人归南海》云：“落日横秋岛，寒涛兀夜船。”浙僧宝通《题相国寺》云：“下朝人带天香出，入定僧迎御杖头。”僧守恭《题佛迹峰》云：“市发人来绝，衔花鹿去多。”僧行肇《送僧》云：“定锡樵停斧，窥人鸟立槎。”《送人之鄞江》云：“江声鳌背出，帆影斗边飞。”僧简长《送人归宁州》云：“烟垒沉寒角，霜空击怒雕。”尚能《送僧归浙右》云：“霜洲枫落尽，水馆月生寒。”《送僧归四明》云：“古寺山光重，孤城海气围。”《送人》云：“西风随雁急，寒柳向人疏。”《送孙大谏知永兴》云：“关河虎符重，殿阁兽樽闲。”僧知仁《溪居》云：“寒声病叶落，晓色冻云开。”《送僧归天台》云：“路遥无去伴，山叠有啼猿。”《冬夕》云：“风窗灯易灭，雪屋夜偏寒。”僧休复《送道士西游》云：“日暮长安道，秋深太白峰。”僧惟凤《秋日送人》云：“去路正黄叶，别君堪白头。”《哭度禅师》云：“海客传遗偈，林僧写病容。”《谈苑》 \\n 杨文公言：自雍熙初归朝，迄今三十年，所阅士大夫多矣。能诗者甚鲜。如侍读、兵部宿擅其名，而徐铉、梁周翰、范宗、黄夷简皆前辈。郑文宝、薛映、王禹偁、吴淑、刘师道、李宗谔、李建中、李维、姚铉、陈尧佐悉当时侪流。后来著声者，如路振、钱熙、丁谓、钱易、梅询、李拱、苏为、朱严、陈越、王曾、李堪、陈诰、吕夷简、宋绶、邵焕、晏殊、江任、焦宗古。布衣有林逋、周启明，钱氏诸子有封守惟济、供奉钱昭度，郎典有今南郑殿丞杨黎州，家居及高官簿觉宗人字牧之，并有佳句，可以摘举。而钱惟演、刘筠特工于诗。 \\n 杨徽之侍读《春望》云：“杳杳烟芜何处尽，摇摇风柳不胜垂。”《寒食》云：“天寒酒薄难成醉，地迥台高易断魂。”《塞上》云：“戍楼烟自直，战地雨长腥。”《僧舍》云：“偶题岩石云生笔，闲绕庭松露湿衣。”《湘中舟行》云：“新霜染枫叶，皓月借芦花。”《哭江为》云：“废宅寒塘水，荒坟宿草烟。”《嘉璟川》云：“青帝已教春不老，素娥何惜月重圆！”又云：“浮花水入瞿塘峡，带雨云归越巂州。”《元夜》云：“云归万年树，月满九重城。”《宿东林》云：“开尽菊花秋色老，落迟桐叶雨声寒。” \\n 徐铉《游木兰亭》云：“兰桡破浪城阴直，玉勒穿花苑树深。”《观习水战》云：“千帆日助阴山势，万里风驰下濑声。”《病中》云：“向空咄咄频书字，忘世滔滔莫问津。”《谪居》云：“野日苍茫悲鹏舍，水风阴湿弊貂裘。”《陈秘监归泉州》云：“三朝恩泽冯唐老，万里江山贺监归。”《宿山寺》云：“落月依楼阁，归云拥殿廊。” \\n 梁周翰《应制》云：“百花将尽牡丹拆，十雨初晴太液春。”黄夷简《题人山居》云：“宿雨一番蔬甲拆，春山几焙茗旗香。” \\n 郑文宝《郊居》云：“百草千花路，斜风细雨天。”《重经贬所》云：“过关已跃摴蒱马，误喘犹惊顾兔屏。”《洛城》云：“星沉会节歌钟早，天半上阳烟树微。”《赠张灵州》云：“《越绝》晓残蝴蝶梦，单于秋引画龙声。”《长安送别》云：“杜曲花光浓似酒，灞陵春色老于人。”《送人归湘中》云：“满帆西日催行客，一夜东风落楚梅。”《南行》云：“失意惯中迁客酒，多年不见侍臣花。”《栖灵隐寺》云：“旧井霜飘仙界桔，双溪时落海边鸥。”《送人知韶州》云：“碧落春风老，朱陵古渡头。”《永熙陵》云：“承露气清驹送日，觚棱人静鸟呼风。”《边上》云：“鬓间相似雪，峰外寂寥烟。” \\n 薛映《送人知鄂州》云：“黄鹤晨霞旁楼起，陀头秋草绕碑荒。” \\n 吴淑《送朱致政》云：“洛殿夜凉初阁笔，渚宫岁晚得悬车。” \\n 刘师道《寄别》云：“南浦未伤春草碧，北山仍愧晓猿惊。”《与张泌》云：“久师金马客，勍敌玉溪生。”《荷花》云：“有路期奔月，无媒与嫁春。”《残花》云：“金谷路尘埋国艳，武陵溪水泛天香。”《寄陈龙图》云：“晨瞻北斗天何远，梦断南柯日未沉。”《叹世》云：“野马飞窗日，醯鸡舞瓮天。”《春雪》云：“青帝翠华沉物外，素娥孀影吊云端。”《咏雪》云：“三千世界银成色，十二楼台玉作层。”《湘中》云：“逝波帝子魂何在，梦草王孙怨未归。” \\n 李宗谔《春郊》云：“一溪晓绿浮鸂鶒，万树春红叫杜鹃。”《赠苏承旨》云：“《金銮》后记人争写，玉署新碑帝自书。” \\n 李建中《送人》云：“山程授馆闻鸿夜，水国还家欲雪天。” \\n 李维《渚宫亭》云：“故宫芳草在，往事暮江流。”《送朱致政》云：“清朝纳禄犹狂健，白首还家正太平。”《和人赠马太保》云：“转盼回岩电，分髯磔猬毛。”《寄洪湛》云：“谪去贾生身健否？秋来潘岳鬓斑无？” \\n 姚铉《钱塘郡》云：“疏钟天竺晓，一雁海门秋。” \\n 陈尧佐《潮州召还》云：“君恩来万里，客路出千山。”《送种放》云：“供帐开天苑，传呼度国门。”《送人越州》云：“风樵若耶路，霜桔洞庭秋。”《送朱荆南》云：“部吏百函通爵里，从兵千骑属鞬橐。” \\n 钱熙《送人金陵拜扫》有云：“鹤归已改新城郭，牛卧重寻旧墓田。” \\n 丁谓《和钱易》曰：“珊瑚新笔架，云母旧屏风。”《送章安南》云：“梅花过岭路，桃叶渡江船。”《送章明州》云：“泣珠泉客通关市，种玉仙翁寄版图。”《送陈荆南》云：“楚子梦云铃阁密，郢人歌雪射堂开。” \\n 钱易《昼景》云：“双蜂上帘额，独鹊袅庭柯。”《芭蕉》云：“绿章封事缄初启，青凤求凰尾乍开。” \\n 梅询《阴陵》云：“千里汉围合，一夜楚歌声。” \\n 李拱《春题村舍》云：“犬眠花影地，牛牧雨声坡。” \\n 苏为《送刘端州》云：“夜浪珠还浦，春泥象印踪。” \\n 朱严《赠徐常侍》云：“寓直有谁同骑省，立班独自戴貂冠。” \\n 陈越《侍宴》云：“千钟人既醉，九奏凤来仪。”《与刘惨》云：“莫哀城下酌，不废洛中吟。”《送李秦州》云：“拥路东方骑，悬腰左顾龟。” \\n 王曾《送李驸马拜陵》云：“人畏轩台久，春归雨泽多。” \\n 李堪《哭韩黎州》云：“桐乡留语葬，铭路在生悲。”《送周建州》云：“海月随帆落，溪花绕驿流。”《送人行》云：“雷风有约青虬起，霜露无情紫蕙枯。”《退居》云：“雨密丝桐润，潮平钓石沉。” \\n 陈诰《闲居》云：“笼鸡对窗语，罗雀绕门飞。” \\n 吕夷简《早春》云：“梅无驿使飘零尽，草怨王孙取次生。”《九日呈梅集仙人》云：“人归北阙知何日，菊映东篱似去年。”《寒食》云：“人为子推初禁火，花愁青女再飞霜。” \\n 宋绶《送人知江陵》云：“奇才剑客当前队，丽赋骚人托后车。”《送人知洪州》云：“江涵帝子翚飞阁，山际真君鹤驭天。”《送周贤良》云：“楚泽伤春怨鶗鴂，长安索米愧侏儒。” \\n 赵复《送晏集贤南归》云：“船官风破浪，关吏鼓通晨。” \\n 晏元献《与张临川》云：“篱边菊秀先生醉，桑下雏娇稚子仁。”又云：“东阳诗骨瘦，南浦别魂销。”《送章明州》云：“骚客登山知有助，秦源鸡犬更相闻。”《送人知洪州》云：“干斗气沉龙已化，置刍人去榻犹悬。”并同前 \\n 江任《送人》云：“珠盘临路露，斗印入乡提。”《玉堂诗话》 \\n 焦宗古《送人游蜀》云：“芳树高低啼蜀魄，朝云浓淡极巴天。”《赠周贤良》云：“南阳客自称龙卧，东鲁人应叹凤衰。” \\n 林逋《湖山》云：“片月通萝径，幽云在石床。” \\n 周启明《近臣疾愈》云：“一丸童子药，五返使人车。”《送皇甫提刑》云：“鸱夷江上畲田稔，牛斗星边贯索空。” \\n 钱惟济《太一宫醮》云：“林下焚香连宿雾，树间鸣佩起栖鸾。”《从驾西巡》云：“晓陌壶浆满，春风骑吹长。”《故主第》云：“凤箫通碧汉，星斗辩灵源。” \\n 钱昭度《村居》云：“黄蜂衙退海潮上，白蚁战酣山雨来。”《大寒》云：“雨被北风吹作雪，水愁东海亦成冰。”《金陵》云：“西北高楼在，东南王气销。”《梅花》云：“东北风吹大庾岭，西南日映小寒天。”《雁》云：“三年别馆风吹入，万里长沙月照来。”《秋游华山》云：“人间路到三峰尽，天下秋随一叶来。” \\n 南郑殿丞云：“青鸟几传王母信，白鹅曾换右军书。”《将至京》云：“近阙已瞻龙虎气，思乡犹望斗牛星。” \\n 杨黎州《赦至》云：“山川百蛮国，雨露九天书。”《寄远》云：“胡越自为迢递国，参商元是别离星。”《自遣》云：“天上羲轮都易识，人间尧历自难逢。”《哭储屯田》云：“部中车雨春无润，天上星郎夜损光。”《感悟》云：“顿缨狂走鹿，吐沫倦游鳞。”《心知》云：“远别苦惊云聚散，相逢多悟月盈亏。”《自咏》云：“刚肠欺竹叶，衰鬓怯芦花。”《泪》云：“一斑早寄湘川竹，万点空遗岘首碑。”《竹簟》云：“若非琥珀休为枕，不是琉璃莫作屏。”《春昼》云：“人归汉后黄金屋，燕在卢家白玉堂。”并同前 \\n 牧之《寄人》云：“世味嫌为枳，时光怨落蓂。”《闲居》云：“歌怀饭牛起，书愤抱麟成。”《蝉》云：“二子自不食，三闾何独清！”《登楼》云：“远水净林色，微云生夕阳。”《尘》云：“已伤花榻满，休妒画屏飞。”《谈苑》 \\n 西洛古都，荒台废沼，遗迹依然，见于诗多矣。惟钱文僖公一联最为警策，云：“日上故陵烟飞漠，春归空苑水潺潺。”裴晋公绿野堂在午桥南，往时属张相齐贤家，罢相归洛，日与宾客吟宴于其间。惟郑文宝工部一联为警绝，云：“水暖凫鹥行哺子，溪深桃李卧开花。”人谓不减王维、杜甫。钱诗好句尤多，而郑句不惟当时人莫及，虽其集中若及此者亦少。《欧公诗话》"}
{"章节": "卷十三", "正文": "卷十三 \\n  \\n 警句门中 \\n 杨文公云：“钱惟演、刘筠首变诗格，学者慕之，得其格者，蔚为佳咏。二公丽语颇多，如惟演《奉使途中》云：‘雪意未成云着地，秋声不断雁连天。’又云：‘客亭厌见名长短，村酒那能辨圣贤！’《送僧游楚》云：‘宿舍孤烟起，行衣梦雨凉。’《张弁州》云：‘戈矛巡雾夕，铙鼓宴萧晨。’《章衢雨诗》云：‘平槛晓波吴榜渡，绕城春树越禽飞。’《章南安》云：‘离人南浦多春草，越鸟栖枝有早梅。’《刘潭州》云：‘坐激鲜飙湘竹晓，树含凉雨越禽归。’《李太仆北使》云：‘汉帜随移帐，燕鸿半解鞍。’《何袁州》云：‘疏钟静起军城晚，华表双高水国秋。’《陈江陵》云：‘深沉蛛网通归梦，紫翠春山接去舟。’《太乙宫》云：‘神庭古柏啼乌起，斋室虚帘宿雾通。’《送人》云：‘思满离亭酒，魂惊客舍乌。’《高泉州》云：‘东南地迥宵烽息，西北楼高晚望迷。’《章分宁》云：‘小雨郊原连苦雾，夕阳楼阁照丹枫。’《东封应制》云：‘羽毛襄野驾，宴喜鲁郊民。’送予知处州云：‘轻飙使车远，明月直庐空。’《张仆射判河阳》云：‘绿野桑麻连四水，黄堂歌吹拥千兵。’《孙永兴》云：‘鱼尾故宫迷草树，龙鳞平隰自风烟。’《汉武》云：‘立候东溟邀鹤驾，穷兵西极待龙媒。’《公子》云：‘歌番南国桃根曲，马过章台杏叶鞯。’《槿花》云：‘欲作飞烟散，犹怜返照迟。’《荷花》云：‘泪有鲛人见，魂须宋玉招。’《禁中鹤》云：‘天渊风雨多秋思，辽海烟波失旧期。’《留题》云：‘有时盘马看犹懒，尽日投壶笑未回。’又云：‘春瘦已宽连理带，夜长谁有辟寒金！’《元夜》云：‘九枝火树连金狄，万里霜轮上壁珰。’《马延州》云：‘沃野桑麻涵细雨，严城鼓角送斜阳。’刘筠《直禁中》云：‘雨势宫城阔，秋声禁树多。’《陕州从事》云：‘角迥含秋气，桥长断洛尘。’《周贤良》云：‘崎岖一乘传，憔悴五羊皮。’《南郑》云：‘渝舞气豪传汉俗，丙鱼味美敌吴乡。’《李太仆》云：‘推月卿曹重，占星使者贤。’《送僧》云：‘卷衲城钟断，搘筇岳雨寒。’《僧惠崇》云：‘醉令难同社，仙鹅肯换书。’《叶金华》云：‘柔桑蔽野鸣雏雉，高柳含风变早蝉。’《刘潭州》云：‘坐席久虚温树老，心旌无奈楚风长。’又云：‘沙禽两两穿铃阁，江草依依接射堂。’《九陇》云：‘溪笺未破冰生砚，炉酒新烧雪满天。’又《周贤良》云：‘春风乱莺啭，夕雾一鸿冥。’《张岭南》云：‘山月愁狯子，风涛怒鳄鱼。’《西巡》云：‘龙驾昌明御，天旗太乙神。’《张婺神》云：‘大野几星分婺女，清风万古感颜乌。’《章南安》云：‘岭云夏变梅燕早，越雨秋藏桂蠹多。’《西京首坐》云：‘荥河带绕中天阁，空乐星悬大士居。’《题雪》云：‘刘伶醉席梅花地，海客仙槎粉水天。’《利州转运》云：‘鸱蹲野芋谁为尹，雪积泉盐久置官。’《章分宁》云：‘鹤伴鸣琴公事晚，乌惊调角戍城秋。’《杨处州》云：‘朱饰两轓巡属邑，案留双笔在中台。’《阁》云：‘三壤月临承露掌，九雏乌绕守宫槐。’又云：‘酒供砚滴濡毫冷，火守更筹添漏长。’《雪月》云：‘已回邻面三年粉，又结寒丝几许冰。’《汾阳道中》云：‘鼓音记里绳阡远，舞节鸣鸾玉步随。’《相洪州》云：‘桃叶横波人共醉，剑光冲斗狱常空。’《李秦州》云：‘右墄独登温树密，前旌双抗岭云高。’《刘潭州》云：‘洛田荒二顷，楚浪涨三篙。’《槿花》云：‘吴宫何薄命，楚梦不终朝。’《宫词》云：‘难消守宫血，易断舞鸾肠。’又云：‘虹跨层台晚，萤飞夏苑凉。’《夏日》云：‘云容倏变千峰险，草色相沿百带长。’《新蝉》云：‘翼薄乍舒宫女鬓，蜕轻全解羽人尸。’《公子》云：‘行庖爨蜡雕胡熟，永埒铺金血汗骄。’《明皇》云：‘梨园法部兼胡部，玉辇长亭更短亭。’《荷花》云：‘湔裙无限水，障袂几多风。’《留题》云：‘荷心出水终无定，萝蔓从风莫自持。’又云：‘藻井风高蛛坏网，杏园春暖燕争泥。’《咏梨》云：‘先时樱熟烦羊酪，远信梅酸损瓠犀。’《洞户》云：‘密锁香风深处户，乱飘梨雪晓来天。’《赠希昼》云：‘吟余云散叶，坐久麈遗毛。’《夕阳》云：‘塞迥横垣紫，江清照叶丹。’《圉中》云：‘笼禽思陇树，洞犬识秦人。’《柳絮》云：‘平沙千里经春雪，广陌三条尽日风。’《高属疾》云：‘风帘鸱笑厨烟绝，月树乌惊药杵喧。’《灯夕》云：‘金徒抱箭当壶水，玉宇风来满砌蓂。’《禁中》云：‘万年宫省树，五色帝家禽。’” \\n 晚唐诗句尚切对，然气韵甚卑。郑綮《山居》云：“童子病归去，鹿麑寒入来。”自谓铢两轻重不差。有人作《梅花》云：“强半瘦因前夜雪，数枝愁向晓来天。”对属虽偏，亦有佳处。 \\n 李廷老家有李揆《与饶州刺史封渐仲容叔霁联句》。揆笔力遒劲，诗亦大佳，略云：“光践蓬瀛阁，卧疴淮海滨。偶逢鄱阳守，宛是鄱阳人。”又云：“共仰新侯伯，同瞻旧宰臣。”又云：“乡路辕思北，客林巷喜南。” \\n 王爽字季明。王孝伯问曰：“古诗中何句为最佳？”爽未对。孝伯曰：“‘所遇无故物，安得不速老。’此为佳。” \\n 杨巨济诗曰：“炉烟添柳重，宫漏出花迟。”当以下句为试举人诗题。济本作源。 \\n 晏元献称国初待诏云：“醉轻浮世事，老重故乡人。”张安道亦称：“红尘三尺险，中有是非波。” \\n 晏临淄宴集诗最多，有一联云：“春风任花落，流水放杯行。” \\n 惠崇《游长安》云：“人游曲江少，草入未央深。”不减“马放降来地，雕盘战后云”。 \\n 景祐三年，后苑生双竹，宣宰相从臣赋诗。知制诰李绚有诗云：“日回龙并影，风过凤联声。”众嗟赏之。前并《诗史》 \\n 尝和杜祁公《致仕诗》云：“收得桑榆归物外，种成桃李满人间。”亦佳。《云斋广录》 \\n 李元膺《游春诗》云：“夹道桃花三月暮，马蹄无处避残红。”其标致如此。 \\n 陈台、杜默预东平郡宴。太守请赋海棠诗，默云：“倚风莫怨唐工部，后裔宁知不解诗。”坐客叹服。《诗史》 \\n 臧谋《梅花诗》云：“绿杨解语应相笑，漏泄春光却是谁？”人皆诵之。 \\n 淇川人杨万毕，字通一，作《闻梧桐夜雨》诗云：“千里暮云山已黑，一灯孤馆酒初醒。”索寞之意尽于此。 \\n 华州华阴县宰许弋，于县廨辟一轩，名曰“增明”，取韩文公“遥岑出寸碧，远目增双明”之意。羽客姚太虚谒许公，因书云：“遥岑寸碧尚增明，何况云峰三十六！” \\n 杨茂卿诗云：“河势昆仑远，山形菡萏秋。”诚佳。 \\n 钱昭度《灯诗》云：“绣帔梦惊中酒处，朱门人语上朝时。”未若“船中闻雁洞庭夜，床下有蛩长信秋”，意格清远。 \\n 昭度又有《闻角诗》云：“风欲抛高雨压沉，黄昏前后五更深。”议者云，此亦句之优者。 \\n 王文穆罢相帅，朝士皆有诗，陈从易诗最佳，云：“千重浪里平安过，百尺竿头稳下来。” \\n 景祐末，昊叛，夏郑公守长安，梅圣俞送诗云：“亚夫金鼓从天落，韩信旌旗背水陈。”郑公独刻此诗于石。 \\n 范景仁喜为诗，年六十三致仕。一朝思乡里，遂轻行入蜀。故人李才元知梓州，枉道过之。归至成都，日与乡人乐饮，散财于亲旧之贫者。遂游峨嵋、青城，下巫峡，出荆门，岁暮乃还京师。在道作诗二百五篇，有云：“不学乡人夸驷马，未侥吾祖泛扁舟。”此二事，他人所不能用也。 \\n 范希文于江上见一渔父，意其有德隐者也。问姓名，不对。但留一绝云：“十年江上无人问，两手今朝一度叉。”并同前 \\n 闽岭孟贯，为性疏野，不以名宦为意，喜篇章。大谏杨徽之称之，如《寄张山人草堂》云：“扫叶林风后，拾薪山雨前。” \\n 韩襄客者，汉南女子，为歌诗，知名襄汉间。孟浩然赠诗曰：“只为阳台梦里狂，降来教作神仙客。”襄客《闺怨诗》曰：“连理枝前同设誓，丁香树下共论心。”先公熙宁中迓虏使成尧锡，见遗衣服，刺此联于裹肚上，其下复刺丁香、连理、男女设誓之状。虏人重此句为佳制。《诗史》 \\n 开元中，将军宋清有神剑，后为瓜州牧李广琛所得。哥舒翰求之，广琛不与，赠诗曰：“刻舟寻已化，弹铗未忘酬。”《南部新书》 \\n 庐阜人陈沆，立性僻野，不接俗士，黄损、熊皎、虚中师事之。《寒食后》云：“罢却儿女戏，放他花木生。”《闲居》云：“扫地雪粘帚，耕山鸟怕牛。”《题水》云：“点入旱云千国仰，力浮尘世一毫轻。”齐己赠沆云：“四海方磨剑，深山自读书。”并《雅言杂载》 \\n 张观，性沉静，未尝草书，《自咏》曰：“保心如止水，为行见真书。”以为着题。《桂苑杂录》 \\n 太上隐者，人莫知其本末。好事者从问其姓名，不答，留诗一绝云：“偶来松树下，高枕石头眠。山中无历日，寒尽不知年。”《古今诗话》 \\n 宋之问贬黜放还，至江南，游灵隐寺，夜月极明，长廊行吟曰：“鹫岭郁岧峣，龙宫锁寂寥。”未得下联。有老僧烛灯坐禅，问曰：“少年不寐而吟讽甚苦，何耶？”之问曰：“欲题此寺，而思不属。”僧曰：“试吟上联。”之问诵之，曰：“何不道‘楼观沧海日，门对浙江潮’？”之问终篇曰：“桂子月中落，天香云外飘。扪萝登塔远，刳木取泉遥。云薄霜初下，冰轻叶未凋。待入天台路，看余渡石桥。”僧一联乃篇中警策也。迟明访之，已不见。寺僧曰：“此骆宾王也。” \\n 张俞，成都人，蜀以贤良称之，有诗行于世。《题武侯庙》云：“高光如有嗣，吴魏岂胜诛！”又《题御爱山》云：“可胜亡国恨，犹有爱山心！”《题洞庭湖》云：“万顷碧波看不尽，一拳孤岫望中明。”皆佳。 \\n 刘梦得有《独吟》曰：“巴人泪逐猿声落，蜀客舟从鸟道回。” \\n 姚合《道旁亭子》诗云：“南陌游人回首去，东林道者杖藜归。”不言亭，亦佳。 \\n 王摩诘酷好画山水，其画山耸谷邃，云浮水飞，意出尘外。尝自题云：“宿世谬词客，前身应画师。”李璟定为妙品上上。同前 \\n 李益诗名早著，征人早行篇，好事者画为图障。如“回乐峰前沙似雪，受降城下月如霜”，天下歌之。 \\n 胡擢诗善状花木鸟兽，飘然有物外意。尝谓人曰：“吾思苦于三峡闻猿。”吟曰：“瓮中每酝逍遥乐，笔下闲偷造化工。” \\n 唐南蛮侵轶西川，僖宗幸蜀，虑为患，以女下降。蛮喜其姻联大国，遣宰相赵隆眉、杨奇鲲、段义宗来朝行在。高骈自淮海飞章云：“南蛮心膂，唯此数人，请留而鸩之。”迄僖宗还京无虞，用骈计也。杨、赵辈各有词藻，《途中》云：“风里浪花吹更白，雨中山色洗还青。海鸥聚处窗前见，林狖啼时枕上听。” \\n 自唐以来，试进士诗号省题，时有佳句。如梓州进士杨谔，天圣八年省试《蒲车诗》，云：“草未惊皇辙，山能护帝舆。”是岁下第。景祐元年省试《宣室受匣诗》云：“愿前人主席，一问洛阳人。”是岁及第。未几卒。庆历二年，韩钦试《勋门赐戟诗》云：“凝锋画翻转，交镞采文繁。”范景仁曾见真本云：“迎锋画翻转，映日采文繁。”姑两存之。苏州进士王偃试《迩英延讲艺诗》，云：“白虎前芳掩，金华旧事轻。天心非不悟，垂意在苍生。”有古讽谏意，是年奏名甚高，御前下第。二十年始第，寻卒。滕元发皇祐五年御试《吹律听军声诗》，云：“万国休兵外，群生奏凯中。”又作《西旅来王诗》云：“寒日边声断，春风塞草长。传闻汉都护，归奉万年觞。”极为场屋所称。杨谔有《题骊山》云：“行人问宫殿，耕者得珠玑。” \\n 孟蜀王时，花蕊夫人能诗而世不传。王平甫于馆中得七言三十余篇，大约似王建。诗云：“厨船进食簇时新，列座无非侍从臣。日午殿头宣索脍，隔花催唤打鱼人。”又：“月头分给买花钱，满殿宫娥尽十千。遇着唱名多不语，含羞急过御床前。”并同前 \\n 杨文公在馆阁时，占城进狮子，例进诗。文公云：“渡海鲸波息，登山豹雾清。”《杂说》 \\n 章献太后挽辞数百首，唯石曼卿一联首出，曰：“《震》出《坤》柔变，《乾》成太极虚。”太后称制日久，仁宗端拱，至是始亲万机。曼卿诗切合时宜，又不卑长乐也。《古今诗话》 \\n 嘉祐中，刘讽都官，简州人，方年六十三，致仕。夫妇徙居赖山。谢景山有诗送云：“移家尚恐青山浅，隐几唯知白日长。”朱公绰诗云：“谏草焚来应见史，橐金散尽只留书。”[《温公续诗话》] \\n 潘天锡员外与沈郎中，宅相邻，同游古观分题。天锡云：“风便磬声远，日斜楼影长。”沈彬云：“松欹晚影离坛草，钟撼秋声入殿风。”《郡阁雅谈》 \\n 唐宣宗《重阳赐群臣宴诗》曰：“款塞旋征骑，和戎委庙贤。倾心方倚注，协力共安边。”魏谟《应制》云：“四方无事去，神豫杪秋来。八水寒光动，千山霁色开。”宣宗嘉之。《南部新书》 \\n 魏野《啄木》云：“千林啄如尽，一腹馁何妨！”有诗人规戒之风。《闲居》云：“妻喜栽花活，童夸斗草赢。”得野人趣，非急务故也。又云：“烧叶炉中无宿火，读书窗下有残灯。”有嫌“烧叶”贫寒太甚，改“叶”为“药”，不惟坏此一句，并下句亦减气味，所谓求益反损也。《赠司马君实》云：“文虽如古道，貌不似贫家。”公监安丰酒税，赴官，有《行色》诗云：“冷于陂水淡于秋，远陌初穷见渡头。犹赖丹青不能画，画成应遣一生愁。”非状难写之景乎？[《温公诗话》] \\n 寇莱公，年十九进士及第，知东巴县，诗云：“野水无人渡，孤舟尽日横。”又为《江南春》诗云：“波渺渺，柳依依，孤村芳草远，斜日杏花飞。江南春尽离肠断，蘋满汀洲人未归。”脍炙人口。《古今诗话》 \\n 李长吉歌云“天若有情天亦老”，以为奇怪无对。石曼卿云：“月如无恨月长圆。”[《温公续诗话》] \\n 九华山人熊皎能诗，《早行》云：“山前犹见月，陌上未逢人。”《山居》云：“果熟秋先落，禽寒夜未栖。”《闲居》云：“深逢野草皆为药，静见樵人恐是仙。”又云：“厌听啼鸟梦醒后，慵扫落花春尽时。”《雅言杂载》 \\n 李范，关中人，善章句。为《道旁木》云：“虽当南北路，不碍往来人。”《经王山人旧居》云：“鹤归秋汉远，人去草堂空。”《秋日江干远望》云：“清猿啼远木，白鸟下前滩。”《暮秋怀故人》云：“天涯故友无来信，窗外拒霜空落花。”《江寺闲书》云：“钓叟无机沙鸟睡，禅师入定白牛闲。”同前 \\n 丁晋公在朱崖，有诗数十篇，号《知命集》，有曰：“草解忘忧忧底事，花名含笑笑何人？”《古今诗话》 \\n 陆子履《言怀》云：“薄有田园归去好，苦无官况莫来休。”士君子莫不赏味其意。《青琐集》 \\n 湘南诗僧文喜为《失鹤诗》，云：“一向乱云寻不得，几番临水待归来。”上潭州刘相，大称许。 \\n 河外僧清晤《春日即事》云：“宿鸟归花影，潮鱼没浪痕。”《郊外晚菊》云：“叠浪支层汉，残阳补断霞。”上贾侍中，遂褒称之。 \\n 范摅有子，七岁能诗。《夏景》云：“闲云生不雨，病叶落非秋。”方干曰：“必不享寿。”未十岁而终。 \\n 刘昭禹，字休明，婺州人。为诗刻苦，不惧风雨。有云：“句向夜深得，心从天外归。”言不虚耳。并同前 \\n 廖凝字熙绩，十岁《咏棋》诗云：“满汀鸥不散，一局黑全输。”识者见之曰：“必垂名于后。”《郡阁雅谈》 \\n 裴说、裴谐俱有诗名。说官至补阙，谐终于桂岭假官宰。同作《湘江吟》，说诗云：“吟余潮入浦，坐久烧移山。”谐诗云：“风回山火断，潮落岸冰高。”《经杜甫坟》，说云：“拟掘孤坟破，重教大雅生。”谐曰：“名终埋不得，骨且朽何妨！”景同而语意俱别。 \\n 吕文穆公未第时，尝游一县，忘其县名。胡大监旦方随其父宰是邑，遇吕甚薄。客有誉曰：“工于诗，宜少加礼。”胡问其警句，客举一篇，卒章云：“挑尽寒灯梦不成。”胡笑曰：“乃一渴睡汉耳。”吕恨而去。明年，首中甲科，因人寄语胡曰：“渴睡汉状元及第。”胡答曰：“待我明年第二人及第，输君一筹。”既而次榜亦中首选。《欧公诗话》 \\n 许致殿丞及第后，忽心恙，为诗乱题房壁，云：“有漏难求佛，无机好学禅。”又《江上对月》云：“江使不来秋练净，月娥长在夜珠寒。”(《贡父诗话》)"}
{"章节": "卷十四", "正文": "卷十四 \\n  \\n 警句门下 \\n 石曼卿以诗酒豪爽得名。尝独行京师，倏有豪士揖曼卿语，已而曰：“公幸过我家。”曼卿语诺。豪士顾从骑载曼卿同行，入委巷，前抵大第，三四门乃至内堂。庭户宏丽，施设锦绣，侍女珠翠，延饮，求曼卿书字。曼卿醉后书其诗《筹笔驿》等数篇，豪士甚珍爱之，赠曼卿金帛可值数十百千，使从骑送归。初不知其谁何。后日寻访，迷不省所居闾里，人不能知。他日，复遇之途，又以金数十两赠曼卿云：“《筹笔驿》诗‘意中流水远，愁外旧山青’最佳。”[《中山诗话》] \\n 欧阳詹，乾德中献《野史》，授黄岗宰，有诗行于世。《闻猿》云：“啼猿非有恨，行客自多悲。”《闻笛》云：“不知吹者意，何似听人心！”《卧屏》云：“横琴遮远洞，举手出高峰。”《公宇芦》云：“渔家分得两三茎，公退徐吟思倍清。官满不将归旧隐，萧萧留与后人听。”《雅言杂载》 \\n 缪岛云少从浮屠，诗尚奇险，如“抛芥子降颠狒狒，折杨枝洒醉猩猩”，夐出前辈。《摭言》 \\n 湖南日试万言王璘，与李群玉校书相遇于岳麓寺。群玉揖之曰：“公何许人，日试万言？”璘曰：“然。”群玉曰：“与公联句，可乎？”璘曰：“惟子之命。”群玉破题授之曰：“芍药花开菩萨面。”璘继之曰：“棕榈叶散夜叉头。”《摭言》 \\n 东坡云：“儿子迈幼尝作《林檎》诗云：‘熟果无风时自脱，半窗迎日斗先红。’于等辈中亦号有思致者。今已老，无他技，但时出新句。作酸枣尉，有诗云：‘叶随流水归何处？牛载寒鸦过别村。’”《百斛明珠》 \\n 眉山矮道士李伯祥好为诗，格亦不能高，往往有奇语。如“夜过修竹寺，醉打老僧门”，皆可爱。予幼时，学于道士张易简观中，伯祥与易简往来，尝叹曰：“此郎君，贵人也。”不知何以知之。同前 \\n 狄焕《南岳石楼晓望》云：“数点当秋霁，不知何处峰。”《题岳路松》云：“一嶂雨声归洞壑，两条翠色下潇湘。”《雅言系述》 \\n 曾弼，长沙人，依逸人王元为诗友。《宿玉泉寺》云：“山偷半庭月，池印一天星。”《君山》云：“翠压鱼龙窟，寒堆波浪心。” \\n 蒋钧字不器，营道人，与刘洞、陈甫为诗友。寄柳宣云：“因借梦书过竹寺，学耕秋粟绕茅原。”戎昱诗有“一夜不眠孤客耳，主人门外有芭蕉”。钧代答云：“芭蕉叶上无愁雨，自是多情听断肠。” \\n 史虚白，嵩洛人。廖凝寄之诗曰：“饭僧春岭蕨，醒酒雪潭鱼。”终于湓浦。 \\n 林楚才，贺州富川人。《赠致仕黄损》诗云：“身闲不恨辞官早，诗好常甘得句迟。” \\n 陈甫字惟吉，吉水人。《赠黄岩》云：“清时不作登龙客，绿鬓闲梳傍草堂。”《漳江感怀》云：“一雨洗残暑，万家生早凉。”《村居》云：“暮鸟归巢急，寒牛下陇迟。”《诗》云：“算吟千百首，方得两三联。” \\n 高元矩，宣城人。《赠宣城宰》云：“砚贮寒泉碧，庭堆败叶红。”《赠徐学士》云：“鸾掠琴弦穿静院，吏收诗草下闲庭。” \\n 畅凫字舄之，闽人。《山中即事》云：“背日流泉生冻早，逆风归鸟入巢迟。” \\n 李平，关右人，《读武帝内传》云：“龙髯已断嫔嫱老，豹尾不来歧路长。”《闲书》云：“至人无梦梦不到，天道恶盈盈有余。” \\n 曹嵩，衡阳人，《题衡山寻仙观》云：“千年松引东陵鹤，三级芝田草木香。”《赠陈先生》云：“读《太玄经》秋醮罢，注《参同契》夜灯微。”《经罗大夫故居》云：“鹿眠荒圃寒芜白，鸦噪残阳败叶飞。” \\n 秘馆以上巳日会西池，王仲至有二诗，张文潜和之最工，云：“翠浪有声黄帽动，春风无力彩旗垂。”秦少游云：“帘幕千家锦绣垂。”仲至笑曰：“此语又待入《小石调》也。”少游有“已烦逸少书陈迹，更属相如赋《上林》”之句，诸人亦为难及。[《王宜方诗话》] \\n 山谷曰：“余作两句云：‘清鉴风流归贺八，飞扬跋扈付朱三。’未知可赠谁，不能成章。”《王直方诗话》 \\n 有以长韵诗上王仲至，其一联云：“狗监传新赋，鸡林购近诗。”属对颇工，而终篇无若此者，言辞鄙陋，几可绝倒。岂所谓寸有所长耶？ \\n 舒王和人歌曲，有暖字韵一篇，余清老云：“更有一篇，只记一句云‘夕阳到处花偏暖’。”及尝代一小儿赋《花糕诗》一绝。恨不得见。 \\n 荆公在金陵，尝指壁上所题两句云：“一水戽一云护田将绿绕，两山排闼送青来。” \\n 张埙字叔和，谓余曰：“埙一日到洛中谒潞公，方饭后，坐于一亭，亭边皆兰。既见，不交一谈。对坐几时，公方曰：‘香来也。’叔和以为平生所未闻。潞公云：‘凡香嗅之则不佳，须待其因风自至。’”余始悟山谷诗云：“披拂不盈怀，时有暗香度。” \\n 韩持国有云：“青烟人几家，绿野山四合。”当时无不传诵。 \\n 东坡云：“参寥善绝句，有云：‘隔林仿佛闻机杼，知有人家在翠微。’每为人诵。后来黄州，相聚半年。京师故人以书相遗曰：‘知有僧在彼，非“隔林仿佛闻机杼”和尚耶？’仆谓参寥曰：‘此吾师七字师号也。’” \\n 梅圣俞在礼部考校时，和欧阳文忠公《春雪》诗云：“有梦皆蝴蝶，逢袍只纻麻。”用事如此乃可贵。 \\n 余爱张文潜《过宋都》诗云：“白头青鬓有存没，落日断霞无古今。”不减老杜。 \\n 山谷有光山道中雪诗云：“山衔斗柄三星没，雪共月明千里寒。”都尉王晋卿足成《鹧鸪天》云：“才子阴风度远关，清愁曾向画图看。山衔斗柄三星没，雪共月明千里寒。新路陌，旧江干。崎岖谁叹客程难。临风更听昭华笛，簌簌梅花满地残。” \\n 舒王《与吴彦律》云：“含风鸭绿鳞鳞起，弄日鹅黄袅袅垂。”自云：“此几凌轹造物。” \\n 张文潜谓余曰：“黄九云：‘桃李春风一杯酒，江湖夜雨十年灯。’真奇语。”并同前 \\n 诗云：“千山送客东西路，一树照人南北枝。”王康功推官作。[《王直方诗话》] \\n 牛丞相奇章公初为诗，矜奇特语，至有“地瘦草丛短”句。明年秋卷成呈之曰：“有求色必赧，凭酒意乃伸。”益加能矣。明年乃上第。因曰：“杨茂卿云：‘河势昆仑远，山形菡萏秋。’此过华阴山下作。初用‘莲峰’，作‘菡萏’的当而暗尽矣。”刘禹锡《佳话录》 \\n 蜀王建时，杨义方能文词，为《春日诗》云：“海边红日半离水，天外暖风轻到花。”《赠王枢密》云：“两声鞭自禁门出，一簇人从天上来。”《异闻录》 \\n 唐求、刘郇伯有诗名。唐求《临池洗砚》诗云：“恰似有龙深处卧，被人惊起黑云生。”又：“渐寒沙上路，欲暝水边村。”《早行》云：“沙上鸟犹睡，渡头人已行。”诗思不出二百里间。刘郇伯为范郑郎中诗友，范得句云“岁尽天涯雨”，久而难对，以问于刘郇伯，曰：“何不道‘人生分外愁’。”范赏之。然老于新津之东渡，非隐非吏。二子亦可凌厉名场，而死丘樊，所谓蜀人无志怀土，正此也。《北梦琐言》 \\n 余问山谷：“今之诗人谁为冠？”曰：“陈无己。”“其佳句可得闻乎？”曰：“吾见其作《温公挽辞》一联，便知其才不可敌。曰：‘政虽随日化，身已要人扶。’”[《冷斋夜话》] \\n 盛次仲、孔平仲同在馆中，雪夜论诗，平仲曰：“当作不经人道语。”曰：“斜拖阙角龙千尺，淡抹墙腰月半棱。”次仲曰：“甚佳，其未大。”乃曰：“看来天地不知夜，飞入园林总是春。”平仲乃服。[《冷斋夜话》] \\n 舒王尝《寄蒋山元禅师》诗曰：“不与物违真道广，每随缘起自禅深。”《冷斋夜话》 \\n 唱和门 \\n 熙宁间，初作东西府，望气者云有天子气。及府成，车驾果幸，张掞以诗庆二府诸公。荆公和云：“曾留上主经过迹，更费高人赋咏才。”《倦游录》 \\n 唐路德延有《孩儿诗》五十韵，传于世。侍郎张公师锡次韵成《老儿诗》，曰：“鬓发尽皤然，眉分白雪鲜。周回延客话，伛偻抱孙怜。无病常供粥，非寒亦衣绵。假温衾拥背，借力杖搘肩。貌比三峰老，年过四皓仙。唤方离枕上，扶始到门前。每爱烹山茗，尝嫌打石莲。耳聋如塞纩，眼暗似笼烟。宴坐羸扶几，乘骑困亸鞭。头摇如转旋，唇动若抽牵。骨冷愁离火，牙疼怯漱泉。形骸将就木，囊橐尚贪钱。胶睫干眵缀，粘髭冷涕悬。披裘腰懒系，濯手袖慵揎。抬举衣频换，扶持药屡煎。坐多茵易破，行少履难穿。喜婢裁裙布，嗔妻买粉钿。房教深下幕，床遣厚铺毡。琴听怜三乐，图张笑七贤。看经嫌字小，敲磬喜声圆。食罢羹流袂，杯余酒带涎。乐来须遣罢，医到久相延。裹帽纵横掠，梳头取次缠。长吁思往事，多感听哀弦。气注腰还重，风牵口更偏。墓松先遣种，志石预令镌。客到唯求药，僧来忽问禅。养茶悬土灶，曝艾晒檐椽。怒仆空睁眼，嗔童谩握拳。心惊嫌踘蹴，脚软怕秋千。局缩同寒狖，摧豗似饿鸢。观瞻多目眩，举动即头旋。女嫁求红烛，男婚乞彩笺。已闻颁几杖，宁更佩韦弦！宾客身非与，儿孙事已传。养和屏作伴，如意佛相连。久弃登山屐，惟存负郭田。呻S吟Y朝不乐，展转夜无眠。呼稚临床伴，看书就枕边。冷怀疑贮水，虚耳讶闻蝉。束帛非无分，安车信有缘。伏生甘坐末，绛老让行先。拘急将风夜，昏沉欲雨天。鸡皮尘旋溃，儿齿食频填。每忆居郎省，常思钓渭川。喜逢迎佛会，羞赴赏花筵。径远令移槛，阶危索减砖。好生焚鸟网，恶杀拆鱼船。既感桑榆日，常嗟蒲柳年。长思当弱冠，悔不剩狂颠。”《青箱杂记》 \\n 牛僧孺将赴举时，投贽于刘梦得，对客展读，飞笔涂窜其文。居三十年，梦得守汝，牛出镇汉南，枉道汝水，驻旌信宿。酒酣，赠诗于梦得曰：“粉署为郎二十春，向来名辈更无人。休论世上升沉事，且斗尊前见在身。珠玉会应成咳唾，山川犹觉露精神。莫嫌恃酒轻言语，曾把文章谒后尘。”梦得方悟往年改文卷之事，和答云：“昔年曾忝汉朝臣，晚岁空余老病身。初见相如成赋日，后为丞相倚门人。追思往事咨嗟久，幸喜清风语笑频。犹有当时旧冠剑，待公三日拂埃尘。”《古今诗话》 \\n 长庆二年，王起自中书舍人知举，放进士周墀及第。后同在翰林。会昌三年，起自仆射再放榜，时周墀任华州，因寄诗贺，叙同在翰林曰：“文场三化鲁诸生，二十余年振重名。曾忝木鸡夸羽翼，又陪金马入蓬瀛。虽欣月桂居先折，更羡春兰最后荣。欲到龙门看风水，关防不许暂离营。”答曰：“贡院离来二十霜，谁知更忝主文场。杨叶纵能穿旧的，桂枝何必爱新香。九重每忆同仙禁，六艺初吟得夜光。莫道相知不相见，莲峰之下有龚黄。”人以为绝唱。《广卓异记》 \\n 韦中宪蟾廉问鄂州，春日除替，祖筵上题《文选》两句云：“悲莫悲兮生别离，登山临水送将归。”以毫笺授宾从，请续其句，坐中怅望，皆不属。有酒妓泫然曰：“某不知，欲口占两句。”乃曰：“武昌无限新栽柳，不见杨花扑面飞。”坐客嘉叹。韦有《赠聋僧》诗云：“于岭东西烟霭合，两间茅屋一溪云。”师云：“耳重谁解知师意，人是人非不欲闻。”《雅言杂载》 \\n 曹相确镇浙西日，会湖中，郡判官王枢举进士严恽诗曰：“春光苒苒归何处，更向花前把一杯。尽日问花花不语，为谁零落为谁开？”王仰其才调，和曰：“花落花开人世梦，衰荣闲事且持杯。春风底事轻摇落，何似从来不要开。”同前 \\n 龚颖自负文学，少许可，又谈论多所折难。知鼎州，士罕造其门；独丁晋公贽文求见，颖倒屣迎迓，酬对终日，至于忘食，曰：“自唐韩柳后，今得子矣。”翌日，丁献诗于颖，颖次韵和酬曰：“胆怯何由戴铁冠，只缘昭代奖孤寒。曲肱未遂违前志，直指无闻是旷官。三谏每传朝客说，五溪闲凭郡楼看。祝公早得文场隽，况值天阶正舞干？”《青琐杂记》 \\n 江西韦丹大夫与僧灵彻为忘形之契。寄彻诗云：“王事纷纷无暇日，浮生冉冉只如云。已为平子归休计，五老峰前必共论。”彻酬曰：“年老身闲无外事，麻衣草坐只容身。相逢尽道休官去，林下何曾见一人？”《云溪友议》 \\n 白中令镇荆南，杜蕴常侍问长沙。诸从事卢发致聘焉。发酒酣傲睨，公少不怿，因改著词令曰：“十姓胡中第六胡，也曾金阙掌洪炉。少年从事夸门地，莫向尊前喜气粗。”卢答曰：“十姓胡中第六胡，文章官职胜崔卢。暂来关外分忧寄，不称宾筵语气粗。”公极欢。《摭言》 \\n 梅圣俞客欧阳晦夫，使工画茅庵，己居其中，一琴横床而已。曹子方作诗四韵，仆和云：“寂寞王子猷，回船剡溪路。超遥戴安道，月夕谁与度！倒披王恭氅，半掩袁安户。应调折弦琴，自和捻须句。”《百斛明珠》 \\n 东坡云：“余在广陵，与晁无咎、昙秀道人同舟送客山光寺，客去，余醉卧舟中，秀作诗云：‘扁舟乘兴到山光，古寺临流胜气藏。惭愧南风知我意，吹将草木作天香。’予和云：‘闹里清游似隙光，醉时真境发天藏。梦回拾得吹来句，十里南风草木香。’余昔对文忠公诵文与可诗云：‘美人却扇坐，羞落庭下花。’公曰：“此非与可诗，世间元有此句，与可拾得耳。’后五年，秀来惠州见予，偶道其事。”《王直方诗话》 \\n 邓洵美，连山人，乾祐二年中进士第，与司空昉、少保溥同年。谒刘氏，不礼，归武陵。时周氏有其地，且辟在幕府。未几，司空氏自禁林出使武陵，与洵美相遇，赠诗曰：“忆昔词场共着鞭，当时莺谷喜同迁。关河契阔三千里，音信稀疏二十年。君遇已知依玉帐，我无才藻步花砖。时情人事堪倜怅，天外相逢一泫然。”洵美和云：“词场几度让长鞭，又向清朝贺九迁。品秩虽然殊此日，岁寒终不改当年。驰名早已超三院，侍直仍忻步八砖。今日相逢番自愧，闲吟对酒倍潸然。”相国归阙，率偕载，而辞以疾不行。相国语同年少保公。公时在黄阁，洵美在武陵，又为诗寄之云：“衡阳归雁别重湖，衔到同人一纸书。忽见姓名双泪落，不知消息十年余。彩衣我已登黄阁，白社君犹葺旧居。南望荆门千里外，暮云重叠满晴虚。”周氏疑洵美漏泄密谋，急追捕易俗场官而遇害。建隆初，王师下湖湘，相国复收衡阳，道经易俗场，作诗吊曰：“十年衣染帝乡尘，踪迹仍传活计贫。高掇桂枝曾遂志，假拖蓝绶至终身。侯门寂寞非知己，泽国恓惶似旅人。今已向公坟畔过，不胜怀抱暗酸辛。”《雅言系述》 \\n 山谷云：“金华俞清老名子中，三十年前与予共学于淮南。元丰甲子相见于广陵，自云荆公欲使之脱缝掖着僧伽藜，奉香火于半山宅寺，所谓报宁禅院者，予之僧名紫琳，字清老。无妻之累，去作半山道人，似为不难事。然生龟脱筒，亦难堪忍。后数年见之，儒冠自若。因尝戏和清老诗曰：‘索索叶似雨，月寒遥夜阑。马嘶车鸣铎，群动不遑安。有人梦超俗，去发脱儒冠。平明视清镜，政尔良独难。’子瞻屡哦此诗以为妙。”《王直方诗话》 \\n 乾祐元年，户部侍郎王仁裕放王溥状元及第。溥不数年拜相。仁裕时为太子少保，有诗贺曰：“一战文场拔赵旗，便携金鼎赞无为。白麻骤降恩何厚，黄閤初闻喜可知。跋敕案前人到少，筑沙堤上马行迟。押班长幸遥相见，亲狎争如未贵时！”溥和曰：“挥毫文战偶搴旗，待诏金华亦偶为。白社遽当宗伯选，赤心旋遇圣人知。九霄得路荣虽极，三接承恩出每迟。职在台司多少暇，亲师不及舞雩时。”《广卓异记》 \\n 鲁直使余对句，曰：“呵镜云遮月。”对曰：“啼妆露着花。”鲁直罪余于诗深刻见骨，不务含蓄，余竟不晓此论，当有知者。《冷斋夜话》 \\n 东坡自岭外回，有七言一篇，末句用毵毵字，李端叔和云：“再见门生应不识，霜髭雪鬓两毵毵。”时以为绝着题，盖端叔年未甚老而白毛满颔故也。陈三又云：有一明眼人，能见人前后世。忽一恶少见之，其人云：“头上已有剥剥之声，腰间欲作毵毵之势。”无己曰：“我欲和云：莫教腰下见毵毵。”闻者大笑，恨终不能成耳。《王直方诗话》"}
{"章节": "卷十五", "正文": "卷十五 \\n  \\n 留题门上 \\n 吕申公累乞致仕，仁宗不允。他日复叩便坐，度其不可留，因询曰：“卿去，谁可代者？”申公曰：“知臣莫如主，陛下自择。”坚问之，乃引陈文惠曰：“陛下必欲得英俊经纶之臣，则臣所不知。若图任老臣，镇安百度，周知天下事，无如陈尧佐。”仁宗然之，文惠遂大拜。极怀荐引之德，因作《燕词》，携酒过之。申公使之歌焉。词云：“二社良辰，千家庭院。翩翩又见新归燕。凤凰巢稳许为邻，潇湘烟暝来何晚！乱入红楼，低飞绿岸。画梁时拂歌尘散。为谁归去为谁来？主人恩重朱帘卷。”申公笑曰：“自恨卷帘人已老。”文惠曰：“莫愁调鼎事无功。”老于廊庙，而酝藉不减。昔任浙漕，有《吴江诗》曰：“平波渺渺烟苍苍，菰蒲才熟杨柳黄。扁舟系岸不忍去，秋风斜日鲈鱼乡。”又《碧澜堂诗》云：“苕溪清浅霅溪斜，碧玉寒光照万家。谁与月明终夜听，洞庭渔笛隔芦花。”《古今诗话》 \\n 徐州汉兴歌风台，诗虽多，张安道诗最绝，云：“落魄刘郎作帝归，樽前一曲《大风词》。才如信越犹菹醢，安用思他猛士为！”《青箱杂记》 \\n 临潼朝元阁，诗虽多，惟陈文惠二韵首出，曰：“高阁《青箱杂记》卷五作“朝元”，《宋朝实事类苑》卷三十八同。——恶人谷珠楼哈哈儿注。高阁迥，秋毫无隐情。浮云忽一蔽，不见渔阳城。” \\n 张退傅宰邵武时，多游僧舍，至则吟咏忘归。《题西庵寺》曰：“西庵深入西山里，算得当年少客游。密密石丛蟠小径，涓涓云窦泻寒流。松皆有节垂青盖，僧尽无心也白头。欲刷粉碑书好字，调卑官冗不堪留。”《题宝盖岩寺》云：“身为冠冕流，心是云泉客。每到云泉中，便拟忘归迹。况此宝盖岩，天造清凉宅。税车官道边，谁知愿言适？”《过建宁县洛阳村》曰：“金谷花时醉几场，旧游无日不思量。谁知万水千山里，枉被人言过洛阳！”并同前 \\n 张伯玉过姑熟，见太白十咏不及明月泉，因题一绝曰：“至今千古松，犹伴数峰雪。不见纤尘飞，寒泉湛明月。” \\n 陈文惠至古寺，作诗曰：“殿古寒炉空，流尘暗金碧。独坐偶无人，又得真消息。”《春明退朝录》 \\n 颜谢，鲁公之后，所居有泉石松竹，创亭延客。孟宾于留题诗曰：“园林潇洒闻来久，欲往因循二十秋。今日开襟吟不尽，碧山重叠水长流。”《江南野录》 \\n 陈颖，南昌人，业进士，《题汉祖庙》曰：“项羽英雄犹不惧，可怜容得辟阳侯！”得狂病而卒。同前 \\n 长安慈恩寺浮屠，前后题诗多矣。唐文宗朝，元微之、白乐天到塔下，见章八元所留诗，悉令除去诸家牌，惟留章诗。诗云：“十层突兀在虚空，四十门开面面同。却怪鸟飞平地上，自惊人语半天中。回梯暗踏如穿洞，绝顶初攀似出笼。落日凤城佳气合，满城香树雨濛濛。”《鉴戒录》 \\n 雍陶典雅州，送客至情尽桥，改为折柳桥，题诗曰：“从来只有情难尽，何事名为情尽桥？自此改名为折柳，从他离恨一条条。” \\n 施肩吾《题友人闲居》诗曰：“花眼绽红斟酒看，药心抽绿带烟锄。” \\n 夫差庙拆姑苏台木创成。陈羽题诗曰：“姑苏台畔千年木，刻作夫差庙里神。幡盖寂寥尘土满，不知箫鼓乐何人！”并同前 \\n 陈羽姑苏台诗云：“忆昔吴王争霸日，歌谣满路上苏台。三千宫女看花处，人尽台空花自开。”(《古今诗话》) \\n 程贺《咏君山》诗曰：“曾游方外见麻姑，说道君山此本无。云是昆仑山顶石，海风吹落洞庭湖。”《鉴戒录》 \\n 刘象《咏仙掌》诗曰：“万古亭亭倚碧霄，不成擎亦不成招。何如掬取莲池水，洒向人间救旱苗？”同前 \\n 砌台即今拨擦台也。王侯家作以为临观之戏。唐张素诗云：“写望临香阁，登高下砌台。林间踏青去，席上意钱来。”即知唐来有之。太祖朝大王都尉家其子承裕幼时，其父戏补“砌台使”。《谈苑》 \\n 杨文公罢处州，过饶州余干县，登干越亭，前瞰琵琶洲，后枕思禅寺，天下绝境，古今留题百余篇。张祜诗云：“扁舟亭下驻烟波，十五年游重此过。洲嘴露沙人渡浅，树梢藏竹鸟啼多。层澜涨水痕犹在，古板题诗字已讹。况是高秋正圆月，可堪闻唱异乡歌！”刘长卿云：“天南愁望绝，亭下柳条新。落日独归鸟，孤舟何处人！生涯投越峤，世业陷胡尘。草色迷征路，莺啼傍逐臣。秦台悲白首，楚渚怨青蘋。杳杳钟陵暮，悠悠鄱水春。独醒翻取笑，直道不容身。得罪风霜苦，全生天地仁。青山数行泪，沧海一穷鳞。流落机心尽，空怜鸥鸟亲。”《谈苑》 \\n 江遵《咏史》云：“秦筑长城比铁牢，蕃戎不敢过临洮。虽然万里连云际，不及尧阶三尺高。”何光远称此诗卓绝，千百集中无以加。《诗史》 \\n 桂州左右，山皆平地拔起数千百丈，石如染黛，阳朔县尤佳。沈彬有诗云：“陶潜彭泽五株柳，潘岳河阳一县花。两处争如阳朔好，碧莲峰里住人家？”观此，山水可知。同前 \\n 淮阴庙题者甚多，惟钱谏议昆诗最佳：“筑坛拜日恩虽厚，蹑足封时虑已深。隆準早知同鸟喙，将军应有五湖心。”《青箱杂记》 \\n 歙州问政山，聂道士所居。尝有人涉险攀萝至绝壁，于岩下嵌空处见题诗一首，虽苔藓昏蚀而文尚可辩，题云黄台词，不知台何人也。“千寻练带新安水，万仞花屏问政山。自少云霞居物外，不多尘土到人间。壶悬仙岛吞舟罢，碗浸星宫沉水闲。宝箓箧垂金条带，绛囊绦锁玉连环。静张棋势铺还打，默考仙经补又删。床并葛鞋寒兔伏，窗横柽几老龙跧。溪童乞火朝敲竹，山鬼听琴夜撼闩。草暗碧潭思句曲，松昏紫气度深关。龟成浅甲毛犹绿，鹤化幽翎顶更殷。阮洞神仙分药去，蔡家兄弟寄书还。黄精苗倒眠青鹿，红杏枝低挂白鹇。容易煮茶供客用，辛勤栽果与猿攀。常寻灵穴通三岛，拟过流沙化百蛮。新隐渐开侵月窟，旧林犹悦枕沙湾。手疏俗礼慵非傲，肘护灵方臂不悭。海上使频青鸟黠，箧中藏久白驴顽。筇枝健杖菖蒲节，笋栉高簪玳瑁斑。花气熏心香馥馥，涧声聆耳冷潺潺。高坟自掩浮生骨，短晷难穷不死颜。早晚重逢萧坞客，愿随芝盖出尘寰。”台，国初时任屯田员外郎。世有全篇。 \\n 荆门军玉泉山寒泉亭题者甚多，有一篇最佳，而忘其姓名。诗云：“朔风凛凛雪漫漫，未是寒时分外寒。六月火云天不雨，请君来此倚阑干。”《云斋广录》 \\n 张宗尹为长安令，时郑州陈相尹京兆。宗尹尝以事忤公意。公有别业在鄠杜间，宗尹书一绝于壁云：“乔松翠竹绝纤埃，门对南山尽日开。应是主人贪报国，功成名遂不归来。”有人录以告，公览而善之，待之如初。宗尹尝有诗云：“大书文字堤防老，剩买田园准备闲。”亦佳。《倦游录》 \\n 临潼县灵泉观，唐华清宫也。自唐迄今，题咏不可纪。小杜五言长韵并三绝，洎郑嵎《津阳门诗》外，惟陈文惠、张文定及进士杨正伦诗最佳。文定诗云：“当时不是不穷奢，民乐升平少叹嗟。姚宋未亡妃子在，尘埃那得到中华！”文惠诗云：“百首新诗百意精，不尤妃子只尤兵。争如一句伤时事，只为明皇恃太平。”正伦诗曰：“休罪明皇与贵妃，大都衰盛两相随。惟怜一派温泉水，不逐人心冷暖移。”又郑文宝诗云：“只见开元无事久，不知贞观用功深。”皆为知音所赏。 \\n 鄜州东百里，有水名相思河，传舍曰相思铺。令狐楚诗曰：“谁把相思号此河，塞垣车马往来多。只应自古征人泪，洒向空洲作碧波。”并同前 \\n 韩魏公自中书出相州，于居第作狎鸥亭。永叔以诗寄曰：“岂止忘机鸥鸟信，钧陶万物本无心。”魏公喜曰：“余在中书，进退升黜，未尝置心于其间。永叔可谓知我。”《古今诗话》 \\n 吕文靖诗曰：“贺家池上天花寺，一一轩窗向水开。不用闭门防俗客，爱闲能有几人来！”贺家池即贺监所赐之湖。诗后为风雨所损，惜乎寺僧不留。《杂志》 \\n 唐人徐凝多吟绝句，曾吟《庐山瀑布》诗云：“瀑泉瀑泉千丈直，雷奔入江无暂息。今古长如白练飞，一条界破青山色。”《题处州缙云山鼎湖》诗云：“黄帝旌旗去不回，空遗片石碧崔嵬。有时风卷鼎湖浪，散作青天雨点来。”后无题者。《郡阁雅谈》 \\n 权审常侍著诗千首。常《题山院》曰：“万叶风声利，一山秋气寒。晓霜浮碧瓦，落日度朱栏。”《贡父诗话》 \\n 江南道士任右元能篆，见人《题常州忠烈王庙诗》一绝云：“松竹萧萧野笛悲，寂寥冰雪对旌旗。前山月夜阴风起，神去神来人不知。”时人不会其意，寻毁其碑。元厚之篆于石，后愈无识者，因此漫灭。《郡阁雅谈》 \\n 邓仙客死葬麻姑山，人谓尸解。游人题诗多矣。有一少年一绝不言姓名，但云天峤游人。诗曰：“鹤老芝田鸡在笼，上清那与世尘同！既言白日升天去，何事人间有殡宫？”邓名稍减。《云溪友议》 \\n 《三乡题》不知谁氏，题云：“余本家若耶溪东，从良人西入函关，寓居新昌里第。不幸，良人已矣，邈然无依。东迈，历渭川，涉浐水，背终南，涉太华，经虢略，抵陕郊，皆曩昔宴游之地，命笔辄题，终不能涤其怀抱。翰墨非女子事，故隐其名而不书，为诗曰：‘昔逐良人西入关，良人身没妾空还。谢娘卫女不相待，为雨为云过此山。’”和诗十一首。陆正洞云：“惆怅残花怨暮春，孤鸾舞鉴倍伤神。清词好个干人事，疑是文姬第二身。”王祝云：“女几山前岚气低，佳人留恨此中题。不知云雨归何处，空使王孙见即迷。”刘谷云：“兰蕙芬芳见玉姿，路旁花笑景迟迟。苎萝山下无穷意，并在三乡惜别时。”王条云：“浣沙游女出关东，旧迹新诃一梦中。槐陌柳亭何限事，年年回首向东风。”李昌邺云：“红粉萧娘手自题，分明幽怨发云闺。不应更学文君去，泣向残花归剡溪。”王硕云：“无姓无名越水滨，芳词空怨路旁人。莫教才子偏惆怅，宋玉东家是旧邻。”李绘云：“会稽王谢两风流，王子沉沦谢女游。归思若随文字在，路旁空为感千秋。”张碕云：“洛川依旧好风光，莲帐无因见女郎。云雨散来音信断，此生遗恨寄三乡。”高衢云：“南北千山与万山，轩车谁不念乡关！独留芳翰悲前迹，陌上恐伤桃李颜。”章冰云：“来时欢笑去时哀，家国迢迢向越台。待写百年幽思尽，故宫流水莫相催。”贾驰五言云：“壁古字未灭，声长响不绝。蕙质本如云，松心应耐雪。耿耿离幽谷，悠悠望瓯越。杞妇哭夫时，城摧无此说。”《云溪友议》 \\n 吴门女郎真娘死葬虎丘山，时人比之苏小小。行客题墓多矣。举子谭铢题云：“虎丘山下冢累累，松柏萧条尽可悲。何事世人唯重色，真娘墓上独留诗！”后人无复题者。[《云溪友议》卷中] \\n 郑仁表经沧浪峡，憩于长亭，亭吏持牌乞诗。题曰：“分陕东西路正长，行人名利火然汤。路旁看个沧浪峡，真是将闲搅搅忙。”《摭言》 \\n 蜀道有飞泉亭，留诗甚多。薛能佐李公过蜀道，题云：“贾掾曾经去，题诗岂易哉！”悉打去诗板，独留李端《巫山高》一篇。同前 \\n 元祐五年，同景文羲伯圣徒次元题竹上云：“结根岂殊众，修柯独出林。孤高不可恃，岁晚风霜侵。”《百斛明珠》 \\n 余初谪岭南，过田氏小园东门，一峰丰下锐上，俚人谓之鸡笼山，余更名曰独秀峰。今过之，留诗云：“倚天巉绝玉浮图，肯与彭郎作小姑。独秀江南如有意，要三二别四方壶。”《玉局文》 \\n 慈恩寺塔有唐人卢宗回一诗云：“东来晓日上翔鸾，西转苍龙拂露盘。渭水冷光摇荡井，玉峰晴气压阑干。九重城阙参差见，百二山河表里看。暂辍去蓬悲不定，一凭金界望长安。”《古今诗话》 \\n 江州琵琶亭题者，惟夏郑公、梅公仪诗佳。夏诗曰：“年光过眼如车毂，职事羁人似马衔。若遇琵琶应大笑，何烦涕泪满青衫！”梅诗云：“陶令归来为逸赋，乐天谪宦起悲歌。有弦应被无弦笑，何况临弦泣最多！”又叶氏女郎诗云：“乐天当日最多情，泪滴青衫酒重倾。明月满船无处问，更闻商妇琵琶声。”《古今诗话》 \\n 河中鹳鹊楼，唐人题咏极多，唯王之涣、李益、畅当诗最佳。王云：“白日依山尽，黄河入海流。欲穷千里目，更上一层楼。”李云：“鹳鹊楼前百尺墙，烟汀云树共茫茫。汉家箫鼓沉流水，魏国山河半夕阳。事去千年犹恨短，愁来一日即知长。风烟并在相思处，满目非春亦自伤。”畅诗云：“天势围平野，河流入断山。”同前 \\n 李建中恬退，作诗清淡。《望湖楼诗》云：“小艇闲撑处，湖天景亦微。春波无限绿，白鸟自由飞。落日孤鸿远，轻烟古寺稀。时携一壶酒，恋到晚凉归。”《西湖诗》云：“涨烟春气重，贮月夜痕深。”皆此类。《古今诗话》　《青箱杂记》谓《望湖楼诗》是苏为在湖州作。 \\n 潘邠老有《登汉阳江楼》诗云：“两屐上层楼，一目略千里。”说者以为着屐岂可登楼。《王直方诗话》 \\n 陆蟾寓居潭州攸县司空山，好神仙事，多辟谷累月。《题庐山瀑布》云：“正源人莫测，千尺挂云端。岳色染不得，神功裁亦难。夏喷猿鸟浴，秋射斗牛寒。流到沧溟日，翻涛更好看。”又《春暮经石头城》云：“六朝多少事，搘肘思悠悠。落日空江上，子规啼渡头。蒹葭侵坏垒，烟雾接沧洲。今古分明在，那堪向九秋！”雍熙中服药卒。《雅言杂载》 \\n 李宏皋，唐末八座善夷之子。善夷左迁武陵宰，卒于官。宏皋舁榇归故园，途中值兵革，为马氏拥入湖湘，文昭王，有功授学士，至刑部侍郎。每笺奏至京，词臣降叹，李嵩相国器之。后马氏兄弟结隙，与弟宏节俱弃市。宏皋少攻诗，《题桃源》云：“山翠参差水渺茫，秦人昔在楚封疆。当时避世乾坤窄，此地安家日月长。草色几经坛杏老，岩花犹带涧桃香。他年倘遂平生志，来着霞衣侍玉皇。” \\n 任鹄字射已，富有学问，《题君山》云：“不碍扬帆路，盘根压洞庭。波涛四面白，云外一堆青。鱼跃晴波动，龙归石窦腥。终期托名画，为我簇为屏。”《送王正己归山》云：“五峰青拄天，直下挂飞泉。琴鹤同归去，烟霞到处眠。鼯跳霜叶径，虎啸夕阳川。独酌应怀我，排空树影连。”并同前 \\n 韩常侍为郎吏日，宣宗问曰：“卿有好诗，如何得见？”韩稽首曰：“容至私第录进。”乃选八十首进。后以眼疾，辞拜珥貂。为御史，衔命出关谳狱。道中看华山，有诗曰：“野麋蒙象暂如犀，心不惊鸥角骇鸡。一路好山无伴看，断肠烟景寄猿啼。”御史出使，不得与人同行，故云无伴。《时补衮谢病归山更寄织锦篇与薛郎中》云：“锦字龙梭《织锦篇》，凤凰文采间非烟。并他时世新花样，虚费工夫不值钱。”《和人忆鹤》云：“拂拂云衣冠紫烟，已为丁令一千年。留君且伴居山客，幸有松梢明月天。”又《和忆山泉》云：“情多不似家山水，夜夜声声旁枕流。”《古今诗话》 \\n 少游在横州，饮于海棠桥，桥南北多海棠。有老书生家海棠丛间。少游醉卧宿于此。明日题其柱曰：“唤起一声人悄。衾枕梦寒窗晓。瘴雨过，海棠晴，春色又添多少。社瓮酿成微笑。半破瘿瓢共舀。觉健到，急投床，醉乡广大人间小。”东坡爱之，恨不得其腔。《冷斋夜话》"}
{"章节": "卷十六", "正文": "卷十六 \\n  \\n 留题门下 \\n 松江新作长桥，制度宏丽，前世所未有。苏子美《长桥对月》云：“云头焰焰开金饼，水面沉沉卧彩虹。”时谓此桥非此句雄伟不能称也。子美兄舜元，字才翁，诗律遒劲，而独罕传。与子美紫阁寺联句，无愧韩孟，恨不尽见之。[《六一诗话》] \\n 李古，少贫贱，一举成名。不二十年，自副枢密除本州刺史，有《登祝融峰》云：“欲上祝融峰，先登古石桥。凿开巇崄处，取路到丹霄。”《南唐近事》 \\n 陈谊，吉州人，《题螺江庙》云：“庙里杉松萧飒风，庙前江水碧溶溶。凭阑不见当时事，落日远山千万重。”太平兴国中，史馆学士张齐贤出为本道转运使，至其庙，览留题诗牌甚多，俱打去，独留谊诗，方知名。《郡阁雅谈》 \\n 郢中寺壁有郑文宝诗亲笔，《寒食访僧舍》云：“客舍愁经百五春，雨余溪寺绿无尘。金花何处秋千鼓，粉颊谁家斗草人？水上碧桃流片段，梁间归燕语逡巡。高僧不饮客携酒，来劝先朝放逐臣。”《古今诗话》 \\n 章碣《题焚书坑》云：“竹帛烟销帝业虚，昔年曾是祖龙居。坑灰未冷山东乱，刘项元来不读书。” \\n 舒州三祖山，因芟薙萝蔓，峭壁间得诗，乃杜牧之《金陵怀古》云：“《玉树》歌残王气终，景阳兵合戍楼空。楸梧远近千官冢，禾黍高低六代宫。石燕拂云睛亦雨，江豚吹浪夜还风。英雄一去豪华尽，惟有青山似洛中。” \\n 范文正谪睦州，过严陵钓台，作诗曰：“汉包六合网英豪，一个冥鸿惜羽毛。世祖功臣三十六，云台争似钓台高？” \\n 繁知一闻乐天将过巫山，先于神女祠粉壁大书曰：“忠州太守今才子，行到巫山必有诗。为报高唐神女道，速排云雨待清词。”白公见诗，邀知一曰：“刘梦得理白帝，欲留一诗于此，怯而不敢。罢郡经过，悉去诗千余首，只留四篇。沈佺期曰：‘巫山高不极，合沓状奇新。暗谷疑风雨，幽崖若鬼神。月明三峡晓，潮落九江春。为问阳台客，应知入梦人。’王无竞曰：‘神女向高唐，巫山下夕阳。徘徊作行雨，婉娈逐荆王。电影江前落，雷声峡外长。霁云无处所，台馆峙苍苍。’李端曰：‘巫山十二峰，皆在碧虚中。回合云藏日，霏微雨带风。猿声寒渡水，树色远连空。愁向高唐去，千秋见楚宫。’皇甫冉曰：‘巫峡见巴东，迢迢出半空。云藏神女馆，雨到楚王宫。朝暮泉声落，寒暄树色同。清猿不可听，偏在九秋中。’” \\n 金陵赏心亭，丁晋公建也，秦淮绝致。公以家藏《袁安卧雪图》张于其屏，乃唐周昉笔。经十四守无敢觊觎者，后为太守窃去，以凡笔画芦雁易之。王密学琪来作守，登临赋诗曰：“千里秦淮在玉壶，江山清丽壮吴都。昔人已化辽天鹤，旧画难寻《卧雪图》。冉冉流年去京国，萧萧华发老江湖。残蝉不会登临意，又噪西风入座隅。”此诗乃窃画者萧斧也。同前 \\n 苏州昆山县惠聚寺殿基，乃鬼神一夕砌成。殿中有僧繇画龙，每因风雨夜，腾趠波涛，伤田害稼，乡人患之。僧繇再画一锁锁之，仍画一钉钉其锁。至今人扪其钉头尚隐隐。唐乾宁初，吴都崔融善五言，《题惠聚》云：“人莫嫌山小，僧还爱寺灵。殿高神气力，龙活客丹青。”同前 \\n 丁晋公旧有园在保康门外，园内有仙游亭仙游洞。与道士刘遁往来。遁作《仙游亭诗》赠公云：“屡在仙游亭上醉，仙游洞里杳无人。他时鸣鹤归沧海，同看蓬莱岛上春！”公莫晓其诗。后公南迁，遁往见公于崖，方思其诗，知为异人也。《古今诗话》 \\n 洪州西山与滕王阁相对，过客多留诗。有僧览之，告郡守曰：“诗无佳者，何不去之？”守愕然曰：“能作佳句乎？”因为诗曰：“洪州太白方，积翠倚穹苍。几夜碍新月，半江无夕阳。”《杂言杂载》　《古今诗话》：此陈文亮诗，亮因天下既定，作诗云：“草铺春□阔，兵偃塞垣操。”或谓陈希夷作。 \\n 真州即扬州之杨子县，古白沙镇也。祥符中，丁晋公铸圣祖天尊象，遂为真州，有仪真观。西一水萦回，南入大江，号曰胥浦。一日三潮，俗云子胥解剑渡江之所。观之记载，使者以象在舟，日方午，潮水忽至。今有午潮。张芸叟有诗云：“闻说仙乡接濑乡，闲邀诗侣礼虚皇。三潮宝派通前浦，万叶灵杉蔽蜀岗。天地杳冥供泻象，江山回合助灵祥。五云送入蓬莱岛，留与人间作道场。”〔《古今诗话》〕 \\n 金陵升元寺即瓦棺寺也。在城西隅，前瞰江面，后踞崇岗，最为古迹。累经兵火，略无仿佛。李氏时，升元阁犹在，乃梁时故物，高二百四十尺，太白所谓“日月隐檐楹”也。 \\n 瓜州渡杨子桥，介于江淮之冲，南之潇湘，北走秦陇，咸此取道。古诗云：“杨子江头杨柳春，杨花愁杀渡江人。数声羌笛离亭晚，君向潇湘我向秦。” \\n 元稹相廉问东浙七年。因题东武亭曰：“役役闲人事，纷纷碎簿书。功夫两衙尽，留滞七年余。病痛梅天发，亲情海岸疏。因循归未得，不是恋鲈鱼。”卢简夫侍御曰：“丞相不恋鲈鱼，为好鉴湖春色。”春色谓刘采春。并同前 \\n 陈希夷题西峰云：“为爱西峰好，吟头尽日昂。岩花红作阵，溪水绿成行。几夜碍新月，半江无夕阳。寄言嘉遁客，此处是仙乡。”《翰府名谈》 \\n 陈希夷题华山云：“半夜天香入岩谷，西风吹落岭头莲。空爱掌痕侵碧汉，无人曾叹巨灵仙。”同前 \\n 王仲仪镇真定，惠爱在人，罢日，攀辕卧辙不得去。《题村寺》曰：“宽猛三年无枉理，公私兼济不欺心。如今受代朝天去，遮路人人泪满襟。”同前 \\n 裴晋公赴敌淮西，题名于华岳之阙门。大顺中，户部侍郎司空图以一绝纪之云：“岳前大队赴淮西，从此中原息鼓鼙。石阙莫教苍藓上，分明认取晋公题。”《古今诗话》 \\n 开元初，郑瑶经慈恩寺题云：“岸与恩同广，波将慈共深。涓涓劳日夜，长似下流心。”《南部新书》 \\n 郴州城东有山高秀，神仙苏眈修真之所，唐封为苏仙山。观有泉，名曰桔泉。元结诗曰：“灵桔无根井有泉，世间如梦又千年。乡关不见重归鹤，姓字今为第几仙？风冷露坛人悄悄，地闲荒径草绵绵。如何蹑得苏君迹，白日霓旌拥上天。”沈彬诗曰：“眼穿林罅见郴州，井里相逢侧局揪。味道不来闲处坐，劳生更欲几时休？苏仙宅古烟霞老，义帝坟荒草木愁。千古是非无处问，夕阳西去水东流。”《摭遗》 \\n 郑毅夫《题吴江长桥》云：“插天螮蝀玉腰阔，跨海鲸鲵金背高。”《青琐集》 \\n 祝融留题甚多，谢元云：“云湿幽岩滑，风梳古木香。”僧栖岩云：“闲云四边近，浮世一齐低。”卢载之云：“五千里地内望见，七十二峰中最高。”全楚地五千里，南岳七十二峰，祝融最高。(同前) \\n 罗隐《题金山》云：“老僧斋罢关门睡，不管波涛四面生。”孙山云：“结宇孤峰上，安禅巨浪间。”亦可亚张祜诗。(《〔青琐集〕》) \\n 润州甘露寺有三贤亭，乃刘备、孙权、曹操微时尝会此。罗隐诗云：“汉鼎未分聊把手，楚醪虽美肯同心。”过者心服焉。同前 \\n 衡州耒阳有杜甫祠，过客题诗多矣。欧阳文忠公独称徐介之诗云：“来接汨罗水，天心知所存。故教工部死，来伴大夫魂。流落同千古，《风骚》共一源。消凝伤往事，斜日隐颓垣。”(同前) \\n 畿邑扶沟有白鹤观，苏才翁子美壁间留题二绝。周元郎中知是邑，爱之，作诗纪其美，公卿和者，韩卫公诗最佳。诗云：“二苏遗迹匿仙局，贤宰重来为发明。字久半随风雨驳，气豪犹入鬼神惊。直疑鸾凤骞云去，不假江山到地清。人对盛时须自勉，酒豪颠草尚垂名。”(同前) \\n 三闾大夫屈平，字灵均，沉沙之处汨罗江在岳州境内。正庙以渔父配享。唐末，有洪州衙前军将，忘其姓名，题一绝云：“苍藤古木几经春，旧祀祠堂小水滨。行客谩陈三酹酒，大夫元是独醒人。”自后，能诗者不敢措手。 \\n 唐东京政平坊安国观，明皇朝玉真公主所建。女冠多上阳退宫嫱。卢尚书有诗云：“夕照纱窗起暗尘，青松绕殿不知春。请看白发诵经者，半是宫中歌舞人。”《剧谈录》 \\n 唐相段文昌家江陵，少以贫窭修进，常患口食不给。每听曾口寺钟，辄诣谒食，为寺僧所厌，自此乃斋后扣钟，冀其晚届而不逮食。后入登台座，出连大镇，拜荆南节度使，诗《题曾口寺》云“曾遇阇黎饭后钟”，盖为此。《北梦琐言》　《古今诗话》载此诗是唐相王播题扬州佛寺，有全篇云：“上堂已了各西东，惭愧阇黎饭后钟。三十年前尘土面，而今始得碧纱笼。”今言段文昌，乃江陵人所传误。 \\n 怀素台在郡东五里横陇之上，唐开元中，有僧怀素居是台，学者因谓之怀素台，有墨池笔冢存焉。裴说有《题怀素台歌》云：“我呼古人名，鬼神侧耳听。杜甫李白与怀素，文星酒星草书星。永州东郭有奇怪，笔冢墨池遗迹在。笔冢低低高似山，墨池浅浅深如海。我来恨不已，争得青天化为一张纸，高声唤起怀素书，搦管研朱点湘水。欲归家，重叹嗟，眼前有，三个字：枯树槎，乌梢蛇，墨老鸦。”《零陵总记》 \\n 白沙驿在永州一百二十里祁阳县，下临湘水西岸，门外有亭，以形胜尽在此也。开宝初，左补阙刘能奉诏之九嶷，维舟于此，留诗云：“窗外秋声湘瑟怨，槛前竹色楚帆飞。”又云：“懒向九嶷岐路望，渡头云雨正霏霏。” \\n 法华寺在永州东南一里高阜之上，城郭岗峦，交相掩映。唐咸通中有头陀蒋氏爱其地，乃拖钳行丐，获金帛巨万以创寺焉。名士无不留咏。沈彬云：“地隈一水巡城转，天约群山附郭来。”又孟宾于：“匝地人家凭槛见，远山秋色卷帘看。”可谓尽其状。 \\n 朝阳岩在永州城西南一里余，元结所名也，以其东向，日先照故名。杜陵有歌云：“朝阳岩下潇水深，朝阳洞中寒泉清。零陵城郭夹潇岸，岩洞幽奇当郡城。荒芜自古人不见，零陵徒有《先贤传》。水石为娱安可忘，长歌一曲留相劝。”又有牛丛诗云：“蹑石攀萝路不迷，晓天风好浪花低。洞名独占朝阳号，应有梧桐待风栖。” \\n 潇水在永州西三十步，自道州营道县九嶷山中，亦名营水。湘水在永州北十里，出自桂林海阳山中，经灵渠北流，至零陵北与潇水合。二水皆清泚一色。高秋八九月，虽丈余可以见底。自零陵合流，渭之潇湘。经衡阳，抵长沙，入洞庭。秦韬玉有诗云：“女娲罗裙长百尺，搭在湘江作山色。”又云：“岚光楚岫和空碧，秋气湘江到底清。”沈彬《湘江行》云：“数家渔网疏云外，一岸残阳细雨中。”僧齐己《潇湘诗》云：“二水远难论，从《离》到《坎》奔。冷穿千嶂脉，清过几州门。”又云：“月来无夜底，云度见秋痕。”何涓有诗云：“雁影数行秋半逢，渔歌一声夜深发。”皆曲尽其妙。 \\n 浯溪在永州北百余里，流入湘江。溪水石奇绝。唐上元中容管经略使元结罢任居焉。以所著《中兴颂》刻之崖石，颜真卿书。结复为《浯台石堂西峰四厌亭铭》，皆刻于石崖上。皇朝乾德中左补阙王伸知永州，维舟于此，留诗云：“湘川佳致有浯溪，元结雄文向此题。想得后人难以继，高名长与白云齐。” \\n 淡塘在永州北三十里，其水有九十九源。昔有居人文潭，好农务谷，乃筑塘以灌田，百姓利之，立碑纪其功。霸国时碑犹在塘中。长兴初，黄损为永州团练副使，取为别业。有诗曰：“傍水野禽通体白，飣盘山果半边红。”损去，为居民刘氏所有。并同前 \\n 鹅羊山在长沙县北二十里，本名东华山，亦谓之石宝山。上有仙坛、丹灶。《湘中别记》云：“昔郡人成君平年十五，兄使牧鹅羊，忽遇一仙翁，相将入此山。兄后寻至山中，见君平，因问所牧鹅羊何在。弟指白石曰：‘此是也。’遂驱起，令随兄去。旬日却还山下，复化为石。今犹存焉。因名此山为鹅羊山。”毕田诗云：“羽客何年此炼丹？尚留空灶镇孱颜。云中鸡犬仙应远，山下鹅羊石转顽。湘渚几因沧海变，辽城无复令威还。何年仙驭还来此，尽遣飞腾上九关。”《幽闲鼓吹》 \\n 醉乡，《湘中别记》云：“后汉时，有人在此乡，忽然醉，经三昼夜始醒，犹有酒气。言与天神共饮乃尔。后任阳羡令，每言岁之丰俭无不验。俄亦仙去。”毕田诗云：“三宿酣神酎，乡名因此呼。山中千日者，自合是仙都。”同前 \\n 水帘，朱陵洞口有泉，自洞而去，巨石横峻，壁立千仞，一派飞下如纹帘之状。毕田诗云：“洞门千尺挂飞流，玉碎珠联冷喷秋。今古不知谁卷得，绿萝为带月为钩。”《湘中故事》 \\n 凝碧在南岳石桥上。毕田诗云：“四面山屏叠万重，古岚浓翠锁寒空。清秋独倚危阑立，身在琉璃世界中。” \\n 掷钵峰，《湘中山水记》云：“昔惠思禅师居般若台，尝掷钵乘之，赴陈帝召。”毕田诗云：“应将钵渡斗神通，掷去乘将赴帝宫。争似岭头提不起，于今相续阐真风。” \\n 石霜山，寺在溜阳县南八十里，有崇胜禅寺。昔普会禅师居众千余，名其堂曰枯木，盖取其晏寂也。廉使丞相裴公尝亲枉大旆诣之，尽留玉环象笏在此，迄今存焉。毕田诗云：“石上泉华喷猛霜，境奇因此辟禅坊。使君环笏留何用？枯木千余满一堂。” \\n 大哀洲在湘阴县西三十里，《图经》云：“昔舜南狩，二妃寻之至此，而闻舜葬于九嶷。”《博物志》云：“舜崩于苍梧，二女以涕挥竹，竹尽成斑。”毕田诗云：“玉辇南巡去不还，翠娥望断楚云间。波寒剩写哀弦怨，露冷偏滋泪筱斑。一水盈盈伤远目，九峰□□两空格为山＋雙。——恶人谷珠楼哈哈儿注惨愁颜。荒洲千古凄凉地，半掩空祠向暮山。” \\n 神鼎山在湘阴县东北，绝顶有丹井，于此获药鼎及巨人迹，云神仙所履之迹，因此名为神鼎。故毕田诗云：“玉趾分明印绝巅，药成仙去几千年。深藏宝鼎今方出，合得丹经与世传。” \\n 香水，《湘中别记》云：在县郭内，其水甚香，若合余水即变。昔年尝贡此水，民多困弊。至齐末以来，因废罢，以板覆之，上起塔，今犹存。湘乡本谓之湘香，盖由此而名。《列子》曰：“壶顶有口，名曰滋穴，其水涌出，名曰神瀵，臭过椒兰，味过醪醴。”毕田诗云：“坎上浮图已拂天，椒兰遗馥尚依然。九重无复修常贡，空有香名与邑传。”并同前 \\n 邓峰永庵主，南禅师法子，鲁直恨不识。有自庆者，事永甚久，即以庆主黄龙，丛林于庆改观。及与语，多解体。山谷过永庵题曰：“夺得胡儿马便休，休嗟李广不封侯。当时射杀南山虎，仔细看来是石头。”《冷斋夜话》 \\n 东坡爱西湖，诗曰：“若把西湖比西子，淡妆浓抹也相宜。”余宿孤山下，读林和靖诗，句句皆西湖写生，特天姿自然，不施铅华耳。作诗书壁曰：“长爱东坡眼不枯，解将西子比西湖。先生诗妙真如画，为作《春寒出浴图》。” \\n 前辈访人不遇不书壁，东坡作行说不肯书牌，恶其特地，只书壁耳。候人未至则扫墨竹。荆公访一高士不遇，题曰：“墙角数枝梅，凌寒独自开。遥知不是雪，为有暗香来。”[《冷斋夜话》] \\n 潘大临工诗，山谷尤喜之。谢无逸以书问有新作否，答曰：“秋来景物，件件是佳句，恨为俗气所蔽。昨日满林风雨，起题壁曰：“满城风雨近重阳。”忽催租人至，遂败意。止此一句奉寄。”闻者笑其迂阔。[《冷斋夜话》]"}
{"章节": "卷十七", "正文": "卷十七 \\n  \\n 纪实门上 \\n 仁宗正月十四日御楼，遣中使传宣从官曰：“朕非好游观，盖与民同乐。”翌日，蔡君谟献诗云：“高列千峰宝炬森，端门方喜翠华临。宸游不为三元夕，乐事还同万众心。天上清光留此夜，人间和气阁春阴。要知尽庆华封祝，四十余年惠爱深。”《东斋录》 \\n 李参少有吏材，仁宗奇之，殿柱题其名，有繁剧人所避者，必用参。自将作监簿擢至右丞、枢密直学士。元丰中卒。李师中以诗吊之曰“当年殿柱题名处”，盖为是也。《诗史》 \\n 岭南谓村市为墟，柳子厚诗云：“青箬裹盐归洞客，绿荷包饭趁墟人。”《青箱杂记》 \\n 夏文庄谪守黄州时，庞颍公为郡掾，文庄识之，优待。颍公有病，意谓不起，文庄亲视之，曰：“异日当为贫宰相，亦有年寿，疾非所忧。”颍公曰：“宰相岂得贫耶？”文庄曰：“一等人中贫尔。”故颍公后作退老诗曰：“田园贫宰相，图史富书生。”盖记此也。[《青箱杂记》] \\n 张侍郎师锡年八十，有《喜子登第》诗曰：“御榜今朝至，见名心始安。尔能俱中第，吾遂可休官。贺客留连饮，家书反覆看。世科谁不继，得慰二亲难。”张氏常有中甲科者，故有世科之语。[《青箱杂记》] \\n 张退傅文懿士逊、赵少保叔平概、张枢相升皆寿八十六，陈丞相文惠尧佐寿八十二，杜丞相正献衍寿八十一，富丞相文忠弼寿八十。文惠致政，退傅诗曰：“青云歧路游将遍，白发光阴得最多。”[同前] \\n 天圣中李康靖公若谷、庆历中邯郸公淑，皆知滑州。后八年，审言又知。前此，邯郸公迎康靖公到滑，康靖题诗于州廨曰：“滑守如今是世官，阿戎出守自金銮。郡人莫讶留题别，孙息期同住此看。”后审言刊石纪其事。同前 \\n 元丰初，王伸效王建作《宫词》百首献之，颇有意思，诗云：“太皇生日最尊荣，献寿宫中未五更。天子捧觞仍再拜，宝慈侍立到天明。”宝慈，皇太后宫名。太后幸景灵宫，驾前露面双童女，诗曰：“平明彩仗幸灵宫，紫府仙童下九重。整顿珑璁时住马，画工暗地貌真容。”《古今诗话》 \\n 张九龄在相位，有謇谔匪躬之诚。明皇怠于政事，李林甫阴中伤之。方秋，明皇令高力士持白羽扇赐焉。九龄作《归燕诗》贻林甫曰：“海燕何微眇，乘春亦暂来。岂知泥滓贱，只见玉堂开。绣户时双入，华轩日几回。无心与物竞，鹰隼莫相猜。”林甫知其必退，恚怒稍解。《明皇杂录》 \\n 段文昌，广都县人，父以卖油为业。生而多智，长亦有文。常跨驴行，乡里笑之。三十年间，衣锦归蜀。蜀人赠诗曰：“昔日骑驴学忍饥，今朝忽着锦衣归。等闲画虎驱红旆，可畏登龙入紫微！富贵不由公祖解，文章生得羽毛飞。广乡再去应惆怅，犹有江边旧钓矶。”《鉴戒录》 \\n 罗史君向，庐州人，不事产业，以至困穷。常投福泉寺随僧饭而已，其学未尝废。二十年间持节归乡里，及境，至僧房书壁曰：“二十年前此布衣，鹿鸣西上虎符归。行时宾从过前事，到处松杉长旧围。野老共遮官路拜，沙鸥遥认隼旟飞。春风一宿琉璃殿，惟有泉声惬素机。”同前 \\n 雷州及海外琼崖多香木，夷民以为槽饲鸡犬。郑文宝诗曰：“沉檀香植在天涯，贱等荆衡水面槎。何必为槽饲鸡犬，不如煨烬向豪家。”《谈苑》 \\n 建州山水奇秀，创寺落落相望。伪唐建安寺三百五十一，建阳二百五十二，浦城一百七十八，崇安八十五，松溪四十一，关隶五十二，仅千区。杜牧《江南》绝句云“南朝四百八十寺”，谓是也。 \\n 刘经为虏政事舍人，来奉使，路中有野韭可食，味绝佳，作诗云：“野韭长犹嫩，沙泉浅更清。”并同前 \\n 张弘靖三世掌纶诰，秉钧轴，杨巨源赠诗云：“伊陟无闻祖，韦贤不到孙。”时称其善与张家说家门。巨源燕居吟咏，年老得疾，头数摇，人言吟咏习成。《诗史》 \\n 张镐少有大志，游京师，未始知名。嗜酒跌宕，人有邀之，策杖而往，大醉即归，言不及世务。杨国忠荐为右拾遗，不二年，由谏议大夫擢中书侍郎平章事。杜少陵云：“张公一生江海客，身长九尺须眉苍。召起遄遇风云会，扶颠始知筹策良。”正谓镐。 \\n 王元之出守黄州，时苏易简榜下放孙何等三百五十八人，奏曰：“禹偁禁林宿德，累为迁客，飘泊可念。臣欲令榜下诸生罢集，缀马送于郊。”奏可。送过四短亭。诸生列拜于官桥。元之口占一绝付状元曰：“为我深谢苏公。”其诗曰：“缀行相送我何荣，老鹤乘轩愧谷莺。三入承明不知举，看人门下放诸生。”时诸亲友观望不敢私近，惟窦元宾执手于閤门曰：“天乎，天乎，得非命欤！”公以诗谢，其略曰：“唯有南宫窦员外，为余垂泪閤门前。”[《玉壶清话》] \\n 文潞公居伊、洛日，年七十八，同时中散大夫程珦、朝议大夫司马旦、司封郎中致仁席汝言，皆年七十八，尝为同甲之会，各赋诗。潞公诗曰：“四人三百十二岁，况是同生甲午年。占得梁园为赋客，合成商岭采芝仙。清谈亹亹风生席，素发飘飘雪满肩。此会从来诚未有，洛中应作画图传。”[《梦溪笔谈》卷十五] \\n 荆公罢相知金陵，有诗曰：“投老归来一幅巾，君恩犹许备藩臣。芙蓉堂下疏秋水，聊与龟鱼作主人。”再罢相，以会灵观使居钟山，又作诗曰：“乞得胶胶扰扰身，江湖波浪替埃尘。只同凫雁为闲侣，不与龟鱼作主人。”[《东轩笔录》卷六] \\n 荆公初拜相，以未谢，坐阁中不见客，一二门生侍坐，但见颦蹙不言，徐题诗于窗曰：“霜筠雪竹钟山寺，投老归欤寄此生。”放笔而起，人莫测其意。[《东轩笔录》] \\n 国朝内相服金带，朱衣一名前引。两府则金球文带佩鱼，朱衣二人，谓之重金。望两制久者，则曰：“眼前何日赤，腰下几时黄？”望两府久者，则曰：“眼赤何时两，腰黄甚日重？” \\n 熙宁中，高丽使人至京师求王平甫诗，有旨令京尹元厚之抄录以赐。厚之自诣平甫求新著。平甫以诗戏之曰：“谁使诗仙来凤沼？欲传贾客过鸡林。” \\n 福唐有老妪当垆，有举子谓妪曰：“吾能与尔致数十千。”乃令妪作酒帘，题曰：“下临广陌三条阔，斜倚危楼百尺高。”太守王祠部逵见之大喜，呼妪，与钱五千、酒一斛。盖诗乃王公《咏酒旗诗》，平生最得意者。 \\n 大社二祭多差近臣。王禹玉在两禁二十年，熙宁间为翰林学士，复被差，题诗于斋宫曰：“邻鸡未动晓骖催，又向灵坛饮福杯。自笑治聋知不足，明年强健更重来。”[《倦游杂录》] \\n 关右人或作京师语音，俗谓之獠语，士大夫亦然。有太常博士杨献民，河东人。时鄜州修城，差望青砍木，作诗寄僚友曰：“县官伐木入烟萝，匠石须材尽日磨。”盖以乡音呼忙为磨也。士人而狥俗不典，可笑。[《倦游录》] \\n 魏仲先《赠莱公诗》曰：“有官居鼎鼐，无宅起楼台。”仁宗即位，北使至，赐宴，惟两府预焉。北使历视坐中，问译者曰：“孰是‘无宅起楼台’相公？”丁晋公令译者曰：“南方须大臣镇抚，寇公抚南夏，非久即还。”《古今诗话》 \\n 元微之自会稽拜尚书左丞，到京未逾月，出武昌，诗赠夫人裴氏曰：“穷冬到乡国，正岁别京华。自恨风尘眼，看他远地花。碧幢还照耀，红粉莫咨嗟。嫁得浮云婿，相随即是家。”夫人答曰：“使门初拥节，御苑柳丝新。不是悲殊命，惟愁别近亲。黄鹂啼古木，朱履从清尘。想到千山外，沧江正暮春。” \\n 贞元中，李挚以宏词振名，与李行敏同姓，同年登第，又同岁及同门。挚答行敏诗曰：“因缘三纪异，契分四般同。” \\n 武宗怒一宫嫔，谓柳公权曰：“得学士一诗，当释之。”遂进诗曰：“不忿前时误主恩，已甘寂寞守长门。今朝却得君王顾，重入椒房拭泪痕。” \\n 柳公权从事未央宫，文宗谓曰：“有一喜事。边上赐衣久不时，今年二月已给。公可贺我以诗。”公权进诗曰：“去岁虽无战，今年未得归。皇恩何以报，春日得春衣？” \\n 严续仆射请韩熙载为父撰神道碑。珍货外，仍缀一姬为润笔。韩受姬。及文成，但叙谱系品秩及薨葬哀赠之典而已。续嫌之，乃封还，意其改窜。熙载亟以歌姬并珍赠还之。姬登车，书一绝于泥金双带云：“风柳摇摇无定枝，阳台云雨梦中归。他年蓬岛音尘断，留取尊前旧舞衣。”同前 \\n 雄州安抚都监称宣事云：“虏中好乐天诗。闻虏有诗云：‘《乐天诗集》是吾师。’” \\n 白乐天一举登第，作诗曰：“慈恩塔下题名处，十九人中最少年。”时年二十七。 \\n 大和二年，崔郾侍郎东都放榜，西都过堂。杜紫微第五人登第，作诗曰：“东都放榜未花开，三十三人走马回。秦地少年多酿酒，却将春色入关来。” \\n 宝历中，杨嗣复相，具庆下继放甲榜。时先仆射自东洛入觐，嗣复率生徒迎于潼关，宴于新昌里第，元白在焉，皆即席赋诗。杨汝士诗后成，元白览之失色。诗曰：“隔座应须赐御屏，尽将仙翰入高冥。文章旧价留鸾掖，桃李新阴在鲤庭。再岁生徒陈贺宴，一时良史尽传馨。当时疏傅虽云盛，讵有兹筵醉醁醽！”汝士是日大醉，归谓诸子曰：“今日压倒元白。” \\n 何扶，大和元年登第，明年再捷，以一篇寄同年曰：“金榜题名墨尚新，今年依旧去年春。花开每被红妆问：何事重来只一人？”并同前 \\n 紫阁山老僧文聪说，晏相来游山，猕猴万数遍满山谷。僧言未尝如此之多。晏诗寻添猕猴之句。《杂志》 \\n 王沂公与李文定公连榜取殿魁，又相继秉钧轴。文定镇并门，公均劳逸本乡，作诗寄之，略曰：“锦标得隽曾相继，金鼎调元亦荐更。并土儿童公再见，会稽幢绂我先荣。”或曰：“如此名实，何由企及！”《续归田录》 \\n 潘阆在舒州潜山寺为行者，题诗钟楼云：“绕寺千千万万峰，忘第二句顽童趁暖贪春睡，忘却登楼打晓钟。”孙仅为郡官，见诗曰：“此潘逍遥也。”告寺僧呼行者，潘已亡去。《贡父诗话》 \\n 越州鳗井在应天寺。井在一盘石上，高数丈，井才方数寸，乃一石窍也，深不可知。徐浩诗云：“深泉鳗井开”，即此也。其来亦远。鳗时出游，人取之置衣袖间，了无惊猜，如鳗而有鳞耳。其大尾有刃迹，相传黄巢曾以剑砍之。凡鳗出，必有水旱疫疠之疾，乡人以此候之。(《笔谈》) \\n 学士院有双鹊，尝栖于西轩海棠枝上。每学士会食，必徘徊翔集于玉堂之上，略无惊畏，因谓之灵鹊。时或鸣噪，必有大诏令或宣召之事。故晁公见和诗云“却闻灵鹊心应喜”，并予宿直诗云“灵鹊先依玉树栖”。二诗出《枢庭集》。《金坡遗事》 \\n 鼎州甘泉寺介官道之侧，泉甚佳，便于漱酌，行客无不留者。寇莱公南迁，题东槛曰：“平仲经此，望北阙，黯然而行。”未几，丁晋公又过，题西槛曰：“谓之酌泉礼佛而去。”后范讽补之安抚湖北，题诗曰：“平仲酌泉方北望，谓之礼佛向南行。烟岚翠锁门前路，转使高人厌宠荣。”《古今诗话》 \\n 退傅张文懿晚春乘安舆出南薰门，缭绕都城，游金明池，抵宿诣宜春门入。关吏捧牌请官位。书云：“闲游灵沼送春回，关吏何须苦见猜！八十老翁无品秩，三曾身到凤池来。”同前"}
{"章节": "卷十八", "正文": "卷十八 \\n  \\n 纪实门中 \\n 赵平叔客涟水军，郡守召置门下，数年，平叔以馆职守涟水。后守以所居为豹隐堂。石曼卿有诗云：“熊非清渭逢何暮，龙卧南阳去不还。年少客游今郡守，蔚然惟在立谈间。”士大夫留诗甚多，莫可偕者。《古今诗话》 \\n 炀帝好食蛤，忽有一蛤，椎击不破，异之，置于几下。一夜有光，肉乃自脱，有一佛、二菩萨象，悔之，乃不食蛤。段成式有诗云：“虽因雀变化，不逐月亏盈。纵有天中象，神功讵可成！”又云：“相好全如梵，端严只为谁？宁同蚌顽恶，且与鹬相持。” \\n 西洛上清宫混元后有吴生画五圣，杜甫诗云：“五圣联龙衮，千官列雁行。”谓是也。 \\n 刁纯使契丹诗曰：“押燕移离毕，看房贺跋支。饯行三匹裂，密赐十貔狸。”皆纪实也。移离毕，官名，如中国执政官；贺跋支如执衣防閤；匹裂，小木罂，以色绫木为之，如黄漆；貔狸，形如鼠而大，穴居，食谷粱，嗜肉，狄人为珍膳，味如豚肉而脆。 \\n 川陕呼梢工篙手为三长。老杜诗云：“长年三老歌声里，白马滩前白浪中。” \\n 土气有早晚，天时有愆伏，如平地三月花者，深山四月方花。乐天《游大林寺》云：“人间四月芳菲尽，山寺桃花始盛开。”同前 \\n 张乖崖镇宛丘，邸报王文正大拜，不悦，谓坐客曰：“朝廷肯用经纶康济人乎？余少以直节自誓，束发登用，无两府心。”幕中杜寿隆曰：“固知公无两府意。”公曰：“吾胸中事，尔安得知？”杜曰：“尝见公《柳诗》云：‘安得辞荣同范蠡，绿丝和雨系扁舟！’” \\n 雍陶知简州，自比谢宣城、柳吴兴，宾至则挫辱，投贽者少得见之。冯道明下第请谒，给阍者曰：“与太守故旧。”及见，呵责曰：“与公昧平生，何故旧之有？”道明曰：“诵公诗，得相见，何隔平生？”遂吟雍诗曰：“立当青草人初见，行近白莲鱼未知。”“闭门客到常如病，满院花开未是贫。”“江声秋入峡，雨叶夜侵楼。”雍厚之。 \\n 元和十一载，李源公榜三十三人皆取寒素，时有诗曰：“元和天子丙申年，三十三人同得仙。袍似烂银文似锦，相将白日上青天。”(并同前)　 \\n 抚州有放生池，禁采捕。忽有乘小舟钓于其上，太守蔡大夫令人捕之。钓者为诗曰：“投却长竿卷却丝，手携蓑笠献新诗。明知太守清如镜，不是渔人下钓时。”乃野人张项。同前 \\n 薛能尚书镇彭门，时溥、刘巨容、周岌俱在麾下。未数年，溥领徐，巨容镇襄，岌领许，俱假端揆。故能诗：“旧将已为三仆射，病身犹是六尚书。”(同前) \\n 王拱辰守长安日，初礼上理掾口号云：“人间合作大丞相，天下犹呼小状元。”梅挚知钱塘，有一掾官撰礼上曲子云：“黄閤方开，金鼎调羹只待梅。”皆着题。(同前) \\n 孟宾于字国仪，连州辅国乡人。天福中，自湖湘越京洛应举。远人无援，遂卜命于华山神珓，有如一年乞一珓，凡六掷，得上上大吉。每年下第有诗，今略举一联用表：其第一年云：“蟾宫空手下，泽国更谁来！”二年云：“水国二亲应探榜，龙门三月又伤春。”三年云：“仙岛却回空说梦，清朝未达自嫌身。”第四年云：“失意从他桃李春，嵩阳经过歇行尘。云僧不见城中事，问是今年第几人。”五年云：“因逢日者教重应，忍被云僧劝却归。”天福九年礼部侍郎符蒙下及第，果六举。后往江南，官至水部郎中，致仕，居吉州玉笥山。复知丰城县，年七十余卒。！《郡阁雅谈》 \\n 炀帝时，洛阳进合蒂迎辇花，得之嵩山坞中，人不知名，采者异之，因以名迎辇花。浓艳芬馥，或惹襟袖，移时不散，嗅之令人不睡。命宝儿持之，号司花女。宝儿姓袁，长安进御车女，年十五，腰肢纤弱。时诏虞世南草《征辽德音》于侧，宝儿注视久之。炀帝谓世南曰：“旧传飞燕可掌上舞，今得宝儿，方昭前事。注目于卿，卿才人，可便嘲之。”世南应诏为绝句曰：“学画鸦儿半未成，垂肩大袖太憨生。缘憨却得君王惜，长把花枝傍辇行。”帝悦。龙舟凤舸，每舟择妙丽长白女子千人，执雕檀金楫，号殿脚女。一日，炀帝凭殿脚女吴绛仙肩，喜柔丽不与群辈齿。爱绛仙善画长眉，将拜婕妤，适早嫁万邰，故不克。顾内谒者云：“古人云秀色若可餐，如绛仙真可乐饥矣。”因吟《持楫篇》赐之曰：“旧曲歌《桃叶》，新妆艳落梅。将身倚轻楫，知是渡江来。”诏殿脚女千辈唱之。越溪进耀花绫，绫文突起，有光彩。越人乘樵风泛舟石帆山下，收野茧。缫丝女夜梦神人告云：“禹穴三千年一开，所得茧，即《江淹文集》中壁鱼所化，丝织为裳，必有奇文。”织成，果得所梦。独赐司花女洎绛仙。萧妃恚怒不怿，由是稍稍不亲幸。炀帝尝醉游宫中，偶戏宫婢罗罗，畏妃，不敢迎帝，辞有程姬之疾，不可荐寝。帝嘲曰：“个人无赖是横波，黛染龙颅簇小娥。幸有留侬伴成梦，不留侬住意如何！”炀帝往往为妖祟所惑，游鸡台，恍惚与陈后主相遇，唤帝为殿下。后主戴单纱皂帻，绰袖长裾，绿锦纯缘，紫文方平履。舞女数十侍左右，一人迥美，炀帝累目之。后主云：“殿下不识此人！即丽华也。”以绿文测海蠡酌红粱新酝劝帝饮。因请丽华舞《玉树后庭花》，丽华辞以抛掷岁久，自井中出，腰肢旅拒，无复往时。再三索起，终一曲。后主咏十数篇，炀帝不记，独爱《小窗诗》及寄《侍儿碧玉诗》。云：“午醉醒来晚，无人梦自惊。后二句《诗史》谓是唐人宋咸作夕阳如有意，偏傍小窗明。”《碧玉诗》云：“离别肠应断，相思骨合销。愁魂若飞散，凭仗一相招。”丽华拜求帝一章，辞以不能。丽华笑曰：“尝闻‘此处不留侬，自有留侬处’，安可言不能！”炀帝强为之操觚曰：“见面无多事，闻名尔许时。坐来生百媚，实个好相知。”丽华赧然不怿。后主问：“龙舟之游乐乎？始谓殿下致治尧舜之上，今日复此逸游！人生各图快乐，曩时何见罪？三十六封书，使人至今怏怏。”炀帝叱之，不见。帝幸月观，清景晴明，左右皆寝，凭萧妃肩说东宫时事。适黄门映蔷薇丛调宫婢，衣朒蔷薇，吃吃声笑。帝望腰肢纤弱，意望宝儿，披单衣亟擒，乃雅娘。萧妃喟然不止。帝曰：“往年幸妥娘时，情态正如此。曾效刘孝绰为《离忆诗》，尝念与妃，记之否？”萧妃即念云：“忆睡时，待来刚不来。卸妆仍索伴，解佩更相催。博山思结梦，沉水永成灰。”“忆起时，投签初报晓。被惹香黛残，枕隐金钗袅。笑动上林春，除却司晨鸟。”炀帝云：“日月遄迈，今已几年事矣。”《大业拾遗》 \\n 襄王僭伪，逼李拯为伪官。拯尝吟曰：“紫宸朝罢缀鹓鸾，丹凤楼前驻马看。惟有终南山色好，晴明依旧满长安。”拯终为乱兵所杀。《南部新书》 \\n 裴皞官至礼部尚书，放三榜，四人拜相：桑维翰、窦正固、张砺、马裔孙。清泰二年，马裔孙知贡举，才放榜，谢恩，引诸生诣座主宅谒拜，裴公以诗示云：“宦途最重是文衡，天与愚夫著盛名。三主礼闱年八十，门生门下见门生。”未开宴，裔孙登庸。《郡阁雅谈》 \\n 吴长文使虏诗云：“奚车一牛驾，朝马两人骑。”《杂志》 \\n 昔执政有诗云：“躁因修贺刺，懒为答空书。”又有省判者云：“省府旧例不答空书。”同前 \\n 文德殿，百官常朝之殿。宰相奏事毕乃来押班，常至日旰。守堂卒好以厚朴汤饮朝士。朝士有久无差遣厌苦常朝者，戏为诗曰：“立残庭下梧桐影，吃尽阶头厚朴汤。”《古今诗话》 \\n 李德诚加司空，守临川。殷文圭草麻。德诚濡毫之赂，久而未至，以诗督之曰：“紫殿西头月欲斜，曾草临川上相麻。润笔已曾关奏谢，更飞章句问张华。”时皆少之。[《南唐近事》] \\n 冯延鲁公出讨闽中，催督军粮，急于星火。李建勋以诗寄之曰：“粟多未必全为计，师老须防有伏兵。”既而福州之兵，果为越人所败。及归，迁司空，累表乞致政，自称钟山公，诏授司徒，不起。学士殷悦致状贺之，建勋以诗答曰：“司空犹不作，那敢作司徒。幸有山公号，如何不见呼？”先是，宋齐丘自京口求退于青阳，号九华先生。未周期，一诏而起，时论薄之。建勋年德未衰，时望方隆重，或有以比宋公者，因为诗曰：“桃花流水虽相似，不学刘郎去又来。”《南唐近事》 \\n 化度寺内有无尽藏院。京城施舍，日渐崇盛。武德、贞观后，钱帛金玉，积聚不可胜计。常使名僧监藏，为等分：一分供天下伽蓝修理之用，一分施天下饥饿，一分充旧供无遮之会。城中士女奔走舍施，争次不得，至暮收获亦巨万。有大车载钱帛舍了弃去，不知姓名者多矣。藏内物，天下寺院许容来取供给，亦不可胜数不阻。贞观年中，有裴元智戒行修谨，宛是修行高人。入寺洒扫十年有余。寺中观其行无玷缺，使之守藏。不觉被盗去黄金极多，将去不可知数。寺众见潜走去后不还，众僧惊异，遂于元智寝房内看，壁上有诗四句曰：“将肉遣狼守，置骨向狗头。自非阿罗汉，焉能免得偷！”后莫知所之。武后遂移藏东都福光寺。日久，钱物渐耗，却移归旧寺。至开元九年，发散钱帛于京师诸寺。《二京灵异小录》 \\n 仆在吴兴游诸寺卿诗曰：“微雨止还作，小窗幽更妍。盆山不见日，草木自苍然。”非至吴越，不见此景。《百斛明珠》 \\n 旧读苏子美《六和寺诗》云：“沿桥待金鲫，竟日独迟留。”初不喻此语。及倅钱塘，乃知寺后池中有此鱼如金色。复游池上，投饼饵，久之，略出不食，后入不可见。自子美作诗至今四十年，已有迟留之语。苟非难进易退而不妄食，安能如此寿耶？同前 \\n 京师风物繁富，士大夫牵于事役，良辰美景，罕宴游之乐，其诗至有“卖花担上看桃李，拍酒楼前听管弦”之句。《玉堂闲话》 \\n 张乔，九华人。咸通末，取京兆府解。李建州时为京兆府参军主试。同时有许棠及乔俞坦之、剧燕任涛、吴罕、张蠙、周繇、郑谷、李栖远、温宪、李昌符，谓之十哲。其年府试《月中桂诗》，乔擅场，诗曰：“与月长洪濛，扶疏万古同。根非生下土，叶不坠秋风。每向圆时足，还随缺处空。影高群木外，香满一轮中。未种丹霄日，应虚白兔宫。何当随羽化，细得问元功。”其年以许棠在场屋多年，为荐首。乔许坦之在许下，薛能尚书深知，以诗唁二子云：“何事尽参差，惜哉吾子诗。日令销此道，天亦负明时。有路当重振，无门即不知。何当见尧日，重与啜浇漓。”《摭言》 \\n 仆初入庐山，山谷奇秀，平生所未见，殆应接不暇，遂发意不作诗。已而，见山中僧俗皆言“苏子瞻来矣”，不觉作一绝云：“芒鞋青竹杖，自挂百钱游。可怪深山里，人人识故侯。”既自悔前言之谬，又作两绝云：“青山若无素，偃蹇不相亲。要识庐山面，他年是故人。”又云：“自昔怀清赏，神游杳霭间。如今不是梦，真个在庐山。”是日，有以陈令举《庐山记》见寄者，且行且读，见其中云徐凝、李白之诗，不觉失笑。旋入开先寺，僧求诗，因作一绝云：“帝遣银河一派垂，古来惟有谪仙辞。飞流溅沫知多少，不为徐凝洗恶诗。”往来南北山十余日，以为胜绝不可胜谈。择其尤者莫如漱玉亭三峡桥，故作此二诗。最后与总老游西林作一绝云：“横看成岭侧成峰，到处看山了不同。不识庐山真面目，只缘身在此山中。”余庐山诗尽于此。《百斛明珠》 \\n 余在岐下，见秦州进一马，鬃如牛项垂胡，侧立颠倒，毛生肉端。蕃人云：“此肉鬃马也。”乃知《邓公骢马行》云“肉骏碨礧连钱动”，当作“肉鬃”。 \\n 唐人煎茶用姜，故薛能诗云：“盐损添常戒，姜宜着更夸。”据此，则又有用盐者矣。近世有用此二物者辄大笑之。然茶之中等者，用姜煎信佳，盐则不可。 \\n 安定郡王以黄柑酿酒，谓之“洞庭春色”，色香味三绝，以饷其犹子德麟。德麟以饮予，为作诗，醉后信笔，颇有沓拖风气，云：“去年洞庭秋，香雾长噀手；于今洞庭春，玉色疑非酒。贤王文字饮，醉笔龙蛇走。既醉念君醒，远饷为我寿。瓶开香浮坐，盏凸光照牖。方倾安仁醽，潘岳赋云：“披黄苞以授甘，倾缥瓷以酌醽”。莫遣公远嗅。要当名字奇，未可论升斗。应呼钓诗钩，亦号扫愁帚。君知葡萄恶，正是嫫母丑。须君滟海杯，浇我谈天口。”并同前"}
{"章节": "卷十九", "正文": "卷十九 \\n  \\n 纪实门下 \\n 世人画山水竹石，不假五色而成，未有以画花者。汴解独能之，因赋诗云：“造物本无物，忽然非所难。花心起墨晕，春色散毫端。缥缈形才就，扶疏态自完。莲风悉颠倒，杏雨半披残。幸有狂居士，求为黑牡丹。兼书平子赋，归去雪堂看。”《百斛明珠》 \\n 十一月三日，与几先自竹西来访庆老不见，与君卿供奉蟾知客东阁道话久之，作诗云：“卷卷长廊走黄叶，席席垂地香烟歇。主人待来终不来，红火消尽灰如雪。” \\n 岭南气候不常，吾尝云：“菊花开时乃重阳，凉天佳月即中秋，不须以日月为断。”今岁九月，残暑方退。既望之后，月出愈迟。余尝夜起登合江楼，或与客游丰湖栖禅寺，扣罗浮道院，登逍遥堂，逮晓乃归。杜子美云：“四更山吐月，残夜水明楼。”此古今绝唱，因其句作五首，仍以“残夜水明楼”为韵云：“一更山吐月，玉塔卧微澜。正似西湖上，涌金门外看。冰轮横海阔，香雾入楼寒。停鞭且莫上，照我酒杯残。”“二更山吐月，幽人方独夜。可怜人与月，夜夜江楼下。风枝久未停，露草不可藉。归来掩关卧，唧唧幽夜话。”“三更山吐月，栖鸟夜惊起。起寻梦中游，清绝正如此。驱云扫泉溜，俯仰迷空水。幸可饮我牛，不须违洗耳。”“四更山吐月，皎皎为谁明。幽人赴我约，坐待玉绳横。野桥多断板，山寺有微行。今夕定何夕，梦中游化城。”“五更山吐月，窗迥室幽幽。玉钩还挂户，江练却明楼。星河淡欲晓，鼓角冷知秋。不眠翻五咏，清切变蛮讴。” \\n 海南有五色雀，常以两绛者为长，进止必随，俗谓之凤凰，云久旱而见辄雨，潦则反是。吾卜居儋耳城南，尝一至庭下。今又见之黎子云及其弟威家。洎既去，吾举酒祝之曰：“若为吾来者，当再集也。”已而果然，乃为赋诗云：“粲粲五色羽，炎方凤之徒。青黄缟玄服，翼卫两绂朱。仁心知闵农，常告雨霁符。我穷惟四壁，破屋无占乌。惠然此粲者，来集竹与梧。锵鸣如玉佩，意欲相嬉娱。寂寞两黎生，食菜真臞儒。小圃散春物，野桃陈雪肤。举杯得一笑，见此红鸾雏。高情如飞鸿，未易握粟呼。胡为去复来，眷眷岂属吾一作予。回翔天壤间，何必怀此都。”并同前 \\n 元丰五年十二月十九日东坡生日，置酒赤壁矶下，踞高峰，俯鹊巢，酒酣，笛声起于江上。客有郭尤二生，颇知音，谓坡曰：“笛声有新意，非俗工也。”使人问之，则进士李委闻坡生日，作南曲曰《鹤南飞》以献。呼之使前，则青巾紫裘腰笛而已。既奏新曲，又快作数弄，嘹然有穿云裂石之声，坐客皆引满醉倒。委袖出嘉纸一幅曰：“吾无求于公，得一绝句足矣。”坡笑而从之。诗云：“山头孤鹤向南飞，载我南游到九嶷。下界何人也吹笛，可怜时复犯龟兹。”《玉局文》 \\n 秦少章不见十年，忽一日见访，书一篇为惠云：“不到王家近十年，子猷风韵亦依然。旧时朋友今何在，别后新诗谁与传？”余戏曰：莫太犯老杜，所谓：“不见旻公三十年，封书寄与泪潺湲。旧来好事今能否，老去新诗谁与传？” \\n 张嘉甫云：“余少年见人诵一诗，所谓‘但存方寸地，留与子孙耕’，不知何人语。元符三年过毗陵汪迪家，出所藏水部贺公手书，乃知此诗贺所作，世俗以为他人，非也。贺天圣中为郎，真宗东封，谒于道左。元祐初，其二弟逾乔者来京师云，贺尝于泰山望见东坡，意甚喜之，欲上元至龟蒙，东坡为作诗。亦赋五篇。”余爱嘉甫一章云：“方寸平田便有余，子孙无复废耕锄。已将不死为嘉种，更向无何筑隐居。”《王直方诗话》 \\n 吕申公在扬州日，因中秋令秦少游作口号，少游有“照海旌幢秋色里，激天鼓吹月明中”之句。是夜却微阴，公云：“不着也。”少游乃别作一篇，末云：“自是我公多惠爱，却回秋色作春阴。”参寥与余言如此。余曰：“此真所谓‘翻手作云’也。” \\n 李希声云：“舒王罢政事时居州东刘相宅，于东院小厅题‘当时诸葛成何事，只合终身作卧龙’者数十处，至今尚有三两处在。”希声，刘氏婿，故知其详。云曾见数纸屏，亦只写此两句。 \\n “滕王蛱蝶江都马，一纸千金不当价。异材天纵非力能，画工不见甘为下。今代风流数十年，含毫落笔开山川。忽忘朽老压尘眼，却怪凫鸿堕目前。迩来八骏复秀出，万里山河才咫尺。眼边争得有突兀？复似天地初开辟。明窗写出《高轩过》，便逐沦混闻吟哦。晚知书画真有益，却悔岁月来无多。官禁修严绝过访，时于僻寺聊脱鞅。秀润如行琮壁间，清明似别星辰上。忧悲惆怅百不行，河擘太华东南倾。平生秀句寰区满，掇拾弃置成丹青。平湖远岫开精神，陡觉文字生清新。未许两豪来角立，要知旁有卫夫人。”此无己所赋宗室士蝀《高轩过图》诗也。初，无己谓余曰：“近宗子节使使余作一诗，皆挂名其间，得百千以为女子嫁资，可乎？”余曰：“诗未成，则钱不可授；诗已成，则钱不可来。”数日，无己卒，士蝀东赠以十缣。并同前 \\n 卢多逊与赵普睚眦，太宗践阼，凡对即倾之。普出守河阳日朝辞，面诉曰：“臣以无状之迹，获事累圣。曩日与先帝面受昭宪皇后命，遣臣亲写二书，令大宝神器传归陛下，以二书合缝批之，立臣衔为证。其一书先后纳于柩，一书先帝手封禁中，乞陛下寻之，庶几少雪。此行身移则事起，豺狼在途，危如累卵，谁肯为臣辨者？”后果得书于宫中，帝疑遂决，多逊窜崖州。太宗谓普曰：“几误斩卿。”王元之《赵韩王挽词》有“鸿勋书册府，遗训在金滕”之句，乃谓是也。《古今诗话》 \\n 方勉字及甫，娶许虞部女，好学能诗。勉尝同妻夜看《晁错传》，许氏有诗云：“匣剑未磨晁错血，已闻刺客杀袁丝。到头昧却人心处，便是欺他天道时。痛矣一言偷害正，戮之万段始为宜。邓公坟墓知何处，空对斯文有泪垂。”勉后与故人饮于市，醉犯夜禁，囚于府庭。时郑毅夫作尹，许氏献书援其夫，并投诗云：“明时乐事输诗酒，帝里风光剩占春。况是白衣重得侣，不堪青旆自招人。早知玉漏催三鼓，不把金貂换百巡。大抵仁人怜气类，不教孤客作囚身。”遂释其夫。勉死，许氏居陋巷，教子为学登科，贤哉！同前 \\n 唐相国孙公偓，宽裕通简，曾乘轺至蜀，诣杜光庭受篆，乃曰尝遇至人。话及时事，每有高栖之约。后登庸二府，竟出官南岳，《寄杜先生诗》，其要曰：“蜀国信难遇，梦乡心更愁。我行同范蠡，师举效浮丘。他日相逢处，多应在十洲。”唐末，朝廷罹谷水白马驿之祸，惟孙获免。《北梦琐言》 \\n 温庭筠字飞卿，或作云，旧名岐。与李商隐齐名，时号温李。才思艳丽，工于小赋。每入试，押官韵作赋，凡八叉手而八韵成，多为邻铺假手，日救数人。而士行有缺，搢绅薄之。李义山谓曰：“今得一联句云，‘远比邵公，三十六年宰辅’，未得偶句。”温曰：“何不云‘近同郭令，二十四载中书’？”药名有白头翁，温以苍耳子为对。皆此类。宣宗爱唱《菩萨蛮词》。令狐相国假其新撰，密之，戒令勿泄，而遽言于人。由是疏之。温亦有言云“中书堂内坐将军”，讥相国无学也。宣宗微行，遇于逆旅，温不识，傲然诘之曰：“公非司马、长史之流乎？”又曰：“得非文参、簿尉之类？”帝曰：“非也。”谪为方城县尉，其制辞曰：“孔门以德行为先，文章为末。尔既德行无取，何以补焉！徒负不羁之才，罕有适时之用。”竟流落而死。杜邠公自西川除淮海，温诣韦曲杜氏林亭留诗云：“卓氏炉前金线柳，隋家堤上锦帆风。贪为两地行霖雨，不见池莲照水红。”邠公遗绢一千匹。 \\n 沈询侍郎，清粹端美，神仙中人。制除山东节旄，京城咸诵曹唐《游仙诗》：“玉诏新除沈侍郎，便分茅土领东方。不知今夜游何处，侍从归骑白凤凰。”其风采可知。 \\n 唐求言：成都距长安才二千里，每岁随计求名者甚鲜。建安之贡，无岁无之。故曰：“龙门一半在闽川。”信斯言矣。并同前 \\n 韩魏公尝从容议及养兵事，慨然曰：“某有所思而得之者，未尝以语人，人未必信。养兵虽非古，然积习已久，不可废。又自有利处，不为不深者。昔发百姓戍边无虚岁，父子兄弟有生离死别之苦，议者但云不知汉唐调兵于民。独不见杜甫《石壕吏》诗云：‘暮投石壕村，有吏来捉人。老翁逾墙走，老妇出门看。吏呼一何怒，妇啼一何苦！听妇前致词：三男邺城戍。一男附书至，二男新战死。存者且偷生，死者长已矣。室中更无人，惟有乳下孙。孙有母未去，出入无完裙。老妪力虽衰，请从吏夜归。急应河阳役，犹得备晨炊。夜久语声绝，如闻悲幽咽。天明登长途，独与老翁别。”调兵于民，弊乃如此。后世收拾强而无赖者养之以为兵，良民虽税敛良厚，而终一身保骨肉相聚之乐。故兵能练习战阵而豪勇可使，岂可与农夫同日而语！”《韩魏公别录》 \\n 刘巴字子初，零陵人。有名于乡闾，诸葛亮荐于蜀，用为将军曹掾，后为尚书令。巴恭行节俭，不治产业，非公事不言，策命皆巴所为。张飞尝与巴宿，巴不与言，飞甚怒之。诸葛亮谓曰：“张飞虽武夫，甚慕足下声望；足下虽天资高亮，宜少降意。”巴曰：“大丈夫当交四海英雄，如何与兵子语耶？”巴建武二年，出镇荆州，卒于岳阳，葬于郡西。后因巴坟，遂号岳阳为巴陵。时人语曰：“生居三湘头，死葬三湘尾。”同前 \\n 苏子由谪高安，云安时时相过，有聪禅师亦蜀人。一夕，云安梦同子由、聪迓五祖戒禅师。既觉，语子由，聪亦至。子由曰：“方与洞山说梦，子今来同说梦乎？”聪曰：“夜来梦吾三人迎戒和尚。”子由曰：“世间果有同梦者。”久之，东坡书至曰：“已至奉新，旦夕相见。”三人喜，出城而坡至，则以语坡。坡曰：“轼七八岁，常梦是僧。又先妣方孕时，梦一僧来托宿。”及谪英州，云遣书至南昌，坡引纸大书曰：“戒和尚又错脱也。”后监玉局观，作偈答南华长老曰：“恶业相缠四十年，常行八棒十三禅。却着衲衣归玉局，自疑身是五通仙。”《冷斋夜话》 \\n 退之诗曰：“唤起窗全曙，催归日未西。无心花里鸟，更与尽情啼。”余儿时每哦此诗，了不解其意。自出陕，吾年五十八。年时春晓，偶忆此诗，方悟唤起、催归二禽名也。催归，子规也。唤起，声如络丝，圆转清亮，偏于春晓鸣，江南谓之春唤。 \\n 老杜《谒玄元庙》诗曰：“凤笙吹玉柱，露井冻银床。”许彦周云：“嘉祐中，河滨渔网得一小石刻，诗曰：‘雨滴空阶晓，无心换夕香。井梧花落尽，一半在银床。’银床，井栏也。莫知谁作。” \\n 王仲至言老杜诗曰：“江莲摇白羽，天棘梦青丝。”天棘自是一种物。高秀实曰：“天门冬也。一曰颠棘，非天棘也。”王元之诗曰：“水芝卧玉腕，天棘舞金丝。”则天棘盖柳也。 \\n 韦应物《琥珀诗》曰：“曾为老茯苓，元是寒松液。蚊蚋落其中，千年从可觌。”尝见琥珀中有物，形如蜂。此物自外国来，地有茯苓处皆无琥珀，不知韦公何以知之。 \\n 东坡《海棠》诗曰：“只恐夜深花睡去，更烧银烛照红妆。”事见《太真外传》，曰：上皇登沉香亭，召太真妃子，时卯醉未醒，命力士使侍儿扶掖而至。妃子醉匀残妆，不能再拜。上皇笑曰：“岂醉，是海棠睡未足耳。”作《尼童诗》曰：“应将白练作仙衣，不许红膏污天质。”事见则天诏书曰：天下尼童用白练为衣。 \\n 《橄榄》诗曰：“待得微甘回齿颊，已输崖蜜十分甜。”崖蜜，事见《鬼谷子》，曰：照夜清，萤也；百花酿，蜜也；崖蜜，樱桃也。《赠举子》诗曰：“平生万事足，所欠惟一死。”事见《梁僧史》，曰：世祖宴东府，诏跋陀罗至。跋陀罗皤然，世祖戏曰：“摩诃衍不负远来，唯有一生。”应曰：“贫道客食陛下三十载，恩德厚矣。所欠者一死耳。”并同前 \\n 衡州天庆观蒋道士能有《春日泛舟》云：“石压笋斜出，岸悬花倒生。”后因太守怒不扫地，辱之，意盖见于前诗。守见诗，爱而召之，乃上诗曰：“春来不是人慵扫，为惜苍苔衬落花。”刺史悔焉，欲招之饮，蒋有诗谢曰：“敲开败箨露新竹，拾上落花妆旧枝。”其诗尤为湘人所慕爱。[《青琐高议》]"}
{"章节": "卷二十", "正文": "卷二十 \\n  \\n 咏物门上 \\n 王承之云：太祖一夕玩月，命学士卢多逊曰：“可以作诗。”多逊曰：“请用何韵？”太祖曰：“用儿字韵。”多逊奏诗曰：“太液池边月上时，好风吹动万年枝。谁家玉匣开新鉴，露出清光些子儿。”《王直方诗话》 \\n 王文康公，性质重厚，尝作诗曰：“枣花至小能成实，桑叶虽粗解吐丝。堪笑牡丹如斗大，不成一事又空枝。”《青箱杂记》 \\n 方干咏《击瓯》诗曰：“白器敲来曲调成，腕头匀细自轻清。随风摇曳有余韵，测水浅深多泛声。春漏丁当相次发，寒蝉计会一时鸣。从今已得佳声出，众乐无由更擅名。” \\n 李贞白，江南人，不仕，号处士，善嘲咏，曲尽其妙。《咏刺猬》云：“行似针毡动，卧若栗球圆。莫欺如此大，谁敢便行拳！”尝谒一贵公子，不甚礼，厅有一格子屏风，题其上曰：“道格何曾格，言糊又不糊。浑身总是眼，还解识人无。”《咏狗蚤》云：“与虱都来不较多，扌暴挑筋斗太喽啰。忽然管着一篮子，有甚心情那你何！”《咏月》云：“当涂当涂见，芜湖芜湖见。八月十五夜，一似没柄扇。”建师晦之子得诚罢管沿江水军，掌禁卫，颇患拘束，方宴客，贞白在坐，食蟹，得诚顾贞白曰：“请咏之。”贞白曰：“蝉眼龟形脚似蛛，未曾正面向人趋。如今飣上盘筵上，得似江湖乱走无！”众客皆笑。《咏罂粟子》云：“倒排双陆子，希插碧牙筹。既似牺牛乳，又如铃马兜。鼓槌并瀑箭，直是有来由。”《谈苑》 \\n 汝阳溪穆清叔因寒食纵步郊外，会数年少同饮于梨花下，以“香轮莫辗青青破，留与愁人一醉眠”各赋《梨花诗》。清叔得愁字，诗曰：“共饮梨花下，梨花插满头。清香来玉树，白蚁泛金瓯。妆靓青娥妒，光凝粉蝶羞。年年寒食夜，吟绕不胜愁。”众客阁笔。《云斋广录》 \\n 大庾岭上有佛塔庙，往来题诗多矣。有妇人题云：“妾幼年侍父任英州司寇，既代归，父以大庾本有梅岭之名而反无梅，遂植三十株于道之右，因题诗于壁。今随夫之任端溪，复至此寺，前诗已污漫矣，因再书之云：‘英江今日掌刑回，上得梅山不见梅。辍俸买将三十本，清香留与雪中开。’”好事者因以夹道植梅矣。《倦游录》 \\n 刘昭禹《闻蝉》诗云：“一雨一番晴，山林冷落青。莫侵残日噪，正在异乡听。孤馆宿漳浦，扁舟离洞庭。年年当此际，那免鬓凋零！”《雅言杂载》 \\n 李建枢咏月云：“昨夜圆非今夜圆，却疑圆处减婵娟。一年十二度圆缺，能得几多时少年！”《抒情集》 \\n 谢邈《谢人惠琴材》云：“风撼桐丝带月明，羽人乘醉截秋声。七弦妙制饶仙品，三尺良材称道情。池小未闻春浪泛，岳低犹欠暮云生。何妨乞与元中术，临化无妨膝上横。”《谢僧寄拄杖》云：“峭壁猿啼采处深，一枝奇异出孤岑。感师千里寄来意，发我片云归去心。窗外冷敲檐冻折，溪边闲点戏鱼沉。他年必借相携力，蹇步犹能返故林。” \\n 刘希夷《闻砧》云：“秋天瑟瑟夜漫漫，月白天清玉露寒。始向松中萦素练，闲来机上制齐纨。”又《落花》云：“洛水城东桃李花，飞来飞去落谁家。洛阳女儿惜颜色，行逢花落长叹惜。”《题御柳》云：“花萼楼前初种时，美人楼上逞腰肢。如今抛掷长街里，露染如啼欲恨谁！” \\n 曾庶几，吉州人。一《猿诗》甚切，云：“孤猿锁槛岁年深，放出城南百丈林。绿水任从连臂饮，青山不用断肠吟。”《雅言杂载》 \\n 李烈祖为徐温养子，年九岁，《咏灯》诗云：“主人若也勤挑拨，敢向尊前不尽心！”温叹赏，遂不以常儿遇之。《诗史》 \\n 《惜竹诗》，独陈亚少卿最佳，诗曰：“出槛亦不剪，从教长瘦丛。年年到朱夏，叶叶是清风。”《古今诗话》 \\n 李义山游长安，投宿旅店，适会客，因召与坐，不知为义山也。酒酣，客赋《木兰花诗》，众皆夸示，义山后成诗曰：“洞庭波冷晓侵云，日日征帆送远人。几度木兰舟上望，不知船是此花身。”坐客大惊，询之，方知是义山。《古今诗话》　《零陵总记》载《木兰花诗》是陆龟蒙所作。 \\n 钱太初《惜剑诗》曰：“得自袁公手，屠奸血未干。玉龙乘夜泣，秋水带霜寒。愿对英雄舞，羞教妇女看。太平无处用，抚匣泪汍澜。”《盆池》云：“一撮浮萍盖蛙黾，不知容得卧龙无？” \\n 吕文靖公守宦海陵，西溪手植牡丹一本，有诗刻石。后范文正亦官此，题云：“阳和不择地，海角亦逢春。忆得上林色，相看如故人。”后以二公有诗，题者亦多，而花大为人所爱重。岁久繁茂，覆地数丈。每春花开数百朵，为海陵奇观。 \\n 陈标《咏葵花》诗云：“能共牡丹争几许，得人嫌处只缘多。” \\n 咸阳郭氏，富室也。有苍头曰捧剑，《咏牡丹》云：“一种芳菲出后庭，却输桃李得佳名。谁能为向天公说，从此移根近太清。” \\n 白乐天初到杭州，令访牡丹。会开元寺惠澄近自都下得之。时花初开，徐凝自富春来谒公，先题牡丹云：“唯有数包红幞在，含芳只待舍人来。” \\n 裴诚郎中与举子温岐为友，好作歌曲。周德华乃刘香女女子，善歌《杨柳词》，有以温裴歌词令德华唱，则音韵所陈，为浮艳之美，德华终不取，二公恨焉。所唱者七八篇乃近日名流之词。滕迈郎中云：“三条陌上拂金羁，万里桥边映酒旗。近日令人肠断处，不堪将向笛中吹。”贺知章秘监云：“碧玉妆成一树高，万条垂下绿丝绦。不知细叶谁裁出，二月春风是剪刀。”杨巨源员外云：“江边杨柳曲尘丝，立马凭君剪一枝。惟有春风最应惜，殷勤更向手中吹。”刘禹锡尚书云：“春江一曲柳千条，二十年前旧板桥。曾与美人桥上别，恨无消息至今朝。”韩琮舍人云：“枝斗纤腰叶斗眉，春来无处不如丝。灞陵原上多离别，多少长条拂地垂。”又云：“梁苑隋堤事已空，万条犹舞旧春风。那堪更想千年后，谁见飞花入汉宫！”云溪子曰：“有《艳歌行》，非为桑间、濮上之音也。偕以雪月松竹，杂咏杨柳，作者虽多，鲜见其妙。杜牧之云：‘巫娥庙里低含雨，宋玉门前斜带风。’滕郎中云：‘陶令门前惹接□空格为上罒下离。——恶人谷珠楼哈哈儿注，亚夫营里拂朱旗。’不言杨柳最佳。”《古今诗话》　《鉴戒录》载贺知章事不同，谓韩琮诗乃韩渥诗。 \\n 幽蓟数州，自石晋赂戎后，怀中华不已。有使北者，见燕京传舍画墨鸦甚精，旁题诗曰：“星稀月明夜，皆欲向南飞。” \\n 僧居宁，毗陵人，妙工画草虫。尝见水墨草虫有长四五寸者，题云：“居宁醉笔。”虽大失真，然笔力遒劲可爱。梅圣俞诗云：“草虫有纤意，醉笔得正熟。” \\n 张文懿家有《春江钓叟图》，上有李煜《渔父词》二首，其一曰：“浪花有意千里雪，桃花无言一队春。一壶酒，一竿鳞。世上如侬有几人！”其二曰：“一棹春风一叶舟，一轮茧缕一轻钩。花满渚，酒满瓯。万顷波中得自由。” \\n 相国于兢善画牡丹，幼年从学，见牡丹盛开，乃落笔仿之，不浃旬夺真。有人赠诗曰：“看时人出涩，展处蝶争来。”有全本《折枝图》传于世。 \\n 白乐天以诗名与元微之同，时号元白。诗词多比图画，如《重屏图》，自唐迄今传焉，乃乐天《醉眠诗》也。诗曰：“放杯书案上，枕臂火炉前。老爱寻思睡，慵便取次眠。妻教卸乌帽，婢与展青毡。便是屏风样，何劳画古贤！”且诗之所以能尽人情物态者，非笔端有口，未易到也。诗家以画为无声诗，诚哉是言！ \\n 德宗西幸，有二马，一号神智骢，一号如意骝，进退缓急，皆如其意，因谓之功臣。乘幸诸苑，驭者进瑞鞭，因语近臣曰：“昔者西幸，有二骢，谓之二绝；今得此鞭，可谓三绝。”因吟韩翊诗曰：“鸳鸯赭白齿新齐，晚日花开放碧蹄。玉勒乍回初喷沫，金鞭欲下不成嘶。”并《古今诗话》 \\n 狄涣字子炎，唐相国梁公之后，寄于南岳，以林泉自适。《题柳》云：“天南与天北，此处影婆娑。翠色折不尽，离情生更多。雨余笼灞岸，烟暝夹隋河。自有佳名在，秦松继得么？”《雅言系述》 \\n 崔鲁慕杜牧之为诗，尤能咏物。如《梅花》云：“强半瘦因前夜雪，数枝愁向晚来天。”又曰：“初开已入雕梁画，未落先愁玉笛吹。”《山鹊》曰：“一番春雨吹巢冷，半朵山花咽觜香。”又曰：“云生柱础降龙地，露洗林峦放鹤天。”《莲花》曰：“何人解把无尘袖，盛取残香尽日怜。”此颇形迹。《摭言》 \\n 苏子瞻、李伯时为李仲远作《松石图》。仲远取杜子美“松根胡僧憩寂寞，庞眉皓首无住着，偏袒右肩露双脚，叶里松子僧前落”之语，复求伯时画此四句，目为《憩寂图》。子由题云：“东坡自作苍苍石，留取长松待伯时。只有两人嫌未足，兼收前世杜陵诗。”《百斛明珠》 \\n 子瞻归自道场何山，遇大风雨，因憩耘老溪亭，命官奴秉烛捧砚，写风雨竹一枝，题诗云：“更将掀舞势，把烛书风筱。美人为破颜，恰似腰肢袅。” \\n 刘仲几饯饮东坡，中觞，闻笙箫声杳杳在云霄间，抑扬往返，粗中音节。徐而察之，则出于双瓶，水火相搏，自然吟啸，食顷乃已。坐客惊叹，请作《瓶笙诗》以记云：“孤松吟风细泠泠，独茧长缫女娲笙。陋哉石鼎逢弥明，蚯蚓窍作苍蝇声。瓶中宫商自相赓，昭文无亏亦无成。东坡醉熟呼不醒，但云作劳吾耳鸣。”并同前 \\n 湖口人李正臣蓄异石九峰，玲珑宛转若窗棂然。予欲以百金置之，与仇池石为偶，方南迁未暇也。名之曰壶中九华，以诗识云：“我家岷蜀最高峰一作“清溪电转失云峰”，梦里犹惊翠扫空。五岭莫愁千嶂外，九华今在一壶中。天池水落层层见一作“石泉影落涓涓滴”，玉女窗明处处通。念我仇池太孤绝，百金归买小玲珑。”《玉局文》 \\n 器之喜谈禅而倦游山，山中笋出，戏语器之同去参玉版和尚去来，乃作此句云：“丛林真百丈，法嗣有横枝。不怕石头路，来参玉版师。聊凭柏树子，与问箨龙儿。瓦砾犹能说，此君那不知。同前 \\n 西南地温少雪，余及壮年，只一二年见之。自退居天国溪堂，山深气严，阴岭丛薄，无冬而不雪。每一赏玩，必命诸子赋诗为乐，既而蹈袭剽掠，不免涉前人余意，因戏取声色气味富贵势力数字，离为八，章止四句，以代一日之谑，且知余之好不在于世俗所争而在于雪也。仍仿欧阳公体，不以盐玉鹤鹭为比，不使皓白洁素等字，《声》：“石泉冻合竹无风，夜色沉沉万境空。试向静中闲侧耳，隔窗撩乱扑春虫。”《色》：“闲来披氅学王恭，姑射群仙邂逅逢。只为肌肤酷相似，绕庭无处觅行踪。”《气》：“半夜欺凌范叔袍，更兼风力助威豪。地炉火暖犹无奈，怪得山村酒价高。”《味》：“儿童龟手握轻明，渐碾枪旗入鼎烹。拟欲为人修水记，惠山泉冷酿泉清。”《富》：“天公呈瑞足人心，平地俄闻一尺深。此为丰年报消息，满田何止万黄金！”《贵》：“海风吹浪去无边，倏忽凝为万顷田。五月京尘渴人肺，不知价值几多钱。”《势》：“高下斜横薄又浓，破窗疏户若相攻。莫言造物浑无意，好丑都来失旧容。”《力》：“万石千钧积累成，未应忽此一毫轻。寒松瘦竹本清劲，昨夜分明闻折声。”《玉局文》 \\n 欧阳文忠守颍日，因小雪，会饮聚星堂，赋诗，约不得用玉月梨梅练絮白舞鹅鹤等事，欧公篇略云：“脱遗前言笑尘杂，搜索万象窥溟溟。”自后四十余年，莫有继音。元祐六年，东坡在颍，因祷雪于张龙公获应，遂复举前令。篇末云：“汝南先贤有故事，醉翁诗话谁能说？当时号令君听取，白战不许持寸铁。”《王直方诗话》 \\n 山谷有“蕨芽已作小儿拳”之句。张阁云：“此忍人也。”时阁方为河内推官，而通判葛繁最喜蔬食诵经，故阁亦断荤而有此语。同前 \\n 荆公作相，苑中有石榴一丛，枝叶甚茂，止发一花，题诗云：“浓绿万枝红一点，动人春色不须多。” \\n 荆公过东坡，见案上有石研，甚爱赏，因曰：“当集句赋之。”唱曰：“巧匠斫山骨。”沉吟久之，不能成，因命驾去。 \\n 腊梅，山谷初见之，作二绝。一云：“金蓓销春寒，恼人香未展。须无桃李红，风味极不浅。”一云：“体熏山麝脐，色染蔷薇露。披拂不盈怀，时有暗香度。”缘此，腊梅盛于京师。然交游间亦有不甚喜之者。余尝作《解嘲》云：“纷纷红紫虽无韵，映带园林却要渠要或作见。谁遗一枝香最胜，故应有客谓何如！” \\n 高致虚云：“东坡言过温泉壁上见诗云：‘直待众生总无垢，我方清冷混常流。’问人云，可遵作。因作一绝云：‘石龙有口口无根，自在流泉谁吐吞。若信众生本无垢，此泉何处觅寒温？’可遵缘此知名。后来京师，每有宾客，必出数十篇，读者无不绝倒。”并同前"}
{"章节": "卷二十一", "正文": "卷二十一 \\n  \\n 咏物门下 \\n 东坡《橄榄诗》云：“纷纷青子落红盐，气味森森苦且严。待得微甘回齿颊，已输崖蜜十分甜。”范景仁言橄榄木高大难采，以盐擦木身，则其实自落，所以有“落红盐”之语。南人夸橄榄，河东人夸枣。《王直方诗话》 \\n 李公择种竹馆中，语同舍曰：“后人指此竹，必云李文正所植。”刘贡父笑曰：“文正不独系笔，亦知种竹耶？”时有笔工李文正，故云。后贡父西省种竹，东坡有诗云：“旧德终呼名字外，后生谁续笑谈余。”谓此也。又一本云：尔后贡父种竹，坡有诗云“旧德言忘久，新材得再培。” \\n “亭亭思妇石，下阅几人代。荡子长不归，山椒久相待。微云荫发彩，初月辉蛾黛。秋雨叠苔衣，春风舞罗带。宛然姑射姿，矫首尘冥外。陈迹遂云穷，佳期从莫再。脱如鲁秋氏，妄结桑下爱。玉质委泥沙，悠悠复安在。”此贺方回作《望夫石》诗也，交游间无不爱者。余谓田承君云：“此诗可以见方回得失，其所得者渐磨之功；所失者太粘着皮骨耳。”承君以为然。 \\n 杨蟠字公济，为《莼菜诗》云：“休说江东春水寒，到来且觅鉴湖船。鹤生嫩顶浮新紫，龙脱香髯带旧涎。玉割鲈鱼迎刃滑，香炊稻饭落匙圆。归期不待秋风起，漉酒调羹任我年。”时人以为读其诗，不必食莼羹然后知其味。余以为可以言咏物，未可以语诗耳。 \\n 陈君节字明信，言炼句不如炼韵。余以为若只觅好韵，则失于首尾不相贯穿。参寥云：东坡在徐州日，尝为秦少游置酒。少游饮罢，拥一官妓，从参寥，书其裙带云：“寄语巫山窈窕娘，好将闲梦恼襄王。禅心已作沾泥絮，不逐春风上下狂。”并同前 \\n 鞠蹴惟柳三复能之，丁晋公亦好焉。晋公诗曰：“背装花屈膝，白打大廉斯。进前行两步，跷后立多时。”《古今诗话》 \\n 郭希声《纸窗诗》曰：“偏宜酥壁称闲情，白似溪云薄似冰。不是野人嫌月色，免教风弄读书灯。”《闻蛩诗》曰：“愁杀离家未达人，一声声到枕前闻。苦吟莫入朱门里，满耳笙歌不听君。”《青琐后集》 \\n 巴蜀三纪以来，艺能之士，精于书画者众矣。沙门昙彧学李阳冰篆，昙彧则神大师门人也。道士张昭嗣效柳公权书，昭嗣则传直天师杜光庭门人也。工部元员外昭嘏仿韩择八分书，昭嘏亦光庭门人。僧晓峦攻张芝草书，晓峦则归梦弟子。皆超其本而差其肩。独黄少鉴筌边鸾崔竹，处士滕昌祐拟梁广花草，野人张道隐张藻松石。道隐不事论谈，不与人交往，不冠带，不拜跪，人谓之“猱头”，相国李昊为著名，道隐常在绵竹山中。李司议文才继阎立本写真。书画八人，皆妙绝当代。野人平生读庄老之书，有暇则性好图龙之真形。兴思忽至，即画百尺之状，纵意挥画，苟不称意，则涂抹之，不啻千余躯而已。飘飘然云阴雨气，似蜿蜒之势，掷笔抚掌，以为怡逸。常以此为适意之作。亦曾撰集《龙证笔诀》三卷，传于家。丁未年，彭州倅郑昭请图真龙于州城之西门太山府君之祠，为民致雨。于是，与二道士、数仆夫秉烛以画，使人槌鼓喷笛，掌祠者顿足起舞。其夕三更，风雨大沛。奈何一时之戏亦济农事！有蒋贻恭《留题》诗曰：“世人空解效丹青，惟子通玄得墨灵。应有鬼神看笔下，岂无风雨助成形！威疑喷浪归沧海，势欲拿云上杳冥。静闭绿堂深夜后，晓来帘幕似闻腥。”《野人闲语》 \\n 僧齐己《松诗》云：“雷电不敢伐，灵势蠹万端。麇依干节死，蛇入朽根蟠。影浸僧禅湿，风吹鹤梦寒。寻常风雨夜，疑有鬼神看。”《小松》云：“发地才盈尺，蟠根已有灵。严霜百草死，深院一株青。后夜萧骚动，空阶蟋蟀听。谁于千岁外，吟倚老龙形？”《续本事诗》 \\n 白傅《柳诗》二首云：“青青一树伤心色，会入几人离恨中。为道都门多送别，长条折尽减春风。”又：“一树春风万万枝，嫩于金色软于丝。永丰西角荒烟里，尽日无人属阿谁？”又顾云诗云：“灞岸晴来送别频，相偎相倚不胜春。自家飞絮犹无定，争把长条绊得人！”《唐宋诗》云罗隐作。　《续本事诗》 \\n 阴铿《石诗》云：“天汉支机罢，仙人捧膊余。零陵旧是燕，昆明本学鱼。还当谷城别，自下解兵书。” \\n 罗邺《水诗》云：“漾漾悠悠几派分，中浮短棹与鸥群。遥天带雨淹芳草，玉洞飘花下白云。静称一竿持处见，急流孤馆觉来闻。隋家柳色还堪恨，东入长淮日又曛。”郑谷云：“竹院松廊分数派，晴空清碧亦逶迤。落花相逐向何处，幽鹭独来无限时。洗钵老僧临岸久，钓鱼闲客卷纶迟。晚来一片连莎绿，悔与沧浪有旧期。”韩喜云：“方员不定性空柔，东注沧溟早晚休。高截碧塘长耿耿，远飞青嶂更悠悠。潇湘月浸千年色，梦泽灯含万古愁。别有岭头呜咽处，为君更作断肠流。”并同前 \\n 唐高相国崇文，本蓟门将校，讨刘辟有功，授西川节度。一旦雪下，诸从事吟赏有诗。渤海鄙言多呼人为骹儿。此日筵上谓宾客曰：“某虽武夫，亦有一诗。”乃口札云：“崇文崇武不崇文，提戈出塞号将军。那个骹儿射落雁，白毛空里乱纷纷。”其诗着题，皆谓北齐敖曹之比。太尉骈即其曾孙也。镇蜀日，以蛮疍侵暴，乃筑罗城四十里。朝廷虽加恩赏，亦疑其固护。或一日奏乐，闻乐声，知有改移，乃《题风筝》寄意曰：“夜静弦声响碧空，宫商信任往来风。依稀似曲才堪听，又被风吹别调中。”旬日，果移镇渚宫。《北梦琐言》 \\n 冯涓分符眉州，不得之任，跼蹐于陈田之间，羁愁六年，徒步湘湖，著《怀秦赋》，有《南冠》《梁川》歌诗集，皆伤蹭蹬也。有《蜀驼引》，其要云：“自古皆传蜀道难，尔何能过拔蛇山？忽惊登得鸡翁碛，又恐碍着鹿头关。昂藏大步蚕丛国，曲颈微伸高九尺。卓女窥窗莫我知，严仙据案何曾识！”《题支机石》云：“不随俗物皆成土，只待良时却补天。”《苦雨行》云：“釜鱼化作池中物，木履浮为天际船。”皆惜己之不遇也。蜀城拆体之际，几至殍殕，因投鬻米家活，有诗云：“取水郎中何日了，破柴员外几时休？早知蜀地区娵与乃训如此与也，悔不长安大比丘即收足大坐也！”同前 \\n 徐仲雅《题合欢牡丹》云：“平分造化双包去，拆破春风两面开。”《湖湘故事》 \\n 蒋维东字孟阳，零陵人。《旅中书怀》云：“未有一夜梦，不归千里家。”《落花》云：“流水从将去，春风解送来。”《零陵总记》 \\n 东华观在邵州城下江岸，俗谓之水北观。有松偃亚数枝，凡八面。上有一枝中折，搭在半树间，复生垂下扫坛。游人以手扳而撼之，则千万枝皆动。霸国时，天策府学士徐东野坐事谪居于郡，见其魁异，赏玩无已，因为诗，有序，序略云：“摇一枝则万枝动，看一面则八面同。白犬出其根，青羊入其腹。汉高祖琥珀枕、虚真君茯苓人，疑其孕也。”诗云：“半已化为石，有灵通碧湘。生逢尧雨露，老值汉风霜。月滴蟾心水，龙遗胸骨香。粗于毫末后，曾见几兴亡！”同前 \\n 裴说《鹭鸶》云：“却为分明极，翻令所得迟。”雍陶云：“立当青草人初见，行近白莲鱼未知。”同前　又《古今诗话》所载冯道明举此诗，不知其为鹭鸶也。 \\n 鸬鹚色黑而头长，能没水捕鱼，其疾如飞。栖宿之处，其下虽水深鱼多，未尝犯。谚云：“鸬鹚不打脚下塘。”杜荀鹤诗云：“深水有鱼衔得出，看来却是鹭鸶饥。” \\n 鸲鹆，居人多养之。五月五日去其舌尖，则能语，声尤清越，虽鹦鹉不能过也。僧虚中有诗云：“菖蒲花不艳，鸲鹆性多灵。” \\n 相思树，其状尤佳，子员而红，故老云：“昔有人北没于边，其妻追思之，泣于树下而卒，因号相思树。”黄损《鹧鸪诗》云：“而今世上多离别，莫向相思树下啼。”盖采其意也。 \\n 柘树多丛生，干疏而直，叶丰而厚，春蚕食之，其丝以冷水缫之，谓之冷水丝，可以瑟弦，盖橜丝之类。蒋密《咏桑柘》诗云：“绮罗因此木，桃李谩同时。” \\n 杨桐，叶细冬青，临水生者尤茂。居人遇寒食，采其叶染饭，色青而有光，食之资阳气，谓之杨桐饭。道家所谓青矾饭。郑畋《二十八宿诗》云：“员明青矾饭，光润碧霞浆。”谓此也。 \\n 栎树多生冈阜之上，大则偃亚，小则耸歧疏旷，而性直，伐为薪，锻为炭，其力倍于常木。王正诗云：“未可轻樗栎，尤能济雪霜。” \\n 木兰花枝叶俱疏，花即里白表紫，或有四季开者。生于深山者尤大，可以为船。陆龟蒙《木兰花诗》云：“曾向木兰船上望，不知船是此花身。”《古今诗话》载全篇，谓是李义山作。 \\n 映山红，生于山坡欹侧之地，高不过五七尺，花繁而红，辉映山林，开时杜鹃始啼，又名杜鹃花。成干诗云：“杜鹃花与鸟，怨艳两何赊！疑是口中血，滴成枝上花。一声寒食夜，数朵野僧家。谢豹出不出？日迟迟又斜。”并同前 \\n 罗汉绦，后洞有草，蔓结如带，长丈余，附木而生，相传谓之罗汉绦。毕田诗云：“五百移栖绝洞深，空留辙迹杳难寻。绿丝绦带何人施，长到春来挂满林。”《湘中故事》 \\n 舒王与薛处士棋，赌《梅花诗》输一首，曰：“华发寻春始见梅，一枝临路雪培堆。凤城南北他年忆，杳杳难寻驿使来。”与俞秀老至报宁，王假寐，秀老私跨王驴谒宝觉禅师。有顷，秀老至，王曰：“为士子敢盗跨吾驴！”秀老愿自赎其罪。王曰：“罚《松声诗》一首。”秀老立就，词极佳，人忘之。余补曰：“万壑摇苍烟，百滩度流水。下有跨驴人，潇潇吹醉耳。”《冷斋夜语》 \\n 前辈花诗多用美女比状，如云：“若教解语应倾国，任是无情也动人。”俗哉！山谷《酴醿诗》曰：“露湿何郎试汤饼，日烘荀令炷炉香。”乃是以丈夫比之，若出类。而吾叔彭渊材作《海棠诗》又不然，曰：“雨过温泉浴妃子，露浓汤饼试何郎。”尤工也。 \\n 曾子宣夫人魏氏作《虞美人草行》云：“鸿门玉斗纷如雪，十万降兵夜流血。咸阳春殿三月红，霸业已随烟烬灭。刚强必死仁义王，阴陵失道非天亡。英雄本学万人敌，何用屑屑悲红妆！三军散尽旌旗倒，玉帐佳人坐中老。香魂夜逐剑光飞，青血化为原上草。芳菲寂寞寄寒枝，旧曲闻来似敛眉。哀怨徘徊愁不语，恰如初听楚歌时。滔滔逝水流今古，汉楚兴亡两丘土。当时遗事久成空，慷慨樽前为谁舞！” \\n 舒王在钟山，有道士来谒，因与棋，辄作数语曰：“彼亦不敢先，此亦不敢先；惟其不敢先，是以无所争；惟其无所争，故能入于不死不生。”舒王曰：“此特棋隐语也。” \\n 东坡诗曰：“客来茶罢浑无事，卢桔杨梅尚带酸。”张嘉甫曰：“卢桔何种果也？”曰：“枇杷是矣。事见相如赋。”嘉甫曰：“‘卢桔夏熟，黄柑橙榛；枇杷橪柿，亭柰厚朴。’卢桔果枇杷，不应重用。应劭注曰：《伊尹书》曰：‘箕山之东，青鸟之所，卢桔常夏熟。’不据之，而何也？”坡笑曰：“不欲尔。” \\n 余游儋耳，见黎氏，出东坡别海北诗曰：“我本儋耳民，寄生西蜀州。忽然跨海去，譬如事远游。平生生死梦，三者无劣优。知君不再见，欲去且少留。”又登望海亭，柱间有擘窠大字曰：“贪看白鸟横秋浦，不觉青林没暮潮。”又谒姜唐佐，见其母，余问：“识苏公乎？”曰：“然，无奈好吟诗。尝杖而至，有包灯心纸，公以手拭开，书满纸。”余索读之，醉墨欹倾，曰：“张睢阳生犹骂贼，嚼齿穿龈；颜平原死不忘君，握拳透爪。” \\n 余至琼州，有长短句《赋灯蛾》曰：“蜜烛花光清夜阑，粉衣香翅绕团圞。人皆认假为真实，蛾岂将灯作火看。方叹息，为遮拦。也知爱处实难拚。忽然性命随烟焰，始觉从前被眼瞒。” \\n 老杜诗曰：“笋根稚子无人见，沙上凫雏傍母眠。”世不解“稚子无人见”何等语。唐人《食笋诗》曰：“稚子脱锦绷，骈头玉香滑。”则稚子为笋明矣。赞宁《杂记》曰：“竹根有鼠大如猫，色类竹，名竹豚，亦名稚子。”余问韩子苍，子苍曰：“笋为稚子，老杜之意，不用《食笋诗》亦可。” \\n 老杜《北征》诗曰：“惟昔艰难初，事与前世别。不闻夏商衰，中自诛褒妲。”意者明皇鉴夏商之败，畏天悔过，赐妃子死也。而刘禹锡《马嵬诗》曰：“官军诛佞幸，天子舍妖姬。群吏伏门屏，贵人牵帝衣。”白乐天《长恨歌》曰：“六军不发无奈何，宛转蛾眉马前死。”乃官军迫使杀妃子，歌咏禄山叛逆耳。孰谓刘白能诗哉！《北征》诗识君臣大体，可贵也。 \\n 衡州花光仁老，以墨写梅花，鲁直叹曰：“如嫩寒春晓行孤山篱落间，但欠香耳。”余赋长短句曰：“碧瓦笼晴香雾绕，呵手西偏，小驻闻啼鸟。风度女墙吹语笑，南枝破腊应开了。道骨不凡江瘴晓。春色通灵，医得花重小。抱瓮酿寒春杳杳。一声画角光残照。”又曰：“入骨风流国色，透尘种性真香。为谁风鬓涴啼妆！半树水村春暗。雪压枝低篱落，月高影动池塘。高情数笔寄微茫，小寝初开雾帐。”并同前"}
{"章节": "卷二十二", "正文": "卷二十二 \\n  \\n 宴游门 \\n 李文正公言：少保王仁裕与诸门生饮，出一诗板挂于坐次，曰：“二百一十四门生，春风初长羽毛成。掷金换得天边桂，凿壁偷将榜上名。何幸不才逢圣世，偶将疏网罩群英。衰翁渐老儿孙小，异日知谁略有情！”公知举时年已老，诸于皆亡，惟有幼孙。又与诸门生春日会饮于繁台，赋诗曰：“柳阴如雾絮成堆，又引门生饮吹台。淑景即随风雨去，芳樽宜命管弦催。谩夸列鼎鸣钟贵，宁免朝乌夜兔摧。烂醉也须诗一首，不能空放马头回。”《摭遗》 \\n 寇莱公有妾曰茜桃，公因会，赠歌者以束绫，茜桃作二诗呈公曰：“一曲清歌一束绫，美人犹自意嫌轻。不知织女萤窗下，几度抛梭织得成！”“风劲衣单手屡呵，幽窗轧轧度寒梭。腊天日短不盈尺，何似燕姬一曲歌！”公和曰：“将相功名终若何，不堪急景似飞梭。人间万事何须问，且向尊前听艳歌。”《翰府名谈》 \\n 刘辉为金陵小倅，摄府事。一日，邀郡僚洎宾客仅百人游蒋山，就太平僧舍开宴赋诗，辉诗曰：“两道翠阴迎骑合，四围清气逼人来。林端有路云千级，物外忘机酒一杯。”杨蟠诗曰：“猿惊鹤怨不知处蒋山有猿惊鹤怨二谷，虎踞龙蟠空见山。芳草路随流水远，老僧心共白云闲。”同前 \\n 施肩吾《夜宴》云：“兰缸如昼买不眠，玉炉夜起沉香烟。青蛾一行十二仙，欲笑不笑桃花燃。碧窗弄娇梳洗晚，户外不知银汉转。被郎嗔罚琉璃盏，酒入四肢红玉软。”《鉴戒录》 \\n 桑门仲殊赴润州，郡宴于北固楼，太守命坐客赋诗，殊先成，曰：“北固楼前一笛风，碧云飞尽建康宫。江南二月多芳草，春在濛濛烟雨中。”《云斋广录》 \\n 赵叔平退居睢阳，欧阳永叔致政居颍，叔平来访永叔。时吕晦叔知颍，开宴召二公。永叔自为作致语曰：“欲知盛席继荀陈，请看当筵主与宾。金马玉堂三学士，清风明月两闲人。红芳已过莺犹啭，青杏初尝酒正醇。好景难逢良会少，乘欢举白莫辞频。”《倦游录》 \\n 范镇自给事中谪官，数年方归济南。城西有张聪寺丞园亭，甲于历下。张邀公饮于园中，因作诗云：“园林再到身犹健，官职全抛梦乍醒。惟有南山与君眼，相逢不改旧时青。”同前 \\n 郭暧，升平公主婿也。盛会文士，即席作诗，公主自帷中观之。李端中宴诗成，有“薰香荀令偏怜小，傅粉何郎不解愁”之句，众皆称妙。或谓宿思，端自愿赋一篇，钱起曰：“请以起姓为韵。”遂有“金埒”“铜山”之句。暖出名马金帛为赠。《古今诗话》 \\n 正月十五日夜，许三夜夜行，金吾巡禁，察其寺观及前后街巷，会要盛造灯笼，烧灯光明若昼，山堂高百余尺。神龙已后，复加严饰，士女无不夜游，罕有居者。车马塞路，有足不蹑地，被浮行数十步者。王公之家，皆数百骑行歌。苏味道诗曰：“火树银花合，星桥铁锁开。暗尘随马去，明月逐人来。游妓皆秾李，行歌尽《落梅》。金吾不禁夜，玉漏莫相催。”郭利正诗曰：“九陌连灯影，千门度日华。倾城出马骑，匝路转香车。烂漫惟愁晓，周游不问家。更闻清管发，处处《落梅花》。”崔液诗曰：“今年春色胜常年，此夜风光正可怜。鳷鹊楼前新月满，凤凰台上宝灯燃。”“玉漏铜壶且莫催，铁关金锁彻明开。谁家见月能闲坐，何处闻灯不看来！”“神灯佛火百轮张，刻象图容七宝妆。影里惟闻金口悦，空中疑散玉毫光。”“金勒银鞍控紫骝，玉轮青盖驾青牛。骖驔始散东城外，倏忽远逢南陌头。”“公子王孙意气骄，不论相识也相邀。最怜长袖风前袅，更赏新弦暗里调。”“星回汉转月将微，露洒烟飘灯渐稀。犹惜路旁歌舞处，踟蹰相顾不能归。”《雍洛灵异记》 \\n 枕州辩才老师退居龙井，不复出入。子瞻往见之，常出至风篁岭。左右惊曰：“公复过虎溪矣。”辩才笑曰：“杜子美不云乎：‘与子成二老，来往亦风流。’”因作亭岭上，名过溪，亦名二老。《纪诗》 \\n 荆南高从诲字遵圣，季兴嫡子也。久事戎间，及至继立，颇叶众望。始则饰车服，尚鲜华，远市驵骏，广招伶伦。荆渚乐籍间，多有梁园旧物。季兴先时建渚宫于府庭西北隅，延袤十余里，亭榭鳞次，□此字原书左边偏旁不清，右边为娄，疑为楼。恶人谷珠楼哈哈儿注。舰翼张，栽种异果名花修竹。从诲绍立，尤加完葺。每月夜花朝，会宾客。从诲明音律，僻好弹胡琴。有女妓数十，皆善其事。王仁裕使荆渚，从诲出十妓弹胡琴。仁裕有诗美之曰：“红妆齐抱紫檀槽，一抹朱弦四十条。湘水凌波惭鼓瑟，秦楼明月罢吹箫。寒敲白玉声何婉，暖逼黄莺语自娇。丹禁旧臣来侧耳，骨清神爽似闻《韶》。”《杂咏》 \\n 《天下大定录》载王仁裕两篇，一篇已载于此，今录所遗一篇云：“玉纤挑落断冰声，散入秋空韵转清。三五指中匀塞雁，十三弦上啭春莺。谱从陶室偷将妙，曲向秦搂写得成。无限细腰宫里女，就中偏惬楚王情。” \\n 崔公佐牧名郡，日宴宾僚。有一客，巾屦不完，衣破肘见，突筵而入。崔喜其来，令下牙筹，引满数觥，神色自若。歌妓骇其蓝缕，因大噱。客献诗曰：“破额幞头衫也穿，使君犹许对华筵。今朝幸倚文章守，遮莫青蛾笑揭天。”崔令掩口，无咍贤士。《郡阁雅谈》 \\n 杜悰司空牧澧阳，宏辞李宣古数陪宴饮，戏谑侮慢，杜不能容，使辱之。长林公主出而救之，云：“尚书不念诸子学文，待士如此，那得平阳之誉？”遣易衣而赴，中坐，长林请为诗，冀弥缝也。宣古诗云：“红灯初上月轮高，照见堂前万朵桃。觱篥夜深抛耍令，舞来挼去使人劳。”杜公赏之。后二子裔休、儒休皆登第。人谓之曰：“非其母贤，不能成其子。”《云溪友议》 \\n 白乐天致仕时，裴晋公夜宴诸致仕官，乐天赋诗云：“九烛台前十二姝，主人留醉任欢娱。飘飖舞袖双飞蝶，宛转歌喉一索珠。坐久欲醒还酩酊，夜深临去更踟蹰。南山宾客东山妓，此会人间曾有无。”《古今诗话》 \\n 裴令公守东洛，夜宴半酣，公索联句，元白有得色，公为破题，至杨侍郎曰：“昔日兰亭无艳质，此时金谷有高人。”白知不能加，遽裂纸曰：“笙歌鼎沸，勿作此冷淡生活。”元顾白曰：“乐天可谓全其名也。”(同前) \\n 李相国蔚镇淮南，布素孙处士来谒。李敦旧分，待之殊礼。将行，祖送，游河桥下。舟人回篙，水溅近坐饮妓，李公大怒。孙献《杨柳词》曰：“半额鹅黄金缕衣，玉搔头袅凤双飞。从教水溅罗裙湿，知道巫山行雨归。”舟子获免罪。又有李嵘献相国诗云：“鸡树烟含瑞气深，凤池波待玉山澄。国人久倚东关望，拟筑沙堤到广陵。”后果入相。同前 \\n 双井黄叔达字知命。初自江南来，与陈履常俱谒法云禅师于城南，夜归过龙眠居士李伯时。知命衣白衫，骑驴，缘道摇头而歌，履常负杖挟囊于后，一市皆惊，以为异人。伯时因画为图，而邢敦夫为作歌曰：“长安城头乌夜栖，长安道上行人稀。浮云卷尽暮天碧，但见明月流清辉。君独骑驴向何处，头上倒着白接蓠。长吟搔首望明月，不学山翁醉似泥。到得城中灯火闹，小儿拍手拦街笑。道旁观者那得知，相逢疑是商山皓。龙眠居士画无比，摇毫弄笔长风起。酒酣闭目望穷途，纸上轩昂无乃似！君不学长安游侠夸年少，臂鹰挟弹章台道。君不能提携长剑取灵武，指挥猛士驱貔虎。胡为脚踏梁宋尘，终日飘飖无定所！武陵桃花春欲暮，白水青山起烟雾。竹杖芒鞋归去来，头巾任挂三花树。”惇夫时年未二十。《王直方诗话》 \\n 林迥与黄秘教同游连江玉泉，有诗曰：“泉山好翠微，权尹讼庭希。晓马破云去，夜船乘月归。妓歌珠不断，人醉玉相依。薄宦自拘者，咄哉多少非！”《青琐集》 \\n 蜀后主自裹小巾，卿士皆同之。宫妓多衣道服，簪莲花冠，每侍燕酣醉，则容其同辈免冠，髽然其髻，别为一家之美。因施胭脂，粉颊莲额，号曰醉妆。国人效之。又作歌词云：“这边走，那边走，只是寻花柳。那边走，这边走，莫厌金樽酒。”又嬖佞韩昭、顾珣、潘迎等为狎客，竞扠手摇头令。唐师入境，遏其报而游幸，师至利州方知。将士纷然曰：“且打扠手摇头。”念周宣帝作歌曰：“自知身命促，把烛夜行游。”令宫女连臂踏脚而歌，亦前歌之类。《北梦琐言》 \\n 湖南马氏作会春园，开宴，徐东野作诗，有数联为当时所称，云：“珠玑影冷偏粘草，兰麝香浓却损花。”“山色远堆罗黛雨，草梢春戛麝香风。”“衰兰寂寞含愁绿，小杏妖娆弄色红。”“旁搜水脉湘心满，遍揭泉根楚底通。”“水□滴残青□瘦，石脂倾尽白云空。”“深浦送回芳草日，急滩牵断绿杨风。”“藕梢逆入银塘里，蘋迹潜来玉井中。”“败菊篱疏临野渡，落梅村冷隔江枫。”“剪开净涧分苗稼，划破涟漪下钓筒。”《湖湘故事》"}
{"章节": "卷二十三", "正文": "卷二十三 \\n  \\n 寓情门 \\n 曹修古立朝謇谔，尝见池上有一所似者，作小诗曰：“荷叶罩芙蓉，员青映嫩红。佳人南陌上，翠盖立春风。”《青箱杂记》 \\n 唐僖宗朝，自内制袍千领，赐塞外吏士。神策将士马直于袍中絮得金锁一枚、诗一首，云：“玉烛制袍夜，金刀呵手裁。锁情寄千里，锁心终不开。”直货锁于市，为人告其将，并得诗奏闻。僖宗令马直赴阙，以宫人赐直为妻。有情者为《金锁曲》流于世。《翰府名谈》 \\n 蜀人皆呼营妓为校书，韦南康镇成都罢之。故胡曾有诗赠薛涛曰：“万里桥边薛校书，枇杷花下闭门居。扫眉才子知多少，管领春风总不如。”涛再为连帅所喜，因事获怒而远之，作《五离诗》以献，遂复喜焉。一曰《犬离家》：“出入朱门四五年，为知人性足人怜。只因咬着亲情脚，不得红丝毯上眠。”二曰《鱼离池》：“一入池中四五秋，常将朱尾玩银钩。近缘戏触红莲折，不得随波自在游。”三曰《鹦鹉离笼》：“惯向侯门养此身，飞来飞去羽毛新。近缘言语无方便，不得笼中再唤人。”四曰《竹离丛》：“蓊郁栽成四五行，常持坚节待秋霜。近来春笋钻阶破，不得垂枝对画堂。”五曰《珠离掌》：“一颗明珠内外通，分明皎洁水晶宫。近缘一点瑕相累，不得朝朝在掌中。”《鉴戒录》　《摭言》谓此是薛书记上元微之，未知孰是。 \\n 成都女郎张窈窈，上任事者诗曰：“昨日买衣裳，今朝卖衣裳。衣裳都卖尽，羞见嫁时箱。有卖愁应缓，无时心转伤。故园胡虏隔，何处是蚕桑！”亦可观也。《鉴戒录》 \\n 郑还古博士东都闲居，与柳将军往还。柳富有家姬，郑与笑语，柳知不怪也。郑将入京，柳饯之，郑赠姬诗曰：“冶艳出神仙，歌声杂管弦。眼看《白苎曲》，欲上碧云天。未拟生裴秀，如何知郑玄？莫教金谷水，横过坠楼前。”柳见诗，曰：“俟荣归，当为遣充贺礼。”及除国子博士，柳遣姬入京师，至嘉祥驿而郑已物故，柳甚悼之。《古今诗话》 \\n 张祜客淮南幕中，赴宴，时杜紫微为支使，座中有属意处，索骰子赌酒。牧之微吟曰：“骰子逡巡裹手拈，无因得见玉纤纤。”祜应声曰：“但知报道金钗落，仿佛还应露指尖。”同前　《南部新书》谓此诗乃李义山作。 \\n 封特卿为湖州军倅。与同年李大谏诗酒唱酬。以疾阻欢，及愈，有诗曰：“已负数条红画烛，更辜双带绣香球。白蘋洲上风烟好，扶病须拚到后筹。”后有《离别难词》：“佛许众生愿，心坚石也穿。今朝虽送别，会却有明年。”一座无不凄怆。《杂志》 \\n 李翱尚书牧江淮郡日，进士卢储投卷来谒，李礼待之。置文卷几案间，赴公宇视事。长女及笄，见文，寻绎数四，谓小青曰：“此人必为状头。”李公闻之，深异其语，乃慕为婿。来年，果状头及第，才过殿试，径赴佳姻，《催妆诗》曰：“昔年将去玉京游，第一仙人许状头。今日已成秦晋会，早教鸾凤下妆楼。”卢止官舍，迎内子入庭，花开，乃题诗曰：“芍药斩新栽，当庭数朵开。东风与拘束，留待细君来。”《南部新书》 \\n 房千里初上第，游岭徼，有韦滂自海南邀赵氏，十九岁，而许为房妾。房迫于游从，暂与赵别，后寄诗曰：“鸾凤分飞海树秋，忍听钟鼓越王楼。只应霜月明君意，缓抚瑶琴送我愁。山远莫教双泪尽，雁来空寄八行幽。相如若返临邛市，画舸朱轩万里游。”万里桥也。房君至襄州，逢许浑侍御赴弘农公番禺之命，千里以情托焉。到府访之，赵氏已适韦秀才矣。许与房韦，俱有布衣之旧，不陈之，则负房之言；欲陈之，则伤韦之义：作诗寄千里曰：“春风白马紫丝缰，正值蚕娘来采桑。五夜有心随暮雨，百年无节抱秋霜。重寻绣带朱藤合，却认罗裙碧草长。为报西游减离恨，阮郎才去嫁刘郎。”《云溪友议》 \\n 薛宜僚，会昌中为左庶子，充新罗册礼使。青州泛海船，船阻恶风雨，至登州却漂回，淹泊青州邮传一年。节度使乌汉正尤加待遇。有席中饮妓东美者，薛颇多情，连帅置于驿中。薛发日，祖筵呜咽流涕，东美亦然。乃于席中留二诗曰：“经年邮驿许安栖，衔命他乡别恨迷。今日海帆飘万里，不堪肠断对含啼。”“阿母桃芳方似锦，王孙草长正如烟。行云行雨今辞梦，惆怅欢情却一年。”薛到国，未行册礼，旌节晓夕有声。旋染疾，谓判官苗用曰：“东美何频在梦中乎？”数日致卒。苗摄大使行礼。旅榇回青州，东美乃请假至驿，素服致奠哀号，拊柩一恸而卒。情缘相感，颇为奇事。《唐贤抒情》 \\n 赵嘏颇有诗名，不拘小节。饮中赠歌者曰：“倚风无处避梁尘，雅唱清歌日日新。来值汉亭花欲尽，一声留得万家春。”后因酒失，悔过以诗上歙州守曰：“叶覆清溪滟滟红，路横秋色马嘶风。犹携一榼郡斋酒，倾对青山忆谢公。” \\n 敬相牧庐州，有朝客留意饮妓，祖送短亭，妓车后至，相赠之曰：“望断苏娘小小坡，竹埿金雁展轻莎。客卿幸有凝情意，何必临尊始转波！”同前 \\n 大中年，有江淮郡守名郎，登楼纵饮，见二游女，罗衣飘飘，目送久之，因咏曰：“两朵红英值万金，教人不负看花心。高楼日晚东风急，吹落千家何处寻。”在省日，宣宗顾问称旨，摄中郎将，有诗曰：“宫娃引入玉为行，金殿齐趋近御床。不见圣明亲顾问，如何得摄汉中郎！”风神俊迈，后拥节旄。《南部新书》 \\n 李尚书擢罢歙州，吴员交代。有佐酒录事名媚川，颇留意缘，以纳籍中妓韶光，托于替人令存恤。酒酣临发洪饮，不胜离情，有诗曰：“经年理郡少欢娱，为习干戈间饮徒。今日临行更交割，分明留取媚川珠。”吴答曰：“曳履长裾日日欢，须言违德泪汍澜。韶光今已输先手，领取蠙珠掌内看。”同前 \\n 郑详纵情诗酒，至庐江谒郡守，留连吟醉，因赠妓曰：“台盘阔狭才三尺，似隔中当有阻艰。若不骑龙与骑凤，乐营门是望夫山。”同前 \\n 江陵有士子，游于交广间，而爱姬为太守所取，纳于高丽坡底。及归，寄诗曰：“惆怅高丽坡底宅，春风无复下山来。”守见诗遣还。 \\n 白乐天任杭州刺史，携妓还洛，后却遣回钱唐。刘禹锡有诗曰：“其奈钱唐苏小小，忆君泪点石榴裙！” \\n 越水李主簿游广陵，迨春未返，其姬寄诗曰：“去时盟约与心违，秋日离家春不归。应是维扬风景好，恣情欢笑到芳菲。”答曰：“偶到扬州悔别家，亲知留滞不因花。尘侵宝镜虽相待，长短归时不及瓜。” \\n 会昌中，张暌防戎有功，勒留蕃徼十年。妻侯氏绣锦回文诗作龟形献进，曰：“暌离已是十秋强，对镜那堪重整妆。闻雁灯前修尺素，见霜心痛裂衣裳。开箱叠练先垂泪，拂杵调砧更断肠。绣作龟文献天子，愿教夫婿早还乡。” \\n 崔左辖瓘牧江外郡，祖席夜阑，一营妓先辞归。崔与诗曰：“寒檐寂寂雨霏霏，候馆萧条烛尽微。只有今宵同此宴，翠娥佯醉欲先归。”并同前 \\n 朱滔括兵，不择土族，悉令赴军，自阅于球场。有士子，进趋闲雅，因问曰：“何业？”曰：“学诗。”“有妻否？”曰：“有。”即令作《寄内诗》，曰：“握笔题诗易，荷戈征戍难。惯从鸳被暖，怯向雁门寒。瘦尽宽衣带，啼多渍枕鸾。试留青黛着，回日画眉看。”又令《代妻答》，曰：“蓬鬓荆钗世所稀，布裙犹是嫁时衣。胡麻好种无人种，正好归时又不归。”滔怜之，遗束帛遣归。《古今诗话》 \\n 韩晋公镇浙西，戎昱为郡刺史，有郡妓美而善歌，公召置籍中。昱作诗以遣之，且曰：“至彼令歌，必首唱是词。”既至，公持杯，妓歌昱诗。公曰：“使君于汝寄情耶？”对曰：“然。”赠百缣而遣之归。其词曰：“好去春风湖上亭，柳条藤蔓系人情。黄莺久住浑相识，欲去频啼四五声。”(同前) \\n 韩翃少负才名，邻居有姓李者，每将倡妓柳氏至其居，必邀韩同饮。愈熟，柳每窥所往来皆名人，因乘暇语李曰：“韩秀才甚贫，然所与游必时贤，是必不久困，宜假倚之。”李深然之，具酒，邀韩至，谓韩曰：“公，当今名士；柳，当今名色：名色配名士，不亦可乎？”遂命柳与韩，韩恳辞。李曰：“大丈夫相遇杯酒间，一言道合，尚相许以死，一妇人何足辞？夫子贫，柳资数万，可以取济。”长揖而去。韩辞之，柳曰：“此豪达者，昨暮具言之矣。”俄就柳归。来岁成名，淄青节度使辟为从事。韩以世方扰，不敢以柳同行，置之都下，期至而迓之。三岁不果，寄之诗曰：“章台柳，章台柳，昔日依依今在否？纵使长条拂地垂，如今攀折他人手。”柳答曰：“杨柳枝，芳菲节，可惜年年赠离别。一叶随风忽报秋，纵使归来不堪折！”(《异闻集》) \\n 卢渥舍人应举京师。偶临御沟，见一红叶，上有一绝云：“流水何太急，深宫尽日闲。殷勤谢红叶，好去到人间。”卢得之，藏于巾箧。及宣宗有旨许宫人从人，卢所获人，因睹红叶而吁怨久之，曰：“当时偶题，不谓君得之。”(《古今诗话》) \\n 顾况在洛，乘间游苑中，水上得大桐叶，有诗曰：“一入深宫里，年年不见春。聊题一片叶，寄与有情人。”明日，于上游亦题于叶，泛之波中，曰：“花落深宫莺亦悲，上阳宫女断肠时。帝城不禁东流水，叶上题诗寄与谁！”十日余，有客寻春苑中，又于叶上得诗，以示况，云：“一叶题诗出禁城，谁人酬和独含情。自嗟不及波中叶，荡漾乘春取次行。”[《名贤诗话》] \\n 开元中，赐边将军士纩衣，制于宫中。有兵士短袍中得诗曰：“沙场征戍客，寒苦若为眠！战袍经手作，知落阿谁边？留意多添线，含情更着绵。今生已过也，重结后生缘。”兵士以诗白帅，帅进呈。明皇以诗遍示宫中曰：“作者勿隐，不汝罪也。”有一宫人，自言万死。明皇深悯之，遂以嫁得诗者，谓之曰：“吾与尔结今生缘。”边人感泣。(《翰府名谈》) \\n 张又新郎中尝为广陵从事，有歌妓常致情，而终未果纳。二十年后，妓犹在籍中。张罢江南郡，道由广陵，时李绅镇淮南，宴饮极欢。张以指染酒，书一绝于盘上，相府命妓歌以侑张酒，其词曰：“云雨分飞二十年，当时求梦不曾眠。今来头白重相见，还上襄王玳瑁筵。”酒罢，令妓侍张归。(《古今诗话》) \\n 大和初，有御史分务洛都，有姬善歌。时李逢吉留守，欲一见。既不可辞，遂往焉。李有姬四十余辈，皆在其下。既入，不复出。作诗两篇投李曰：“三山不见海沉沉，岂有仙踪尚可寻！青鸟去时云路断，姮娥归处月宫深。纱窗暗想春相忆，书幌谁怜夜独吟。料得此时天上月，只应偏照两人心。”一首已失。李但含笑曰：“大好诗。” \\n 陈太子舍人徐德言尚叔宝妹乐昌公主。陈政衰，谓其妻曰：“国破，必入权豪家，倘情缘未断，尚慕相见。”乃破镜，各分其半，约他日以正月望日卖于都市。及陈亡，其妻果为杨越公得之，乃为诗曰：“镜与人俱去，镜归人不归。无复姮娥影，空留明月辉。”乐昌得诗，悲泣不已。越公知之，怆然，召德言至，还其妻，因与德言乐昌饯别，令乐昌为诗，曰：“今日甚迁次，新官对旧官。笑啼俱不敢，方信作人难。” \\n 乐天姬樊素善歌，小蛮善舞。尝为诗曰：“樱桃樊素口，杨柳小蛮腰。”樊素年既长，小蛮方丰艳，因为《杨柳词》曰：“一树春风万万枝，嫩于金色软于丝。” \\n 唐戎昱守零陵，妓籍中有善歌者，湘帅于公頔遽索之，昱乃遣行。比至，令歌，乃昱送妓辞也。其辞曰：“宝钿香娥翡翠裙，妆成掩泣欲行云。殷勤好向襄王道，莫向瑶台梦使君。”公曰：“大丈夫不能立功业为异代所称，岂可夺人爱姬为己之娱！”遂赠以帛，送归零陵。 \\n 《玉溪论事》云：蜀尚书侯继图，本儒士。一日秋风四起，偶倚栏于大慈寺楼，有大桐叶，飘然而坠。上有诗云：“拭翠敛双蛾，为郁心中事。搦管下庭除，书成相思字。此字不书石，此字不书纸。书向秋叶上，愿逐秋风起。天下有心人，尽解相思死；天下负心人，不识相思意。有心与负心，不知落何地。”侯贮小帖，凡五六年，方卜任氏为婚。尝讽此事。任氏曰：“此是妾书叶时诗，争得在公处？”曰：“向在大慈寺阁上倚栏得之。即知今日聘君非偶然也。”侯以今书较之，与叶上无异。并同前 \\n 李茂复为会府从事，出逢一小青衣，有色，马上目之，作诗曰：“行尽疏林见小桥，绿杨深处有红蕉。无端眼界无分别，安置心头不肯销。”其内子甚妒，晚年牧泗州，有诗云：“落日西山近一竿，世间恩爱极难拚。近来不作颠狂事，免被冤家恶眼看。《南部新书》 \\n 谢郎中有女，数岁能吟咏，长嫁王元甫。元甫调官京师，送别云：“此去惟宜早早还，休教重起望夫山。君看湘水祠前竹，岂是男儿泪染斑？”《青琐集》"}
{"章节": "卷二十四", "正文": "卷二十四 \\n  \\n 感事门上 \\n 高力士谪巫州，山谷多荠，而人不食，感之，因作诗以寄意曰：“两京作斤卖，五溪无人采。夷夏虽有殊，气味都不改。”《明皇杂录》 \\n 李适之在相位，每退朝则邀宾客谐谑赋诗，曾不备林甫之害。尝为诗曰：“朱门长不闭，亲友恣相过。年今将半百，不乐复如何！”及罢相，又为诗曰：“避权仍罢相，乐圣且衔杯。借问门前客，今朝几个来！”及死非其罪，时人冤之。[《本事诗》] \\n 明皇幸蜀回，至剑门，谓侍臣曰：“剑门天险，自古及今，败亡相继，岂非在德不在险也！”因作诗曰：“剑阁横空峻，銮舆出狩回。翠屏千仞合，丹嶂五丁开。灌木萦旗转，仙云拂马来。乘时方在德，嗟尔勒铭才。”至德二年，普安郡太守贾深勒于石。《开元传信记》 \\n 明皇将幸蜀，登花萼楼。使楼前善《水调》者登楼而歌曰：“山川满目泪沾衣，富贵荣华得几时！不见而今汾水上，惟有年年秋雁飞。”顾侍者曰：“谁为此？”对曰：“宰相李峤辞也。”明皇曰：“真才子！”不待曲终而去。《明皇传信记》 \\n 唐曲江，开元、天宝中尝有殿宇，因安史之乱遂尽圮废。文宗览杜甫诗云：“江头宫殿锁千门，细柳新蒲为谁绿！”因建紫云楼落霞亭，岁时赐宴，及于两岸建亭馆焉。《春明退朝录》 \\n 刘洞尝以诗百余首献李煜，首篇乃《石城怀古》云：“石城古岸头，一望思悠悠。几许六朝事，不禁江水流！”煜览之，掩卷改容。金陵将危，为七言诗，大榜于路旁曰：“千里长江皆渡马，十年养士得何人！”又云：“翻忆潘郎章奏内，愔愔日暮好沾巾。”盖潘祐表云“家国愔愔，如日将暮”也。《江南野录》 \\n 韩熙载，高密人，显仕江南，晚年奉贡入梁，都绝知旧。乃题于馆壁云：“未到故乡时，将谓故乡好。及至亲得归，争如身不到！目前相识无一人，出入空伤我怀抱。风雨潇潇旅馆秋，归来窗下和衣倒。梦中忽到江南路，寻得花中归旧处。桃脸蛾眉笑出门，争向前头拥将去。”又云：“仆本江北人，今作江南客。再去江北行，举目无相识。金风吹我寒，秋月为谁白。不如归去来，江南有人忆。”《江南野录》 \\n 《后庭花》，亡陈之曲也。杜牧之诗曰：“烟笼寒水月笼沙，夜泊秦淮卖酒家。商女不知亡国恨，隔江犹唱《后庭花》。”故胡曾诗曰：“陈国机权未可涯，如何后主恣骄奢！不知即入宫前井，犹自听吹《玉树花》！”[《鉴戒录》] \\n 《思越人》，亡吴之曲也。胡曾诗曰：“吴王恃霸弃贤才，贪向姑苏醉醁醅。不觉钱塘江上月，一宵西送越兵来。”[《鉴戒录》] \\n 《柳枝歌》，亡隋之曲也。胡曾诗曰：“万里长江一旦开，岸边杨柳几千栽。锦帆未落干戈起，惆怅龙舟去不回。”韩渥诗曰：“梁苑隋堤事已空，万条犹舞旧春风。那堪更想千年后，谁见杨花入汉宫！”《古今诗话》谓此诗是韩琮作。又贺知章诗曰：“碧玉妆成一树高，万条垂下绿丝绦。不知细叶谁裁出，二月春风是剪刀。”罗隐诗曰：“袅袅和烟映玉楼，半垂桥上半垂流。今年渐见枝条密，恼乱春风卒未休。”李涉诗曰：“锦池江上柳垂桥，风引蝉声送寂寥。不必如丝千万缕，只禁离恨两三条。”《鉴戒录》 \\n 天成初，明宗召亡蜀旧宰臣王锴等赋《蜀王降唐诗》，惟牛希济为佳，诗曰：“满城文武欲朝天，不觉邻师犯塞烟。唐主再悬新日月，蜀王还却旧山川。非干将相扶持拙，自是君臣数尽年。古往今来亦如此，几曾欢笑几潸然！” \\n 元微之、刘梦得、韦楚客会于乐天之居，因论南朝兴废事，各赋《金陵怀古诗》。梦得方在郎省，元公已居北门。梦得骋其才，略无逊意，满引一觞，请为首唱，一挥而成。白公览诗，曰：“四人探骊龙，而子先得其珠，其余鳞甲将何为？”三公于是罢吟。梦得诗曰：“王浚楼船下益州，金陵王气黯然收。千寻铁锁沉江底，一片降幡出石头。荒苑至今生茂草，古城依旧枕寒流。如今四海归皇化，两岸潇潇芦荻秋。” \\n 杜荀鹤，朱梁时作《时世吟》十首，今录其两首云：“夫因兵乱守蓬茅，麻苎裙衫鬓发焦。桑柘废来犹纳税，田园荒尽尚征苗。时挑野菜和根煮，旋砍生柴带叶烧。前虽见于评论，所载事固不同，姑存其作。任是深山更深处，也应无计避征徭。”“八十衰翁住破村，村中牢落不堪论。因供寨木无桑柘，为点乡兵绝子孙。还似平宁催赋税，未曾州县略安存。至今鸡犬皆星散，日落西山哭倚门。”并同前 \\n 内侍张继常为镇戎军钤辖，因题诗于厅事曰：“夜闻碛外铃声苦，晓听城头角调哀。不是感恩心似铁，谁人肯向此中来！”继常能读书，有识，好谈论，知治体。中间入内都知，领郡。《谈苑》 \\n 翠微寺在骊山绝顶，旧离宫也。唐太宗避暑于此，后寺亦废。有游人题云：“翠微寺本翠微宫，楼阁亭台几十重。天子不来僧又去，樵夫时倒一株松。” \\n 钟谟，建安人，为李璟奏表称臣于周。孙晟遇害，独赦谟为耀州司马。有诗与州将云：“翩翩归尽塞垣鸿，隐隐寒闻蛰户虫。渭北离愁春色里，江南家事战尘中。还同逐客纫兰佩，谁听缧囚奏土风！多谢贤侯振吾道，免令搔首泣途穷。”后画江为界。世宗诏谟为卫尉卿，放还国。作诗献，其略云：“三年耀武群雄伏，一日回銮万国春。南北通欢永无事，谢恩归去老陪臣。”世宗览而悦之。并同前 \\n 元厚之昔随侍在荆南，从学于龙安寺僧舍。后三十年，以龙图阁帅荆州，昔之老僧犹在。一日，访旧斋，而门径池台如昔，怅感久之，因创巨堂，榜曰碧落，题诗于堂曰：“九重侍从三明主，四纪乾坤一老臣。”未几，召还翰林，参熙宁大政，真可谓乾坤老臣也。《古今诗话》 \\n 王播，少游扬州惠照寺木兰院，随僧饭，僧颇厌之。后二纪，出镇广陵，因访旧游，向书字已为碧纱笼矣。题二诗曰：“二十年前此院游，木兰初发院初修。而今再到经行处，树老无花僧白头。”“上堂已了各西东，惭愧阇黎饭后钟。二十年前尘扑面，而今始得碧纱笼。”《古今诗话》　《北梦琐言》载后篇段文昌《题江陵佛寺》。 \\n 李翱尚书于潭州，席上有舞《柘枝》者，颜色惨沮，侍御殷尧藩即席赠诗曰：“姑苏太守青蛾女，流落长沙舞《柘枝》。满坐绣衣皆不识，可怜红脸泪双垂。”因问之，乃苏州韦中丞爱姬所生女也，因相为之吁叹，即命更其舞衣，于宾榻中择士嫁之。舒元舆侍郎闻之，赠李公诗曰：“湘江舞罢忽生悲，便脱蛮靴出绛帏。谁是蔡邕琴酒客，魏公怀旧嫁文姬。”《古今诗话》 \\n 杜甫开元中流窜秦越，有《秦州诗》二十首。其首叙曰：“有弟皆羁旅，无家问死生。寄书多不达，况乃未休兵！”后殁衡州耒阳县。杜牧之常览其集，有诗曰：“杜诗韩笔愁来读，似倩麻姑痒处搔。天外凤凰谁得髓，无人解合续弦胶。”罗隐《题杜甫集》曰：“楚水悠悠浸耒亭，楚南天地两无情。忍教孙武重泉下，不见时人说用兵。”《南部新书》 \\n 诗云：“昔日青楼对歌舞，今日黄埃聚荆棘。山川满目泪沾衣，富贵荣华能几时！不见而今汾水上，惟有年年秋雁飞。”李峤作也，明皇深赏之。当时未有太白、子美，故峤辈得称雄尔。意其遭罹世故，不得不尔。雨中闻铃，且犹涕下，峤诗可不如撼铃也？以此论工拙，殆未可也。《苏公诗话》 \\n 李士元尝为僧，有《登单于台诗》云：“悔上层楼望，翻成极目愁。路沿葱岭去，河背玉关流。马散眠沙碛，兵闲倚戍楼。残阳三会角，吹白旅人头。”《登华阁诗》云：“乱后独来登大阁，凭阑举目尽伤心。长堤过雨行人少，废苑经秋草自深。破落侯家通永巷，萧条宫树接疏林。总输释氏青莲馆，依旧重重布地金。”《雅言杂录》 \\n 张祜素藉诗名，凡知己者皆当世英儒。故杜牧之云：“谁人得似张公子，千首诗轻万户侯。”祜有《华清宫诗》，为世所称，云：“龙虎旌旗雨露飘，凤池歌断玉山遥。明皇上马太真去，红杏满园香自销。”《郡阁雅谈》 \\n 李朱崖平泉庄佳景可爱，洛中士人诧于汪遵，遵有诗曰：“平泉风景好高眠，水色风光满目前。刚欲平他不平事，至今惆怅满南迁。”汪过杨相宅，有诗云：“倚伏从来事不遥，无何平地起青霄。才到青霄却平地，门对古槐空寂寥。”《唐贤抒情》 \\n 陈乔张俄，重阳日登高于北山湖亭，不奏声乐，因吟杜工部《九日宴蓝田崔氏庄》诗，其末句云：“明年此会知谁健，醉把茱萸仔细看。”员外郎赵宣父时亦在集，感慨流涕者数四，举坐异之。未几，赵卒。《南唐近事》 \\n 僖宗幸蜀，有北省官忘其名，避地江左，元昆扈跸在蜀，因寄诗曰：“涉江今日恨偏多，援笔长吁欲奈何！倘使泪流西去得，便宜添作锦江波。”后有朝士，同在外地，《睹野花，追思京师旧游》云：“曾过街西看牡丹，牡丹才谢便心阑。如今变作村园眼，古子花开也喜欢。”《杂志》 \\n 钱思公谪汉东，作一曲曰：“城上风光莺语乱，城下烟波春拍岸。绿杨芳草几时休？泪眼愁肠先已断。年华渐变成衰晚，鸾鉴朱颜惊暗换。昔年多病厌芳尊，今日芳尊唯恐浅。”每歌之，酒阑则泪下。时后阁尚有一白发姬，乃邓王俶歌鬟惊鸿也：“吾忆先王挽铎中歌此声，相公其亡乎？”果毙于随。邓王旧曲曰：“帝乡烟雨锁春愁，故国山川空泪眼。”颇相类。《湘山野录》 \\n 胡汾，不知何许人，尝隐庐山，《桑落洲》一篇云：“莫问桑田事，但看桑落洲。数家新住处，昔日大江流。古岸摧将尽，平沙长未休。想应百年后，人世更悠悠。”又《月诗》云：“轮中别有物，光外更无空。”《摭言》 \\n 元和十三年进士陈标献诸先辈诗曰：“春官南院院墙东，晓色初明月色红。文字一千重马拥，喜逢三十二人同。眼看鱼变辞凡水，心逐莺飞出瑞风。莫怪云泥从此别，总曾怅惆去年中。”同前 \\n 余昔在钱唐，一日昼寝宝山僧房，起题其壁云：“七尺顽躯走世尘，十围便腹贮天真。此中空洞浑无物，何止容君数百人？”其后有数小子，亦题名壁上，见者乃谓余诮之也。周伯仁所谓君者乃王茂弘之流，岂此等辈哉！吾尝作《太白真赞》云：“生平不识高将军，手污吾足乃敢嗔！”吾今复此者，欲使后之小人少知自揆也。《百斛明珠》 \\n 仆在徐州，王子立、子敏皆馆于官舍，而蜀人张师厚来过。二王方年少，吹洞箫，饮酒杏花下。明年，予谪黄州，对月独饮，尝有诗云：“去年花落在徐州，对月酣歌美清夜。今夜黄州见花发，小院闭门风露下。”盖忆与二王饮时也。张师厚久已死，今年子立复为古人，哀哉！ \\n 予素不解棋，因独游庐山白鹤观，观中人皆阖户昼寝，独闻棋声于古松流水之间，意欣然喜之，自尔欲学，然终不解也。儿子过乃粗能者。儋守张中从之戏，予亦隅坐竟日，不以为厌也。诗曰：“五老峰前，白鹤遗址。长松映庭，风日清美。我时独游，不逢一士。谁为棋者，户外屦二。不闻人声，时闻落子。纹枰坐对，谁究此味？空钩意钓，岂在鲂鲤！小儿近道，剥啄信指。胜固欣然，败亦可喜。优哉游哉，聊以卒岁。”并同前"}
{"章节": "卷二十五", "正文": "卷二十五 \\n  \\n 感事门下 \\n 西蜀杨耆，数年前见之甚贫，今见之亦贫；所异于昔者，苍颜华发耳。女无美恶富者妍，士无贤不肖贫者鄙。使其逢时遇合，岂减当世之士哉！顷宿长安驿，闻泣者甚怨，问之，乃昔富而贫者。乃作一诗，今以赠杨君：“孤村渐雨逐秋凉，逆旅愁人怨夜长。不寝相看唯枥马，愁吟互答有寒螀。天寒滞穗犹横亩，岁晚空机尚倚墙。劝尔一杯聊复睡，人间贫富海茫茫。”《玉局文》 \\n 予十八年前中秋，与子由观月彭城，作一诗，以《阳关》歌之。今复遇此夜，宿于赣上，方南北岭表，独歌此曲，聊复书之，以识一时之事。虽未觉有今夕之悲，但悬知为他日之喜也。“行歌野哭两堪悲，远火低星渐向微。病眼不眠非守岁，乡音无伴苦思归。重衾脚冷知霜重，新沐头轻感发稀。多谢残灯不嫌客，孤舟一夜苦相依。”同前 \\n 赞皇公再贬朱崖，道中有诗云：“十年紫殿掌洪钧，出入三朝一品身。文帝宠深陪雉尾，武皇恩重宴龙津。黑山永破和亲虑，乌岭全坑扈从臣。自是功高临尽处，祸来名减不由人。”又《登朱崖郡城》云：“独上高楼望帝京，乌飞犹是半年程。青山似欲留人住，百匝千遭绕郡城。”世传赞皇公崖州诗皆仇人所作，只此二首是真。《古今诗话》 \\n 明皇友悌，古无有者，尝以书赐弟宪等：“魏文帝诗曰：‘西山一何高，高高殊无极。上有两仙童，不饮亦不食。赐我一丸药，光辉有五色。服之四五日，身体生羽翼。’朕每言服药而生羽翼，宁如兄弟天生之羽翼乎？陈思王之才足以经国，绝其朝谒，卒使忧死。魏祚未终，司马氏夺之，岂神丸效耶？”《雍洛灵异记》 \\n 唐元和十三年，士人下第，多为诗刺试官，独章孝标作《归燕诗》献庾承宣侍郎曰：“旧垒危巢泥已落，今年故向社前归。连云大厦无栖处，更傍谁家门户飞！”全无讥刺意。欧阳澥亦作《燕诗》献郑愚侍郎云：“翩翩飞燕画堂开，送古迎今几万回。长向春秋社前后，为谁归去为谁来？”《古今诗话》 \\n 卢氏子，垂拱中不中第，步出都门。其日寒甚，投宿旅舍。一客续至附火，吟曰：“学织丝绫功未多，漫临机杼错抛梭。莫教宫锦行家见，把此文章笑杀他。”卢忆前诗，乃白尚书者。因问其姓氏，曰：“姓李氏，世业织绫，前属东宫锦坊。近以薄艺投本行，皆云如今花样与前不同。不谓伎俩儿以文采求售，不重于世如此。”(《古今诗话》) \\n 元稹奉使东川，于褒城题《黄明府诗》，序曰：“昔年曾于解县饮酒，余为录事。有客后至，数犯酒令，并飞数杯，逃席而去。醒后问其人，曰：前虞卿黄丞也。尔后绝不复知所在。元和四年三月奉使东川，十六日至褒城驿，有黄明府见迎，问其前衔，即曩日逃席者也。因问坐隅山川，则褒女所奔之城在其左，诸葛所征之地在其右。感今怀古，作《赠黄明府诗》。”曰：“昔年曾痛饮，黄令困飞觥。席上当时走，马前今日迎。依稀迷姓字，积渐识平生。故友身皆远，他时眼暂明。便邀连坐叙，兼共摘船行。酒思临风乱，霜棱拂地平。不看深浅酌，贪怆古今情。迤逶七盘路，坡陀数丈城。花疑褒姒笑，栈想武侯征。一种埋幽石，空闲千古情。”同前 \\n 魏瓘侍郎知广州，子城一角忽颓，一古砖有四大字云“委于鬼工”，是魏字。公感其事，大筑新之。罢而召还。仲简待制代之。未几，侬贼寇广州，外城一击而圯，独子城坚完，民赖以生。贼平，朝廷以公有前知之备，加谏议大夫，再知五羊二年，公以筑城之功自论，久不报，作《感怀》诗曰：“羸羸霜发一衰翁，踪迹年来类断蓬。万里远归双阙下，一身还在众人中。螭头赐对恩虽厚，雉堞论功事已空。淮上有山归未得，独挥清泪洒春风。”又《五羊书事诗》云：“虽云岭外无霜雪，何事秋来亦满头？”文潞公采其诗进呈，加龙图阁学士，尹天府。 \\n 南唐元宗割江之后，金陵对岸，即是敌境，因迁都豫章。每北望，忽忽不乐，有诗曰：“灵槎思浩荡，老鹤忆崆峒。”又庐山百花亭刊石云：“苍苔迷古道，红叶乱朝霞。”皆佳句也。 \\n 隋炀帝迷于声色，高昌荐浙人项升进《新宫图》，览之大悦。即日召有司具材役夫，经岁而成，帑库为之一空。幸之，喜谓左右曰：“使真仙游其中，亦当自迷也，可目之曰迷楼。”每一幸，即经月。宫女无数，后宫多不得进。有侯夫人者有美色，忽自缢于栋下。臂悬锦囊，左右取进，有《自感诗》三首。其一曰：“庭绝玉辇迹，芳草渐成窠。隐隐闻箫鼓，君恩何处多！”其二曰：“欲泣不成泪，悲来翻强歌。庭花方烂漫，无计奈春何！”其三曰：“春阴正无际，独步意如何？不及闲花草，翻承雨露多。”又云：“妆成多自恨，梦好却成悲。不及杨花意，春来到处飞。”又《遣意》云：“秘洞扃仙卉，雕房锁玉人。毛君真可戮，不肯写昭君。”炀帝见诗，反复伤感。视其尸，已死颜色尚尔，厚礼葬之。 \\n 宁王宪宅左有卖饼人，妻有色，王欲之，厚遗其夫取之，宠嬖逾等。阅岁，因问云：“尚思饼汉否？”默然不对。因呼令见，其妻注眼泪下，若不胜情。时坐客十余，无不凄然。王请客赋诗，王摩诘先成，诗曰：“莫以今朝宠，宁忘旧日恩。看花满眼泪，不共楚王言。” \\n 东海北岩畔有大石龟，俗云鲁般所造，夏则入海，冬复止此山涯。有诗云：“石龟尚怀海，我宁忘故乡！” \\n 刘虚白昔与裴令公同砚席，及公主文，虚白犹是举子。试杂文日，帘前献一绝云：“二十年前此夜中，一般灯烛一般风。不知岁月能多少，犹着麻衣待至公。”并同前 \\n 余自夏历秋，毒热七八十日不衰，炮灼理极，意谓不复有清凉之时。今日复凄风微雨，遂御夹衣。顾念兹岁，屈指可尽。彭泽云：“我今不为乐，知有来岁不？”此言真可为惕然也。《王直方诗话》 \\n 僧可隆善诗，高从诲阅其卷，有《观棋》句云：“万般思后得，一失废前功。”从诲谓可隆曰：“吾师此诗，必因事而得。”隆答曰：“某本姓慕容，与桑维翰同学。少负志气，多忤维翰。维翰登第，以至入相，某犹在场屋。频年败衄，皆维翰所挫也。因削发为僧，其句实感前事而露意焉。”从诲识鉴多此类也。《大定录》 \\n 廖齐父爽直，尝为永州刺史。齐后游零陵，于民间见父题壁，感而成诗曰：“下马连声叩竹门，主人何事感遗恩！回头泣向儿童道，重见《甘棠》旧子孙。”《青琐后集》 \\n 杜牧，大和三年佐吏部沈公传师幕，在江西，时好好年十三，始以善歌，来入乐籍中。后一年，公镇宣城，复置好好于宣城籍中。后三岁，为沈著作述师纳之。后三岁，于洛阳城重睹好好，感旧伤怀，故题三十韵以赠之。“尔为豫章姝，十三才有余。翠茁凤生尾，丹叶莲合趺。高阁倚天半，晴江联碧虚。此地试尔唱，特使华筵铺。主公顾四座，始讶来踟蹰。吴娃引赞起，低回映长裾。双鬟可高下，才过青罗襦。眄眄乍垂袖，声同雏凤呼。繁弦进关纽，塞管裂寒芦。众音不能逐，袅袅穿云衢。主公再三叹，为言天下姝。赠之天马锦，副以水精珠。龙沙看秋浪，明月游东湖。自此每相见，三日以为疏。玉质随月满，艳态逐春舒。修唇渐轻巧，云步转虚徐。旌旆忽东下，笙歌随轴轳。霜凋谢庭树，沙暖句溪蒲。身外任尘土，樽前极欢娱。飘然集仙客著作堂合集宾校理，讽赋欺相如。聘之碧瑶佩，载以紫云车。洞户水声远，月高蟾影孤。迩来未几岁，散尽高阳徒。洛阳重相见，婥婥为当垆。怪我苦何事，少年垂白须？朋游今在否？落魄更能无？门馆恸哭后，水云秋景初。斜月挂衰柳，凉风生坐隅。洒尽满襟泪，短歌聊一书。” \\n 蜀王衍俘系入秦，至剑阁，阅山水之美，诗云：“不缘朝阙去，好此结茅芦。”时人笑之。至咸阳，又作曲子云：“尽是一场赢得。”与夫无愁入井者，所校无多也。《北梦琐言》 \\n 廖图在永州，有《江干感兴》诗云：“正悲世上事无限，细看水中尘更多。”甚为识者所称。(《零陵总记》) \\n 种放在章圣朝，累章乞归，赐买山银百两。放少时有《潇湘感事》诗曰：“离离江草与江花，往事洲边叹复嗟。汉傅有才终去国，楚臣无罪亦沉沙。凄凉野浦寒飞雁，牢落汀祠晚聚鸦。无限清忠沉浪底，滔滔千顷属渔家。”亦先兆也。《古今诗话》 \\n 开元时，乐工李龟年承恩遇，于东都道通里创堂，甲于都下。其后流落江南，每为人歌，则坐客掩泣罢酒。杜子美尝赠诗曰：“岐王宅里寻常见，崔九堂前数度闻。正是江南好风景，落花时节又逢君。”崔九即涤，中令湜之弟也。《明皇杂录》 \\n 明皇初自巴蜀回，夜阑登勤政楼，倚栏南望，烟月满目，因歌曰：“庭前琪树已堪攀，塞北征人尚未还。”盖卢思道之诗也。歌毕，里中隐隐如有歌者，谓力士曰：“得非梨园旧人乎？迟明为我访来。”翌日，力士潜求于里中，召至，果梨园弟子也。其夜，复乘月登楼，左右惟力士及妃侍者红桃在焉。遂命歌《凉州》，《凉州》即贵妃所制，亲御玉笛为《倚楼曲》。曲罢，无不掩泣，因广其曲，传于人间。 \\n 明皇在南内，耿耿不乐，每自吟太白《傀儡诗》曰：“刻木牵丝作老翁，鸡皮鹤发与真同。须臾弄罢浑无事，还似人生一世中。”并同前 \\n 东坡在惠州，尽和渊明诗思州　“思州”二字，《冷斋夜话》卷七作“时”字，属下句。——恶人谷珠楼哈哈儿注。鲁直在黔南闻之，作偈曰：“子瞻谪海南，时宰欲杀之。饱吃惠州饭，细和渊明诗。渊明千载人，子瞻百世士。出处固不同，风味亦相似。” \\n 邹志完过永州淡山岩，岩有驯狐，凡贵客至则鸣。志完将至而狐鸣，僧出迎，以驯狐为言。志完作诗曰：“我入幽岩亦偶然，初无消息与人传。驯狐戏学仙伽客，一夜飞鸣至老禅。”并《冷斋夜话》 \\n 杜牧之绰有诗名，纵情雅逸，累分守名郡。罢任，于金陵舣舟，闻倡楼歌声，有诗曰：“烟笼寒水月笼沙，夜泊秦淮近酒家。倡女不知亡国恨，隔江犹唱《后庭花》。”风雅偏缀，不可胜纪，与杜甫齐名，时人呼为大杜、小杜。《唐贤抒情》"}
{"章节": "卷二十六", "正文": "卷二十六 \\n  \\n 寄赠门上 \\n 吕文穆公蒙正，尝与温恭肃仲舒及一友人，忘其姓名，读书于洛阳龙门山，誓不作状元不仕。及唱第，文穆为状头，温已不意，然尚中甲科。其友人随拂衣归隐。后文穆大用，太宗问昔与谁友，文穆即以归隐者对。遂以著作郎召，不起。故文穆罢相归洛作诗赠之曰：“昔作儒生谒贡闱，今提相印出黄扉。九重鹓鹭醉中别，万里烟霄达了归。邻叟尽垂新白发，故人犹着旧麻衣。洛阳谩说多才子，自叹遭逢似我稀。”故人，盖指归隐者也。《青箱杂记》 \\n 梁周翰，太宗朝为馆职，真宗即位，除知制诰。柳开赠诗曰：“九重城阙新天子，万卷诗书老舍人。”《古今诗话》 \\n 五代末，濠梁人南楚材游陈颍间。颍守欲以子妻之。楚材已娶薛氏，以受颍守之恩，遣人归取琴书之属，似无还意。薛氏善书画，能属文，自对鉴图其形，并作诗寄之曰：“欲下丹青笔，先拈玉鉴端。已惊颜寂寞，渐觉鬓凋残。泪眼描将易，愁肠写出难。恐君浑忘却，时展画图看。”楚材见而惭焉，与之偕老。《唐宋遗史》 \\n 韦应物为苏州太守，尝有诗赠米嘉荣曰：“吹得《凉州》意外声，旧人惟有米嘉荣。近来年少欺前辈，好染髭须学后生。”又尝赴扬州司马杜鸿渐宴，醉宿驿亭，醒见二佳人在侧，惊而问之，乃曰：“郎中席上与司空诗，因令乐妓侍寝。”问：“记其诗否？”一妓强记，乃诵之曰：“高髻云鬟宫样妆，春风一曲《杜韦娘》。司空见惯浑闲事，断尽苏州刺史肠。”同前　《古今诗话》刘梦得诗 \\n 唐末士子崔郊，姑有婢端丽，郊窃爱之。他日，鬻婢于襄阳司空于頔，得钱四十万。因寒食出游，婢见郊，立于柳阴下，郊因作诗随以赠之曰：“公子王孙逐后尘，绿珠重泪滴罗巾。侯门一入深如海，从此萧郎是路人。”疾郊者录诗以示頔。頔召郊，执其手曰：“诗，公所作也。四十万小哉，何不早言！”因以婢赠之。《唐宋遗史》 \\n 雷德逊、有终父子二人并命为江南、淮南漕。王元之赠诗二首，其一曰：“江南江北接王畿，漕运帆樯去似飞。父子有才同富国，君王无事免宵衣。屏除奸吏魂应丧，养活疲民肉渐肥。还有文场受恩客，望尘情抱倍依依。”其二曰：“当时豪气压朱云，老作皇家谏诤臣。章疏罢封无事日，朝廷犹指直言人。题诗野馆光泉石，讲《易》秋堂动鬼神。棘寺下僚叨末路，斋心犹祝秉洪钧。”元之尝出德逊门下，而德逊深于《易》酷于诗也。《青箱杂记》 \\n 枢密邵公尧谓余诗似乐天。一日，阅相蓝书肆，得冯瀛王诗集归，公与余语曰：“子诗似乐天，又爱冯集，将来拈取个豁达李老。庆历中，京师有人号豁达李老，每好吟诗而辞多鄙俚，以此戏之。”遂皆大笑。熙宁中，余辟定武帅幕，公自郓附所作诗一轴并寄余诗曰：“流年真似隙中驹，别后情怀懒更疏。天上又颁新历日，床头未答故人书。殷勤羔雁功曹檄，狼藉杯盘上客鱼。好在仲宣家万里，从军苦乐定何如！” \\n 李文正昉、吕正惠端，同践文馆，后皆登台辅。李赠吕诗曰：“忆昔僦居明德坊，官资俱是校书郎。青衫共直昭文馆，白首同登政事堂。佐国庙谟公已展，避贤荣路我犹妨。主恩至重何时报，老眼相看泪两行。”并同前 \\n 向文简敏中、寇忠愍准，二相同以太平兴国五年登第。后文简秉钧，忠愍以使相守长安。文简作诗寄忠愍，忠愍酬之曰：“玉殿登科四十年，当时僚友尽英贤。岁寒惟有公兼我，白首犹持将相权。”《唐宋遗史》 \\n 刘昌言，泉州人，常侍陈洪进为幕客，入朝为副枢。尝作《下第诗》，落句云：“唯有夜来蝴蝶梦，翩翩飞入刺桐花。”后为商丘记室，王元之赠诗曰：“年来复落事堪嗟，载笔商丘鬓欲华。酒好未陪红杏宴，诗狂多忆刺桐花。”盖为是也。同前 \\n 钱塘林逋处士，有高节。范文正赠诗曰：“巢由不愿仕，尧舜岂遗人！风俗因公厚，文章到老醇。” \\n 张乖崖公为布衣时，与陈希夷善。因夜话，谓希夷曰：“欲分先生华山一半，住得无？”希夷曰：“余人不可，先辈则可。”及旦相别，希夷以宣毫中笔一枝、白云台墨一剂、蜀笺一角赠之。公曰：“会得先生意，驱某入闹处去。”曰：“珍重，珍重。”希夷送公回，谓门弟子曰：“此人无情于物，达则为公卿，不达则为帝王师。”公尝感之。后尹蜀，过华阴，寄希夷诗曰：“性愚不肯林泉住，强要清时拟致君。今日星驰剑南去，回头惭愧华山云。” \\n 曹修司封守邵武，以竹簟僧仁晓，并惠小诗曰：“翠筠织簟寄禅斋，午夜秋从枕底来。若也此时人问道，寒天卷却暑天开。”并同前 \\n 孟宾于，湖湘连上人。少修儒学，好诗，有百篇，名《金鳌集》，献于李若虚侍郎。因采集中佳句可取者记之于书，使宾于驰诣洛阳，献诸朝达，其誉蔼然。明年春，与李昉同擢进士第。后事李后主为滏阳令。因抵法，当死。会昉迁翰林学士，闻在缧绁，以诗寄宾于曰：“初携书剑别湘潭，金榜标名第十三。昔日声尘喧洛下，近来诗价满江南。长为邑令情终屈，纵处郎曹志未甘。莫学冯唐便休去，明君晚事未为惭。”主见其诗而宥之，复官，未几，归老连上，号群峰叟。吉守马致恭以诗送，其末章云：“今日还家莫惆怅，不同初上渡头船。”《江南野录》　《雅言系述》记吉守送宾于诗有全篇，及宾于诗。 \\n 李频，方干高第也。登第后，干寄诗曰：“弟子已攀桂，先生犹卧云。”《鉴戒录》 \\n 罗隐以讽刺之深，久而不第。刘赞赠之诗曰：“人皆言子屈，我独以为非。明主既难谒，青山何不归？年虚侵白鬓，尘土污麻衣。自古逃名者，至今名岂微！”隐见之，遂起归欤之兴，作《五湖》诗曰：“江头日暖花又开，江东行客思悠哉。高阳酒徒半凋落，终南山色空崔嵬。圣代也知无弃物，侯门未必用非才。一船明月一竿竹，家在五湖归去来！” \\n 施肩吾《赠边将》诗曰：“轻生奉国不为难，战苦身多旧箭瘢。玉匣锁龙鳞甲冷，金铃系鹘羽毛寒。皂貂拥出花当背，白马骑来月在鞍。却恐犬戎临虏塞，柳营时把阵图看。” \\n 杜荀鹤苦于诗，有赠僧句云：“安禅不必须山水，灭得心头火自消。”又云：“利门名路两何凭，百岁风前短焰灯。只恐为僧心不了，为僧心了是输僧。” \\n 翁承赞，唐末为谏议大夫，使福州，至剑浦县，见旧识僧亚齐，赠诗云：“萧萧风雨建阳溪，溪畔维舟见亚齐。一轴新诗剑潭北，十年旧识华山西。吟魂昔向江村老，空性元知世路迷。应笑乘轺青琐客，此时无暇听猿啼。” \\n 唐陆希声以双钩写字法授僧辩光。辩光入长安，为翰林供奉，而希声尚未达，以诗寄辩光曰：“笔下龙蛇似有神，天池雷雨变逡巡。寄言昔日不龟手，应念江湖洴澼人。”辩光感其言，荐希声，后至宰相。并同前 \\n 兴国中，潘若冲罢桂林，经南岳，留鹤一只与廖融，赠诗一章云：“峭格数年同野兴，一官才罢共船归。稻粱少饲教长瘦，羽翼无伤任远飞。侧耳听吟侵静烛，衔花作舞带斜晖。朝天万里不将去，留伴高人向钓矶。”若冲到京，授维扬通理，临行，复有诗寄融曰：“曾经别墅住行踪，春浪和烟撼钓筒。共步幽亭连石藓，寄眠静榻带松风。秋来频梦岳云白，别后应添鹤顶红。又泛汴舟随汴水，不堪南望思忡忡。”后至维扬，闻融与鹤相继而亡，若冲感而又为一绝云：“南岳僧来共叹吁，风亭月榭已荒芜。先生去世未十日，留伴高吟鹤亦徂。”融卒未久，潘有泉陵之命，经隐居有诗哭云：“天丧我良知，无言双泪垂。惟求相见梦，永绝寄来诗。应有异人吊，从兹雅道衰。春风古原上，新冢草离离。”《雅言杂载》 \\n 杜羔妻刘氏善为诗。羔累举不第，将至家，妻即先寄诗曰：“良人的的有奇才，何事年年被放回！如今妾面羞君面，君到来时近夜来。”羔见诗即时回去，寻登第。妻又寄诗云：“长安此去无多地，郁郁葱葱佳气浮。良人得意正年少，今夜醉眠何处楼？”《南部新书》 \\n 张介以命术游公卿门，寓居钱塘西湖上。尝自京师南归，士大夫率为诗赠之。吕许公、王沂公时方执政，亦皆有诗。夏郑公留守南京，为诗继二公曰：“上公诗笔千金重，逋客归装一舸轻。莫到青山更招隐，且留明哲为苍生。”[《中山诗话》] \\n 郑谷《雪诗》云：“乱飘僧舍茶烟湿，密洒歌楼酒力微。江上晚来堪画处，渔人披得一蓑归。”有段赞善善画，因采其诗为图，曲尽潇洒之意，持以赠谷，谷为诗以谢之云：“赞善贤相后，家藏名画多。留心于绘素，得意在烟波。属兴同吟咏，功成更琢磨。爱余风雪句，幽绝写渔蓑。”《古今诗话》 \\n 欧阳价攻传神，杨次公赠之诗曰：“国手曾烦写几回，无人仿佛醉颜开。青铜鉴里寻常见，不谓今从笔下来。”奉职刘秘亦赠诗曰：“笔妙今为第一人，心期造化夺天真。精神形骨从来一，移入青缣似两身。”《古今诗话》 \\n 唐相郑棨《赠老僧》诗曰：“日照西山雪，老僧门未开。冻瓶粘柱础，宿火隐炉灰。童子病归去，鹿麑寒入来。”自云此诗可以衡称，重轻不偏也。尝有人问：“相国近有新诗否？”曰：“诗在灞桥风雪中驴子上，此中安可得之？”同前 \\n 王定保，唐光化三年李渥侍郎下及第。吴子华侍郎脔为婿。子华即世，定保南游湖湘，无北归意。吴假缁服，自长安来，明日访其良人，白于马武穆王，令引见定保于定林寺。吴隔帘诮之曰：“先侍郎重先辈以名行，俾妾侍箕帚。侍郎没，虑先辈以妾改适，是以不远千里来明侍郎之志。”定保不胜惭赧，致书武穆乞为婿。吴确乎不拔，定保为盟毕世不婚矣。吴归吴中外家。沈彬有诗赠定保云：“仙桂曾攀第一枝，薄游湘水阻佳期。皋桥已失齐眉愿，萧寺行逢落发师。废苑露寒兰寂寞，丹山雪断凤参差。闻公已有平生约，谢绝女萝依兔丝。”定保后为马不礼，奔五羊依刘氏，官至卿。《郡阁雅谈》 \\n 贾岛为普州司仓，方干寄诗曰：“乱山重复叠，何路见先生。岂料多才者，空垂不第名。闲曹曾得醉，薄俸亦胜耕。莫问为诗苦，年年芳草生。”《鉴戒录》 \\n 稷山驿吏王金，作吏五十六年，称有道术，往来多赠篇什。李义山有诗赠云：“过客不须询岁代，唯书乙亥与时人。” \\n 令狐绹自湖州刺史拜翰林学士，因夜召对坐，从容语及，文宗大称之，由是眷遇有加，未几拜相。因郊禋侍，祠还，赵嘏赠诗云：“鹗在卿云冰在壶，代天才业共訏谟。荣同伊陟传朱户，秀比王商入画图。昨夜星辰回剑履，前年风月落江湖自湖州入相才二年。不知机务时多暇，犹许诗家属和无？”《诗史》 \\n 李赞皇颇开寒素之路，及南迁，或人赠诗曰：“八百孤寒齐下泪，一时南望李崖州。” \\n 徐铉谪居舒州，赠彭芮云：“贾生去国已三年，短褐闲吟玩水边。终日野云生砌下，有时京信到门前。无人与和投湘赋，愧子来浮访戴船。醉里新诗好归去，莫随骚客赋林泉。”并同前 \\n 陈文惠尧佐退居郑下，张退傅知西京，以姚黄魏紫及酒惠文惠，答诗曰：“有花无酒头慵举，有酒无花眼倦开。正向西园念萧索，洛阳花酒一时来。”《云斋广录》"}
{"章节": "卷二十七", "正文": "卷二十七 \\n  \\n 寄赠门中 \\n 余杭洪浩，熙宁间游太学，十年不归。父已年七十，寄浩诗曰：“大学何蕃久不归，十年甘旨误庭闱。休辞客路三千远，应念人生七十稀。腰下虽无苏子印，座中幸有老莱衣。归期定约春前后，免使高堂赋《式微》。”浩得诗，翌日南归，因而归者十有三人。《云斋广录》 \\n 梅圣俞试馆阁，只得赐进士出身，改屯田员外郎依前国子监直讲。内相胡宿以圣俞不得馆职，赠之诗曰：“赋就《甘泉》客荐雄，独攀仙桂向松风。抽毫同预三英士，换骨才争第一功。瞥见灵鳌居水下，恍闻仙犬吠云中。姮娥应有怜才意，惟许诗人朝月宫。”时与陆诜、张师中、胡鑵同亲试。同前 \\n 张退傅与陈文惠同时秉政。张既以帝傅致政，有诗寄文惠曰：“赭案当年并命时，蒹葭衰飒倚琼枝。皇恩乞与桑榆老，鸿入高冥凤在池。”《倦游录》 \\n 周世宗征淮南，王师围寿春。翰林学士陶谷使吴越，学士惟王著而已。李相时为主客郎中知制诰，遂有北门之召，迁屯田正郎。丞相范质、端明殿学士窦仪俱作诗贺之，曰：“翰苑重求李谪仙，词锋颖利胜龙泉。朝趋建礼霞烘日，夜直承明月印天。圣主重知缘国士，相公多喜为同年。青春才子金门贵，蜀锦袍新夺日鲜。”此范诗也。“厩马牵来哕哕嘶，马蹄随步蹑云梯。新街锦帐达三字，旧制星垣放五题。视草健毫从席选，受降恩诏待公批。仙才已在神仙地，逢见刘晨为指迷。”此窦诗也。《古今诗话》 \\n 谏议窦禹锡有子五人，俱登科。禹锡云：“仪俨已归华显。”冯瀛王赠之诗曰：“燕山窦十郎，教子有义方。灵椿一株老，丹桂五枝芳。”仪翰林学士、礼部尚书，俨翰林学士、吏部尚书，侃起居郎，偁谏议大夫、参知政事，僖左补阙。时论荣之。同前 \\n 冯当世秋试于乡里，主司坚欲黜落，已而缀之榜末。时鄂倅南宫诚监试，诚当拆封，太不平，力主之，遂至魁选。明年庭试第一，除荆南倅，诚迁长沙倅。当世以诗贺诚曰：“常思鹏海隔飞翻，曾得天风送羽翰。恩比丘山何以戴？心同金石欲移难。经年空叹音书绝，千里长思道义宽。每向江陵访遗迹，邑人犹指县题看。”盖江陵县额诚所书也。同前 \\n 王贞白寄诗谷曰：“五百首新诗，缄题寄去时。只应夫子鉴，不要俗人知。火鼠重烧毳，冰蚕乍吐丝。直须天上手，裁作领头披。”同前 \\n 苏子美赠秘演大师诗曰：“垂颐孤坐若痴虎，眼吻开合无光精。”演颔额方厚，瞻视徐缓，常若睡。演以浓墨涂去“无”字，改为“犹光精”，子美诟之，演曰：“吾见活，岂得无光精耶？”又云：“卖药得钱只沽酒，一饮数斗犹惺惺。”又抹去。子美曰：“吾诗何人敢点窜？”演曰：“公之诗出则传四海，吾不能断荤酒，为浮屠罪人，何堪更为公暴之也？”《古今诗话》 \\n 唐中丞南卓、詹事崔棐因谏事出，崔支江令，卓松滋令，矫翼翩翩，无所拘束。南尝以诗赠副从事曰：“翱翔曾在玉京天，堕落江南地几千。从事不须轻县宰，满身犹带御炉烟。”《古今诗话》 \\n 元微之为御史，鞠狱梓潼。时白乐天尚书在都下，与名辈游慈恩寺，花下小酌，作诗寄微之曰：“花时同醉破春愁，醉把花枝当酒筹。忽忆故人天际去，计程今日到梁州。”元果至褒城，亦寄《梦游诗》曰：“梦公兄弟曲江头，又向慈恩寺里游。驿吏唤人驱马去，忽惊身已在梁州。”千里神游，若合符节。朋友之道，不其至欤！同前 \\n 张濆，会昌中陈商状元下及第，翰林覆考，落濆等八人，赵渭南赠诗曰：“莫向春风诉酒杯，谪仙真个是仙才。犹堪与世为祥瑞，曾到蓬莱顶上来。”同前 \\n 开成中，杨汝土以户部侍郎检校尚书镇东川，白乐天即其妹婿也。时乐天以太子少傅分洛，戏代内子贺兄嫂曰：“刘刚与妇共升仙，弄玉随夫亦上天。何似沙歌领崔嫂，碧油幢引向东川。”沙歌，汝士小字。又云：“金花银碗饶兄用，彩画罗裙任嫂裁。嫁得黔娄为妹婿，可能空寄蜀笺来？”同前 \\n 元载末年纳薛瑶英为姬，以金丝帐、却尘褥卧之，以红绡衣衣之，无一两。载以瑶英体轻，不胜重衣，于异国求此服也。惟贾至、杨公南与载友善，往往潜见其歌舞。贾至赠诗曰：“舞怯铢衣重，笑宜桃脸开。方知汉武帝，虚筑避风台。”公南亦作歌曰：“雪面淡蛾天上女，凤箫鸾翅欲飞去。玉钗碧翠步无尘，楚腰如束不胜春。”《古今诗话》 \\n 高士杨夔尝著《冗书》三卷，驰名于士大夫间。唐末下第，优游江左，郑谷赠之诗曰：“三复兄书高且奇，不妨仍省百篇诗。江湖休洒东风泪，十字香于一桂枝。”同前 \\n 皇祐中，馆中诗笔惟石昌年最得唐人风格。有僧携琴来访，赠以诗曰：“郑卫堙俗耳，正声追不回。谁传《广陵散》，斫尽峄阳材。古意为师复，清风寻我来。幽阴竹轩下，重约月明开。”同前 \\n 何逊字仲言，八岁能诗。沈约尝曰：“吾读公诗，一日三复，犹不已。”故李义山诗曰：“寄言何逊休联句，瘦尽东阳姓沈人。”同前 \\n 南屏谦师妙于茶事，自云：得之于心，应之于手，非可以言传学到者。师偶于寿星院远来谒茶语诗，因以诗论之曰：“泻汤旧得茶三昧，觅句还窥诗一斑。清夜漫漫困搜搅，斋肠那得许坚顽！”《记诗》 \\n 道人张无梦善摄生。梅昌言知苏州，无梦未见之，先与诗曰：“壶中一粒长生药，待与姑苏太守分。”好为大言，处之不疑。无梦年九十死。语人：少时将绝欲，屏居山中十岁，自以为不动，及出见妇人美色，乃复慊然，又入山十余年，乃始寂定。劝人饮食无用盐煮饼，淡食更有天然味。无梦老病耳聋，其他亦无他异。《贡父诗话》 \\n 右舍人扬休，屡拔乡里魁荐，然常屈春官氏。蜀人谓牙校部土贡入京为纲官，蜀人云：人以舍人频魁诸彦，行间多成名而己常空归，若纲官然，戏以目之。景祐末，厌默辱之数，欲罢进取。同辈苦勉之，又拔首荐。明年第四人登第。咸平元年放进士榜，自状元而下十人，皆天府解。时张文景以古文驰名，第四人登第，不厌众望，有诗曰：“惊天动地张文景，只得南宫第四人！”前榜丁晋公亦第四人，以诗赠文景曰：“若校前来登第者，文章声价不相过。”《续归田录》 \\n 白乐天洛中高退十有余年，度日娱情，惟诗与酒。追游唱和一辈名流，著在文籍，不复备载。《醉后寄裴晋公》诗云：“抖擞尘缨捋白须，半酣扶起问司徒：不知诏下悬车后，醉倒狂歌有例无？”又云：“绿泼新醅酒，红泥小火炉。晚来天欲雪，能饮一杯无？”《雅言杂载》 \\n 元白交道臻至，酬唱盈编。微之为御史，奉使往蜀，路傍见山花，吟寄乐天曰：“深红山木艳彤云，路远无由摘寄君。恰似牡丹如许大，浅深看取石榴裙。”又曰：“向前已说深红木，更有轻红说向君。深叶浅花何所似，薄妆愁坐碧罗裙。”白因南迁回，过商山层峰驿忽睹元题迹，寄元诗曰：“与君前后多迁逐，七度曾过此路隅。笑问阶前老桐木：这回归去免来无？”后微之镇浙东，乐天牧杭州，更迭唱和，末句有云“任添铛脚作三人”，逸趣如此。“铛脚”事见《国史》。《唐贤抒情》 \\n 李冠善吹中管，元宗欲召对，以淮甸多故未果。李建勋赠诗曰：“韵如古涧长流水，怨似秋枝欲断蝉。可惜人间容易听，新声不到御楼前。”《南唐近事》 \\n 李约为兵部员外郎，勉子也。与主客员外郎张谂同官。二人每单床静话，达旦不寐。故约赠韦况诗曰：“我有心中事，不向韦郎说。秋夜洛阳城，明月照张八。” \\n 黄觉善诗，梅昌言出镇并州，赠诗曰：“五马雍容出镇时，都人争看好风仪。文章一代喧高价，忠直三朝受圣知。帐下军容森剑戟，门前行客拥旌旗。云笼古戍黄榆暗，雪落长江白草衰。出去暂开龙虎幕，归来须占凤凰池。鬓间未有一茎白，陶铸苍生固不迟。”梅雅自修饰，容状伟如，得诗大悦。《贡父诗话》"}
{"章节": "卷二十八", "正文": "卷二十八 \\n  \\n 寄赠门下 \\n 唐矩平生狂于歌酒，不事羁检，凡为诗章，颇着意思。《听亮上人话旧诗》云：“岩房高处万缘休，往岁抛来忆旧游。叶落独归临海寺，风生几上看潮楼。遥空去鸟乘烟没，曲岸征帆带雨收。今日相逢喜无事，烹茶为我汲泉流。”《寒食寓目》云：“也应泉下骨，能醉路傍花。”《旅中书怀》云：“客思千峰雪，梅香一夜春。”淳化中游五羊，卒于旅舍。 \\n 雍陶，蜀人，登第后，薄于亲党。其舅云安刘钦之罢举归三峡，寄诗云：“地近衡阳虽少雁，水连巴蜀岂无鱼？”陶得诗愧赧。《云溪友议》 \\n 渚宫李令，本狡狯之徒。有归评事者，掌江陵鹾院，常怀恤士之心。李令既识归，累求救贷而皆允诺，又云：欲往湖外寻亲，辄假舍以安妻妾。归许之。李旦乘舟而去。不旬日，其妻告餱粮于归，而拯其乏绝。李忽寄书于归，有赠其家室一绝，意于组织归，归怏恨不能自明，与江陵之务以餬其口。李寄妻诗曰：“有人教我向衡阳，一度思归一断肠。为报艳妻并少女，为余觅取鼎州场。”同前 \\n 欧阳文忠公不喜游浮屠，《送僧文莹》云：“孤闲乾竺客，平淡少陵才。”及断句有“林间著诗就，应寄日边来”，人皆怪之。《湘山野录》 \\n 小归尚书榜裴起部，与李博先辈旧友，博以诗贺庭裕云：“铜梁千里晓云开，仙箓先从紫府来。天上已张新羽翼，世间无复旧尘埃。嘉祥果中君平卜，贺客须斟卓氏杯。应笑戎藩刀笔吏，至今泥滓暴鱼腮。”既而复以二十八字谑之曰：“曾随风水化凡鳞，安上门前字字新。闻道蜀江风景好，不知何似杏园春？”裴有六韵答曰：“何劳问我成都事，一报公知便纳降。蜀柳笼堤烟矗矗，海棠当户燕双双。富春不并穷师子，濯锦全胜旱曲江。高卷绛纱杨氏宅，半垂红袖薛涛窗。浣花泛鹢诗千首，静众寻梅酒百缸。若说弦歌与风景，主人元是碧油幢。”《摭言》 \\n 何泽，曲江人，有文。乾宁中随计至三峰行在，永乐崔公即泽之同年丈人也，闻泽来举，以一绝寄之云：“四十九年前及第，同年犹有老夫存。今日殷勤送吾子，稳将鬐鬣上龙门。”《摭言》 \\n 罗浮有野人，山中隐者或见之，相传葛稚川之隶也。道士邓守安，有道者也，尝于庵前见其足迹长二尺许。余偶读韦苏州《寄全椒山中道士诗》云：“今朝郡斋冷，忽念山中客。涧底束荆薪，归来煮白石。遥持一杯酒，远慰风雨夕。落叶满空山，何处寻行迹。”味其风度，则全椒道士其亦邓君之流乎！因以酒往问，且依苏州韵作诗以寄之，诗曰：“一杯罗浮春，远饷采薇客。遥知独酌罢，醉卧松下石。幽人不可见，清啸闻月夕。聊戏庵中人，飞空本无迹。”《玉局文》 \\n 昔在九江，与苏伯固唱和，其略曰：“我梦扁舟浮震泽，雪浪横江千顷白。觉来满目是庐山，倚天无数开青碧。”盖实梦也。昨日又梦伯固手持乳香婴儿视余，觉而思之，盖南华赐物也。岂复与伯固相见于此耶？得来书已知在南华待数日矣。感叹不已，故先寄此诗云：“扁舟震泽定何时？满眼庐山觉又非。春草池塘惠连梦，上林鸿雁子卿归。水香知是曹溪口，眼静同看古佛衣。不向南华结香火，此身何处是真依？”《玉局文》 \\n 东坡居士过龙光求大竹作肩舆，得两竿。时南华珪首座方受请为北山长老，乃留一偈院中，须其至授之，以为他时语录中第一问云：“斫得龙光竹两竿，舁归岭上万人看。竹中一滴曹溪水，涨起江头十八滩。”《玉局文》 \\n 章质夫手书送酒六壶，书至而酒不达。问之使者，初不闻命，其偶忘之耶？戏作小诗督之云：“白衣送酒舞渊明，急扫风轩洗破觥。岂意青州六从事，《饮说》谓醇酒为青州从事，云可以至齐下：醨为潞府督邮，云鬲鬲，注出《晋史》。化为乌有一先生。空烦左手持新蟹，谩绕东篱嗅落英。南海使君今北海，定分百榼饷春耕。”同前 \\n 余发虔州，江水清涨丈余，赣石三百里无一见者，不觉至永和。游清都观，见谢道士鹤发童颜，自言丙子生，六十六岁矣。求诗，为赋一首云：“鉴湖敕赐老江东，未似西归玉局翁。羁枕未容春梦断，清都宛在默存中。每逢佳境携儿去，试问行年与我同。自笑余生消底物，半篙清涨百滩空。”同前 \\n 孟宾于归隐，赵晟赠诗曰：“上国登科建业游，鼎分踪迹便淹留。江干旅梦三千里，海内诗名四十秋。华表柱边人不识，烂柯山下水空流。自从叔宝朝天后，赢得安闲养白头。”《雅言系述》 \\n 黄损《赠剑客》云：“杯酒会云林，扶邦志亦深。晶莹三尺剑，决烈一生心。见死寻常事，闻冤即往寻。荆轲不了处，扼腕到如今。”同前 \\n 黄损牧零陵日，衡山廖民先兄弟皆有诗赠之。廖图七言寄损云：“庄周指我悟荣生，买得衡山十里青。却许野禽栖竹径，不教凡客扣柴扃。横琴独坐泉围石，倚棹长吟月满汀。珍重零陵旧知己，菱花时把照星星。”同前 \\n 王正己寓衡州，不以仕进为意。介起一室，不与尘俗往来。四十未娶，随行唯筇竹杖、鹤羽扇而已。与廖融、任鹄、王元交游。虽诗笔不及鹄，而辞藻亦擅一时。《赠蕴上人》云：“佛法诗名谁更继，未闻随分谒侯王。洗盂秋涧日华动，捣药夜堂云气香。苔藓乱青封叠石，杉松浓影过空墙。若非火岳□□地，那得吾师住久长！”又《赠廖融》曰：“湖南虽不就卑官，高卧深云道自安。病起坐当秋阁迥，酒醒吟对夜涛寒，炉中药熟分僧服，榻上琴闲借我弹。幸遇清朝有良鉴，退身争忍似方干！”潘若冲《赠正己》诗云：“两捧歌诗寄，公余即展开。无时惟北望，何日逐南来？梦里得芳草，笛中闻《落梅》。终朝一携手，江上有楼台。”廖融赠诗云：“吟高鄙俗流，傲逸访巢由。古寺寻僧饭，寒岩衣鹿裘。园桃山鼠啮，崖蜜猎人偷。遂这个清性，浮生不苟求。” \\n 廖融《赠狄涣》诗曰：“高卧白云乡，崖泉对阁凉。守贫无属道，多病数求方。耕犊惊雷毙，寒芜入圃荒。如何帝未梦，吟若顶铺霜。”并同前 \\n 荆公有集句云：“可惜昂藏一丈夫，从来不读半行书。子云识字终投阁，幸是元无免破除。”此条与下条疑当合为一条。——恶人谷珠楼哈哈儿注 \\n 赵德父曰：“明诚得叶涛校本，此篇是赠一要人者，今集中所题非也。”《王直方诗话》 \\n 山谷言：“韦苏州诗云：‘怜君卧病思新桔，试摘犹酸色未黄。书后欲题三百颗，洞庭须待满林霜。’余往时以谓盖取《右军帖》中‘赠子黄柑三百颗’者，比见右军一帖云：‘奉桔三百枚，霜未降，未可多得。’苏州盖取诸此。”同前 \\n 丹阳陈辅，浙西佳士也。每岁清明过金陵上冢，事毕则至蒋山，过谒湖阴先生之居，清谈终日而去，岁率为常。元丰辛酉、癸亥，频岁访之不遇，因题一绝于门，曰：“北山松粉末飘花，白下风吹麦脚斜。身似旧时王谢燕，一年一度到君家。”湖阴归见其诗，吟赏久之。曾称于舒王，闻之，辄笑曰：“此正戏君为寻常百姓尔。”湖阴亦大笑。盖古诗云：“旧时王谢堂前燕，飞入寻常百姓家。”同前 \\n 余最爱苏黄门奉使朔方寄东坡一绝云：“谁将家集过幽都，每见胡人问大苏。莫把文章动蛮貊，恐妨谈笑卧江湖。”同前　苏黄门该作苏于由。 \\n 王庆源以恩榜得官，居于青神，来从东坡求红带。坡为作长篇，要山谷与少游同赋。坡诗云：“香衫半作霜叶枯，遇民如儿吏如奴。吏民莫作官长看，我是识字耕田夫。妻啼儿号刺史怒，时有野人来挽须。拂衣自注下下考，芋魁豆饭吾岂无！”山谷云：“庭坚最爱此韵。”同前 \\n 晁以道有诗寄余，余最喜其两句云：“怀抱故人云外尽，交游今日眼前稀。”同前 \\n 晁以道尝以诗寄田承君云：“百事古人能卤莽，一钱今日试商量。”注拜张司业诗云：“此生已是蹉跎去，百事从他卤莽休。”商量，京师旧俚语。余以谓商量两字，古今人用之多矣，岂独为京师旧俚语耶？同前 \\n 丹阳陶宏景，永平中谢职，隐居茅山，性爱林泉，尤好著述。齐高祖曰：“山中何所有？”宏景赋诗以答曰：“山中何所有？岭上多白云。只可自怡悦，不堪持赠君。”《诗薮》 \\n 吴郡陆龟蒙字鲁望，父宾虞，中进士甲科，浙东从事。家于苏台，与颜荛、皮日休、罗隐、吴融为益友。性高洁，家贫，思养亲之禄，与张抟为庐江灵兴二郡倅，丞相李蔚重之。罗隐《寄龟蒙诗》云：“龙楼李丞相，昔岁仰高文。黄卷今无主，青山竟不焚。夜船乘海月，秋寺伴江云。只恐尘埃里，浮名点污君。”《南部新书》 \\n 诗云：“意气百年内，平生一寸心。欲交天下士，未面已虚襟。君子重名义，直道冠衣簪，风云何可托，怀抱自然深。落霞净霜景，坠叶下风林。若上南登岸，希傍北山岑。”此贺遂亮赠乾思彦诗也。《成都学馆记》，遂亮撰，颜有意书，书辞皆奇雅。常意不见遂亮文辞，偶读《国史谱》得此诗，遂录之。《纪诗》 \\n 张燕公《寄姚司马》云：“共公春种瓜，本期清夏暑。瓜成人已去，失望将何语。”《古今诗话》 \\n 蒋堂侍郎告老归姑苏，有僧谒云求书往谒杭帅吕济叔。公曰：“无书，有诗一绝饯师行。”云：“告老于君惟掩户，年来无事老江干。吾师莫讶无书去，闲慢缄题必不看。”僧得诗遂行。济叔得诗，厚遇其僧，而以书谢公。《青琐集》 \\n 丹崖在永州北一百里零陵泷下，其石赤色，故曰丹崖。永泰中，有唐节者曾为龙水令，去官，家于崖下，自称丹崖翁。元结为道州刺史，路出崖下，见节，甚重之，因为之作诗云：“扁舟欲到泷口湍，春水滩陇上水难。投竿来访丹崖下，得与崖公尽一欢。崖上之亭当石颠，破竹半山引寒泉。泉林掩映在木杪，时有白鸟飞其间。往往随风作雾雨，湿人衣屦满亭前。丹崖公，爱丹崖，弃官几年崖下家。儿棹孙船抱酒瓮，醉里长歌挥钓车。吾将求退与公游，学君沉醉卧鱼舟。官吏随人往未得，却望丹崖惭复羞。” \\n 舒王女，吴安持之妻蓬莱县君，有诗寄舒王曰：“西风不入小窗纱，秋气应怜我忆家。极目江山千里恨，依然和泪看黄花。”舒王以《楞严经新释》寄之，和之曰：“青灯一点映窗纱，好读《楞严》莫念家。能了诸缘如幻梦，世间唯有《妙莲花》。”《冷斋夜话》 \\n 邹志完归常州，余在蒋山，以书见招，有长短句曰：“慧眼舒光无不见，尘中一一藏经卷。闲话大千摊已遍。门方便，法轮尽向毛端转。月挂烛笼知再见，西方可履休回盼。要与老岑同掣电。新与岑禅师游。酬所愿，欣逢十二观音面。”余未相识，作偈答之曰：“知有道乡何处是？邹自号道乡居士。个中归路滑于苔。方机罢后见城郭，一念不生金锁开。”“丹霞未见彭居士，已有言词满四方。何似他时亲面识，不劳语默强遮藏。”同前 \\n 温关西，解州人。余渡丹阳，温荷布囊，如世所画布袋和尚，其丰硕如此。来附舟，好谈苏黄，大讶之。余住临汝景德，温来谒曰：“吾食荔子于闽，饱饫而还。过此，舂白粳米，欲入西川看未见碑。”余赠诗曰：“铁面关西气送勤，平生踪迹付浮云。瓜洲渡口曾同载，石廪峰前又见君。荔子招邀闽岭外，白粳留滞汝江濆。拄藤更欲西川去，要读丰碑未见文。”余谪海外，中间传余死，温诵《华严经》泣拜荐福。已而闻未死，又喜余还自南荒，馆石门山寺，温来省，余作诗曰：“雀罗门巷榻凝尘，千里相寻骇四邻。好事真诚虹贯日，照人情气水含春。忽言我净今无比，高笑君痴亦绝伦。此别遥知对标格，断云残处拥冰轮。”同前"}
{"章节": "卷二十九", "正文": "卷二十九 \\n  \\n 书事门 \\n 唐高宗承贞观之后，天下无事，上官仪侍郎独持国政，尝凌晨入朝，巡洛水堤，步月徐辔，咏诗云：“脉脉广川流，驱马入长洲。鹊飞山月晓，蝉噪野风秋。”音韵清亮，群公望之，如神仙焉。《小说旧闻》 \\n 长和国使人布燮《听蜀妓洞云歌》诗云：“嵇叔夜，鼓琴饮酒无闲暇。若使当时闻此歌，抛掷广陵都不藉。刘伯伦，虚生浪死过青春。一饮一石犹自醉，无人为尔卜深尘。”又《思乡》诗曰：“虏北行人绝，云南信未还。庭前花不扫，门外柳谁攀。坐久销银烛，愁多减玉颜。悬心秋夜月，万里照关山。”《鉴戒录》 \\n 江南人多畬田，先熂炉，熂音饩，纵火燎草也。炉，火烧山界也；俟经雨乃下种。历三岁，土脉竭，不可复种艺，但生草木，复熂旁山。宋西阳王子尚所部鄞县有疁田音嘐留，畬田也，子尚言山湖之俗熂山封水泽，山须熂炉后种。刘禹锡谪连州，作《畬田诗》云：“团团缦山腹。钻龟得两卦，上山烧卧木。”又云：“下种暖灰中，乘阳拆芽蘖。苍苍一雨后，苕颖如云发。”白乐天《子规歌》云：“畬田有粟何不啄？石楠有枝何不栖？”畬音羊诸反，《尔雅》云：“一岁曰菑，二岁曰新，三岁曰畲。”《易》曰：“不菑畬。”皆同音。凡三岁而不可复种，盖取畬之义也。《谈苑》 \\n 进士科始隋大业中，盛于贞观、永徽之际。搢绅虽位极人臣，不由进士者不以为美。其推重谓之白衣卿相，又曰一品白衫。其不利者，谓之三十老《五经》，五十少进士。有老于文场者亦无恨焉。故有诗云：“太宗皇帝真长策，赚得英雄尽白头。”《摭言》 \\n 浮玉老师元公欲为，吾昔有诗云：“江山如此不归山，山神见怪惊我顽。我谢江神岂得已，有田不归如江水。”今有田矣而不归，无乃食言于神耶？《百斛明珠》 \\n 世常传云：“欲人不知，莫若不为。”以谓既为之也，安得人之不知。夫至隐至密者，莫若中冓之事，岂欲人之知耶？然而不能使人不知。以此，凡事之不循理者，虽毛发之细，不可为也。明皇旧制五王帐，长枕大被，与兄弟同处于其间。无何，妃子辄窃宁王笛吹之。始亦不彰，因张祜诗云：“梨花静院无人处，闲把宁王玉笛吹。”妃因此忤明皇，不怿，乃遣中使张韬光送归杨铦宅。妃子涕泣谓韬光曰：“托以下情缴奏。妾罪固当万死，衣服之外，皆圣恩所赐。惟发与肤，生从父母尔。今当即死，无以谢上。”乃引刀剪发一结附韬光以献。自妃之放逐，皇情怃然；妃发至，张韬光取搭之肩上。明皇见之，大惊惋。遂令高力士就召以归。嗟乎，道路之言，亦可畏也。使张祜不为此语，事亦何由彰显之如此！然张亦何从得此为之说？以此可验其“欲人不知，莫若不为”亦名言电。(同前) \\n 唐末，有宜春人王毂者，以歌诗擅名于时。尝作《玉树曲》云：“碧月夜夜琼树春，莲舌泠泠词调新。当时狎客尽丰禄，直谏犯颜无一人。歌未阕，晋王剑上粘腥血。君臣犹在醉乡中，面上已无陈日月。”此词大播于人口。毂未第时，尝于市廛中忽见同人被无赖辈殴打。毂前救之，扬声曰：“莫无礼，识吾否？吾便是解道‘君臣犹在醉乡中，面上已无陈日月’者。”无赖辈闻之，敛衽惭谢而退。噫，无赖者，乃小人也，能为此等事，亦可重也。方其倚力恃势，勃然以发凶暴之气，将行殴击，视其死，且无悔矣；及一闻其名人，则惭谢之色形于外，斯亦难矣。有改悔之耻，向善之心，得不谓之君子哉！《百斛明珠》 \\n 戚纶密学，初仕为吉州太和令。里俗顽悍，喜结诬讼。公至，以术渐磨，先设巨械，严固狴犴，其箠梃组索，比他邑数倍，民已自悚骇。次作《谕民颂》五十绝，不事风雅，皆风俗易晓之语，俾之讽诵，以申规警。立限日诵，半年，顽心不悛，一以苛法治之。果因此狱讼大减。其诗有云：“文契多欺岁月深，更将疆界强相侵。官中检出真兼伪，枷锁鞭笞痛不禁。”大率类此。江南往往有本。《玉壶清话》 \\n 今时市语答人真实事则称见来，此语盖已久矣。坡《赠黄山人》诗云：“面颊照人元自白，眉毛覆眼见来乌。”《王直方诗话》 \\n 罗虬、罗邺、罗隐齐名，号三罗。李孝恭籍中有红儿，善肉声，尝为二车属意，聘邻道，虬请红儿歌而赠之缯彩，孝恭以副车所贮，不令受所贶。虬怒，拂衣而起。诘旦，为绝句百篇，号《比红儿诗》，盛行于时。《摭言》 \\n 卢仝诗云“何时得去禁酒国”，今吾谪岭南，万户酒家有一婢，昔尝为酒肆，颇能伺候冷暖。自今当不乏酒，可以日饮之，何其去禁酒国矣。《玉局文》 \\n 上元夜登楼，贵戚例有黄柑相遗，谓之传柑。东坡有《扈从端门观灯》诗云：“老病行穿万马群，九衢人散月纷纷。归来一盏残灯在，犹有传柑遗细君。”盖谓此也。《王直方诗话》 \\n 前辈戏语有“西湖风月，不如东洛软红香尘”之语，故东坡《和钱穆父蒋颖叔从驾景灵宫》诗云：“半百不嗟垂项发，软红犹恋属车尘。” \\n 李方叔为坡公客，坡公知贡举而方叔下第，有诗云：“平生谩说古战场，过目还迷日五色。”山谷和之云：“今年持橐佐春官，遂失此人难塞责。”盖是时山谷亦在贡院中也。(同前) \\n 舟人占云，若炮车云起，辄急避，云乃大风候也。东坡有云：“今日江头天色恶，炮车云起风欲作。”文潜有云：“喜逢山色开眉黛，愁对山云起炮车。” \\n 冰厅事见《因话录》云。欧阳有诗云：“独宿冰厅梦帝阙。” \\n 余疑李贺云“酒滴珍珠红”，夏彦刚云：“江南人造红曲酒。” \\n 白乐天云：“羌管吹《杨柳》，燕姬酌葡萄。”谓太原出葡萄酒也。然此乃律诗，用平声读则太不律，用侧声读则近俗耳。 \\n 京师芡实最盛于会灵观之凝祥池，故文忠诗曰：“凝祥池锁会灵园，仆射荒村安可比！”而东坡又云：“忽忆尝新会灵观，滞留江海得加餐。”仆射坡在郑州，世亦称其芡实也。同前 \\n 老杜有“坐开桑落酒”句。《世说》谓桑落河多美酒，而庾信有《从蒲州刺史乞酒诗》云：“蒲城桑落酒，灞岸菊花秋。” \\n 诗云：“年老身闲无外事，麻衣草坐亦容身。相逢尽道休官去，林下何曾见一人？”盖载于《云溪友议》，而欧阳文忠以谓相传作俚谚。庆历中天章阁待制许元为江淮发运使，因修江岸，得此石于池阳江水中，始知为灵澈诗，何耶？同前 \\n 宾护尚书言，来禽，以味甘众禽也，而东坡和舒王诗云“青李扶疏禽自来”，何耶？ \\n 酴醿，本酒名也，新开花，本以其颜色似之，故以取名。山谷所以有“名字因壶酒，风流付枕帏”之句。又云：“风流彻骨成春酒，梦寐宜人入枕囊。”宜或作疑。 \\n 京师旧无鸭脚，李文和自南方来，移植于私第，因而着子，自后稍稍蕃多，不复以南方者为贵。欧阳文忠作诗云：“鸭脚生江南，名实未相浮。绛囊因入贡，银杏贵中州。致远有余力，好奇自贤侯。因令江上根，结实夷门秋。始摘才三四，金奁献凝旒。公卿不及识，天子百金酬。岁久子渐多，累累枝上稠。玉人名好客，赠我比珠投。博望昔所徙，葡萄安石榴。想其初来时，厥价与此侔。今也遍中国，篱根及墙头。物性久虽在，人情逐时流。惟当贵其始，后世知来由。是亦史官法，岂徒续君讴？” \\n 刘太真《与韦苏州书》云：“顾著作来，以足下《郡斋燕集》相示，云何情致畅茂遒逸之如此！宋齐间沈谢吴何始精于理意，缘情体物，备诗人指。后之传者，甚失其源。惟足下制其横流。‘师挚之始，《关雎》之乱’，于足下之文见之矣。”则知苏州诗为当时所贵如此。燕集所作乃“兵卫森画戟，宴寝凝清香”也。 \\n 昔文潞公来朝，裕陵待以殊礼，禁从三省皆为赋诗。李籍云：“三公历拜荣无敌，二府更居贵莫伦。”毕仲游云：“十年三册命，四海一师臣。”皆为能叙其官爵。钱长卿云：“三陪藻燕簪裾上，五对龙颜日月边。”又云：“黼座劝觞钧乐逸，云章属韵侍貂传。”此为叙其恩礼。盖公自初觐至出关，赐特燕者三，登对者五，上亲劝以御觞而后复和其所赋，故长卿云尔。 \\n 诗云：“白藕作花风已愁或作秋，不堪残睡更回头。晚云带雨归飞急，去作西窗一夜秋或作愁。”此赵德麟细君王氏所作也。德麟既鳏居，因见此篇，遂与之为亲。余以为乃二十八字媒也。 \\n 秦少游为黄本校勘，钱穆父为户部，皆居于东华门之堆垛场。少游春日尝以诗遗穆父云：“三年京国鬓如丝，又见新花发故枝。日典春衣非为酒，家贫食粥已多时。”穆父以米二石送之，复为二十八字云：“儒馆优贤盖取《颐》，校雠犹自困朝饥。西邻俸禄无多少，希薄才堪作淖糜。”时人以少游有如此才而亦食粥，似不相称耳。 \\n 东坡寄柳子玉云：“闻道床头惟竹几，夫人应不解卿卿！”又送竹几与谢秀才云：“留我同行木上座，赠君无语竹夫人。”盖俗谓竹几为竹夫人也。山谷云：“竹夫人乃凉寐竹器，憩臂休膝，非夫人之职。而冬夏青青，竹之所长，故为名曰青奴。”尝作诗曰：“秾李四弦风拂席，昭华三弄月侵床。我无红袖堪娱夜，正要青奴一味凉。”秾李、昭华，贵人家两女奴也。张文潜后作《竹夫人传》。 \\n “宣劝”字东坡数使之：其一《和王仲至喜雪御筵诗》曰：“宣劝不多心自醉”；其一《和蒋颖叔端门观灯诗》云“十分宣劝恐难胜”。 \\n 东坡谪黄州，居于定惠院之东，杂花满山而独有海棠一株，土人不知贵，东坡为作长篇，其中最警策者“朱唇得酒晕生脸，翠袖卷纱红映肉”。平生喜为人写，盖人间刊石者自有五六本，云：“吾平生最得意诗也。” \\n 杭州有西湖，而颍亦有西湖，皆为游赏之胜。而东坡连守二州。其初得颍也，有颍人在坐云：“内翰只消游湖中，便可以了郡事。”盖言其讼简也。秦觏少章因作一绝以献云：“十里荷花菡萏初，我公所至有西湖。欲将公事湖中了，见说官闲事已无。”后东坡到颍有《谢执政启》亦云：“入参两禁，每玷北扉之荣；出典二邦，辄为西湖之长。”并同前 \\n 唐德州刺史王倚家有笔一管，粗于常笔，刻《从军行》，人马毛发，亭台山水，无不精绝，刻两句曰：“亭前琪树已堪攀，塞北征人尚未还。”《古今诗话》 \\n 北方白雁，似雁而小，色白，秋深乃来。白雁至则霜降，河北人谓之霜信。杜甫诗云“故国霜前白雁来”，即谓此。同前 \\n 大丞相刘公沆赴举，道过独木镇，有老人出曰：“知公赴举，有一联相赠。”曰：“今年直跨穷驴去，异日当乘宝马归。”公曰：“何以知之？”叟曰：“公自是罗浮山玉源道君。”公愧谢，叟乃去。《青琐集》 \\n 王仁裕尝养一猿，名之曰野宾。久而放之，因作诗曰：“放尔丁宁复故林，旧来行处好追寻。月明巫峡堪怜静，路隔巴山莫厌深。栖宿免劳青嶂梦，跻攀应惬白云心。三秋果熟松梢健，任抱高枝彻晓吟。”后入蜀，过嶓冢祠前汉水之阴，有群猿联臂而下饮清流。有巨猿舍群而前，从者指之曰：“此野宾也。”呼之犹应，哀吟而去。又作一篇云：“嶓冢祠边汉水滨，山猿连臂下嶙峋。渐来仔细窥行客，认得依稀似野宾。月宿应劳羁旅梦，松栖那复稻粱身。数声肠断和云叫，识得前年旧主人。”《脞说后集》 \\n 东坡南迁，有侍儿王朝云请从行，坡佳之，作诗，有序曰：“世谓乐天有《鬻骆马放杨枝》词，佳其至老病不忍去也。然梦得诗云：‘春尽絮飞留不得，随风好去落谁家？’乐天亦曰：‘病与乐天相伴住，春同樊素一时归。’则樊素竟去也。余有数妾，四五年相继辞去。独朝云随余南迁。因读乐天诗，戏作此赠之：‘不学杨枝别乐天，且同通德伴伶玄。伯仁络秀方同老，天女维摩总解禅。经卷药炉新活计，舞裙歌板旧因缘。丹成随我三山去，不作巫山云雨仙。’盖绍圣元年十一月也。三年七月，朝云卒，葬于西禅寺松林中，直大圣塔，和前诗曰：‘苗而不秀岂其天，不使乌童与我玄。驻景恨无千岁药，赠行唯有小乘禅。伤心一念偿前债，弹指三声断后缘。归卧竹根无远近，夜灯勤礼塔中仙。’”《冷斋夜话》 \\n 杜甫赠高适诗云：“脱身簿尉中，始与捶楚辞。”韩退之《赠张功曹》诗云：“判司卑官不堪说，未免捶楚尘埃间。”杜牧《寄小侄阿宜》诗云：“参军与簿尉，尘土惊皇皇。一语不中治，鞭捶身满疮。”以此明唐之参军簿尉有过即受笞杖之刑，犹今之胥吏也。《遁斋闲览》 \\n 俗云：“槐花黄，举子忙。”谓槐之方花，乃进士赴举之时，而唐诗人翁承赞诗云：“雨中妆点望中黄，勾引蝉声送夕阳。忆得当年随计吏，马蹄终日为君忙。”乃知俗语亦有所自也。[《遁斋闲览》]"}
{"章节": "卷三十", "正文": "卷三十 \\n  \\n 故事门 \\n 章圣朝，春月多召两府、两制、三馆，于后苑赏花钓鱼赋诗。自赵元昊背叛，西陲用兵，废缺甚久。嘉祐末，仁宗为修故事，群臣和御制诗。是日微阴寒，韩魏公时为首相，和诗卒章云：“曾参二十年前会，今备台司得再陪。”时内侍都知任守忠，常以滑稽侍上，从容曰：“韩琦讥陛下。”仁宗愕然，问其故。守忠曰：“讥陛下游宴太频。”仁宗为之笑。《闲居诗话》 \\n 唐制，礼部郎中掌省中文翰，谓之南宫舍人，百日内须知制诰。故王元之《赠宋给事诗》曰：“须知百日掌丝纶。”又谓员外郎厅为瑞锦窠。厅前有大石，诸州府送到废印皆于石上碎之。又祥瑞图亦掌于员外厅。令狐楚元和中任员外郎，有诗曰：“移石几回敲废印，开箱何处送新图？”《春明退朝录》 \\n 北都郡守有过马厅。按唐韩渥诗云：“外使进鹰初得按，中官过马不教嘶。”注云：“上乘马必令中官为驭以进，谓之过马，既乘之然后蹀躞嘶鸣也。”唐时方镇亦效之，乃有此名。同前 \\n 世传潘阆、安鸿渐《八才子图》，皆策蹇重戴。又王元之《赠崔遵度及第未脱白》诗云“且留重戴士风多”，则国初举子犹重戴矣。《青箱杂记》 \\n 新进士放榜后，翌日排光范门候见宰相。虽云排光范门，其实排建福门，集于四方馆。昔有诗曰：“华阳观里钟声集，建福门前鼓动时。”即其日也。《南部新书》 \\n 张燕公《守岁诗》云：“竹爆好惊眠。”今人家祀毕始爆竹。《杂记》 \\n 宋次道尝为《西都诗》，以野狐落对五凤楼。野狐落，唐人名宫人所聚。同前 \\n 曲江会先牒教坊请奏，上御紫云楼观焉。时或拟作乐，则为之移日。故曹松诗云：“追游若遇三清乐，行从应妨一日春。”旨下后，人置被袋，例以图障、酒器、钱绢实其中，逢花则饮。故张籍诗云：“无人不借花间宿，到处常携酒器行。”其被袋，状元、录事同点检，缺一则罚金。曲江之宴，行市罗列，长安街至半空。公卿帅以其月选东床，车马骈阗，莫可殚述。《摭言》 \\n 韩定辞，不知何许人，为镇州王镕书记，聘燕帅刘仁恭，舍于宾馆，令幕客马郁延接。马有诗赠韩曰：“燧林芳草绵绵思，尽日相携涉丽谯。别后巏嶅山上望，羡君时复见王乔。”郁诗清丽，然意在试其学问。韩即席答之曰：“崇霞台上神仙客，学辨痴龙艺最多。盛德好将银管述，丽词堪与雪儿歌。”座内诸宾，靡不钦讶，称为妙句，然亦疑其银笔之僻也。他日郁从容问韩以银管、雪儿之事。韩曰：“昔梁元帝为湘东王时，好学著书，尝记录忠臣义士及文章之美者。笔有三品，以金银雕饰，或用斑竹为管。忠孝全者，以金管书之；德行精粹者，用银管书之；文章赡丽者，以斑竹管书之。故湘东王之誉，振于江表。雪儿，李密之爱姬，能歌舞。每见宾僚文章有奇丽中意者，即付雪儿叶音律以歌之。”又问痴龙出何处。曰：“洛下有洞穴，曾有人误坠于其中。因行数里，渐明旷，见有宫殿人物，凡九处。又有大羊，羊髯有珠，人取食之。不知何所，后出以问张华。华曰：‘此地仙九馆也。大羊名曰痴龙耳。’”定辞复问郁：“巏嶅之山，当在何处？”郁曰：“此隋郡之近事，何谦逊而下问？”由是两相悦服，结交而去。《百斛明珠》 \\n 世传王子敬帖有“黄柑三百颗”之语。此帖乃在刘季孙家，景文死，不知今在谁家矣！韦苏州有言：“书后欲题三百颗，洞庭须待满林霜。”盖苏州亦见此帖也。余亦尝有诗与景文云：“君家子敬十六字，气压邺侯三万签。”刘季孙，景文之子也，慷慨奇士，博学能诗。仆荐之，得隰州以殁，哀哉！尝有诗寄仆曰：“四海共知霜鬓满，重阳能插菊花无？”死之日，家无一钱，但有书三万轴、画四百幅耳。 \\n 退之诗曰：“百年未满不得死，且可勤买抛青春。”《国史补》云：“酒有郢之富水、乌程之若下，荥阳之土窟春、富平之石冻春、剑南之烧春。”杜子美诗亦云“闻道云安麴米春，”裴铏作《传奇》记裴航事亦有酒名松醪春。乃知唐人名酒多以春，则抛青春亦必酒名也。并同前 \\n 太祖问赵普：“男尊女卑，何故男跪而女不跪？”群臣无对者。惟王贻孙曰：“古者男女皆跪，至唐则天时始拜而不跪。”太祖曰：“何以为实？”贻孙曰：“古诗云：长跪问故夫。”遂得振学誉。《玉壶清话》 \\n 《鸡鸣高树颠》说题辞曰：鸡为精阳，南方之象；《离》为火，精阳之象。火阳精物炎上，故阳出鸡鸣，以类感也。古词云：“犬吠深巷中，鸡鸣高树颠。”《乐府集》 \\n 《东飞百劳歌》，《诗》“七月鸣鵙”，百劳，鵙也。“东飞百劳西飞燕”，言其类不同而飞翔特异，无因以相逐。故其诗曰：“春已暮，花从风，空留可怜与谁同！” \\n 《沧海雀》，《风土记》：六月东南长风，海鱼化为黄雀。又《礼记》：雀入大水化为蛤。故荀昶《黄雀诗》云：“空城旧侣绝，沧海故交分。” \\n 《兰若生春阳》，感时而思君子也。若谓杜若，亦香草名。左思《三都赋》曰：其草则有杜若蘅菊、石兰芷蕙。《枣下何纂纂》，潘安仁《笙赋》云：“辍《张女》之哀弹，流《广陵》之清散。咏桃园之夭夭，歌枣下之纂纂。歌曰：枣下纂纂，朱实累累，宛其落矣，化为枯枝。”释者谓之纂纂，枣花也。 \\n 《西园游》，曹子建《公宴诗》云：“清夜游西园，飞盖相追随。明月澄清影，列宿正参差。”并同前 \\n 京城街衢有金吾传呼，以禁夜行。至贞观，马周上封事，每街隅悬鼓，夜击鼓以止其行，以备窃盗，时人遂呼为冬冬鼓。有道人裴翛然雅有篇咏，善书画，好酒，尝戏为词：“遮莫冬冬鼓，须倾满满杯。金吾若相问，报道玉山颓。”《古今诗话》 \\n 青州隆兴寺殿前庑下西边有木台，台上以架悬二小鼓。相传寺乃孟尝君故宅，鼓乃集宾客食鼓。考究不然。而鼓南壁上有诗一绝云：“千载遗踪号鼓楼，不知谁是雍门周？区区此饭徒为尔，唯有鸣鸡客可酬。”不题姓名，亦不知何谓。 \\n 唐开元、天宝间，承平日久，世尚轻微，多爱三花饰马。郭若虚家藏《贵戚阅马图》中有三花马，苏大参家有韩干画三花御马，晏元献家藏一画《虢国出行图》，亦有三花马。三花者剪鬃为三瓣。白乐天诗云“舞衣裁四叶，马鬣剪三花”是也。 \\n 淮南蜀冈者，维扬之地也。或曰势连蜀土，或以产茶味如蜀茶云。自蜀冈之南有竹西亭，修竹疏翠，后即禅智寺也。竹西取杜牧之诗“斜阳竹西路，歌吹是扬州”。自蜀冈以南，景气顿异，北风至此遂绝。 \\n 邺中铜驼乡，魏武帝立铜驼、石犬各二，古诗云：“石犬不可吠，铜驼徒尔为！” \\n 吴宫有香水溪，俗云西施浴处，人呼为脂粉塘，吴王宫人濯妆于此溪。上源至今犹香。古诗云：“安得香水泉，濯郎襟上尘？” \\n 兰溪自黄州麻城出，东南流入大江，有水极清冷，杜牧之诗云“兰溪春尽碧泱泱”是也。 \\n 磁湖镇道士矶即西塞山也。薛能诗有“西塞长云尽，南湖片月斜”，正谓此处。南湖，臧质败走南湖，以荷自蔽，即此地也。 \\n 弹棋，今人罕为之。有谱一卷，盖唐贤所为。其局方二尺，中心高如覆盂，其颠为小壶，四角微起。李商隐诗云：“玉作弹棋局，中心最不平。”谓其中高也。乐天诗云：“弹棋局上事，最妙是长斜。”谓抹角长斜，一发过半局，今谱中具有此法。柳子厚《叙》用二十四棋者，即此谓也。 \\n 神龙以来，杏园燕后，皆于慈恩寺塔下题名。他时有将相则朱书之。及第后知闻或遇未及第时题名字添前字，故诗曰：“曾题名处添前字，送出城人乞旧诗。” \\n 湘潭县唐兴寺有刘梦得撰《俨禅师碑》，孟宾于、郑谷诗“湘水似伊水，湘人如故人”之句，乃此寺前江流也。 \\n 鸊鹈，水鸟也，其膏可以涂刀剑，令不锈。《尔雅》注云，膏玉莹剑。《续英华诗》云“马衔苜蓿叶，剑莹鸊鹈膏”是也。 \\n 《周礼》四时变火，春取榆柳之火，夏取枣杏之火。唐时惟春取榆柳之火以赐近臣戚里之家。故韩翃有曰“日暮汉宫传蜡烛，青烟散入五侯家”之句。 \\n 章圣尝宴群臣于太清楼，忽问：“市店酒有佳者否？”中贵人对唯南仁和酒佳。亟令沽赐群臣。又问近臣曰：“唐时酒每升价几何？”无有对者。唯丁晋公奏曰：“唐时酒每升三十钱。”章圣曰：“何以知之？”晋公曰：“臣尝记杜甫诗曰：‘速来相就饮一斗，恰有三百青铜钱。’”章圣大喜曰：“杜甫诗自可为一代之史。” \\n 礼部贡院试进士，设香案于阶前，试官与举人对拜，此唐故事也。列坐设位，供帐亦盛，乃具茶汤。至于试学究，则撤去帘幕，亦无茶汤，渴则饮砚水，皆黔其吻。非固困之，盖防毡幕中藏文字、供应人传经义尔，故事为之防。欧阳文忠公诗云：“焚香答进士，撤幕待经生。”并同前 \\n 诗病门 \\n 王靖学苏子美作壮语曰：“欲往海上吞鲸鲵。”又近有士人好为怪语，诗云：“比刘和尚小，师毕达犹卑。”刘贡父曰：“此乃番僧名号也。”又卢延逊《吊陈亡将诗》云：“自是碙砂发，非干炮石伤。牒多身上字，碗大背边疮。”此乃打脊诗也。如“金同丁”、银花合”之类皆语忌尔，作诗宜以为戒。《诗史》 \\n 诗有语病，当避之。刘子仪尝赠人云：“惠和官尚小，师达禄须干。”全用故事，取孟子所谓“柳下惠不卑小官”，仲尼曰“师也达”，“子张学干禄”。或有写此二句，减去“官”字示人曰：“是番僧达禄须干。”见者大笑。此偶自谐合，无如轻薄子，非刀笔过也。《古今诗话》 \\n 蔡居厚《诗史》不言刘子仪而谓刘贡父以为番僧名。《论语》只有“师也过”，“达”恐是“过”字。章孝标登第后寄淮南李绅相诗曰：“及第全胜十考官，金汤镀了出长安。马头渐入扬州路，为报时人洗眼看。”李答曰：“假金方用真金镀，若是真金不镀金。十载长安得一第，何须空腹用高心！” \\n 圣俞尝云：诗句义理虽通，语涉浅俗而可笑者，亦其病也。如有赠渔父一联云：“眼前不见市朝事，耳畔唯闻风雨声。”说者云病肝肾风。如“尽日觅不得，有时还自来”，本谓诗之好句难得耳。说者云，此是人家失猫儿诗，人以为笑。《欧公诗话》 \\n 进士黄可字不可，深于雅道。诗句中多好用驴字，如《献高侍郎》云“天上传将五马赋，门前迎得跨驴宾”之类。 \\n “昵昵儿女语，恩怨相尔汝。划然变轩昂，勇士赴敌场。”此退之《听颖师琴》诗。欧阳文忠尝问仆，琴诗何者最佳，余以此答之。公言此诗最奇丽，然自是听琵琶诗，非琴诗。余退而作《听杭僧惟贤琴诗》云：“大弦春温和且平，小弦廉折亮以清。平生不识宫与角，但听牛鸣盎中雉登木，门前剥琢谁叩门，山僧未闲君勿嗔。归家且觅千斛水，净洗从前筝笛耳。”诗成欲寄公而薨，至今以为恨。《纪诗》 \\n 邯郸公《周陵诗》曰：“才及春高鼎祚移。”舒王云：“春高鼎祚不成诗语。”[《杂志》] \\n 诗人贪求好句而理有不通，亦语病也。如“袖中谏草朝天去，头上宫花侍宴归”，诚为佳句矣。但进谏必以章疏，无用稿之理。唐人有云：“姑苏台下寒山寺，半夜钟声到客船。”说者亦云：“句则佳矣，其如三更不是撞钟时？”如贾岛哭僧云：“写留行道影，焚却坐禅身。”时谓之烧杀活和尚，此尤可笑。若“步随青山影，坐学白塔骨”，又“独行潭里影，数息树边身”，皆是岛诗，何精粗顿异！《欧阳诗话》 \\n 西头供奉官钱昭度曾咏《方池诗》云：“东道主人心匠巧，凿开方石贮涟漪。夜深却被寒星映，恰似仙翁一局棋。”有轻薄子见而笑曰：“此正谓‘一局黑全输’也。”《遁斋闲览》"}
{"章节": "卷三十一", "正文": "卷三十一 \\n  \\n 诗累门 \\n 隋炀帝善属文，不欲人出其右。薛道衡由是得罪，后因事诛之，曰：“更能作‘空梁燕落泥’否？”尝为《燕歌行》，文士皆和之，著作郎王胄独不和焉，每衔之。终坐此见害，而诵其警句曰：“‘庭草无人随意绿’，复能作此耶？”《小说旧闻》 \\n 刘禹锡自屯田员外郎左迁鼎州司马。凡十年，始召还。方春赠看花者云：“紫陌红尘拂面来，无人不道看花回。玄都观里桃千树，尽是刘郎去后栽。”不日传于都下。好事白执政，诬其怨愤。他日，见时宰，与坐，慰劳久之。既而曰：“近日新诗，未免为累。”不数月，迁连州刺史。其自叙云：“贞元二十一年春，余为屯田员外郎，时玄都观未有花。是岁牧州，至荆南，又贬鼎州司马。居外十年，召至京师。人言有道士手植仙桃，满观盛开，遂有前篇，以识一时之事。既出牧十四年，始为主客郎中，重游是观，再书二十八字以俟后游，时大和二年三月也。”“百亩庭中半是苔，桃花净尽菜花开。种桃道士归何处，前度刘郎去又来！”《古今诗话》 \\n 唐左司郎中乔知之有婢名窈娘，艺绝当时。武延嗣闻之，欲一见，既见，即留之，无复还。知之痛愤，因为诗，赂阍者以达窈娘，窈娘系于裙带，赴井而死。延嗣见诗，使酷吏诬知之，破其家。诗曰：“石家金谷重新声，明珠百颗买娉婷。昔日可怜君自许，此时歌舞得人憎。”窈娘答曰：“公家闺阁不曾关，好将歌舞借人看。富贵英雄非分理，骄奢势力横相干。别公此去终不忍，徒劳掩袂伤红粉。百年离恨在高楼，一代红颜为君尽。”载初元年三月也。四月，下狱死。同前 \\n 宣宗好文，尝赋诗有金步摇，未能对，令温岐卿即廷筠也续之，岐卿以玉跳脱应之。宣宗令以甲科处之，为令狐绹所沮，除方城尉。绹曾问其事于岐，岐曰：“出《南华真经》，非僻书也，冀相公燮理之暇，时宜览古。”绹怒甚。后岐有诗曰“悔读《南华》第二篇”之句，盖为是也。《南部新书》 \\n 《北梦琐言》载廷筠事甚详，此独载玉跳脱事。又《琐言》以“跳”为“条”，与此不同。《南华真经》无玉跳脱事，不知当时何所据也。 \\n 刘希夷诗曰：“年年岁岁花相似，岁岁年年人不同。”其舅宋之问苦爱此两句，知其未传之人，恳乞，许而不与，之问怒，以土袋压杀之。宋不得其死，亦其报也。并同前 \\n 薛令之，闽之长溪人，尝为右庶子。时开元东宫官僚清冷，令之作诗题于壁曰：“朝日上团团，照见先生盘。盘中何所有，苜蓿长阑干。饭涩匙难绾，羹稀箸易宽。无以谋朝夕，何由保岁寒！”明皇行东宫见之，题于其傍曰：“啄木觜距长，凤凰毛羽短。若嫌松桂寒，任逐桑榆暖。”遂谢病归。《古今诗话》 \\n 南唐徐融《夜宿金山诗》云：“维舟分蚁照，江市聚蛙声。”烈祖性严忌，宋齐丘谮之，以竹笼沉于京口。 \\n 开元间，禁中初重木芍药，植于兴庆池东沉香亭。会花盛开，明皇乘照夜驹，妃子步辇从之。诏选梨园弟子中尤者得乐十六色。李龟年以歌擅一时之名，手檀捧板，押众乐前，将歌，明皇曰：“赏名花，对妃子，焉用旧词？”遽命李龟年持金花笺赐李白，立进《清平调词》三章。白承诏，尚苦宿醒，遂赋词，其一曰：“云想衣裳花想容，清风拂槛露华秾。若非群玉山头见，定向瑶台月下逢。”其二曰：“一枝红艳露凝香，云雨巫山枉断肠。借问汉宫谁第一，可怜飞燕倚新妆。”其三曰：“名花倾国两相欢，常得君王带笑看。解释春风无限恨，沉香亭北倚栏干。”龟年遂以调进，令梨园弟子歌之。太真妃持七宝杯，酌西梁州葡萄酒，笑领歌意。明皇因调玉笛倚曲，迟其声以媚太真妃。自是，顾白尤异于诸学士。然高力士终以脱靴为耻。异日，太真妃重吟前词，力士曰：“始谓太真妃怨白入骨髓，翻拳拳如是耶？”太真妃因惊曰：“何翰林学士能辱人如此？”力士曰：“以妃子比飞燕，贱之甚矣。”太真妃颇深然之。明皇欲三命白官，卒为宫中所沮而止。 \\n 孟浩然游京师，张九龄、王维雅称道之。维因邀入内省，俄而明皇至，浩然匿床下，维以实对。帝喜曰：“闻其名久矣，而未之见也，何惧而匿！”诏出，问所为诗。浩然自诵云：“不才明主弃。”明皇曰：“卿自不求仕，非朕弃卿也，奈何诬我！”因放还。并同前 \\n 孟浩然曾谒华山李相不遇，因留一绝而去曰：“老夫三日门前立，朱箔银屏昼不开。诗卷却抛书袋内，譬如闲看华山来！”一日，明皇召李对，说及浩然事，对曰：“见在臣私第。”急召，俾口进佳句，孟诵：“北阙休上书，南山归旧庐。不才明主弃，多病故人疏。”明皇不悦曰：“未尝见浩然进书朝廷退黜，何不云‘气蒸云梦泽，波动岳阳城’？”由此不遇。与前所言及《摭言》稍异。又《北梦琐言》载玄宗谓浩然何不道“气蒸云梦泽，波动岳阳城”，由是不遇，终于布衣。 \\n 襄阳诗人孟浩然，开元中颇为王右丞所知。有“微云淡河汉，疏雨滴梧桐”之句，右丞击节赏之。维侍金銮殿，一日召之，商较古今风雅。忽遇明皇幸维所。浩然错愕伏床下，维不敢隐，奏闻。明皇欣然曰：“素闻其人。”因得召见。“卿将何诗来否？”浩然曰：“偶不将来。”奉诏念诗，曰：“北阙休上书，南山归旧闾。不才明主弃，多病故人疏。”明皇怃然曰：“朕未曾弃人，自是卿不求进，奈何有此作？”因命归终南山。[《摭言》] \\n 唐宣宗索赵嘏诗，其卷首有《题秦》诗云：“徒知六国随斤斧，莫有群儒定是非。”宣宗不悦。《北梦琐言》 \\n 正讹门 \\n 宋谢脁诗云“芳洲采杜若”。贞观中，医局求杜若，度支郎乃下坊州令贡。州司判报云：“本州不出杜若，应由谢脁诗误也。”太宗闻之大笑，判司改雍州司法，度支郎免官。《小说旧闻》 \\n 张安道云：“江邻几言‘孟郊死葬北邙山’非退之诗也。‘贺家湖上天花寺，一一僧窗向水开。不用闭门防俗客，爱闲能有几人来。’此吴文靖诗也。”《诗史》 \\n 《滟滪歌》，《水经》云：白帝山城门西，江有孤石，冬出二十余丈，夏即没。去郡二十里，有瞿塘湍。言滟滪石与城郭门外石潜通。蜀人往烧火伏时，则滟滪边沸。王浚平吴，犹作预石，今讹曰滟滪。瞿塘湍水急，谚曰：“滟滪大如马，瞿塘不可下。”《古今诗话》 \\n 老杜有《社日》两篇，其一曰：“尚想东方朔，诙谐割肉归。”然而《汉书》所载事乃伏日。《王直方诗话》 \\n 山谷云：老杜：“长镵短镵白木柄，我生托此以为命。黄独无苗山雪盛，短衣数挽不掩胫。”往时儒者不解黄独义，改为黄精，学者承之。以余考之，盖黄独是也。《本草》诸魁注：黄独，肉白黄色，汉人蒸食之。江东谓之土芋。余求之江西，江西谓之土卵，蒸煮食之，类芋魁也。 \\n 老杜家讳闲，而诗中有云“翩翩戏蝶闲过幔”，或云恐传者谬。又有《宴王使君宅》诗云：“泛爱怜霜鬓，留欢卜夜闲。”余以为当以闲为正，临文恐自不以为避也。 \\n 老杜《送贾阁老出守汝州》云“云山紫逻深”。世之注云：逻，塞也，取巡逻之义。而余观《九域图》，乃云汝州有紫逻山。 \\n 京师人呼大夫为大斧，呼承制为承池，盖语讹也。有人戏为句云：“大夫何尝斧，承制岂当池。”或云不当池。 \\n 旧以王维有诗名，而好取人章句，如“行到水穷处，坐看云起时”，乃《英华集》诗也。“漠漠水田飞白鹭，阴阴夏木啭黄鹂”，乃李嘉祐诗也。余以为有摩诘之才则不可，然是剽窃之雄耳。 \\n 刘贡父作《诗话》称：“杜甫云‘功曹非复汉萧何’。按光武谓邓禹何以不掾功曹，谓曹参尝为功曹，云酂侯非也。”雍丘江子载云：“《高祖纪》：‘何为主吏。’孟康曰：‘主吏，功曹也。’贡父之言过矣。” \\n 贡父又云：“白乐天诗云‘请钱不早朝’，请作平声，唐人语也。”江子载亦云：“颜师古注《汉书》，请或音才性反，或不音，唐或以请作平声，误矣。” \\n 舒王集中有《落星寺》诗，其末云：“胜概惟诗可收拾，不才羞作等闲来。”落星寺在彭蠡湖中。刘咸临尝亲见寺僧言，幼时目睹闽中章传道作此诗，其前六句皆同，其末云：“胜概诗人尽收拾，可怜苏石不曾来。”苏石谓子美并曼卿也。后人爱其诗者改末句作舒王诗传之，遂使一篇之意不完，其体与舒王所作诗语不同也。并同前 \\n 《庄子》曰“野马也，尘埃也”，乃是两物，古人谓野马尘埃。吴融赋曰“动梁间之野马”，韩渥诗云“窗里日光飞野马”，恐不然。野马乃田野间游气，远望如群马，又如水浪。《佛书》谓如热时野马阳焰，即此物也。《古今诗话》 \\n 章圣朝试《天德清明赋》，有闽士破题云：“天道如何，仰之弥高读作歌。”会考试者亦闽人，遂中选。又荆南士人吟《雪诗》，用先字韵，其末句云“十二峰前旋旋添添作天”。 \\n 守郡谓之建麾，盖用颜延年“一麾乃出守”之句，不知其误也。延年谓一麾之麾如“武王右秉白旄以麾”之麾耳。延年赠始平诗云：“屡荐不入官，一麾乃出守。”谓山涛荐咸为吏部郎，三上而武帝不用，其后一挤遂出始平，故有此句。延年被摈，以此自托尔。后杜牧之为《登乐游原》诗云：“拟把一麾江海去，乐游原上望昭陵。”遂为故事。 \\n 今人不用厮字，唐人作斯音，五代时作入声。陶谷诗云“尖檐帽子卑凡厮”是也。乐天又云：“金屑琵琶槽，雪摆胡腾衫。”琵琶胡语与今人同。 \\n 少陵诗云“皂雕寒始急”，白公歌云“千呼万唤始出来”，皆以为语病，其实不然。事之终始则音上声，有所宿留则音去声，二公诗非语病也。 \\n 宋景文言，大孤山以孤独为字，有庙在江壖乃为妇人形。陈简夫留诗曰：“山称孤独字，庙塑女郎形。过客须知误，行人尚乞灵。”时称佳句。 \\n 羊愔，太山人。尝游阮郎亭，崖下有篆字诗刻石，世传汉阮肇所书，验之，乃李阳冰为绪云令时游此亭题耳。诗云：“阮客家何在，仙云洞口横。人间不到处，今日此中行。” \\n 杜少陵诗云：“家家养乌鬼，顿顿食黄鱼。”说者谓夔峡间有鬼户，乃夷人也，不闻有乌鬼。盖蜀人临水居者皆养鸬鹚，绳系其颈使捕鱼，得鱼则倒持出之。至今如此。 \\n 诗家用也字，本皆音夜。杜诗云“清袍也自公”，元稹云“也向慈恩寺里游”，今人读为如字，非也。张端为河南司录，府当祭社，买猪呈尹，猪走入端家，即取杀之。吏以白尹，尹召端问。端对：“按《律》云：猪夜入人家，主人登时杀之勿论。”尹大笑，令别市猪。并同前 \\n 欧阳公记陶谷诗末厥兵，不晓其意。余谓今人呼秃尾犬为厥尾，衣之短者亦呼为厥，然则此兵正谓其末贱耳。今人不以末厥相连言之，其义则是也；不然，则不可对卑凡厮。《贡父诗话》 \\n 世人语虚伪者为何楼，似泛滥之名。其实不然。国初，京师有何家楼，其下所卖物皆污滥者，故人以此目之，楼已废，语尚在也。俳优人言河市乐人，说者谓石驸马在南都，其家乐甚盛，诋诮南河市中乐人，故得此名。其不然。唐元和时《燕吴行纪》已有河市字，大抵不隶名军籍而在河市者，散乐名也。又人谓事之陈久者为赞，本五代时有马赞者，为使府幕官，其人鲁戆，有所闻见，他人已熟而己方为新奇而道之。时人见有言事之陈者皆号赞云。 \\n 薛简肃公尹开封，以严为治，谓之薛出油。其后牧成都，岁丰，人乐其俗，与之游，作《春游好》十首，自号薛春游，欲换前称也。并同前 \\n 李文正进《永昌陵挽辞》云：“奠玉五回朝上帝，御楼三度纳降王。”当时群臣皆进，惟文正词最为首出，所谓三降王者，广南刘鋹、西蜀孟昶、江南李煜也。五朝上帝则误矣。建隆尽四年，明年初郊，改乾德，至六年再郊，改元开宝，五年又郊，而不改元。九年已平江南，四月大雩，告谢于西京，盖执玉祀天者实四也。李公当时人，必不缪，传者误为五耳。《欧公诗话》 \\n 古诗云：“被中有短书，欲寄双飞燕。”以燕春来秋去，自可寄书，故寓言尔。今人驯养家鸽，携在外数千里，辄能还家。蜀人以事至京师者，以鸽寄书，不旬日而达，贾人舶船浮海，亦以鸽寄书，皆非虚言也。史以陆机使黄耳寄书，此殆不然。自洛至吴，更历江淮，犬何能济？必从舟楫而渡，犬又岂能喻意于涉人？或者谓陆机有奴名黄耳，因此为狗也。《贡父诗话》 \\n 淮南张佖知举，进士试《天鸡弄和风》，佖但以《文选》中诗句为题，未尝详究也。有进士白试官云：“《尔雅》：螒，天鸡。鶾，天鸡。天鸡有二，未知孰是？”佖大惊，不能对。亟取《尔雅》，检《释虫》有“螒，天鸡。”小虫，黑身赤头，一名莎鸡，一名樗鸡。《释鸟》有“鶾，天鸡”。赤羽。《逸周书》曰：文鶾若彩鸡。成王时，蜀人献之。江东士人深于学问，有如此者。《谈苑》 \\n 李白《戏杜甫》云：“借问别来太瘦生，只为从前作诗苦。”太瘦生，唐人语也。至今犹以“生”为语助，所谓“可怜生”、“作么生”、“何似生”之类是也。陶谷有诗云：“尖檐帽子卑凡厮，短靿靴儿末厥生”，亦当时语也。余天圣、景祐间已闻此语，时陶公卒未久，人皆莫晓其义。王元叔博学多闻，见称于世，最为多识前言，亦云不知为何语也。第记之，必有知之者。《欧阳诗话》　贡父谓末厥兵，今谓末厥生，姑存之。》 \\n 延州五城，说者以谓旧有东西二城，夹河对立。高方典郡，始展东西北三城。予读杜诗云：“五城何迢迢，迢迢隔河水。延州秦北门。山川犹可恃。”乃知天宝间已有五城也。《笔谈》 \\n 茶芽，古谓之雀舌、麦颗，取其至嫩也。余谓茶之美者，其质素良，而所植之土又美，则新芽一发，便长寸余，其细如针。惟芽长为上品，以其质干土力皆有余也。如雀舌、麦颗极下材耳。乃北人不识，误为品题。予山居有茶崘，为《茶崘诗》曰：“谁把嫩香名雀舌，定知北客未曾尝。不知灵草天然异，一夜风吹一寸长。”同前 \\n 司马君实尝论九旗之名，旗与旂相近，缓急何以区别。《小雅·庭燎》“夜向辰”，“言观其旂”。《左传》“龙尾伏辰”，“取虢之旂”，然则此旂当为芹音耳。关中人言清浊之清则不改，言丹青之青为萋，又以中为蒸，虫为尘，不知旂本是芹，亦关中人语转丹青之青为萋也。五方之人语言若是者多。闽人以高为歌，荆楚以南为难，荆为斤。文士作歌诗亦多不悟也。向丞相敏中知长安，不敢卖蒸饼，云触讳，盖关中人以中为蒸也。《贡父诗话》"}
{"章节": "卷三十二", "正文": "卷三十二 \\n  \\n 道僧门 \\n 道士沈廷瑞，彬之子也。性坦率，一日，直造县宰之坐；宰方治讼而廷瑞至。宰戏之曰：“沈道士何时成道？”廷瑞应声曰：“何须问我道成时，紫府清都自有期。手握药苗人不识，体含仙骨俗争知！”宰惭。《江南野录》 \\n 吴崇岳，泉州人也。为龙兴观道士，辟谷多年。常登其宫松梢礼拜，据松枝可六七十尺。福建漕使周谓因请随行，抵于德化县。县治之东有古松一株，高八九十尺，上有鹤巢，乃命崇岳登之。宛若猿狖，容易直上，出鹤巢之外，端身飞步，手无攀援，就纤枝拜如平地。其松枝柔软，随步低昂，略无损处。周谓乃为诗赠云：“楮为冠子布为裳，吞得丹霞寿最长。混俗性灵常乐道，出尘风格早休粮。《枕中经》妙谁传与，《肘后方》新自写将。百尺松梢几飞步，鹤栖枝上礼虚皇。”太平兴国中诏入。《郡阁雅谈》 \\n 楚郎中失其名，宦游江东，泊金陵岸下。子弟辈游茅山，见一老僧住一小庵，谓诸子曰：“何所至此？”告以“因游赏林泉而来，日晚欲丐宿，可乎？”僧曰：“舍陋不可相容。此二三里有寺可宿。”因指诸子令往，抵寺，已暮矣。寺僧问谁指来，诸子曰：“山下老僧。”寺僧曰：“闻此有老僧甚久，未之见也。”凌晨往，则庵中已无人，惟松上有诗云：“数株松桧食不尽，一沼芰荷衣有余。刚被旁人相问讯，老僧今日又迁居。”《摭遗》 \\n 僧无梦尝在府畿村落中求化，手持大木牌，题诗二绝曰：“心为车兮身为轼，车动轼随何意息。交梨火枣是谁无，自是不为荆与棘。”“身为客兮心为主，主人和平客安堵。若还客主不康宁，精神必定随君去。”《翰府名谈》 \\n 景德中，日本僧照寂入贡，三司使丁晋公甚悦之。晋为言姑苏山水奇秀，照寂心爱而留，因止于吴门寺。其徒不愿从者遣数人归本国。后以黑金水瓶寄晋公，并诗曰：“提携三五载，日用不曾离。晓井斟残月，春炉释夜澌。鄱银难免侈，莱石易成亏。此器坚还实，寄公应可知。”《谈苑》 \\n 僧护国，江南人也。攻词翰，《题醴陵玉仙观》云：“白云至今凝不散，星坛松殿几千秋，往往笙歌生夜半。瀑布西行遇石桥，黄精采根还采苗。路逢一人擎一碗，茶花夜来风吹满。又言家住在东坡，白大相逢邀我过。南山石上有棋局，曾使樵人烂斧柯。”此篇绝佳，诗僧中不可得也。 \\n 大历末，禅僧玄览住荆州陟岵寺，道高风韵，人不可亲。章璪尝画松于斋壁，符载赞之，卫象咏之，亦一时四绝，览悉加垩焉。人问其故，曰：“无事疥吾壁也。”僧那即其甥，发瓦探鷇，坏墙薰鼠，览未尝责，弟子议论而布衣一食，亦不称之。或怪问之。乃题诗于竹曰：“大海从鱼跃，长空任鸟飞。”《古今诗话》 \\n 沙门贯休，锺陵人，精于笔札。荆州成中令问其笔札法，休曰：“此事须登坛可授，安可草草而言？”成令衔之，乃递于黔中。因为《病鹤诗》见意曰：“见说气清邪不入，不知尔病自何来！”同前 \\n 唐昭宗以钱武肃平董昌功拜镇东军节度使，自称吴越国王。贯休投诗曰：“贵逼身来不自由，几年勤苦蹈林丘。满堂花醉三千客，一剑霜寒十四州。莱子衣裳宫锦窄，谢公篇咏绮霞羞。他年名上凌烟阁，岂羡当时万户侯！”武肃爱其诗，遣谕令改为四十州，乃可相见。贯休性褊，答曰：“州亦难添，诗亦难改。闲云孤鹤，何天不可飞？”遂入蜀，以诗投孟知祥，诗云：“一瓶一钵垂垂老，万水千山得得来。”因号为得得和尚。《古今诗话》 \\n 温州雁荡山，自古图史不载。按西域书云：“诺矩罗居震旦东南大海际雁荡山芙蓉龙湫。”唐贯休作赞云：“雁荡经行云漠漠，龙湫宴坐雨濛濛。”此山南山有芙蓉峰，下有芙蓉驿，前瞰大海。山顶有大池，相传以为雁荡；有二潭，以为龙湫；又有经行台宴坐峰，皆以贯休诗得名也。[《梦溪笔谈》] \\n 唐大兴善寺东廊之南，有僧不出院，转《法华经》三万七千部，夜常有貉子来听。长庆初，庭前有牡丹一朵合欢。僧幽之诗曰：“三万《莲经》三十春，平生不踏院门尘。” \\n 杜牧之弱冠登第，再中制科。因与二三同年城南游览，至丈六寺，有禅僧拥褐坐，与之语，可佳，问杜姓名，具以对。又曰：“修何业？”旁人以累捷夸之。笑曰：“皆不知也。”牧之叹讶久之。作诗云：“家住城南杜曲旁，两枝仙桂一时芳。老僧都未知名姓，始觉空门气味长。”[《本事诗》] \\n 蜀僧远国《伤蜀诗》曰：“乐极悲来数有涯，歌声才歇便兴嗟。牵羊废主寻倾国，逐鹿奸臣尽丧家。丹禁夜凉空锁月，后庭春老谩开花。两朝基业都成梦，林木苍苍噪暮鸦。”[《鉴戒录》卷五] \\n 南方浮屠能诗者多矣，往往多不显其名。福州有一僧作诗百余篇，其中佳句有云：“虹收千嶂雨，潮展半江天。”又有诗云：“诗因试客分题僻，棋为饶人下子低。”不减于古人也。[《古今诗话》] \\n 闽僧怀浚有诗二绝云：“家在闽山东复东，其中岁岁有花红。而今再到花红处，花在旧时红处红。”“家在闽山西复西，其中岁岁有莺啼。而今再到莺啼处，莺在旧时啼处啼。”人多诵之。[《北梦琐言》] \\n 大历中，泽潞间有僧号普满，或歌或笑，言事多验。建中初，潞州佛寺题诗一首而去，诗曰：“此水连泾水，双珠血满川。青牛将赤虎，方号太平年。”此水，泚字；泾水，自泾川兵乱；双珠，滔泚也；青牛，兴元二年乙丑；赤虎，是岁改元，元年丙寅，是年贼平。[《太平广记》卷一百四十] \\n 陈文惠赴端州，舣舟庐陵。有胡僧叩舷谓公曰：“虎目凤鼻猿身，平地不能为也。当有攀附然后有所食，位极卿相。”僧为诗一绝曰：“虎目猿身形最贵，须因攀附即升高。知公今向端溪去，助子清风泛怒涛。”公后登庸，乃吕申公所荐引。《青琐集》 \\n 庐山佛手岩在绝顶，李氏有国日，行因禅师居焉。李氏诏居栖贤寺。未几，一夕大雪，逃居旧隐。尝煮茶延僧，起托岩扉立化。余作偈曰：“前朝诏住栖贤寺，雪夜逃居岩石间。想见煮茶延客处，直缘生死不相关。” \\n 东吴僧道潜，经临平作诗云：“风蒲猎猎弄轻柔，欲立蜻蜓不自由。五月临平山下路，藕花无数满汀洲。”东坡见之大称赏。及坡守徐，潜访之，馆于逍遥堂。士大夫欲识之。坡馔客罢，俱而来。坡遣一妓乞诗，诗曰：“寄语巫山窈窕娘，好将魂梦恼襄王。禅心已作沾泥絮，不逐春风上下狂。”一座大惊。然性偏，憎凡子，作诗云：“去岁春风上苑行，烂窥红紫厌平生。如今眼底无姚魏，浪蕊浮花懒问名。”士论少之。其作诗追法渊明，有逼真处。如曰“数声柔橹沧浪外，何处江村人夜归”是也。《冷斋夜话》 \\n 西湖僧清顺，怡然清苦，赋《十竹诗》：“城中寸土如寸金，幽轩种竹只十个。春风慎勿长儿孙，穿我阶前绿苔破。”《林下诗》云：“久服林下游，颇识林下趣。从渠绿阴繁，不碍清风度。闲来石上眠，落叶不知数。山鸟忽飞来，啼破幽寂处。”荆公爱之。 \\n 陈莹中谪合浦，以书抵余，为负《华严经》入岭，有偈曰：“大士游方兴尽回，家山风月绝纤埃。杖头多少闲田地，挑取《华严》入岭来。”余和之曰：“因法相逢一笑开，俯看人世过飞埃。湘南岭内休分别，圆寂光中共往来。”闻岭外大雪，作二偈寄之曰：“传闻岭外雪，压倒千年树。老儿拊手笑，有眼未曾睹。故应润物材，一洗瘴江雾。寄语牧牛人，莫教头角露。”又曰：“偏界不曾藏，处处光皎皎。开眼失踪由，都缘太分晓。园外忽生春，万瓦粲一笑。遥知忍冻人，未悟安心了。”静禅师渡溪为涨流所陷，童子掖至岸，坐沙石间，垂头如雨鹤。忽指溪作诗曰：“春天一夜雨滂沱，添得溪流意气多。刚把山僧推倒却，不知到海复如何？”后无疾而化。 \\n 余夜梦一道士，一奴负酒瓢随之。道士邀余坐茗坊，奴窃饮，瓢无有，乃笑。道士诟欲杖之。顾奴曰：“汝从觉范求诗。”曰：“难藏为香衅，易满坐遍小。开口所有竭，馋奴法当笑。”句句皆讥其褊，可怪也。 \\n 琏禅师工诗，舒王以其诗示欧公，公曰：“此道人肝脏馒头，是中无一点菜气。”仁庙留住净因禅院，作偈进乞还山林，曰：“千簇云山万壑流，闲身归老此峰头。殷勤愿祝如天寿，一炷清香满石楼。”又曰：“尧仁况是如天阔，乞与孤云自在飞。” \\n 桂林僧景淳工诗，福老衲为余言，淳意苦而深，世不可遽解。如曰：“夜色中旬后，虚堂坐几更。隔溪猿乍叫，当槛月初生。”又曰：“后夜客来稀，幽斋独掩扉。月中无事立，草际一萤飞。”余时年方十六七，心不然之。 \\n 筠溪快山有虎，有牧童为虎逐，牛捍护之，竟死。石门老衲文公为余言之，为作诗以讽含齿被发而不义者。然余徒能讽之，其能已之哉！颂曰：“快山山浅亦有虎，时时妥尾过行路。一竖地坐牧两牯，以捶捶地不知顾。虎搏竖如鹰搦兔，两牛来奔虎弃去。因往疴痒挨老树，牯则喘视同守护。虎竟不得此牧竖。竖虽不活牯无负。一村嚣传共鸣鼓，而虎已逃不知处。嗟乎异哉两大武，高谊可与贯高伍。今走仁义名好古，临事真情乃愧汝。此事可信文公语，为君落笔惊风雨。”并同前"}
{"章节": "卷三十三", "正文": "卷三十三 \\n  \\n 诗谶门上 \\n 太祖采听至明远，边事纤悉必知。有间者西蜀还，问剑外有何事，间者曰：“但闻成都满城诵朱山长《苦热诗》曰：‘烦暑郁蒸无所避，凉风清冷几时来？’”曰：“此蜀人思我来取也。”《古今诗话》 \\n 伪蜀每岁除日，诸宫门各给桃符，书元亨利贞四字。时昶子善书札，取本宫策勋府书云：“天垂余庆，地接长春。”乾德中伐蜀，明年蜀降。二月，以兵部侍郎吕余庆知军府事，以策勋府为治所。太祖圣节号长春，此天垂地接之兆也。[《茅亭客话》] \\n 辛夤逊仕伪蜀孟昶为学士。王师将致讨之前，岁除，昶令学士作诗两句写桃符上。夤逊题曰：“新年纳余庆，嘉节号长春。”明年蜀亡，吕余庆以参知政事知益州；长春乃太祖诞圣节名也。《谈苑》　二说不同，故两存之。 \\n 梁沙门宝志铜牌，多谶未来事，云：“有一真人在冀川，开口张弓在右边。子子孙孙万万年。”江南李璟，其子曰弘冀；吴越钱镠诸子皆连弘字，期以应之。而真宗讳正当之。[《谈苑》] \\n 江南将亡数年前，升元寺殿基掘得石记，视之诗也。辞曰：“若问江南事，江南事不凭。抱鸡升宝位，走犬出金陵。子建居南极，安仁秉夜灯。东陵娇小女，骑虎渡河冰。”王师甲戌渡江；李煜以丁酉年生；曹彬为大将，列栅城南，乃子建也；潘美为副将，城陷恐有伏兵，命卒纵火，乃安仁也；钱俶以戊寅年入朝，尽献浙西之地，骑虎之谓也。[《谈苑》] \\n 志公尝画鹿负按走山中，又云：“两角女子绿衣裳，却背太行趋君王。一止之月必消亡。”后禄山乱，盖两角即鹿，绿即禄，女子即安字，太行即山名，一止之月，果正月败亡。《唐宋遗史》 \\n 翰林苏公绅，尝题润州金山一联云：“僧依玉鉴光中住，人在金鳌背上行。”乃荣入玉堂之兆，已而果然。位止内相，亦诗之谶也。《青箱杂记》 \\n 李昪，徐温养子，冒徐姓，名知诰，为升州刺史，为童谣诗曰：“东海鲤鱼飞上天。”后乃继温。[《青箱杂记》卷七] \\n 江南李觏召试制科，尝作诗曰：“人言落日是天涯，望断天涯不见家。已恨碧山相掩映，碧山更被暮云遮。”观此诗有重重障碍，意恐时命不偶。果如其言。[《青箱杂记》卷七] \\n 孟东野《下第诗》曰：“弃置复弃置，情如刀剑伤。”又《再下第诗》曰：“两度长安陌，空将泪见花。”其后登第诗曰：“昔日龌龊不足嗟，今朝旷荡思无涯。春风得意马蹄疾，一日看尽长安花。”进取得失，盖亦常事。而东野器宇不宏，偶下第则情陨获如伤刀剑，以至下泪，既登科则志意充溢，一日之间花即看尽，何其速耶。后授溧阳尉卒。(《唐宋遗史》) \\n 寇莱公方贵时，送人使岭南，尝作诗云：“到海止十里，过山应万重。”及贬雷州，吏呈图经，问去海几里，吏曰：“十里。”是南迁之祸已见于诗也。[《青箱杂记》卷七] \\n 张乖崖公守陈日，尝游赵氏西园，诗曰：“方信承平无事久，淮南闲杀老尚书。”后一年捐馆，亦诗之谶。[《青箱杂记》卷七] \\n 苏缄字宣甫，性忠义，喜功名。皇祐中知英州，侬贼作过，以守御功换馆职，寻坐事贬房州司马。嘉祐中复官，知越州诸暨县。余与之同僚，尝赠诗曰：“燕颔将军欲白头，昔年忠勇动南州。心如铁石老不挫，功在桑榆晚可收。”十八年再知邕管。交趾叛，攻城，战没，朝廷悯之，赠奉国军节度使，谥忠勇，则忠勇之谥已见于余诗矣。[《青箱杂记》卷七] \\n 许州临颍人成锐应制科，尝以诗三篇献丞相王文惠。《野菊》云：“彩槛应无分，春风不借恩。”《野花》云：“馨香虽有艳，栽植未逢人。”公谓辞虽绮靡，未有登科意。别有《赠裴员外》诗云：“凭高看渐远，更上最高楼。”公曰：“再举合践高第。”果符其言，其能品藻如此。 \\n 李璟游后湖赏莲花，作诗曰：“蓼花蘸水火不灭，水鸟惊鱼银梭投。满目荷花千万顷，红碧相杂敷清流。孙武已斩吴宫女，琉璃池上佳人头。”识者谓虽佳句，然宫中有佳人头非吉也。《摭遗》 \\n 廖融处士，衡山人，有诗云：“云穿捣药屋，雪压钓鱼船。”因自解曰：“屋破而云穿，其中无人也；船为雪压，无用也。”后六十日果卒。[《摭遗》] \\n 余安道自番禺诏赴阙，过韶阳，《游龙光寺诗》云：“暂离人世界，且至佛家乡。”议者谓非吉兆，果卒于秦淮亭下。尝有日者谓曰：“到秦地当有灾。”果如其言。[《摭遗》] \\n 苏子美《沧浪亭观鱼》诗云：“自嗟不及游鱼乐，虚作人间半世人。”非吉意也。又有云：“山蝉带响穿疏户，野蔓蟠青入破窗。”虽佳句，然窗破野蔓蟠其中，似无人居矣。子美竟卒于谪籍。[《摭遗》] \\n 王处厚字元美，益州华阳县人。尝遇一老僧论浮世苦空事。登第后出郭，徘徊古陌，轸怀长吟曰：“谁言今古事难穷，大抵荣枯总是空。算得生前随梦蝶，争如云外指冥鸿。暗添雪色眉根白，旋落花光脸上红。惆怅荒原懒回首，暮林萧索起悲风。”及暮还家，心疾而卒。《洞微志》 \\n 杨贵妃尝以假髻为首饰而好服黄裙。天宝末童谣曰：“义髻抛河里，黄裙逐水流。”《明皇杂录》 \\n 李遐周有道术，居玄都观，尝题诗数千言，皆记明皇巡幸西蜀及禄山僭窃之事，时人皆不之悟。诗曰“燕市人皆去”，禄山以蓟门之事而来也；“函关马不归”，哥舒翰败潼关也；“可怜山下鬼”，嵬也；“环子系罗衣”，贵妃小字玉环，及马嵬之死，高力士以罗衣缢焉。[《太真外传》] \\n 崔曙尝作《明堂火珠》诗，其中有佳句曰：“夜来双月满，曙后一星孤。”为文士推服。崔既夭殁，有一女名星而无男子，当时异之。[《本事诗》] \\n 李煜暮岁乘醉书于牖曰：“万古到头归一死，醉乡葬地有高原。”醒而见之大悔，不久谢世。《翰府名谈》 \\n 邵拙字拙之，雁门人，好学博通经史。水曹郎赵庆有诗赠之曰：“迈古文章金鸳鸯，出群行止玉麒麟。”仕宦不达而卒。有诗传于时，其间有云：“万国不得雨，孤云犹在山。”此其应欤！《江南野录》 \\n 何昌陵宰庐陵，郡有衙将杨克俭能媚州牧而移其权。昌龄以兄事之。尝游其池馆，贻其诗曰：“经旬因雨不重来，门有蛛丝径有苔。再向白莲亭上望，不知花木为谁开。”未几克俭连延范贷死而刑，其家破焉。议者以为其诗之谶也。 \\n 贾岛尝为《病蝉》诗曰：“病蝉飞不得，向我掌中行。折翼犹能搏，酸音尚极清。露华应在腹，尘点误侵睛。黄雀并乌鸟，俱怀害尔情。”议者谓无抟风之意，果为礼闱所斥。 \\n 淳化中，崇文院直栌绝高处，有人题两句云：“秋风送炎去，庭木叶齐落。”是年立秋日宋炎罢，来年立秋叶齐黜。”[《乘异记》] \\n 张退傅年七十八，除夜有诗云：“八十光阴有二年，烟萝门户喜开关。近来无奈山中相，频寄书来许缀班。”后四年而薨，乃八十二之谶也。此答陈文惠之诗。《诗史》 \\n 沈询夜宴僚友，歌著辞令曰：“莫打南来雁，从他向北飞。打时双打取，莫遣两分离。”是夕为奴归秦所杀，夫妻并死。[《南部新书》庚] \\n 张忠定少年游华山，谒陈图南，遂欲隐华山，谓图南曰：“欲就分先生山半住，可否？”图南曰：“他人即不可，如公者，吾当分半山相奉，然公方有宦职，未可释此。其势如家人张筵，笙歌鼎沸，忽庖中火起，待公救之，岂可不赴！”赠之诗曰：“自吴入蜀是寻常，歌舞筵中救火忙。乞得金陵养闲散，也须多谢鬓边疮。”始皆不谕。后忠定更镇杭、益。晚年发疮于脑，不瘥，乞金陵，悉如其诗。大中祥符七年乙卯七月二十日终。《古今诗话》 \\n 滕倪善诗，宗人滕郎中守吉州，往谒之，会秋试告别，为诗云：“秋风江上别旌旗，故国无家泪欲垂。千里未知投足地，前程应是听猿啼。误攻文字身空老，却返渔樵计已迟。羽翼凋零归不得，丹青无路接差池。”守得诗云：“此生不与子相见。”别后卒于旅邸。倪又有诗云：“白发不知容相国，也同闲客满头生。”又《题鹭鸶障子》云，“映水有深意，见人无惧心。”同前"}
{"章节": "卷三十四", "正文": "卷三十四 \\n  \\n 诗谶门下 \\n 孟津诗人李读字长源。一日自孟津访魏仲先曰：“数宿前有人在床下诵曰：‘行到水穷处，未知天尽时。’予斥其误曰，岂非‘坐看云起时’耶？答曰：‘此云安能起也？’兹必死期，故来相别。”痛饮数日而卒。《古今诗话》 \\n 丁晋公总章圣陵事，翰林学士李维援其亲识为挽郎，恳请于晋公曰：“更在陶铸。”丁应声曰：“隔铸复陶铸，斋郎又挽郎。自然堪下泪，何必到斜阳！”未几丁败。 \\n 张唐卿进士第一人登科，期集于兴国寺，题诗句于壁曰：“一举首登龙虎榜，十年身到凤凰池。”有人续云：“君看姚晔并梁固，不得朝官未可知。”后果终于京官。 \\n 赵嘏尝有诗云：“早晚粗酬身事了，水边归去一闲人。”止于渭南尉，以其精于诗，时谓之赵渭南，如韦苏州云。 \\n 孙秀既恨石崇不与绿珠，又憾潘岳昔遇不以礼。复遭遇晋惠帝，遂同日收石崇、欧阳建、潘岳送市。石谓潘曰：“安仁复尔耶？”潘曰，“可谓‘白首同归’也。”潘《金谷集》云：“投分寄石友，白首同所归。”亦其谶也。 \\n 庾亮出石头城，百姓歌于岸上曰：“庾公上武昌，翩翩如飞鸟。庾公还扬州，白马牵旒旐。”果寻卒。 \\n 来鹏诗思清丽，韦岫尚书常爱其才。游蜀，夏课卷中有云：“一夜绿荷风剪破，赚他秋雨不成珠。”识者以为不祥，是年果失志。 \\n 丁晋公自崖召还，有《寄友人》诗曰：“九万里鹏重出海，一千年鹤再归巢。”句健意清。然议者曰：谓鹏处于海为得地，出海则失水；鹤返其巢，则不能翱翔矣。卒如其说。又扈从东封，尝闻奈何、黑水，人间阴狱也，感其事而为诗曰：“黑水溪旁聊驻马，奈何岸上试回头。高崖昏处是阴狱，须信人生到此休。”非佳兆也。 \\n 丁晋公为侍中时，尝作诗曰：“千金家累非良宝，一品官高是强名。”未几夺爵籍没。初释褐为饶悴，同年白稹为判官。稹一日以片纸假缗伍镮于公，公笑日：“榜下新婚京国富室，岂无半千质物耶？惧我挠之故矫耳。”于简尾书一绝戏之曰：“欺天行止吾何有，立地机关子太乖。五百青蚨两家阙，赤洪崖打白洪崖。”朱崖之行兆于此。 \\n 苏子美失意，秋日登苏之阎疑此字为阊。——恶人谷珠楼注门云：“年光冉冉催人老，云物涓涓又变秋。家在凤凰城阙下，江山何事苦相留！”又书其旁云：“江山留人也，人留江山也？”卒不用，亦诗之谶。 \\n 郑毅夫罢禁林，行次南都遇雨，为二篇曰：“雨声飘断忽南去，云势旋生从北流。应料凉风消息近，萧萧已在树梢头。”又曰：“榴火烧空未拟休，忽惊快雨破清秋。晚云淡淡趁落日，只到楚江南岸头。”僧文莹见之，讶其气不振，解钱塘，赴青社，卒楚州。 \\n 崔玄谏议有子名勉，与赵叔平同年登第，转大理评事。过天津桥坠马。时集贤韩公与赵同为开封府推官。韩，崔婿也。闻其坠马，遽往视之，但呕血不止。数日馆于韩舍，因作诗曰：“身随花露重，命逐藕丝轻。明朝风雨霁，归路在三清。”明日果卒，时有微风细雨。 \\n 卢多逊方丱角，其父携就云阳观小学，与群儿见废坛上有古签一筒，竞往抽之为戏。多逊尚未识字，抽一签归示其父，词曰：“身出中书堂，须因天水白。登仙五十二，终为蓬岛客。”父见之，颇意以为吉兆。迨作相，与秦王事故败，始因遣堂吏赵白，遂窜南荒，卒于朱崖，年五十二。无一字之差。并同前 \\n 严恽字子重，善为诗，尝有诗云：“春光冉冉归何处，更向花前把酒杯。尽日问花花不语，为谁零落为谁开？”累举不第，卒于吴中。《南部新书》 \\n 汝州刘廷芝，字希夷，苦篇咏，善为闺帷之作。诃哀多似古调，体势与时不合，遂不为人所重。希夷美姿貌，善弹琵琶，好酒色，落魄不拘常俗。为《白头吟》，忽作一联语曰：“今年花落颜色改，明年花开谁复在？”既而复叹曰：“我此语似谶。石崇曰‘白首同所归’，复何所异？”乃除之，复作二句曰：“年年岁岁花相似，岁岁年年人不同。”复叹曰：“死生有命，岂复由此！”乃并留前句作诗，后岁余为奸人所害。[《大唐新语》卷八] \\n 隋长寿年中，有郑州郑蜀宾，风流名士，颇善五言，蹉跎乡闾，不求闻达。垂挂冠，选授江左一尉。临去，宾友祖饯，至上东门，留别曰：“畏途方万里，生涯近百年。不知将白首，何处入黄泉！”酒酣自咏，声调哀蹙，合坐呜咽，卒于官。时人比之刘廷芝。同前 \\n 寇莱公初为密学，方年少得意，偶撰《江南曲》，其句有“江南春尽离肠断，蘋满汀洲人未归”，“日暮江头一望时，愁情不断如春水”之类，音皆凄怆。末年果南迁。《拾遗》 \\n 孙咸，不知何许人，而长于预知灾异，又善为诗。开宝初，客于九江，因游庐山，有诗留题九天使者庙云：“独入玄宫礼至真，焚香不为贱贫身。秦淮两岸沙埋骨，湓浦千家血染尘。庐阜烟霞谁是主，虎溪风月属何人？九江太守勤王事，好放天兵渡要津。”不逾数年，金陵板荡，九江重围，人受涂炭，并应此诗。咸后卒于南昌，众人弃尸于江中，溯流而上，咸异之。 \\n 苏易简罢翰林学士以礼部侍郎知南阳日，年未四十，屡有闲冷之叹。有老僧独处外城古寺，通儒术，能诗，故公与诗曰：“憔悴今年三十六，与师气味不争多。”未几而卒。 \\n 二宋以文章齐名天下。子京守蜀日作诗三百，名曰《猥稿》，有“碧云谩有三年信，明月空为两地愁。”后卒不入两地，人以为诗谶。 \\n 王元泽少时作《白苎行》，有云：“君心莫厌频欢乐，请看云间日西入。”议者谓美则美矣，然日西光景无多，近乎谶。果不永寿。 \\n 王鼎，湖湘人，字则之，多游江左，有洪州西山诗云：“林泉空有东西路，风月难寻十二家。”议者谓必无名第，后果然。尝作《鸂鶒》诗云：“栖息应难近小池，性灵闲雅众禽希。蒲洲日暖依花立，渔浦烟深贴浪飞。遗羽参差沾水沫，余踪稠叠印苔衣。晚来林径微风起，何处相呼着对归。” \\n 狄涣《孤雁》云：“更无声接续，空有影相随。”闻此句者皆云必无后，果如其言。并同前 \\n 陈无己赋《高轩过》诗云：“晚知书画真有益，却怪岁月来无多。”不数月遂卒。《王直方诗话》 \\n 秦少游绍圣初请外，以校勘为杭倅，方至楚泗间，有诗云：“平生逋欠僧房睡，准拟如今处处还。”诗成之明日，以言者落职监处州酒，人以为诗谶。 \\n 东坡有《送戴蒙赴成都玉局观》诗云：“莫欺老病未归身，玉局他年第几人。”又有《过岭》一篇云：“剑南西望七千里，乘兴真为玉局游。”后卒于是观。 \\n 方元修字时敏，一日与杨信祖、饶次守过余，坐中分题，人以姓为韵，而杨有“共约城南方”之句。后数日，录此唱和于前，忽有一同人读云“共钓城南方”，盖钓字以约字草不相辨而读者误之。时敏大以为恶。不三日，其父省中归，暴卒。后数月，其母亦亡。并同前 \\n 范摅处士有子七岁，作《隐者》诗云：“扫叶随风便，浇花趁日阴。”方干闻之曰：“此可入室。”又作《夏景》诗云：“闲云生不雨，病叶落非秋。”干曰：“必不寿。”隔岁而卒。后有欧阳彬之子稚齿作《田父》诗云：“桑柘残阳里，儿孙落叶中。”廖凝见之曰：“可惜天才，同范氏之子！”寻亦卒。《郡阁雅淡》 \\n 高若拙善诗，从诲辟于幕下，尝作《中秋不见月》云：“人间虽不见，天外自分明。”从诲览之，谓宾佐曰：“此诗虽好，不利于己，将来但恐丧明。”后果如其言。《大定录》 \\n 王元之尝作《病鹤》云：“埋瘗肯同鹦鹉冢，飞鸣不到凤凰池。”其文学才藻登金门、玉堂不为难也。竟不至其地，见于是矣。《青琐集》 \\n 张□字退翁，都下人，有《言怀》诗云：“命交随分乐，天赐一生闲。”场屋有声而不第，亦诗之谶。 \\n 王寂，都下人，重信义，少然诺。尝抚剑铗为之歌曰：“人间冉冉混尘埃，身后身前事莫猜。早悟浮生都是梦，当时悔向梦中来。”又曰：“当年吁气谩如虹，回首都归冷笑中。翠玉峰前好归去，可怜三十二秋风。”时寂年三十二。明年，寂知事莫非前定，笑出都门而去，至太行驿舍暴卒。在仕者遂葬于西崦下。并同前 \\n 徐振甫，兴化军人，居朝京门外。未第时谶曰：“折着屋，烂着椽，朝京门外出状元。”振甫将第而门果坏。黄裳道夫，南剑州人，家居龙沟，未第间有谶曰：“掘龙沟，出龙头。”道夫将第而沟果修浚。兴化军有壶公山，谶云：“壶公山若断，莆田朱紫半。水绕壶公山，此时方好看。”蔡君谟兴水利灌民田，引水绕壶公山，登第者比，前在朝廷者半朱紫矣。《搜神秘览》 \\n 韩魏公起堂于北池上，效乐天，因名曰醉白堂。五月堂成，公赋诗二篇，其一卒章云：“《霓裳》时事非吾事，且学熏酣石上眠。”自尔寝疾，以六月二十五日薨，此诗遂为绝笔。既而神庙遣使特为石藏以葬，始悟“石上眠”之句若谶云。公薨，士大夫恨勋德之难名，知与不知，皆为泫然而叹曰：“天何不为我留欧阳公为魏公作志文而后死也！”《韩魏公别录》 \\n 郑毅夫守杭，题僧文莹所居壁云：“西湖频送客，绿波舟楫轻。春入萝径静，浪花翻远晴。”又云：“东风江云北飞燕，同寄青春不相见。”又《题杭郡阁》云：“雨影横残红，秋容阴映日。寒江带暮流，晓角穿云出。峰藏翠如织，宿鸟去无迹。封书寄所怀，聊托金门翼。”时颇讶其气象不远。后解杭麾，将赴青社，以病泊舟楚州而卒。其语已兆于先矣。《玉壶清话》 \\n 郑毅夫登科，尝作诗曰：“春风得意马蹄疾，一日看尽长安花。”或人云：“一日长安花看尽，意已足矣。”毅夫终于内相，亦其谶也。《云斋广录》　《青箱杂记》为孟东野作。"}
{"章节": "卷三十五", "正文": "卷三十五 \\n  \\n 纪梦门上 \\n 周琬，湘中人。舣舟长沙，梦二吏引入南岳庙内，升殿，王起接之曰：“知入京铨选，欲奉辟在此，亦与人世之乐不殊。”琬曰：“名宦未达，且欲赴铨。”王曰：“如此，则不敢奉縻也。”乃作诗送琬曰：“住此既非乐，舍此去何图。若问青毡事，惟留一角书。”至京，调中牟尉，忽卧病旅中，且虑不起，作妻子书一角，封毕而卒。《洞微志》 \\n 侯复字复之，世本三秦人，尝登乾陵赋诗曰：“势欲倾江移泰华，乾坤都在手心中。几时直欲更唐祚，不奈帘前有狄公。”又曰：“太宗蹀血平寰宇，何事高宗信女主。当时朝端无正人，天下分毫皆姓武。”归寝，梦一朱衣人引至大宫阙，有一妇人坐殿上，衣王者服，侍立皆妇人，知其为唐天后也。问复曰：“前代帝可讥而陵寝可登乎？”复逊谢之，令升殿，与论当时事，酌以酒，再令赋诗曰：“堂殿无人古苑空，幽花尽日度春风。山莺海燕旧时在，时复飞来入故宫。”“唐宫秦苑皆离黍，常遣诗人兴倍增。落日牛羊归已尽，朦胧初月上乾陵。”后览诗尤异，令呼杜夫人来。至即谓复曰：“此如晦之远孙也，当时为第一色，帝欲见之多称疾，其强项与尔敌。”令与复饮。杜夫人赠复诗曰：“深宫锁闭暗生尘，默默那知岁月新。泉室久无人气味，不知今日再逢春。”留数日而归，临行，复以诗别夫人曰：“丈夫刚铁肠，因花反柔弱。男子忠义心，于情安可薄！几有潋滟卮，席有燕赵姬。人生舍此外，万事俱不知。魂魄恍游仙，自信皆偶然。匆遽又分散，涕泪何流涟。从斯对佳景，萧索春风前。今夕天角月，光满人不圆。幽池双鸂鶒，日日浮清泉。霜鹘长天外，惊飞急似弦。一落江沙上，一堕古溪边。独行寒水畔，悲鸿谁见怜。何日再相遇，共戏复双眠。”复徘徊不忍去，因为执伞者击其脑，遂觉。《翰府名谈》 \\n 明皇幸蜀回，居南内，尝梦中见妃子于蓬莱山太真院，作诗遗之，使焚于马嵬山下云：“风急云惊雨不成，觉来仙梦甚分明。当时苦恨银屏影，遮隔仙姬只听声。”又作《妃子所遗罗袜铭》曰：“罗袜罗袜，香尘生不绝。细细圆圆，地下得琼钩。窄窄弓弓，手中弄初月。又如脱履露纤圆，恰似同衾见时节。方知清梦事非虚，暗引相思几时歇？” \\n 待制王公素仲仪任御史日，尝梦至玉京，黄阙殿上有绀服翠冠者：“吾东门侍郎，公则西门侍郎也。昔以奏牍玉帝前，语伤鲠讦，遂责于世。”公梦回题诗于书窗曰：“似去华胥国里来，云霞深处见楼台。月光冷射鸡窗急，惊觉游仙梦一回。”公晚岁复思玉京之梦，作诗曰：“虚碧中藏白玉京，梦魂飞入黄金城。何时再步烟霄外，皓齿仙童已扫厅。” \\n 卢绛字晋卿，因病痁，梦一白衣妇人令食蔗，遂愈。他日复梦白衣妇人曰：“太尉当富贵，时至可诣都下。妾有一诗一缗以助行，妾乃玉真也，他日孟家陂相见。”其诗曰：“清风明月夜深时，箕帚卢郎恨已迟。他日孟家陂上约，再来相见是佳期。”言讫而去。绛后赐死，呼延赞视行刑。将至梁门，绛见拥一白衣妇人来，宛如前梦中所见。因嗟曰：“玉真，何至此乎？”延赞为问，玉真姓耿氏，夫死，与前妇之子私，遂与绛同场斩首。此地果孟家陂。[《江南野录》] \\n 丁咸序未第时，尝梦乘龙而起，回顾又有一骆驼在其后。后二十年方捷科举，作诗曰：“尝忆金陵应举时，壮心频往折丹枝。蹉跎二十年中梦，一度思量一泪垂。”殿试榜出，亚咸序之名者乃龙起，又亚之者乃骆起，方悟其梦。[《青箱杂记》] \\n 郑颢尝梦中得句云：“石门雾露白，玉殿莓苔青。”续成长韵，此两句老杜诗也。《诗史》 \\n 蜀人任玠字温如，晚寓宁州府宅，一夕，梦一山叟贻诗曰：“故国路遥归去来。”玠和之曰：“春风天远望不尽。”既觉，自笑曰：“吾其死乎！”数日不疾而卒。《古今诗话》 \\n 金陵才士钟辐，少年气豪，一老僧见之，相曰：“公登第则家破。”时樊若水爱辐之才，以女妻之。及燕尔，应诏洛中，果中甲科。由是任放，携一女奴青箱，过华州蒲城，其宰乃辐故人，延留累日。一夕盛暑，登县楼痛饮而寝。梦妻樊氏以诗一首示生云：“楚水中如镜，双双白鹭飞。金陵几多地，一去不思归。”生梦中愧谢，答诗曰：“还吴东下过蒲城，城上清风酒半醒。想得到家春欲暮，海棠千树已凋零。”既悟，感其事，因趣装归。至采石渡，青箱心痛暴卒。生匆匆藁葬于新坟之侧。洎至家，庭户閴然，妻亡已数月。询之亲邻，樊亡之日，乃梦于登县楼之夕也。青箱葬处，乃樊之茔地尔。不植他木，惟海棠数株，正符诗意。钟叹曰：“老僧之说信哉！”终身不仕，隐于钟山，著书养气，年八十而终。《古今诗话》　《脞说》谓钟辐为苏检，青臬为小青。 \\n 范阳卢献卿，大中年举进士，连不中第。薄游衡湘间，至郴而病。梦人赠诗曰：“玉筑郊原古，青山为四邻。扶疏绕台木，寂寞独归人。”逾旬乃卒。郴守为葬之近郊。果以夏初入窀穸。同前 \\n 许浑尝梦登山，有宫室凌云，人云此昆仑山也。既入，见数人方饮，招同饮，至暮而罢，赋诗曰：“晓入瑶台露气清，庭中帷有许飞琼。尘心未断俗缘在，十里空山下月明。”他日复梦至其处，飞琼曰：“子何题余姓名于人间？”改曰“天风吹下步虚声”，曰：“善。” \\n 池阳崔球为太学生，苦学不归。一日昼梦到其家，见其妻正写字，呼之不应，与之言，不答。视其所书，乃诗也，曰：“数日相望极，须知意思迷。梦魂不怕险，飞过大江西。”既觉，历历记之。数日书至，其妻寄此诗，一字不差。验其写诗日，乃球得梦之日也。 \\n 谢涛谏议临捐馆舍前一月，梦作《读史》一绝云：“百年奇特几张纸，千古英雄一窖尘。唯有炳然周孔教，至今仁义浸生民。”召其孙晏初录焉。[《渑水燕谈录》] \\n 石曼卿尝于平阳会中代作《寄尹师鲁》一篇曰：“十年一梦花空委，依旧河山损桃李。雁声北去燕南飞，高楼日日春风里。眉黛石州山对起，娇波泪落妆如洗。汾河不断天南流，天色无情淡如水。”曼卿死后数年，关永言梦曼卿曰：“延年平生作诗多矣，常以为《平阳代意》篇最得意，而世人少称之。能令余此诗传于世者在永言耳。”永言乃增其词为曲，度以《迷仙引》，于是人争歌之。他日，梦曼卿致谢焉。曲云：“春阴霁，岸柳参差，袅金丝细。画阁昼眠莺唤起，烟光媚。燕燕双高，引愁人如醉。慵缓步，眉敛金铺倚。嘉景易失，懊恼韶光改，花空委。忍厌厌地，施朱粉，临鸾鉴，腻香销减摧桃李。独自个凝睇。暮云暗，摇山翠。天色无情，四远低垂淡如水。离恨托，征鸿寄。旋娇波，暗落相思泪，妆如洗。向高楼，日日春风里。悔凭栏，芳草人千里。”《古今诗话》 \\n 海州士人李慎言，尝言梦至一处，水殿宫，观女戏球，山阳蔡绳作传叙其事甚详，有《抛球词》十余首，言皆清丽，今但记其两篇云：“侍燕黄昏晚未休，玉阶夜色月如流。朝来自觉承恩最，笑倩旁人认绣球。”“堪恨隋家几帝王，舞裀揉尽绣鸳鸯。如今重到抛球处，不是金炉旧日香。”[同前] \\n 胥偃内相应举时，梦徐将军斩下头项作诗云：“昔作树头花，今为冢下骨。”明年徐奭榜下第二人及第。《南部新书》 \\n 仆在黄州，参寥自武陵来访，馆之东坡，一日梦参寥诵作新诗，觉而记两句云：“寒食清明都过了，石泉槐火一时新。”后七年，出守钱塘，而参寥始卜居湖上智果院。院有泉出石缝间，其冷宜作茶。寒食之明日，仆与客泛舟自孤山来谒参寥，汲泉钻火，烹黄檗茶，忽悟所梦诗兆于七年之前，众客惊叹，知传记所载盖不妄也。《东坡诗话》 \\n 仆泊船吴江，梦仲殊弹一琴十三弦，颇损，而有异声。余问云：“琴何为十三弦？”殊不答，但诵云：“度数形名不偶然，破琴今有十三弦。此生若见邢和璞，方信秦筝是响泉。”梦中了然谕其意，觉而识之。至晚到苏，殊当来见，即以示之。写至此，笔未绝，殊老叩船来见，惊叹不已，遂以赠之。去州五里。 \\n 王平甫，熙宁癸丑岁直宿崇文院，梦人邀至海上，见宫殿甚盛，其中作乐，箫鼓之伎甚众，其宫曰灵芝，邀平甫俱往，有人在宫侧隔山水曰：“时未至，且令去，他时迎之。”恍然梦觉，时禁中已鸣钟。平甫颇自负非凡，为诗记之曰：“万顷波涛木叶飞，笙箫宫殿号灵芝。挥毫不似人间世，长乐钟声梦觉时。”后四年平甫卒，其家哭讯之：“尝梦灵芝宫，其信然乎？当兆告我。”是夕暮奠，若有声音接人，其家复卜之，果获兆。昔有人至海上蓬莱，见楼台中有待乐天之室，乐天自为诗以纪其事，与平甫之梦实相似。盖二人皆天才逸发，则其精神所寓必有异者。物理盖有之而不可穷也。《纪诗》 \\n 王仲简，潭州人，少修进士业，未谐随计，性宽厚，敦孝弟。周显德中摄长沙县丞，累任甚能为理。与潭州通判耿振相善。太平兴国二年忽染患而亡。兄仲伟夜梦庄客持书一封云：“评事差送来。”伟便开其书，乃诗一章，题云《赠耿郎中》，曰：“得接英贤喜可知，人生能得几多时！自从别后颜容改，恰似庭前雨泪碑。”仲伟梦觉而记分明，众叹讶。振不十年而终。《郡阁雅谈》 \\n 沈彬字子美，高安人。为诗天才狂逸，下笔成章。好神仙之事。少孤，西游以三举为约。尝梦着锦彩衣贴月而飞，识者言虽名播天下，身不入月，终不及第。洪州解至长安初举，行纳省卷，作《梦仙谣》云：“玉殿大开从客入，金桃烂熟没人偷。凤惊宝扇频翻翅，龙误金鞭忽转头。”第二举《忆仙谣》云：“白榆风占九天秋，王母朝回宴玉楼。日月渐长双凤睡，桑田欲变六鳌愁。云翻箫管相随去，星触旌幢各自流。诗酒近来狂不得，骑龙却忆上清游。”第三举《赠刘象》一首云：“曾应大中天子举，四朝风月鬓萧疏。不随世祖重携剑，知为文皇再读书。十载战尘消旧业，满城风雨坏贫居。一枝何事于君惜，仙桂年年幸有余。”刘象三举无成，孤寒，主司览彬诗，其年放象及第，五老榜即其数也。彬，乾符中值四方多事，遂南游湖湘及岭表二十余年，却回吴中。过江南，受伪命，官至吏部侍郎致仕，退居高安。《雅言杂载》 \\n 杜牧之频干时宰，求小仪不遂；求小秋又不遂。尝梦人谓曰：“辞春不及秋，昆脚与皆头。”后果得比部员外郎。《脞说》 \\n 中书舍人崔嘏，娶李续女，为曹州刺史。令周邵南勾当障车。后邵南因睡，忽梦在厅中，女立床西，嘏立床东，女持红笺题诗一首笑投嘏，因高吟之云：“莫以真留妾，从他理管弦。容华难久住，知得几多年？”一岁而嘏妻卒。[《酉阳杂俎》续集卷三] \\n 余自蜀中应举京师，道过华清宫，梦明皇令赋《太真裙带词》，觉而记之，今书赠柯山潘大临邠老云：“百叠漪漪水皱，六铢縰縰云轻。植立含风广殿，微闻环佩摇声。(《百斛明珠》) \\n 元丰八年，正月旦日，子由梦李士宁草草为具，梦中赠一绝句云：“先生惠然肯见客，旋买鸡豚旋烹炙。人间饮酒未须嫌，归去蓬莱却无吃。”明年二月六日为予道之，书以遗迟云。(《百斛明珠》)"}
{"章节": "卷三十六", "正文": "卷三十六 \\n  \\n 纪梦门下 \\n 狄遵度《纪梦》诗云：“佳城郁郁颓寒烟，孤雏乳兽号荒阡。夜卧北斗寒挂枕，木落霜拱雁连天。浮云西去伴落日，行客东尽随长川。乾坤未毁吾尚在，肯与蟪蛄论大年。”狄遵度自儿童时已能属文，落笔有奇气。年十六，一夕梦杜子美诵平生诗，皆集中所未见者，觉而记两句云：“夜卧北斗寒挂枕，木落霜拱雁连天。”后遂续成之。《百斛明珠》 \\n 张詧字隐之，本闽人，迁于成都数世矣。善属文，不仕，晚用太守王素荐，赐号冲退处士。一日梦有人寄书召之，云东岳道士书也。明日与李士宁游青城，濯足水中，始谓士宁曰：“脚踏西溪流水去。”士宁答曰：“手持东岳寄书来。”詧大惊，不知其所自来。未几，詧果卒。其子禩亦逸民，举仕一命乃死。士宁，蓬州人也，语默不常，或以为得道者，百岁乃绝。尝见余于成都曰：“子甚贵，当策举首。”已而果然。 \\n 余尝梦见人云是杜子美，谓余曰：“今人多误会余《八阵图》诗云：‘江流石不转，遗恨失吞吴。’世人皆以为先主武侯欲与关羽复仇，故恨不能灭吴，非也。我意本谓吴蜀乃唇齿之国，不当相图。晋之所以能取蜀者，以蜀有吞吴之意，故此为恨耳。”此理甚长，子美死仅四百年而犹不忘诗，区区自列其意，书生之习气也。并同前 \\n 东坡将亡前数日，梦中作一诗寄朱行中云：“舜不作六器，谁知贵璵璠。哀哉楚狂士，抱璞号空山。相如起睨柱，投璧相与还。何如郑子产，有礼国自闲。虽微韩宣子，鄙夫亦辞环。至今不贪宝，凛然照尘寰。”觉而记之，自不晓所谓。东坡绝笔也。《王直方诗话》 \\n 陈明信云：萧贯少时，尝梦至宫廷中，长廊邃馆，如王者所居，有千门万户，望之洞然，金碧烁耀。既过数门，见群妇人如神仙，视贯惊问何所从来。贯愕然，亦不知对。贯自陈进士，能为诗。中有一人授贯纸曰：“此所谓衍波笺，烦赋《宫中晓寒歌》。”贯援笔立成，既有奇语，其人甚赏之，因曰：“先辈异日必贵，此天上非人间也。”贯寤，尚能记所赋。俞秀老往尝得之于萧翰林之孙，其诗有云：“十二峣关隐空绿，兽猊呼焰椒壁馥。渴乌涓涓不相续。辘轳欲转霏红玉，百刻香残陨莲烛。九龙吐水漫寒浆，红绡佩鱼无左珰。两两趋走瞻扶桑。红萍半圭山波面，回首觚棱九霞绚。鸣鞘声从天上来，大剑高冠满前殿。”秀老诵之，尚有四五韵忘之。 \\n 王太初传言有焦仲先者，家于南徐。元丰元年，因诣京师访知己，忽梦一妇人相顾遇，或以诗笔相往来。其一联云：“吴王台下无人处，几度临风学舞腰。”又曰：“吴山之北，会稽之阳，古木苍苍。”其最后一章云：“仲冬之月，二七之间。月圆风静，车马相扳。”其人如病狂，缘太初而后愈。至秦少游书柳鬼事所载诗语前后皆同，但年月乃是熙宁九年，所病者乃是嘉兴令陶某，而所谕者乃是天竺辩才法师。二者不知孰是。并同前 \\n 仆尝梦有客携诗文见过者，觉而记其一诗云：“道恶贼其身，忠先爱厥亲。谁知畏九折，亦自是忠臣！”又有数句若铭赞者云：“道之所以成，不以害其耕；德之所以修，不以贼其生。”《东坡诗话》 \\n 富郑公早年尝梦青州王相公以后事相托。公曰：“相公德被生民，当延遐寿，何遽及此！”后二年罢相知郓州，辟郑公为倅。到任月余，有大星陨于宅园。家人怪之，相告曰：后月当见。果至后月薨。郑公为治丧事。故郑公《挽词》曰“道德被生民”，与当年梦中符契。《古今诗话》 \\n 郑内翰獬，未贵时尝病瘟疫，数日未愈甚困。俄梦至一处若宫阙，有吏迎谒甚恭，公谓吏曰：“吾病甚倦烦热，思得凉浴，以清其肌。”吏云：“已为公办浴久矣。”吏引公至一室，中有小池，方阔数尺，甃以明玉，水光潋滟，以手测之，清冷可爱。公乃坐甃上，以水泛身，俄视两臂已生白鳞，视水中影则头已角出。公惊遽出。吏云：“此玉龙池也，惜乎公不入其水中，入则为辅宰。”乃觉，少选出汗。公后登第为第一人，为诗戏友人云：“文闱数战夺先锋，变化须知自古同。霹雳一声从地起，到头身是白龙翁。”[《青琐高议》别集卷九] \\n 王仲举，营道人，母尝梦挟仲举入月。仲举修进士业，长兴化二年赴举，谒秦王，登第后有诗谢秦王曰：“三千里外抛渔艇，二十人前折桂枝。”太平兴国中，仲举有子曰嗣全亦中进士第，乃挟两子入月之祥。《青琐集》 \\n 湖州长兴县啄木岭金沙泉，即每年造茶之所也。湖常二郡接界于此。其上有境会亭。每茶节，二牧毕至。斯泉处沙中，居尝无水，将造茶，太守具牺牲祭泉，顷之发源清溢。造御茶毕，水则微减；供堂者毕，水已半矣；太守造茶毕即涸矣。太守或行旆稽晚则有风雷之变，或见鸷兽毒蛇鬼魅之类焉。胡生者，即其居以钉铰为业，居霅溪而近白蘋洲。去其居十余步有古坟，胡生每因茶饭，必奠酹之。尝梦人谓之曰：“吾姓柳氏，平生善诗而嗜茗，及死葬此室，乃子今居之侧也。常衔子之惠，无以为报，欲教子为诗。”胡生辞以不能。柳强之曰：“但率子意言之，当有致矣。”生既寤，试留思，果有冥助者，其后遂工焉。诗曰：“胡风似剑锼人骨，汉月如钩钓胃肠。魂梦不知身在路，夜来犹自到昭阳。”人谓之胡钉铰诗。 \\n 金沙池泉在常州宜兴县罨画溪之东，有寺，寺有碑，载当时杭湖常三州贡茶唱和。乐天云：“十只画船何处宿，洞庭山脚大“大”疑作“太”。——恶人谷珠楼哈哈儿注湖心。”常州太守忘其姓名，和云：“殷勤为报春风道，不贡新茶只贡心。” \\n 韦检举进士不第，常有一美姬，一日捧心而卒。检追思痛悼，殆不胜情。举酒吟诗，悲怨可掬。吟曰：“宝剑化龙归碧落，嫦娥随月下黄泉。一杯新酒青春晓，寂寞书窗恨独眠。”一日忽梦姬泣涕潸然曰：“当有后期，今和来篇。”即口占云：“春雨濛濛不见天，家家门户柳如烟。如今肠断空垂泪，欢笑重追别有年。”检终日怏怏，后更梦姬曰：“即遂相见。”觉来神魂恍惚，乃题曰：“白浪漫漫去不回，浮云飞尽日西颓。始皇陵上千年树，银鸭金凫也变灰。”后数日，即符梦兆。《脞说前集》 \\n 晁奉礼简，故宫保内翰之次子也。于昆弟中最称奇秀。与梁固少小砚席至善。大中祥符二年，固状元及第，授青州倅。时奉礼荣侍在阙下。是年冬末，梁方之任，去青两驿，夜梦晁来相谒，手携白扇，上有七言诗一首以赠梁云：“死生离别最堪悲，相对无言泪满衣。叹我已归泉下去，羡君新向月中归。长鞭已见腾夷路，折翼终难继迅飞。珍重故人当圣代，早持钧轴入黄扉。”览诗起，执手悲泣而别。倏然惊觉，大异之，叹晁必没故矣。乃急走仆录所得诗入京师，访其安否。宫保开读之，大恸曰：“品格真吾儿作也。”梦之夕，乃简亡之日也。 \\n 李良弼，故给事中防之子，祥符元年应进士举，得同学究及第。二年，给事自南京移知郑州，以家在应天，良弼奏为本府司士参军，是年中赴。良弼随侍至郑，夜宿中牟驿，梦人持诗版跪而来献良弼，诗曰：“九霄丹诏三天近，万叠红芳一旦开。日月山川须问甲，为君亲到小蓬莱。”觉而异之。旦遽起而白给事，喜曰：“据此诗意，汝必有前程，慎勿废于笔砚，勉旃，勉旃。”至郑而别。五年方归阙，授三司户部判官。五月已举张楚县丞事停任。六月十九日良弼卒于应天府。给事大恸，悲语张君房曰：“梦之不诚如是。自此儿梦，必谓其前程而为词臣，一旦至是，苦哉！”君房但宽勉以慰之。是年秋，君房以诏鞠狱无状谪为宁海督邮。乃同给事舟抵应天府，旦憩泊间，细诘良弼卒葬之日月及葬地之所。因而绎之，忽有数悟，乃省其诗尽得之。良弼丙戌生，年二十有七，即诗首句云“九霄丹诏三天近”，三九二十七数，是年二十五，故云近也。“万叠红芳一旦开”，方万叶之花一旦开尽，是近谢之意。次云：“日月山河须问甲。”其年六月十九日甲寅乃其卒日，殡是二十九日甲子，葬于府东甲地，即是“日月山川须问甲”也。盖六月天德月德俱在甲。末句云：“为君亲到小蓬莱。”即虚无冥漠之所。给事沉默曰：“君辨之矣。”《脞说前集》 \\n 沈亚之尝言，邢凤寓居长安平康里第，昼梦一妇人自楹而来，古妆高髻，作《阳春曲》曰：“长安少女玩春阳，何处春阳不断肠。舞袖弓腰浑忘却，蛾眉空带九秋霜。”凤曰：“何谓弓腰？”曰：“昔年父母教舞，作此弓弯状。”舞罢辞去。凤亦寻觉。《脞说后集》 \\n 吴兴姚郃尝言，有友王生者，元和初，夕梦游吴宫。久之，闻宫中出辇，吹箫击鼓，言葬西施。王悲悼不止，立召门客作挽歌。生应声为词曰：“西望吴王阙，云书金字牌。连江张蕙帐，择土葬金钗。满地红心草，三层碧玉台。春风无处所，凄恨不胜怀。”及寤，复记其事。王生，太原人。[《异闻录》] \\n 崇宁元年元日昏眠，梦中作一诗云：“无赖春风试怒号，共乘一叶傲惊涛。不知两岸人皆愕，但觉中流笑语高。”三月与陈莹中渡湘江，是日大风当断渡，小舟掀舞白浪中，两岸聚观胆落。莹中笑愈高。余以诗语莹中，莹中曰：“此公案后大行丛林。”[《冷斋夜话》卷四] \\n 东坡倅钱塘，梦神考召入禁中，宫女环侍。一红衣女捧红靴一只命坡铭之。其中一联云：“寒女之丝，铢积寸累；步武所及，云蒸雷起。”上极叹其敏捷。同前 \\n 山谷昼卧，梦与一道士升空。道士曰：“与公游蓬莱。”觉天风吹鬓。道士曰：“敛目。”俄有狗吠，开目不见道士，惟见宫殿。鲁直入，有两玉人导升殿，主降揖之。仙女侍之，中有一女云“整琵琶”。鲁直爱其风韵顾之，忘揖主者。主者色庄，故其诗曰：“试问琵琶可闻否，灵君色庄妓摇手。”与余亲言之。今《山谷集》语不同，盖更易耳。《冷斋夜话》 \\n 少游南迁，宿共阝亭湖庙下，侧枕视微波，月影纵横，追忆昔宿垂云老借竹轩，见西湖月色如此。梦美人自言：“我天女也。”以维摩象乞赞。少游爱其画，念曰：“非道子不能作此。”天女以诗戏少游曰：“不知水宿分风浦，何似秋眠借竹轩。闻道诗词妙天下，庐山对眼可无言？”少游梦中题其象曰：“竺仪华梦，瘴面囚首。口虽不言，十分似九。应笑舌覆大千作狮子吼，不如搏取妙喜如陶家手。”同前 \\n 陈智夫，襄阳人，博学有才思，尤长于歌诗。尝遇异人授以吐纳之术，故佳句多于梦中得之，若：“花笑似留客，鸟声如唤人。”又“野花临水数枝恨，芳草连天千里情”之句，虽前辈不能远过。《遁斋闲览》"}
{"章节": "卷三十七", "正文": "卷三十七 \\n  \\n 讥诮门上 \\n 陈彭年，大中祥符中与晁文庄内翰等四人同知贡举。省试将出奏试卷，举人壅衢观其出省。诸公皆惨赧其容，独彭年扬鞭肆意，有骄矜之色。榜出，有甥不预选，怒入其第。会彭年未来，于几上得黄敕，乃题其背曰：“彭年头脑太冬烘，眼似朱砂鬓似蓬。纰缪幸叨三字内，荒唐仍在四人中。取他权势欺明主，落却亲情卖至公。千百孤寒齐下泪，斯言无路达尧聪。”彭年怒，抱其敕入奏，章圣见而不悦，然释其罪。《江南野录》 \\n 唐太宗燕近臣，长孙无忌嘲欧阳询曰：“耸膊成山字，埋肩畏出头。谁言麟阁上，画此一弥猴。”询应声曰：“缩头连背耸，漫裆畏肚寒。只缘心浑浑，所以面团团。”太宗改容曰：“询岂不畏皇后闻耶？”无忌，长孙后之弟也。《小说旧闻》 \\n 唐相张延赏选婿，无可意者。其妻苗氏贤而知人，特选进士韦皋许之。皋性疏旷，不拘细行，延赏窃悔。由是婢仆颇轻慢，惟苗氏待之益厚。皋因辞东游，张氏罄奁具以治行，延赏幸其去，以七驮物为赆，皋行，翌日悉还之，惟留奁物及书册而已。后五年，皋拥节旄，会德宗幸奉天，持节西川替延赏，乃改姓名作韩翱，人莫敢言。至天回驿，去府三十里，人有报延赏曰：“替相公者。韦皋也，非韩翱。”苗氏曰：“若韦皋，必韦郎也。”延赏曰：“天下姓名同者甚众，彼韦生必填沟壑，岂能乘吾位乎？”次日果韦皋也，延赏惭惧，自西门潜遁。皋入见苗，礼奉过布衣之日，求前轻慢者皆杖死之。时泗滨郭围因为诗曰：“宣父从周又入秦，昔贤谁不困风尘！当时甚讶张延赏，不识韦皋是贵人。”《唐宋遗史》 \\n 彭齐，吉州人，才辩滑稽，尝谒南丰宰而不礼之。一夕虎入县厅，噬所养羊，弃残而去，宰即以会客，齐预焉。翌日献诗于宰曰：“昨夜黄班入县斋，分明踪迹印苍苔。几多道德驱难去，些子猪羊引便来。令尹声声言有过，录公口口道无灾。思量也解开东閤，留得头蹄待秀才。”览者绝倒。《青箱杂记》 \\n 景德初，河朔举人张存任弁，皆以防城得官，有无名子嘲曰：“张存解放旋风炮，任弁能烧猛火油。”[《青箱杂记》卷八] \\n 丘浚寺丞失意，遍游诸郡，至山阳，郡守屡召之夜饮。翌日作诗曰：“丑却天下美人面，正得世间君子心。”郡将他日再为文字饮以谢之。至宜真，太守召看牡丹，作诗曰：“何事化工情愈重，偏教此卉大妖妍。王孙欲种无余地，颜巷安贫欠买钱。晓槛竞开香世界，夜栏谁结醉因缘。须知村落桑耘处，田叟饥耕妇不眠。”又至五羊赠太守诗曰：“碧睛蛮婢头蒙布，黑面胡儿耳带环。几处楼台皆枕水，四周城郭半围山。”又诗曰：“阶上腥臊堆蚬子，口中浓血吐槟榔。”又诗曰：“风腥蛮市合，日上瘴云红。”太守见之大不怿。《翰府名谈》 \\n 天圣中修国史，王安简、谢阳夏、李邯郸、黄唐卿为编修官。安简神情冲淡，唐卿刻意篇什。谢李尝戏为句曰：“王貌闲如鹤，黄吟苦似猿。”《春明退朝录》 \\n 唐既平刘展江淮之乱，上元间租庸使元载以吴越虽兵荒后，民产犹给，乃辟召豪吏分宰列邑而重敛之，时人谓之“白着”，言其役敛无名，其所着者皆公然明白无所嫌避。一云，世人谓酒酣为白着，既为刻薄之役，不堪其弊，则必颠沛酩酊如醉者之着也。渤海高亭有诗曰：“上元官吏称剥削，江淮之人皆白着。” \\n 唐景龙中，洛下霖雨百余日，宰相不能调阴阳，乃闭坊市北门，卒无效，滂溢至甚。人歌曰：“礼贤不解开东閤，燮理惟能闭北门。”《朝野佥载》 \\n 孙鲂、沈彬、李建勋好为诗什。鲂有《夜坐》诗，为时所称。建勋因匿于斋中，待彬至，乃问彬云：“鲂之诗何如？”彬曰：“田舍翁火炉头之语，何足道也！”鲂闻而出，诮彬曰：“何诽谤之甚而比田舍翁，无乃过乎！”彬曰：“子《夜坐》句：‘划多灰渐冷，坐久席成痕。’此非田舍翁火炉上作而何？”阖坐大笑。乃《题金山寺》云：“万古波心寺，金山名日新。天多剩得月，土少不生尘。过橹妨僧定，归涛溅佛身。谁言张处士，题后更无人？”莫不服其验雅。《江南野录》 \\n 朝元龟，庐陵人。尝谒邑宰，见趋伏生犷，欲穷以词学，因新画屏为戏珠龙，乃曰：“请子咏之。”元龟应声而成，因讽宰受赂云：“翻身腾白浪，探爪攫明珠。” \\n 毛柄聚生徒于庐山白鹿洞，与诸生讲论，所获资镪，皆以市酒。洞有辨者嘲云：“彭生作赋茶三片，毛氏传诗酒半升。”尝自题于斋壁云：“先生不在此，千载只空山。”因大醉一夕而逝。 \\n 刘炎少负词学，晚为永新尉，拙于政治，遂有贪名。太守行邑，觊觎之意，而炎不悟，既行，以诗讽炎云：“未到桃源时，长忆出家景。及到桃源了，还似鉴中影。”炎乃和而复之，后因民诉受贿，遂按以法。炎复有诗云：“早知太守如狼虎，猎取膏粱以啗之。” \\n 罗隐性傲睨，初赴举过钟陵，见营妓云英。一纪后下第又过，复见之，云英曰：“罗秀才尚未脱白。”隐以诗嘲之曰：“钟陵醉别十余春，重见云英掌上身。我未成名英未嫁，可能俱是不如人。”隐与顾云同谒淮南相国高骈，云为人雅律，高公遂留云而远隐，隐欲归武陵，与宾幕酌饯于云亭，盛暑，青蝇入坐，高公命扇驱之，谑隐曰：“青蝇被扇扇离席。”隐声曰：“白泽遭钉钉在门。”偶见《白泽图》钉在门扇，乃讥云也。时高公欲继淮南王求仙方为妖乱，后为毕将军所害。隐作《妖乱志》以讥之，故有《题延和阁》云：“延和高阁势凌云，轻语犹疑太一闻。烧尽降香无一事，开门迎得毕将军。”僖宗在蜀，隐作诗数首以刺诸侯。及还梁，为朝贵所疾，乃谒钱武肃焉。献《僖宗在蜀诗》曰：“白丁攘臂犯长安，翠辇仓皇路屈蟠。丹凤有情云外远，玉龙无迹渡头寒。静思贵族谋身易，危惜文皇创业难。不将不侯何计是，钓鱼船上泪阑干。”又作《僖宗还京》曰：“马嵬杨柳尚依依，又见銮舆幸蜀归。泉下阿蛮应有语，这回休更怨杨妃。”《鉴戒录》　《郡阁雅谈》谓青蝇、白泽对句是寇弱、谢观作。 \\n 苏子美监进奏院，因赛神召馆中同舍，是时江南人李中舍因梅圣俞谒子美，且愿预此会。圣俞以为言。子美曰：“食中不设蒸馒饼夹，坐上安有国舍虞台。”李衔之，遂暴其事于言语，为刘元瑜所弹，子美坐谪。故圣俞有《客至》诗云：“有客十人至，共食一鼎珍。一客不得食，覆鼎伤众宾。”盖指李也。《诗史》 \\n 来鹄，洪州人，咸平中名振都下，然喜以诗讥讪当路，为人所恶，卒不第。《金钱花》云：“青帝若教花里用，牡丹应是得钱人。”《夏云》云：“无限旱苗枯欲尽，悠悠闲处作奇峰。”《偶题》云：“可惜青天好雷电，只能驱趁懒蛟龙。”《诗史》 \\n 唐湖州参军陆蒙妻蒋氏，善属文，然嗜酒。姊妹劝节酒强餐，蒋应声曰：“平生偏好饮，劳尔劝吾餐。但得尊中满，时光度不难。”僧知业有诗名，与蒙善，一日访蒙谈玄，蒋使婢奉酒。知业云：“受戒不饮。”蒋隔帘谓曰：“上人诗云：‘接岸桥通何处路，倚楼人是阿谁家？’观此风韵，得不饮乎？”知业惭而退。 \\n 濠州西有高唐馆，俯近淮水。御史阎钦授宿此馆，题诗曰：“借问襄王安在哉？山川此地胜阳台。今朝寓宿高唐馆，神女何曾入梦来！”有李和风者至此，又作诗曰：“高唐不是这高唐，淮上江南各异方。若向此中求荐枕，参差笑杀楚襄王。”[《南部新书》庚] \\n 丁晋公为玉清昭应宫使，夏英公为判官。一日赐宴斋宫，优人有杂手藏擫者，晋公顾英公曰：“古人无咏藏擫诗，请赋一章。”英公为一绝云：“舞拂挑珠复吐丸，遮藏巧使百千般。主公端坐无由见，却被旁人冷眼看。”[《倦游杂录》] \\n 杨砺尚书以耳聋致仕，居雩县别业。同里高氏资厚，有二子小字大马、小马。一日里中社饮，小马携酒一榼就杨公曰：“此社酒善治聋，愿持杯酌之无余沥。”杨书绝句与之云：“数十年来双耳聩，可将社酒便能医？一心更愿青盲子，免见高家小马儿。”《倦游录》 \\n 景祐初，诏先朝免解人候将来特与推恩。有无名子改王元之《升平词》以嘲曰：“旧人相见问行年，便说真宗更以前。但看绿袍包裹了，这回冷笑入黄泉。” \\n 永叔在政府将引去，以诗寄颍州常夷甫曰：“笑杀汝阳常处士，十年骑马听朝鸡。”致政归颖，又赠之诗曰：“赖有东邻常处士，披蓑戴笠伴春锄。”明年，夷甫起授侍讲判国子监，有无名子改前诗作夷甫寄永叔曰：“笑杀汝阴欧少保，新来处士听朝鸡。”又云：“昔日颍阴常处士，却来马上听朝鸡。” \\n 史沆仕不得志，好持人长短，世以凶人目之，亦终以此败。尝过江州琵琶亭题诗云：“坐上骚人虽有咏，江边寡妇不难欺。若使王涯闻此曲，织罗应过赏花时。”并同前 \\n 邵安石，连州人。高湘侍郎南迁归朝，途经连江，安石以所业投之，遂见知，同至辇下。湘知贡举，安石擢第，诗人章碣赋《东都望幸》诗刺之曰：“懒修珠玉上高台，眉目连娟幸不开。纵使东巡也无益，君王自带美人来。”《古今诗话》 \\n 泗州僧伽塔，人多云其下真身也。塔后有阁，记兴国中初塑事甚详。退之诗云“火烧水转扫地空”，则真身之焚久矣。塔本般匠所建，俗言塔顶为天门。苏国老有诗云：“上到天门最高处，不能容物只容身。”盖讥在位者。 \\n 孙皓为晋所灭，封归命侯。武帝问皓曰：“闻南人好作《尔汝诗》，尔颇能否？”皓被酒举觞曰：“昔与汝为邻，今与汝为臣。劝汝一杯酒，令汝寿万春。”帝悔之。 \\n 吴武陵有文而好讦，尝以赃败广州，吏治殊不假贷。题诗路左壁曰：“雀儿来往飏风高，下视莺鹯意气豪。自谓能生千里翼，黄昏依旧入蓬蒿。” \\n 唐王铎、杨收皆薛逢同年，收作相，逢有诗曰：“须知金印朝天客，同是沙堤避路人。威风遇时皆瑞圣，应龙无水漫通神。”收闻之怒。王铎作相，逢又有诗曰：“昨日鸿毛万钧重，今朝山岳一毫轻。”铎又怒。 \\n 罗隐与桐庐章鲁风齐名。钱武肃崛起，以鲁风善笔札，召为表奏孔目官，鲁风不就，执之。后以罗隐为钱唐令，惧而受命，因宴献诗云：“一个祢衡容不得，思量黄祖谩英雄。”自是始厚之。 \\n 冯瀛王镇南阳，郡中宣圣庙坏，有酒户十余辈投状乞修。瀛王未及判，有幕客题四句状后云：“槐影参差覆杏坛，儒门子弟尽高官。却教酒户重修庙，觉我惭惶也不难。”瀛王遽罢其请，出己俸重修。 \\n 孙仅给事镇永兴日，多作诗。时玉清昭应宫初成，孙作《骊山诗》云：“秦帝墓成陈胜起，明皇宫就禄山来。”有人传于京师，以为讥时政。 \\n 颜标，咸通中郑薰下状元及第。先是，徐寇作叛，薰欲激劝勋烈，意标乃鲁公之后，故置之危科。既而询其庙院，标曰：“寒素京国无庙院。”薰始大悟。有无名子嘲曰：“主司头脑太冬烘，错认颜标作鲁公。” \\n 光启中，蒋嶓以丹砂授韦中令，吴人张鹄有文而贫，或嘲之曰：“张鹄只消千驮绢，蒋嶓惟用一丸丹。”并同前 \\n 王元之在朝，与执政不足，作《江豚诗》讥肥大云：“食啗鱼虾少肥腯。”又云：“江云漠漠江雨来，天意为霖不干汝。”俗云：“江豚出则风雨。”《古今诗话》"}
{"章节": "卷三十八", "正文": "卷三十八 \\n  \\n 讥诮门中 \\n 苗台符十六岁，张读十八岁，同年登科，为郑宣州幕。尝列题于西明寺之东庑，或窃注之曰：“一双前进士，两个阿孩儿。” \\n 李煜作江罗亭，四面栽江梅花，作艳曲歌之，韩熙载和云：“桃李不须夸烂漫，已输了风吹一半。”时淮南已归周。 \\n 赵嘏，浙人。有美妾，洎计偕，母不许携行。会上元节为鹤林之游，帅见之，掩为己有。明年，嘏荣归，以诗感之曰：“寂寞堂前日又薰，阳台去作不归云。当时闻说沙吒利，今日青蛾属使君。”帅闻遣归。 \\n 李商隐依彭阳令狐楚，以笺奏受知。后其子绹有韦平之拜，浸疏商隐。重阳日，义山造其厅事，留题云：“十年泉下无消息，九日樽前有所思。”“郎君位重施行马，东閤无因得再窥。”绹见之惭恨，扃闭此厅，终身不处。 \\n 袁筠婚萧楚女，言定未几，擢进士第。罗隐以一绝刺之云：“细看月轮还有意，定知青桂近嫦娥。” \\n 林和靖傲许洞，洞作诗嘲之云：“寺里掇斋饥老鼠，林间咳嗽病猕猴。豪民送物鹅伸颈，好客窥门鳖缩头。” \\n 章郇公性简静，尝为开封府试官，出《人为天地心赋》。举子曰：“先朝曾试。”遽别出一题曰《教犹寒暑》，既非致思，举子又上请：“此题出《乐记》，教乃乐教也。上在谅阴而用乐事，恐非便。”方纷纷不已，无名子作诗嘲曰：“武成庙里沽良玉，夫子门前卖簸箕。唯有主司章得象，往来寒暑未曾知。”时南庙试《良玉不琢》，国学试《良弓之子必学为箕赋》。并同前 \\n 韩退之《弥明传》云：尝与文友会宿，有老道士形貌怪异，自通姓名求宿，言论甚奇，既饮酒，众度其不能诗，因联句咏炉中石鼎将以困之。首唱曰：“妙匠琢山骨，刳中事调烹。”至弥明，自云不善俗书，人多不识，乃遣人执笔砚，吟曰：“龙头缩囷蠢，豕腹胀膨朜。”坐客尽惊。会人思竭不能复续，弥明连促之。坐中有欲吟，其声凄苦；弥明句中侮之曰：“仍于蚯蚓窍，更作苍蝇声。”须臾倚壁睡，鼻息如雷，坐客异且畏之。《古今诗话》 \\n 光化中，罗隐佐两浙幕，同院沈嵩得新榜，封示隐，隐批一绝于纸尾曰：“黄土原边狡兔肥，犬如流电马如飞。灞陵老将无功业，犹忆当时夜猎归。” \\n 贞元中，太府卿韦渠牟、金吾李齐运皆宠贵，荐人多得名位。时刘师老穆寂皆应科目，渠牟主穆寂，齐运主师老。会齐运对，顺宗嗟其羸弱，许以致仕而归，师老失据。无名子嘲曰：“太尉朝天升穆老，尚书倒地落刘师。”刘禹锡曰：“名场崄巇如此。” \\n 王文惠相府中病，尤好释氏，时有人作诗曰：“谁谓调元地，翻成养病坊。但见僧盈室，宁知火燎房。” \\n 卢肇、黄颇皆宜春人，颇富于财而肇苦贫，与颇同赴举，复同日登途。郡守独饯颇于邮亭而遣肇。明年肇状元登第归，郡守会肇看竞渡。肇即席作诗曰：“向道是龙刚不信，果然夺得锦标归。”太守大惭。 \\n 韦蟾左丞至长乐驿，见李玚给事题名，因书其侧云：“渭水春山照眼明，希仁何事寡诗情？只应学得虞姬婿，书字才能纪姓名。” \\n 刘鲁风，江西投所知，为典谒所阻，因得一绝曰：“万卷书生刘鲁风，烟波千里谒文公。无钱乞与韩知客，名纸生毛不为通。” \\n 范鲁公质举进士，和相凝爱其程文，以自登第旧在十三人，谓鲁公曰：“公之词业，合在甲选，暂屈十三人传老夫衣钵可乎？”鲁公谢之，后果至宰相，亦且相继。门生有献诗者云：“从此庙堂添故事，登庸衣钵亦相传。” \\n 李郁尚书为荆南从事，有朝士寄书，字体殊恶，李寄诗曰：“华缄千里到荆门，章草纵横任意论。应笑锺张虚用力，却教羲献谩劳魂。惟堪爱惜为珍宝，不敢留传示子孙。深荷故人相爱处，天行时气许教吞。”言堪作符也。并同上 \\n 北齐卢思道聘陈，设宴联句作诗，先唱者讥北人云：“榆生欲饱汉，草长正肥驴。”谓北人食榆，吴地无驴，故有此句。思道即续之曰：“共甑分炊饭，同铛各煮鱼。”谓南人无义，同炊异馔也。吴人愧之。《谭薮》 \\n 洛阳有谭歌妇人杨苎萝，能辩言，有才思，杨凝式侍郎以侄女呼之，怜其聪慧也。时有僧云辨者，有文，善能讲经，善应对，若祀祝之辞，随名位高下对之三十字如宿思。少师尤重之。长寿二年五月，云辩讲对歌者，忽有蜘蛛于檐前垂丝而下，正对少师与云辩前。少师笑谓歌者曰：“试嘲得着，奉绢五匹。”歌者不思，应声嘲之，意不离蜘蛛戏之云辩，云辩体充肚大不能行。少师见诗绝倒，大叫：“和尚将绢五匹。”云辩惭且笑，与绢五匹。诗嘲蜘蛛曰：“吃得肚罂撑，寻丝绕寺行。空中设罗网，只待杀众生。”《洛阳旧闻》 \\n 至和间，有数达官以诗知名，常慕乐天体多得于容易。曾有一联云：“有禄肥妻子，无恩及吏民。”有人戏之曰：“昨日通衢，遇一辎軿车载极重，羸牛甚苦，岂非足下妻子乎？”闻者传以为笑。《欧公诗话》 \\n 向文简在延州，尝有诗云：“四时常有烟棚合，三月犹无菜甲生。”又有人《嘲同州》诗云：“三春花发惟樗树，二月莺啼是老鸦。”《杂志》 \\n 徐州云水山人张天骥，不远千里见朱定国于钱塘，爱其中风物，遂欲徙家居焉。春尽思归，以诗戏之云：“羡公飘荡一孤舟，来作钱塘十日游。水洗禅心都眼净，山供诗笔总眉愁。雪中乘兴真聊尔，春尽思归都罢休。何事却寻朱处士，种鱼万尾桔千头。”《纪诗》 \\n 闽人廖复，天禧二年求荐，天府下，挝鼓讼之，覆考再收，省试又下。湖人凌景阳因复讼之，亦再收高第，遂登科。士子作诗嘲复曰：“细思堪恨廖贤良，论中科名属景阳。啼得血流无用处，为他人作嫁衣裳。”朱定国《续归田录》 \\n 景祐中，有轻薄子以古人二十字诗益成二十八字嘲诮曰：“仲昌‘故国三千里’，宗道‘深宫二十年’。殿院‘一声《河满子》’，龙图‘双泪落君前’。”龙图，王博文也，尝更大藩，镇开封府，知三司使。一日对上前，因叙扬历之久，不觉泪下。殿院，萧定基也，为殿中侍御史，与韩魏公、吴春卿、王君贶同发解。开封举人作《河满子曲》嘲之，因奏事，仁宗问之，令诵一遍。王宗道为诸王教授及讲书凡二十余年，不求进用。仲昌者，章郇公之仲从子，论科场不公，奏闻，牒归建州。当时以为虽用古人诗句，而切中一时之事，盛传以为笑乐。《东斋录》 \\n 丁晋公与杨文公游处宴集，必有诙谐之语，复皆敏于应答。一日台谏攻文公，因晚俟晋公之门，方伏拜，晋公亟谓文公曰：“内翰拜时髭击地。”文公随声答曰：“相公坐处幕瞒天。”盖杨美髭髯而丁第方盛设帷幕，因互相讥也。《有宋佳话》 \\n 太尉田重进起于戎行，晚年好道术，喜黄白。有拣停兵士张花项衣道服，以其项多雕篆，目之为花项。又引道士为同志，前后所用钱帛悉资之无少违，久而无成。忽一日云出采药，八月当成。晚大醉归，重进问尊师从来，饮何遽醉。花项微笑：其实不饮，昨日见一仙流。向西顶礼。重进问何人。花项恭肃低言即吕洞宾。谓曰：重进武人，好事如此，此人有寿，今已有微疾，田微染风痾，某当暂届少药疗之。田大喜曰：“重进粗人，何销神仙下降？”且曰：“何时至？”花项曰：“此月十五日夜三更必至。吕不欲多见人，望太尉于射亭张设，用好新裀褥，静室燃香，鲜果好酒。”后至五更，重进久患风，折腰艰难。重进方欲责花项虚诞，外报尊师门大开，囊箧般运已尽。重进惭恨，鸣指曰：“无良汉，无良汉！”自是不复信。时有无名人献诗一首以笑之，永兴军人尚能念诵。诗曰：“或作黄金或作银，热人好幸搏尖新。一朝狂惑田重进，半夜扳迎吕洞宾。呆汉出门时引领，黠儿得路已潜身。虽称两个无良汉，笑杀长安万万人。”《洛阳旧闻》 \\n 湖南徐仲雅与李宏皋、刘昭禹齐名，所业百余卷并行于世。《耕夫谣》一首云：“张绪逞风流，王衍事轻薄。出门逢耕夫，颜色必不乐。肥肤如玉洁，力拗丝不折。半日无耕夫，此辈总饿杀。”《雅言杂载》 \\n 周颛处士，洪儒奥学，偶不中第，旅浙西，从事欢饮，惟昧于章程，座中皆戏之，有赠诗曰：“龙津掉尾十年劳，声价当时斗月高。惟有红妆回舞手，似持霜刃向猿猱。”周和曰：“十载文场敢惮劳，宋都回鹢为风高。今朝甘伏花枝笑，任道樽前爱缚猱。”《南唐近事》 \\n 庐山道士体貌魁伟，饮酒啖肉，居九天使者庙，有双鹤因风所飘，憩于庙庭。道士惊喜，自谓当赴上天命，令山童控而乘之，羽仪清弱，不胜其载，毛伤骨折而毙。翌日驯养者知，诉于公府。处士陈沆嘲之曰：“啖肉先生欲上升，黄云踏破紫云崩。龙腰鹤背无多力，传语麻姑借大鹏。”《南唐近事》 \\n 李山甫诗名冠于当代，过乌江《题项羽庙》云：“为虏为王尽偶然，有何惭见渡江船。平分天下犹嫌少，可要行人赠纸钱？”又《赠宿将》云：“校猎燕山经几春，雕弓白羽不离身。年来马上浑无力，望见飞鸿指似人。” \\n 任谷富有经术，隐居于洛以俟召命。未降蒲轮，乃躬到京访知己，有朝官戏赠曰：“云间应讶雁书迟，自到京中探事宜。从此见山须合眼，被山相赚已多时。”后至补衮。[《幽闲鼓吹》] \\n 曹确、杨收、徐商、路岩同秉政，时有诗嘲之曰：“确确无余事，钱财总被收。商人都不管，货赂几时休？”《南部新书》 \\n 方干为徐凝所器重，尝有诗云“押得新诗草里论”，反语云“村里老”，所以诮凝。《古今诗话》 \\n 贾岛为长江簿，除一少年为代，而不欲赴。张蠙为诗刺之曰：“少年为理但公清，鸿渐行中是去程。莫恨长江为短簿，可能胜得贾先生？”《鉴戒录》 \\n 晋宋以来，始置员外郎，掌省事，弥重其选，时议以比部郎中，虽品卑而望美。省中诸郎不自员外郎拜者，谓之“土山头”，言不历清资，便拜高品，有似长征兵士便授边远果毅。景云中，赵谦光自彭州司马入为大理正，迁户部郎中，不历员外郎。户部员外郎贺若涉曾戏之曰：“员外由来美，郎中望不优。谁知粉省里，翻作土山头？”谦光答曰：“锦帐随情设，金炉任意熏。惟愁员外置，不应列星文。”时人以为奇句。《雍洛灵异小录》 \\n 陆海县渔人张仪于海上见铜莲花趺，送长安北寺，与大兴善寺阿育王金象大小正同。后有异僧云：“天竺阿育王象忽失所在，时有僧梦云：‘吾出河东，为高理所得。’僧在阿育王寺，故特远来寻理。”引僧入寺，僧故放光，僧云：“有圆光，寻之必至。”咸安年间，合浦人董崇之因采珠见海底有异光，取获圆光奏上。晋简文帝使施象上，宛然正同。台上有西域古书，胡僧求那跋摩识之，梵书也。云是阿育王第四女所造。隋文帝载入内道场，梁武帝太极殿寺遭火，东明观道士李荣戏咏曰：“道善何曾善，云兴又不兴。如来焚亦尽，唯有一群僧。”识者虽以荣诗为能，亦因减其声。《闲居诗话》"}
{"章节": "卷三十九", "正文": "卷三十九 \\n  \\n 讥诮门下 \\n 大中元年，魏扶知礼闱，入贡院题诗曰：“梧桐叶落满庭阴，锁闭朱门试院深。曾是昔年辛苦地，不将今日负前心。”及榜出，为无名子削为五言诗讥之。《南部新书》 \\n 先天中，王上客为侍御史，自以才望当在前行，忽除膳部员外郎，微有恨惋，吏部郎中张思咏曰：“有意嫌兵部，专心望考功。谁知脚踜蹬，几落省桥东。”盖膳部在省最东北隅也。 \\n 赵璘仪质么陋，第名后赴姻礼，傧相以诗嘲之曰：“巡关虽傍樗蒲局，望月还登乞巧楼。第一莫教娇太过，缘人衣带上人头。”又曰：“不知元在鞍桥里，将谓空驮席帽归。”又曰：“火炉床上平躯立，便与夫人作镜台。” \\n 崔立言高退，隐茅山，善谑浪，为诗赠营妓敦庞者曰：“瓦棺寺里逢行迹，华岳山头露掌痕。不须惆怅愁难嫁，待与将书问岳神。”瓦棺寺有大佛迹，岳神大人。又醉中谑浙西廉使曰：“山夫留意向丹梯，连帅邀来出药畦。常见浙东夸镜水，镜湖元在浙江西。”并同上 \\n 《太平广记》言杜牧为宣州幕，有酒妓肥大，牧之赠诗曰：“盘祖当时有远孙，尚令今日逞家门。一车白土将泥脸，十幅红绡补破裈。瓦棺寺里逢行迹，华岳山头见掌痕。不须啼哭愁难嫁，待与将书问岳神。”与此同，未知孰是。 \\n 张唐卿进士第一人及第，期集于兴国寺，题壁云：“一举首登龙虎榜，十年身到凤凰池。”有人续云：“君看姚晔并梁固，不得朝官未可知。”后果终于京官。《笔谈》 \\n 惠崇诗自负有“河分冈势断，春入烧痕青”。时人或有疑讥其犯古者，嘲之曰：“河分冈势司空曙，春入烧痕刘长卿。不是师兄多古句，古人诗句似师兄。”《闲居诗话》 \\n 元居中作宿守，郡有官妓小苏善歌舞，幼而聪慧，元守甚怜之。一日宴罢，令就座客关彦长求诗。关善诙谐，即当时名公也，得诗云：“昔日闻苏小，今朝见小苏。未知苏小貌，得似小苏无？”由是以此自负，相传以起声，士大夫从此作诗甚众。洎长大，数年间体丰修长，未免尚语此。苏子瞻出知湖州，亦来乞诗。苏书与之云：“舞腰窈窕，影摇千尺龙蛇动；歌喉宛转，声散半天风雨寒。”此石曼卿《古松》诗，遂为士大夫笑。《泗上录》 \\n 曹唐、罗隐同时，才情不殊。罗曰：“唐有鬼诗。”或曰：“何也？”曰：“水底有天春寂寂，人间无路月茫茫。”唐曰：“罗有女子诗。”或曰：“何也？”曰：“若教解语应倾国，任是无情也动人。”此盖罗《牡丹》诗也。卢瓌《抒情》 \\n 贾岛狂狷行薄，执政恶之，故不与选。裴晋公于兴化作池亭，岛诗曰：“破却千家作一池，不栽桃李种蔷薇。蔷薇花谢秋风起，荆棘满庭公始知。”人皆恶其不逊。《古今诗话》 \\n 胡旦秘监性褊躁，丧明，居襄阳，爱讥郡政。夏英公常师事之。及公贵达，胡尚以青衿视公。公出镇襄阳，时一造焉。一日谓公曰：“读书乎？”曰：“郡事少暇，比只作得一《燕雀诗》。”胡曰：“试举之。”曰：“燕雀纷纷出乱麻，汉江西畔使君家。空堂自恨无金弹，任尔啾啾到日斜。”自尔少戢。 \\n 蔡君谟守福唐，会李太伯与陈烈于望海亭，以歌者侑酒，方举板一拍，陈惊怖越席，攀木逾垣而去。李作诗曰：“七闽山水掌中窥，乘兴登临到落晖。谁在画桥沽酒处，几多鸣橹趁潮归。晴来海色依希见，醉后乡心积渐微。山鸟不知红粉乐，一声檀板便惊飞。”盖讥其矫也。 \\n 梅圣俞过扬州，宋公序送鹅，作诗谢云：“尝游凤池上，曾食凤池萍。乞与江湖客，从交养素翎。”公序得诗不怿。(并)同前 \\n 乾符末，有客寓于广陵开元寺，不为僧所礼，以笔题门而去：“龛龙去东海，时日隐西斜。敬文今不在，碎石入流沙。”僧众皆不能详之。独有沙弥能解，众问其由，则龛龙去矣有合字；时日隐矣有寺字；敬文不在苟字也；碎石入流沙卒字也。此不逊之言辱我曹也。众僧大悟。沙弥乃懿皇朝云皓供奉也。[《桂苑丛谈》] \\n 《长沙六快诗》，致仕屯田王揆作也。六人谓帅周沆、漕赵良规、宪李硕、刘舜臣、倅朱景阳、许玄。诗略曰：“湖外风物奇，长沙信难续。衡峰排古青，湘水湛寒绿。舟楫通大江，车轮会平陆。昔贤官是邦，仁泽流丰沃，今贤官是邦，刳啖人脂肉。怀昔《甘棠》化，伤今猛虎毒。然此一郡内，所乐人才六：漕与二宪僚，守连两通属。高堂日暮会，深夜继以烛。帏幕皆绮纨，器皿尽金玉。歌喉若珠累，舞腰如素束。千态与万状，六人欢不足。因成《快活诗》，荐之尧舜目。”余数联猥不可录。揆与樊太博立里闬交素，俱老于故乡而林泉相依，以二疏自高。谤诗既出，捕樊以胁之。樊义薄无守，悉以游从之事卖之，以求苟免而希赏。狱具讟谤削籍，立以告发加秩，昂然拜命，略无三褫之羞。训词云：“为尔交者，不其难乎？”《湘山野录》 \\n 皇甫松著《醉乡日月》三卷，自叙之云：“松，丞相奇章公表甥，然不荐举。”因襄阳大水，遂为《大水变》极言诽谤，有“夜入真珠室，朝游玳瑁宫”之句。丞相有爱姬名真珠。[《摭言》卷十] \\n 张曙、崔昭纬，中和间西川同举，相与谒日者问命，时曙自恃才名籍甚，人皆呼为将来状元，崔亦分居其下。无何，日者殊不顾曙，惟目崔曰：“将来万全及第。”曙有愠色，曰：“郎君亦及第，但崔家郎君拜相，当于此时过堂。”既而曙果以怆恤不终场，昭纬首冠，曙以诗刺之曰：“千里江山陪骥尾，五更风水失龙鳞。昨夜浣沙溪上雨，绿杨芳草为何人！”崔不平之。会夜饮，崔以巨觥饮张，拒之，崔曰：“但吃，待我作宰相，与你取状元。”张拂衣而出，因不叶。后七年，崔自内大廷拜，张于后三榜裴公下及第，果于崔公下过堂。并同上　[《唐摭言》卷十一] \\n 崔珏佐大魏公幕，与副车袁充不叶，公俱荐之于朝，崔拜芸阁校仇。纵舟江浒，会有客以丝桐诣公，公善之而迎珏至，公从容为客请一篇。珏方怀拂郁，因而发泄所蓄为诗：“七条弦上五音寒，此艺知音自古难。惟有河南房次律，始终怜得董亭兰。”公不怿，崔大惭恚。[《摭言》卷十一] \\n 元微之在浙东时，宾府有薛书记，饮酒醉，因争令，以酒器击伤微之，由是遂去幕，乃作《十离诗》为献。诗云：“驯扰朱门四五年，毛香足净有人怜。无端咬着亲情脚，不得红丝毯上眠，”《犬离家》“越管宣毫始称情，红笺纸上撒花琼。都缘用久锋头尽，不得羲之手里擎。”《笔离手》“云耳红毛浅碧蹄，追风曾到日东西。为惊玉貌郎君坠，不得华轩更一嘶。”《马离厩》“陇西独自一孤身，飞去飞来上锦茵。都缘出语无方便，不得笼中更唤人。”《鹦鹉离笼》“出入朱门未忍抛，有人常爱语咬咬。衔泥秽污珊瑚簟，不得梁间更垒巢。”《燕离巢》“皎洁圆明内外通，清光似照水晶宫。都缘一点瑕相污，不得终宵在掌中。”《珠离掌》“戏跃莲池四五秋，常摇朱尾弄轮钩。无端摆断芙容朵，不得清波更一游。”《鱼离池》“爪利如锋眼似铃，平原捉兔趁高晴。无端窜向青云外，不得而今臂上擎。”《鹰离韝》“蓊郁新栽四五行，常将贞节负秋霜。为缘春笋钻墙出，不得垂阴覆玉堂。”《竹离亭》“铸泻黄金鉴始开，初生三五月徘徊。为遭无限尘蒙污，不得华堂上玉台。”《鉴离台》元公诗曰：“马上同携今日杯，湖边还拂去年梅。年年只是人空老，处处何曾花不开。歌咏每添诗酒兴，醉酣还命管弦来。樽前百事皆依旧，点检唯无薛秀才。”《摭言》　《鉴戒录》有薛涛上连帅《犬离家》《鱼离池》《鹦鹉离笼》《竹离丛》《珠离掌》五诗。谓薛书记，不知孰是。 \\n 赵昌言为枢密副使，时陈仪与董俨俱为三司盐铁副使，胡旦知制诰院，尽同年生，俱少年，为一时之俊。梁颢又尝与同幕。五人者旦夕会饮于枢第，茶觞壶矢，未尝虚日。每乘醉，夜方归。金吾吏逐夜候马首声喏。仪以醉鞭指其吏曰：“金吾不惜夜，玉漏莫相催。”都人谚云：“陈三更，董半夜。”《玉壶清话》 \\n 张文潜尝作《齐安行》，词甚不美，末云：“最愁三伏热如甑，北客十人九人病。百年坐死回中州，千金莫作齐安游。”而潘邠老，黄人也，为作解嘲云：“为邦虽陋勿雌黄，我曾侍立苏公旁。见公颜色不憔悴，不似贾谊来江湘。它州虽粗胜吾州，无此两公相继游。”《王直方诗话》 \\n 王令逢原，广陵人，既见知于舒王，声誉赫然，时附丽之徒望风伺候，守牧冠盖日满其门，进誉献谄，初不及文字间也。逢原厌之，大署其门云：“纷纷闾巷士，看我复何为？来即令我烦，去即我不思。”意有知耻者，而干谒不衰。 \\n 东坡号思聪诗为《水镜集》，又作序赠之云：“聪能为水镜，以一含万，则书与诗当益奇。吾将观焉，以为聪得道深之候。”及聪来京师，种种不进，有人戏之云：“水镜年来亦太昏。” \\n 张文潜作《大旱诗》云：“天边赵盾益可畏，水底武侯方醉眠。”时人以为几于“汤潯右军”也。并同上 \\n 晋刘道真遭乱，于河侧牵船，见一老妪摇橹，道真嘲之曰：“女子何不调机弄杼，因甚旁河摇橹？”答曰：“丈夫不跨马挥鞭，因甚旁河牵船？”又尝与人草中同盘共饮，见一妪将两小儿过，并着青衣，嘲之曰：“青羊引双羔。”妇人曰：“两猪共一槽。”道真无以对。《因话录》 \\n 唐宋国公瑀不解射，九月九日赐射，瑀箭俱不着垛，一无所获。欧阳询咏之曰：“急风吹缓箭，弱手驭强弓。欲高翻复下，应西还又东。十回俱着地，两度并擎空。借问谁为此，只应是宋公。”萧瑀封宋国公。后帝见此诗，谓瑀曰：“此乃四十字章疏也。”由是与询有隙。《太平广记》 \\n 东皋子王勣字无功，有《杜康庙碑醉乡记》，备言酒德。广陵人刘虚白擢进士第，嗜酒，有诗云：“知道醉乡无户税，任他荒却下丹田。”世之嗜酒者，苟为仲尼之徒，得无为诰戒乎？《北梦琐言》 \\n 李度，显德中举进士，攻诗，有“醉轻浮世事，老重故乡人”之句，人多诵之。王朴为枢密，以此一联荐于申文炳知举，遂擢为第三，人或嘲曰：“主司只选一联诗。”《玉壶清话》 \\n 寇文公尝与张洎同省，一日作《庭雀诗》讥洎曰：“少年挟弹多狂逸，不用金丸用蜡丸。”盖讥洎顷在江南重围中而与李煜草诏内于蜡丸中追上江救兵之事也。洎不免强颜附之，后稍亲昵。同上 \\n 龚彦和谪化州，持不杀戒，日夜礼佛，对客虮虱满衣领，不恤也。邹志完嘲曰：“衣领从教虱子缘，夜深拜得席儿穿。道乡活计君知否，饥即须餐困即眠。”《冷斋夜话》 \\n 崔日用为御史中丞赐紫。是时佩鱼须有特恩，内宴，中宗命群臣撰词，曰：“台中鼠子直须谙，信足跳梁上壁龛。倚翻灯脂污张五，还来嚼带报韩三。莫浪语，其王相。大家必若赐金龟，卖却猫儿相报上。”中宗命以金鱼赐之。《本事诗》 \\n 秦韬玉，京兆人，父为左千牛将军。韬玉有词藻，工长短歌，有《公子行》曰：“阶前莎绿毯不卷，银龟喷香挽不断。乱花织锦柳捻丝，妆点池台画屏展。主人功业传国初，六亲联络驰朝车。斗鸡走狗家世事，抱来皆佩黄金鱼。却笑儒生把书卷，学得颜回忍饥面。”为田令孜擢用，未几岁至丞郎。《摭言》 \\n 陈文亮，闽人。少为浮屠，后入王氏幕下，终遇害。僧文彧有诗赠之曰：“闻学汤休长鬓髭，罢修禅颂不披缁。龙盂虎锡安何处？象简银鱼得几时！宗炳社抛云一榻，李膺门醉酒千卮。莫言谁管你闲事，今日尘中复是谁？”文亮为僧尝为诗云：“谁管你闲事，尘中自有人。”故文彧讥之也。及遇害，文彧复吊之云：“不知冥漠下，今似鹧鸪无？”为文亮尝《代迁客吟鹧鸪诗》云：“毛羽锦生光，江南是你乡。四山声欲合，迁客路犹长。相应隈丛竹，低飞近夕阳。就中汨罗岸，非细断人肠。”《雅言系述》 \\n 王禹锡字元圭，行第十六，与东坡有姻。尝作《贺知县喜雨诗》云：“打叶雨拳随手重，吹凉风口逐人来。”自以为得意。东坡见之曰：“十六郎作诗，怎得如此不入规矩？”禹锡云：“盖是醉中所作。”异日又将一大轴呈坡，坡读之云：“尔复醉耶？”[《王直方诗话》]"}
{"章节": "卷四十", "正文": "卷四十 \\n  \\n 诙谐门上 \\n 太宗赐钱思公以下《孝经诗》，令次韵和进。晁文元迥首出四句云：“舍后信标名，风篁自有声。温柔敦厚教，仙果子难生。”思公即便对晁公：“今日须了。”晁大笑：“诸公不晓，今日《孝经诗》稽迟，戏以此督之尔。”四句盖次韵诗迟也。 \\n 祥符中，日本国遣使入贡，称国之东有祥光现，其国素传中原天子圣明则此光现。章圣诏本国建寺，赐额曰神光。朝辞日，夷使乞令词臣撰一寺记。是时当制者虽中魁选，然词学不优赡，居常止以张君房代之，盖假其稽古才雅也。既传宣讫撰寺记，时张尚为小官，醉饮樊楼，遣人遍京城寻之不见，而夷人在閤门翘足以候文，中人三促之，紫微大窘。后钱希白、杨大年因玉堂暇日，改《闲忙令》，大年曰：“世上何人最号闲，司谏拂衣归华山。”盖种放得归山时也。希白曰：“世上何人最号忙，紫微失却张君房。”时传此事为雅笑。《湘山野录》 \\n 唐制：三班奉职月俸七百驿券，羊肉半斤。祥符中，有人题于驿舍曰：“三班奉职实堪悲，卑贱孤寒即可知。七百料钱消甚使，半斤羊肉几时肥？”朝廷闻之，谓如此何以责廉，遂议增俸。《古今诗话》 \\n 陈亚少卿，维扬人，善诗什，滑稽尤甚。尝与蔡君谟会于金山僧舍，酒酣，君谟题诗屏间曰：“陈亚有心终是恶。”即索笔对曰：“蔡襄无口便成衰。”少时为杭州於潜令，以利口谑浪，人或厌之。太守马忠肃因其趋府，戒之，陈惧受教。俄有通刺谒者称太祠郎李过庭。公骂曰：“何人家子弟？”亚率尔云：“李趋儿。”马公徐悟之，大笑。《唐宋遗史》 \\n 陈亚卿著《药名诗》若“风月前湖近前胡，轩窗半夏凉半夏”；“棋为腊寒呵子下呵子，衣嫌春瘦缩砂裁缩砂”；及《赠祈雨僧诗》云“无雨若还过半夏半夏，和师晒作葫芦巴葫芦巴”之类，最脍炙人口。又曾知祥符县，亲故多干托借车牛，因作诗曰：“地名京界足亲知荆介，托借寻常无歇时蝎。但看车前牛领上车前子，十家皮没五家皮五加皮。”尝言药名用于诗无不可，而斡运曲折使各中理，在人之智耳。或曰：“延胡索可用乎？”曰：“可。”沉思久之，吟曰：“布袍袖里怀漫刺，到处迁延胡索人鳗鲤、延胡索。此可赠游谒措大。”闻者绝到。与章郇公同年，将用之而为言者所沮，作《生查子》献之曰：“朝廷数擢贤蒴擢，旋占凌霄路凌霄花。自是郁陶人桃仁，险难无夷处芜荑。也知没药疗孤寒没药，食药何须误石药。大幅纸连粘大腹皮，甘草《归田赋》甘草。”又别作《闺情生查子》三首：其一曰：“相思意已深相思子、薏苡，白纸书难足白止。字字苦参商苦参，故要檀郎读狼毒。分明寄得约当归当归，远志樱桃熟远志。何事菊花时菊花，犹未回乡曲茴香？”其二曰：“小院雨余凉禹余粮，石竹风生砌石竹。罗扇尽从容苁容，半夏纱厨睡半夏。起来闲坐北亭中北亭，滴尽真珠泪真珠。为念婿辛勤细辛，去折蟾宫桂桂。”其三曰：“浪荡去来来茛菪，踯躅花频换踯躅。可惜石榴裙石榴，兰麝香消半麝香。琵琶闲后理相思枇杷、相思，必拨朱弦断筚拨。拟续断朱弦续断，待这冤家看代赭。”又自为亚字谜曰：“若教有口便哑，且要无心为恶。中间全没肚肠，外面任生棱角。”虽一时谐谑之词，寄托亦有深意。又《岁旦示知己》云：“收寒归地底，表老向人间。”《与人郊行》云：“马嘶曾到寺，犬吠乍行村。”《送归化宰赴阙》云：“吏辞如贺日，民送似迎时。”《怀旧隐》云：“排联花品曾非僭，爱惜苔钱不是悭。”自成一家体。《青箱杂记》 \\n 魏仲先、寇莱公游陕郊僧寺，多留题，后同到，见莱公诗已用碧纱笼而仲先诗独尘昏在壁，时有从行官妓颇慧，以红衣袖拂之。仲先徐曰：“若得时将红袖拂，也应胜着碧纱笼。”莱公大笑。[同前] \\n 西都应天院去府十里，每朔望，留守帅府官朝拜，未晓而往，时行十里不交谈，有人作诗云：“正梦寐中行十里，不言语处饮三杯。”有人送驴肉，复云：“厅前捉到须依法，合内盛来定付厨。”《春明退朝录》 \\n 李涛相国性滑稽，为布衣时往来京洛间，汜水关有僧舍曰不动尊院，院中有僧不出院十余载。涛每过常谒其院，必省其僧。未几寺焚僧散，涛再过之，但有门扉而已，因题诗曰：“走却坐禅客，移将不动尊。世间颠倒是，八万四千门。”《谈苑》 \\n 韩浦、韩洎，晋公滉之后，咸有辞学。浦善声调，洎能为古文。洎尝轻浦，语人曰：“吾兄为文，譬如绳枢草舍，庇风雨而已。予之文是造五凤楼手。”浦性滑稽，窃闻其言，因有亲知遗蜀笺，浦作诗与洎曰：“十样蛮笺出益州，寄来新自浣溪头。老兄得此全无用，助尔添修五凤楼。”同上 \\n 内朝晨入庭内错立，至驾欲坐，即御史台知班唱班，欲依班立也。王彦和汾与刘贡父攽同趋朝，王戏刘曰：“内朝日日须呼汝。”刘应声曰：“寒食年年必上公。”[《诗史》] \\n 王平甫博学耿介，语言轻肆，人或戏为心风。熙宁中乞郡得湖州。舒王以诗送之曰：“吴兴太守美如何？柳恽诗才不足多。遥想郡人迎下担，白蘋洲上起沧波。”讥其风也。平甫知其意，即以“吴兴太守美如何”为破题作诗十首，其一曰：“吴兴太守美如何？太守从来恶祝鮀。生若不为上柱国，死时犹合作阎罗。”舒王闻之曰：“阎王见阙，请便赴任。” \\n 方圭好为恶诗，宋公序知扬州日，圭来谒，宴于平山堂。圭诵诗不已，宋欲它辞已之，顾野外牛就木磨痒，谓坐客胡诙曰：“青牛恃力狂挨木。”诙应声曰：“妖鸟啼春不避人。”宋公大笑。圭悟其意，饮散，至客次欲奋拳击诙，众救而免。并同上 \\n 刘予仪三入玉堂望大用，颇不怿，作诗云：“蟠桃三窃成何味，上尽鳌山迹转孤。”移疾不出。朝士问疾，刘云：“虚热上攻。”石文定在坐云：“只消一服清凉散。”谓两府方得凉伞。[《侯鲭录》] \\n 王君贶送牡丹与永叔，答诗云：“最好花常最后开。”盖君贶同时辈皆入两府，永叔以最后戏之也。王得诗不喜，对来价掷之。永叔谓人曰：“好花不开也。”君贶闻之愈怒。《诗史》 \\n 李芸居于泗上，一日纳姬，友人钟公寄诗曰：“昨暮闲行泗水壖，绿杨堤上睹云軿。知君买得千金笑，只用何曾两日钱。”盖芸以二万钱置此姬也。《诗史》 \\n 范希文以大理寺丞监西溪盐场。西溪素多蚊蚋，希文作诗曰：“饱去樱桃重，饥来柳絮轻。但知求旦暮，休更问前程。”[《冷斋夜话》卷五] \\n 冯瀛王性仁厚，家有一池，每得鱼放池中。其子监丞每窃钓之，瀛王闻之不悦，于是高其墙垣，钥其门户，作一诗书其门曰：“高却垣墙钥却门，监丞从此罢垂纶。池中鱼鳖应相贺，从此方知有主人。” \\n 吴善长郎中仪状魁伟，颇类富丞相，文学之誉则无焉。有轻薄子赠之诗曰：“文章却似呼延赞，风貌还同富相公。”国初有武臣呼延赞好吟恶诗，故云。[《倦游杂录》] \\n 熙宁中，章子厚察访湖北，因以兵收辰溪之南江诸蛮，时有吴僧愿成亦在军中，自称察访大师，每出则乘大马以挝剑拥从呵殿而行。随兵官李资入洞，资为蛮人所杀，成亦被缚，既而放归，犹扬扬自得。诗僧文莹嘲之曰：“童头浮屠浙东客，传呼避道长沙陌。宝挝青盖官仪雄，新赐袈裟椹犹黑。察车后乘从驱挈，庸夫无谋动蛮穴。暗滩夜被猿猱擒，缚入新溪哭残月。牂牁畏佛不敢烹，脱身腥窟存余生。放师回目不自愧，反以意气湘南行。我闻辛有适伊川，变戎预谶《麟经》编。《暌》车载鬼吁可怪，宜入《熙宁志怪篇》。” \\n 京师优人以杂细物数十种布于地，使人暗记物色，然后遣沐猴认之。每沐猴得之，优人即曰：“道着也马留。”留盖优人呼沐猴之名。熙宁庚戌春，市井之人见举子往往亦以马留目之。其年状元叶祖洽赴宴于池上，有下第进士寄诗曰：“着甚来由去赏春，也应有意惜芳辰。马蹄莫踏乱花碎，留与愁人作醉茵。”紬而绎之，乃是“着也马留”四字，盖四句各取上一字。[《倦游杂录》] \\n 郑君平性滑稽，及第后，有人以诗来鑺钱，君平以诗答曰：“五贯九百五十俸，省钱请来足甚用。还债还负亦无余，买酒买肉何曾梦，妻儿终日只愁饥，婢仆过冬犹受冻。更有不识事闲人，献诗献启觅甚瓮！”[《笔谈》] \\n 张献图主簿，颍人，善嘲谑，以老榜得班行，寄书于家人曰：“汝作鸾孤，我为奉职，不忝矣。”又讥州县官之贪污者云：“棒头旧血添新血，箧里黄金压白金。”《古今诗话》 \\n 王丞相好嘲谑，初执政，对客怅然曰：“投老欲依僧。”再三言之。客应之曰：“急则抱佛脚。”丞相善之，复曰：“投老欲依僧是古人一句诗。”客曰：“急则抱佛脚亦是俗谚全句。上去头，下去脚，岂不是的对？”丞相大笑。[《中山诗话》] \\n 秘书省东即右威尉营，荒芜摧毁，其大厅逼校正院，南对御史台。有人嘲之曰：“门缘御史塞，厅为校书侵。”[《南部新书》甲] \\n 宋中道有俊才而身短小，人多戏之。苏子美与中道年相悬，然甚爱其才调，中道亦倾心，作诗论交。子美长大魁伟，与中道并立，下视曰：“交不着。”此京师市井语也。号中道为宋锥，为其颖利而幺么云，赠之诗曰：“譬如利锥末，所到物已破。”后中道通判洛州，洛州本赵地，有毛遂墓，圣俞作诗送行，举锥处囊事，亦所以戏之也。[《中山诗话》] \\n 太宗时，进士同年有数人名似姓者，或有取以为诗云：“郭郑郑东东野络，马张张夏夏侯璘。”熙宁中有“崔度崔公度，王韶王子韶”，皆的对也。又有章君陈、陈君章二人未有似者。唐东方虬欲为西门豹作对，亦当时好事者为此对耳。给事中马子山，穆王八骏有山子马，王丞相云：“马子山骑山子马。”莫有对者，相传久之。有姓钱人为衡水令罢归，或取以为对云：“钱衡水盗水衡钱。”钱闻之变色，或者对云：“吾正欲作对耳，非有实也。”《古今诗话》 \\n 咸通中，以举子衣车服侈异，下令不许乘马。时场中不下千人，皆跨长耳。或嘲之曰：“今年敕下尽骑驴，短帽长鞭满九衢。清瘦儿郎犹自可，就中愁杀郑昌图。”郑昌图魁伟，故有此句。[《摭言》卷十二] \\n 开元中，宰相苏味道、张昌龄皆有诗名，暇日相会，互相嘲谑，昌龄曰：“某诗所不及相公者，为无银花合。”盖苏《元夕诗》有“火树银花合”之句也。味道日：“某诗所以不及相公者，为无今同丁。”盖张《赠张昌宗诗》有“昔日浮丘伯，今同丁令威”之句也。遂相对抚掌而笑。[《本事诗》] \\n 武后朝，左司郎中张元一滑稽，时西戎犯边，武后欲武氏立功因行爵赏，命武懿宗统兵平之。寇未入境，懿宗才逾邠，畏懦而遁。懿宗陋短，元一嘲之曰：“长弓与短箭，蜀马临高蹁。去贼七百里，隈墙独自战。忽然逢着贼，骑猪向南遁。”天后闻之未晓，曰：“懿宗无马耶，何故骑猪？”元一解曰：“骑猪，夹豕也。”天后大笑。[《本事诗》] \\n 总章二年兴善寺火，塑象焚尽，道士李宗嘲之曰：“道善何曾善，言兴又不兴。如来烧亦尽，惟有一群僧。” \\n 文潞公常言：潞中有一士人，忧制中游处，坐中有人嘲，辄尝自云：“有年光德一王伸，恋酒贪歌不厌贫。三年得替归朝去，赢得髭须白似银。”其不羁检也如此。特好事，人有善，必优礼待之。僧乾康、金仙皆以能诗登门。士儒阎羽卿通《尚书春秋》，邓潜有词学，每接见则款语忘倦，议者以此称之。《零陵总记》 \\n 雪峰悦禅师与兴化铣公友善。既老，迎送不已，悦戒曰：“公不袖手山林，尚忍垢乎？”铣一日送官堕马损臂，悦作偈戏云：“大悲菩萨有千手，大丈夫儿谁不有！兴化和尚折一支，犹有九百九十九。”[《冷斋夜话》卷七] \\n 南华恭长老同嗣大愚少丛林，有书叙法乳，悦作偈曰：“与师瓶锡寄江湖，共忆当年在大愚。堪笑堪悲无限事，甜瓜生得苦葫芦。”[《冷斋夜话》卷七] \\n 东坡宿曹溪，读《传灯录》，灯花堕卷上烧一僧字，以笔记于窗曰：“曹溪夜岑寂，灯下读《传灯》。不觉灯花落，茶毗一个僧。”[《冷斋夜话》卷十] \\n 王平甫俊逸，貌陋而黑肥，尝与余同官于洛下，谓余曰：“子可作诗赠我。”余因戏之云：“飞卿昔号温钟馗，思道通脱还魁肥。江淹善谈笔五色，庾信能文腰十围。只知外貌文采饰，谁料满腹真珠玑？相逢酒侣洛阳社，不管淋漓身上衣。”平甫由是不悦。《青箱杂记》 \\n 文潞公初登第，以大理评事知榆次县。新鞔衙鼓来至，公戏书其上曰：“置向谯楼一任挝，挝多挝少不知他。如今幸有黄绸被，拿出头来放早衙。”《诗史》 \\n 赵叔平宅在旧东门里，后致政归睢阳，更为客邸，时谓之无比店。李君锡保西京时，驰马市中，有人新创酒楼，君锡过其下，悦其壮丽，名有巴。时人对曰：“梁苑叔平无比店，洛阳君锡有巴楼。”《倦游录》 \\n 欧阳景洗马素有轻薄名。一日，金銮长老乞书索米于玉泉长老。景授书，至玉泉开封，乃一绝云：“金銮乃觅玉泉书，金玉相逢价倍殊。到了不干藤蔓事，葫芦自去缠葫芦。”相视发笑而已。[《倦游杂录》] \\n 胡秘监旦自知制院落职为襄州通判，时谢学士泌知州事，常因过厅饮酒。胡面色发赤，谢戏曰：“舍人面色如衫色。”胡应声曰：“学士心头似幞头。”胡时衣绯。[《倦游录》] \\n 张涛自京东漕降通判太平州。葛元初授提举银铜坑冶，取涛脚色，欲发荐章。赠一绝云：“提司坑冶是新差，职比催纲胜一阶。若发荐章须脚色，下官踪迹转沉埋。”[《倦游录》] \\n 曹琰郎中，滑稽之雄者。因食落一牙，作诗曰：“昨朝饭里有粗砂，打落翁翁一个牙。为报妻儿莫惆怅，见存犹可食浑家。”[《倦游录》] \\n 杜祁公寓居华阴。有士巩汉卿明俊有才，常与之谈宴。因见鸭没池中，祁公曰：“鸭没池中。”巩即曰：“蝉鸣树上。”[《倦游录》] \\n 木馒头，京师亦有之，谓之无花果，状类小梨，中虚色微红，味颇甘酸，食之发瘴。岭外尤多，州郡待客取以为高飣。故人有诗云“公筵多飣木馒头”。或谓岭外诸郡刻木馒头状，底刻字云：“大中祥符年造到五十只。”谈者之过也。[《倦游杂录》]"}
{"章节": "卷四十一", "正文": "卷四十一 \\n  \\n 诙谐门下 \\n 兵部李内相涛，唐宗室子，自河阳令一举状登科，小字社翁，每于班行中多自名焉，其坦率如此。翰林月给内酝，兵部尝因春社寄翰林一绝云：“社翁今日没心情，为乏治聋酒一瓶。恼乱玉堂将欲遍，依希循到第三厅。”其笔札遒丽，自成一家之妙。俗传社日酒治耳聋，故有是句。[《古今诗话》] \\n 颜师古解霍去病“穿域蹋鞠”云：以皮为之，实以毛，蹴踏为戏也。颜时鞠乃如此，至后唐已不同。归氏子弟嘲皮日休曰：“八片尖斜砌作球，火灰撏了水中揉。一包闲气如常在，惹踢招拳卒未休。” \\n 仁宗朝试《山海天地之藏赋》，长沙进士陈说同进士出身，谒乡人胥偃内翰，因举其赋。胥曰：“赋颇佳，但其间贴故事少耳。”说归作诗曰：“紫宸较艺集英聪，作赋方知尚欠功。事内少它些子铁，殿前赢得一堆铜。黄绸被下夫人暖，青琐窗中学士空。寄语交朋须细认，主司头脑太冬烘。” \\n 卢延逊五举方登第，尝作诗云：“狐冲官道过，犬刺客门开。”租庸张相每诵之。又曰：“饿猫临鼠穴，馋犬舐鱼砧。”成中令激赏之。又曰：“栗爆烧毡破，猫跳触鼎翻。”王忠懿爱之。卢尝谓人曰：“平生投谒公卿，不意得猫儿狗子力也。” \\n 梅圣俞与谢氏世姻。师直小字锦衣奴，圣俞作诗戏之曰：“古锦裁诗句，班衣戏坐隅。木奴今正熟，肯效陆郎无？”师直方十岁，读诗而悟。 \\n 石曼卿登第，有人讼科场，覆考落者数人，曼卿在焉。方兴国寺期集，符至，追所赐敕牒，余人皆泣而起，独曼卿解靴还使人，露体戴幞头，笑语终席。次日放黜者例受三班借职，曼卿作诗曰：“无才且作三班借，请俸争如录事参。从此免称乡贡进，且须走马东西南。”并同上 \\n 王梵志诗曰，“城外土馒头，馅草在城里。每人吃一个，莫嫌没滋味。”且为馅草，当使谁食之？为易其后两句云：“预先着酒浇，图教有滋味。”《东坡诗话》 \\n 冯衮牧苏州日，多纵饮博，因大胜，以所得均与座客，吟云：“八尺台盘照面新，千金一掷斗精神。合是赌时须赌物，不堪回首乞闲人。”《雅言杂载》 \\n 李绅相镇广陵，有少年甚疏简，来谒。晤对间言，白尚书先寄元相公诗云：“闷劝迂辛酒，闲吟短李诗。”且曰：“辛大性迂嗜酒丘度，李二十短而能诗绅。”少年，即丘度子也。谓李公曰：“小子每忆白廿二丈诗曰：‘闷劝平昔酒，闲吟廿丈诗。’”李曰：“辛大有此狂儿，吾敢不存旧乎？”《云溪友议》 \\n 崔涯、张祜为一时狂友，好嘲谑。尝戏赠营妓曰：“虽得苏方木，犹贪玳瑁皮。怀胎十个月，生下昆仑儿。”又曰：“布袍披袄火烧毡，纸补箜篌麻接弦。更有一双皮屐子，纥梯纥榻出门前。”又嘲李端端云：“黄昏不语不知行，鼻似烟囱耳似铛。犹把象牙梳插鬓，昆仑山上月初生。”端端得此诗而惭，遂往见二子，再拜请曰：“端端祗候三郎六郎，伏望哀怜。”乃重为一绝云：“觅得骅骝备绣鞍，善和坊里取端端。扬州近日浑成错，一朵能行白牡丹。”前嘲乃解。又尝为杂嘲曰：“二年不到宋家东，阿母深居僻巷中。含泪向人羞不语，琵琶弦断倚屏风。”“日暮追来香阁中，百年心事一朝同。寒鸡鼓翼纱窗外，已觉恩情逐晓风。”又悼人诗云：“赤板桥西小竹篱，插花还似去年时。淡黄衫子都无了，肠断丁香画雀儿。” \\n 曹州酒纠云娘瘦瘠而善歌，李宣古嘲之曰：“何事实堪悲，云娘只首奇。瘦拳抛令急，长嘴出歌迟。只怕肩侵鬓，唯愁骨透皮。不须当户立，头上有钟馗。” \\n 复州凌岩梦《桂州筵上赠胡子女诗》云：“自道风流不可扳，那堪蹙额更颓颜。眼睛深似湘江水，鼻孔高于华岳山。舞态岂能安掌上，歌声应不绕梁间。孟阳死后今千载，犹有家人觅往还。”并同上 \\n 杨叔宝，强人也。尝为荆门幕，时虎伤人，杨就虎穴磨巨崖大刻《戒虎文》如韩文公《遣鳄鱼文》。其略曰：“呜呼尔彪，出境潜游。”改官于郁州，以书托知军赵定打《虎文》数本，书言岭俗庸犷，欲以化之，仍有诗曰：“日将先圣《诗》《书》教，暂作文翁守郁林。”守遣人打碑，次日本耆申：磨崖树下大虫咬杀打碑匠二人。荆门止以耆状报叔宝。《湘山野录》 \\n 薛逢晚年厄于宦途，策羸赴朝。值新进士缀行而出，时进士团所由数十人，见逢行李萧然，前道曰：“回避新郎君。”逢冁然，即遣价语之曰：“报道莫贫相，阿婆三五少年时，也曾东涂西抹来。”《摭言》 \\n 许孟容进士及第学究登科，时人嘲之曰：“锦袄子上着蓑衣。” \\n 张处士祜《柘枝诗》曰：“鸳鸯钿带抛何处，孔雀罗衫属阿谁？”乐天呼为问头诗。祜矛盾之曰：“鄙薄问头之诮，所不敢辞，然明公亦有《目连变》，《长恨歌》云：‘上穷碧落下黄泉，两处茫茫都不见。’岂不是《目连变》耶？”并同上 \\n 王中令既平蜀，捕余寇与伍队相远，饥甚，乃入一村寺中。僧醉甚箕踞，公怒欲斩之，僧应对不慑。公奇而释之，问求蔬食。云：“有肉无蔬。”公益奇之。馈以蒸豚头，食之甚美，公喜问僧：“止能饮酒食肉耶？为有它伎耶？”僧自言能诗，公令赋《蒸豚诗》，操笔立成，诗云：“嘴长毛短浅含膘，久向山中食药苗。蒸处已将蕉叶裹，熟时更用杏浆浇。红鲜雅称金盘贮，软熟真堪玉箸挑。若把膻根来代并，膻根只合吃藤条。”公大喜，与紫衣师号。乃蜀中诗僧。《百斛明珠》　[《冷斋夜话》卷二] \\n 韩玉汝治秦州尚严，去官，人语云：“宁逢暴虎，莫逢韩玉汝。”孙临滑稽，尤善对。或问曰：“莫逢韩玉汝当以何对？”临应声曰：“可怕李金吾。”天下以为口实。“可怕李金吾”，乃杜诗全句。同前 \\n 石介作《三豪诗》略云：曼卿豪于诗，永叔豪于文，杜默师雄豪于歌。永叔亦谓默云：“赠之三豪篇，而我滥一名。”默之歌少见于世，初不知之，后闻其篇云：“学海波中老龙，夫子门前大虫。”皆此等语，甚矣，介之无识也。永叔不为嘲诮之者，此公恶争名且为介讳也。吾观杜默豪气，正是京东学究饮私酒，食瘴死牛肉，醉饱后而发之者也。作诗之狂争至于卢仝、马异极矣。若更求奇，便作杜默也。《志林》 \\n 幼时，里人程建用、杨咨、家弟子由会草舍，天雨联句六言，程曰：“庭松偃盖如醉。”杨曰：“夏雨新凉似秋。”轼云：“有客高吟拥鼻。”子由云：“无人共吃馒头。”皆绝倒，已四十余年矣。同上 \\n 聂宗义，建隆初为学官，河洛之师儒也，赵韩王尝拜之。郭忠恕使酒咏其姓玩之曰：“近贵全为聩，扳龙即是聋。虽然三个耳，其奈不成聪。”宗义应声答曰：“勿笑有三耳，全胜畜二心。”忠恕大惭。《云溪友议》　[《玉壶清话》卷二] \\n 赵成伯家宴，造之无由，辄欲效颦，而酒已尽，入夜不欲烦扰，戏作小诗求数酌而已。诗曰：“道士令严难继和，僧御帽小却空回。隔篱不欲邻公饮，抱瓮惟防吏部来。” \\n 赵成伯家有姝丽，仆忝乡人，不肯开樽，徒吟春雪，谨依元韵以当一笑云：“绣帘朱户未曾开，谁见杨花落镜台。试问高吟三十韵，何如低唱两三杯？莫嫌衰鬓聊相映，须得纤腰妙共回。知道文君共青琐，梁园赋客敢言才？”俗云，检验雪压秀才，衣带上有《雪诗》三十韵。又世传陶谷学士买得党太尉家故妓，过定陶，取雪水烹团茶，谓妓曰：“党太尉应不识此。”妓曰：“彼粗人，安有此景？但能以销金暖帐下浅斟低唱吃羊羔儿酒尔。”谷愧其言。答来句罪过之义，取贷而已。《玉局遗文》 \\n 仆少好种松，过泗上，与杜子师出山中，子师求予种松法，欲之都梁山中，戏作二绝云：“露宿泥行草棘中，十年春雨养髯龙。如今尺五城南杜，欲问东坡学种松。”“君方扫雪收松子，我已开榛得伏苓。为问何如插杨柳，明年飞絮落浮萍？”同上 \\n 元丰中，晁无咎诗极有声，无己以诗戏之曰：“闻道新文能入样，相州红缬鄂州花。”盖是时方尚相州缬鄂州花也。晁尧民子损之云。《王直方诗话》 \\n 刘讽参军宿山驿，月明有女子数自屋后来，命酌庭中，歌曰：“明月清风，良宵会同。星河易翻，欢娱不终。绿樽翠杓，为君斟酌。今夕不饮，何时欢乐？”此《广记》所载诗也。山谷曰：“当是鬼中曹子建所作。”东坡亦以为然。又有一篇云：“玉户金缸，愿侍君王。邯郸宫中，金石丝簧。郑女卫姬，左右成行。纨绮缤纷，翠眉红妆。王欢转盼，为王歌舞。愿得君欢，长无灾苦。”苏公以为“邯郸宫中，金石丝簧”，此两句不唯人少能作，而知之者亦极难得耳。皆醉中为余书此。张文潜见坡谷论说鬼诗，忽曰：“旧时鬼作人语，如今人作鬼语。”二公大笑。 \\n 高愈主簿云：“东坡云，世间事勿笑为易，惟读王祈大夫诗不笑为难。祈尝谓东坡云：有《竹诗》两句最为得意，曰：‘叶垂千口剑，干耸万条枪。’坡云：‘好则极好，则是十条竹竿一个叶儿也。’” \\n 以道云：“初见东坡词云：‘素面常嫌粉涴，洗妆不退唇红。’便知此老须过海。”余问：“何耶？”以道曰：“只为古今人不曾道到此，须罚教远去。” \\n 吴贺迪吉者，抚州人，一日载酒来余家，并召刘夷季、洪龟父、饶次守辈。酒酣颇纷纷，龟父先归，作一绝题于余书室曰：“再为城南游，百花已狂飞。更堪逢恶客，骑马风中归。”次守既醒，作十七字和云：“当时为举首，满意望龙飞。而今已报罢，且归。”盖龟父是年自洪州首荐，自今上初即位无廷试也。 \\n 山谷既饭素，在馆中时多食东华门碗脱蒸饼。后徙黔南，王定国寄之以诗云：“北海未常尊有酒，冯欢“欢”当作“讙”。——恶人谷珠楼注何止食无鱼。黔州碗脱无蒸饼，自合官称削校书。” \\n 张文潜在一时中人物最为魁伟，故陈无己有诗云：“张侯魁然腹如鼓，雷为饥声酒为雨。”又云：“要瘦君则肥。”山谷云：“六月火云蒸肉山。”又云：“虽肥如瓠壶。”而文潜卧病，秦少游又和其诗云：“平时带十围，颇复减臂环。”皆戏语也。 \\n 刘季孙景文公，顷年王安石使对“念兹在兹，释兹在兹，名言兹在兹。”季孙对之以“揭谛揭谛，波罗揭谛，波罗僧揭谛”。安石大笑。并同上 \\n 往岁江行阻风，沿岸野步，望云岭而去，忽有兰若甚多，僧院睹客来皆扃门不纳。独有一院，大敞其户，见一僧翘足而眠，以手书空，顾客不介意。窃思曰：“书空有换鹅之能，翘足类坦腹之事。此必奇僧。”直入造之，僧虽强起，全不乐客。客不得已而问：“先达有诗曰；‘书空翘足睡，路险侧身行。’和尚其庶几乎？”僧曰：“贫道不知许事，适画房门振匙样。”客不辞而去。《桂苑丛谈》 \\n 梁周翰在太宗朝为馆职，真宗即位，乃除知制诰。柳开赠诗曰：“九重城阙新天子，万卷诗书老舍人。”梁与朱昂、杨大年同在禁掖，大年年未满三十，而两公皆老，数见慢侮，不能堪。即好谓大年曰：“公毋侮我，此老亦将留与公耳。”朱闻之，背面摇手腋下谓梁曰：“莫与他。”大年之没不及五十也。《闲居诗话》 \\n 晋郝隆为蛮府参军，三月三日作诗曰：“娵隅跃清池。”桓温问娵隅为何物。答曰：“蛮名鱼为娵隅。”桓曰：“何为作蛮语？”隆曰：“千里投公，始得一蛮府参军，那得不作蛮语！”《世说》 \\n 卢家有子弟，年暮而犹为校书郎，晚娶崔氏女。崔有词翰，结缡之后，微有嫌色。卢因请诗以述怀为戏。崔立成曰：“不怨檀郎年纪大，不怨檀郎官职卑。自恨妾身生较晚，不见卢郎年少时。”《南部新书》 \\n 李建勋镇临川日，九江帅周宗以书求日近器用仪注，或阙，欲辍临川者。李乘醉批一绝句云：“偶罢阿衡来典郡，固无闲物可应官。凭官为报周公道，莫作循州刺史看。”《南唐近事》 \\n 李巽字仲权，累举不第，乡人侮曰：“李秀才应举，空去空回。不知甚时席帽得离身？”巽亦不校。登第后，乃遗乡人诗曰：“当年踪迹困泥尘，不意乘时亦化鳞。为报乡闾亲戚道，如今席帽已离身。”盖因国初犹袭唐，士子皆曳袍重戴，出则席帽自随。《青箱杂记》 \\n 梅圣俞《河豚诗》曰：“春洲生荻芽，春岸飞杨花。河豚于此时，贵不数鱼虾。”刘原甫戏曰：“郑都官有《鹧鸪诗》谓之郑鹧鸪，圣俞有《河豚诗》当呼为梅河豚也。”《古今诗话》 \\n 《云台集》有郑谷《鹧鸪》全篇云：“暖戏烟芜锦翼齐，品流应得近山鸡。雨昏青草湖边过，花落黄陵庙里啼。游子每闻征袖湿，佳人才唱翠眉低。相呼相唤湘江阔，苦竹丛深春日西。”同上 \\n 郑毅夫榜，明州人周师厚以名极低，只压得陈传一名，自赋诗曰：“举眼不堪观郑獬，回头犹喜得陈传。”朱定国《诗话》 \\n 唐僧法轨形容短小，开讲于寺，与李荣议论，往来数番，僧旧作一诗咏李荣，于高坐上诵之云：“姓李应须礼，名荣又不荣。”李应声曰：“身长三尺半，头毛犹未生。”四坐伏其辩捷。《启颜录》 \\n 经生多不省文章。尝一邑有两人同官，其一或举杜荀鹤诗称赞“也应无处避征徭”之句。其一难之曰：“此诗失矣，野鹰何尝有征徭乎？”举诗者解曰：“古人有言，岂有失也？必是当年科取翎毛耳。”《贡父诗话》 \\n 颍州张龙图尝见州牒押字多团下拽一画。有人云：“押字有如蒸饼样。”张应声曰：“为官怜似面糊团。”有同人自言近年云：“须鬓恰如骢马色。”张曰：“文章依旧草驴鸣。”《雍洛灵异记》 \\n 包贺多为鄙俗之句，至于“枯竹笋抽青橛子，石榴树挂小瓶儿”。又云：“雾是山巾子，船为水靸鞋。”又云：“棹摇船掠鬓，风动水捶胸。”虽好事者托以成之，亦空穴来风之意。 \\n 王伸知永州，为人耽于酒色，其宴乐往往自早至暮不之止，忧制素冠，有素患六指者嘲之云：“鸳鸯未老头先白。”应声曰：“螃蟹才生足便多。”时人以为名对。 \\n 崔橹酒后于虔州陆郎中坐上甚狂，以诗谢之曰：“醉时颠蹶醒时羞，曲蘖催人不自由。叵耐一双穷相眼，不堪花卉在前头。” \\n 闽人黄通累举不第，后该恩历官数任，年六十犹欲锁厅，或嘲之曰：“剩员主武艺，老妓舞《柘枝》。” \\n 李义府尝作诗曰：“镂月为歌扇，裁云作舞衣。自怜回雪态，好取洛川归。”有枣强尉张怀庆好窃人文章，有诗曰：“生情‘镂月为歌扇’，出性‘裁云作舞衣’。照鉴‘自怜回雪态’，来时‘好取洛川归’。”时人诮之曰：“活剥张昌龄，生吞郭正一。” \\n 宋莒公判馆事，督诸馆职必至，而刁景纯数日不来，莒公使人邀之，加之诮让。王原叔改杜少陵《赠郑广文》诗云：“景纯过官舍，走马不曾下。蓦地称朝归，便遭官长骂。” \\n “柳州柳太守，种柳柳江边。柳馆依然在，千株柳拂天。”后南中丞至黔南，人嘲之曰：“黔南南太守，南郡在云南。闲向南亭畔，南风变俗谈。”并同上"}
{"章节": "卷四十二", "正文": "卷四十二 \\n  \\n 乐府门 \\n 鼓吹部中有拱辰管，即古人之叉手管也。太宗赐今名。边军捷回则连队抗声凯旋，乃古之遗音。其词往往皆市井鄙俚语。沈存中在鄜延时制十数曲，令士卒歌之，云：“先取西山十二州，别分子将到衙头。始看秦塞低如马，渐见黄河直北流。”“天威卷地过黄河，万里羌人尽扑歌。莫堰横山倒流水，从教西去作恩波。”“马尾胡琴随汉车，曲声犹自怨单于。彤弓莫射云中雁，归雁如今不寄书。”“旗队浑如锦绣堆，银装背傀打球回。先教净扫安西路，待向河源饮马来。”“灵武西凉不用围，番家总待纳王师。城中半是山西种，犹有当时干吃儿。”《古今诗话》 \\n 乾祐中，国乐有米嘉荣、何戡，近有陈不谦，不谦之子意奴。三十年中，绝不闻善唱，盛以拍弹行于世。拍弹起于李可及，懿宗朝有恩泽，曲子《别赵十》《哭赵十》之名。刘梦得与米嘉荣诗云：“三朝供奉米嘉荣，能变新声作旧声。如今后辈欺前辈，好染髭须学后生。”又《自贬所归京闻何戡歌》云：“二十年来别帝京，重闻天乐不胜情。旧人唯有何戡在，更令殷勤唱《渭城》。”《卢氏杂记》 \\n 《搢绅脞说》载《卢氏杂记》曰：“歌曲之妙，其来久矣。国乐有米嘉荣、何戡、田顺郎，妇人有永新娘、御史娘、柳青娘、张红娘，皆一时之妙也。近有陈不谦子意奴。三十年来绝不闻善歌者，盛以拍弹行于世。拍弹起于李可及，懿宗恩泽最厚，有《别赵十》《哭赵十》之名。”又与田顺郎诗曰：“清歌不是世间音，玉殿常闻称帝心。惟有顺郎皆学得，玉声尤出九重深。”与御史娘诗曰：“天下能歌御史娘，花前月底奉君王。九重深处无人见，独把新声传顺郎。”白公《听田顺歌》曰：“戛玉敲冰声未停，嫌云不过入青冥。安得黄金满衫袖，一时抛与断肠声。”[《卢氏杂说》] \\n 咸通中丞相姑臧公拜端揆日，自梁移镇淮海。郡寡胜游之地，且风亭月观，既以荒凉，于戏马台连玉钩道开创池沼，建亭台既毕，号曰赏心。浙右小校薛阳陶监押度支，运米入城，公喜其姓名，试询之，果是旧人。及问往日芦管之事，因朱崖、陆畅、元、白所撰歌篇一轴，公益喜之。以芦管于兹亭奏之。其管绝微，每一筚篥管中常容三管，声声如天际自然来，大佳之，亦赠一篇，略云：“虚心纤质雁衔余，凤吹龙吟定不如。”赠与甚丰，授其子牢湓倅。[《桂苑丛谈》] \\n 明皇乐工奔迫江潭间，于湘中采访使筵上唱云：“红豆生南国，秋来发几枝。赠公多采撷，此物最相思。”又云：“清风明月苦相思，荡子从戎十载余，征人去日殷勤嘱，归雁来时数寄书。”皆摩诘所作也，至今梨园歌焉。坐中皆惨然，时明皇思幸蜀也。《云溪友议》 \\n 《霓裳羽衣曲》，刘禹锡诗云：“三乡陌上望仙山，归作《霓裳羽衣曲》。”王建诗曰：“听风听水作《霓裳》。”乐天诗注云：“开元中西凉府节度使杨钦远造。”郑嵎《津阳门诗》注云：“叶法善常引明皇入月宫闻仙乐，及归但记其半，遂以笛写之。会钦远进《波罗门曲》与声调相符，遂以月中所传为散序，钦远所进为腔，号《霓裳羽衣曲》矣。” \\n 江南大理卿成文幼，精为词曲，尝作《谒金门》云：“风乍起，吹皱一池春水。”李璟闻之，召而谓之曰：“卿职在典刑，一池春水，干卿何事？”文幼顿首。[《古今诗话》] \\n 江南冯延巳善为歌词，晏元献尤善，公所为歌词不减冯也。乐府《木兰花》句都是七言，晏诗云：“重头歌咏响璁琤，入破舞腰红乱旋。”重头、入破，皆弦管家语也。[《中山诗话》] \\n 张子野郎中善歌词，常作《天仙子》云：“云破月来花弄影。”士大夫皆称之。子野初谒欧公，迎之坐，语曰：“好云破月来花弄影，恨相见之晚也。”有谓张子野曰：“人皆谓公为张三中，即心中事，眼中泪，意中人也。”公曰：“何不目之为张三影？”客不谕。公曰：“云破月来花弄影；娇柔懒起，帘押卷花影；柳径无人，坠风絮无影：此平生得意句也。” \\n 林和靖工于诗文，善为词，尝作《点绛唇》云：“金谷年年，乱生春色谁为主？余花落处，满地和烟雨。又是离歌，一阕长亭暮。王孙去。萋萋无数，南北东西路。”乃草词尔，谓终篇无草字。[《古今诗话》] \\n 鼎州沧水驿有《菩萨蛮》云：“平林漠漠烟如织，寒山一带伤心碧。暝色入高楼，有人楼上愁。玉梯空伫立，宿鸟归飞急。何处是归程？长亭更短亭。”曾子宣家有《古风集》，此词乃太白作也。《古今诗话》 \\n 古人饮酒，皆以舞相属。至于献寿樽者，往往亦舞。长沙王小举袖，云：“国小不足回旋。”唐太宗自起舞属群臣。古人淳质，舞以达欢欣，不必臻妙合度，故人人可为之。张燕公曰：“醉后欢更好，全胜未醉时。动容皆是舞，出语总成诗。”李白诗曰：“要须回舞袖，拂尽五松山。”“醉后凉风起，吹人舞袖寒。”今时舞者皆必欲曲尽奇妙，又耻效乐工艺，亦不复如古人常舞矣。《贡父诗话》 \\n 《水调》第五遍五言调声最愁苦，故乐天诗曰：“五言一遍最辛勤，调少情多似有因。不会当时翻曲意，此时肠断为何人！”旧说《水调》《河传》，隋炀帝将幸江都宫时所制。曲成奏之，声韵悲切，炀帝喜之，乐工王令言闻而止之，谓其弟子曰：“不返矣。”后竟如其说。或诘其何知，曰：“《水调》《河传》但有去声。”《搢绅脞说》 \\n 何满子，开元中犯罪系狱中撰此曲。白乐天云：沧州人姓何名满子，鞠狱者愍而为奏之，明皇弗许，竟坐。白乐天曰：“世称何满是人名，临就罪时曲始成。一曲回音并八叠，从头总是断肠声。”《脞说》 \\n 商玲珑，余杭之歌者。白公守郡日与歌曰：“罢胡琴，掩瑶瑟，玲珑再拜当歌出。莫为使君不解歌，听唱黄鸡与白日。黄鸡催晓丑前鸣，白日催人酉后没。腰间红绶系未稳，照里朱颜看已失。玲珑玲珑奈老何，使君歌了汝更歌。”元微之在越州闻之，厚币来邀，乐天即时遣去，到越州住月余，使尽歌所唱之曲，即赏之。后遣之归，作诗送行兼寄乐天曰：“休遣玲珑唱我词，我词都是寄君诗。却向江边整回棹，月落潮平是去时。”[《脞说》] \\n 秦少游在处州，梦中作长短句曰：“山路雨添花，花动一山春色。行到小溪深处，有黄鹂千百。飞云当面化龙蛇，夭矫转空碧。醉卧古藤阴下，杳不知南北。”后南迁北归，逗留藤州，终于光华亭。时方醉起，以玉盂汲泉欲饮，笑视而化。《冷斋夜话》 \\n 《华亭船子和尚偈》曰：“千尺丝纶直下垂，一波才动万波随。夜静水寒鱼不食，满船空载月明归。”山谷改成长短句曰：“一波才动万波随，蓑笠一钩丝。金鳞正在深处，千尺也须垂。吞又吐，信还疑，上钩迟。水寒江静，满目青山，载月明归。” \\n 东坡携妓谒大通禅师，大通愠色，坡作长短句曰：“师唱谁家曲？宗风有阿谁？借君拍板与门捶，我也逢场作戏莫相疑。溪女方偷眼，山僧已皱眉。莫嫌弥勒下生迟，不见老婆三五少年时。”僧仲殊和曰：“解舞《清平曲》，而今说向谁？红炉片雪上钳捶，打就金毛师子也堪疑。已信身如梦，何须眼似眉？蟠桃已是结花迟，不向风前一笑待何时？” \\n 余登秋屏阁，浩然有归老之兴，作长短句寄意曰：“城里久偷闲，尘涴云山。此生已是再眠蚕。隔岸有山归去好，万壑千岩。霜晓更凭栏，减尽晴岚。微云生处是茅庵。试问此行谁作伴？弥勒同龛。” \\n 东坡与少游饮别维扬，作《虞美人》词曰：“波声拍枕长淮晓，隙月窥人小。无情汴水自东流，只载一船离恨向西州。竹阴花圃曾同醉。酒未多于泪。谁教风鉴在尘埃，酝造一场烦恼送人来。”世传贺方回作也。 \\n 余与渊材牛渚间见长短句曰：“牛渚天门险，限南北七英豪占。青烟雾敛，与闲人登览。待月上潮平波滟滟，寒管孤吟新系缆，风满槛，历历数西州更点。”渊材恨不得腔，乃撰其谱，盖贺方回作也。并《冷斋夜话》"}
{"章节": "卷四十三", "正文": "卷四十三 \\n  \\n 送别门 \\n 刘综学士出镇并门，两制馆阁皆以诗饯其行，因进呈。章圣深究诗雅，时方竞尚西昆体，垛裂雕篆，亲以御笔选其平淡者，得八联句云：“夙驾都门晓，凉风苑树秋。”晁迥“秋声和暮角，膏雨逐行轩。”李维“置酒军中乐，闻笳塞上情。”钱惟演“关榆渐落边鸿度，劝到刘郎酒十分。”杨亿“塞垣古木含秋色，祖帐行尘起夕阳。”朱巽“汾水冷光摇画戟，蒙山秋色锁层楼。”孙仅“河朔雪深思爱月，并门春暖咏《甘棠》。王贻永“极目关河高倚汉，顺风雕鹗远凌秋。”刘筠章圣谓综曰：“并门，唐时皆将相出领，凡之官，遣从事以题咏作宠其行，多刻诸道宫佛寺，纂集编聚，久不闻有是作也。”后综写为《御选句图》立于晋祠。《古今诗话》 \\n 王化基诗送梁助曰：“文章换桂一枝秀，清白传家两弟贫。”人多诵之。《谈苑》 \\n 天祐中，毗陵有慎氏，本儒家女，三史严灌夫娶之。数年无子，因拾其过而出焉。慎氏慨然登舟，留诗一章为别曰：“当时心事已相关，雨散云飞一饷间。便挂孤帆从此去，不堪重过望夫山。”灌夫览而愧，乃留之。《唐宋遗史》 \\n 唐如意中有女子七岁能诗。则天命试之，皆应声而就。其兄别之而去，则天令作诗送兄，曰：“别路人初起，离亭叶正飞。所嗟人异雁，不作一行归。” \\n 丞相刘沆与乡人尹鉴少同场屋。丞相既大拜，尹方以恩榜得官，公以诗送还曰：“少年相款老相逢，乡举虽同遇不同。我已位登三事后，公方名列五刑中。荣登莫计名高下，宦达须由善始终。若到乡关人见问，为言归思满秋风。”并同上 \\n 内侍裴愈字益之，作诗《送鲁秀才南游》，诗云：“东吴山水家家月，西楚江声浦浦风。”又《闻蝉》云：“杨柳影疏秋霁雨，梧桐叶坠夕阳天。” \\n 唐子方以言事谪宜春监酒，待制李师中作诗赠别曰：“孤忠自许众不与，独立敢言人所难。去国一身轻似叶，高名千古重于山。并游英俊颜何厚，已死奸谀骨尚寒。天意若为宗社计，肯教夫子不生还？”《倦游录》 \\n 徐铉仕宦海州，蒯亮为录事参军，多与往还。未几，亮受代，徐饯之，诗曰：“昔年闻有蒯先生，二十年来道不行。抵掌曾谈天下事，折腰尤忤俗人情。老还上国风光薄，贫里归装结束轻。迁客临流重惆怅，晚风黄叶满孤城。”《诗史》 \\n 武元衡罢相出镇西蜀，柳公绰与裴度俱为判官。公绰先度入为吏部郎中，度有诗饯别云：“两人同日事征西，今日公先捧紫泥。” \\n 景祐末，元昊叛，夏郑公出镇长安，梅昌言送诗云：“亚夫金鼓从天落，韩信旌旗背水陈。”是时士大夫诗甚多，郑公独刻昌言诗于石。[《中山诗话》] \\n 临川杨智坚嗜学居贫，妻厌其饘藿不足，求离。智坚以诗送之曰：“平生业在负琴诗，头上而今有二丝。渔父尚知溪谷暗。山妻不信出身迟。荆钗任意撩新鬓，鸾镜从他学画眉。今日便同行路客，相逢正是下山时。”妻持诣州，颜鲁公为内使，杖其妻而令嫁。自后莫有弃其夫者。《云溪友议》 \\n 崔涯别其妻诗曰：“陇上流泉陇下分，断肠呜咽不堪闻。姮娥一入宫中去，巫峡千秋空白云。”[《云溪友议》卷中] \\n 申国长公主为尼，掖庭随出者二十余人，诏两禁送至寺赐斋，传旨令各赋诗，惟陈文僖公彭年诗尚有记者，云：“尽出花钿散宝津，云鬟齐剪向残春。因惊风烛难留世，遂作莲池不染身。贝叶乍翻疑轴锦，梵音初学误梁尘。从兹艳质成空后，湘浦都无解佩人。”都下好事者以《鹧鸪天》歌之。《湘山野录》 \\n 朱昂字举之。扬历清贵二十年，晚为工部侍郎，恳求归荆南，逾年方允。时方剧暑，恩旨曲留，许秋凉始行。吴淑赠行诗云：“汉殿夜凉初阁笔，渚宫秋晚得悬车。”锡宴玉津园中，传旨令赋诗为送。李维承旨云：“清朝纳禄犹强健，白首还家正太平。”陈文惠云：“部吏百衔通爵里，从兵千骑过荆门。”弟协亦同时隐，皆享眉寿，谓之渚宫二疏。并《古今诗话》 \\n 武公干常事蒯希逸十余岁，异常勤干。洎希逸擢第，干辞归以亲在养父。坚留不住，以诗送之，其略云：“山险不曾离马后，酒醒长见在床前。”《摭言》 \\n 张乖崖在蜀州，有录事参军老病废事。公曰：“胡不归？”明日参军求去，且以诗留别，其略云：“秋光都似宦情薄，山色不如归兴浓。”公惊曰：“同僚有诗人而吾不知。”留而荐之。元祐中老人守颍，有路都曹者以小疾求致仕，老人诵此诗以留之，不可，乃采前人之意作诗送之曰：“淮光酿山色，先作归意浓。恨无乖崖公，一洗芥蒂胸。”《百斛明珠》 \\n 张不疑帅鼎，文莹往谒。后帅辰，又谒之，既别，慨然以二诗赠行曰：“忆昔荆门屡过从，当时心已意冥鸿。渚宫禅伯唐齐己，淮甸诗豪宋惠崇。老格疏闲松倚润，清谈潇洒坐生风。使君不见高僧事，莫把名参伎术中。”又云：“碧嶂孤云苒苒归，解携情绪异常时。余生岁月能多少，此别应难问后期。”《玉壶清话》 \\n 狄涣送人游邵云：“春江正渺渺，送别两依依。烟里棹将远，渡头人未归。渔家侵叠浪，岛树挂残晖。况入湖湘路，那堪花乱飞！”《雅言系述》 \\n 元丰三年，苏子由谪官筠州，张安道口占一绝送之云：“因嗟萍梗才名客，自叹匏瓜老病身。一榻从兹还倚壁，不知重扫是何人？”已而涕下。东坡云：“安道平生未尝出涕向人。”王崇拯字拯之，与先君同在熙河，先君自熙河入京，相别于中途，送先君云：“渭城杨柳已青青，强驻行人听《渭城》。不问使车归路远，且从樽酒满杯倾。相逢洮塞休兵后，此去秦川照眼明。若立螭头借前箸，且教充国事春耕。”先君诵于昊卿丞相，缘此知名于朝庭。 \\n 洪驹父有诗送余赴官河内，末云：“眼中人物东西尽，肺病京华故倦游。”潘邠老每诵而喜之。李希声亦有诗送余云：“散尽平生眼中客，暖风晴日闭门居。”可以相上下也。是时绍圣改元之二月。并《王直方诗话》 \\n 李群玉好吹笙，常使家僮吹之；又善急就草，性喜食鹅。及授校书郎东归故里，卢肇送诗云：“妙吹应谐凤，工书定得鹅。”《南部新书》 \\n 乾祐三年，宣政殿试贤良方正直言极谏科下一十人登科。其后牛僧孺等四人皆相次拜相。先是白居易在翰林日为考覆官。其后僧孺罢相，出镇扬州，居易在洛中，有诗送曰：“北阙上东京，风光十六程。坐移丞相阁，春入广陵城。红旆拥双节，白髭无一茎。万人周路看，百吏立班迎。阃外君珍重，樽前我亦荣。何须身自得，将相是门生。”《卓异记》 \\n 仆去钱塘十六年而又来，留二年乃去。平生自觉出处老少相似乐天，虽才名相远，而安分寡求亦庶几焉。二月六日来别南北山，惠净上人以天竺丑石见赠，乃作绝句三首以全乐天之好，曰：“当年衫鬓两青青，强说重临刷别情。衰发只今无可白，故应相对话来生。”其二曰：“出处依稀似乐天，敢将衰朽校前贤。便从洛社休官去，犹有闲居二十年。”其三曰：“在郡依前六百日，山中不记几回来。还将天竺一峰去，欲把云根到处栽。”《纪诗》 \\n 唐节度使薛嵩，有人献小鬟十三岁，左右手俱有纹隐若红线，因号为红线。十九年方辞嵩去，不可留，乃饯别，请坐客冷潮阳作诗曰：“采菱歌罢木兰舟，送客魂消百尺楼。还似洛妃乘雾去，碧云无际水长流。” \\n 江淮间有妓徐月英，作诗送人曰：“惆怅人间万事违，两人同去一人归。生憎平望亭前月，忍照鸳鸯相背飞。” \\n 韦相皋昔游江夏，止于姜使君之馆。姜氏子荆宝有小青衣曰玉箫，才十岁，常令侍韦。姜入关，家属不行，韦乃易居头陀寺，荆宝遣玉箫往来，年稍长，乃与韦欢。后为廉使陈常侍发遣归，舟人趣行，乃以书别荆宝，荆宝与玉箫同至，相约曰：“远不逾六七年，当取玉箫归。”因留玉箫指环一枚并诗曰：“黄雀衔来已数春，别时留解赠佳人。长江不见双鱼至，为遣相思梦入秦。” \\n 李讷尚书夜登越城楼，闻歌曰：“雁门山上雁初飞。”其声激切。公召至，乃去籍之妓盛小丛也，梁园供奉南不嫌女甥，所唱者，乃不嫌昔所授也。崔元范自幕府拜侍御史，饯于鉴湖光候亭，命小丛歌饯，坐客各赋诗送之。李尚书曰：“绣衣奔命去情多，南国佳人敛翠娥。曾向教坊听国乐，为公重唱盛丛歌。”崔御史曰：“羊公留宴岘山亭，洛浦高歌午夜清。独向柏台为老吏，可怜林木响余声。”杨判官曰：“燕赵能歌有几人，落花回雪似含颦。声随御史西归去，谁伴文翁过九春！”彦升曰：“莲府才为绿水宾，忽乘骢马入咸秦。为公唱作《西河调》，日暮偏伤去住人。”卢业支使曰：“何郎戴豸别贤侯，更吐歌珠宴庾楼。莫道江南不同醉，即陪舟楫上京游。”举子高湘曰：“谢安春渚饯名卿，千里仁风一扇清。歌黛惨时方酩酊，不知公子重飞觥。”卢溵处士曰：“乌台上客紫髯公，共捧天书静鉴中。桃叶不须歌《白苎》，耶溪日暮起樵风。”崔下句云“独向柏台为老吏”，皆曰：“御史即其任也，何老于柏台？”众请改之。崔曰：“某但止于此任，宁望九迁乎？”是年秋鞫狱谯中而卒，是终于柏台之任也。并《古今诗话》 \\n 刘梦得《送人下第》诗云：“今此卜行日，高堂应梦归。莫将和氏泪，滴向老莱衣。”又有诗云：“新诗一联出，白发数茎生。”卢瓌《抒情》"}
{"章节": "卷四十四", "正文": "卷四十四 \\n  \\n 怨嗟门 \\n 王元之精于四六，同时在玉堂而大拜者，元之启贺曰：“三神山上，曾陪鹤驾之游；六学士中，空有渔翁之叹。”以白乐天尝有诗云：“元和六学士，五相一渔翁。”《青箱杂记》 \\n 怨妇，不知其姓，既笄受币于姨兄马生。父没，继母渝其约，改适母之族兄，老而猥恶，居官纳贿，以罪犯为五羊民掾。舟过英州，庸良醉卧，妇因题三绝于驿亭。初与马绝，马作诗贻妇人曰：“急水浮花入乱流，浓云遮月暗西楼。风流忿恨知多少，但看青春已白头。”妇答诗曰：“金丸打折鹣禽翼，利刃偏伤连理枝。自古一床无两好，如今方信昔人词。”《题驿亭》曰：“情远山云归故国，梦随瘴月过梅峰。谁将此骨埋烟陇，寂寞魂游山雾中。”《翰府名谈》 \\n 高蟾累举不第，有诗云：“月桂数条榰白日，天门几扇锁明时。阳春发处无根蒂，凭仗东风次第吹。”怨而切。又《下第上王司马侍郎》诗云：“天上碧桃和露种，日边红杏倚云栽，芙蓉生在秋江上，独向秋风怨未开。”人颇怜其意。明年李昭知举，遂擢第。《诗史》 \\n 王元之以尼道安事谪黄州，盖为卢崖州所谮也。有诗云：“敢向台阶问罪名。”后有以事贬黄州者有诗云：“魏能下面看花衔。”魏能以军功升黄州刺史。同上 \\n 陈羽有诗百余首，《古意》一篇集中所无，其词云：“十三学绣罗衣裳，自怜红袖闻馨香。人言此是嫁时服，含笑不刺双鸳鸯。郎年十九髭未生，拜官天下闻声名。车马骈阗贺门馆，自然不失为公卿。是时妾家犹未贫，兄弟出入双车轮。繁华全盛两相敌，与郎年少为婚姻。郎家居近御沟水，豪门客尽蹑珠履。雕盘酒器常不干，晓入中厨妾先起。姑嫜严肃有规矩，小娘娇侈意难取。朝参暮拜白玉堂，绣衣着尽黄金缕。妾貌渐衰郎渐薄，时时强笑意索寞。知郎本来无岁寒，几回掩泪看花落。妾年四十丝满头，郎未五十封公侯。男儿全盛日忘旧，银床羽帐空飕飗。庭花红遍蝴蝶飞，看郎佩玉下朝时。归来略略不相顾，却令侍婢生光辉。郎恨妇人易衰老，妾亦恨深不忍道。看郎强健能几时，年过六十还枯槁。”《诗史》 \\n 陕郊有唐昭宗诗曰：“何处有英雄，迎归大内中。”又曰：“纥干山头冻杀雀，何不飞去生处乐！”读之令人变色。昭宗在河东作《菩萨蛮》云：“登楼遥望秦宫殿，茫茫不见双飞燕。渭水一条流，千山与万丘。野烟生碧树，陌上行人去。何处有英雄，迎归大内中。”今云诗，未知孰是。 \\n 南唐元宗优待藩邸旧僚。冯延巳自元帅府书记至中书侍郎，遂相，时论以为非才。江文蔚因其弟延鲁福州亡败，请从退削，乃出抚州，秩满还朝。因赴内宴，进诗曰：“青楼阿监应相笑，书记登坛又却回。” \\n 韩渥，天复中车驾幸凤翔，渥以扈从功，反正初，昭宗面许渥为相。渥奏云：“运契中兴，宜复用重德镇风俗。”因荐右仆射赵崇。时梁祖在京，驰入请见，具言崇长短，昭宗曰：“赵崇是韩渥所荐。”渥时在侧，梁祖叱之三，奏曰：“臣不敢与大臣争。”渥寻出闽中。渥有诗曰：“手风慵展八行书，眼暗休看九局图。窗里日光飞野马，按头筠管长蒲芦。谋身拙为安蛇足，报国危曾捋虎须。举世可能无默识，未知谁拟试齐竽？”并同上 \\n 孙定字至光，涪州大戎之族子，长于储。定数举矣，而储方就贡，或访于定，定谑曰：“十三仪表堂堂，好个将军，何须以科第为意？”储颇衔之。后储贵达，未尝言定长短。晚年丧志，放意酒杯。景福二年下第游京，西出开远门，醉中作诗曰：“行行泣血洒尘襟，事逐东流渭水深。私跨蹇驴风尚紧，静投孤店日方沉。一枝犹挂东堂梦，千里空驰北巷心。明月悲歌又前去，满城烟树噪春禽。”[《摭言》卷十] \\n 《玉阶怨》，李词云：“玉阶生白露，夜久侵罗袜。却下水晶帘，玲珑望秋月。” \\n 《长相思》，《诗》云：“悠悠我思。”又曰：“靡日不思。”苏子卿诗云：“生当复来归，死当长相思。” \\n 《生别离》，《楚词》曰：“悲莫悲于生别离。”《古诗》云：“行行重行行，与君生别离。相去万余里，各在天一涯。” \\n 《怨歌行》，李白亦有此作。一云《长安见内人出嫁，令予代为怨歌行》，其词曰：“十五入汉宫，花颜笑春红。君王选玉色，侍寝金屏中。荐枕娇夕月，卷衣恋春风。宁知赵飞燕，夺宠恨无穷！沉忧能伤人，绿鬓成霜蓬。一朝不得意，世事徒为空。鹔鹴换美酒，群衣罢雕笼。临寒不忍言，为君奏丝桐。肠断声已绝，悲心夜忡忡。” \\n 《独不见》，李白云：“白马谁家子，黄尘边塞儿。天山三丈雪，岂是远行时。春蕙忽秋草，莎鸡鸣曲池。风催寒梭响，月入霜闺悲。忆与君别年，种桃齐娥眉。桃今百余尺，花落成枯枝。终然独不见，流泪空自知。” \\n 《白头吟》，相如将聘茂陵女为妻，文君作《白头吟》以自绝，相如乃止。故李白辞云：“头上玉燕钗，是妾嫁时物。赠君表相思，罗袖幸时拂。莫卷龙须席，从他生网丝。且留琥珀枕，还有梦来时。”此最为警策。 \\n 《藁砧》，“藁砧今何在”，藁砧，砆也，问夫何处。“山上复有山”，重山为出字，言夫已出。“何当大刀头”，刀头有环，问何当来还。“破镜飞上天”，言月半当来也。 \\n 《七哀诗》，曹子建作。释诗者谓病而哀、义而哀、感而哀、悲而哀、耳目闻见而哀、口叹而哀、鼻酸而哀也。 \\n 《巴东三峡歌》，三峡七百里，两岸连山，略无阙处。重岩叠嶂，隐蔽天日，自非亭午夜分，不见日月。其《渔父歌》曰：“巴东三峡巫峡长，猿啼声苦泪沾裳。” \\n 《别鹤操》，高陵牧子作也。娶妻五年而无子，父兄为之改娶；妻闻之，中夜起倚户而悲啸，牧子闻之，怆然而歌曰：“将乖比翼隔天端，山川悠远路漫漫。揽衣不寝食不餐。”后人因为乐章焉。并见《乐府集》 \\n 刘子仪与夏英公同在翰林，子仪素为先达，章献临朝，子仪主文在贡院，闻英公为枢密副使，意颇不平，作《堠子诗》曰：“空呈厚貌临官道，更有人从捷径过。”《闲居诗话》 \\n 周总，福州人，天禧二年，因事游京师，值诏下奔乡荐不及，有故人在谯郡守官，遂往投之，倚为拔解之地，而国家申严条约，不许寄籍。郡有司吏周吉者，颇殖涯产，总遂拜为父，吉欣然纳之，齿于诸子，三代名讳亦从而更焉。或人问吉，则对以此子当年与母氏俱斥，近始归。总亦以是对。秋预荐，未几达于乡，父乃驰诗一绝寄之，遂不敢南归，因此惭恨而卒。诗曰：“文章不及林洪范，德行全亏李坦然。若拜他人为父母，直须焚却《蓼莪》篇。” \\n 名族重京官而轻外任，故杨汝士建节后诗云：“抛却弓刀上砌台，上方楼殿倚云开。山僧见我衣裳窄，知道新从战地来。”又云：“如今老去骑官马，羞向关中道姓杨。”[《南部新书》乙] \\n 杨行敏出使，驿骑到剑州，郡将轻忽，慊恨尤甚，题诗于冬青馆云；“驽骀嘶叫知无定，骐骥低垂自有心。山上高松溪畔竹，清风才动是知音。”又云：“杜鹃花里杜鹃啼，浅紫深红更傍溪。迟日霁光搜客思，晓来山路恨如迷。”《南部新书》 \\n 张又新郎中与杨虔州友善，杨妻李氏，即鄘相之女，有德无色，杨未尝介意。张尝语杨曰：“我少年擅美名，不复仕宦，惟得美室，平生足矣。”既成婚，殊失所望，乃作《牡丹诗》云：“牡丹一朵直千金，将为从来色最深。今日满园开似雪，一生辜负看花心。” \\n 唐女真蕙兰有才思，咸通中为李亿补阙侍婢，爱衰后隶咸宜观为女道士，有怨李诗曰：“易求无价宝，难买有情郎。”又有云：“蕙兰消歇归春圃，杨柳东西绊客舟。” \\n 杨氏为宋齐丘闭于泰州永宁宫，有诗曰：“江南江北旧家乡，六十年来梦一场。吴苑楼台皆冷落，广陵宫阙亦凄凉。云凝远岫愁千片，雨打孤舟泪两行。兄弟四人三百口，不堪端坐更思量。”《江南野录》谓此是李煜所作，未知孰是。　并《古今诗话》 \\n 戴衢久不第，尝夜吟曰：“扰扰东西南北情，何人于此悟浮生。还缘无月春风夜，暂得独闻流水声。”又云：“坐落千门日，吟残午夜灯。”卢瓌《抒情》 \\n 郑还古为河中从事，为同院所诽谤，贬吉州掾，道中为《望思台》诗云：“谗语能令骨肉离，奸情难测事堪悲。何因掘得江充骨，捣作微尘祭望思。”又云：“吉州新置掾，驰驿到条山。薏苡殊非谤，羊肠未是艰。自惭多白发，争敢竞朱颜！苦有前生债，今朝不懊还。”同上 \\n 卢群玉落托江湖不第，纵情诗酒。有诗曰：“酒泻银瓶到底清，夜深丝竹凤凰鸣。红妆醉起一花落，更引春风无限情。”又《投卢尚书》诗曰：“无力不任为走役，有文安敢滞清平。从来若把耕桑定，免恃雕虫误此生。”《南部新书》 \\n 李山甫咸通中不第，后流落河朔为乐彦祯从事。尝有怨执政诗云：“劝君不用夸头角，梦里输赢总未知。”[《南部新书》丁] \\n 有郎中自瓜州宣事回，进合欢水果一器，炀帝以一双令小黄门驰赐绛仙，马急摇解，绛仙拜赐泫然，因附红笺小简进诗云：“驿骑传双果，君王宠念深。宁知辞帝里，无复合欢心。”炀帝省之不悦，顾黄门，黄门惧，拜而言，意乃解。[《隋遗录》] \\n 张安道举进士，再失意，而作歌曰：“休休，归去休。清风钓艇，明月酒楼。公不见寇相丁相，雷州崖州。休休，归去休。”景祐元年中茂才异等，后又中贤良方正。朱定国《续归田录》 \\n 杜牧舍人罢任浙西郡，道中有诗曰：“镜中丝鬓悲来惯，衣上尘痕拂渐难。惆怅江湖钓竿手，却遮西日向长安。”与杜甫齐名，时号大小杜。《郡阁雅谈》 \\n 唐文宗大和九年诛王涯、郑注。后仇士良秉权，或登临游幸，往往独语，左右莫敢进问，因题诗曰：“辇路生秋草，上林花满枝。凭高何限意，无复侍臣知。”《古今诗话》 \\n 淮南有一士人高氏，尝作一绝云：“杨花日日常无定，海燕年年却有归。一瞬青春疾如电，等闲看尽缕金衣。” \\n 刘宾不得预郡守宴，献诗云：“江上楼高十二梯，梯梯登遍与云齐。人从别浦经年去，天向平芜尽眼低。寒色不堪长黯黯，秋光无奈更凄凄。栏干曲尽愁无尽，水正东流日正西。”《倦游录》 \\n 宋之问，天后时求为北门学士，后不许。乃作《明河篇》以自见云：“明河可望不可亲，愿得乘槎一问津。更将织女榰机石，还访成都卖卜人。”天后闻之，谓崔融曰：“吾非不知之问，以其有口过耳。”之问有口齿疾故也。《古今诗话》 \\n 张祜，长庆中为令狐文公所知。公镇太平日，表荐以诗三百首献于朝。祜至京，属元稹偃仰内庭，上因召问祜之词藻上下，稹对曰：“张祜雕出小巧，壮夫不为。若奖激太过，恐变陛下风教。”上颔之，由是寂寞而归。祜以诗自悼曰：“贺知章口徒劳说，孟浩然身更不疑。”同前 \\n 李延璧善为小诗，内子猜忌尤甚。尝以达州倅饮燕不归，内子欲刃之，李咏《愁诗》云：“到来难遣去难留，着骨粘心万事休。潘岳恨丝生鬓里，婕妤悲色上眉头。长途计尽空骑马，远雁声归独倚楼。更有相思不相见，酒醒灯背月如钩。”《唐贤抒情》 \\n 会昌四年，王起奏五人杨知至、源重、郑林、杨严、窦缄，令再送试杂文，翰林重声价。续奉旨，杨严与第，余四人落下。时杨知至以长句呈同年曰：“由来梁燕与冥鸿，不合翩翩向碧空。寒谷谩劳邹氏律，长天独遇宋都风。此时泣玉情虽异，他日衔环事亦同。二月春光已摇荡，无能得醉杏园中。《摭言》"}
{"章节": "卷四十五", "正文": "卷四十五 \\n  \\n 伤悼门 \\n 雷有终自平蜀后，人为立祠。又尝以私财犒士，贫不能足，贷钱以给，比捐馆舍时尚欠三万缗，章圣特出内帑钱偿之。故魏仲先悼有终诗曰：“圣代贤臣丧，何人不惨颜！新祠民祭祀，旧债帝填还。卤簿尘侵暗，铭旌泪洒斑。功名谁可继，敕葬向家山！”《青箱杂记》 \\n 杜子美自蜀走湘楚，卒于耒阳，时人谓以牛炙白酒胀饮而死，则非也。僧绍员诗曰：“贤人失志古来有，牛炙因伤是也无？”耒阳宰诗曰：“诗名天宝大，骨葬耒阳空。”耒阳有子美坟，时人谓聂令空堆土也。唐人诗曰：“一夜耒江雨，百年工部坟。”《摭遗》 \\n 北虏多有文籍，亦以文雅相尚。王矩为工部郎中，本燕人，为虏将耶律忘其名书记，常从其出入。耶律兄及其兄之子太平兴国中战没于大郡。后耶律经旧战处览其遗迹作诗，矩记其两句云：“父子尽从蛇阵没，弟兄空望雁门悲。《谈苑》 \\n 徐寅，兴化军莆田人，以秘书省正字归老乡里。既死，节度使王延宾以诗哭之曰：“延寿溪头叹逝波，古今人事半销磨。昔除正字今何在？所谓人生能几何！”延寿溪，寅所居也。《诗史》 \\n 李远体物缘情，皆尽臻妙，尝有《赠筝妓伍卿》诗云：“轻轻没后更无筝，玉腕红纱到伍卿。坐客满筵都不语，一行哀雁十三声。”《咏鸳鸯》云：“鸳鸯离别伤，人意似鸳鸯，试取鸳鸯看，多应寸断肠。”故人卢尚书哭李诗云：“昨日舟还浙水湄，今朝丹旐欲何为！才收北浦一竿钓，未了西斋半局棋。洛下已传平子赋，临川争写谢公诗。不堪旧里经行处，风木萧萧邻笛悲。”《郡阁雅谈》 \\n 江邻几善为诗，清淡有古风。苏子美坐进奏院事谪官，后死吴中，江作诗云：“郡邸狱冤谁与辨，皋桥客死世同悲。”用事甚精。尝有古诗云：“五十践衰境，加我在明年。”论者谓人莫不用事，能令事如己出，天然浑厚，乃可言诗。江天资淳雅，喜饮酒鼓琴围棋。人以酒召之，未尝不醉。已醉眠，人强起饮之，亦不辞也。或不能归，即宿人家，商度风韵，陶靖节之比云。江尝通判庐州，有酒官善琴，以坐局不得出，江旦旦就之，郡中沙门道士及里亩能棋者数人呼与同往。郡人见之习熟，因画为图，前列驺导，一人骑马青盖，其后沙门，道士、褐衣数人，葛巾芒履，累累相寻，意思萧散。惜时无名手，此画不足传后。何减嵇阮也！《唐贤抒情》　[《中山诗话》] \\n 窦巩工为绝句，尝从军，有《别家》诗云：“自笑儒生着战袍，书斋壁上挂弓刀。如今便是征人妇，好织《回文》寄窦韬。”又《悼妓东东》一篇云：“芳菲美艳不禁风，未到春残已坠红。惟有侧轮车上铎，耳边长似叫东东。”卢瓌《抒情》 \\n 令狐楚《宫人斜》诗云：“唯应四仲祭，使者暂悲嗟。”又《白时诗序》云：自刑部员外郎出，得累历方镇，携挈随逐。又有《茨菰花》、《芹花》诗，亦唐贤所罕咏者。《杂志》 \\n 李郢尝与贾岛、僧无可游。岛没长江，僧亦返初，郢感叹题曰：“却到京师事事伤，惠林归寂贾生亡。何人收得文章箧，独我来经苔藓房。一命未沾为逐客，万缘初尽别空王。萧萧竹坞斜阳在，叶覆空阶雪拥墙。”同前　《杂谈》 \\n 孟郊卒，韩吏部作志，谥曰贞耀先生，贾岛哭之，诗曰：“身没声名在，多应万古传。寡妻无子息，破宅带林泉。冢近登山道，诗随过海船。故人相吊处，斜日下寒天。”《摭言》 \\n “荒凉城南奉先寺，后宫美人棺葬此。角楼相望高起坟，草间柏下多石人。秩卑焚骨不作冢，青石浮屠唱丘垄。家家坟上作享亭，朱门相向无人声。树头土枭作人语，月黑风悲鬼摇树。宫中养女作子孙，年年犊车来作主。废后陵园官道侧，家破无人扫陵域。官家岁给半千钱，街头买饼作寒食。”此张文潜《题奉先寺》诗。晁以道尝与江子之言文潜近来诗不甚好，子之因诵此诗以对。以道云：“莫不是文潜诗否？” \\n 洪驹父有《过李公择尚书墓》一篇，其间云：“鹿场兔径白昼静，稻垄松竹青嶂深。”说者以为大逼老杜。 \\n 邢居实字惇夫，年少豪迈，所与游皆一时名士。方年十四五时，尝作《明妃引》，末句云：“安得壮士霍嫖姚，缚取呼韩作编户？”诸公多称之。既卒，余收什其残章，编成一集，号曰《呻S吟Y》。惇夫自少便多憔悴感慨之意，其作《秋怀》云：“高歌感人心，心悲将奈何！”其作《枣阳道中诗》云：“有意问山仙，此生更来否？”已而果卒于汉东。惇夫之卒也，山谷以诗哭之云：“诗到年来更老成，江山为助笔纵横。眼看白骨埋黄土，何况人间父子情？”盖惇夫与其父歆向也。蔡天启亦有诗云：“人物于今叹渺然，孤坟宿草已生烟。日暮行人道旁会，应逢年少共谈玄。”其余作者甚众，皆载于《呻S吟Y集》后。 \\n 邵尧夫之弟名睦者，无疾而化。前此有《重九诗》云：“拟问东篱事，东篱事渺茫。”后果殡于东篱之下。故尧夫哭之云：“自兹明月清风夜，萧索东篱看断肠。”又云：“肠断东篱何所寻，东篱从此事沉沉。” \\n 余于一杂编中见有《书邮亭事》，既不晓其谁作，但观其诗有足哀者，故载之于此，其末云周仲美，不知何许人。自言世居京师，父游宦，家于成都，既而适李氏子，侍舅姑宦泗上，从良人赴金陵幕。偶因事弃官入华山，有长住之意。仲美即寄身合淝外祖家，方求归未得，会舅遽调任长沙，不免共载而南。云水茫茫，去国益远，形影相吊，洒涕何言，因书所怀于壁。诗曰：“爱妾不爱子，为问此何理。弃官更弃妻，人情宁可已？永诀泗之滨，遗言空在耳。三载无朝昏，孤帏泪如洗。妇人义从夫，一节誓生死。江乡感残春，肠断晚烟起。西望太华峰，不知几千里！”并《王直方诗话》 \\n 梅圣俞至宁陵寄余诗云：“独护慈母丧，泪与河水流。河水冬有竭，泪泉常在眸。”彦献、持国讥其作诗太早，余应之以《蓼莪》及傅咸《赠王何二侍郎》诗。《杂志》 \\n 刘洞，不知何许人。江南国破后题池州一亭云：“千里长江唯渡马，十年养士得何人。《诗史》 \\n 白乐天去世，人以诗吊之曰：“缀玉联珠六十年，谁教冥路作诗仙。浮云不系名居易，造化无为字乐天。童子解吟《长恨》曲，胡儿能唱《琵琶》篇。文章已满行人耳，一度思卿一怆然。”[《唐摭言》卷十五] \\n 韩文公少年受萧存吏部知赏，及自袁州回，入为国子祭酒，道经江州，因游庐山，过吏部山居，知诸子凋零，惟二女在焉。作诗曰：“中郎有女能传业，伯道无儿可保家。今日庐山过旧隐，空将衰泪对烟霞。”[《因话录》卷三] \\n 张祜性酷好太湖石，三吴太守多以赠遗之。故陆鲁望以诗哭之曰：“一林石笋散豪家。”[《陈辅之诗话》] \\n 顾况字逋翁，暮年有一子，字非熊，忽暴亡，况哀悼不胜，乃作诗曰：“老人丧爱子，日暮泪成血。老人年七十，不作多时别。”非熊冥间闻之，以情告冥官，冥官闵之，却令生于况家。三岁，能言冥间闻父苦吟求再生事历历然。长成应举擢第。[《北梦琐言》卷八] \\n 卢延逊《哭李郢端公》诗曰：“军门半掩槐花宅，每过犹闻哭临声。北固暴亡兼在路，东都权葬未归茔。渐穷老仆慵看马，着惨佳人暗理筝。诗侣酒徒消散尽，一场春梦越王城。” \\n 刘梦得《虎丘山见元微之二年过题名怆然有感》云：“浐水送君君不还，见君题字虎丘山。因知早贵兼才子，不得多时在世间。”又《有所嗟二首》云：“庾令楼中初见时，武昌春色似腰肢。相逢相识空如梦，为雨为云今不知。”“鄂渚蒙蒙烟雨微，女郎魂逐暮云归。只应长在汉阳渡，化作鸳鸯一只飞。” \\n 石守道为国子监直讲，天下呼为徂徕先生。作《庆历圣德颂》，大为时所忌。会徐贼孔直温叛，搜其家有介书，坐贬而卒。时疑其诈死，欲剖棺验之。近臣言介实死得免。永叔以诗哭之曰：“埋犹不信死，终免断其棺。”杨章安云章安或为章亦：“谁道盖棺人事定，是非犹及土中身。”[《魏公别录》] \\n 刘梦得《伤友人亡姬》诗曰：“见学琵琶见艺成，今来追想倍伤情。捻弦花下呈新曲，放拨灯前谢改名。大抵好花终易落，从来尤物不长生。兰台夜直衣衾冷，雷雨无因入禁城。” \\n 刘得仁出入屋场三十年，卒无所成而逝。僧栖白以诗吊之曰：“忍苦为诗来到此，冰魂雪魄已难招。直教桂子落坟上，生得一枝冤始消。”[《唐摭言》卷十] \\n 张祎侍郎有爱姬早亡，念之不已。犹子为右补阙，因其入朝未归，为《浣溪沙》词置于几上曰：“枕帐熏炉隔绣帏，二年终日两相思。好风明月尔应知。天上人间何处去，旧欢新梦觉来时。黄昏微雨画屏垂。”祎见曰：“此必阿灰词。”阿灰，补阙小字也。[《北梦琐言》卷八] \\n 钱熙，泉南才士也。曾作《四夷来王赋》献，太宗爱其才。又尝撰《三酌酸文》，世称精绝，后亦不达而故。乡人李庆孙以诗吊之曰：“《四夷》妙赋无人继，《三酌酸文》举世传。”[《玉壶清话》卷七] \\n 唐武宗有才人孟氏，尝对武宗泣下，作《何满子》而卒。张祜作诗云：“偶因清唱咏歌频，奏入深宫十二春。却为一声《何满子》，下泉须吊孟才人。”《剧谈录》 \\n 秦国公主薨，神考赐挽词曰：“海阔三山路，香轮定不归。帐深闲翡翠，佩冷失珠玑。明月留歌扇，残霞散舞衣。都门送车反，宿草自春菲。”“晓发城西道，灵车望更遥。春风寒鲁馆，明月断秦箫。尘入罗衣暗，香随玉篆消。芳魂无北渚，那复可为招？”又曰：“庆自天源发，恩从国爱深。歌钟虽在馆，桃李不成春。水折空还沁，楼高亦隔秦。区区会稽市，无复献珠人。”《冷斋夜话》 \\n 僖宗幸蜀，拾遗孟昭门上疏切直，蹈于非罪。时狄常侍归蜀，以诗悼之曰：“一何罪死一何名，独向湘江吊屈平。从此蜀川春夜月，杜鹃啼作两般声。”卢瓌《抒情》"}
{"章节": "卷四十六", "正文": "卷四十六 \\n  \\n 隐逸门 \\n 章圣遣使召魏野。仲先闻使至，留诗一联于壁而遽去，云：“洗砚鱼吞墨，烹茶鹤避烟。”使还，以壁间诗对，章圣曰：“野不求仕矣。”遂不召。《古今诗话》 \\n 内侍孙可久赋性淡薄，年逾五十，即乞致仕。都下居第堂北有小园，城南有圃，每以小车载酒，优游自适。石曼卿尝过其居赠诗曰：“南北占河润，幽深在禁城。叠山资远意，辞俸买闲名。闭户断蛛网，折花移鸟声。谁人识高意，朝野石渠生。”柳咏诗曰：“孙侯幽隐直城东，草木扶疏一亩宫。曾珥貂珰为近侍，却纡绦褐作闲翁。高吟拥鼻诗怀壮，雅论盱衡道气充。厌尽繁华天上乐，始将踪迹学冥鸿。《青箱杂记》 \\n 刘素字仲华，好学不事科举，颇通迁、固、寿、晔之书。尝有人贻之诗曰：“不甘五等诸侯荐，直肯九重天子知。”然卒不及仕。《江南野录》 \\n 方干处士号缺唇先生，有司以唇缺不可与科名，遂隐居鉴湖。作《闲居》诗曰：“寒山压镜心，此处是家林。梁燕欺春醉，岩猿学夜吟。云连平地起，月向白波沉。犹自闻钟角，栖身可在深！”又曰：“世人如不容，我自纵天慵。落叶凭风扫，秋粳任水舂。花朝连郭雾，雪夜隔湖钟。身在能无事，头宜白此峰。”又《感怀》云：“事业不得力，至今犹苦吟。吟成五字句，用破一生心。世路屈声满，云溪冤气深。前贤多晚达，莫怕鬓霜侵。”《鉴戒录》 \\n 隐士张楚居洛阳、平康之南，与李卫公别第为邻，山水奇秀。楚风韵高洁，卫公当轴，荐为左拾遗，不起。后出镇，过平康往访之，楚避于山谷。卫公叹恨久之，题其门曰：“昔日趣黄诏，余惭在凤池。今来招隐士，恨不见琼枝。”《诗史》 \\n 张齐贤相公，司空致仕归洛，康宁福寿，得晋公午桥庄，凿渠通流，栽花植竹，日与故旧乘小车携觞游钓，榜于门曰：“老夫已毁裂冠冕，或公绂垂访，不敢迎见。”尝以诗戏故人云：“午桥今得晋公庐，水竹烟花兴有余。师亮白头心已足，四登两府九尚书。”慕唐李大亮为人，故字师亮。同前 \\n 康定间，益州书生张俞，尝献书朝廷，天下由是知其名，然不喜仕进，隐于青城山白云溪。时枢密田况守成都，与诗曰：“深惭蜀太守，不及采芝人。”《云斋广录》 \\n 程嵩字明甫，延津人，初举不第，遂不肯仕场屋。年八十余，尝作诗曰：“虽无事业传千古，却得安闲过一生。”同上 \\n 王鼎善歌诗，好神仙事，游心物外，时人或谓有所得，问之终不泄露。诗百余篇传于人间。五言诗《赠程明甫》云：“古县枕前滩，官闲道自安。执杯山鸟唱，晒药野猿看。石缝横琴笔，槎根插钓竿。不知陶靖节，早晚入云端。”又《赠僧》云：“出斋猿献果，烹茗鸟衔薪。”又题云：“风落桂枝惊鹤去，水流山果向人来。”又《送僧》云：“孤云踪迹都无定，出个青山入个山。”(《雅言杂载》) \\n 王易简，萧希甫下及第，名居榜尾，不看榜归华山。寻就山释褐，授华州幕官，后拜左拾遗，又辞官归隐，留诗曰：“汩没朝纲愧不才，谁能低折向尘埃！青山得去且归去，官职有来还自来。”再入升朝官，位谏垣台阁三十年，官至八座。乞致仕归华山，十年而终。《郡阁雅谈》 \\n 顾况志尚疏逸，近于方外。时宰招以好官，况以诗答之云：“四海而今已太平，相公何用唤狂生！此身还似笼中鹤，东望瀛洲叫一声。”《南部新书》 \\n 有一武士忘其姓名，志乐闲散，而家甚贫。尝作诗曰：“人生本无累，何用买山钱？”遂投檄而去。《古今诗话》 \\n 唐末蜀川有唐求，放旷疏逸，方外人也。吟诗有所得，即将稿捻为丸投大瓢中。后卧病，投瓢于江曰：“兹瓢苟不沉没，得之者方知吾苦心耳。”瓢至新渠江，有识者曰：“此唐山人诗瓢也。”接得十才二三。《题郑处士隐居》曰：“不信最清旷，及来愁已空。数点石泉雨，一溪霜叶风。业在有山处，道成无事中。酌尽一杯酒，老夫颜亦红。”《赠如上人》云：“不知名利苦，念佛老岷峨。补衲云千片，焚香篆一窠。恋山人事少，怜客道心多。日日斋钟罢，高悬滤水罗。”《题青城山范贤观》：“数里缘山不厌难，为寻真诀问黄冠。苔铺翠点仙桥滑，松湿香梢古道寒。昼旁绿畦薅嫩玉，夜开红灶捻新丹。孤钟已断泉声在，风动瑶花月满坛。”《古今诗话》 \\n 伪蜀辛酉岁有隐迹于陶沙者，不知所从来，戴破帽，携铁笆竹畚，多于观寺闲处坐卧。有文谷遇之，以礼接之。忽诵谷新诗数篇，又咏自作诗曰：“九重天子人中贵，五等诸侯阃外尊。争似布衣云水客，不将名字挂乾坤？”[《茅亭客话》] \\n 刘概字伯节，青社人。有气节，及第为幕僚，一任不得志，弃官隐居，富丞相器重之。有诗云：“昔年曾作潇湘客，憔悴东秦归不得。西轩忽见好溪山，如何却有楚乡忆！读书误人四十年，有时醉把阑干拍。”《闲居诗话》 \\n 陈陶，剑浦人，好游学，善解天文，长于雅颂。有诗曰：“中原莫道无麟凤，自是皇家结网疏。”与水曹任畹相善，寓之诗曰：“好向明时荐遗逸，莫教千古吊灵均。”晚绝缙绅之望，以修养为事，有诗曰：“乾坤见了文章懒，龙虎成时印绶疏。”又曰：“蟠溪老叟无人用，闲把渔竿教《六韬》。”又曰：“近来世上无徐庶，谁向桑麻识卧龙！”陶隐西山，产药物数十种。开宝中，尝见一叟角发被褐与一炼师舁药入城鬻之，获资则求鲊就炉对饮，旁若无人。歌曰：“蓝采和，尘事纷纷事更多。争如卖药沽酒饮，归去深崖拍手歌！”疑其为陶夫妇焉。或云得仙矣。《江南野录》 \\n 又陈陶诗有：“江湖水清浅，不足掉鲸尾。”“饮水狼子瘦，思日鹧鸪寒。”“一鼎雌雄金液火，十年寒暑鹿麑衣。”“寄语东流任斑鬓，向隅终守铁蓑衣。”诸如此，不可殚纪。《北梦琐言》 \\n 史虚白本山东人，唐晋之间，中原多事，见李昪屡陈治要而不用，遂隐庐山。煜徙南昌，至星子渚，召问曰：“处士隐居，必有所得。”曰：“近得《渔父》一联。”令诵之，曰：“风雨揭却屋，全家醉不知。”煜变色，时世宗已下淮南。《江南野录》 \\n 寇豹，不知何许人，与谢观同在唐崔裔孙相公门下，以词藻相尚。谓观曰：“君《白赋》有何佳语？”对曰：“晓入梁王之苑，雪满群山；夜登庾亮之楼，月明千里。”豹唯唯。观大言曰：“仆已擅名海内，子才调多，胡不作《赤赋》？”豹未搜思，厉声曰：“田单破燕之日，火燎平原；武王伐纣之时，血流漂杵。”观大骇。豹寻辞省别，观犹依托。时祖席多蝇，触目为令。观曰：“青蝇被扇扇离席。”豹举目见户上白泽，曰：“白泽遭钉钉在门。”不唯敏捷，俱有讥讽。豹后不仕，隐南岳。《鉴戒录谓》青蝇、白泽是高骈、罗隐诗。　《郡阁雅谈》 \\n 许坚，不知何许人，遇酒筵不问尊卑远近必到，乘兴只三五杯便去。性嗜鱼，将鱼火上旋炙，熟处即吃，生处复炙，殊不去其鳞肠。每和巾带入溪涧内浴度目浸身，出水即于风日中坐候干，其衣服多有黤气，人恶之。或有人与物，忻然而受，将散与贫者。多于梦中吟诗。宿溧阳县灵泉精舍。僧出白字韵，请留诗。其僧对榻，见熟睡至晚起，出七言诗云：“近枕吴溪与越峰，前朝恩锡云泉额。竹林晴见雁塔高，石室曾栖几禅伯。荒碑字没秋苔深，古池香泛荷花白。客有经年别故林，落日啼猿情脉脉。”太平兴国九年自茅山再游庐山，于方先生房内安下。至夜深，常与数人谈笑，人疑听，坚已知之，高声云：“不得来，不得来。”今在洪州西山或吉州玉笥山。《郡阁雅谈》 \\n 韩退，绛州人，放诞不拘，常跨一白驴，有诗云：“山人跨雪精，上便不论程。嗅地打不动，笑天休始行。”为人所称。好着宽鹤氅，醉则鹤舞。石曼卿赠诗曰：“醉狂玄鹤舞，闲卧白驴号。”《闲居诗话》 \\n 王冀公镇金陵，以书致钱塘讲师遵式，式将谒公，过林逋，逋以诗送云：“虎牙熊轼隐铃斋，棠树阴阴长碧苔。丞相望尊宾谒少，清言应喜道人来。”同前 \\n 谢逸字无逸，临川胜士也，工诗能文。鲁直读其诗曰：“晁张流也，恨未识耳。”无逸诗曰：“老凤垂头噤不语，枯木槎牙噪春鸟。”又曰：“贪夫蚁旋磨，冷官鱼上竿。”又曰：“山寒石发瘦，水落溪毛凋。”皆为鲁直称赏。朱世英以八行荐入学，不得已诣之，信宿而还。所居溪堂，号溪堂居士，有《溪堂集》行于世。生涯如庞蕴。余尝过之，小君方炊，稚子宗野汲井，无逸诵书扫除，顾余放帚大笑曰：“聊复尔耳。”余作偈曰：“老妻营炊，稚子汲水。庞公扫除，丹霞适至。弃扫迎门，一笑相视。不必灵照，多通道理。”朱世英亦作偈曰：“提篮灵照，扫地谢公。一般是面，做作不同。不假语默，通透玲珑。更若未会，换手捶胸。”《冷斋夜话》 \\n 神仙门上 \\n 陈希夷先生每睡则半载或数月，近亦不下月余。赠金励《睡诗》曰：“常人无所重，惟睡乃为重。举世皆为息，魂离神不动。觉来无所知，贪求心愈用。堪笑尘中人，不知梦是梦。”又曰：“至人本无梦，其梦本游仙。真人本无睡，睡则浮云烟。炉里近为药，壶中别有天。欲知睡梦里，人间第一玄。”又尝《题石水涧》曰：“银河洒落翠光冷，一派回环湛晚晖。几恨却为顽石碍，琉璃滑处玉花飞。”又《冬日晚望》云：“山鬼暖或呼，溪鱼寒不跳。晚景愈堪观，危峰露残照。”《题西峰》曰：“为爱西峰好，吟头尽日昂。岩花红作阵，溪水绿成行。几夜碍新月，半山无夕阳。寄言嘉遁客，此处是仙乡。”又《华山》曰：“半夜天香入岩谷，西风吹落岭头莲。空爱掌痕侵碧汉，无人曾叹巨灵仙。”又《与毛女游》曰：“药苗不满笥，又更上危颠。回指归去路，相将入翠烟。”又曰：“曾折松枝为宝栉一作髻，又编栗叶作罗襦。有时问着秦宫事，笑捻仙花望太虚。”《翰府名谈》 \\n 又，先生唐德宗时，至僖宗封清虚处士，赐宫女三人。先生贮之别室，以诗谢云：“雪为肌体玉为腮，深谢君王送到来。处士不生巫峡梦，虚劳云雨下阳台。”章圣累召不起，有学士讥之曰：“只是先生诏不出，若还诏出一般人。”先生答曰：“万顷白云独自有，一枝仙桂阿谁无？”后归华阴，令王睦令饮之，起寝于溪岩，先生为诗曰：“华山高处是吾宫，出即凌空跨晚风。台殿不将金锁闭，来时自有白云封。”睦得诗愧谢。《青琐集》 \\n 张洎家居城外，有一隐士名乃吕仙翁姓名，洎倒屣见之，索纸笔八分书七言诗一章留与洎，颇言将作鼎鼐之意。其末句云：“功成当在破瓜年。”俗以破瓜字为二八，张果参政十六年卒，乃其谶也。仙翁诗多传人间，有《自咏》云：“朝游北海暮苍梧，袖里青蛇胆气粗。三醉岳阳人不识，朗吟飞过洞庭湖。”又有“饮海龟儿人不识，烧丹符子鬼难看”，“一粒粟中藏世界，二升铛里煮山川”之句。大抵皆词句奇怪，世所传百余首，人多诵之。《谈苑》 \\n 道士马自然有异术，饮酒至一石不醉。人有疾，以杂草木揉碎呵与人食，无不瘥。每自吟曰：“昔日曾随魏伯阳，经时醉卧紫金床。东君过我多慵懒，罚向人间作酒狂。”广明中梓州上升。《续本事集》更有二首诗，其一曰：“省悟前非一息间，更抛人世弃尘寰。徒夸美酒如琼液，休恋娇娥似玉颜。含笑谩教心思苦，别离还使鬓毛斑。云中幸有堪归路，无限青山是我山。”其二曰：“何用烧丹学驻颜，闹非城市静非山。时人若觅长生药，对景无心是大还。”《诗史》 \\n 殷七七有异术，过润州与客饮，云：“某有一艺佐欢。”即顾屏上画妇人曰：“可歌《阳春曲》。”妇人应声遂歌，其音清亮，似从屏中出。歌曰：“愁见唱《阳春》，令人离肠结。郎去未归家，柳自飘香雪。”如此者十余曲。同前 \\n 吕仙翁名岩，字洞宾，本关右人。咸通初，举进士不第，值巢贼为梗，携家隐于终南山，学老子法，绝世辟谷，变易形骸，尤精剑术。今往往有人于关右途路间与之相逢，多不显姓名，以其趋舍动作异于流俗，故为人所疑，又为篇咏，章句间泄露其意。尝有诗《送钟离先生》云：“得道来来相见难，又闻东去幸仙坛。杖头春色一壶酒，顶上云攒五岳冠。饮海龟儿人不识，烧山符子鬼难看。先生去后应难老，乞与贫儒换骨丹。”《赠薛道士》云：“落魄薛道士，年高无白髭。云中卧看石，雪里去寻碑。夸我吃大酒，嫌人念小诗。不知甚么汉，一任辈流嗤。”《雅言杂载》 \\n 又，先生唐僖宗时人，避寇乱多游湖湘间，或梁魏之地。尝游大云寺，与寺僧多唱和。僧有诗赠翁，翁乃依韵和曰：“三千里外无家客，七百年前云水身。行满蓬莱为别馆，道成瓦砾是黄金。待宾榼里尝存酒，化药炉中别有春。积德求师何患少，由来天地不私亲。”一日游庐山真寂观，淬剑于石。道士侯日晦问之曰：“先生剑何所用？”曰：“地上一切不平事，以此去之。”侯心异之，以酒果召饮，谓曰：“先生道貌清高，必非风尘中人。”洞宾曰：“且剧饮，无相穷诘。”既醉以箸头书《剑诗》一首于壁曰：“欲整锋芒敢惮劳，凌晨开匣玉龙嗥。手中气概冰三尺，石上精神蛇一条。奸血默随流水尽，凶膏今逐渍痕消。削除浮世不平事，与尔相将上九霄。”尝游长沙智度寺，《赠僧慧觉》诗曰：“达者推心兼济物，圣贤传法不离真。请师开诉西来意，七祖如今未有人。”临行题壁上云：“唐室进士，今时神仙。足斗紫雾，却归洞天。”众方知其为吕仙翁也。《摭遗》 \\n 宿州天庆观西庑下有石刻二诗，盖至道中有卖墨人尝游于此，一日题诗曰：“秋景萧萧叶乱飞，庭松影里坐移时。云迷鹤驾何方去，仙洞朝元失我期。”又曰：“肘传丹篆千年术，口诵《黄庭》两卷经。鹤观古坛槐影里，悄无人迹户长扃。”或以为名吕仙翁诗也。《古今诗话》 \\n 岳阳楼有碑极大，乃李观记吕仙翁笔迹。李知贺州日，有道士相访，自云吕先生，诵《过岳阳诗》云：“唯有城南老树精，分明知道神仙过。”李亦不晓。后知岳州，有白鹤寺僧见过，道及吕仙翁尝憩于寺前松下，有老人自松梢冉冉而下，致恭于先生之前曰：“某，松之精也，今见先生过，礼当致谒。”吕书一绝于寺壁而去：“独自行来独自卧，无限世人不识我。唯有城南老树精，分明知道神仙过。”后郡守为创亭于松下，名曰回先生云。《古今诗话》 \\n 孟嘏，连山人，性落魄，狂溺于歌酒赋咏，后捷名，不欲止江左，士人颇奇之。《赠史虚白》云：“诗酒独游寺，琴书多寄僧。”圣朝奄有金陵，孟宾于先居连上，嘏兴国中亦自吉水还故乡，逾年卒。书生成务崇因言，庐山与嘏有忘年之分。兴国中见嘏，且言自连上来游江左，时有诗送成务崇曰：“同呼碧嶂前，已是十余年。话别非容易，相逢不偶然。多为诗酒役，早免利名牵。幸有归真路，何妨学上玄。”务崇询于连上知交，皆言嘏卒已十余年矣。《雅言杂载》 \\n 许坚，江左人，为性薮野，似非今之人。年高，绝不知晓人事，少言，人不问终日不启口。多居三茅山，不知年岁，形容不变。好餐鱼，能为诗，多谈神仙事。《题茅山观》曰：“尝恨清风千载郁，洞天今得恣游遨。松楸古色玉坛静，鸾鹤不来青帝高。茅氏井寒丹已化，玄宗碑断梦仍劳。分明有个长生路，休向红尘叹二毛。”早年，坚以时事干江南李氏，人讶其狂戆，以为风恙，莫与之礼。以一绝上舍人徐铉云：“几宵烟日锁楼台，欲寄侯门荐祢才。满面尘埃人不识，谩随流水出山来。”因拂衣归隐，今尚在，隐迹江淮间。(《雅言杂载》) \\n 沈廷瑞寄食阁皂山，举作异俗辈，盛夏向火，严寒单衣，问其故，终不答。与袁州陈智周相善。兴国中，无病卒于玉笥观。数年，有人于江筠路次见廷瑞，共语久之。令人将诗寄智周，智周得诗甚讶，驰出门求送诗者，已不知所在。诗曰：“名山相别后，别后会难期。金鼎销红日，丹田老紫芝。访君虽有路，怀我岂无诗！休羡繁华事，百年能几时！”智周于端拱二年登第，授衡阳尉卒。同前 \\n 沈道士，筠州高安人，故吏部郎中彬第二子也。性孤僻，形貌秀澈，初名有邻，弃妻入道，居玉笥山，易名廷瑞。每遇深山古洞，累日不返。严寒风雪，常单衣危坐，或绝食经月，或纵酒行歌，缘峭壁，升乔木，若猿猱之状。骨肉相寻，便却走避，忘情混俗，人莫测之，往往为同道者困。雍熙二年正月内于玉笥山先不食七日，至上元日甲辰辞道侣归所居院集仙亭，念《人生几何赋》，无病而终。遗言于弟子将画者土宿一帧、《度人经》一卷随葬。后二年二月二十日有阁皂山僧昭莹于山门数里相遇。且阁皂山相去玉笥山一百六十里，僧昭莹问所往，云：“暂别庐山寻知己。”留下土宿一帧及《度人经》一卷、五言诗一首为别云：“南北东西路，人生会不无。早曾依阁皂，又却上玄都。云片随天阔，泉声落石孤。何期早相遇，药共煮菖蒲。”后昭莹到玉笥山话及，方知沈道士已亡。具说途中相遇，并所留土宿及经、诗示于人，众皆骇异。遂往坟上看，见土交横拆裂，阔及尺余，至今不敢发。质其文，验其事，即尸解而去。《郡阁雅淡》 \\n 张白，邢州人。少应进士举不及第，入道，常挑一铁葫芦，得钱便饮酒，自称白云子。注《天尊升玄护命经》，著《武陵春色》三百首，略一两篇云：“武陵春色好，十二酒家楼。大醉方回首，逢人不举头。是非都不采，名利混然休。戴个星冠子，浮沉逐世流。”《赠酒店崔氏》一绝云：“武陵城里崔家酒，地下应无天上有。南游道士饮一斗，卧向白云深洞口。”又《哭陆先生》一绝云：“六亲恸哭还复苏，我笑先生泪滴无。脱履定归天上去，空坟留入《武陵图》。”忽一日称患，至夜闭户，晓不开，问之不应，道众讶之，抉门见血满地，问之别无所苦，嘱身后勿烧焚，寻时而卒。酒户崔氏出木柜而葬于武陵城西。经半年，有鼎州官，忘其名，在扬州勾当公事，遇于酒肆，同杯数日。众闻之，道俗看验其坟，有一穴如碗大，深透其棺，敲之已空。 \\n 陈省躬，金陵人，于伪朝颇历政事。显德中，出为临川宰，泛舟阙下，道经章江，泊女儿浦，抵暮，有书生不通姓名，登舟求见。与省躬语论甚奇，问今晋朝第几帝。省躬具以实对，微笑而已。坐间高吟云：“西去长沙东上船，思量此事已千年。长春殿掩无人扫，满眼梨花哭杜鹃。”省躬疑是神仙，再拜告问，无言而退。出船不见所之。 \\n 吴含灵，江西人也，为道士，居南岳六七年，俗呼为吴猱。好睡，经旬不饮食。常言曰：“人若要闲即须懒，如勤即不闲也。”素不攻文，偶作《上升歌》甚奇绝，云：“玉皇有诏登仙职，龙吐云兮凤着力。眼前蓦地见楼台，异草奇花不可识。我向大罗观世界，世界只如指掌大。当时不为上升忙，一时提向瀛洲卖。”清泰年羽化，后有客人于乾祐中在嵩山见之。 \\n 许鹊真人唐末游南岳招仙观，壁上题歌一首云：“洪炉烹锻人性命，器用不同分皆定。妖精鬼魅斗神通，只自干邪不干正。黄口小儿初学行，唯知日月东西生。还为万灵威圣力，移月在南日在北。玉是玉兮石是石，蕴弃深泥终不易。邓通饿死严陵贫，帝王岂是无人力！丈夫未达莫相侵，攀龙附凤损精神。”题后数日上升。 \\n 李梦符，不知何许人。梁开平初钟传镇洪州日，与布衣饮酒，狂吟放逸。尝以钓竿悬一鱼向市肆蹈《渔父引》，卖其词，好事者争买，得钱便入酒家。其词有千余首传于江表。略其一两首云：“村寺钟声渡远滩，半轮残月落前山。徐徐拨棹却归湾，浪叠朝霞锦绣翻。”又曰：“渔弟渔兄喜到来，婆官赛了坐江隈。椰榆杓子木瘤杯，烂煮鲈鱼满案堆。”察考取状，答曰：“插花饮酒何妨事，樵唱渔歌不碍时。”遂不敢复问。或抱冰入水，及出，身上气如蒸，钟氏亡，亦不知所在。俱同前 \\n 伊用昌游江浙间，散诞放逸，不拘细谨。善饮，每醉行歌市中，其言皆物外汗漫之辞，似不可晓。亦能为诗：《留题阁皂观》云：“花洞门前吠似雷，险声流断俗尘埃。雨喷山脚毒龙起，月照松梢孤鹤回。罗幕秋高添碧翠，画帘时卷对楼台。雨坛诗客何年去，去后门关更不开。”后入湖南谒马氏。时方设斋，独不请用昌，自造之，据其坐。洎食毕，则大声吟诗云：“谁人能识白元君，上士由来尽见闻。避世早空南火宅，植田高种北山云。鸡能抱卵心常听，蝉到成形壳自分。学取大罗些子术，免教松下作孤坟。”诗毕，拂衣而起，众讶奇异，乃逼问无对，出门不见。《雅言杂载》 \\n 石恪，西蜀人，善画，尤长于山水禽鱼，亦攻歌诗，言论粗暴，多诮人短。开宝中，王师下西蜀，遣名画入京，恪在其数。宣于相国画壁，工毕上状乞归，奉敕任便，出京卒于道中。雍熙元年，殿直雷承昊奉命来衡阳，风土殊俗，恪痛勉之，为七言诗送承昊，迟暮与恪宿于公舍，达晓分携。承昊行经数里，思恪已卒数年，遽出所赠诗，多言衡阳风物，其诗曰：“衡阳去此正三千，一路程途甚坦然。深邃门墙三楚外，清风池馆五峰前。西边市井来商客，东岸汀洲簇钓船。公退只应无别事，朱陵后洞看神仙。”及到任，公宇一如恪言，诗章好事者争传之。同上 \\n 黄觉仕宦不遂意，送客都门外，至则客已远，不及，旅舍中见一道士在侧，因取所携酒肉呼道士共饮食之。既罢，道士举杯摭水写“吕”字，觉始悟其为吕洞宾。道士曰：“明年江南相见。”觉果得江南官。及期见道士出俵大钱七文，其次十文，又小钱三文，曰：“数不可益也。”予药可数寸许，告曰：“岁旦以酒磨服之，可保一岁无疾。”觉如其言，至七十余，药亦将尽，作诗曰：“床头历日无多子，屈指明年七十三。”果以是岁终。《贡父诗话》 \\n 咸通中有进士张绰下第游江淮，养气耽奇，只以炉火为事。题壁曰：“争那金乌何，欲上飞不住。红炉谩烧药，玉颜安可驻。今年花落枝，明年花满树。不如且饮酒，莫管流年度。”人异之。不喜妆饰，多历旗亭而好杯，人召饮，若遂意则索纸剪蝴蝶三十二，以气吹之，成列而飞。如此累刻，以指收之，俄皆在手。见者求之，即以他事为阻。尝游盐城，多为酒困，非类相竞，留系邑中，醒乃课述为《陈情》二章献狄令，乃释之。诗云：“门风长有蕙兰馨，鼎族家传霸国名。容貌静悬秋月彩，文章高振海涛声。讼堂无事调琴轸，郡阁何妨醉玉觥。今日东流桥下水，一条从此镇长清。”自后宰欲传其术，张云：“明府勋贵家流，年少而宰剧邑，多声色犬马之求，未暇思味玄奥。”因赠诗云：“何用梯媒向外求，长生只在内中修。莫言大道人难得，自是行心不到头。”去之曰，乘醉因求捣网纸剪二鹤于厅前，俄而翔飞，乃曰：“汝先去，吾即后来。”时狄令亦醉，其所题云：“自不会，天下经书在腹内。身却腾腾处世间，心即逍遥出天外。”江南好事者尚记上升时事。《桂苑丛谈》 \\n 崔存字存中，博州博平人。因游王屋，见二人坐于水滨，存曰：“愿闻二仙名号。”东坐曰：“岂不知世有石曼卿乎？西坐者即苏舜钦子美也。”存曰：“世传学士为鬼仙矣。”曼卿曰：“甚哉，二三子之妄也！夫纯阳即仙，纯阴即鬼；升于天者为仙，沉于幽者为鬼，处于中者为人：既为仙又为鬼乎？”存曰：“愿得一语以救尘骸。”曼卿作诗曰：“牛毛麟角成真少，莫道从来是壮夫。龟鹤性灵终好道，神仙言语不关书。不将青目观浮世，都把仙春驻玉壶。寄语世人无妄语，高真幽鬼适殊途。”子美作诗曰：“宿植灵根何太早，洞悟真风正年少。常令丹海飞日乌，又使玉液朝元脑。昆台气候四时春，紫府光阴夜如晓。来时不用五云车，跨着清风下蓬岛。”须臾有翠鸟飞下，衔书置于二子前，子美曰：“瀛洲有召。”遂飞逾山顶而去。《摭遗》"}
{"章节": "卷四十七", "正文": "卷四十七 \\n  \\n 神仙门中 \\n 有逸士衣破襕衫，绿裤，黑束腰带阔三寸，一脚着一靴，一脚跣行。夏衣絮衫，冬卧冰雪，出气如蒸。自号蓝采和。尝舞拍板歌于市曰：“踏踏歌，蓝采和，世界能几何？红颜三春树，流光一掷梭。古人混混去不返，今人纷纷来更多。朝骑鸾凤到碧落，暮见桑田生白波。长景明晖在空际，金银宫阙高嵯峨。”曳长绳穿钱拖行，纵钱散不收。后至濠梁飞升，冉冉而去。《续仙传》 \\n 任生隐于嵩山读书，夜有一女子来曰：“冥数合与子为姻。”生意其异，乃拒之。遂开帘而入，可二十许，冶容艳美，二青衣侍前，就案书一诗云：“我本籍上清，谪居游五岳。以君无俗侣，来劝神仙学。三日当来。”遂去。生览之愈疑妖怪，志不纳。又赠一篇云：“葛洪还有妇，王母亦从夫。神仙尽灵匹，君意合何如？”面墙不对。女子再赠一首：“阮郎迷不悟，何处伸情愫。明日海山春，彩舟却归去。”出门冉冉飞望而去。数月任大病，为黄衣吏摄去，来行十里，忽见幢节不绝，有女仙乘翠辇，侍从数千人。黄衣吏曳任墙下避，仙笑曰：“嵩山薄命汉，汝数尽，更与三年。”生果六十卒。后诗为雷电取去。卢肇《遗史》 \\n 洞庭贾客吕卿云，以贸贩杂货逐什一之利，有羡施贫。善笛，遇好山水即留。中春月夜，泊君山，独饮，持一杯弄数曲。波上有渔舟冉冉而来。乃一父老皤然。贾置笛起立迎上舟，问所以。曰：“闻子笛声非凡，我是以来对数杯。我少业笛，子有性可教。”父老于怀袖间出笛三管，其大如合拱，其次大如常人所蓄，其小如细笔管。卿云请父老一吹，曰：“大者不可发，次者亦然；小者为子吹一曲，不知得终否？”卿云曰：“愿闻其不可者。”曰：“第一者对诸天帝合天乐，动天地，坼日月，五星失次。第二者对洞府诸仙合仙乐，飞沙走石，百兽脑裂，幼稚震死。第三者可与朋侪听之，未知可终否？”抽小笛，吹三声，湖上风动，波涛汹涌，鱼鳖跳喷，僮仆恐悚，君山鸟兽叫噪，舟楫大恐。父老不复吹，引满数杯，乃吟曰：“湘中老人读《黄老》，手挼紫藟坐碧草。春至不知湘水深，日暮忘却巴陵道。”又饮数杯曰：“明年社期君于此。”遂棹渔舟而去，隐隐没于波间。《博异志》 \\n 卢生、李生隐居太白山，读书习吐纳。李生不甘苦贫，诀别，浪迹江湖。后之官漆园，人吏欺隐折官钱，羁縻不得东西，贫瘁日甚。扬州阿师桥逢人草履布衫，视之乃卢生昔号二舅者。李生与舅语，哀其褴缕。卢大骂曰：“贫贱不畏，公弃身又有欠负，且被囚系，有面相见乎？”李生厚谢之，二舅笑曰：“居处不远，来日以马来迎。”至日晚果有人来云：“屈郎君。”去来十里，朱门斜开，二舅出迎，云冠霞帔，容貌光泽，侍婢数百人，燕馔名果不可纪。求得一女子佐酒，善箜篌，容色极佳，上有朱字一行：“云中辨江树，天际识归舟。”燕罢曰：“莫愿作姻否？”又曰：“所欠官钱二万贯，请以拄杖往波斯店取钱，可从此学道，无自秽身。”其年汴州行军陆长源以女妻之，宛类卢舅北亭善箜篌者，箜篌有诗二句。李具言旧事，女曰：“少年时因兄弟戏，夜乃作梦入仙宫，如公所言者。”卢肇《遗史》 \\n 茅蒙字初成，华阳人也。隐华山修道，当始皇三十一年九月十五日白日上升。先是时有民谣曰：“神仙得者茅初成，驾龙上升入太清。时下赤洲戏赤城，继世而往在我盈。”始皇闻之，问故老，曰：“此仙之谣。”始皇于是有寻仙之意。蒙之玄孙盈得道于金陵勾曲山上升，为东岳上卿司命君太元真人，居赤城，时来勾曲。邦人改勾曲为茅君山。《摭遗》 \\n 神仙门下 \\n 庆历中有一闲人游岳，谒主簿郭及甫，既坐，视其刺乃罗道成也。询其乡里，言郴州人。及甫留饮，曰：“久思东州之游，前日游太山已遍到佳处，旦夕回南方山。”索纸笔为诗曰：“因思灵秀偶来游，碧玉寒堆万叠秋。直上太山高处望，根盘连接十余州。”后自和云：“水云踪迹自闲游，夏谷阴寒冷胜秋。猿鸟性情犹恋旧，翻身却去海边州。”及甫不胜叹羡。及去，令人送之，又得诗曰：“白骡代步若奔云，闲人所至留诗迹。欲知名姓问源流，请看郴阳山下石。”后问郴人，有成真君观，得道乘白骡行石壁上，其迹至今存焉。《古今诗话》 \\n 唐子正著作，桂州人。洽平中赴举，至全州，途中雇一仆，负重担健若飞羽，虽鞭马疾递，常去马百步外，恐其逸去，遂遣之。其仆即日自全州二千七百里日午已到唐州，留书驿吏曰：“候桂州唐秀才至，即投之。”唐月余到驿，驿吏出书，题云：“呈桂州唐秀才，归真子封。”唯一诗曰：“袁州相见又之全，不遇先生道未员。大抵有心求富贵，到头无分学神仙。箧中灵药宜频施，鼎里丹砂莫妄传。待得角龙为宴会，好来黄壁卧林泉。”唐甚怪之，诘其状貌，乃全州仆也，留书之日乃全州所遣日也，始悟其为神仙。唐后为邕倅，熙宁丙辰，交趾寇邕，唐遇害，乃诗所谓角龙也。 \\n 许宣平，新安人，常挂一花瓢及曲竹枝，每醉即独吟曰：“负薪朝去卖，沽酒日西归。路人莫问归何处，穿白云行入翠微。”好事者于洛阳同华间是处题之。李太白见曰：“此神仙也。” \\n 韦七七名文祥，周宝旧于长安识之。及宝镇浙西，七七忽到，召之，益加礼遇。鹤林寺有杜鹃花，寺僧相传云贞元中外国僧自天台钵中以药养其根，来植于此寺。僧创饰花院，人或见女子红裳艳丽，游于花下，俗传花神也。一日宝谓七七日：“鹤林寺天下奇绝，尝闻‘能开顷刻花’，此花能开赴重九乎？”曰：“可也。”乃前二日经鹤林寺宿，中夜有女子来谓七七曰：“妾为上苍所命下司此花，非久即归阆苑。今为道者开之。”晨起，寺僧讶花渐拆，至九日烂漫。后为兵火，其花遂亡，信归阆苑矣。 \\n 元真子张志和，会稽人，守真养气，卧雪不冷，入水不濡。颜鲁公守湖州日，与宾客唱和为《渔父词》。志和曰：“西塞山前白鸟飞，桃花流水鳜鱼肥。青箬笠，绿蓑衣。斜风细雨不须归。”坐客叹服不已。后果传之。 \\n 相州栖霞谷有乔顺二子服飞龙药，二子十年不饥。魏文帝诗曰：“西山有仙童，不饮亦不食。”谓此。俱同上 \\n 吴仁壁，关右人，学进士。游罗浮洞，学《老庄》于张先生，得其大旨，辞归谋入京取应。先生曰：“观子气法可住此，吾授子长生之道。”仁壁辞以老母缺甘旨，俟名遂身退，学亦未晚。先生曰：“此去必遂其志，亦须早来。”是年中第，入浙谒钱武肃，殊礼之，累辟入幕，坚辞不就，以诗谢云：“东门上相好知音，数尽台前郭隗金。累重虽然容食椹，力微无计报焚林。弊貂不称芙蓉幕，衰朽仍惭玳瑁簪。十里溪光一山月，可堪从此负归心！”武肃复遣人请撰《罗城记》，仁壁坚不从。武肃怒，沉于江，吴人惜之。仁壁有一女，有《闲居诗》云：“为惜苔钱妨换砌，因怜山色旋开尊。”又《赠道士》云：“五龙金角向星斗，三洞玉音愁鬼神。”又《题罂粟》云：“蒲草薄裁连蒂白，胭脂浓染半葩红。”又《游法华寺》云：“高阁烟霞禅客睡，满城尘土世人忙。”建隆初，广南刘隐遣中翁光普同礼丞宁昱就罗浮山设醮，醮毕，昱游诸岩洞至山顶，见一石门，有老叟衣薜萝据门而坐。昱问其由，云是罗浮先生宅。再问谁氏。叟低声对云：“吴先生也，名仁壁。”言讫户阖，了无所见。其后或有人于罗浮、勾曲诸山见仁壁复引一十岁许女子，验是其女也。《雅言杂载》 \\n 有商客过海遇风，俄抵一所，门宇耸秀，珍器烂然，云是乐天之居。乐天闻之作二绝云：“近有人从海上回，海山深处是楼台。中有仙龛开一室，皆言此待乐天来。”又云：“吾学空门不学仙，恐君此语是虚传。海山不是吾居处，归则惟归兜率天。”《古今诗话》 \\n 女真钱氏二姊妹依止陶隐居诵《黄庭经》，即茅山燕洞也。至今有紫菖蒲、碧桃焉。其姊披白练衣，得道入洞，及女弟至则户已扃矣。淳化五年，夏侯嘉正与道士五人往彼投龙，是夜雷震，其洞复开。有一吏深入，遇道士与林檎一枚食之，遂绝粒。田霖作诗题之曰：“燕口龙泓气象清，钱真此处有遗灵。仙兄去后师犹在，女弟回时户已扃。云片尚如披白练，泉声长似诵《黄庭》。碧桃花发菖蒲紫，留与人间作画屏。”同上 \\n 唐仪凤中清城县横源翠围山下有民王仙柯，服道士所遗灵丹，拔宅上升，已具《仙传拾遗》。蜀州僧中寤释学道播于方州，偶于龙池山逢人精神爽朗，异于常叟，即王仙柯也。寤公曰：“闻仙名已久，何幸相逢！飞升之后，胡为来此？”仙柯曰：“吾等有灵药，止能飞步。今全家隐于后山，更修道法，遐举之事，吾何望焉。但长寿而已。”寤公以诗赠之曰：“瞻思不及望仙兄，早晚遐飞入太清。手种一株松未老，炉烧九转药新成。心中已得《黄庭》术，头上应无白发生。异日却归华表语，待教凡俗普闻名。”自后不复遇。葆光子闻于真人曰：“世人学道资一丹一药，聊固其命，何以修道，未得证就，避忌尤多。三官巡逻，摄入鬼录，所以频改姓名，先用尸解。然后栖止灵岳，进取上法，或五岳授事，效职仙曹，优游人间，或至千岁，功德升闻，即朝玉皇。海岳之间往往遐举者，世人无由知也。今之初得道者，止于仙隐。有腾空者，服金丹也。遐举之事，未可希望。”《北梦琐言》 \\n 伊梦，不知何许人，因梦两日，遂立此名。唐末不仕，披羽褐，游山水，《题攸县司空观仙坛》云：“惟有松杉空弄日，更无云鹤暗迷人。”《题黄蜀葵》云：“露凝金盏滴残酒，檀点佳人喷异香。”在醴陵何氏家，一日别去，作诗附铁匠回言在彼打剑。何氏发其冢，棺空惟剑耳。《青琐后集》 \\n 陈纯字元朴，莆田人。因游桃源，中秋夜遇玉源、灵源、桃源三夫人。玉源令纯举《中秋月》诗，纯言一联云：“莫辞终夕看，动是隔年期。”桃源曰：“意虽佳，但不见中秋月，作七月十五夜月亦可。”玉源因作诗曰：“金风时拂袂，气象更分明，不是月华别，都缘秋气清。一轮方极满，群籁正无声。晓魄沉烟外，人间万事惊。”灵源诗曰：“高秋浑似水，万里正圆明。玉兔步虚碧，冰轮辗太清。广寒宫有路，桂子落无声。吾馆无弦弹，栖乌莫要惊。”桃源诗曰：“金吹扫天幕，无云方莹然。九秋今夕半，万里一轮圆。皓彩盈虚碧，清光射玉川。瑶樽休惜醉，幽意正绵绵。”玉源谓纯曰：“子能继桃源之什乎？”纯作诗曰：“仙源尝误到，羁思正萧然。秋静夜方静，月圆人更圆。清尊歌《越调》，仙棹泛晴川。幽意知多少，重重类楚绵。”(同前) \\n 太原王世宁自言籍系第十八洞玉仙人。熙宁中以暴疾终于家，临终作诗曰：“翠羽旌幢仙子队，紫云楼阁玉皇家。人间风雨易分散，回首武陵空落花。”(《青琐后集》) \\n 韩湘字清夫，文公犹子也。落魄不羁，文公勉之学，湘曰：“湘之所学，非公知之。”公令作诗以观其志，诗曰：“青山云水窟，此地是吾家。后夜流琼液，凌晨咀绛霞。琴弹碧玉调，炉炼白朱砂。宝鼎存金虎，元田养白鸦。一瓢藏世界，三尺斩妖邪。解造逡巡酒，能开顷刻花。有人能学我，同共看仙葩。”公览而戏之曰：“子能夺造化耶？”湘曰：“此事甚易。”公为开尊，湘聚土以盆覆之，良久花开，乃碧花二朵。于花间拥出金字诗一联云：“云横秦岭家何在，雪拥蓝关马不前。”公未晓其句意，湘曰：“事久可验。”遂告去。未几，公以谏佛骨事谪官潮州。一日途中遇雪，俄有人冒雪而来，乃湘也。湘曰：“忆花上之句乎？正今日事也。”公询其地即蓝关。嗟叹久之，曰：“吾为汝足此诗。”诗曰：“一封朝奏九重天，夕贬潮阳路八千。本为圣明除弊政，岂于衰朽惜残年。云横秦岭家何在，雪拥蓝关马不前。知汝远来须有意，好收吾骨瘴江边。”公别湘诗曰：“人才为世古来多，如子雄文世孰过。好待功名成就日，却抽身去上烟萝。”湘别公诗曰：“举世都为名利醉，伊余独向道中醒。他时定是飞升去，冲破秋云一点青。”《青琐集》 \\n 贾师雄郎中治平中通判邵武，尝收铁镜甚大，非常物也。久欲淬磨，未得其人。左右言近有回处士自言善磨镜。召至，风骨轩昂，非常人也。出示之，仍以酒饮毕，堆药镜上，言药少当自取之。既去不回，询其宿在太平寺。留诗一绝而去曰：“手内青蛇凌白日，洞中仙果艳长春。须知物外烟霞客，不是寻常磨镜人。”取镜视之，药已化去，所堆药处一点，表里通明如寒玉春冰。又尝有顾中谒故人季郎中至岳阳，投宿市邸唱新曲，有补鞋人问曰：“此何曲？”中曰：“都下新声也。”其人曰：“吾不解书，子能为我书，当于此调顷一词。”中因为书之，乃今所传《沁园春》也。因问其姓，答曰：“生于山口，长于江口，即今为守谷之客，姓名不知也。”中翌日见太守言之，追不复至。题诗一绝于邸中：“腹内婴儿养已成，且居尘世暂娱情。无端措大刚饶舌，却入白云深处行。”中与太守深叹恨之。山口守谷乃仙之姓并字也。 \\n 永叔登第后授洛阳节推，圣俞为洛阳簿，乃得友之初也。一日同游嵩山佳处，相对吟醉，遂望四峰巨崖之上有丹书四字云：“神清之洞”，指示圣俞，圣俞曰不见。洎告老归颍，思前四字作一绝云：“四字丹书万仞崖，神清之洞锁楼台。烟霞极目无人到，鸾鹤今应待我来。”后数月薨。并同上 \\n 有道人过沈东老饮酒，用石榴皮写绝句壁上称回山人。东老送出门，渡桥不知所往。或曰此吕洞宾也。仆见东老子偕道其事，为和此诗。后复与偕遇钱塘，更为书之。回山人诗云：“西邻已富忧不足，东老虽贫乐有余。白酒酿来缘好客，黄金散尽为收书。”东坡和曰：“世俗那知贫是病，神仙可学道之余。但知白酒留佳客，不问黄公觅《素书》。”“符离道士晨兴际，华岳先生尸解余。忽见《黄庭》丹篆字，犹传青纸小朱书。”“凄凉雨露三年后，仿佛尘埃数字余。至用榴皮缘底事，中书君岂不中书？”《东坡诗话》 \\n 刘跛子，青州人，拄一拐，每岁一至洛阳看花，馆于范家园。大范见之即与二十四，曰：“跛子吃半角。”小范见时止与十金，曰：“跛子吃碗羹。”以诗谢曰：“大范见时二十四，小范见时吃碗羹。人生四海皆兄弟，酒肉林中过一生。”张丞相召自荆南，时跛子与客饮市桥。客起观之，挽其衣使且坐饮，作诗曰：“迁客湖湘召赴京，轮蹄迎迓一何荣。争如与子市桥饮，且免人间宠辱惊。”余寓于兴国寺，戏之诗曰：“相逢一拐大梁间，妙语时时见一斑。我欲从公蓬岛去，烂银堆里看青山。”计其寿百四十五矣。邸中无人识之。《冷斋夜话》 \\n 周贯，不知何许人，自号木雁子，宿龙泉观，半夜捶道士门，道士问其故，曰：“偶得句，当奉告。”因吟曰：“弹琴伤指甲，盖席损髭须。”是夜贯以席自覆故耳。至袁州，见市井李生秀韵，欲携同归林下，李嗜酒色，意欲无行。贯指煮药铛作偈示之曰：“顽钝天教合作铛，从初三脚岂能行！虽然有耳不听法，只爱人间恋火坑。”寻死于西山。将化，人问几岁。贯曰：“八十西山作酒仙，麻鞋纠断布衣穿。相逢甲子君休问，太极光阴不计年。”后有人见于京师，附书于李生云：“明年中秋夕当上谒。”至时，生以事出，贯乃以白土书门而去曰：“今年中秋夕，来赴去年约。不见折足铛，弹指空剥剥。”李生竟折一足。《冷斋夜话》 \\n 刘野夫留南京，久未入都，彭渊才以书督之，野夫答曰：“跛子一生别无道路，展手教化，三饥两饱。目视云汉，聊以自诳。元祐新年，被刘法师、徐神翁形迹得不成模样。深欲上京相觑，又恐撞着丈人涅陀佛蓦被干拳湿踢，着甚来由。”不羁如此。尝作长短句曰：“跛子年来，形容何似，俨然一部髭须。世间许大，拐上做工夫。选甚南州北县，逢着处，酒满葫芦。熏熏醉，不知明日，何处度朝晡。洛阳花看了，归来帝里，一事全无。又还与瓠羹，再作门徒。蓦地思量下水，粮纲上，芦席横铺。呵呵笑，睢阳门外，有个大南湖。” \\n 有僧史宗着麻衣，加衲其上，号麻衣道士。坐广陵白土埭，讴歌自适。江都令檀祗与语，多无畔岸。索纸赋诗曰：“有欲苦不足，无欲即无忧。未若清虚者，带索披玄裘。浮游一州间，泛若不系舟。要当毕尘虑，栖息老山丘。”檀祗异之。陶渊明记白土埭逢三异，比丘此其一也。观其诗句，脱去畛封，有超然自得之气，非寻常介夫所能作也。并同上 \\n 崔中举进士，道过巴陵，投宿市邸，歌《沁园春》词。洞宾适以补鞋隐市井间，质其所歌曰：“何曲也？”崔曰：“东都新声也。”曰：“吾不解书，子为书吾词。”崔为书其词曰“七返还丹，在人先须炼己”云云，崔问其姓名，答曰：“吾生江口，长山口，即今为守谷之客，姓名不知也。”崔翌日访太守言之，曰：“此吕洞宾也。”亟令召之。叩其声，应声渐远，再呼不应。排户而入，阒无人矣。壁有诗曰：“腹内婴儿养已成，且居城市暂娱情。无端措大刚饶舌，却入白云深处行。”崔与太守深叹恨之。山口守谷，乃仙之姓并字也。《青琐集》 \\n 陈抟隐武当山，后居华州云台观，多闭户独卧，或累月不起。周世宗召入禁中，扃户试之，月余始开，抟熟睡如故。尝对御歌曰：“臣爱睡，臣爱睡，不卧毡，不盖被。片石枕头，蓑衣铺地。震雷掣电鬼神惊，臣当其时正酣睡。闲思张良，闷想范蠡；说甚孟德，休言刘备：三四君子，只是争些闲气。争如臣，向青山顶头，白云堆里，展开眉头，解放肚皮，但一觉睡！管什玉兔东升，红轮西坠！”《谈薮》 \\n 横浦大庾岭，有富家子慕道建庵，接云水士多年。一日众建黄箓大斋方罢，忽有一褴缕道人至求斋，众不之恤，或加凌辱。道人题一词曰：“暂游大庾，白鹤飞来谁共语？岭畔人家，曾见寒梅几度花！春来春去，人在落花流水处；花满前溪，藏尽神仙人不知。”末书云：“无心昌老来。”五字作三样笔势。题毕，竟入云堂，良久不出，迹之已不见。徐视其字，深透壁后矣。始知昌字无心乃吕公也。众共叹惋。 \\n 全州道士蒋晖，志行高卓，洞宾谒之，适蒋他出，洞宾题诗于壁曰：“醉舞高歌海上山，天瓢承露结金丹。夜深鹤透秋空碧，万里西风一剑寒。”书云：“无上宫主访蒋晖作。”遂去。晖归，大惊曰：“宫字无上，吕翁也。”追不可得。 \\n 率子连道士，衡山人，形容魁奇，发言孟浪，未始拘忌，而有膂力绝人，乡中谓率牛子。道路间人苦重，即代之，轻捷如飞鸟。善修禳，皆应验。开宝中，暮冬大雪，子连下山旬日，不知所之。有人自西灵观出，见子连卧松径，雪盛下，没手足。问之，言数日前从山下乘醉卧于此下，人皆异之。独住魏夫人观三十年，寂无黔爨。开宝中，阁长王舍人祐，奉诏祷南岳，见子连，甚厚待，因为诗三绝并序：其一云：“下瞰虚空临绝涧，上排烟雾倚山颠。四边险绝无猿鸟，独卧深云三十年。”其二云：“古星当崖映日间，年年常伴白云闲。糇粮丹火何从出，四面无人见下山。”其三云：“心意逍遥物莫知，山中山下识人稀。想君绝虑离尘土，不是王乔即令威。”兴国中盛夏羽化。有岳门般若寺僧绍能，自关右永兴军乾祐县见子连，托伸意道众。《雅言杂载》 \\n 种放少与弟纹同谒陈希夷，宿戒厨仆曰：“来日有二客，一客饮于廊。”及旦果至，唯邀放升堂，以一绝赠之曰：“鉴中有客白髭少，鉴外先生识也么？只少六年年六十，此中阴德莫蹉跎。”放都不之知，但屈指以三语授之曰：“子贵为帝王友而无科名，若寡欲可满其数。”放不娶不媵，年六十一。《湘山野录》 \\n 吕诲为御史，出知安陆。一日燕坐，忽见一碧衣云：“不久玉帝南游炎洲，命子随行纠正群仙。炎洲苦热，上帝赐公清凉丹一粒。”吞之若冰雪下咽。公颇异其事，亦与所亲者言之。不久公捐馆。朱明复登第，自湖北渡湘江，道见吏兵数百人前导，次见公乘玉角青鹿，左右皆青衣童。明复拜曰：“公何之也？公其已仙乎？”公曰：“吾侍上帝南游，不得叙款曲。”口占一篇为别云：“功行偶然书玉阙，衣冠无限葬尘埃。我今从帝为司纠，更有何人直柏台？”数日，闻公谢世。《古今诗话》 \\n 熙宁中，江南有李先生者，自号同客人，持蓑笠纶竿敲短板唱《渔家傲》，又为鸣榔之声以参之，音清悲激，如在青霄。其词曰：“二月江南山水绿，李花零落春无主。一个鱼儿无觅处。风和雨。玉龙生甲归天去。”人或与钱，不受；与酒即不辞。以甲辰二月终，瘗之无尸，始悟同客者即洞宾也。《青琐集》　"}
{"章节": "卷四十八", "正文": "卷四十八 \\n  \\n 艺术门 \\n 钟传领江西日，客有以覆射之法求见，传以历日包桔置袖中令射。客云：“太岁当头坐，诸神不敢当。其中有一物，常带洞庭香。”《唐宋遗史》 \\n 何龙图中正初登第，闻西川郭从周精于卜，乃以缣素求筮，从周作一绝赠之云：“三字来时月正圆，一麾从此出秦关。钱塘春色浓如酒，贪醉花间卧不还。”公后宦达，以三月十五日授知制诰，以言边事忤旨，出知秦州，后移杭州而捐馆舍。从周之筮，何其验欤！《翰府名淡》 \\n 黄州东南三十里为沙湖，亦曰螺蛳店，予买田其间，因往相田得疾。闻麻桥人庞安常善医而聋，遂往求疗。安常虽聋而颖悟绝人，以指画字，不尽数字辄深会人意。余戏之曰：“余以手为口，君以眼为耳，皆一时异人也。”疾愈，与之同游清泉寺，在蕲水郭门外二里许，有王逸少洗笔泉，水极甘，下临兰溪，溪水西流。余作歌云：“山下兰芽短浸溪，松间沙路净如泥。萧萧春雨子规啼。谁道人生无再少，君看流水尚能西。休将白发唱《黄鸡》。”是日极饮而归。《百斛明珠》 \\n 王建《宫词》百首多言禁中事，皆史传小说所不载者，往往见于其诗，如“内中数日无呼唤，传得滕王《蛱蝶图》”之类。滕王元婴，高祖子，《新》《旧唐书》皆不著其所能，惟《名画录》略言其善画，亦不言其工蛱蝶也，惟见于建诗耳。或闻今人家亦有得其图者。唐世一艺之善，如公孙大娘舞剑、曹刚琵琶、米嘉荣歌，皆见于唐贤诗句，遂知名于后世。当时山林田亩潜德隐行君子，不闻于世者多矣，而贱工末艺得所附托乃垂名不朽，亦各系乎幸不幸尔。 \\n 合淝人传论，言曹谷善星历衍数，谈事如神。为王冀公作命书云：“七十年中一一加，弄珠滩上事堪夸。碧油幢下闻鸣鸟，千日催还上汉槎。”公年七十二知襄阳，正得千日召还。又云：“周匝将临壬戌岁，定鼎门前春色异。一千日上少三环，再入和羹宜尽醉。”后冀公判西京，将七百日再入政府，壬戌岁也。又云：“临去尚犹闻禁漏，异姓佳名在史书。”冀公薨谢之夕漏将尽，无子，其婿张环掌丧事。并《古今诗话》 \\n 赵晋公在中书，闻丁文果善射覆，召至，函置一物令文果射。文果书四句云：“太岁当头坐，诸神列四旁。其中有一物，常带洞庭香。”发函视之，乃用历日第一幅裹霜桔一枚也。又太宗置一物于器中，令文果射之，亦书四句云：“蘤蘤华华，山中采花。虽无官职，一日两衙。”启之，乃蜂也。又取一物令射，云：“有头有足，不石即玉。欲要缩头，不能入腹。”乃压书石龟也。《玉壶清话》 \\n 俳优门 \\n 李家明，江南李璟时为乐部头，善滑稽为讽咏。璟游后苑，登台见牛晚卧，璟曰：“牛且热矣。”家明曰：“臣不学，敢上绝句。”云：“曾遭宁戚鞭敲角，又被田单火燎身。闲背斜阳嚼枯草，而今问喘更无人。”左右之臣皆免冠谢罪。初，李氏乃徐温养子，及僭号，迁徐氏于海陵。璟继统，用宋齐丘言，无男女少长皆杀之，今海陵州宅之东小坟十数，皆当时所杀徐氏之族也。宋齐丘只一子，辄卒，逾月恸哭不止。家明曰：“惟臣能止之。”乃作大纸鸢，上大书曰：“欲兴唐祚革强吴，尽是先生作计谟。一个孩儿拚不得，上皇百口合何如！”乘风吹之，度至齐丘家，遂绝其缕。齐丘见之惭感乃止。璟于后苑命臣僚临池而钓。诸臣屡引到数十巨鳞，惟璟无所获，家明乃进口号曰：“新甃垂钩兴正浓，御池春暖水溶溶。凡鳞不敢吞香饵，知道君王合钓龙。”璟大喜，赐宴极欢。后从璟迁南都，时已失江北十四郡，画江为界，舟楫多行南岸，至赵屯，因辍乐停觞，北望皖公山谓家明曰：“好青峭数峰，不知何名。”家明应声曰：“龙舟轻漾锦帆风，正值宸游望远空。回首皖公山色翠，影斜不到寿杯中。”璟俯首而过。出《江南野录》　据《谈苑》云：璟引李继勋、严续二相游后苑中，见牛喘，命乐人王感化赋诗云，因以讥二相也。至于张崇献马与舟次豫章诗皆感化所作，今云李家明。又纸鸢上诗或传云李挠所作，舟次赵屯，《谈苑》云：“龙舟万斛驾长风，汉武浔阳事正同。珍重皖公山色翠，影斜不到寿杯中。”所载不同，未知孰是也。 \\n 江南李氏乐人王感化，建州人，隶光山乐籍。建州平，入金陵教坊。少聪敏，未曾执卷而多识，善为词，口谐捷急，滑稽无穷。时本乡节帅更代饯别，感化前献诗曰：“旌旆赴天台，溪山晓色开。万家悲更喜，迎佛送如来。”至金陵，宴苑中有白野鹊，李璟令赋诗，应声曰：“碧岩深洞恣游遨，天与芦花作羽毛。要识此来栖宿处，上林琼树一枝高。”又《题怪石》凡八句皆用故事，但记其一联云：“草中误认将军虎，山上曾为道士羊。”《谈苑》 \\n 杨叔宝郎中与，眉州人，言顷眉守视事后三日，作大排，乐人献口号，其末句云：“为报士民须庆贺，灾星去了福星来。”守喜，召优人问曰：“大排致语谁做？”对曰：“本州自来旧例只用此一首。”《湘山野录》 \\n 丁晋公镇金陵，尝作诗有“吾皇宽大容尸素，乞与江城不计年”之句。天圣中，李文定公出镇金陵，一日郡宴，优人作语，意其宰相出镇所作，理必相符，诵至落句，顶礼抗声曰：“吾皇宽大容尸素，乞与江城不计年。”宾僚皆俯首，文定笑曰：“是何，是何！”上闻见责。朱定国《续归田录》 \\n 赏花钓鱼会诗赋，往往有宿思者。天圣中，永兴军进山水石，适会宴，命赋《山水石歌》，盖出不意中生。优人入戏，各执纸笔作吟哦状。其一优人或仆于石上，众扶掖起，既起曰：“累日来作一首《赏花钓鱼诗》准备应制，却被这石头摖倒。”左右皆大笑。翌日降出诗令中书铨定，内有鄙恶者落职与外任。《东斋记》 \\n 南汉考功员外郎钟允章，邕州人，乾祐初至广，燕射中的，伶人进诗有曰“金箭离弦三尺电，星髇破的一声雷”之句，大喜赏。《古今诗话》 \\n 奇怪门上 \\n 王谢，金陵人，世以航海为业。一日于海中失舟，泛一板登岸，见一翁一妪皆衣皂，引谢至所居，乃乌衣国也，以女妻之。既久，谢思归，复乘云轩泛海至其家。有二燕栖于梁间，谢以手招之，即飞来臂上，取片纸书小诗系于燕尾曰：“误到华胥国里来，玉人终日苦怜才。云轩飘去无消息，洒泪临风几百回。”来春燕回径飞来谢衣上，燕尾有一诗云：“昔日相逢冥数合，如今睽远是生离。来春纵有相思字，三月天南无雁飞。”至来岁燕竟不至，因目谢所居为乌衣巷。刘禹锡有诗曰：“朱雀桥边野草花，乌衣巷口夕阳斜。旧时王谢堂前燕，飞入寻常百姓家。”《摭遗》 \\n 彭城刘景直，雍熙间游华清宫，因题诗于门屏问“问”疑当作“间”。——恶人谷珠楼哈哈儿注云：“天子多情宠太真，六宫专幸掌中身。渔阳鼓动长安破，从此香肌委路尘。”是夜梦明皇召去论当时事，妃子索景直有所赠，立作诗曰：“玉刻水中龙，云牌揭故宫。霓裳满天月，粉骨几春风。眉势从山尽，裙腰芳草空。共知千古事，凄恨与谁同。”岐王至，明皇曰：“来何晚？”王曰：“适杜甫到臣帐中，诵《哥舒翰诗》向臣似有德色，云：‘日月低秦树，山河绕汉宫。’”明皇又曰：“常爱伊‘夜阑更秉烛，相对如梦寐’之句。李白终无甫之筋骨。至如贾至、崔辅国亦阙自然之句，张老死把笔，无伊一字。”遂宴饮。忽闻宝云寺钟声方觉。 \\n 郭平振武旧将士，分配于钱塘，给官屋居之。屋在修文坊，旧为白校书僦赁烧药丹，未欲往而官吏丁竦因逐之，乃破炉而去。白因召丁竦同饮，谓竦曰：“大药为吾子所破，有小戏术，子醒酒。”乃取盘一面置于膝上，以指敲两腕，出五色弹子两枚，化为双燕而飞。白曰：“仆射髭甚繁，燕好去可减些。”言未毕，二燕化为二小剑，长五寸余，锋刃如雨交舞于竦之颐颔间，髭落如雪。竦惧甚，白呼剑下盘中，依前成二丸纳于左右腕而去。钱昭度赠白诗曰：“袖里青锋秋水寒，谁疑双燕是金丸。出门风雨如何去，空有霜髭在玉盘。” \\n 无诸彭演西游鄂县，宿甘泉店，闲步原野，忽有一少年引至一古官舍，甚宏壮，梁上有红丝羯鼓绦数条垂于地，一老人杖而守之。演问曰：“此何处？”老人曰：“开元兴庆宫也。来此者二百年中十二人尔。去时莫不为诗。请书一绝，可乎？”演为诗曰：“长安宫阙半蓬蒿，尘暗虹梁羯鼓绦。惟有水天明月夜，一条空碧见秋毫。”演又曰：“十二人之咏可得闻乎？”老人举一章曰：“‘小小蓬山刻得成，宫帘不动结飞鲸。谁将八月天河水，泻到重楼无浪声。’此杨尚书所作也。”又诵一章曰：“‘金人无路守琼山，坐见云生栋宇间。忽坠霜飞翠楼晓，不知龙尾许谁扳。’此裴中书所作也。”再询杨、裴之名，则瞪而不答。 \\n 钱仁伉，尚父之孙也，为元帅府中书检校司徒，与中军都虞候金沼邻居。沼所居堂东植牡丹花一本，着花三百朵，其色如血，加之金含棱，每瓶子顶上有碎金丝如自然蛱蝶之状，一城以为殊异。每岁花开张宴，仁伉预焉。开宝七年春三月，花才一两朵开，仁伉一夕洪饮击剑，裎服中单，背负大篮，左手携锄，腰插六匕首，逾墙而过沼，中外无知者。锄取牡丹置篮中，乃平其地，空中闻有吁叹之声，微细若游蜂音，辞曰：“一花三百朵，含笑向春风。明年三月里，朵朵断肠红。”仁伉异之，移植于亭后。明日沼觉失花，为非人力所及。来年花盛开，乃宴召沼，沼一见无语，得疾以归，至夜愤闷不已，以刀决肠而卒。肠皆寸寸断，果符空中之语。 \\n 郑继超，广州人，赴官凤翔，道逢田参军同行，家累千余人，言是东川替罢入西京。继超与款，自言洛下有庄在北邙山下。因问鞍乘极多何也，曰：“亡室人来多年，皆蜀中孤寡家子息，亦欲旋旋与人。”继超曰：“愿得一人。”乃令妙香与之，是夕归继超家。数年，继超卜居西洛，一日忽谓继超曰：“妙香非人也，今将归北邙山旧穴，愿乞同乘至北邙。”因问田参军何人，曰：“狐也。”是夕作别，妙香歌以送酒曰：“劝君酒莫辞，花落抛旧枝。只有北邙山下月，清光到死也相随。”翌日同至北邙山下老君庙后，妙香佯堕马，化为一狐迅走而去。并《洞微志》 \\n 唐王轩字公远，因游苎萝山，问西施之遗迹，留诗于石上曰：“岭上千峰秀，江边细草春。今逢浣溪石，不见浣溪人。”回顾见一女子素衣琼佩，谓轩曰：“妾自吴宫离越国，素衣千载无人识。当时心比金石坚，今日为君坚不得。”轩知其异，又贻诗曰：“佳人去千载，溪山久寂寞。野水浮白烟，岩花自开落。猿鸟旧清音，风月闲楼阁。无语立斜阳，幽情入天幕。”西子曰：“子之诗美矣，不尽妾之所寄也。”乃答轩诗曰：“高花岩外晓相鲜，幽鸟雨中啼不歇。红云飞过大江西，从此人间怨风月。”既暮已散，期来日会于水滨。翌日轩往，则西子已在焉，又相与饮，轩诗曰：“当时计拙笑将军，何事安邦赖美人？一似仙葩入吴国，从兹越国更无春。”西子见之，怨慕久之，又曰：“云霞出没群峰外，鸥鸟浮沉一水间。一自越兵齐振地，梦魂不到虎丘山。”既夜乃散。异日又相遇，而留者逾月，乃归。郭素闻王轩之事，游苎罗，留诗于泉石间，莫知其数，寂无所遇。无名子嘲之曰：“三春桃李苦无言，却被斜阳鸟雀喧。借问东邻效西子，何如郭素学王轩？”闻者大笑。《翰府名谈》 \\n 朱休之家犬歌曰：“言我不能歌，听我歌梅花。今年固自可，明年当奈何？”明年兵乱城陷，梁亡。《诗史》 \\n 杜少陵因见病疟者，谓之曰：“诵吾诗可疗。”病者曰：“何？”杜曰：“夜阑更秉烛，相对如梦寐之句。”疟犹是也，又曰：“诵吾手提髑髅血模糊。”其人如其言诵之，果愈。言感鬼神亦不妄。《古今诗话》 \\n 石曼卿自少以诗酒豪放自得，其气貌伟然，诗格奇峭，又工于书，笔画遒劲，体兼颜柳，为世所好。余家尝得唐后主澄心堂纸，曼卿为余草书其《筹笔驿诗》，诗，曼卿平生所自爱者。至今藏之，号为三绝，真余家宝也。曼卿卒后，其故人有见之者云：恍惚如梦中，言我今为仙也，所主芙蓉城，欲呼故人往游不得，忿然骑一青骡去如飞。后又云降于亳州一举子家，其举子留不得，因留诗一篇与之，余亦略记其一联云：“莺声不逐春光老，花影常随日脚流。”仙事怪不可知，其诗颇类曼卿平时语，举子不能道也。《永叔诗话》"}
{"章节": "卷四十九", "正文": "卷四十九 \\n  \\n 奇怪门下 \\n 卖墨者潘谷，予不识其人，然闻其所为非市人也。墨既精妙而价不二，或不持钱米求墨，不计多少与之，此岂徒然者哉！予尝与诗云：“一朝入海寻李白，空看人间画墨山。”一日忽取欠墨钱券焚之，饮酒三日，发狂浪走，遂赴井死。人下视之，盖趺坐井中，手尚持数珠也。见张明言如此云。《百斛明珠》 \\n 太子中允王纶，祥符中登进士第。有女子年十八岁，一日昼寝中忽魇声，其父与家人亟往问之，已起，谓父曰：“与汝有洞天之缘，降人间四百年矣。今又会此。”自是谓父曰清非生，自称曰燕华君。初不识字，忽善三十六体大篆，皆世所未识。每与清非生唱和，及百余篇。有送人诗云：“南去过潇湘，休问屈氏狂。而今圣天子，不是楚怀王。”又《赠清非生》末句云：“自有燕华无限景，清非何事恋东宫！”又《雪诗》云：“何事月娥期不在，乱飞端叶落人间？”说与人云：“天上端木开花六出。”《赠清非生》云：“君为秋桐，我为春风。春风会使秋桐变，秋桐不识春风面。”《题金山》云：“涛头风滚雪，山脚石蟠虬。”又诗云：“落笔非俗子，鼓吹皆天声。岂俟耳目既，慰予华燕情。”蒋颖叔以楷字释之刻于石。后嫁为吕氏妻，既嫁则懵然不复能诗。康定间进篆字二十四轴，仁宗嘉之，有《女仙传》行于时。 \\n 天授二年腊，卿相等诈称上苑花开请幸。则天许之，乃遣使宣诏曰：“明朝游上苑，火急报春知。花须连夜发，莫待晓风吹。”于是凌晨名花瑞草皆发，群臣咸服其异。《卓异记》 \\n 唐太府寺，隋都水门之地，隋平陈，于此置叔宝。叔宝将亡，有飞鸟集于庭，以觜画地作诗云：“独足上高台，腐草化为灰。欲知我家处，朱门临水开。”《雍洛灵异集》 \\n 嗽金鸟出昆明国，形如雀，色黄。魏明帝时其国来献，饲以珍珠及兔脑。尝吐金屑如粟，宫人争取为钗钿，谓之辟寒金，以此鸟不畏寒也。宫人相嘲曰：“不服辟寒金，那得帝王心；不服辟寒钿，那得帝王怜？《古今诗话》 \\n 西蜀张俞尝游骊山，题二绝云：“金玉楼台插碧空，笙箫递响入天风。当时国色并春色，尽在君王顾盼中。”“玉帝楼前锁碧霞，终年培养牡丹芽。不妨野鹿逾垣入，衔出宫中第一花。”异日宿温汤，见二黄衣吏召其魂至一宫阙，见仙座殿上，问左右，曰唐太真妃也。与之论当时事甚详，觉又为诗曰：“梦魂飞入瑶台路，九霞宫里曾相遇。壶天晚景自愁人，春水泛花何处去？”俞尚留温汤，闲步野外，有牧童持书一纸，俞乃开封，乃仙所为诗云：“虚堂壁上见清词，似共幽人说所思。海上风烟虽可乐，人间聚散更堪悲。重帘透日温温晓，玉漏穿花滴滴迟。此景此情传不尽，殷勤嘱咐陇头儿。”俞询牧童从何得，对曰：“前日有一妇人过此，遗我百钱授此书，云：‘明日有衣冠独步野外，子与之。’”俞闻之愈感。俞多对士君子道此。《青琐集》 \\n 治平二年，长沙赵琪郎中作广东宪，公宇西轩有荔枝数本，盛夏方熟，召刺史燕赏。一夕皆空，皮核满地。轩之西壁有诗云：“吾侪今日会嘉宾，满酌洪钟饮数巡。遍地狼藉不知晓，荔枝又是一番新。”二广人多传异之。(同前) \\n 隋炀帝游广陵，恍惚见陈叔宝来谒曰：“闻已开隋渠引洪河之水东游维扬。”因作诗献之曰：“隋室开兹水，初心谋太奢。一千里力役，百万民吁嗟。水殿不复返，龙舟成火霞。惊流摧陡岸，浊浪喷黄沙。两堤人送客，三月柳飞花。日脚沉云表，榆梢噪暝鸦。如今疲子俗，异日便无家。且乐人间景，休寻汉上槎。客喧舟舣岸，风细锦帆斜。莫言无利役，千古壮京华。”炀帝愠曰：“尔多知为后人之利耶。”同前 \\n 吴兴柳归舜泊舟洞庭君山，见鹦鹉数千翱翱其间，相呼姓字。有名清越者，名武游郎者，名阿苏儿者，名武仙郎者，名自在先生者，名踏莲路者，名凤凰台者，名戴蝉儿者，名多花子者。或有唱歌者曰：“吾此曲乃汉武钩弋夫人常所唱者。”词曰：“戴蝉儿，分明传与君王语。建章殿里未得归，朱箔金缸双凤舞。”名阿苏儿者曰：“我忆得阿娇深宫唱曰：‘昔请马相如，为作《长门赋》。徒使费千金，君王终不顾。’”归舜归舟，舟人云：“相失已二日矣。”[《幽怪录》] \\n 宝应中，有元无有春末独行广陵郊野，夜入路旁村舍，宿北轩下。忽闻西廊有人行声，见四人出，衣冠各异，相与吟咏。一衣冠长人曰：“齐纨鲁缟如霜雪，寥亮高声为子发。”一黑衣短陋者曰：“家贫良会清夜时，荧煌灯烛我能持。”一故敝黄衣者曰：“清冷之泉俟朝汲，长绠相牵长出入。”一黑衣冠身亦短陋者曰：“爨薪煮水常煎熬，充他口腹我为劳。”迟明方散。起而视之，乃有一杵、烛台、水桶、破铛而已。《幽怪录》 \\n 彭州天台禅院，前致仕焦将军彦宾所创也。天台僧行灯掌之。刺史安思谦男守范与宾客游，联句以纪其来。守范出首句曰：“偶到天台院，因逢物外僧。”定武军推官杨鼎夫继曰：“忘机同一祖，出语离三乘。”前怀远军周述曰：“古德玄意远，外窗虚景澄。”前眉州判官李仁肇尾联曰：“片时松影下，联续百千灯。”遂请闲僧教大师义西八分书于牌。翌日有贫子乞食于院，见而高声读之曰：“人道有初无尾，此则有尾无初。后五年首颔俱碎，不如尾句者乎？”院僧驱逐，贫子曳杖四顾曰：“此后僧不远千里，即欲到来。”人以为狂言。果五年诛思谦，守范伏法，鼎夫暴亡，此则首颔俱碎之义也。行灯归寂，寺僧蜀王尽遣出之。后住持院僧适自兴元归，则是不远千里之义也。贫子之说，一无谬焉。杨鼎夫，成都人。尝游青城山，过皂江，溺而又出，登岸，遽有老人以杖接引且笑曰：“原是盐里人，本非水中物。”旋失老人所在，因作诗以纪之曰：“青城山峭江水寒，欲渡当时值急湍。棹急狂风趋远岸，舟逢怪石碎前湾。手攀弱杖仓皇处，命在洪涛顷刻间。今日深恩无以报，令人羞说雀衔环。”至成都，与知己言，竟莫究盐里人之义。后为居安思谦幕，判成都榷盐院，感疾暴亡，以盐裹其尸，归于蜀。《野人闲话》 \\n 海南城东有两井，相去咫尺而异味，号双井。井源出山源山石罅中。东坡酌水异之，曰：“吾寻白龙不见，今家此水乎？”同游怪问其故，曰：“白龙当为东坡出。”俄见其脊尾，如烂银蛇状，忽水浑有气浮水面，举首如插玉箸，乃泳而去。余至两井，太守张子修为造庵井上，号思远，亭号泂酌。崖有怪树，树枝腋有诗曰：“岩泉未入井，蒙然冒沙石。泉嫩洄为靥，石老生罅隙。异哉寸波中，露此横海脊。先生酌泉笑，泉香龙神蛰。举首玉箸插，忽去银钉掷。大身何时见，夭矫翔霹雳。谁言鹏背大，更觉宇宙窄。”字画如颜书，无名衔日月。此诗气格似东坡，而言泉嫩石老，似非东坡。又语散缓，疑学而为之也。龙为蛇形，小如玉箸。同上　[《冷斋夜话》] \\n 鬼神门上 \\n 大历十三年，李道昌为姑苏太守，忽一日城南虎丘山有鬼题二诗于石壁上，其一云：“青松多悲风，萧萧声且哀。南山接幽垄，幽垄空崔嵬。白日徒昭昭，不照长夜台。虽知生者乐，魂魄安能回？况复人所亲，恸哭心胆摧。恸哭复何言，哀哉复哀哉。”其二云：“神仙不可学，中化空游魂。白日非我朝，青松为我门，虽复隔幽垄，犹知念子孙。何以遣悲怨，万物归其根。寄语世上人，莫厌临芳尊。庄生问枯骨，生乐徒虚言。”其词甚奇怆。道昌录奏，准敕致祭，祭毕其诗乃灭。后数日又隐出诗一首曰：“幽冥虽异路，平昔忝攻文。欲知高卧处，山北两孤坟。”寻于山后得两坟极高广，荆蓁丛蔚，询诸耆老，莫知何人所葬。至今存焉。《唐宋遗史》 \\n 许周士泊舟淮阴，醉题淮阴庙曰：“脱身仗剑归明主，授钺登坛是得人。千骑争驰擒虎口，万囊不断堰龙津。拔旗破赵如摧朽，一鼓抢齐速若神。功业盖时虽不赏，威名震主即危身。时来且佩三齐印，势去翻输一妇人。得意不思防后患，穷居何用结边臣。名留青史成何事，血污西钟几掬尘。遂使后来征战者，却愁他日似将军。”还舟方寐，梦介士拥见侯，侯曰：“足下诗固好，然未合于理也。信去楚归汉，起自行伍，高祖结坛授钺，虽立功名，一旦自蕴忿躁之气，外结边臣，内谋大叛，死为万世丑。吾今血食于此，亦出望外，而子之诗，重吾过焉。儒无所守，将安用也？”《摭遗》 \\n 贾魏公尹京日，忽有人来展刺谒曰“前江南国主李煜”，相见则一清瘦道士尔。公曰：“太师已物故，何得及此？”曰：“某幼探释氏未达，误有所见，今为师子国王。偶思钟山而来。”怀中取一诗授公，曰：“异国非所志，烦劳殊清闲。惊涛千万里，无乃见钟山”公读之，随身灰灭。 \\n 张孝和，关中人。淳化壬辰年游淮南，在寿春，与张、李二生被酒及淮滣，入就龙女祠，取桐叶写诗两句云：“我是梦中传彩笔，欲书花叶寄朝云。”投于帐中而去。一旦独至其祠，忽帘中有妇人邀而置酒，赠孝和诗一绝曰：“落帆且泊小沙滩，霜月无波淮上寒。若向江湖得消息，为传风水到长安。”孝和告去，行数十步，忽小女奴叫曰：“娘子令还桐叶，勿复置念。”孝和得之，回顾惟古祠败舍而已。[并《洞微志》] \\n 李珦字温叔，都官外郎之幼女也。八岁能诗，尝作《榴花》一绝云：“烈火真红轻皱面，晨霞碎剪贴枝条。金刀刺出猩猩血，溅落芳丛久不销。”后适江夏人王常，同泛舟射利江湖间。娄彻为《江州清风亭记》，常方叹美，珦曰：“未之尽也。何不云好山渌水，万里有尽处；清风明月，千古无老时！”一日举其文于彻，彻卒用其言为破题。不久常死而珦溺舟于三山矶下。后三日，尸忽出于水中，士人异之，为立庙。熙宁间都人张芝过庙作三绝焚于庙中，一云：“风软潮生江水平，遥峰隐隐浸寒青。自从香骨沉波底，独我为诗吊尔灵。”二云：“轧轧橹声离远浦，萧萧帆影落寒涛。殷勤滴酒陈佳果，将此深心慰寂寥。”三云：“江雨初晴远岸低，心因啼鸟陡思归。尔如会我题诗意，魂梦相求一处飞。”既夜，一青衣召云：“娘子奉俟久矣。”芝曰：“娘子为谁？”青衣曰：“早来献诗与谁耶？”芝乃悟。见一妇人谓芝曰：“早来佳章，欲托以梦寐，是或不真，不能尽所怀，故求面见。妾溺此时，水官令赋诗及校《九江会源录》，一夕而毕；水官大悦，令江神出其尸显其灵，今有祠在此，血食于人。谢子之诗，意所不敢当。”答以诗曰：“梅天半霁江水涨，水摇花影红荡漾。东风抛雨过江西，截江一瞬生银浪。阒然不见鸥鹭飞，渔唱四沉烟暝荡。忽然晴霁碧虚阔，水色天光月下上。柳风和软浪无声，客橹呕轧中流鸣。两岸沙头拾翠女，嬉笑携手相将行。秋入空江潦水静，澄江一碧如寒镜。远帆灭没入云中，菱唱微茫晚风暝。西风脱木露三山，隐隐樵归乱石间。霜猿哀落岩前月，杜宇枝间更啼血。蓬窗风紧客衣单，中夜危肠几欲绝。我本名家闺中女，聘得良人共途路。相将云水二十年，所得欢心亦无数。岂其天祸及一身，夫死身沉大江去。猛风吹云无定踪，尽日阴愁难得雨。秋高水冷白骨寒，孤儿稚女归何处？因公遗我白玉篇，慰此穷泉生和煦。明朝仙舸宿何州，回首寒江烟雨暮。”芝见诗，叹赏久之。又出白金二百星赠芝曰：“烦砻一石载妾前事，亦有奉报，如何？”芝受其金。送芝出幄，则已五鼓矣。芝后因循不能为立石，舟再过三山下，几至倾覆，是夜又梦其女深诟，责之负其事。《翰府名谈》 \\n 李群玉校书过二妃庙题诗曰：“小孤洲北浦云边，二女明妆共俨然。野庙向江春寂寂，古碑无字草芊芊。东风近墓吹芳芷，落日深山哭杜鹃。犹似含颦望巡狩，九嶷如黛隔湘川。”《题黄陵庙》诗曰：“黄陵庙前芳草春，黄陵女儿茜裙新。轻舟小楫唱歌去，水远山长愁杀人。”又曰：“黄陵庙前春已空，子规啼血滴春风。不知精爽落何处，疑是行云秋色中。”群玉自以第三篇春空便到秋色，踟蹰欲改，二女俄出焉。群玉悉其所陈而题于后。涉重湖，至浔阳，太守段成式索为诗酒侣，具述其事。后二年而群玉逝。故哭李诗曰：“酒里诗中三十年，纵横唐突世喧喧。明时不作祢衡死，傲尽公卿归九泉。”又曰：“曾说黄陵事，今为白日催。老无男女累，谁哭向泉台？” \\n 虔州布衣赖仙芝言连州有黄损仆射，五代时人，仆射盖仕南汉也。未老退归，一日忽遁去莫知所在，子孙画象事之。凡三十三年乃归，坐阼阶上呼家人，其子不在，孙出见之，索笔书壁上云：“一别人间岁月多，归来人事已销磨。惟有门前鉴池水，春风不改旧时波。”投笔而去不可留。子归问其状貌，云：“甚似影堂中人也。”连州相传如此，其后颇有禄仕者。 \\n 艾子病热稍昏，梦中神游阴府，见阎王升殿治事，有数鬼招一人至，一吏前白曰：“此人在世惟务持人阴事，思于财物。虽无过者必巧造端以诱陷之，然后摘抉。准法合以五百亿万斤柴于镬汤中煮之。”王曰：“可令赴狱。”有一牛头捽执之而去。其人私谓牛头曰：“君何人？”曰：“吾镬汤狱主，狱之事皆吾主之。”其人又曰：“既为狱主，固首主也。而豹皮裩若是弊？”鬼曰：“冥中无此皮，若阳人焚化方得。吾名不显于人间，故无焚贶者。”其人又曰：“某之外氏，猎徒也，家常有此皮。若蒙主见悯，少减柴数，得还，即焚化十皮为狱主作裩。”其鬼喜曰：“为汝去亿万二字以败其徒，则汝得速还，兼免沸煮之苦。”二三人于是又入镬煮之。其牛头者时来相问。小鬼见如此必欲庇之，亦不敢令火炽，遂报柴足。既出镬束带将行，牛头曰：“勿忘皮也。”其人乃明顾曰：“有诗一首奉赠。”云：“牛头狱主要知闻，权在阎王不在君。减刻官柴犹自可，更求枉法豹皮裩！”牛头大怒，叉入镬汤，益薪煮之。艾子既寤，语于徒曰：“须信口是祸之门。”并《百斛明珠》 \\n 周祖起于邺。范鲁公遁迹民间，执纸扇，偶题云：“大热去酷吏，清风来故人。”坐茶肆中，忽一形貌怪陋者前揖之曰：“相公，相公，勿虑，勿虑。”挥其扇曰：“轻重无准，吏得舞文，何止大热耶？公当深究狱弊。”持扇急去。公惘然，后至一庙，见一土木短鬼手中持其扇，乃茶肆中见者。未几，周祖果得公于民间，遂大用焉。公忆陋鬼之言，首议刑典，疏曰：先王所恤，莫重于刑。今繁苛失中，轻重无准，民罹横刑，吏得舞法。”周祖从其言，命公与知杂张湜等刊定，五年书成，目曰《刊统》。《玉壶清话》"}
{"章节": "卷五十", "正文": "卷五十 \\n  \\n 鬼神门下 \\n 余与鲁直、寿朋、天启会于伯时斋看诗卷，皆仙鬼作或梦中所作也。又记《太平广记》中有人为鬼物所引入墟墓，皆华屋洞户。忽为劫墓者所惊出，遂失所见，但云：“芫花半落，松风晚清。”吾每爱此两句，故附之书末。[《东坡题跋》卷三] \\n 王著，洛阳人也。七岁能属文，十四进士及第。初依师冤句县张嘏东京应举，久不知消息。赁居相国寺东，因出通衢，忽遇张嘏，遂邀茶肆叙阔，云子《蝴蝶诗》最嘉，云：“今夜君栖芳草里，为传消息到王孙。”嘏无言，忽然不见。著惊问乡人，云卒已半年。著自及第便历华省，至翰林学士。只及中年而终。《郡阁雅谈》 \\n 西川宰相高骈版筑罗城日，有守御指挥使姜知古分得西南赵波块，即赵畚相公坟也。知古号令候晓开之。是夜有人黄衣束带瘦骨长身卓立于知古前曰：“赵相公使上书。”知古惊，览书末后有诗一首，顷之鬼不见。诗云：“我昔胜君昔，君今胜我今。人生一世第，何用苦相侵。”[《鉴戒录》卷一] \\n 保大中，广陵理城隍，因及古冢，得石志一所云：“日为箭兮月为弓，四时射人兮无穷。但得天将明月化，不觉人随流水空。山川秀兮碧穹窿，崇夫人墓兮直其中。猿啼乌啸烟蒙蒙。千年万年松柏风。”或云李白词。《南唐近事》 \\n 甘露寺僧话，吴王收得浙右之明年夏，中夜月莹无云，长江如昼，有僧持课。俄数人自西轩领仆厮辈挈酒上江亭，坐定，命酒罗列果肴。窃窥之，思中夜禁行，从何而至，必是幽虚。于窗隙俯伏伺之。东向一人衣南朝衣，西向一人北虏衣，北向一人衣缝掖衣，指南向者设礼而坐。南向一人衣朱衣霜简，清瘦多髯。飞杯之次，东向者曰：“今日恣纵江南之游，皆不乏风流矣。仆尝记公云：‘何人种得西施花，千古春风开不尽。’可谓越古超今矣。”酒至西虏服曰：“各述曩日临危一言以代丝竹，自吟自送可乎？”众曰：“可。”虏服乃执杯而言曰：“赵壹能为赋，邹阳解献书。可惜西川水，不救辙中鱼。”次至缝掖举白而歌曰：“伟哉横海鳞，壮矣垂天翼。一旦失风水，翻为蝼蚁食。”巡至东向云：“功遂侔昔人，保退无智力。既涉太行险，兹路信难陟。”次至朱衣乃高吟曰：“握里龙蛇纸上鸾，逡巡千幅不将难。顾云已往罗隐耄，更有何人逞笔端！”吟罢，东楼晨钟遽鸣，僧户轧然而启，忽尔而散。《桂苑丛谈》 \\n 秦太虚言宝应民有嫁娶会客者，有客径起出门，若醉甚将赴水者，人急持之。客曰：“有妇人以诗招我，其词云：‘长桥直下有兰舟，破月冲烟任意游。金玉满堂何所用，争如年少去来休！’仓皇就之，不知其为水也。”然客亦无他。夜会说鬼与参寥，参寥举此，聊为记之。《东坡诗话》 \\n 唐丞相马植弟固，武威太守，固弟西河太守。二弟闻植罢安南都护又除黔南，不得意。维舟峡中古寺前，夜月如昼，见白衣人缓步堤上吟曰：“截竹为筒作笛吹，凤凰池上风凰飞。劳公更向黔南去，即是陶钧万类时。”历历可听。遣人寻访已失之。后黔南去，再入为大理卿，迁刑部侍郎，判盐铁，遂大拜。[《本事诗征异》] \\n 大历元年，元载因早朝有人献诗，载令左右收之，候入中书看，其人曰：“若不能读，请自诵一篇。”曰：“城东城西旧行处，城里花飞柳如絮。海燕衔泥欲下来，屋里无人却飞去。”吟毕不见，乃知其非人也。载后败，家破，妻被戮。[《玄怪录》] \\n 冯翊夏阳县据大河，有冀河清澈可鉴。大和中，县尉赵生一夕与同辈联步望月于冀泉上。忽有人貌甚黑，绿袍，自泉中出，徐吟曰：“夜月明皎皎，绿波空悠悠。”生且惊其水溺。明日生再游冀水，见庙中土偶人被绿袍，视之，其貌乃昨日吟诗人也。 \\n 元和中，有陆桥家于丹阳，居有池塘亭榭，一夕有人叩门，急视，见一人仪状秀逸，自称曰沈约：“闻公雅好诗，故来奉谒。”既而呼左右曰：“召青箱来。”有一儿年可十岁。约曰：“此吾子也，欲使绍吾学，故名青箱。然亦能诗，从吾与范仆射过台城曾作《感旧》诗。”令讽之。曰：“六代旧山川，兴王几百年。繁华今寂寞，朝市昔喧阗。夜月琉璃水，春风柳絮天。伤时为怀古，垂泪国门前。”忽不见。[《宣室志》卷四] \\n 唐燕士，晋昌人，隐于九华。晚步山下，见一白衣少年闲步自若曰：“涧水潺湲声不绝，溪垄茫茫野花发。自来自去人不知，归时长对空山月。”归问里人，曰：“是吴氏子，善诗，卒仅数年矣。”[《宣室志》卷六] \\n 钱起寓宿驿舍，闻窗外有人曰：“曲终人不见，江上数峰青。”起怪之。十年后就试，座主李时试《湘灵鼓瑟诗》，落句意久不属，遂以此一联续之，乃中魁选。诗全篇云：“善鼓云和瑟，常闻帝子灵，冯夷空自舞，楚客不堪听。雅调凄金石，清音发杳冥。苍梧来慕怨，白芷动芳馨。流水传湘蒲，悲风过洞庭。曲终人不见，江上数峰青。”[《古今诗话》] \\n 刘山甫随侍官于岭外，北归泊舟洞庭，登岸见有北方毗沙门天王庙祠，因谒之。见庙宇颓圯，乃题云：“坏墙风雨几经春，草色盈庭一座尘。自是神通无感应，盛衰何得却由人。”是夜梦神责曰：“我，南岳神也，汝何相侮！”俄而风涛大作，舟几覆。悔谢彻去诗牌乃止。《古今诗话》 \\n 长安中秋望夜有人闻鬼吟曰：“六街鼓歇行人绝，九衢茫茫空有月。”又闻有和者云：“九衢生，何劳劳，长安土尽槐根高。”俗云务本西门是鬼市，或风雨暝晦，皆闻其喧聚之声。《南部新书》 \\n 开元中，有幽州衙校姓张，妻孔氏生五子而卒。后娶李氏，妒悍狠戾，虐遇五子，鞭捶不堪其苦，哭于孔氏之坟。母忽于冢中出，抚其子悲恸久之，因以白布巾题诗赠张曰：“不分成故人，泣涕每盈巾。死生今有隔，相见永无因。盒里残妆粉，留将与后人。黄泉无用处，浪作冢中尘。有意怜男女，无情亦任君。欲知肠断处，明月照孤坟。”五子得诗以呈其父。其父诉于连帅，连帅上闻，李氏流岭南。[《本事诗征异》] \\n 建隆初，有人行于巴峡，夜泊舟于江涘。忽有人讽咏曰：“秋径填黄叶，悬崖露草根。猿声一叫断，客旅数重魂。”其音苦切激昂而悲，如是通宵，凡吟百遍。初疑舟行秀士也。及晓访之，其所泊岸殊无舟舸，但空山邃林，溪谷绝幽尔。沿岸寻访，数处有二脚迹长二尺许。[《搢绅脞说》] \\n 荆南复州门街东有刘氏旧宅，宇舍横断敝坏，鲜有人居。梁太保震有远房弟伯升秀才请居之，贵其幽致而肄业。既憩驭月余，晨夕甚安。一日昼寝梦魇，久之方寤。乃曰：“适梦一女子，绿裙红袖，自东街而来，泣而呼曰：‘听妾幽恨之句。’”诗曰：“卜得上峡日，秋江风浪多。巴陵一夜雨，肠断《木兰歌》。”梁因称叹而觉，竟无他说。《脞说后集》 \\n 鬼仙诗曰：“仙人未必便仙去，还在人间人不知。手把白须从两鹿，相逢却问姓名谁。”又云：“江上樯竿一百尺，山中楼台十二重。山僧楼上望江上，指点樯竿笑杀侬。”又云：“爷娘送我青枫根，不记青枫几回落。当时手刺身上衣，今日为灰不堪着。”又曰：“酒尽君莫沽，壶倾我当发。城市多嚣尘，还山弄明月。”又云：“浦口潮来初渺漫，莲舟溶漾采花滩。芳心不惬空归去，会得潮平更折看。”又曰：“忽然湖上片云飞，不觉舟中雨溅衣。折得荷花浑忘却，空将荷叶盖头归。”又曰：“寒花白露里，乱山明月中。是夕苦吟罢，寒烛与君同。” \\n 黄鲁直登荆州亭，柱间有词曰：“帘卷曲栏独倚，银屏暮天无际。泪眼不曾晴，家在吴头楚尾。数点雪花乱委，扑漉沙鸥惊起。诗句欲成时，没入苍烟丛里。”鲁直曰：“似为予发。笔势类女子，又有‘泪眼不曾晴’句，即鬼也。”是夕有女子绝艳。见梦于鲁直曰：“我家豫章，附舟堕水死于此，登亭感而作，不意公能辨之。”鲁直觉曰：“此必吴城小龙女事。”同前　[《冷斋夜话》] \\n 佞媚门 \\n 陈瑄太师任西川，有爱姬徐氏，郫城令之女也。令欲求彭牧，以红绢数寸作二十八字遣其妻私示其女曰：“深宫富贵事风流，莫忘生身老骨头。因与太师欢笑处，为吾方便觅彭州。”人皆鄙之。《鉴戒录》 \\n 短李镇扬州，请章孝标赋《春雪》。孝标作诗曰：“六出花飞处处飘，粘窗拂砌上寒条。朱门到晓难盈尺，尽是三军喜气消。”[《摭言》卷十三] \\n 唐李峤少负才华，参知政事，封郑国公。长寿中，则天铸八棱铜柱题曰“大周万国述德天枢”，纪革命之功，贬皇家之德。天柱下置铁山翁，师子琪璘围绕。武三思为文，朝士献诗，不可胜纪。惟峤诗冠绝当时，曰：“辙迹光西崦，勋庸纪北燕。如何万国会，讽德九门前。灼灼临黄道，迢迢入紫烟。仙盘正下露，高柱欲乘天。山类丛云起，珠疑大火悬。声流尘作劫，业固海成田。圣泽倾尧酒，薰风入舜弦。忻逢下生日，还遇上皇年。”后宪司发附会韦庶人，左授滁州别驾。《大唐新语》 \\n 琢句门 \\n 唐僧多佳句，其琢句法，比物以意而不指言一物，谓之象外句。如无可上人诗曰：“听雨寒更尽，开门落叶深。”是落叶比雨声也。又曰：“微阳下乔木，远烧入秋山。”是微阳比远烧也。用事琢句妙在言其用而不言其名耳。此法唯荆公、山谷、东坡知之。荆公曰：“含风鸭绿鳞鳞起，弄日鹅黄袅袅垂。”此言水柳之用而不言水柳之名。坡别子由曰：“犹胜相逢不相识，形容变尽语音存。”此用事而不言其名。山谷曰：“管城子无食肉相，孔方兄有绝交书。”又曰：“语言少异无阿堵，冰雪相看有此君。”又曰：“眼看人情如格五，心知世事等朝三。”格五是蹙融法也。《后汉注》云：“常置人于险处。”然句中眼者，世尤不能解。王荆公欲新政，作《雪诗》曰：“势合便疑包地尽，功成终欲放春回。农家不念丰年瑞，只欲青云万里开。” \\n 韩魏公罢政判北京，作《园中行》诗曰：“风定晓枝蝴蝶乱，雨匀春圃桔槔闲。”意趣所至，多见于嗜好。 \\n 欧阳文忠公喜士为天下第一，好诵孔北海“座上客长满，尊中酒不空”之句。 \\n 范文正公清严而喜论兵，好诵“兵卫森画戟，燕寝凝清香”之句。 \\n 李师中送唐介谪官诗曰：“去国一身轻似叶，高名千古重如山。并游英俊颜何厚，已死奸谀骨尚寒。”已而闻介趁月首上任，大悔，乃以书索诗。唐公笑曰：“吾正不用此无对属落韵诗。”送还。李乃悟“一身”“千古”非协对，与荆公措意异矣。 \\n 东坡《游罗浮》诗曰：“潜鳞有饥蛟，掉尾取渴虎。我来方醉后，濯足聊戏侮。”想见海上超放之类。然蛟疑不能掉尾，雪里芭蕉也。 \\n 王荣老渡观江，风作不得济。父老曰：“公箧中蓄奇物，此江神极灵，献之当得济。”荣老有玉麈尾、端石砚、宣包幛，献之皆不验。有鲁直草书扇头子题韦应物诗曰：“独怜幽草涧边生，上有黄鹂深树鸣。春潮带雨晚来急，野渡无人舟自横。”取视惝恍之势曰：“我犹不识，鬼识之乎？”持以献之，香火未收，天水相照如镜，南风徐来，帆一饱而济。余谓神必元祐仙客，不然何嗜之深也？ \\n 李白诗曰：“昔日芙蓉花，今为断肠草。以色事他人，能得几时好？”陶宏景仙方注曰：断肠草不可食，其花美好，名芙蓉花。 \\n 柳子厚诗曰：“渔翁夜傍西岩宿，晓汲清湘然楚竹。烟消日出不见人，欸乃一声山水绿。回看天际下中流，岩上无心云相逐。”东坡评诗云：“以奇趣为宗，反常合道为趣。熟味之此诗有奇趣。其尾两句虽不必亦可。”欸乃，三老相呼声相应也。(并)《冷斋夜话》 \\n 杜牧《华清宫》诗云：“长安西望绣成堆，山顶千门次第开。一骑红尘妃子笑，无人知道荔支来。”尤脍炙人口。据《唐纪》明皇常以十月幸骊山，至春即还宫。是未尝六月在骊山也。然荔枝盛暑方熟，词意虽美而失事实。[《遁斋闲鉴》] \\n 唐人《题西山寺》云：“几夜碍新月，半江无夕阳。”或谓冠绝古今，以其尽得西山之景趣也。金山寺题者甚多，而绝少佳句，惟“树影中流见，钟声两岸闻”，又“天多剩得月，地少不生尘”，最为人传诵，要亦未为至工。若用于落星寺有何不可乎？熙宁中，介甫有句云：“天末海门横北固，烟中沙岸似西兴。”尤为中的。《遁斋闲览》 \\n 山谷寄傲山林而不忘江湖。作诗曰：“九陌黄尘乌帽底，五湖春水白鸥前。”又云：“九衢尘土乌靴底，相见沧洲白鸟双。”又曰：“梦作白鸥去，江湖水拍天。”《演雅》曰：“江南春水碧于天，中有白鸥闲似我。” \\n 荆公曰：“前辈诗云‘风定花犹落’，静中见动意；‘鸟鸣山更幽’，动中见静意。”山谷曰：“此老论诗不失解经旨趣，亦可怪。”唐诗曰：“海日生残夜，江春入暮年。”置早意于残晚中。有曰：“惊蝉移别柳，斗雀堕闲庭。”置静意于喧动中。东坡作《眉子研诗》略曰：“君不见，长安画手开十眉，横云却月争新奇。游人指点小颦处，中有渔阳胡马嘶。”用此微意。 \\n 集句诗，山谷谓之百家衣体，其法贵拙速而不贵巧迟。如前辈曰：“晴湖胜镜碧，哀柳似金黄。”又曰：“坐持闲景象，摩捋白髭须。”又曰：“古瓦磨为砚，闲砧坐当床。”人以为巧，然疲费精力，积日月而后成，不足贵也。 \\n 荆公宿金山寺，一夕而成集句妙绝，如“天多剩得月，月落闻津鼓”；又曰“乃知象教力，但度无所苦”之类，如生成也。 \\n 山谷赋《快轩诗》，点笔就，其略曰：“吟诗作赋北窗里，万言不及一杯水。愿得青天化作一张纸。”想见高韵，笔端三昧，游戏自在也。 \\n 诗到李义山，谓之文章一厄，以其用事僻涩。荆公或喜之，而字字有根蒂。如《雪诗》：“借问火城将策探，何如云屋听窗知！”又曰：“未爱京师传谷口，便知乡里胜壶头。”其用事琢句，前辈无犯者。 \\n 老杜诗曰：“白鸥没浩荡，万里谁能驯？”今误作“波浩荡”，非惟无气味，亦闲置波字。舒王曰：“道人北山来，问松我东冈。举手指屋角，云今如许长。”今误曰“问松栽东冈”，与，“波浩荡”当并案。并《冷斋夜话》 \\n 林逋诗云：“草泥行郭索，云木叫钩辀。”钩辀格磔，谓鹧鸪声也。诗话、《笔谈》皆美其善对。然鹧鸪未尝栖木而鸣，惟低飞草中。及孙莘老作《荔支十绝》云：“儿童窃食亦不禁，格磔山禽满院飞。”盖言荔支未经人摘，百禽不敢近；或已经摘，禽鸟蜂蚁，竞来食之。或谓鹧鸪既不能登木，又非庭院之禽，性又不嗜荔支，夏月即非鹧鸪之时，语意虽工，亦诗之病。《遁斋闲览》"}
{"章节": "卷一", "正文": "卷一 \\n  \\n 御制门 \\n 王师围金陵，唐使徐铉来朝。铉伐其能，欲以口舌解围，谓[太祖不文]盛称其主博学多艺，有圣人之能。使诵其诗，曰：《秋月》之篇，天下诵传之。其句云云。太祖大笑曰：“寒士语耳，吾不道也。”铉内不服，谓大言无实可穷也，以请。殿上惊惧相目。太祖曰：“吾微时自秦中归，道华下，醉卧田间，觉而月出，有句曰：‘未离海底千山黑，才到天中万国明。’”铉大惊，殿上称寿。《后山诗话》[《渔隐丛话》前集卷二五] \\n 故事，进士期(朝)集，常择榜中最年少者为探花郎。熙宁中始罢之。太平兴国三年，胡秘监旦榜，冯文懿拯为探花，是岁登第七十四人，太宗以诗赐之曰：“二三千客里成事，七十四人中少年。”始，唐以(于)礼部放榜，故座主门生之礼特盛，主司因得窃市私恩。上(本朝)稍欲革其弊，既更廷试，前一岁吕文穆公蒙正为状头，始赐以诗，盖示以优宠之意，至是复赐文懿。然状头诗迄今诗(时)有，探花诗(郎)后无继者，惟文懿一人而已，最为科举之盛事也。《蔡宽夫诗话》[同上后集卷一九] \\n 太平兴国七年十二月十七日大雪，御制《雪诗》并酒赐学士，诗云：“轻轻相亚凝如酥，宫树花妆万万株。今赐酒卿时一盏，玉堂闻话道情无？”又御制五七言诗赐苏易简，五言诗曰：“翰林承旨贵，清净玉堂中。应用咸依式，深岩比更崇。归家思值日，入内集英风。儒措门生盛，高明大化雄。”七言诗曰：“运偶昌时远更深，果然谷在我中心。从风臣偃光朝野，此日清华见翰林。举措乐时周礼法，思贤教古善规箴。少年学士文明世，一寸贤毫数万寻。”《金坡遗事》 \\n 《石林诗话》：杨文公在翰林，[以谗佯狂]去职，[然]真宗眷之不衰，[闻疾愈]即起为郡，未几，复以判秘书监召。既到阙，以诗赐之，曰：“琐闼往年司制诰，共嘉藻思类相如。蓬山昔日诠坟史，还仰多闻过仲舒。报政列城归觐后，疏恩高阁拜官初。诸生济济弥瞻望，铅椠咨询辨鲁鱼。”祖宗爱惜人才保全忠孝之意如此。[文公后卒与寇莱公协定大策，功虽不终，其尽力于国亦无愧矣。]《溪》[《渔隐丛话》前集卷二五] \\n 大中祥符五年，杨亿为学士，季夏被疾，至十月方赴朝参，具状称谢，御笔状尾批七言二韵诗赐之，诗云：“承明迩侍究儒玄，苦学劳心疾已痊。善保兴居调饮食，副予前席待名贤。”《金坡遗事》 \\n 大中祥符二年春，真宗御制诗赐知贡举晁迥云：“礼闱选士古称难，都为升沉咫尺间。较艺清时公道在，抡才应得惠人寰。”五年二月又制诗赐知贡举晁迥云：“盛时选士贡闱开，殿宇闻风献艺来。心似权衡求实效，勿教蓬荜有遗才。”同上 \\n 天禧三年正月九日，钱惟演承明殿面奉知举，真宗御制诗并序云：“卜贤能之多士，允协盛猷；资侍从之洪儒，聿伸藻鉴。期申职业，用示篇章。”诗云：“寅奉昌图绍庆基，选伦多士叶前规。乡闾荐拔期无滥，草泽搜罗讵有遗？德举况逢全盛日，计偕咸造广场时。春官任职当求善，宗伯抡材务得宜。侍从名儒当委任，艺文公道辩妍媸。伫伸衡鉴裁深念，允协《菁莪》乐育诗。”《金坡遗事》 \\n 二月十八日将放榜，赐诗并序，序云：“详延造士，允叶于盛猷；乃眷儒臣，式分于重寄。论秀才臻于显效，当官备著于纯诚。”诗云：“四海为家宝绪隆，旁求文雅振儒风。命乡随计来多士，较艺抡材有泽宫。簪绂近臣当显任，丝纶深旨谕丹衷。旰宵汲汲予存念，夙夜孜孜尔徇公。名实岂惟衡鉴内，贤能皆萃网罗中。伫观翘楚登时用，布政分忧协庶功。”同上 \\n 真宗赋《御沟柳》诗，令宰相两省和进。陈执中诗曰：“一度春来一度新，翠光长得照龙津。君王自爱天然态，恨杀昭阳学舞人。”其诗最尤者。《两朝宝训》 \\n 神宗遵太祖遗意，聚积金帛成帑，自制四言诗一章云：“五季失图，猃狁孔炽。艺祖造邦，意有惩艾。爰设内府，基以募士。曾孙保之，敢忘厥志！”每库以一字目之。又别置诗二十字分揭其上曰：“每虔夕惕心，妄意遵遗业。顾予不武资，何以成戎捷？”后来所谓御前封桩库者[是]也。上意用此以为开拓西北境土之资。始命王韶克青唐，然后欲经理银夏，复取燕云。元丰五年，徐禧水洛衄师之后，帝心弛矣。林宓《裕陵遗事》云[《挥麈录后录》卷一] \\n 前辈云诗有夺胎换骨之说，信有之也。杜陵《谒玄元庙》，其一联云：“五圣联龙衮，[千官列雁行。”盖纪吴道子庙中所画者。徽宗尝制哲庙挽词用此意作一联云：“北极联龙衮，]秋风折雁行。”亦以雁行对龙衮，然语[意]中的，其亲切过于本诗，兹不谓之夺胎可乎？不然，则徒用前人之语，殊不足贵。且如沈佺期云“小池残暑退，高树早凉归”，非不佳也；然正用柳恽“太液微波起，长杨早树秋”之句耳。苏子[美]云“峡束苍渊深贮月，岩排红树巧妆秋”，非不佳也；然正用杜陵“峡束沧江起，岩排石树圆”之句耳，语虽工而无别也(意)。《艺苑雌黄》[《渔隐丛话》后集卷一九] \\n 光尧初幸钱塘，有诗云：“六龙转淮海，万骑临吴津。王者本无外，驾言苏远民。瞻彼草木秀，感此疮痍新。登堂望稽山，怀哉大禹勤。”大哉之(王)言，布于天下，汉祖《大风》之歌，唐宗劲草之句，不足道也。《诗说隽永》[同上] \\n 赓歌门 \\n 东莱《恭和皇帝幸秘书诗》：“麟阁龙旗日月章，中兴再见赭袍光。仰观焜耀人文盛，始识扶持德意长。功利从今卑管晏，浮华自昔陋卢王。愿求实学酬天造，肯效明河织女襄！”《文集》[《吕东莱文集》卷一一] \\n 御燕门 \\n 嘉祐七年冬，宴近(群)臣于群玉殿。英宗以皇子预坐，在舍人待制之后。岐公诗云：“翠辇生香容扈跸，黄金涂纸看挥毫。”介甫云：“何不言翠玉装舆？”岐公改之以进。《复斋漫录》[《渔隐丛话》后集卷二一] \\n 神庙时，经月每夕有赤气见西北隅如火，至人定乃灭，人以为皇子生之祥。故禹玉作《大燕乐词》云：“未晓清风生殿阁，经旬赤气照乾坤。”未几，皇子生，大燕群臣于集英殿。《文正公日录》[同上] \\n 荣遇门 \\n 苏参政易简取开封府解，时宋尚书白为试官，是岁状头登第。后十年自为翰林学士，易简以(亦)继召入，故易简赠白诗云：“天子昔取士，先后(俾)分媸妍。济济俊兼秀，师师鳞与鸾。小子最承知，同辈寻改观。甲等叨荐名，高飞便凌烟。遂使拜扆坐，果得超神仙。迄今才七岁，相接乘华轩。”庆历二年，欧阳文忠公为别头试官，王文恭公预荐，至嘉祐初，文忠在北门，文恭亦同院，仍同知贡举。故文恭诗有“十五年前门下客，最荣今日预东堂”之句。座主门生同列，固儒者盛事，而玉堂尤天下文学之极选，国朝以来惟此二人，前此所未有也。《蔡宽夫诗话》[《渔隐丛话》后集卷二一] \\n 嘉祐二年，余与端明韩子华、翰长王禹玉、侍读范景仁、龙图梅公仪同知礼部贡举，辟梅圣俞为小试官。凡锁院五十日，六人者相与唱和，为古律歌诗一百七十余篇，集为三卷。禹玉，余为校理时武成王庙所解进士也，至此新入翰林，与余同院，又同知贡举，故禹玉赠余云：“十五年前出门下，最荣今日预东堂。”余答云“昔时叨出(入)武成宫，曾看挥毫气吐虹。梦寐闲思十年事，笑谈今日一樽同。喜君新赐黄金带，顾我今(宜)为白发翁”也。天圣中，余举进士，国学南省皆忝第一人荐名。其后景仁相继亦然。故景仁赠余云“淡墨题名第一人，孤生何幸继前尘”也。圣俞自天圣中与为诗友，余尝赠云：“犹喜共量天下士，亦胜东野亦胜韩。”而子华笔力豪赡，公仪文思温雅而敏捷，皆勍敌也。前此有南省试官者，多窘束条制，不少放怀。余六人者，欢然相得，群居终日，长篇险韵，众制交作。笔吏疲于写录，僮史奔走往来。间以滑稽嘲谑，加于风刺，更相酬酢，往往哄堂绝倒。自谓一时盛事，此前(前此)未之有也。《归田录》[同上]"}
{"章节": "卷二", "正文": "卷二 \\n  \\n 忠义门 \\n 世人论渊明自永初以后，不称年号，只称甲子，与思悦所论不同。观渊明《读史九章》，其间皆有深意。其尤章章者，如《夷齐》《箕子》《鲁二儒》三篇，《夷齐》云：“天下(人)革命，绝景穷居。正风凌俗，爰感懦夫。”《箕子》云：“去乡之感，犹有迟迟。矧伊代谢，触物皆非。”《鲁二儒》云：“易代随时，迷变则愚。介介若人，特为正夫。”由是观之，则渊明委身蓬巷，甘黔娄之贫而不自悔者，岂非以耻事二姓而然也？《葛常之》[《韵语阳秋》卷五] \\n 子美诗[《游山寺》云]：“虽有古殿存，世尊亦蒙(尘)埃。山僧衣蓝缕，告诉栋梁摧。”本即所赋[事]，自然及于乘舆蒙尘，股肱非材之意。[岂非]忠义所激，一饭不忘君耶！《黄常明》[《溪诗话》卷三] \\n 明宗召蜀中旧臣赋《蜀主降巨唐诗》，王偕等皆讥荒淫。独中丞牛希济曰：“唐主再悬新日月，蜀王难保旧山川。”明宗曰：“希济不忘(谤)君亲，忠孝也。”赐[彩]百段。余谓希济但能两解之辞而已。江革云：“不能杀身报主，得死为幸，誓不为人执笔。”此可以厉臣子之节。《溪》[卷二] \\n 诗人比雨如丝如膏之类甚多，至杜牧乃以羽林枪为比，恐未尽其形似。《念昔游》云：“云门寺外逢猛雨，林黑山高雨脚长。曾奉郊宫为近侍，分明㩳㩳羽林枪。”《大雨行》云：“四面明(崩)腾玉京仗，万里横亘羽林枪。”岂去国凄断之情，不能忘鸡翘豹尾中耶？《丹阳集》[《韵语阳秋》卷三] \\n 柳迁南荒，有云：“愁向公廷问重译，欲投章甫作文身。”太白云：“我似鹧鸪鸟，南迁懒北飞。”皆褊忮躁辞，非吠亩惓惓之义。杜诗云：“冯唐虽晚达，终觊在皇都。”“愁来有江水，焉得北之朝！”其赋张曲江云：“归老守故林，恋阙悄延颈。”乃心王室可知。《黄常明》[《溪诗话》卷三] \\n 世俗夸太白赐床、调羹为荣，力士脱靴为勇。愚观唐宗渠渠于白，岂真乐道下贤者哉？其意急得艳词媟语以悦妇人耳。白之论撰，亦不过玉楼金殿鸳鸯翡翠等语，社稷苍生何赖？就使滑稽傲世，然东方生不忘纳谏，况黄屋既为之屈乎？说者以谋谟潜密，历考全集，爱国忧民之心如子美语，一何鲜也！力士闺闼腐庸，惟恐不当人主意，挟主势驱之，何所不可，脱靴乃其职也。自退之为“蚍蜉撼大树”之喻，遂使后学吞声。余窃谓如论其文章豪逸，真一代伟人；如论其心术事业可施廊庙，李、杜齐名真忝窃也。《溪》[卷二] \\n 汲长孺、段太尉皆义勇奋不顾身之人，至于仁爱抚养[则]矜怜恻怛无所不至，所谓刚者必仁，仁者必勇也。尝观乐天云：“况多刚狷性，难与世同尘。”希文云：“吾生岂不幸，所禀多刚肠。”皆心中语也。白则有“敢辞为俗吏，且欲活疲民。”又云：“心中有念农桑苦，耳里如闻饥冻声。”范[又]有“寸怀如春风，思与天下共(芳)。”《赴姑苏》云：“岂辞云水三千里，由济疮痍十万民。”与汲、段正相似。《黄常明》[《溪诗话》卷一○] \\n 灵彻有“相逢尽道休官去，林下何曾见一人”，世传为口实，凡语[有]及抽簪，即以此讥之。余谓矫饰罔人，固不足论，若出于至诚，时对知己一吐心胸，何害？观昌黎送盘谷云：“行抽手板付丞相，不待弹劾归农桑。”赠侯喜：“便当提携妻与子，南入箕□(颍)无还时。”“如今便当去，咄咄无自痴。”“如今更谁恨，可便耕灞浐。”此类凡数十，岂苟以饰口哉？其刚劲之操不少屈，所守素定故也。《溪》[卷二] \\n 永叔尝[试]谒执政，坐中赋《雪诗》云：“主人与国共忧戚，岂惟喜悦将丰登。须怜铁甲冷彻骨，四十余万屯边兵。”当时乃谓：“唐韩退之亦能道言语，其预裴晋公宴会，但云‘园林穷胜事，钟鼓乐清时’，不曾如此作闹。”殊不知老杜一言一咏，未尝不在于忧国恤人，物我之际，则淡然无著。《夏日叹》曰：“浩荡想幽蓟，王师安在哉！”《夏夜叹》曰：“念我荷戈士，穷年守边疆。”此仁人君子之用心，终食不可忘也。边兵之语，岂为过哉!如退之“始知神官未贤圣，护短凭愚要我敬”，“雪径抵樵叟，风廊折谈僧”，真作闹诗也。《溪》[卷九] \\n 余观《楚国先贤传》言汝南应璩作《百一诗》，讥切时事，编(遍)以示任(在)事者，皆怪愕以为应焚弃之。及观《文选》所载璩《百一》篇，略不及时事，何耶？又观郭茂倩《杂体诗》载《百一诗》五篇，皆璩所作。首篇言马子侯解音律，而以《陌上桑》为《凤将雏》。二篇伤翳桑二老无以葬妻子，而己无宣孟之德可以赒其急。三篇言老人自知桑榆之景，斗酒自劳，不肯为子孙积财。末篇即《文选》所载是也。第四篇似有风谏，所谓“苟欲娱耳目，快心乐腹服(肠)，我躬不悦欢，安能虑死亡”。此岂非所谓应焚弃之诗乎？方是时，曹爽事多违法，而璩为爽长史，切谏其失，如此，所谓百一者，庶几百分有一补于爽也。而爽卒不悟，以及于祸。或谓以百言为一篇者，以字数而言也。或谓百者数之终，一者数之始，士有百行，终始如一者，以士行而言也。然皆穿凿之说，何足论哉！后何逊亦有《拟百一体》，所谓“灵辄困桑下，於陵拾李螬”，其诗一百十字，恐出于或者之说。然璩诗每篇字数各不同，第不过四十(一百)字尔。《丹阳集》[《韵语阳秋》卷四] \\n 杜：“扁舟空老去，无补圣明朝。”又云：“报主心(身)已老。”以稷、契辈人而使老弃闲旷，非惟不形怨望，且惓惓如此！彼遭时遇主，言听计从，复幸年鬓未暮，而不能摅诚戮力以图报效，良不愧此欤！《溪》[卷四] \\n “明朝有封事，数问夜如何？”此幸而得之，坐以待旦之意。“避人焚谏草，骑马欲鸡栖。”所谓“嘉谋嘉猷入告尔后于[内，乃顺之于]外，曰，斯谋斯猷，惟我后之德”也。《黄常明》[《溪诗话》卷一] \\n “一朝自罪已，万里车书通。”此与《无逸》《旅獒》，孟子格君心之非、汲长孺谏上多欲、魏郑公《十惭》、陆宣公之《奉天诏书》，无二道也。同上[同上] \\n 昌黎[《赠张道士》]云：“诣阙三上书，臣非黄冠师。臣有胆与气，不忍死茅茨。”韦应物《送李山人》云：“圣朝多遗逸，披胆谒至尊。岂是贪(贸)宠荣，誓将救元元。”圣俞《赠师鲁》云：“臣岂为身谋，而邀陛下眷。”皆急于得君，非为利禄计也。同上[同上] \\n 杜[《送严武》]诗：“公若登台辅，临危莫爱身。”《寄裴道州苏侍御》云：“致君尧舜付君(公)等，早据要路思捐躯。”此公素所蓄积而未及施设者，故乐以语(告)人耳。夫全躯碌碌之臣(人)果何能为！汲长孺云：“天子置公卿，宁令从谀承意？纵爱身，奈辱朝廷何？”任遐曰：“褚彦回保妻子爱性命，遐能制之。”观此以验二诗，信[而]有证矣。自比稷契，岂为过哉！岑侍御《行军诗》：“平生抱忠义，不敢私微躯。”范文正公云：“一入谏诤司，鸿毛忽其身。”《溪》[卷一] \\n 世人喜子美造次不忘君，尝观其祖审言《除夜》云：“还将万亿寿，更谒九重城。”则教忠之家风旧矣。[同上卷八] \\n 张尧佐以进士擢第，累官至屯田员外郎，知开州。会其侄女有宠于仁宗，册为修媛，尧佐遂骤迁擢，一日中除宣徽、节度、景灵、群牧四使。是时御史唐介上疏引天宝杨国忠为戒，不报。又与谏官包拯、吴奎等七人论列殿上，既而御史中丞留百官班，欲以廷诤，卒夺尧佐宣徽、景灵两使，特加介一(五)品服，以旌敢言。未几，尧佐复除宣徽使知河阳，唐谓同列曰：“是欲与宣徽，而假河阳为名耳，我曹岂可中已耶？”同列依违不前，唐独争之，不能夺。仁宗谕曰：“差除自是中书。”介遂极言宰相文彦博以灯笼锦媚贵妃而致位宰相，今又以宣徽使结尧佐，请逐彦博而相富弼。又言谏官观望挟奸，而言涉宫掖，语甚切直。仁宗怒，趣召两府，以疏示之，介犹诤不已。枢密副使梁适叱介使下殿，介诤愈切。仁宗大怒，玉音甚厉。众恐祸出不测。是时蔡襄修起居注，立殿陛，即进曰：“介诚狂直，然纳谏容言，人主之美德，必望全贷。”遂贬青(春)州别驾。翌日，御史中丞王举正救解之，改为英州别驾。始，上怒未已，两府窃议曰：“必重贬介，则彦博不安；彦博去，即吾属递迁矣。”既而果如其料。当是时，梅尧臣作《书窜》诗曰：“皇祐辛卯冬，十月十九日。御史唐子方，危言初造膝。曰朝有巨奸，臣介所愤疾。愿条一二事，臣职敢妄率。宰相文彦博，邪行世莫匹。曩时守成都，委曲媚贵昵。银珰插左貂，穷腊使驰驿。邦媛将夸侈，中金赍十镒。为我寄使君，奇文(纹)织纤密。遂倾西蜀巧，日夜击(急)鞭扑。红丝纬金缕，排科斗八七。比比双莲华，篝灯戴星(心)出。几日成一端，持行如鬼疾。明年观上元，被服稳称质，璨然[惊]上目，遽尔有薄诘。既闻所从求(来)，佞对似未失。且云奉至尊，于妾岂能必。遂回天子颜，百事容丐乞。臣今得粗陈，狡猾彼非一。偷威与卖利，次第推甲乙。是惟阴猾雄，仁断宜勇黜。必欲致太平，在列无如弼。弼亦昧平生，况臣不阿屈。臣言天下公，奚以身自恤。君旁有侧目，喑哑横诋叱。指言为罔上，废汝还蓬荜。是时白此心，尚不避斧锧。虽令御魑魅，甘且同饴蜜。既知弗可惧，复以强词窒。帝声亦大厉，论奏不容毕。介也容甚闲，猛士胆为栗。立贬海外春，速欲为异物。内外官汹汹，陛下何未悉！即敢救者谁，襄执左右笔。谓[此]倘不容，盛美有所咈。平明中执法，怀疏又坚述：介言或似强(狂)，百岂无一实？恐伤四海和，幸勿苦仓卒。亟许迁英山，衢路犹嗟咄。翌日宣白麻，称快口盈溢。阿附连谏官，去若坏絮虱。其间因获利，窃笑等蛇鹬。英州五千里，瘦马行駃駃。毒蛇喷晓雾，昼与岚气没。妻孥不同途，风浪过蛟窟。存亡未可知，雨馆愁伤骨。饥仆时后先，随缘(猿)拾橡栗。粤林多蔽天，黄柑杂丹桔。万室通酿酤，抚远无禁律。醉去不须钱，醒来弄鸣瑟。山水仍奇怪，已可消忧郁。莫作楚大夫，怀沙自沉汨。西汉梅子真，出为吴市卒。市卒且不惭，况兹别乘秩。”始，尧臣作此诗，不敢示人。及欧阳修为编其集时有嫌避，又削去此诗，是以少人知者，故今全录焉。《东轩笔录》[《渔隐丛话》前集卷三一] \\n 郑谷与僧齐己、黄损等共定今体诗格云：凡诗用韵有数格：一曰葫芦，一曰辘轳，一曰进退。葫芦韵者，先二后四；辘轳韵者，双出双入；进退韵者，一进一退：失此则缪矣。余按《倦游杂录》载唐介为台官，廷疏宰相之失，仁庙怒，谪英州别驾，朝中士大夫以诗送行者颇众，独李师中待制一篇为人传诵。诗曰：“孤忠自许众不与，独立敢言人所难。去国一身轻似叶，高名千古重于山。并游英俊颜何厚，未死奸谀骨已寒。天为吾君扶社稷，肯教夫子不生还！”此正所谓进退韵格也。按《韵略》：难字第二十五，山字第二十七，寒字又在二十五，而还[字]又在二十七。一进一退，诚合体格，岂率尔而为之哉！近阅《冷斋夜话》载当时唐、李对答话言，乃以此诗为落韵诗，盖渠伊不见郑谷所定诗格有进退之说而妄为云云也。《缃素杂记》[同上] \\n 唐介始弹张尧佐，谏官皆上疏。及弹文彦博，则吴奎畏缩不前，当时谓拽动阵脚。及唐争论于上前，遂并及奎之背约。执政又黜奎，而文潞公益不安，遂罢政事。时李师中诗送唐有“并游英俊颜何厚，未死奸谀骨已寒”之句，为奎发也。《东轩》[同上]"}
{"章节": "卷三", "正文": "卷三 \\n  \\n 孝义门 \\n 徐师川诗云：“楚汉纷争辨士忧，东归那复割鸿沟？郑君立义不名籍，项伯胡颜肯信刘。”谓项伯，籍之近族，乃附刘而背项，郑君以(已)为汉臣，乃违汉而思楚也。余尝论之曰：方刘、项之势雌雄未决也，其间岂无容容狡诈之士，首鼠两端，以观成败而为身谋者乎？项伯是也。其意以谓项氏得天下，则吾尝以宗族从军画策定计，岂吾废哉！刘氏得天下，则鸿门之会，吾尝舞剑以蔽沛公矣；广武之会，吾尝劝勿烹太公矣：刘氏岂吾废哉！高祖之封项伯，殆以此也。至郑君则不然，事籍，籍死属汉。高祖诸(令)故楚臣名“籍”，郑君独不奉诏，乃尽拜名籍者为大夫而逐郑君。观此，则郑君与项伯贤佞可见。高祖或逐或封，皆徇情之好恶，则知戮丁公者，一时矫激之为也。王俭《七志》曰：宋高祖游张良庙，并命僚佐赋诗，谢瞻所赋冠于一时，今载于《文选》者是也。其曰：“鸿门销薄蚀，垓下陨欃枪。爵仇建萧宰，定都护储皇。肇允契幽叟，翻飞指帝乡。”则子房辅汉之策，尽于此数语矣。王荆公云：“素书一卷天与之，谷城黄石非吾师。固陵解鞍聊出口，捕取项羽如婴儿。从来四皓招不得，为我立弃商山芝。”用亦(亦用)此数事，而论议格调出瞻数等。东坡论子房袖椎之事，以谓良不为伊吕之谋而特出于荆轲、聂政之计。以余观之，此良少年之锐气，未足以咎良也。圯上授书之后，所见岂前比哉！《葛常之》[《韵语阳秋》卷九] \\n 予曾祖通议兄弟四人，取良辰、美景、赏心、乐事之义，作四并堂于东园，故通议诗云：“华圃控弦秋学(习)射，寒窗留烛夜抄书。良辰美景饶心事，欢日相并乐起予。”先祖清孝公兄弟六人，取三荆同林(株)义作培(倍)荆亭于西园。当时篇咏无存者。清孝《安遇集》中有《培(倍)荆亭记》，其略云：西园椎轮无亭观之玩，伯兄欲纠合叔季，同耳目之适，于是基盈尺之高，宏(宇)一筵之广，列楹为亭，号曰培(倍)荆。至先人文康公罢官南阳，适当兵扰，复还旧栖，奉伯父工部居焉。别建二老堂于宅南。秦(眷)望由(田)里诸山皆在目。植花竹于四隅，命某日治馔，往往乐饮竟日。某尝赋诗云：“去家才隔水一股，二老堂成三百弓。鸰原暮下沙水暖，雁行夜落霜天空。竹根酌酒不妨醉，花萼斫诗如许工。坐久兴阑筇竹杖，出门人指两仙翁。”同上[同上卷一○] \\n 月轮当空，天下之所共视，故谢庄有“隔千里兮共明月”之句，盖言人虽异处而月则同瞻矣(也)。老杜当兵戈骚屑之际，与其妻各居一方，自人情观之，岂能免闺门之念？而他诗未尝一及之。至于明月之夕，则遐想长思，屡形诗什。《月夜》诗云：“今夜鄜州月，闺中只独看。”继之曰：“香雾云鬟湿，清辉玉臂寒。”《一百五日夜对月》云：“无家对寒食，有泪如金波。”继之曰：“仳离放红蕊，想像颦青蛾。”《江月》诗云：“江月光于水，高楼思杀人。”继之曰：“谁家排(挑)锦字，烛灭翠眉颦。”其数致意[于]闺门如此，其亦谢庄之意乎？颜延之对孝武乃有“庄始知隔千里兮共明月”之说，是庄才情到处，延之未能晓也。同上[同上] \\n 魏武于诸子中独爱植，丁仪、丁廙、杨修之徒为植羽翼，几代太子丕。而植任(狂)性不自雕励，又太子御之有术，故易宗之计不行，盖非[植]逊丕，[性]也。洎文帝即位，植屡求试用，不报，益怏怏。帝欲害之，卞太后曰：“汝已杀任城，不得复杀东阿。”故止从贬爵。则植岂[能]无怨怼乎？尝观植所作《豫章行》云：“他人虽同盟，骨肉天性然。周公穆康叔，管蔡则流言。子臧孙(逊)千乘，季札慕其贤。”意谓己素为武帝所爱，忌之者故众(众，故)有管、蔡流言之说，然乃自以季札为比，亦诬矣。岂其掠美之言哉！同上[同上] \\n 晋嵇康《赠弟秀才》四言诗云：“感悟驰情，思我所钦。”则以所钦为弟。陆机《赠从兄车骑》诗云：“寤寐靡安豫，愿言思所钦。”则以所钦为兄。又《赠冯文罢(罴)》诗云：“慷慨谁为感，愿言怀所钦。”则以所钦为友。[同上] \\n 陆机作诗赠贾谧，几三百言，无非极其哀(褒)赞，方谧用事，生死荣辱人如反覆手，其裒(褒)赞亦何足怪。然其间亦有寄意讥诮，人未能推其意者。按臧荣绪《晋书》：谧父韩寿，母，贾充少女也。充平生不议立后，[后]妻郭槐辄以外孙韩谧袭封，帝计(许)之，遂以谧为鲁公，则是贾谧非充子也。故机诗云：“诞育洪胄，纂戎于鲁。”言诞育，则以讥非己生也。又曰：“惟汉有木，曾不逾境。”谓桔逾淮则化为枳，言如螟蛉之化蜾蠃无异也。夫谧势焰薰灼如此，而机敢为廋词以狎侮之，真文人之习气哉！[同上] \\n 王福畤之子勔、勮、勃皆有才名，故杜易简称为三珠树。其后助、劼、劝又皆以文显。勃于兄弟之间极友爱，自乡还虢诗云：“人生忽如客，骨肉知何常。愿及百年内，花萼常相将。无使《棠棣废》，取譬人无良。”观此语意，岂兄弟[中]有不相能者耶？及观戒功、劲云：“欲不可纵，争不可常。勿轻小忿，将成大殃。”此二人者，似非处于礼义之域者。《棠棣》废之语(诗)，疑为此二人设也。同上[同上] \\n 杨六尚书，白乐天妻兄也。初除东川节度，代妻贺兄云：“觅得黔娄为妹婿，可能空寄蜀茶来？”又寒食寄诗云：“蛮旗似火行随马，蜀妓如花坐绕身。不使黔娄夫妇看，夸张富贵向何人！”皆责望之言也。同上[同上] \\n 《文选》载嵇叔夜《赠秀才入军诗》，李善注谓兄喜秀才入军，而张铣谓叔夜弟不知其名。考五诗或曰“携我好仇”，或曰“思我良朋”，或曰“佳人不在”，皆非兄弟之称。善、铣所注恐未必然尔。同上[同上] \\n 钱起《题杜牧林亭》诗云：“不须耽小隐，南阮在平津。”南阮谓杜悰也。史载悰更历将相，而牧困踬不自振，怏怏不平，以至于卒。审尔，以牧之岂肯受其料理哉！然宗族贵宦，河润者非一，枯菀升沉，时命存焉，何至怏怏如是！可以知牧之量不宏也。[同上] \\n 李义山作《骄儿诗》，时衮师方三四岁尔。其末乃云：“儿应勿学耶，读书求甲乙。况今西与北，羌戎正狂悖。儿当速成大，探雏入虎窟。当为万户侯，勿守一经袟。”[夫]兵连祸结，生民涂炭，以日为岁之时，而乃望三四岁儿立功于二十年后，所谓“俟河之清，人寿几何”者也！同上[同上] \\n 陶渊明《命子》篇则曰：“夙兴夜寐，愿尔之才。尔之不才，亦已焉哉！”其《责子》篇则曰：“虽有五男儿，总不好纸笔。”“天运苟如此，且进杯中物。”《告俨等数(疏)》则曰：“鲍叔、管仲，同财无猜；归生、伍举，班荆道旧。而况同父之人哉！”则渊明之子未必贤也。故杜子美论之曰：“有子贤与愚，何其挂怀抱。”然子美于诸子亦未为忘情者。子美《遣兴》诗云：“骥子好男儿，前年学语时。”“世乱怜渠小，家贫仰母慈。”又《忆幼儿》(子)诗云：“别离经(惊)节换，聪惠(慧)与谁论。”“忆渠愁只睡，炙背俯晴轩。”《得家书》云：“熊儿幸无恙，骥子最怜渠。”《元日示宗武》云：“汝啼吾手战。”观此数诗，于诸子钟情尤甚于渊明矣。山谷乃云：“杜子美困于三蜀，盖为不知者诟病，以为诎于生事，又往往讥宗武失学，故寄之渊明尔。俗人不知，便为讥病，所谓痴人面前不得说梦也。”同上[同上]"}
{"章节": "卷四", "正文": "卷四 \\n  \\n 孝义门 \\n 唐人与亲别而复归，谓之拜家庆。卢象诗云：“上堂家庆毕，顾与亲思(恩)迩。”孟浩然诗云：“明朝拜家庆，须著老莱衣。”《葛常之》[《韵语阳秋》卷一○] \\n 荆公初去临川诗云：“马头西去泪(百)沾襟，一望亲庭更苦心。已觉省烦非仲叔，安能养志似曾参！”赴调西笑(去)时诗也。非仲叔，则自伤不能养口体；不如曾参，则自伤不能养志也。人士(自)一官所驱乃尔，为志亦岂得已哉！后又有诗云：“古人一日养，不以三公换。”正为此尔。《葛常之》[卷十] \\n 张剑州以太夫人丧剑州归，荆公予之诗并示女弟云：“乌辞反哺颠毛黑，鸟引思归口舌丹。”又有《张剑州至剑一日以亲忧罢》诗云：“白头反哺秦乌侧，流血思归蜀鸟前。”所赋皆一时之事，而语意重复如此，何耶？同上[同上] \\n 陈绎奉亲至孝，尝作庆老堂以娱其母。介甫赠之诗云：“种竹常疑出冬笋，开池故合涌寒泉。”盖不独咏堂前景物，而孝感之事实寓焉。出冬笋暗用孟宗事，涌寒泉暗用姜诗事。同上[同上] \\n 王稚川调官京师，母老，留鼎州，久不归侍。尝阅贵人歌舞，有诗云：“画堂玉佩萦云响，不及桃源《欸乃歌》。”山谷次韵讽之曰：“慈母每占乌鹊喜，家人应赋《扊扅歌》。”可谓尽朋友责善之义。谷至孝，奉母安康君至为亲涤厕牏，浣中裙，未尝顷刻不供子职。洎贬黔南，不能与亲俱，则《赠王郎》诗云：“留我左右手，奉承白发亲。”《至赣上食莲有感》则曰：“莲实大如指，分甘念母慈。”亦可见其孝诚矣。余闻无瑕者可以戮人，则其告稚川之语未为过也。老杜《送李舟》诗非不归重，而其中亦不能无讥焉，所谓“舟也衣彩衣，告我欲远适。倚门固有望，敛衣(衽)就行役。南登吟《白华》，已见楚山碧。何时太夫人，堂上会亲戚。”岂非讥其无方之游耶？孔子云：“父母在，不远游，游必有方。”则山谷、少陵之诗，皆孔子之意也。”[同上] \\n 人之事亲，当以敬为主。故孔子告子游曰：“至于犬马，皆能有养，不敬，何以别乎？”束皙作《补亡诗》，于《南陔》《白华》二篇每以为言。《南陔》曰：“养隆敬薄，惟禽之似。”《白华》曰：“竭诚尽敬，亹亹忘劬。”可谓得孔子之旨矣。今之人恃亲之爱己而忘其敬者多，故表而出之，以为事亲之戒。同上[同上] \\n 李白《乐府》三卷，于三纲五常之道，数致意焉。虑君臣之义不笃也，则有《君道曲》一(之)篇。所谓：“轩后爪牙常先太山稽，如心之使臂；小白鸿翼于夷吾，刘葛鱼水[本无]二。”虑父子之义不笃也，则有《东海勇妇》之篇，所谓：“淳于免诏狱，汉主为缇萦。津妾一棹歌，脱父于严刑。生(十)子若不肖，不如一女英。”虑兄弟之义不笃也，则有《上留田》之篇，所谓：“田氏仓卒骨肉分，青天白日摧紫荆。交柯之木本同形，东枝憔悴西枝荣。无心之物尚如此，参商胡乃寻天兵。”虑朋友之义不笃也，则有《箜篌谣》之篇，所谓：“贵贱交结(结交)心不移，惟有严陵及光武。”“轻言托朋友，对面九疑峰。”“管鲍久已死，何人继其踪。”虑夫妇之情不笃也，则有《双燕离》之篇，所谓：“双燕复双燕，双飞令人羡。玉楼珠阁不独栖，金窗绣户长相见。”徐究自(白)[之]行事，亦岂纯于行义者哉！永王之叛，白不能洁身而去，于君臣之义为如何？既合于刘，又合于鲁，又娶于宋，又携昭阳、金陵之妓，于夫妇之义为如何？至于友人路亡，白为权窆；及其麋(糜)溃，又收其骨：则朋友之义庶几矣。《送萧[三]十一之鲁兼问稚子伯禽》有“高堂倚门望伯鱼，鲁中正是趋庭处”，“君行既识伯禽子，应驾小车骑白羊”之句，则父子之义庶几矣。如弟凝、錞、侪(济)、况、绾各赠诗以致其雍睦之情，则兄弟之义庶几矣。惜乎二失既彰，三美莫赎，此所以不能为醇儒也。《韵语阳秋》[同上] \\n 乐天及第后归觐，留别同年云：“擢第未为贵，拜亲方始荣。”此毛[义]得檄而喜之意也。论者以“春风得意[马蹄]疾”决非孟郊语，其气格亦不类。而白公亦有：“得意减别恨，半酣轻远程。翩翩马蹄疾，春风(日)归乡情。”此又不可晓也。《黄常明》[[《溪诗话》卷七] \\n 范文正公“雷霆日有犯，始可报吾亲”，谁谓臣子忠[孝]难于两全也！“莅官不敬”，“战阵无勇”，本非事亲事，《礼记》[必]以为非孝，公之谓欤！《黄常明》[同上] \\n 宗族门 \\n 谢师厚生女，梅圣俞与之诗曰：“生男众所喜，生女众所丑。生男走四邻，生女各张口。男大守《诗》《书》，女大逐鸡狗。”又云：“何时集(某)氏郎，堂上拜媪叟。”盖戏师厚也。陈琳、杜甫诗，及《杨妃外传》，其说异焉。琳痛长城之役，则曰：“生男戒勿举，生女哺用哺(脯)。”杜甫伤关西之戍，则曰：“生女犹是嫁比邻，生男埋没随百草。”杨妃专宠帝室，金印盩绶，宠遍于铦、钊；象服鱼轩，荣均于秦、虢。当时遂有“生女勿悲酸，生男勿喜欢，男不封侯女作妃，君看女却为门楣”之咏。而乐天《长恨歌》亦云：“遂令天下父母心，不重生男重生女。”今师厚之女敏(毓)质儒门，不过求贤士以为之配尔。纵不至负薪如瞿(翟)妇、饷舂如孟光，亦岂能预知其必大富贵，亢(光)不荣族如蒲[津]之妇人乎？宜其圣俞以为戏也。《韵语阳秋》[卷一○] \\n 《传》曰：学士大夫，则知尊祖矣。族之所在，祖之所自出也，其可以不敬乎？陶渊明有《赠长沙公》诗，序云：“予于长沙公为族祖，同出大司马。昭穆既远，已为路人。”故其诗云：“同源分流，人易世疏。慨然晤叹，念斯厥初。礼服遂悠，岁月眇徂。感彼行路，眷焉踟蹰。”盖深伤之也。长沙公于渊明如此，而渊明乃以教载(尊祖)自任，其临别赠言之际，有“进篑虽少(微)，终左(焉)为山”之句。呜呼，渊明亦可谓贤矣。杜子美数访从孙济而不免于防猜。故其诗云：“所来为宗族，亦不为盘餐。”“勿受外嫌猜，同姓古所敦。”观长沙与济，尊祖之义扫地矣。《韵语阳秋》[卷二○]"}
{"章节": "卷五", "正文": "卷五 \\n  \\n 仁爱门 \\n 《孟子》七篇论君与民者居半，其余欲得君，盖以安民也。观杜陵：“穷年忧黎元，叹息肠内热，”“胡为将暮年，忧世心力弱。”《宿花石戍》云：“谁能扣君门，下令减征赋。”《寄柏学士》云：“几时高议排金(君)门，各使苍生有环堵。”宁令“吾庐独破受冻死亦足”，而志在“大庇天下寒士”，其仁心广大，异夫求穴之蝼蚁辈，真得孟子所存矣。东坡问老杜何如人，或言似司马迁，但能名其诗耳；愚谓老杜似孟子，盖原其心也。《溪》[卷一] \\n 韦苏州[《赠李儋》]云：“身多疾病思田里，邑有流亡愧俸钱。”《郡中燕集》云：“自惭居处崇，未睹兹民康。”余谓[有官]君子当切切作此语，彼有一意供租，专事土木，而视民如仇者，得无愧此诗乎？同上[同上卷二] \\n 贾生终童欲轻事征伐，大抵少年躁锐，使经(绵)历老成，当不如此。昔人欲沉孙武于五湖，斩白起于长平，诚有谓哉。尝爱老杜云：“慎勿吞清(青)海，无劳问越裳。大君先息战，归马华山阳。”又有：“安得壮士挽天河，净洗甲兵长不用。”“安得务农息战斗，普天无吏横索钱。”“愿戒兵犹火，恩加四海深。”“不眠忧战伐，无力正乾坤。”其愁歉(叹)忧戚，盖以人主生灵为念。孟子以善言阵战为大罪，我战必克为民贼。仁人之心，易地皆然。《黄常明》[同上卷一] \\n 临川[《送望之守临江》]云：“黄雀百(有)头颅，长行万里余。因君今(想因君)出守，暂得免苞苴。”使能行此言，则虐生类以饱口腹，刻疲民以肥权势者寡矣。其诗才二十字耳，崇(敦)仁爱、抑奔竞皆具焉，何以多为？[同上] \\n 杜云：“筑场怜穴蚁(蚁穴)，拾穗许村童。”人谓有仁爱民物意。临川《咏促织》云：“只向贫家促机杼，几家能有一钩丝！”愚谓世之严督征赋[而]不恤疲瘵之有无者，虽魁然其形，实微虫智尔。《溪》[卷六] \\n 元结刺道州，承兵贼之后，征率烦重，民不堪命，作《舂陵行》，其末云：“何人采国风，我欲献此诗。”以传考之，结以人困甚，不忍加赋，尝奏免税租及和市杂物十三万缗，又奏免租庸十余万缗，因之流亡尽归。乃知贤者所存不特空言而已。《丹阳集》[《韵语阳秋》卷六] \\n 范文正《淮上遇风》云：“一棹危于叶，旁观欲(亦)损神。他年在平地，无忽险中人”虽弄翰戏语，卒然而作，险(兼)济加泽之心，[可见]未尝忘也。《黄常明》[《溪诗话》卷七] \\n 元道州《舂陵行》云：“所愿见王官，抚养以惠慈。奈何重驱逐，不使存活为？”“逋缓违诏令，蒙责愿(固)所宜。”又云：“守官贵守道(五字作“亦云贵守官”)，不爱能适时。”《贼退示官吏》云：“使臣将王命，岂不如贼焉？令被征敛者，迫之如火煎。谁知(能)绝人命，以作时世贤。”子美志之曰：“今盗贼未息，知民疾苦，得结辈十数人(公)为邦伯，万姓气吐(物吐气)，天下少安，立可待已(矣)。”余谓漫叟所以能然者，先民后己，轻官爵、重人命故也。观其《石鱼诗》云：“金鱼吾不须，轩冕吾不爱。”此所以能不徇权势而专务爱民也。杜“乃知正人意，不苟飞长缨”，可谓相知深矣。同上[同上卷六] \\n 友义门 \\n 苏武、李陵在武帝时，同为侍中，金兰之义素笃。武拘于匈奴，明年而陵始降。虽逆顺之势殊，悲欢之情异，然朋友之谊，此心常炯炯也。观陵海上劝武使降之言，非不切至，而武之所以告陵者，不过明吾忠义之心而已，而未尝一语及陵之叛。若告卫律者则不然，尽辞诟詈，归之于不忠不臣之科，而此以节义临之，几使恧死，此亦可以见于陵厚矣(也)。后武得归，陵置酒贺武曰：“今足下还归，扬名于匈奴，功显于汉室；虽古竹帛所载，丹青所画，何以过子卿？”故李太白《苏武》诗云：“渴饮月窟水(冰)，饥餐天上雪。东还沙塞远，北怆河梁别。泣把李陵衣，相[看]泪成血。”盖亦是意[语]尔。《韵语阳秋》[卷八] \\n 《石林诗话》[载]：元丰间东坡系狱，神宗本无意罪之。时相因举轼《桧》诗：“根到九泉无曲处，岁寒唯有蛰龙知。”且云：“[陛下]龙飞在天，轼以为不知己，而求知地下之蛰龙，非不臣[而]何？”得章子厚从而解之，遂薄其罪。而王定国《见闻录》云：东坡在黄州时，上欲复用，王禹玉以“岁寒惟有蛰龙知”激怒上意，章子厚力解遂释。予观东坡自狱中出，与章子厚书云：“某所以得罪，其过恶未易一二数。平时惟子厚与子由极口见戒，反复甚苦。某强狠自不以为然。”又云：“异时相识，但过相称誉，以成吾过，一旦有患难，无复相哀惜(者)。唯子厚平居遗我以药石，及困急，又有以救恤之，真与世[俗]异矣。”则知坡系狱时，子厚救解之力为多，《石林诗话》不妄也。同上[卷五] \\n 东坡归阳羡时，流离颠踬之余，绝禄已数年，受梁吉老十绢百丝之赆，可见非有余者。李宪仲之子廌以四丧未举而见公，则尽以赠之，且赠以诗曰：“推衣赠(助)孝子，一溉滋汤旱。谁能脱左骖，大事不可缓。”章季默三丧未葬，亦求于公，公亦[有]以助之，有“不辞毛粟施，行自丘山积”之句。其高[谊]盖出于天资矣。同上[卷二○] \\n 幼敏门 \\n 《西清诗话》云：鲁直少警悟，八岁能作诗，《送人赴举》云：“送君归去明主前。若问旧时黄庭坚，谪在人间今八年。”此已非髫稚语矣。[渔隐丛话》前集卷四七] \\n 《桐江诗话》云：[世传]山谷七岁，作牧童诗云：“骑牛远远过前村，吹(短)笛风斜(吹)隔陇闻。多少长安名利客，机关用尽不如君。”[同上] \\n 林杰幼而聪惠，言发成文，质莹凝脂，音清扣玉。六岁请举童子，父肃为当府大将，性乐善道，家聚群书，又妙于手谈。当时名公多与之交。及有是子，益大其门。廉使崔侍郎手与之迁职，词云：“家藏万卷，学富三冬。”杰五岁，父因挈行云云。后业词赋，颇振声光。有《仙客入壶中赋》云：“仙客以变化随形，逍遥放情。处于外，则一壶斯在；入其中，则万象皆呈。飞阁重楼，不是人间之状；奇花异草，无非物外之名。”至九岁，谒大夫卢贞、常侍黎埴，无不嘉奖。寻就宾荐，日在宴筵。侍御李远、支使赵格深所知仰，不舍斯须。《和赵支使咏荔支》尤佳，云：“金盘摘下排朱颗，红壳开时饮玉浆。”副使郑立《奇童传》，制使刘潼序以贻之。《闽川名士传》 \\n 王元之[济州人]年七八岁已能文。毕文简公为郡从事始知之。问其家，以磨面为生，因令作《磨诗》。元之不思以对：“但存心里正，无愁眼下迟。若人轻着力，便是转身时。”文简大奇之，尝(留)于子弟中讲学。一日，太守席上出诗句“鹦鹉能言争似凤”，坐客皆未有对。文简写之屏间。元之书其下：“蜘蛛虽巧不如蚕。”文简叹息曰：“经纶之才也。”遂加以衣冠，呼为小友。至文简入相，元之已掌书命矣。《闻见后录》[卷一七] \\n 志气门 \\n 《蔡宽夫诗话》云：太白之从永王璘，世颇疑之。《唐书》载其事甚略，亦不为明辨其是否。独其诗自序云：“夜半(半夜)水军来，浔阳满旌旃。空名适自误，追胁上楼船。从赐五百金，弃之若浮烟。辞官不受赏，翻谪夜郎天。”然太白岂从人为乱者哉！盖其学本出纵横，以气侠自任。当中原扰攘时，欲藉之以立奇功耳。故其《[东]巡歌》有“但用东山谢安石，为君谈笑静胡沙”之句。至其卒章乃云：“南风一扫胡尘静，西入长安到日边。”亦可见其志矣。大抵才高意广，如孔北海之徒，固未必有成功，而知人料事，尤其所难。议者或责以璘之猖獗而欲仰以立事，不能如孔巢父、萧颖士察于未萌，斯可矣。若其志，亦可哀矣。[《渔隐丛话》前集卷五] \\n 苏子由云：李白诗类其为人，俊发豪放，华而不实，好事喜名，不知义[理]之所在也。语用兵，则先登陷阵不以为难；语游侠，则白昼杀人不以为非：此岂其诚能也？白始以诗酒奉事明皇，遇谗而去，所至不改其旧。永王将据江淮，白起而从之不疑，遂以放死。今观其诗固然。唐诗人李、杜称首，今其诗皆在。杜甫有好义之心，白所不及也。汉高祖归丰、沛，作歌曰：“大风起兮云飞扬，威加海内兮归故乡。安得猛士兮守四方！”高帝岂以文字高世者！帝王之度固然，发于中而不自知也。白诗反之，曰：“但歌大风云飞扬，安得(用)猛士守四方！”其不识理如此！老杜赠白诗有“重与细论文”之句，谓此类也[哉]。[同上] \\n 《高斋诗话》云：荆公《题金陵此君亭》诗云：“谁怜直节生来瘦，自许高才老更刚。”宾客每对公称颂此句，公辄颦蹙不乐。晚年与平甫坐亭上视诗牌曰：“少时作此，题榜一传，不可追改。大抵少年题诗，可以为戒。”平甫曰：“此扬子云所以悔其少作也。”[同上卷三四] \\n 《石林诗话》云：荆公以意气自许，故诗语惟其所向，不复更为涵蓄，如：“天下苍生待霖雨，不知龙向此中蟠。”又“浓绿万枝红一点，动人春色不须多。”又“平治险秽非无力，润泽焦枯是有才”之类，皆直道其胸中事。后为郡(群)牧判官，从宋次道尽假唐人诗集，博观而约取，晚年始尽深婉不迫之意。乃知文字虽工拙有定限，然必视其幼壮；虽公，方其未至，亦不能力强而遽至也。[同上] \\n 《石林诗话》云：苏明允至和间[来]京师，既为欧阳文忠公所知，其名翕然。韩忠献诸公皆待以上客。尝遇重阳，忠献置酒私第，惟文忠与一二执政，而明允乃以布衣参其间，都人以为异礼。席间意气兀不少衰。明允诗不多见，然精深有味，语不徒发，正类其文。而(如)《读易诗》云：“谁为善相应嫌瘦，后有知音可发(废)弹。”婉而不追，哀而不伤，所作自不必多也。[同上卷三八] \\n 述志门 \\n 余尝(昔)官展(辰州)，尝借诗集于士人，中有小篇(编)序云《成都[集》乃]天庆中进士叶沆[所]作，止百篇，时有可观，如《闲居感怀》云：“身闲难报国，语直易伤时。”《村墅》云：“夜庭和月扫，秋户拂云开(关)。”亦可想见其胸襟也。[《溪诗话》卷八] \\n 和靖与士夫诗未尝不及迁擢，与学子诗未尝不言登第。视此为何等，随缘应接，不为苟难亢绝如此。老杜云：“本无轩冕意，不是傲当时。”“钟鼎山林各天性，浊醪粗饭任吾年。”道义重而[不]轻王公者也。阮孝绪，南平王[致书]要之不赴，曰：“非志骄富贵，但性畏庙堂。使麏麚可骖，何异骥騄？”[同上卷二] \\n 求意门 \\n 《复斋漫录》云：“书当快意读易尽，客有可人期不来。世事相违每如此，好怀百岁几回开。”其后又寄黄充，前四句云：“俗子推不去，可人废招呼。世事每如此，我生亦何娱。”盖无己得意，故两见之。”[《渔隐丛话》后集卷三二] \\n 胡氏评诗曰：鲁直《过平舆怀李子克(先)》诗：“世上岂无千里马，人中难得九方皋。”《题徐孺子祠堂》诗：“白屋可能无孺子，黄金(堂)不是欠陈蕃。”二诗命意绝相似，盖叹知音者难得耳。”[同上卷三二] \\n 苕溪渔隐曰：《锡宴[清]明日》绝句云：“宴罢回来日欲斜，平康坊里那人家。几多红袖迎门笑，争乞钗头利市花。”《清明日》绝句云：“无花无酒过清明，兴味都来(萧然)似野僧。昨日邻家乞新火，晓窗分与读书灯。”二诗何况味不同如此，亦可见其老少情怀之异也。[同上卷一九] \\n 胡氏评诗曰：澶渊之役，王介甫以谓“丞相莱公功第一”，张文潜以为“可能功业尽莱公”。大抵人之议论，各有所见，故尔不同。今具载二诗，识者当能辨之。介甫《澶州》诗云：“去都二百四十里，河流中间两城峙。南城草上(木)不受兵，北城楼橹如边城。城中老人为予语，契丹此地经钞虏。黄屋亲[乘]矢石间，胡马欲踏河冰渡。天(大)发一矢胡无酋，河冰亦破沙水流。欢盟从此至今日，丞相莱公功第一。”文潜《听客话澶渊事》诗云：“忆昔胡来动河朔，黄(渡)河饮马吹胡角。澶渊城下冰载车，边风萧萧千里赊。城上黄旗坐真主，夜遣六丁张猛弩。雷惊电发一矢飞，横射胡酋贯车柱。犬羊无踪大漠空，归来封禅告成功。自是乾坤扶圣主，可能功业尽莱公？”[同上卷二○] \\n 《谈苑》曰：余知制诰日，与余恕同考试。恕曰：“夙昔师范徐骑省为文，骑省[其]有《徐孺子亭记》，其警句云：“平湖千亩，凝碧乎其下；西山万叠，倒影乎其中。”他皆常语，近得舍人所[作]《涵虚阁记》，终篇皆奇语。自渡江来，未尝见此，信一代之雄文也。”其相推如此。因出义山诗共读，酷爱一绝云：“珠箔轻明拂玉墀，披香新殿斗腰肢。不须看尽鱼龙戏，终遣君王怒偃师。”击节称叹曰：“古人措辞寓意，如此之深妙，令人感慨不已。”[同上卷一四]"}
{"章节": "卷六", "正文": "卷六 \\n  \\n 讽谕门 \\n 唐文宗夏日联句，东坡谓宋玉对楚王雄风，讥其知己不知人也。公权小子，有美而无规，为续之云：“一为居所移，苦乐永相忘。愿言均此施，清阴分(及)四方。”或谓五弦之薰[风]解愠阜财，已有陈善责难[之]意。余谓不然。凡规谏之辞，须切直分明，乃可以感悟人主。故盗言孔甘，良药苦口。若以“薰风自南来”为陈善闭邪，但恐后世导谀侧媚，[说]持两可者，皆得以冒敢谏之名也。《溪》[卷一] \\n 阳城德行道义为士林之所敬服。德宗以银印赤绂起于隐所，骤拜谏官，可谓贤且遇矣。故学生闻道州之贬，投业而叫阍；贤士怆驿名之同，摛辞而颂德：可以知其贤不诬也。然退之《诤臣论》乃极口贬之，何哉？其言曰：“今阳子实一匹夫，在谏位不为不久，而未尝一言及于政。视政之得失，若越人之视秦人之肥瘠。问其官，则曰谏议也；问其政，则曰：‘我不知也。’有道之士，固如是乎？”考之本传，以谓他谏官论事苛细，帝厌苦。城漫(浸)闻得失且熟，犹未肯言。客屡谏之，第醉以酒而不答。盖其意有所待矣(也)。至德宗逐陆贽，欲相裴延龄，而城伏蒲之说(疏)始上，廷争恳至，累日不解。故元微之诗云：“贞元岁云暮，朝有曲如钩。”“飞章八九上，皆若珠暗投。”“且曰事不止，臣谏誓不休。”而白乐天亦云：“阳城为谏议，以正事其君。其手如屈轶，举必指佞臣。卒使不仁者，不得秉国钧。”柳子厚亦云：“抗志厉义，直道是陈。”盖退之《谏[臣]论》乃在止裴延龄为相之前，而三子颂美之言，乃在阳城极谏之后也(尔)。《丹阳集》[《韵语阳秋》卷七] \\n [《渔樵闲话》载]唐末有宜春人王毂，以歌诗擅名，尝作《玉树曲》，略云：“璧月夜，琼楼春。匣(莲)舌泠泠词调新。当时狎客尽封(丰)禄，直谏犯颜无一人。歌未阕，晋王剑上粘腥血。君臣犹在醉乡中，一面已无陈日月。”此调大播人口。毂未第时，尝于市廛中见有同人被无赖辈欧击，毂前救之，[扬声]曰：“莫无礼，便是解道‘君臣犹在醉乡中，一面已无陈日月’者。”无赖闻之，惭谢而退，盖讥当时士大夫掩蔽人善，殆此小人不若。愚谓[《渔樵》]特假以自谕尔。无赖所以悔过从善，顿革凶暴之气者，非重其才也，非重其名也，盖重其言有补于治乱安危者也。[《溪诗话》卷二] \\n 蔡宽夫云：“江湖多白鸟，天地有青蝇。”人遂以白鸟为鹭。[而]《礼记·月令》：群鸟养羞。郑氏乃引《夏小正》丹鸟白鸟之说，谓白鸟为蚊蚋。则知以对青蝇，意亦深矣。不然，江湖多白鹭，有何说耶？《溪》[《渔隐丛话》前集卷一三] \\n 子美诗：“草有害于人，曾何生阻修。芒刺在我眼，焉能待时(高)秋。”其愤邪嫉恶，欲芟夷蕴崇之以肃清王室者，抱怀(怀抱)可见。临川有：“勿去草，草无恶，如比世俗俗浮薄。”此方外之语，异乎农夫之务[去]者也。《黄常明》[《溪诗话》卷三] \\n 子美[《观打鱼》]云：“设网万鱼急。”盖指聚敛之臣，苛法侵渔，使民不聊生，乃万鱼急也。又云：“能者操舟疾若风，撑突波涛挺叉入。”小人舞智趋时巧宦数迁，所谓疾若风也。残民以逞不顾倾覆，所谓挺叉入也。“日暮蛟龙改窟穴，山根鲈(鳣)鮹随云雷。”鱼不得其所，龙岂能安居！君与民犹是也。此与六义比兴何异？“吾徒何为纵此乐，暴戾天物圣所哀。”此乐而能戒，又有仁厚意，亦如“前王作网罟，设法害生成”，不专为取鱼也。退之《叉鱼》曰：“观乐忆吾僚。”异此意矣。亦如蕲簟云：“却(但)愿天日常炎曦。”故后人改之云：“岂比法曹空自私，却愿天日长炎赫。”《黄常明》[同上] \\n 唐子西《上张天觉内前行》云：“内前车马拨不开，文德殿下宣麻回。紫薇侍郎拜右相，中使押赴文昌台。”此语善于叙事，质而不俚。又云：“周公礼乐未要作，致身姚宋亦不恶。向来两翁当国年，民间斗米才四钱。”此语善于讽谕，当而有理，皆可法也。《湖上》云：“佳月明作哲，好风圣之清。”《栖禅[暮]归》云：“草青仍过雨，山紫更斜阳。”语意俱新[矣]。[《渔隐丛话》后集卷三四] \\n 李阳冰云：“太白不读非圣[人]之书，耻为郑、卫之作。故其言多似天仙之辞。凡所著述，言多讽兴。自三代以来，《风》《骚》之后，驰驱屈、宋，鞭挞扬、马。千载独步，唯公一人。故王公趋风，列岳(侯)结轨，群贤翕习，如鸟归凤。卢黄门云：陈拾遗横制颓波，天下质文翕然一变。至今朝诗体，尚有梁、陈宫掖之风，至公大变，扫地并尽，今古文集遏而不行；唯公文章横被六合，可谓力敌造化欤！”[同上卷四] \\n 达理门 \\n 苕溪渔隐曰：裴说云：“读书贫里乐，搜句静中忙。”此二事乃余日用者。甘贫守静，自少至老，饱谙此味矣。”[《渔隐丛话》后集卷一七] \\n 《许彦周诗话》云：罗隐诗云：“只知事逐眼前过，不觉老从头上来。”此殊有味。[同上卷一八] \\n 朱氏《复斋偶题》诗曰：“出入无时是此心，岂知鸡犬易追寻。请看屏上初爻旨，便识名斋用意深。”[《朱文公集》卷二] \\n 东坡云：“‘秋菊有佳色，挹露掇其英。泛此忘忧物，远我遗世情。一觞虽独进，杯尽壶自倾。日入群动息，归鸟趋林鸣。笑傲东轩下，聊复得此生。’靖节以无事为得此生，则见役于物者，非失此生耶！”[《渔隐从话》前集卷四] \\n 东坡《送山(小)本禅师赴法云》云：“是身如浮云，安得限南北。”此二句乃老杜《别赞上人》诗中全语，岂偶然用之耶？《题碧落洞》诗云：“小语辄响答，空山白云惊。”此语全类李太白。今印本误作“自雷惊”，不惟无意味，兼与上句重叠也。后自岭外归，《次韵江晦叔》诗云：“浮云时事改，孤月此心明。”语意高妙，如参禅悟道之人，吐露胸襟，无一毫窒碍也。”[《渔隐从话》后集卷二六] \\n 康节《天津感事吟》：“水流任急境常静，花落虽频意自闲。不似世人忙里老，生来(平)未始得开颜。”《击壤集》[卷四] \\n 《先天吟》：“先天天弗为(违)，后天奉天时。弗违无时亏，奉时有时疲。”同上[卷一六] \\n 《身心(自余)吟》：“身生天地后，心在天地前。天地自我出，自余何足言！”同上[卷一九] \\n 康节《无忧吟》：“人生长有两般愁，愁死愁生未易休。或向利中穷力取，或于名上尽心求。多思惟恐晚得手，未老已闻先白头。我有何功居彼上，其间攘(掉)臂独无忧。”《击壤集》[卷一三]"}
{"章节": "卷七", "正文": "卷七 \\n  \\n 达理门 \\n 《否》卦，“包承，小人吉。”说者谓小人在下者包之，小人在上者承之，盖处《否》当然。杜云：“曲直吾不知，负暄侯樵牧。”“是非何处定，高枕笑浮生。”“洗眼看轻薄，虚怀任屈伸。”“寄谢悠悠世上儿，不争好恶莫相疑。”其寄傲疏放，摆脱世网，所谓两忘而化其道[者]也。《黄常明》[《溪诗话》卷五] \\n 漫叟《无为洞口》云：“洞傍山僧皆学禅，无求无欲亦忘年。”又：“无为洞口春水满，无为洞傍春云白。爱此踌蹰不能去，念(令)人悔作衣冠[客]。”岑参《宿先(仙)游寺》云：“寄报乘轩客，簪裾尔何容！”临川《何(和)秀老》云：“解我葱珩脱孟劳，暮年甘与子同袍。”比之退之云“方将敛之道，且欲冠其颠”，“向风长叹不可见，我欲收敛加冠巾”，异矣。六一有云：“自惭前引朱衣吏，不称闲行白发翁。”说者谓不言亦可。然次山《宿丹崖翁宅》诗[亦]云：“吾将求退与翁游，学翁歌醉在渔舟。官吏随人往来(未)得，却望丹崖惭复羞。”吁，[非]淫乎富贵者也。《溪》[卷六] \\n 东坡拈出陶渊明谈理之诗前后有三：一曰：“采菊东篱下，悠然见南山。”二曰：“笑傲东轩下，聊复得此生。”三曰：“客养千金躯，临化消其宝。”皆以为知道之言。盖摛章绘句，嘲弄风月，虽工亦何补！若睹道者，出语自然超诣，非常人能蹈其轨辙也。山谷尝跋渊明诗卷云：“血气方刚时，读此诗如嚼枯木；及绵历世事，如决定无所用智。”又尝论云：“谢康乐、庾义城之诗，炉锤之功，不遗余力，然未能窥彭泽数仞之墙者，二子有意于俗人赞毁其工拙，渊明直寄焉。”持是以论渊明诗，亦以可(可以)知(见)其关键也。《丹阳集》[《韵语阳秋》卷三] \\n 孟子所言皆精粗兼备，其言甚近，而妙义在焉。如庞居士云：“神通并妙用，运水与搬柴。”此自得者之言，最为达理。若孟子之言则无适不然。如许大尧、舜之道，只于行止疾徐之间教人做了。《龟山语录》[卷四] \\n 或问言动非礼则何(可)以正(止)，视听如何得合礼？曰：“四者皆不可易，易则多非理(礼)，故‘仁者先难而后获’。所谓难者，以我视，以我听，以我言，以我动也。”“仰面贪看鸟，回头错应人。”视听不以我也，胥失之矣。《上蔡语录》[卷中] \\n 吕晋伯兄弟中皆有见处。一人作诗咏曾点事曰：“函丈从容问且酬，展才无不至诸侯。可怜曾点推(惟)鸣瑟，独对春风咏不休。”同上[卷上] \\n 或问邵尧夫云：“谁信画前元有《易》，自从删后更无《诗》。画前有《易》何以见？”曰：“画前有《易》，其理甚微，然即用孔子之已发明者言之，未有画前尽(盖)可见也。如云：神农氏之耒耜盖取诸《益》，日中为市盖取诸《噬嗑》，黄帝、尧、舜之舟楫盖取诸《涣》，服牛乘马盖取诸《随》，《益》《噬[嗑]》《涣》《随》重卦也。当神农、黄帝、尧、舜之时，重卦未画，此理真圣人有以见天下之赜，故通变以宜民，而《易》之道得矣。然则非画前元有《易》乎？”《龟山语录》[卷二] \\n 熙宁十年夏，康节感微疾，气日益耗，神日益明。笑谓司马温公曰：“雍欲观化一巡，如何？”温公曰：“先生未应至此。”康节笑曰：“死生亦常事耳。”张横渠先生喜论命，来问疾，因曰：“先生论命否？当推之。”康节曰：“若天命，则已知之矣。世俗所谓命，则不知也。”横渠曰：“先生知天[命]矣，载尚何言！”程伊川曰：“先生至[此]，他人无以为力，愿自主张。”[康节曰：“平生学道，岂不知此？然亦无可主张。”]时康节居正寝，诸公议后事于外，有欲葬近洛阳城者，康节已知，呼伯温入曰：“诸公欲以近城地葬我，不可，当从伊川先[生]茔耳。”七月初四日大书诗一章曰：“生于太平世，[长于太平世，]死于太平世。客问年几何，六十又七岁。俯仰天地间，浩然独无愧。”以是夜五更捐馆。《闻见录》[卷二○] \\n 张敬夫《元日》诗：“古史书元意义存，《春秋》揭示更分明。人心天理初无欠，正本端原万善生。”《南轩集》[卷七] \\n 康节过士友家昼卧，见其枕屏小儿迷藏，以诗题其上云：“遂令高卧人，欹枕看儿戏。”盖熙宁间也。陈恬云：“《击壤集》不载。”同上[《闻见录》卷二○] \\n 张横渠《圣心诗》：“圣心难用浅心求，圣学须专礼法修。千五百年无孔子，尽因通变老优游。”《横渠集》[文集] \\n 五峰胡广仲诗：“幽人偏爱青山好，未(为)是青山青不老。山中出云雨太虚，一洗尘埃山更好。”朱氏陂(跋)云：“右衡山胡子诗也。初，绍兴庚辰，熹病卧山间，亲友仕于朝者，以书见招，某戏以两诗代书报之曰：‘先生去上芸香阁时籍溪先生[除]正字，赴馆供职，阁长新峨豸角冠刘共甫[自]秘书丞除察官。留取幽人卧空谷，一川风月要人看。”一章。‘瓮牖前头列画屏，晚来相对尽仪形。浮云一任闲舒卷，万古青山只么青。’二章。或传[以]语胡子，胡子谓其学者张敬夫曰：‘吾未识此人，然观此诗，[知其]庶[几]能有进矣。特其言有体而无用，故为是诗以箴警之，庶其闻之而有发也。’明年，胡子卒。又四年，某始见敬夫而后获闻之，恨不及见胡子而请其目也。因序其本末而书之于策，以无忘胡子之意云。”见《诗集》[《朱文公集》卷八一] \\n 邵尧夫先生居洛四十年，安贫乐道，自云未尝攒眉。所居寝息处为安乐窝，自号安乐先生，又为瓮牖，读书燕居。自平旦则焚香独坐，晡时饮酒三四瓯，微熏便止，不使至醉也。中间，州府以更法，不饷馈寓宾，乃为薄粥以代之，好事者或载酒以济其乏。尝有诗云：“斟有浅深存燮理，饮无多少系经纶。莫道山翁拙于用，也能康济自家身。”喜吟诗作大字书，然遇兴则为之，不牵强也。大寒暑则不出，每出乘小车，用一人挽之，为诗以自咏曰：“花似锦时高阁望，草如茵处小车行。”司马温公赠以诗曰：“林间高阁望已久，花外小车犹未来。”随意所之，遇主人喜客，则留三五宿；又之一家亦如之。或经月忘返，虽性高洁，而接人无贤不肖贵贱皆欢然如亲。尝自言：“若至大病，自不能支；其遇小疾，得有客对语，不自觉疾之去体也。”学者来从之问经义，精深浩博，应对不穷，思致幽远，妙极道数。间与相知之深者，开口论天下事，虽久存心世务者，不能及也。[《渔隐从话》后集卷二二] \\n 康节尝诵希夷之语曰：“得便宜事，不可再[作]；得便宜处，不可再去。”又曰：“落便宜是得便宜。”故康节诗云：“珍重至人尝有语，落便宜是得便宜。”盖可终身行之也。邵伯温《易学辨惑》[《闻见录》卷七] \\n 涪陵谯天授《牧牛图诗》，一章言其崇明礼法，目无邪视，可否昭判，拣辨无舛，依见见正，色尘不迷，故能非礼勿视，如牛双目变白，畏鞭箠，警视不易，设有他恶，不能纵观矣。诗曰：“喜见双眸白，通身黑尚全。整思南亩稼，还忌牧童鞭，妄色无轻学，非观已屡悛。回光惟圣道，此外竟何缘？”二章言其外屏非闻，耳无邪听，入耳著心，但惟圣道；依闻审音，恶声不惑，故能非礼勿听。如牛角耳变白，耸耳低首，惟牧是聆，更无他念矣。诗曰：“耳角冰霜洁，须知听不讹。法言缘理辨，邪说自心诃。响外聆微旨，音中味太和。淫荒无复入，非礼末之何！”三章言其戒谨辞气，口无妄言；戏论谗诬，不形声说；非先王之法言不敢道；扪舌谨辞，修辞立诚，故能非礼勿言。如牛唇口变白，为牧所缠，不得妄鸣，惟渴饮饥食始得解释矣。诗曰：“白口缠圈索，言非驷莫追。心声休妄发，敬道复何疑？正信通神鉴，渊谈协礼仪。能为天下则，诚自我无欺。”四章言其遵守礼法，中主惟敬；心无妄动，举必循理；精诚外发，照破邪行；素履而往，往而无咎，故能非礼勿动。如牛四足变白，犹恐散失，未舍鼻索矣。诗曰：“四足虽更白，犹宜鼻索拘。草田方缓执，禾径未相逾。步步无非履，心心向大途。见闻言动事，到此竟何殊！”五章言其学习美成，礼法文质，内外自然，克己复礼，归于至诚；不假行将，动容周旋，皆中乎礼，盛德之至；居德之盛，尚可形容，故如牛首尾变白，牧者置鞭闲坐，不执鼻索，放旷无拘，顿绝所犯矣。诗曰：“鼻索何劳执，长鞭已弃闲。大田随俯仰，古道任回环。义草餐清野，仁泉饮碧湾。德纯非用牧，危坐对层山。”六章言其抑为不厌，好古敏求，积而至圣；思虑销陨，情识净尽；犹金鉴焉，不迎不将，应而不伤；心休世逋，超然绝疑；动静无意，但寓形于世而已。如牛全白，纯一不杂，人牛两息，灭意相拘矣。诗曰：“一饱心休息，安眠百不知。有形随处寄，毋意复何疑！用舍非关念，优游绝所窥。相忘人世外，惟有牧童儿。”七章言其逆顺难测，混同体用；随世态卷舒，例防阳惨酢；损益盈虚，与时偕行；言不必信，行不必果，惟义所在；一切毋必，道合则从。犹如白牛，虽带圈索，已无牧人矣。诗曰：“圈索虽牵执，从兹牧者亡。何心拘小节，平步蹈中常。饥饱随时过，行藏任运将。春山春草绿，逢处可充肠。”八章言其仕止久速，咸契所宜；达节善变，出处无际；进退存亡，不失其正；独见几权，应世无固，不俟终日。犹如白牛随方运动，饮食无系矣。诗曰：“日暖随方去，天寒隐有余。当行非俟牧，可止便安居。饮食和粗细，周旋契疾徐。权几虽应用，岂外是如如。”九章言其无方无体，妙绝万物，不见有己；身心销复，与道混融；一切毋我，又何分别；随时应用，应物张机，无有本体；名言胡义，留为世训，警策后觉。犹如无牛可得，惟存鼻索，传示将来矣。诗曰：“相尽云何牧，心融孰是牛？我人依妄立，学行假名修。不见当先迹，宁知有后由。鞭绳应到此，聊为且□留。”"}
{"章节": "卷八", "正文": "卷八 \\n  \\n 博识门 \\n 尝观临川“解我葱珩脱孟劳”，尝不晓孟劳何等物。及观《谷梁传》注：孟劳，鲁之宝刀。《黄常明》[《溪诗话》卷九] \\n 子美“於菟侵客恨”，乃楚人谓虎於菟。“土锉冷疏烟”，乃蜀人呼釜为锉。“富豪有钱驾大舸”，《方言》：南楚、江、湘凡船大者谓之舸。“百丈谁家上水船”，荆峡以竹为缆(缆为)百丈。“堑抵公畦棱”，京师农人指田云几棱去声。“市暨瀼西颠。”夔人谓江水横通山谷处为瀼。子厚“桃笙葵扇安可当”，宋、魏之间谓簟为笙。“欸[音袄]乃[音霭]一声山水绿”，乃楚人歌声。临川“窗明两不借”，楚人以草履为不借。东坡“倦看涩勒暗蛮村”，盖岭南竹名。艾(又)“蓬沓障前走风雨”，注云：於潜妇人皆插大银栉，谓之蓬沓。又：“几思压茅柴，禁烟(网)日夜急。”山谷：“燕湿社公雨，莺啼花信风。”皆方言也。《黄常明》[同上卷一○] \\n 江汉有浒，以扦制泛滥，大涨则溢于平陆。水退浒见，舟人谓之水落糟(槽)。又滩石湍激，其中深仅可容舟者，谓之洪。若大水则不复问洪矣。临川“万里寒江正复槽”，“东江水(木)落水分洪”以此。亦谓水黄帽，谓云炮车，非遐征远涉，不能知也。同上[卷五] \\n 柳《读书》篇：“瘴疴扰灵府，日与往昔殊。临文乍了了，彻卷元(兀)若无。”盖尝《答许京兆书》云：“往时读书，不至底滞。今每读一传，再三伸卷，复观姓氏。”在宗元则为瘴疴所扰，它人乃公患也。同上[卷三] \\n 东坡云：“东来贾客木绵裘，饮散金山月满楼。夜半潮来风又热，卧吹箫管到扬州。”集中题云《梦中作》。盖坡尝衣此，坐客误云木绵袄俗，饮散乃出此诗，且云，虽欲[俗]不可得也。坐客大惭。贾客事乃《南史》，孔觊二弟，颇营产业。请假东还。觊出渚迎之。辎重二十余船，皆绵绢纸席之属，觊伪喜，[因]命[且]置岸侧，既而正色谓曰：“汝辈忝预士流，何至还东作贾客耶？”命烧尽乃去。《溪》[卷六] \\n “家家养乌鬼”，沈存中以为鸬鹚，说者谓非也。元微之诗云：“病养(赛)乌称鬼，巫占瓦代(作)龟。”自注云：“南人染病，竞赛乌鬼；楚巫列肆，兢(悉)卖瓦卜。”此乃《戏效俳体二首》，其二亦云“瓦卜传神语”，皆是处方言，则乌鬼非鸬鹚不疑(两字作“明”)矣。[《溪诗话》卷八] \\n 书史蓄胸中而气味入于冠裾，山川历目前而英灵助于文字。太史公南游北涉，信非徒然。观老杜《壮游》云：“东下姑苏台，已具浮海航。到今有遗恨，不得穷扶桑。”“剑池石壁仄，长洲芰荷香。嵯峨阊门北，清庙映池塘。”“越女天下白，鉴湖五月凉。剡溪蕴秀异，欲罢不能忘。归帆拂天姥，中岁贵(贡)旧乡。”“放荡齐赵间”，“西归到咸阳”。其豪气逸韵可以想见。序《太白集》者称其隐岷山，居襄溪。南游江淮，观云梦，去之齐鲁，之吴之梁，北抵赵、魏、燕、晋，西徙(涉)邠、岐。从(徙)金陵，上(止)寻阳，流夜郎，泛洞庭，上巫峡。白自序亦曰：“偶乘扁舟，一日千里；或遇胜景，终年不移。”其恣横采览，非其狂也。使二公隐(稳)坐中书，何以垂不朽如此哉！燕公得助于江山，郑綮谓相府非灞桥，那得诗思，非虚语也。[《溪诗话》卷八] \\n 《学林新编》云：世传织女嫁牵牛渡河相会。某按《史记》《晋·天文志》，河鼓星在织女、牵牛二星之间，世俗因傅会为渡河之说，媟渎上象，无所根据。《淮南子》云：“乌鹊填河成桥，而渡织女。”《荆楚岁时记》云：“七夕河汉间奕奕有光景，以此为候，是牛女相遇(过)也。”其说皆怪诞不足信。子美《牵牛织女》诗云：“牵牛出河西，织女处其东。万古永相望，七夕谁见同。神光意难候，此事终朦胧。”观子美诗意，不取世俗说也。七夕乞巧，见于周处《风土记》，乃后人编类成书，大抵初无稽考，不足信者多矣。[《渔隐从话》前集卷一一] \\n 《侯鲭录》云：“东坡作《雪诗》云：‘冻合玉楼寒起栗(粟)，光摇银海眩生花。’后见荆公云：‘道家以两肩为玉楼，目为银海，是使此事否？’坡退曰：‘惟荆公知此出处。’”[同上卷二九] \\n 苕溪渔隐曰：《缃素杂记》《学林新编》二家辨证乘槎事，大同小异。余今采摭其有理者共为一说。按张茂先《博物志》曰：“旧说天河与海通。近世有人居海上者，每年八月见浮槎来不失期。赍一年粮乘之而去。十余日中，犹观星月日辰。自后茫茫亦不觉昼夜。奄至一处，有城郭屋舍甚严，遥望宫中有妇人织，见[一]丈夫牵牛渚次饮之。惊问曰：“何由至此？”其人说以来意，并问此是何处，答曰：“君至蜀郡访严君平则知之。”因还。后以问君平，君平曰：“某年月日，有客星犯牵牛宿。”计年月，正是此人到天河时也。”所载止此而已。而《荆楚岁时记》直曰：张华《博物志》云：汉武帝令张骞穷河源，乘桴经月而去，[至]一处，见城郭如官府，室内有一女织，又见一丈夫牵牛饮河。骞问云：“此是何处？“答曰：“可问严君平。”织女取机榰(榰机)石与骞而还。后至蜀问君平，君平曰：“某年月日，客星犯牛斗。”所得榰机石为东方朔所识，亦(并)其证焉。按骞本传及《大宛传》，骞以郎应募使月氏，为匈奴所留，十余岁得还。骞身所至者大宛、大月氏、大夏、康居，而传闻其旁大国五六，具为天子言其地形所有，并无乘槎至天河之说。而宗懔乃傅会以为武帝、张骞之事，又益以榰机石之说，何耶？子美《夔府咏怀》诗曰：“途中非阮籍，槎上似张骞。”又《秋兴》诗曰：“奉使虚随八月槎。”如此类，前贤多用之，恐非实事。[同上卷一一] \\n 杜子美诗喜用《文选》语，故宗武亦习之不置，所谓“熟精《文选》理，休觅彩衣轻”，又云“呼婢取酒壶，续儿诵《文选》”是也。唐朝有《文选》学，而时君尤见[钦]重，分别本以赐金城，书绢素以属裴行俭是也。《外史梼杌》载郑奕尝以《文选》教其子，其兄曰：“何不教读《论语》？免学沈、谢嘲风弄月，污人行止。”郑兄之言盖欲先德行而后文艺，亦不为无理也。《丹阳集》[《韵语阳秋》卷三] \\n 《雪浪斋日记》云：昔人有言：“《文选》烂，秀才半。”正为《文选》中事多可作本领尔。余谓欲知文章之要，当熟看《文选》，盖《选》中自三代涉战国、秦、汉、晋、魏六朝以来文字皆有。在古则浑厚，在近则华丽也。苕溪渔隐曰：少陵《宗武生日》诗“熟精《文选》理”，盖为是也。”[《渔隐丛话》后集卷二] \\n 诗话乃云：质之少陵《昔游》诗：“昔者与[高]李，同登单父台。”则知非吹台。三人能(皆)词宗，果登吹台，岂无雄词杰唱著后世耶？予窃哂其弗细考前诗而妄为云云，故具载之以显其误也。[同上前集卷一二] \\n 苕溪渔隐曰：学者欲博读异书，余谓退之之《进学解》云：“上规姚姒，浑浑无涯。《周诰》《汤盘》，诘屈聱牙。《春秋》谨严，《左氏》浮夸。《易》奇而法，《诗》正而葩。下逮《庄》《骚》，太史所录，子云相如，同工异曲。”若只读此足矣，何必多嗜异书！[同上后集卷一○]"}
{"章节": "卷九", "正文": "卷九 \\n  \\n 狂放门 \\n 《剑阁》云：“吾将罪真宰，意欲铲叠嶂。”与太白“槌破黄鹤搂”，“刬却君山好”，语亦何异？然《剑阁》诗意在削平僭窃，尊崇王室，凛凛有忠义气，槌碎刬却之语，但觉一味粗豪耳。故昔人论文字以意为主(上)。《溪》[卷一] \\n “性豪业嗜酒，嫉恶怀刚肠。饮酣视八极，俗物都茫茫。”此子美胸中语也。宜其孩弄严武，藐视礼法，而朱老、阮生皆预莫及(逆)，《遭田父泥饮》至被肘而不悔，其内直外曲，强御不畏，矜寡不侮，非世所能测也。《溪》[卷六] \\n 唐史载杜审言尝云“吾闵(文)当得屈宋作衙官”，其孙乃有“读书破万卷，下笔如有神。”谓苏味道“见吾判且羞死”，甫乃有“集贤学士如堵墙，看我落笔中书堂”。谓“为造化小儿所苦”，甫乃有“日月笼中鸟，乾坤水上萍”。所谓“是以似之”也。同上[卷六] \\n 《艺苑雌黄》云：“吟诗喜作豪句，须不畔于理方善。如东坡观崔白《骤雨图》云：‘扶桑大茧如瓮盎，天女织绡云汉上。往来不遣凤衔梭，谁能鼓臂投三丈？’此语豪而甚工。石敏若[《桔林文》中]《咏雪》有‘燕南雪花大于掌，冰柱悬檐一千丈’之语，豪则豪矣，然安得尔高屋[邪！虽豪，觉畔理。]或云《咏雪》非敏若诗，见鲍钦止《夷白堂小集》。”苕溪渔隐曰：“《东坡集》载此诗是题赵令晏、崔白大图，幅径三丈，故云：‘往来不遣凤衔梭，谁能鼓臂投三丈。’可谓善造语能形容者也。《画品》[中止有李营丘《骤雨图》，从无崔白者，兼东坡此诗又云]：‘人间刀尺不敢裁，丹青付与濠梁崔。风蒲半折寒雁起，竹间的皪横江梅。’乃是崔白《冬景图》，《艺苑》以谓《骤雨图》误矣。余[又观]李太白《北风行》云：‘燕山雪花大如席。’《秋浦歌》云：‘白发三千丈。’其句可谓豪矣，奈无此理何？如秦少游《秋日绝句》云：‘连卷雌霓拄(拱)西楼，逐雨追晴意未休。安得万妆相向舞，酒酣聊把作缠头。’此语亦豪而工矣。”[《渔隐从话》后集卷二六] \\n 郭功甫《金山行》造语豪[壮]，世多不见全篇，今录于左方：“金山杳在沧溟中，雪崖冰柱浮仙宫。乾坤扶持自今古，日月仿佛缠西东。我泛灵槎出尘世，搜索异境窥神工。一朝登临重叹息，四时想象何其雄！卷帘夜阁挂北斗，大鲸驾浪吹长空。舟摧岸断岂足数，往往霹雳捶蛟龙。寒蟾八月荡瑶海，秋光上下磨青铜。鸟飞不尽暮天碧，渔歌忽断芦花风。蓬莱久闻未成往，壮观绝致遥应同。潮生潮落夜还晓，物数交(与数)会谁能穷！百年形影浪自苦，便欲此地安[微]躬。白云南去供入(来入我)望，又起归兴随征鸿。”[同上前集卷三七] \\n 称赏门 \\n 《王直方诗话》云：乐天有诗云：“醉貌如霜叶，虽红不是春。”东坡有诗云：“儿童误喜朱颜在，一笑那知是酒红。”郑谷有诗云：“衰鬓霜供白，愁颜酒借红。”老杜有诗云：“发少何劳白，颜衰肯更红？”无己诗云：“发短愁催白，颜衰酒借红。”皆相类也。然无己初出此一联，大为当时诸公所称赏。[《渔隐从话》前集卷五一] \\n 《雪浪斋日记》云：高荷字子勉，山(上)谷诗云：“点检金闺彦，飘零玉笋班。尚令清庙器，犹隔鬼门关。”大为山谷所喜。[同上卷五二] \\n 杜子美褒称元结《舂陵行》兼《贼退后示官吏》二诗云：“两章对秋月(水)，一字偕华星。致君唐虞际，淳朴忆大庭。”又云：“今盗贼未息，得结辈数十公，落落然参错为天下邦伯，天下少安，可立待矣。”盖非专称其文也。至于李义山乃谓“次山之作以自然为祖，以元气为振(根)”，无乃过乎！秦少游《漫郎诗》云：“字偕华星章对月，漏泄元气烦挥毫。”盖用子美、义山语也。[《韵语阳秋》卷六] \\n 《今是堂[手录》云]：高丽使过海，有诗云：“水鸟浮还没，山云断复连。”时贾岛诈为梢人，联下句云：“棹穿波底月，船压水中天。”丽使嘉叹久之[自此不复言诗]。《溪》[《渔隐从话》前集卷一九] \\n 张祜诗云：“故国三千里，深官二十年。”杜牧赏之，作诗云：“可怜‘故国三千里’，虚唱歌词满六宫。”故郑谷[云]：张生‘故国三千里’，知者唯应杜紫薇。”诸贤品题如是，祜之诗名安得不重乎！其后有“解道澄江静如练，世间唯有谢玄晖”，“解道江南断肠句，世间唯有贺方回”等语，皆祖是意也。《葛常之》[《韵语阳秋》卷四] \\n 诗人赞美同志诗篇之善，多比珠玑、璧玉、锦绣、花草之类，至杜子美则岂[肯]作此陈腐语也(耶)？《寄岑参》诗云：“意惬关飞动，篇终接混茫。”《夜听许十[一]诵诗》云：“精微穿溟滓(涬)，飞动摧霹雳。”《赠卢居(琚)》诗云：“藻翰唯牵率，湖山合动摇。”《赠朱(郑)谏议》诗云：“毫发无遗恨，波澜独老成。”《寄李白》诗云：“笔落惊风雨，诗成泣鬼神。”《赠高适》诗云：“美名人不及，佳句法如何？”皆惊人语也。视余子其神芝[之]与腐菌哉！《丹阳集》[同上卷三] \\n 称荐门 \\n 温公自称为[迂]叟，香山居士亦尝以自号。其诗云：“初时被目为迂叟，近日蒙呼作隐人。”司马岂慕其洛居有闲适之乐耶？《溪》[卷九] \\n 周美成邦彦，元丰初以太学生进《汴都赋》，神宗命之以官，除太学录。其后流落不偶，浮沉州县三十余年。蔡元长用事，美成献《生日诗》，略云：“化行《禹贡》山川内，人在周公礼乐中。”元长大喜，即以秘书少监召，又复荐之。《挥麈录》 \\n 李白《赠崔侍御》诗云：“黄河三尺鲤，本在孟津居。点额不成龙，归来伴凡鱼。何当赤车使，再往召相如。”相如盖自谓也。观此不可谓白之(五字作“则白不可谓”)无心于仕进者。然当时慢侮力士，略不为身谋，[旋]致贬逐而曾不悔。使其欲仕之心切，必不如是。先是，苏颋为益州长史，见白异之，曰：“是子天才英特，少益以学，[可]比相如。”故曰(白)诗中每以相如自比。[《赠]从弟之遥》曰：“汉家天子驰驷马，赤车蜀道迎相如。”《自汉阳病酒归》曰：“圣主还听《子虚赋》，相如却欲论文章。”《赠张镐》曰：“十五观奇书，作赋凌相如。”白自比为相如，非止一诗也。[《韵语阳秋》卷六] \\n 吴迈远好自夸而嗤鄙他人，每作诗得称意语，辄掷地呼曰：“曹子建何足数哉！”袁嘏谓人曰：“我诗有生气。”亦以用心深苦，俄而有得，宜不胜其喜。子美云“语不惊人死不休”，贯休谓“得句先呈佛”，皆此谓(为此)也。[《溪诗话》卷二] \\n 老杜高自称许有乃祖之风，上书明皇云：“臣之述作沈郁顿挫，杨雄、枚皋可企及也。”《壮游》诗则自比游(于)崔、魏、班、杨。又云：“气劘屈贾垒，目短曹刘墙。”《赠韦左丞》则曰：“赋料杨雄敌，诗看子建亲。”甫以诗雄于世，自比诸人，诚未为过。至“窃比稷与契”则过[矣]。史称甫好论天下大事，高而不切，岂自比稷、契而然耶？至云：“上感九庙焚，下悯万民疮。斯时伏青蒲，廷争守御床。”其忠荩亦可嘉矣。《韵语阳秋》[卷八] \\n 《复斋漫录》云：“江公著初任洛阳尉，久旱微雨，作诗云：‘云叶纷纷雨脚匀，乱花柔草长精神。雷车却辗前山过，不洒原头陌上尘。’温公于士人家见之，借纸笔修刺谒江，且为称荐，由此知名。”[《渔隐从话》后集卷二二] \\n 投献门 \\n 《王直方诗话》云：杭有西湖而颍亦有西湖，皆为游赏之胜。而东坡连守二州。其初得颍也，有颍人在坐云：“内翰但只消游湖中，便可以了郡事。”盖言其讼简也。秦少章因作一绝献之云：“十里荷花菡萏初，我公所至有西湖。欲将公事湖中了，见说官闲事亦无。”后东坡到颍，有《谢执政启》亦云：“入参两禁，每玷北扉之荣；出典二邦，辄为西湖之长。”[《渔隐从话》前集卷四一] \\n 钱惟演为洛帅留守，始置驿贡花，识者鄙之。蔡君谟加法[造]小团茶贡之，富彦国叹曰：“君谟[士人]乃为此也(耶)！”坡作《荔支叹》曰：“我愿天公怜赤子，莫生尤物为疮痏。雨顺风调百谷登，民不饥寒为上瑞。君不见武陵溪边粟粒芽，前丁后蔡相笼加。吾君盛德岂在此，致养口腹何陋耶！又不见洛阳丞相忠孝家，可怜亦进姚黄花。”补世之语，不能易也。尝爱李敬方《汴河直进船》诗云：“汴水通淮利最多，人生为害亦相和。东南四十三州地，取尽脂膏是此河。”此等语皆[可]为多(炙)背之献也。[《溪诗话》卷五] \\n 评论门 \\n 介甫[梅]诗：“少陵为尔牵诗兴，可是无心赋海棠？”杜默云：“倚风莫怨唐工部，后裔谁知不解衣(诗)。”曾不若东坡、柯邱海棠长篇冠古绝今，虽不指名(明)老杜而补世(亡)之意，盖使来世自晓也。[《溪诗话》卷八] \\n 乐天《九日思杭州》云：“笙歌委曲声延耳，金翠动摇光照身。”子瞻《有怀钱塘》云：“剩看新番眉倒晕，未应泣别脸消红。”黎元耆旧，何遽忘之也[耶]？徐考其集，白《送杭州姚(三字作“姚杭州赴任”)因思旧游》云：“闾里固宜勤抚恤，楼台亦要数跻攀。”苏亦云：“细雨暗(晴)时一百六，画桡鳌(鼍)鼓莫遗(违)民。”是未尝无意于民庶也。然白又有“故妓数人凭问讯，新诗两首倩流传”，坡又有“休惊岁岁年年貌，且对朝朝暮暮人”。大抵淫乐之语多于抚养之语耳。夫子称“未见好德如好色”，而伤之曰“已矣乎”，二公未能免俗，余人不必言。[同上] \\n 子瞻赋《浊醪有妙理》，首句云：“酒勿嫌浊，人当取醇。”其末乃曰：“浊者以饮吾仆，清者以酌吾友。”复立分别，则是浊醪无妙理矣。岂非万斛汹涌不暇点校故欤！[同上] \\n 司马温公[《题赵舍人庵》]云：“清茶淡话难逢友，浊酒狂歌易得朋。”虽造次间语，亦在于[进]直谅之益而退便僻之损也。[同上卷一] \\n 《雪浪斋日记》云：读谢灵运诗，知其揽尽山川秀气；读退之《南山诗》，颇觉似《上林》《子虚赋》，才力小者不能到。李长吉、玉川子诗皆出于《离骚》，未可以立谈判也。皇甫持正云“吟诗未有刘长卿一字”，唐人必甚重长卿，今诗十卷亦清丽。[《渔隐从话》前集卷二] \\n 《宋子京笔记》云：“古人语有椎拙不可掩者，《乐府》曰：‘何以销忧，惟有杜康。’刘越石曰：‘何其不梦周。’又有曰：‘夫子悲获麟，西狩叹(涕)孔丘。’”虽有意绪，词亦钝朴[矣]。[同上卷一]"}
{"章节": "卷十", "正文": "卷十 \\n  \\n 评论门 \\n 杜云：“尔辈可忘年。”“含凄觉汝贤。”“送尔维舟惜此筵。”“汝与山东李白好。”自世俗观之，则为简傲，诗简(家)不然，亦尝有云：“忘形到尔汝。”《黄常明》[《溪诗话》卷五] \\n 又《古柏》云：“不露文章世已惊，未辞剪伐谁能送！”先器识后文艺，与浮躁炫露者[有]异也。同上[卷五] \\n 《古柏》云：“大厦如倾要梁栋，万牛回首丘山重。”此贤者难进而易退[也]，非其招不往者也。同上[卷五] \\n 赵嘏《长安秋望》诗云：“残星几点雁横塞，长笛一声人倚楼。”当时人诵咏之以为佳作，遂有赵倚楼之目。又有《长安月夜与友人话归故山》诗云：“杨柳风多潮未落，蒹葭霜在雁初飞。”亦不减倚楼之句。至于《献李仆射》诗云：“新诺似山无力负，旧恩如水满身流。”则谬矣。《葛常之》[《韵语阳秋》卷四] \\n 钟嵘称张茂先：“惜其儿女情多，风云气少。”喻凫尝谒杜紫薇不遇，乃曰：“我诗无绮罗铅粉，宜不[售]也。”淮海诗亦然，人戏谓可入小石调。然率多[子]美句，但绮丽大胜尔。子美“并蒂芙蓉本自双”，“水荇牵风翠带长”，退之“金钗半醉坐添春”，牧之“春风十里扬州路”，谁谓不可入黄钟宫耶？《黄常明》[《溪诗话》卷三] \\n 昌黎[《送刘师服》]云：“携持令名归，自足贻家尊。”苏州《送黎尉》云：“只应传善政，朝夕慰高堂。”诚儒者迂阔之辞，然贪饕苟得污累其亲，孰若清白之为愈。同上[卷三] \\n 东坡云：少陵《咏怀》诗：“杜陵[有]布衣，老大意转拙。许身亦(一)何愚，窃比稷与契。”子美自比稷、契，人未必许也。然其又有诗云：“舜举十六相，身尊道更高。秦时任商鞅，法令如牛毛。”自是稷、契辈人口中语也。[又云]“知名不(未)必称，局促商山芝。”又云：“王侯与蝼蚁，同尽随丘墟。愿望第一义，回向心地初。”乃知子美诗尚有事在也。《溪》[《渔隐从话》前集卷一二] \\n 张籍《送区弘诗》云：“韩公国大贤，道德赫已闻。昨出为阳山，尔区来趋奔。韩官迁法曹，子送(随)至荆门。韩入为博士，崎岖从羁轮。”观其游从之久，疑得于韩者深也。然考其文章议论之际乃不得预籍、湜之列，何也？《韩集》有《送区弘南归》诗云：“我迁于南日周围，来见者众莫依希。爰有区子荧荧晖，观以彝训或从违。我念前人譬葑菲。落以斧斤引缠微(纆徽)，虽有不逮驱騑騑。”观此数语，则韩虽以师道自任，而区受道之质盖有所未至也。其后又勉之以“行行正直勿脂韦，业成志立来颀颀”，其诲之者至矣。集中又有《送区册序》，《韩文辨证》云：“册即弘也，”未知孰据尔。《丹阳集》[《韵语阳秋》卷六] \\n 举人过失难于当，其尤者，臧孙之犯门斩关，惟孟椒能继(数)之。臧纥谓国有人焉，必椒也。其难如此。司马相如窃妻涤器，开巴蜀以困苦乡邦，其过已多，至为《封禅书》，则谗谄(谄谀)盖天性，不复自新矣。子美犹云：“竟[无]宣室召，徒有茂陵求。”李白亦云：“果得相如草，仍余《封禅》文。”和靖独不然，曰：“茂陵他日求遗稿，犹喜曾无《封禅书》。”言虽不迫，责之深矣。李商隐云：“相如解草《长门赋》，却用文君取酒金。”亦舍其大论其细也。举其大者自西湖始。其后有讥其谄谀之态死而未已，正如捕逐寇盗，先[为]有力者所获，搤其吭而骑其项矣，余人从旁助箠缚耳。《黄常明》[《溪诗话》卷三] \\n 士人程文，穷日力作一论，既不限声律，复不拘诗(语)句，尚罕得反复折难使其理判然[者]。观《赴奉先咏怀五百言》，乃声律中老杜心迹论一篇也。自“杜陵有布衣，老大意转拙，许身一何愚，自比[以]稷与契”，其[心]术祈向自是稷、契等人。“穷年忧黎元，叹息肠内热”，与饥渴由己也(者)何异？然常为不知者所病，故曰：“取笑同学翁”。世不我知而所守不变，故曰“浩歌弥激烈”。又云：“非无江海志，潇洒送日月。”“当今廊庙具，建厦岂云缺。葵藿倾太阳，物性固莫夺。”言非不知隐遁为高也，亦非以国无其人也，特废义乱伦，有所不忍。“以兹误生理，独耻事干谒。”言志大术疏，未始阿附以借势也。为下士所笑而浩歌自若，皇皇慕君而雅志栖道(遁)。既不合时，而又不少低屈，皆设疑互答，屡致意焉。非巨刃有余，孰能之乎！中间铺叙间关酸辛，宜不胜其戚戚，而“默思失业途(徒)，因念远戍卒”，所谓忧在天下，而不为小(一)己失得也。禹、稷、颜子不害为同道，少陵之迹江湖而心稷、契，岂为过哉！孟子曰：“穷则独善其身，达则兼善天下。”其穷也，未尝无志于国与民；其达也，未尝不抗其易退之节：密(蚤)谋先定，出处一致矣。是时(诗)先后周复，正合乎此。昔人目《元和贺雨诗》为谏书，余特目此诗为心迹论也。《溪》[卷一○] \\n [刘昭禹云]“五言如四十个贤人，著一个屠酤不得。觅句者如掘得玉匣子，有底有盖，但精心必获其宝。”然昔人“园柳变鸣禽”，竟不及“池塘生春草”；“余霞散成绮”，不及“澄江静如练”；“春水船如天上坐”，不若“老年花似雾中看”；“闲久(几)砚中窥水浅”，不若“花落(落花)径里得沿(泥)香”；“停杯嗟别久”，不及“对月喜家贫”；“枫林社日鼓”，不若“茅屋午时鸡”。此数公未始不精心。似此，知全其宝者未易多得。《黄常明》[同上卷五] \\n 愈《寄孟刑部联句》云：“美君如(知)道腴，逸步谢天械。”或问道果有味乎？余曰：如介甫：“午鸡声不到禅林，柏子烟中静拥衾。”“竹鸡呼我出华胥，起灭篝灯拥燎炉。各据槁梧同不寐，偶然闻雨落阶除。”皆淡中意(泊中)味，非造此景(境)不能形容也。《黄常明》[同上] \\n 张无尽《题武昌陵(灵)竹寺》云：“孟宗泣竹笋冬生，岂是青青竹有情。影响主张非别物，人心但莫负幽明。”语虽浅直，然当于理。乐天有(云)“余霞散成绮”，“别叶乍辞风”等语丽矣，不过于嘲风雪弄花[草]而已。故《寄唐生》诗云：“非求宫律高，不务文字(章)奇。惟歌生民病，得愿(愿得)天子知。”《溪》[卷十] \\n 颜延之尝问鲍照己与灵运优劣。照曰：“谢五言如初发芙蓉，自然可爱。君诗铺锦列绣，亦雕绘满眼。”钟嵘《诗品》乃记汤惠休云：“谢如芙蓉出水，颜如错采镂金。”与本传不同。[传]又称延之尝薄惠休制作，以为委巷中歌谣耳。岂汤(惠)休因为延之所薄，遂有芙蓉错镂之语，故史取以文饰之耶？坡云：“辨才诗如风吹水，自成文理；吾辈与参寥如巧妇织锦耳。”取况亦类此。渊明所以不可及者，盖无心于非誉巧拙之间也。《黄常明》[同上卷五] \\n 永叔以昌黎比介甫，云答(答云)：“他日若能窥孟子，终身何敢望韩公！”吴季野以方贾谊，答云：“俯仰缪恩方自歉，惭君将比洛阳人。”皆愤然不平，如恶无盐唐突。而谢景山赠文忠诗有“才如梦得今(多)为累，情似安仁久悼亡”，即开门当之。二公何抑扬之异也。同上[卷五] \\n 子美《夜宴左氏庄》“检书烧烛短”，烛正不宜观书，检阅时暂可也。退之“短檠二尺便且光”，可谓灯窗人中(中人)语，犹有未便，灯不笼则损目，不宜勤且久。山谷“夜堂朱墨小灯笼”，可谓善矣。而虚堂非夜久所宜。子瞻：“推门入室书纵横，蜡纸灯笼晃云母。”惯亲灯火儒生酸态尽矣。同上[卷三] \\n 张籍尝移书责退之与人商论不能下气。愈亦有云：“我昔实愚蠢，不能降色辞。”余谓此乃书生常态。昔尝见太[学]中炉亭议题纷喧哄然，其后有二生坐是鸣鼓，岂直议礼家为聚讼哉！圣俞《谢永叔惠酒》云：“贻诗(始时)语且横，既醉论益坚。曾不究世务，闲气争占(古)先。”诚有之也。同上[卷七] \\n 岑参《寄杜拾遗》云：“圣朝无阙事，自觉谏书稀。”退之《赠崔补阙》云：“早生(年少)得途未要忙，时清谏疏尤宜罕。”皆缪承荀卿有听从无谏诤之语，遂使阿谀奸佞用以借口。以是知凡造意立言，不可不豫为天下来(后)世虑。《溪》[卷一] \\n 《西清诗话》：“人之好恶，固自不同。子美在蜀作《闷》诗，乃云：‘卷帘唯白水，隐几亦青山。’若使余居此，应从王逸少语，吾当卒以乐死，岂复更有闷耶？”同上[《渔隐从话》前集卷七] \\n 王君玉云：“子美之诗，词有近质[者]，如‘麻鞋见天子’，‘垢腻脚不袜’之句，所谓转石于千仞之山势也。学者尤之过甚，岂远大者难窥乎？”同上[同上]"}
{"章节": "卷十一", "正文": "卷十一 \\n  \\n 评论门 \\n 翰苑作春帖子，往往秀丽可喜，如苏子容云：“璇霄一夕斗杓东，潋滟晨曦照九重。和气熏风摩盖壤，竞消金甲事春农。”邓温伯云：“晨曦潋滟上帘栊，金屋熙熙歌吹中。桃脸似知官宴早，百花头上放轻红。”蒋颍叔云：“昧旦求衣向晓鸡，蓬莱仗日下(下日)将西。花添漏鼓三声远，柳映春旗一色齐。”梁君贶诗云：“东方和气斗回杓，龙角中星转紫霄。圣主问安天未晓，求衣亲护玉宸朝。”皆佳作也。余观郑毅夫《新春词四首》，其一云：“春色应随步辇还，珠旒玉几照龙颜。紫云殿下朝元罢，便须(令)东风到世间。”其二云：“春风细拂绿波长，初过层城度建章。草色未迎雕辇翠，柳梢先学赭衣黄。”其三云：“晴晖散入凤凰楼，一行朱(珠)帘不上(下)钩。汉殿斗簪双彩燕，并和春色上钗头。”其四云：“小池春破玉玲珑，声触帘钩渐好风。闲绕阑干掐花树，春痕已着半梢红。”观此四诗，与帖子格调何异？岂久于翰苑而笔端自然习熟耶？《丹阳集》[《韵语阳秋》卷二] \\n 张籍，韩愈高弟也。愈尝作《此日足可惜》赠之八百余言，又作《喜侯喜至》之篇赠之二百余言，又有《赠张籍》一篇二百言，皆不称其能诗。独有《调张籍》一篇，大尊李、杜而末章有“顾语地上友，经营无太忙”之句。《病中赠张籍》一篇有“半途喜开凿，派别失大江，吾欲盈其气，不令见麾幢”之句。《醉赠张彻》有“张籍学古淡，轩昂(鹤)避鸡群”之句。则籍有意于慕大，而实无可取者也。及取其集而读之，如《送越客》诗云：“春云剡溪口，残月镜湖西。”《逢故人》诗云：“海上见花发，瘴中闻鸟飞。”《送海客》诗云：“入国自献宝，逢人多赠珠。”“紫掖发章句，青闱更咏歌。”如此之类，皆骈句也。至语言拙恶，如：“寺贫无施利，僧老足慈悲。”“收拾新琴谱，封题旧药方。”“多申请假牒，只送贺官书。”此尤可笑。至于乐府，则稍超矣。姚秘监尝称之曰：“妙绝《江南曲》，凄凉《怨女》诗。”白太傅尝称之曰：“尤攻(工)乐府词，举代少其伦。”由是论之，则人士所称者非以诗也。”[同上] \\n 应制诗非他诗比，自是一家句法，大抵不出于典实富艳尔。夏英公《和上元观灯》诗云：“鱼龙曼衍六街呈，金锁通宵启玉扃(京)。冉冉游尘生辇道，迟迟春箭入歌声。宝坊月皎龙灯淡，紫馆风微鹤焰平。宴罢南端天欲晓，回瞻河汉尚盈盈。”王岐公诗云：“雪消华月满仙台，万烛当楼宝扇开。双凤云中扶辇下，六鳌海上驾山来。镐京春酒沽(沾)周宴(燕)，汾水秋风陋汉才。一曲升平人尽(共)乐，君王又进紫霞杯。”二公虽不同时，而二诗如出一人之手，盖格调(律)当如是也。丁晋公《赏花钓鱼》诗云：“莺惊凤辇穿花去，鱼畏龙颜上钓迟。”胡文恭(公)云：“春暖仙蓂初靃靡，日斜芝盖尚徘徊。”郑毅夫云：“水光翠绕九重殿，花气浓薰万寿杯。”皆典实富艳有余，若作清癯平淡之语，终不近尔。[同上] \\n 颜延之、谢灵运各被旨拟《北上篇》，延之受诏即成，灵运久而方就。梁元帝云：诗多而能者沈约，少而能者谢脁。虽有能(迟)速多寡之不同，不害其俱工也。”[同上] \\n 咸平景德中，钱惟演、刘筠首变诗格，而杨文公与之鼎立，绰号江东三虎。诗格与钱、刘亦绝相类，谓之西昆体。大率效李义山之为，丰富藻丽，不作枯瘠语。故杨文公在至道中得义山诗百余篇，至于爱慕而不能释手。公尝论义山诗，以谓包蕴密致，演绎平畅，味无穷而炙愈出，钻弥坚而酌不竭，使学者少窥其一斑，若涤肠而浣骨。是知文公之诗者(有)得于义山者为多矣。又尝以钱惟演诗二十七联如“雪意未成云着地，秋声不断雁连天”之类，刘筠诗四十八联如“溪笺未破冰生砚，炉酒新烧雪满天”之类，皆表而出之，[纪之于《谈苑》。且曰：“二公之诗，学者争慕，得其格者，蔚为佳咏。”可谓知所宗矣。文公钻仰义山于前，涵泳钱、刘于后，则其体制相同，无足怪者。小说载优人有以义山为戏者。义山服蓝缕之衣而出，或问曰：“先辈之衣何在？”曰：“为馆中诸学士撏扯去矣。”人以为笑。]并同上[同上] \\n 诗之有思，卒然遇之而莫遏，有物败之则失之矣。故昔人言覃思、垂思、抒思之类，皆欲其思之来。而所谓乱思、荡思者，言败之者易也。郑綮诗思在灞桥风雪中驴子上，唐求诗所游历不出二百里，则所谓思者岂寻常咫尺之间所能发哉！前辈论诗思多生于杳冥寂寞之境，而志意所如，往往出于埃壒之外，苟能如是，于诗亦庶几矣。小说载谢无逸问潘大临云：“近日曾作诗否？”潘云：“秋来日日是诗思，昨日投(捉)笔得‘满城风雨近重阳’之句，忽催租人至，令人意败。辄以此一句奉寄。”亦可见思难而败易也。[同上] \\n 米元章赋诗绝少(妙)而人罕称之者，以书名掩之也。如《不及陪东坡往金山作水陆诗》云：“久阴障夺佳山川，长澜四隘鱼龙渊。众看李郭渡浮玉，晴风扫出清明天。颇闻妙力开大施，足病不列诸方仙。想应苍壁有垂露，照水百怪愁寒烟。”《栖云阁》云：“云出救世旱，泽浃云寻归。入石了不见，丰功已如遗。龙骞荐复起，抱石明幽姿。云乎无定所，隐者何当栖！”如此二诗，殆出翰墨畦径之表。盖自迈往凌云之气流出，非寻规索矩者之可到也。[同上] \\n 韩退之《调张籍》诗曰：“刺手拔鲸牙，举瓢酌天浆。”魏道辅谓高至酌天浆，幽至于拔鲸牙，其用思深远如此。被(彼)独未读《送无本》诗尔。其曰：“吾尝示之难，勇往无不敢。蛟龙弄牙角，造次欲手揽。众鬼囚大幽，下觑袭玄窞。”言手揽蛟龙之角，下觑众鬼之窞皆难事，而无本“勇往无不敢”。盖作文以气为主也。则《调张籍》之句无乃亦是意乎！[同上] \\n 余襄公靖尝在契丹作《胡语诗》云：“夜筵没逻臣拜洗，两朝厥荷情干勒。微臣稚(雅)鲁祝若(君)统，圣寿铁摆俱可忒。”没逻言侈盛，拜洗言受赐，厥荷言通好，干勒言厚重，铁摆言嵩高也。沈存中《笔淡》载刀(刁)约使契丹，戏为诗云：“押燕移离毕，看房贺跋支。饯行三匹裂，密赐十貔狸。”移离毕如中国执政官。贺跋支，执衣防阁人。匹裂，小木罂。貔狸[如]形如鼠而大，狄人以为珍馔。二诗可作对，故表而出之。[同上] \\n 孟郊诗云：“食荠肠亦苦，强歌声无欢。出门即有碍，谁谓天地宽！”许浑诗云：“万里碧波鱼恋钓，九重青汉鹤愁笼。”皆是穷蹙之语。白乐天诗云：“无事日月长，不羁天地阔。”与二子殆霄壤矣。[同上] \\n 作诗贵雕琢，又畏有斧凿痕；贵破的，又畏粘皮骨：此所以为难。李商隐《柳》诗云：“动春何限叶，撼晓几多枝。”恨其有斧凿痕也。石曼卿《梅》诗云：“认桃无绿叶，辨杏有青枝。”恨其粘皮骨也。能脱此二病，始可以言诗矣。刘梦得称白乐天诗云：“郢人斤斫无痕迹，仙人衣裳弃刀尺。世人方内欲相从，行尽四维无处觅。”若能如是，虽终日斫而鼻不伤，终日射而鹄必中，终日行于规矩之中而其迹未尝滞也。山谷尝与杨明叔论诗，谓以俗为雅，以故为新，百战百胜，如孙吴之兵；棘端可以破镞，如甘蝇、飞卫之射。捏聚放开，在我掌握。与刘所论殆一辙矣。[同上卷三] \\n 余读许浑诗，独爱“道直去官早，为(家)贫家(为)客多”之句，非亲尝者不知其味也。《赠萧兵曹》诗云：“客道耻摇尾，皇恩宽犯鳞。”“直道去官早”之实也。《将离郊园》诗云：“久贫辞国远，多病在家希。”“家贫为客多”之实也。[同上] \\n 苏养直《清江曲》见赏于东坡，以为与李太白无异，所谓“属玉双飞水满塘，菰蒲深处浴鸳鸯”是也。既为前辈所赏，名已不没，而又作《后清江曲》一篇，岂养直尚恶其少作耶？所谓：“呼儿极浦下笭箵，社瓮欲熟浮蛆香。轻蓑浙沥鸣秋雨，日暮乘流自相语。”如此等句，前曲[《清江》]似未到也。[同上] \\n 自古文人虽在艰危困踣之中，亦不忘于制述，盖性之所嗜，虽鼎镬在前不恤也。况下于此者乎？李后主在围城中，可谓危矣。犹作长短句，所谓：“樱桃落尽春归去，蝶翻金粉双飞。子规啼月小楼西。”文未就而城破。蔡约之尝亲见其遗稿。东坡在狱中作诗赠子由云：“是处青山可藏(埋)骨，他年夜雨独伤神。”犹有所托而作。李白在狱中作诗《上崔相》云：“贤相燮元气，再欣海县康。应念覆盆下，雪泣拜天光。”犹有所诉而作，是皆出于不得已者。刘长卿在狱中，非有所托诉也，而作诗云：“斗间谁与看冤气，盆下无由见太阳。”一诗云：“壮志已怜成白发，余生犹待发青春。”一诗云：“冶长空得罪，夷甫不言钱。”又有《狱中见画佛》诗，岂性之所嗜，则缧绁之苦不能易雕章绘句之乐欤？[同上] \\n 杜牧《赤壁》诗云：“折戟沉沙铁未消，自将磨洗认前朝。东风不与周郎便，铜雀春深锁二乔。”李义山集中亦载此诗，未知果何人所作也。俱同上[同上]"}
{"章节": "卷十二", "正文": "卷十二 \\n  \\n 评论门 \\n 或问郑綮相国近有诗否？答云：“诗思在灞桥风雪中驴子上，此处那得之。”《北梦琐言》载綮虽有诗名，本无廓庙之望。及登庸，内外惊骇。太原兵至渭北，天子震恐，渴于攘却。綮请于文宣王谥号中加一哲字，其不究时病率此类。愚谓此人止可置之风雪中令作诗也。《溪》[卷二] \\n 王夷甫、蔡景节并号口不言钱，二子皆因弊矫之[过]者。衍以其妻贪淫(婪)黩货，至借侠士李阳以惧之。樽在临海，其婢纳女巫之赂，为百姓挝登闻鼓，其绝口盖有由。然如子美、张籍皆[云“呼]儿散写乞钱书”；太白“频将(颜公)三十万，尽付酒家钱”；岑参“闲居耐相访，正有床头钱”；小杜“清贫长欠一杯钱”；东坡“满江风月不论钱”；山谷“青山好去坐无钱”：曾不害诸公之高也。[同上] \\n 孟郊诗最淡且古，坡谓“有如食蟛蚏，竟日嚼空螯”。退之论数子，乃以“张籍学古淡”，东野为“天葩吐奇芬”。岂勉所长而讳所短[耶]，抑亦东野古淡自足而不待学欤(耶)？并同上[同上卷四] \\n 武元衡诗不多，集中有《酬严司空荆南见寄》诗两篇，一云：“金貂再领三公府，玉帐连封万户侯。”一云：“汉家征镇委条侯，虎节龙旌居上头。”皆续以“帘卷青山巫峡雨(晓)，烟开碧树渚宫秋”。第三联一云：“刘琨坐啸风清塞，谢脁题诗月满楼。”一云：“金笳曾(尽)掩故人泪，丽句初传明月楼。”皆续以“《白雪》调高歌不得，美人相顾翠蛾愁”。人讶其大同，余谓乃元衡删润之本，集中两存之尔，当以前篇为正，后篇诚未工也。《丹阳集》[《韵语阳秋》卷三] \\n 李太白、杜子美诗，皆掣鲸手也。余观太白《古风》、子美《偶题》之篇，然后知二子之源流远矣。李云：“大雅久不作，吾衰竞谁陈！《王风》委蔓草，战国多荆榛。”则知李之所得在《雅》。杜云：“文章千古事，得失寸心知。”“骚人嗟不见，汉道盛于斯。”则知杜之所得在《骚》。然李不取建安七子，而杜独取垂拱四杰何耶？南皮之韵，固不足取，而王、杨、卢、骆亦诗人之小巧者尔，至有“不废江河万古流”之句，褒之岂不太甚乎？同上[同上] \\n 少游赠坡诗云：“节毛零落毡餐雪，辨舌纵横印佩金。”语太不等。子瞻讥集句云：“天边鸿鹄不易得，便令作对随家鸡。”此诗正类此。《黄常明》[《溪诗话》卷九] \\n 东坡文章妙一世，然在掖垣作吕吉甫谪词，继(既)而吕复用，遂纳告毁抹。在翰苑作《上清储祥碑》，继而蔡元长复作，遂遭磨毁。非特此也，苏叔党云：“昔公为《藏经记》，云(初)传于世，或以为非。在惠州作《梅花诗》，至有以为笑。”此皆士大夫以文鸣者，其说能使人必信，乃谬妄如此。信知识《古战场文》者鲜矣。子由尝跋东坡遗稿云：“展卷得遗草，流涕湿冠缨。斯文久衰弊，流泾自为清。科斗藏壁间，见者空叹惊。废兴自有时，诗书付西京。”《韵语阳秋》[卷二○] \\n 尝恨王子猷作此君语，轻以难名者告人，遂使庸夫俗子忘(妄)意其间，酤坊茗肆，适以污累之。谪仙云：“但得酒中趣，勿为醒者传。”此理信然。和靖《招灵魄(皎)》云：“百千幽胜无人见，说向吾师是泄机。”东坡云：“此味只忧儿辈觉，逢人休道北窗凉。”“人生此乐须天赋，莫遣儿童取次知。”使子猷知此，必钳其喙也。《溪》[卷二] \\n 老杜《畏人》有云：“门径从榛草，无心待马蹄。”又：“直须上番看成竹，客至从嗔不出迎。”将遗物离人矣。答严八乃云：“只须伐竹开荒径，拄杖穿花听马蹄(嘶)。”又有“草莱无径欲教锄”。亦如“厌就成都卜”，而云：“凭将百钱卜，漂泊问君平。”自智者观之，则为游戏篇章，得失(大)自在；俗士拘泥，则[前后]〈全〉不相应也。东坡《答(谷)林塘(堂)》云：“古今正自同，岁月何必书！”《游香积山》又云：“寻幽恐(志)不继，书版记岁月。”萧思话先于曲阿起宅，有闲旷之致。子惠基尝谓所亲曰：“[须]婚嫁毕，当归老旧庐。”故元次山《招陶别驾》云：“无惑别(毕)婚嫁，竟为俗务牵。”退之云：“如今便可尔，何用毕婚嫁。”[同上卷三] \\n 杜《茅屋为[秋]风所破歌》云：“自经丧乱少睡眠，长夜沾湿何由彻！安得广厦千万间，大庇天下寒士俱欢颜，风雨不动安如山。乌乎，何时眼前突兀见此屋，吾庐独破受冻死亦足。”白乐天《新制布裘》云：“安得万里裘，盖裹周四垠。稳暖皆如我，天下无寒人。”《新制绫裤(袄)成》[云]“百姓多寒无可救，一身独暖亦何情！心中为念农桑苦，耳里如闻饥冻声。争得大裘长万丈，与君都盖洛阳城。”皆伊尹自(身)任一夫不获之辜也。或谓子美诗意宁苦身以利人，乐天诗意推身利以利人，二者较之，少陵为难。然老杜饥寒而悯人饥寒者也，白氏饱暖而悯人饥寒者也；忧劳者易生于善虑，安乐者易(多)失于不思，乐天疑(宜)优。或人又谓白氏之官稍达而少陵尤卑，子美之语在前，而《长庆》在后。达者宜急，卑者可缓也。前者唱导，后者和之耳。同合而论，则老杜之心盖(差)贤矣。[同上卷九] \\n 老杜当干戈骚屑之时，间关秦陇，负薪采梠，哺糒不给，困踬极矣。自入蜀依严武始有草堂之居，观其经营往来之劳，备载于诗，皆可考也。其曰“万里桥西宅，百花潭北庄”[者]，言其地也；“经营上元始，断手宝应年”者，言其时也。“雪里江船渡，风前径竹斜，寒鱼依密藻，宿鹭起圆沙”者，言其景物也。至于“草堂堑西无树林，非子谁复见幽深”，则乞树(桤)木于何少府之诗也；“草堂少花今欲栽，不问绿李与黄梅”，则乞果栽(木)于徐少卿之诗也。王侍御携酒草堂则喜而为诗曰：“故人能领客，携酒重相看。”王录事许草堂资不到则戏而为诗曰：“为嗔王录事，不寄草堂资。”盖其流离贫窭之余不能以自给，皆因人而成也。其经营之勤如此。然未及黔突，避成都之乱，入梓客阆，其心则未尝一日不在草堂也。《遣弟检校草堂》则曰：“鹅鸭宜长数，柴荆莫浪开。”《寄题草堂》则曰：“尚念四松小，蔓草勿(易)拘缠。”《送韦郎归成都》则曰：“为问南溪竹，抽梢合过墙。”《途中寄严武》则曰：“常苦(恐)沙崩损药栏，也从江槛落风湍。”每致意如此。及成都乱定，再依严武为节度参谋，复归草堂则曰：“不忍竟舍此，复来薙榛芜。入门四松在，步堞万竹疏。”则其喜可知矣。未几，严武卒，彷徨无依，复舍之而去。以史及公诗考之，草堂断手于宝应之初，而永泰元年四月严武卒。是年秋，公寓夔州云安县。有此草堂者，终始只得四载。而其间居梓、阆三年，公诗所谓“三年奔走空皮骨”是也。则安居草堂者仅阅岁而已。其起居寝兴之适，不足以偿其经营往来之劳，可谓一世之羁人也。然自唐至今已数百载，而草堂之名，与其山川草木禽兽赖(三字作“皆因”)公诗以为不朽之传。则公之不幸，而其山川草木之幸也。《葛常之》[《韵语阳秋》卷六] \\n 僧祖可，俗苏氏，伯固之子、养直之弟也。作诗多佳句，如《怀兰江》云：“怀人更作梦千里，归思欲迷云一滩”，《赠端师》云：“窗间一榻篆烟碧，门外四山秋蕊(叶)红”等句，皆清新可喜。然读书不多故变态少，观其体格，亦不过烟云草树山川(水)鸥鸟而已。而徐师川作其诗引，乃谓“自建安七子、南朝二谢、唐杜甫韦应物柳宗元、本朝王荆公苏黄妙处，皆心得神解”，无乃过乎！师川作《画虎行》，末章云：“忆昔予顽少小时，先生教诵荆公诗。即今老(耆)旧无新语，尚有庐山病可师。”[不知何故]爱其诗如是也。《丹阳集》[同上卷四] \\n 元和十一年六月，武元衡将朝，夜漏未尽三刻，骑出里门，遇盗，死(薨)于墙下。许孟容谓国相横尸而盗不得，为朝廷耻，遂下诏募捕，竟得〈贼〉。始得张晏者，王承宗所遣；訾珍者，李师道所遣也。初，元衡策李锜之必反，已而锜果反就诛。由是诸镇桀骜者皆不自安，以致于是。刘梦得有《代靖安佳人怨》诗云：“宝马鸣珂踏晓尘，鱼文匕首犯车茵。适来行哭里门外，昨夜画堂歌舞人。”又云：“秉烛朝天遂不回，路人弹指望高台。墙东便是伤心地，夜夜秋萤飞去来。”余考梦得为司马时，朝廷欲澡濯补郡，而元衡执政，乃格不行。梦得作诗伤之，而托于静(靖)安佳人，其伤之也乃所以快之欤！《韵语阳秋》[卷三] \\n 黄庶字亚夫，尝有《怪石》一绝传于世，云：“山鬼水怪着薜荔，天禄辟邪眠莓苔。钩帘坐对心语口，曾见汉家池馆来。”人士脍炙以为奇作。唐张碧诗亦不多见，尝有《池上怪石》诗云：“寒姿数片奇突兀，曾作秋江秋水骨。先生应是压(厌)风雷，着向池边塞龙窟。我来池上倾酒尊，半酣书破青烟痕。参差翠柳(缕)摆不落，笔头惊怖(怪)黏秋云。我闻吴中项容水墨有高价，邀得将来倚松下。铺却双僧(缯)直难掉(道难)，掉首空归不成话(画)。”二诗殆未易甲乙也。同上[卷三]"}
{"章节": "卷十三", "正文": "卷十三 \\n  \\n 评论门 \\n 鲁直谓陈后山“学诗如学道”，此岂寻常雕章绘句者之可拟哉！客有谓余言：后山诗其要在于点化杜甫语尔。杜云“昨夜月同行”，后山则云“勤勤有月与同归”。杜云“林昏罢幽磬”，后山则云“林昏出幽磬”。杜云“古人日已远”，后山则云“斯人日已远”。杜云“中原鼓角悲”，后山则云“风连鼓角悲”。杜云“暗飞萤自照”，后山则云“飞萤元失照”。杜云“更觉追随尽”，后山则云“林湖更觉追随尽”。杜云“文章千古事”，后山则曰“文章平日事”。杜云“乾坤一腐儒”，后山则曰“乾坤着腐儒”。杜云“孤城隐雾深”，后山则曰“寒城着雾深”。杜云“寒花只暂香”，后山则曰“寒花只自香”。如此类甚多，岂非点化老杜之语而成者？余谓不然。后山诗格律高古，真所谓“碌碌盆盎中，见此古罍洗”者，用语稍(相)同，乃是读少陵诗熟，不觉在其笔下，又何以足(足以)病公？《丹阳集》[《韵语阳秋》卷二] \\n 《南史》载孝武尝问颜延之曰：“谢庄《月赋》何如？”答曰：“庄始知‘隔千里兮共明月’。”帝召庄，以延之语语之，庄应声曰：“延之作《秋胡诗》，始知‘生为久离别，没为长不归’。”[《典论》云：“文人相轻，自古而然。”]同上[同上] \\n 连绵字不可挑转用，诗人间有挑转用者，非为平仄所牵，则为韵所牵也。罗昭谏以“泬寥”为“寥泬”，是为平仄所牵。《秋风生桂枝》诗所谓“寥泬工夫大”是也。又以“汍澜”为“澜汍”，是为韵所牵，哭《孙员外诗》所谓“故侯何在泪澜汍”是也。《韵语阳秋》[卷二] \\n 方干诗清润小巧，盖未升曹、刘之堂，或者取之太过，余未晓也。王赞尝称之曰：“锓肌涤骨，冰莹霞绚；嘉肴自将，不吮余隽。丽不葩芬(芬葩)，苦不癯棘；当其得志，倏与神会。”孙邵(郃)尝称之曰：“其秀也，仙蕊于常花；其鸣也，灵鼍于众响。”观其所作《登灵隐峰》诗云：“山叠云霞际，川倾世界东。”《送喻坦之》诗云：“风尘辞帝里，舟楫到山林。”此真儿童语也。《寄喻凫》云：“寒芜随楚尽，落叶渡淮稀。”如(而)《送喻坦之下第》又云：“过楚寒方尽，浮淮月正沉。”《赠路明府》诗云：“吟成五字句，用破一生心。”[而]《赠喻凫》又云：“才吟五字句，又白几茎须。”《称(湖)心寺中岛》云：“雪折停猿树，花藏浴鹤泉。”[而]《寄越上人》又云：“窗接停猿树，岩飞浴鹤泉。”《于使君诗》云：“月中倚棹吟渔浦，花底垂鞭醉凤城。”[而]《送伍秀才》诗又云：“倚棹寒吟渔浦月，垂鞭醉入凤城春。”[观]其语言重叠，有以见其窘也。至于“野渡波摇月，空城雨翳钟”；“白猿垂树窗边月，红鲤惊钩竹外溪”；“义行相识处，贫过少年时”等句，诚无愧于孙、王所赏。[同上] \\n 杜甫读苏涣诗则曰：“余发喜却变，白间生黑丝。”高适《观陈十六史碑》则曰：“我来观雅制，慷慨变毛发。”《韵语阳秋》[卷二] \\n 李长吉云：“我生二十不得意，一生愁〈心〉谢如梧(枯)兰。”至二十七而卒。陈无己《除夜》诗云：“七十已强半，所余能几何！遥知暮景(夜)促，更觉后生多。”至四十九而卒。语意不祥如此，岂神明者先受(授)之耶？《丹阳集》[《韵语阳秋》卷二] \\n 老杜赋《萤火》诗云：“幸因腐草出，敢近太阳飞？未足临书卷，时能点客衣。”似讥当时阉人用事于人君之前，不能主张文儒，而乃如青蝇之点素也。说者乃谓喻小有才而侵侮大德，岂不误哉！罗隐窃取其意，乃曰：“不思曾腐草，便拟倚孤光。若道通文翰，车公业□(照肯)长！”其视前作愧矣。[同上] \\n 《钱起集》前八卷，后五卷。鲍钦止谓昭宗时有中书舍人钱翃(珝)，亦起之诸孙。今起集中恐亦有翃(珝)所作者。余初未知其所据也。比见《前集》中有《同程七早入中书》一篇云：“不意云霄能自致，空惊鹓鹭忽相随。腊雪新睛百子殿，春风欲上万年枝。”《和王员外雪晴早朝》诗：“紫微晴雪带恩光，绕仗偏随鹓鹭行。长信月留宁避晓，宜春花满不飞香。”二诗皆翃(珝)所作无疑，盖起未尝入中书也。集中又有《登彭阻楼》一诗，而《薛能集》亦载，则知所编甚驳也。[同上] \\n 陈去非尝谓余言，唐人皆苦思作诗，所谓“吟安一个字，捻断数茎须”，“句向夜深得，心从天外归”，“吟成五字句，用破一生心”，“蟾蜍影里清吟苦，舴艋舟中白发生”之类是也。故造语皆工，得句皆奇，但韵格不高，故不能参少陵之逸步。后之学诗者，倘[或]能取唐人语而掇入少陵绳墨步骤中，此速肖(连胸)之术也。余尝以此语似叶少蕴。少蕴云：“李益诗云：‘开门风动竹，疑是故人来。’沈亚之诗云：‘徘徊花上月，虚度可怜宵。’皆佳句也。郑谷掇取而用之，乃云：‘睡深(轻)可忍风敲竹，饮散那堪月在花！’真可与李沈作仆奴。”由是论之，作诗者兴致先自高远，则去非之言可用；倘不然，便与郑都官无异。[同上] \\n 荆公尝有诗云：“功谢萧规惭汉第，恩从隗始上(诧)燕台。”或谓公曰：“萧何万世之功，则功字固有来处，若恩字则未见有出也。”荆公答曰：“《韩集斗鸡联句》孟郊云：‘受恩惭始隗。’”则知荆公诗用法之严如此。然“一水护田将绿绕，两山排闼送青来”之句，乃以樊哙排闼事对护田，岂护田亦有所出耶？有好事者谓(为)余言，一日有人面称公诗，谓“自喜田园安五柳，但嫌尸祝扰庚桑”以为的对。公笑曰：“伊但知柳对桑为的对，然庚亦是数，盖以十日数之也。”余谓荆公未必有此意。使果如好事者之说，则作诗步骤亦太拘窘矣。钱起《送屈突司马》诗云：“星飞庞统骥，箭发鲁连书。”人多称其工。余恨庞统骥出处无星字，而鲁连书有箭字也。《赵给事[中]晚归不遇》诗：“忽看童子扫花处，始愧夕郎题凤来。”前句不用事，后句用二事，皆非律也。《丹阳集》[同上] \\n 诗家有换骨法，谓用古人意而点化之使加工也。李白诗云：“白发三千丈，缘愁似个长。”荆公点化之则云：“缲成白发三千丈。”刘禹锡云：“遥望洞庭湖翠水(水面)，白银盘里一青螺。”山谷点化之[则]云：“可惜不当湖水面，银山堆里看青山。”孔稚圭《白苎歌》云：“山虚钟响彻。”山谷点化之[则]云：“山空响管弦。”卢仝诗云：“草石是亲情。”山谷点化之[则]云：“小山作友明，香草当姬妾。”学诗者不可不知此。同上[同上] \\n 沈存中云：“退之《城南联句》云：‘竹影金琐碎。’金琐碎者，日光也，恨句中无日字尔。”余谓不然，杜子美云：“老身倦马河堤永，踏尽黄榆绿槐影。”亦何必用日字！作诗正欲如此。《葛常之》[同上] \\n 自古工诗者，未尝无兴也，观物有感焉则有兴。今之作诗者，以兴近乎讪也，故不敢作，而诗之一义废矣。老杜《莴苣》诗云：“两句(旬)不甲拆，空惜埋泥滓。野苋迷没(汝)来，空山(宗生)实于此。”皆兴小人盛而掩抑君子也。至高适《题[张]处士菜园》则云：“耕地桑柘间，地肥菜常熟。为问葵藿资，何如庙堂肉？”则近乎讪矣。作诗者苟知兴之与讪异，始可与(以)言诗矣。[同上] \\n 高适《别郑处士》云：“兴来无不惬，才大亦何伤！”《寄孟五》诗云：“秋气落穷巷，离忧兼暮蝉。”《送萧十八》云：“常苦古人远，今见斯人古。”《题陆少府书斋》云：“散帙至栖鸟，明灯留故人。”皆佳句也。《上陈左相》：“天地庄生马，江湖范蠡舟。”亦有含蓄。但庄子谓“天地一指，万物一马”，而以天地为马，则误矣。并同上[同上] \\n 山谷诗多用稻田衲，亦云曰(田)衣。王摩诘诗云：“乞饭从香积，裁衣学水田。”又云：“手中(巾)花氎净，香饭(帔)稻畦成。”岂用是耶？《丹阳集》[同上] \\n 晋张翰忆吴中莼菜鲈脍而归，而高适屡作越上用：如《送崔功曹赴越》云：“今朝欲乘兴，随尔食鲈鱼。”《送李九赴越》云：“镜水若(君)所忆，莼羹子(余)旧便。”人以为疑。余考《地理志》：汉吴县隶今会稽郡，则以鲈[鱼]作越上亦无伤也。《韵语阳秋》[卷二] \\n 鲁直谓东坡作诗未知句法。而东坡《题鲁直诗》云：“每见鲁直诗未尝不绝倒。然此卷语妙甚(甚妙)，[而]殆非悠悠者可识。能绝倒者已是可人。”又云：“读鲁直诗，如见鲁仲连、李太白，不敢复论鄙事。虽若不适用，然不为无补。”如此题识，其许之乎？其讥之也？鲁直酷爱陈无己诗，而东坡亦不深许。鲁直为无己扬誉无所不至，而无己乃谓人言“我语胜黄语”，何耶！同上[卷二]"}
{"章节": "卷十四", "正文": "卷十四 \\n  \\n 评史门 \\n 安禄山反，永王璘有窥江左之意，子偒劝其取金陵。史称薛谬、李台卿等为璘谋主，而不及李白。《白传》止言永王璘辟为府僚，璘起兵，遂逃还彭泽。审尔，则白非深于璘者。及观《白集》有《永王东巡歌》十一首，乃曰：“初从云梦开朱邸，更取金陵作小山。”又云：“我王楼舰轻秦汉，却似天皇欲度辽。”若非赞其逆谋，则必无是语矣。白既流夜郎，有《书怀》诗云：“半夜水军来，浔阳满旌旃。空名适自误，迫胁上楼船。从(徒)赐五百金，弃之若浮烟。辞官不受赏，翻谪夜郎天。”宋中丞《荐白启》云：“遇永王东巡，胁行中道。”乃用白《述怀》意，以抆拭其过尔。孔巢父亦为永王所辟，巢父察其必败，洁身潜遁，由是知名。使白如巢父之计，则安得有夜郎之谪哉！老杜《送巢父归江东》云：“巢父掉头不肯往(住)，东将入海随烟雾。”其序云“兼呈李白”，恐不能无微意也。《黄常明》[《韵语阳秋》卷九] \\n 唐穆宗时，令狐楚为相，为景陵使，以佣钱献羡余，怨声系(载)路，致有衡州之贬。观《发潭州寄李宁常侍》诗云：“君今侍紫垣，我已堕青天。委废从兹日，旋归在几年！”又有《答窦巩中丞》诗[末句]云：“何年相赠答，却得在中台？”亦可见其去国惨伤之情矣。孔子曰：“苟患失之，无所不至。”其楚之谓乎？观甘露之事则可见矣。当是时也，王涯等被系神策，仇士良白涯与李训谋逆，将立郑注。楚时以旧相在阙下，文宗召楚至，帝对楚悲愤，因付涯讯牒曰：“果涯书耶？”楚曰：“[然]涯诚有谋，罪应死。”呜呼，观望腐夫阉人而诬置人于死地，楚忍为之(是)乎？《甘露野史》乃言尚赖旧相令狐楚独为辩明。若以史为证，则《野史》之言未必公也。[同上] \\n 杜牧之作《李和鼎》诗云：“鹏鸟飞来庚子直，谪去日蚀辛卯年。由来枉死贤才士，消长相持势自然。”盖言郑注事也。方是时，和鼎论注不可为相，旋致贬谪，故牧之作诗痛之如此。议者谓辛卯年在宪宗之时，而[宪宗未尝谪李甘，李甘仕文宗之时，而]文宗时无辛卯也。岂牧之误乎！余谓牧之所云，非谓实庚子辛卯也。鹏集于舍，班固书庚子之日；日又(有)蚀之，诗人有辛卯之咏，借是事以明李甘之冤尔。[同上] \\n 《杜牧之集》有《李给事诗二首》，其中有“纷纭白昼惊千古，铁锁(锧)朱殷几一空”之句，谓郑注甘露之事也。又有“可怜刘校尉，曾讼石中书”之句，牧之自注云：“给事曾忤仇士良。”人遂以为给事者李石也。余尝考之，李石虽尝为给事，然劾郑注之事，史所不载，[虽载]语言忤仇士良，然亦在石拜相之后。石既拜相，则牧之诗题不应以给事为称，其非李石明矣。当时惟有李中敏与牧之厚善，尝因旱，欲乞斩注以申宋申锡之冤。帝不省，遂以病告归颍阳，令(今)牧之有“元礼去归缑氏学”之句，牧之自注云：“因论郑注告归颍阳。”又史云：注诛，迁给事。其后仇士良以开府荫其子，中敏曰：“内谒者安得有子！”士良惭恚，由是复弃官去。由是论之，则是中敏无疑矣。[同上] \\n 唐太和末，阉尹恣横，天子以拥虚器为耻，而元和逆党未讨，帝欲夷绝其类。李训谓在位操权者皆碌碌，独郑注可共事，遂同心以谋。已而杀陈宏志于青泥驿，相继王守澄、杨承和、韦元素、王践言皆不保首领。又断(劚)崔潭峻之棺而鞭其尸，剪除逆党几尽，亦可谓壮矣。意欲诛宦□(尹)乃复河湟，归河朔诸镇，天子向之。郑注虽招权纳贿，然出节度陇右，欲因王守澄之葬，乘群宦临送以镇兵悉诛之，谋亦未必不善。会李训先五日举事，遂成甘露之祸。世以成败论人物，故训、注不得为忠。至李德裕谓不可与徒隶齿，亦太甚矣。按唐史，李甘与李中敏皆尝论郑注不可为相，故甘有封州之谪，而中敏有颍阳之归。杜牧之赠甘诗云：“太和八九年，训注极虓虎。吾君不省觉，二凶日威武。喧喧皆传言，明辰相登注。和鼎顾予云：‘我死有处所。’明日诏书下，谪斥南荒去。”又有赠中敏诗云：“元礼去归缑氏学，江充来见大(犬)台宫。曲突徙薪人不会，海边今作钓鱼翁。”盖深痛二公之言不行，而训、注得恣其谋也。盖当是时仇士良窃国柄，势焰薰灼，士大夫于议论之间不敢以训、注为是，以贾杀身之祸，故牧之之诗如此。乌乎，东汉之季，柄在宦官，陈蕃之徒，以忠勇之资，谋殪其党，而事亦不遂。史载其名，殆如日星。而训、注以当时士夫畏慑士良辈，遂加以奸凶之目，而史亦以为乱人，万世之下，无以自白，其深可痛惜哉。[余]家[旧]藏《甘露野史》三(二)卷及《乙卯记》一卷，二书之说特(时)相矛盾。《甘露野史》〈之〉言上令训等诛宦官，事觉反为所擒，而《乙卯记》乃谓训等有逆谋。盖《甘露史》出于朝廷公论而《乙卯记》附会士良之私情也。《乙卯记》后有朱实跋尾数百言，以《乙卯》所记为非是，其说与《野史》同，余故表而出之。《葛常之》[同上] \\n 三良以身殉秦缪之葬，《黄鸟》之诗哀之，序诗者谓国人刺缪公以人从死，则咎在秦缪而不在三良矣。王仲宣云：“结发事明君，受恩良不訾(资)。临殁要之死，焉得不相随！”陶元亮云：“厚恩固难忘，君命安可违？”是皆不以三良之死为非也。至李德裕则谓社稷死则死之，不可许之死，[欲]与梁丘据、安陵君同讥，则是罪三良之死非其所矣。然君命之于前，而众驱之于后，为三良者虽欲不死，得乎？唯柳子厚云：“疾病命固乱，魏氏言有章。从邪陷厥父，吾欲讨彼狂。”使康公能如魏颗不用乱命，则岂至陷父于不义如此哉！东坡《和陶》亦云：“顾命有治乱，臣子得从违。魏颗真孝爱，三良安足希！”似与柳子之论合，而《过秦缪墓》诗乃云：“缪公生不疏(诛)孟明，岂有死之日，而忍用其良？乃知三子殉公意，亦如齐之二子从田横。”则又言三良之殉非缪公之意也。”[同上] \\n 韦苏州《睢阳感怀》诗有曰：“宿将降贼庭，儒生独全义。”宿将谓许远，儒生谓张巡也。盖当时物议以为巡死而远就虏，疑远畏死〈而〉辞服于贼，故应物云尔。[然]韩愈尝有言曰：“远诚畏死，何苦守尺寸之地，食其所爱之肉，以与贼抗而不降乎？”斯言得矣。巡死后，贼将生致远于偃师，远亦以不屈死。则是远亦终死贼也。[同上] \\n 李义山诗云：“本为留侯慕赤松，汉廷方识紫芝翁。萧何只解追韩信，岂得虚当第一功！”是以萧何功在张良下也。王元之诗云：“纪信生降为沛公，草荒孤垒想英风。汉家青史缘何事，却道萧何第一功？”是以萧何功在纪信下也。余谓炎汉创业，何为宗臣，高祖设指纵之喻尽之矣。他人岂容议耶？[同上] \\n 盗杀武元衡也，白乐天为京兆掾，初非言责，而请捕盗以必得为期。时宰恶其出位，坐赋《新井篇》逐之九江。故因闻琵琶乃有天涯流落之感，至于泪湿青衫之上，何惫如此哉！[余]先文康公尝有诗云：“平生趣操号安恬，退亦恬然进不贪。何事浔阳恨迁谪，轻将清泪湿青衫！”又云：“及泉曾改庄公誓，胜母终回曾子车。素绠银床堪泪堕，更能赋咏独何如？”[同上] \\n 左太冲、陶渊明皆有荆轲之咏，太冲则曰：“虽无壮士节，与世亦殊伦。”渊明则曰：“惜哉剑舞(术)疏，奇功遂不成。”是皆以成败论人者也。余谓荆轲功之不成，不在荆轲而在秦舞阳；不在秦舞阳而在燕太子。舞阳之行，轲固心疑其人，不欲与之共事，欲待他客与俱。而太子督之不已，轲不得已遂去。故羽歌悲怆，自知功之不成，已而果膏刃秦庭，当时固已惜之。然概之于义，虽得秦王之首，于燕亦未能保终吉也。故杨子云：“荆轲为丹奉於期之首、燕督亢之图，入不测之秦，实刺客之靡也，焉可谓之义也！”可谓善论轲者。[同上] \\n 汉文欲轻刑而反重，议者以谓(为)失本惠而伤吾仁故(固)也。或又咎帝短丧为伤于孝。予观遗诏，率皆言为己损制，未尝使士庶皆短丧也。厥后丞相翟方进与薛宣服母丧皆三十六日而除。而颜师古注云：汉制，自文帝遗诏，国家遵以为常。则咎不在文帝矣。而王荆公诗云：“轻刑死人众，丧短生者偷。仁孝自此薄，哀哉不能谋。”“轻刑死人众”，则固然矣。“短丧生者偷”，则似诬文帝也。俱同上[同上卷五]"}
{"章节": "卷十五", "正文": "卷十五 \\n  \\n 评史门 \\n 老杜《北征》诗云：“忆昨狼狈初，事与古先别。不闻夏商衰，中自诛褒妲。”其意谓明皇英断，自诛妃子，与夏、商之诛褒、妲不同。老杜此语，出于爱君[而]曲文其过，非至公之论也。白乐天诗云：“六军不发无奈何，宛转蛾眉马前死。”非逼迫而何哉！然明皇能割一己之爱，使六军之情帖然，亦可谓知所轻重矣。故前辈有诗云：“毕竟圣明天子事，景阳赴井是何人。”《丹阳集》[《韵语阳秋》卷十九] \\n 晋卢谌先为刘琨从事中郎将，段匹磾领幽州，求谌为别驾。故琨《答谌》诗云：“情满伊何，兰桂移植。茂彼春林，瘁此秋棘。”言谌弃己而就匹磾也。厥后琨命箕淡攻石勒，一军皆没，由是穷蹙不能自守，乃率众赴匹磾。继为匹磾所拘，知其必死矣，岂无望于谌哉？观《再赠谌》云：“朱实陨劲风，繁英落素秋。”“何意百炼钢，化为绕指柔。”其诗托意欲以激谌而救其急，而谌殊不领(顾)也。琨既被害，谌始上表以雪其冤，终亦何所补耶？《丹阳集》[同上卷七] \\n 汉元帝时弘恭、石显用事，京房、刘向皆深嫉之。尝上书力诋，盖薰莸冰炭不能以共处，理之必然也。然房欲淮阳王为己助，代王作《求朝奏章》，向令外亲上疏，谓小人在朝以致地动。虽嫉恶之心切，然于忠实亦少贬矣。使二子果输忠于汉，当明目张胆论至再三可也。何暇为身谋而假之于他人哉！故荆公诗云：“京房刘向各称忠，诏狱当年迹自穷。毕竟论心异恭显，不妨迷国略相同。”后之论人物者，倘取其心而略其迹则善矣。《韵语阳秋》[卷八] \\n 张祜《观狄梁公传》[诗]云：“失运庐陵厄，乘时武后尊。五丁扶造化，一柱正乾坤。”而山谷有“鲸波横流砥柱，虎口舌国宗臣”之句，可谓善论仁杰者。余谓仁杰不畏武后罗织之狱、三族之夷，强犯逆鳞，敢以庐陵王为请者；非特天资忠义，亦以先得武后之心故也。且张易之昌宗，后之嬖臣也。欲归庐陵，事大体重，非二嬖之言，后孰信之？吉顼能以危言撼二嬖，陈易吊为贺之计，故二嬖敢从容以请，而后意遂定，于是仁杰之谏得行。卒之遣徐彦伯迎庐陵王于房州者，由仁杰之言也。故史援吕温之言称之曰：“取日虞渊，洗光咸池，潜授五龙，夹之以飞。”乌乎，仁杰其忠且贤哉！按《仁杰传》，始后欲立武三思，而《李昭德传》乃云洛阳人王庆之请以武承嗣为皇太子，昭德力争。今考三思本传不载为皇太子之说，而《承嗣传》云，洛州人请立承嗣为皇太子，岑长倩、格辅元皆争不从，而不及昭德，岂有抵牾耶？[同上] \\n 裴度在朝，宪宗委任不疑，使破三贼。已而吴元济授首；王承宗割二州，遣子入侍；李师道被擒。两河诸侯，忠者怀，强者畏。克融、廷奏(凑)皆不敢桀[骜]。勋烈之盛，一时无与比肩者。惟李义山指为圣相，诗曰：“帝得圣相相曰度。”又曰：“呜呼圣皇及圣相。”亦过矣哉，荀卿曰：得圣臣者帝，若舜、禹、伊尹、周公皆圣臣也。谓四人为圣臣则可，谓裴度为圣相，其可哉？[同上卷三] \\n 唐明皇以英锐身致极治，以荒淫身致极乱。自古人君成败之速未有如明皇者。郑毅夫诗云：“四海不摇草，九重藏祸根。十年傲尧舜，一笑破乾坤。”盖是意也。开元之盛能致兵寝刑措之治者，实姚、宋辅政之功，明皇可以无疑矣。不三四年，遽使去位。及李林甫用事，则盘旋纠固至十八九年，败国蠹贤，无所不至。犹以为未足也，晚年顾力士曰：“海内无事，朕将吐纳导引，以天下事付林甫。”天下安得而不乱乎！并同上[同上卷七] \\n 史载宋之问、冉祖雍并赐死于桂州。之间(问)得诏震汗，不引决。祖雍请于使者曰：“之问有妻子，幸之(听)诀。”使者许之，而之问荒悸不能处家事。及考之文集，有《登大庾岭》诗云：“兄弟远谪居，妻子咸异域。”则之问赴贬时未尝以妻子行也。又有《发藤州》及《昭州》二诗，二州皆在桂州之南，则赐死之地非桂州明矣。岂史之误欤？《丹阳集》[同上卷六] \\n 汉高祖置酒沛宫，酒酣击筑自歌曰：“大风起兮云飞扬，威加海内兮归故乡！安得猛士兮守四方。”时帝有天下已十二年，当思耆艾贤德与共维持，独专意猛士何哉？岂马上三尺嫚骂[馀态]未易遽革耶？治道终以霸杂盖有由然。其前年下诏曰：“贤士大夫吾能尊显之。”是年下诏曰：“与天下之贤豪士大夫同安辑之。”[窃]谓播告之辞，乃秉笔代言，非若耳热之歌，乃中心所欲也。[《溪诗话》卷一] \\n 许汜不为陈元龙所礼，尝与刘备称之。备曰：“君有国士名望，无救世意，而求田问舍，言无可采，何缘当与君语？如小人欲卧百尺楼，卧君于地，何但上下床之间耶？”然介甫屡用之：“求田问舍转无成。”“更觉求田问舍迟。”《读蜀志》曰：“无人语与刘玄德，问舍求田意最高。”又有《游西霞庵》云：“求田此山下，终欲忤陈登。”岂非力欲转此一重案欤！[同上卷二] \\n 老杜《北征》诗云：“经年至茅屋，妻子衣百结。恸哭松声回，悲泉共幽咽。平生所娇貌(儿)，颜色白于(胜)雪，见爷背面啼，垢腻脚不袜。”方是时，杜方脱身于万死一生之地，得见妻儿，其情如是。洎至秦中，则有“晒药能无妇，应门亦有儿”之句。至成都则有“老妻忧坐痹，幼女问头风”之句。观其情悰，已非《北征》时比也。及观《进艇》诗则曰：“昼引老妻乘小艇，晴看稚子浴清江。”《江村》诗则曰：“老妻画纸为棋局，稚子敲针作钓钩。”其优游愉悦之情，见于嬉戏之间，则又异于在秦中(益)时矣。《葛常之》[《韵语阳秋》卷一○] \\n 白乐天作《八渐偈》云：“苦既非真，悲亦是假。”则世间悲欢人我，必能忘情。始宪宗欲以乐天为刺史，王涯以资浅为言，遂得江州司马。及涯败，作诗快之，有“当君白首同归日，是我青山独往时”之句。李德裕与乐天不见有隙，德裕贬崖州，亦作三绝快之。其一篇云：“乐天尝任苏州日，要勒须教用礼仪。从此结成千万恨，今朝果中白家诗。”盖尝以唐史考之。乐天卒于会昌之初，武宗时也。而德裕之贬，乃在宣宗大中年。则德裕之贬，乐天死已久，非乐天之诗明矣。以是准之，快王涯之句恐亦未必然也。《韵语阳秋》[卷二○] \\n 西伯将出猎，卜之，曰：“所获非龙非彨，非虎非罴。所获霸王之辅。”于是果遇太公于渭水之阳，载与俱归。此司马迁之说也。文王至磻溪，见吕尚钓，钩得玉璜，刻曰：“姬受命，吕佐检，德合于今昌来提。”此《尚书大传》之说也。太公钓于滋泉，文王得而王。此吕不韦之说也。吕望年七十，钓于渭渚。初下得鲂(鲋)，次得鲤，刳腹得书，书文曰：“吕望封于齐。”此刘向之说也。太公避纣，居东海之滨，闻文王作，兴曰：“盍归乎来。”“由文王至于孔子，五百有余岁。若太公望则见而知之。”此孟子之说也。是数说者，皆言天产英辅以兴周，盖非碌碌佐命者之可拟。而司马迁乃摭或者之论，谓西伯拘美美当为羑。——恶人谷珠楼哈哈儿注里，散宜生、闳夭招吕尚求美女奇物献于纣而赎西伯。西伯既脱，三人有(又)阳谋修德以倾商政。此岂所以待太公也哉？欧阳詹云：“论兵去商虐，讲德兴周道。屠沽未遇时，何异斯川老？”余比赴官宜春，于寿昌道中见壁间题一诗云：“渔翁何事亦从戎，变化神奇抵掌中。莫道直钩无所取，渭川一钓得三公。”一以为倾商政，一以为钓三公，皆非知圣贤者。《韵语阳秋》[卷八] \\n 李太白《至邯郸登城楼》诗云：“提携袴中儿，杵臼及程婴。空孤献白刃，必死耀丹诚。”是有取于二子甚重。袴中儿谓赵武也。然司马迁作赵晋二世家自相矛盾。左氏所书又复不同，将何以取信于后世耶？《晋世家》之说曰：景公十七年诛赵同、赵括，令庶子武为后。《赵世家》之说曰：景公三年，屠岸贾攻[杀]赵朔〈杀〉赵括等。朔同(之)友人程婴匿赵武于山中。至十五年，景公有议(疾)立赵武。左氏之说曰：鲁成公八年：“六月，晋讨赵同、赵括，武从姬[氏]畜于公宫。以其田与祁奚。韩厥言于晋侯曰：‘成季之勋，宣孟之忠，无后，为善者惧矣。’”“乃立武而反其田。”按成公八年即晋景公十七年也。或云匿武于山中，或云畜武于宫中；或云十五年而后立武，或云未逾月而立武：皆未知所据也。[同上卷七] \\n 杨雄之迹，曲谄新室，议之者众矣，此置而不论。雄之心如何哉？观《法言》之书，似未明乎大道之旨也。王荆公乃深许之，何耶？诗云：“寥寥邹鲁后，于子独(此归)先觉。”又云：“懦(儒)者陵夷此道穷，千秋止有一杨雄。”又云：“道真沉溺九流浑，独溯颓波讨得源。”又云：“子(扬)云平生人莫知，知者乃独称其辞。今尊子云者皆是，得子云心亦无几。”是亦(以)圣人许雄也。东坡谓雄以艰深之辞[文]浅易之说，与公矛盾矣。同上[同上卷八]"}
{"章节": "卷十六", "正文": "卷十六 \\n  \\n 评史门 \\n 孔子谓：“宁武子邦有道则知，邦无道则愚。其知可及也，其愚不可及也。”所谓及者，继也，非企及之及，谓宁武之愚而后人不可继尔。居乱世而愚，则天下涂炭将孰拯？屈原事楚怀王，不得志则悲吟泽畔，卒从彭咸之居。究其初心，安知拯世之意不得伸而至于是乎？贾生谪长沙傅，渡湘水为赋以吊之。所遣(遭)之时虽与原不同，盖亦原之志也。白乐天《咏史》诗乃谓：“士生一代间，谁不有浮沉。良时真可惜，乱世何足钦。乃知汨罗恨，未抵长沙深。”信如乐天言，则是以乱世为不[足]拯也，而可乎？议者谓谊所欲为，文帝不能用者，[以绛、灌、东阳之属谗之尔。故谊之赋有云：“镆铘]为钝，铅刀为铦；斡弃周鼎，宝康瓠兮。”观此是有憾于绛、灌、东阳者。虽然，勃也，婴也，敬也，皆素有长者之誉，必不肯害贤而利己。《楚汉春秋》别有绛灌，岂其是耶？《葛常之》[《韵语阳秋》卷七] \\n 永和中，王羲之修褉事于会稽山阴之兰亭，“群贤毕至，少长咸集。”序以谓“虽无丝竹管弦之盛，一觞一咏，亦足以畅叙幽情”，则当时篇咏之传可考也。今观羲之、谢安、谢万、[孙]绰、孙统、王彬之、凝之、肃之、徽之、徐丰之、袁峤之十有一人，四言五言诗各一首。王丰之、元之、蕴之、涣之、郗昙、华茂、庾友、虞说、魏滂、谢绛、庾蕴、孙嗣、曹茂之、华平、桓伟十有五人，或四言或五言各一首。王献之、谢瑰、卞迪、卓髦、羊模、孔炽、刘密、虞谷、劳夷、石绵、华耆、谢藤、王儗、吕系、吕本、曹礼十有六人，诗各不成，罚酒三觥。谢安五言诗曰：“万殊浑一象，安复觉彭殇！”而羲之序乃以〈为〉“一死生为虚诞，齐彭殇为妄作”，盖反谢安一时之语[耳]，而或者遂以为未达。此特未见当时羲之之诗尔。其五言曰：“仰视碧天际，俯瞰绿水滨。寥閴无涯观，寓目理自陈。大矣造化功，万殊莫不均。群籁虽参差，适我无非亲。”此诗则岂未达者耶？史载献之尝与兄徽之、操之俱诣谢安，二兄多言，献之寒温而已。既出，客问优劣。安曰：“小者佳。‘吉人之词寡’，以其少言，故知之。”今王氏父子昆季毕集，而献之之诗独不成，岂亦“吉人之词寡”耶？景祐中，[会]稽太守蒋堂修永和故事，尝有诗云：“一派西园曲水声，水边终日会冠缨。几多诗笔无停缀，不似当年有罚觥。”盖为献之等发也。《葛常之》[同上卷五] \\n 会稽、临安、金陵三郡皆有东山，俱传以为谢安携妓之所。按谢安本传：初，安石寓居会稽，与王羲之、许珣、支遁游处，被召不至，遂栖迟东土(山)。唐裴冕与吕渭等《鉴湖联句有》“兴衰(里)还寻戴，东山更问东。”此会稽之东山也。本传又云：安石尝往临安山中，坐石室，临浚谷，悠然叹曰：“此与伯夷何远？”今余杭县有东山。东坡有《游余杭东西岩》诗，注云：即谢安东山。所谓“独携缥缈人，来上东西山”者是也。此临安之东山也。本传又谓，及登台辅，于土山营墅，楼馆林竹甚盛，每携中外子侄游集。今土山在建康上元县崇礼乡。〈载〉《建康事迹》云：安石于此拟会稽之东山，亦号东山。此金陵之东山也。李白有《忆东山》二绝[云]：“不到东山久，蔷薇几度花！白云他(还)自散，明月落谁家？”“我今携谢妓，长笑绝人群。欲报山东(东山)客，开关扫白云。”不知所赋者何处之东山也。陈轩乃录此诗于《金陵集》中，将别有所据耶？《南史》载宋刘勔经始钟岭以为栖息，亦号东山。金陵遂有两东山矣。同上[同上] \\n 韩愈自监察御史贬连州山阳(阳山)令。所坐之因，传记各异。《唐书》本传谓上疏论宫市，德宗怒，故贬。李翱《行状》谓为幸臣所恶，故贬。皇甫湜作《神道碑》谓贞元十九年关中旱饥，公请宽民徭，专政者恶之，故贬。按《文公集》宫市之疏不传，而《文公历官记》及《年谱》以谓京师旱，民饥，诏蠲租半。有司征求反急。愈与同列上疏言状，为幸臣所谗。幸臣者，李实也。予考退之自连山(阳山)移江陵诗云：“孤臣昔放逐，泣血追愆尤。汗漫不省识，恍如乘桴浮。或自疑上疏，上疏岂其由？”则所坐之因，虽退之犹疑之也。集中有《上京兆李实书》盛称其能，曰：“愈来京师，所见公卿大臣，未有赤心事上忧国如阁下者。”又云：“今年以来，不雨者百余日，种不入土；而盗贼不敢起，谷价不敢贵，老奸宿赃，销缩摧沮。”亹亹百余言，皆叙其敬慕之意。其后实出为华州，又有书云：“愈于久故游从之中，蒙恩奖知遇最厚，无与比者。”愈[既]为实所谗，不应此书拳拳如是。及观《江陵途中》诗云：“同官尽才俊，偏善柳与刘。或虑语言泄，传之落冤仇。”又《岳阳别窦司直》云：“爱才不择行，触事得谗谤。前年出官日，此祸最无妄。”又《和张十一忆昨行》云：“伾文未揃崖州炽，虽得赦宥常愁猜。近者三奸悉破碎，羽窟无底幽黄能。眼中了了见乡国，知有归日眉方开。”又有《永贞行》以快伾文之贬，其末云：“郎官清要为世称，荒郊(郡)僻野嗟可矜。具书目见非妄征，嗟尔既往宜为惩。”则知阳山之贬，伾文之力，而刘、李(柳)下石为多，非为李实所谗也。《葛常之》[同上] \\n 韩偓《香奁集》百篇，皆艳词也。沈存中《笔谈》云，乃和凝所作，凝后贵，悔其少作，故嫁名于韩偓尔。今[观]《香奁集》有《无题诗序》云：“余辛酉年戏作《无题诗》十四韵，故奉常王公、内翰吴融、舍人令狐涣相次属和。是岁十月[末]，一旦兵起，随驾西狩，文稿咸弃。丙寅岁在福建，有苏暐以稿见授，得《无题诗》，因追咏(味)旧时，阙忘甚多。”予按《唐书》韩偓传，偓尝与崔嗣定策诛刘季述，昭宗反正，为功臣，与令狐涣同为中书舍人。其后韩全诲等劫帝西幸，偓夜追及鄠，见帝恸哭。至凤翔，迁兵部侍郎。天祐二年，挈其族依王审知而卒。以《纪运图》考之，辛酉乃昭宗天复元年，丙寅乃哀帝天祐二年。其序所谓丙寅岁在福建有苏暐授其稿，则正依王审知之时也。稽之于传，与序无一不合者。则此集韩偓所作无疑，而《笔谈》以为和凝嫁名于偓，特未考其详尔。《笔谈》云：偓又有诗百篇，在其四世孙奕处见之。岂非所谓旧诗之阙忘者乎？同上[同上] \\n 汉史载韩信教陈豨反，有挈手步庭之议，且曰：“吾为公从中起。”汉十年，豨果反，高祖自将兵出。张文潜曰：“方是时，萧相国居守，而信欲以乌合不教之兵从中起，以图帝业。虽使甚愚，必知无成，信岂肯出此哉！”故其诗曰：“[何待]陈侯乃中起，不思萧相在咸阳。”又一诗云：“平生萧相真知己，何事还同女子谋！”则又责萧相不为信辨其枉也。余观班史，吕后与萧相谋，诈令人从帝所来称豨已破，群臣皆贺。相国给信曰：“虽病，强入贺。”信入，吕后使武士缚信斩之。则斩信者相国计也。纵使其枉，相国其肯为辨之哉！信死则刘氏安，不死则刘氏危，相国岂肯以平日相善之故而误社稷大计乎？文潜后有一绝云：“登坛一日冠群雄，钟室苍皇念蒯通。能用能诛谁计策？嗟君终日(自)愧萧公。”《丹阳集》[同上卷七] \\n 汉成帝时张禹用事，朱云对上曰：“臣愿赐尚方斩马剑，断佞臣一人，以厉其余。”上问：“谁也？”对曰：“安昌侯张禹。”上大怒曰：“居下讪上，罪死不赦。”御史将云下，云扳殿槛折，曰：“臣愿从龙逢、比干游于地下。”如云者，可谓忠直有余矣。后世思其人而不可得，则作为韵语，以声其美。肃宗时，元载用事，故杜子美诗云：“千载少似朱云人，至今折槛空嶙峋。”武后时，傅游艺用事，故卢照邻诗云：“昔有平陵男，姓朱名阿游。愿得斩马剑，先断佞臣头。”言当时立朝之士不能如云以二人之恶而告于上也。若二人者，奸谀百倍张禹矣。腥臊之血，岂足以污尚方之剑乎？朱(宋)景文云：“朱游英气凛生风，滨死危言悟帝聪。殿槛不修旌直谏，安昌依旧汉三公。”信乎，去佞如拔山也！[同上] \\n 五王之诛二张也，张柬之启其谋，桓彦范任其事，敬晖、崔元暐、袁恕己各效其力，坐使天后还政，中宗即阼，诚为社稷之奇勋。然尚有可恨者焉。薛季昶劝除武三思，[而彦范乃谓如机上肉，留为天子藉手。”]彦范辈岂不知中宗非刚断之主乎！彼之意以为三思方烝乱韦氏，而中宗孱懦，一听其所为。苟诛三思，必不利于己，故不肯诛耳。不旋踵而自罹杀身之祸。实自取之也。张文潜云：“系狗不系首，反噬理必然。智勇忽迷方，脱匣授龙泉。区区薛季昶，先事仅能言。留祸启临淄，败谋岂非天！[同上] \\n 高祖《大风》之歌，[虽止于二十三字，而]志气慷慨，规模宏远，凛凛乎已有四百年基业之气。《史记·乐书》谓之《三侯章》，令沛得以四时歌舞宗庙。盖欲使后之子孙知其祖创业之勤，不可怠于守成尔。武帝《秋风词瓠子歌》已无足道，及为赋以伤悼李夫人，反复数百言，绸缪恋嫪于一女子，其视高祖岂不愧哉！《艺文志·上自造赋》二篇，其一不得而见耶？并同上[同上卷一九]"}
{"章节": "卷十七", "正文": "卷十七 \\n  \\n 评史门 \\n 老杜《课伯夷幸(辛)秀伐木》，则曰：“报之以微寒，共给酒一斛。”《遣信行修水筒》，则以浮瓜裂饼以答其恭谨。陶渊明告其子，则曰：“辄遣一力，助汝薪水之劳。此亦人子也，可善遇之。”盖古人之役仆夫，其忠厚率如此。《初学记》载王褒买便了为奴，作约使苦作，以致“听券而泪下，鼻涕长一尺”，有“不如早归黄[土]陌，令蚯蚓钻额”之语。其少陵柴桑之罪人哉！《葛常之》[《韵语阳秋》卷二○] \\n 建安七子惟刘公干独为诸王子所亲。曹操威焰盖世，甄夫人出拜，诸人皆伏，而公干独平视，虽输作而不悔，亦可嘉矣。故梅圣俞诗云：“公干才俊或欺事，平视美人曾不起。自兹不得为故人，输作左校濒于死。”公干尝有《赠从弟》诗云：“亭亭山上松，瑟瑟谷中风。风声一何盛，松枝一何劲！”其寄意如是，岂肯少屈于操哉！末篇又托兴凤凰，有“何时当来仪，将须圣明君”之句，则不以圣明待操矣。[同上] \\n 杜甫《悲陈涛》诗云：“野旷天清无战声，四万义军同日死。”言房琯之败也。琯临败犹持重，而中人邢延恩促战，遂大败，故甫深悲之。有为右拾遗，会琯罢相，上疏力救琯。肃宗大怒，诏三司推问。宰相张镐救之，获免。故《洗兵马行》云：“张公一生江海客，身长九尺须眉苍。”盖感其救己也。张无尽《孤愤吟》云：“房琯未相日，所谈皆皋夔。一朝陈涛下，覆没十万师。中原已纷溃，老杜尚嗟咨。”则老杜救琯之章，岂亦出于私情乎？[同上] \\n 郑虔受安禄山伪命，洎贼平，与张通、王维并囚宣阳里，因善画祈于崔圆，遂得免死。老杜所谓“今如罝中兔”，“子云识字终投阁”是也。及虔贬台州，有诗云：“可念此公怀直道，也沾新国用轻刑。”如虔者可谓之怀直道乎？当是爱私之言尔。《八哀诗》亦云：“反覆归圣朝，点染无涤荡。老蒙台州掾，泛泛浙江桨。”盖伤之也。[同上] \\n 忘年交，谓虽年齿尊幼不侔而道义可为友也。如张鉴(镒)之于陆贽，崔廓之于李谦是已。鲁直云：“逐贫不去与忘年。”便以忘年作朋友用，盖有来处也。老杜《过孟仓曹》诗云：“清谈见滋味，尔辈可忘年。”则山谷所用岂苟云乎哉？[同上] \\n 李白作《蜀道难》以罪严武，其末云：“所守或匪亲，化为狼与豺。朝避猛虎，夕避长蛇。磨牙吮血，杀人如麻。锦城虽云乐，不如早还家。”则武待白(客)之礼未必优也。武与杜甫情好甚厚。一朝以饮酒过度而武几杀之，则“不如早还家”之说乃白先见之明尔。陆畅谒韦皋于蜀郡，畅感韦之遇己，遂反其词作《蜀道易》云：“蜀道易，易于履平地。”[同上] \\n 郎基在颖川，不置木枕；裴潜在兖州，不眠(取)胡床。居官清操，要当如是。白乐天在杭州，取天竺片石，受代携归。故其诗曰：“三年为刺史，饮冰复食檗。唯向天竺山，取得两片石。此抵有千金，无乃伤清白。”暨守吴门，复取洞庭双石，一以支琴，一以贮酒。故《双石诗》有“万古遗水滨，一朝入吾手”之句。洎罢府，支琴石遂归履道旧居，故作诗云：“天上定应胜地上，支机未必及支琴。”乌乎，泉石膏肓人士之逸韵，若乐天者，岂潘子义所谓风流罪过也耶？[同上] \\n 君子为小人诬蔑[沮抑]，则其诗怨，故寓之于物以舒其愤。如朱昼《古镜诗》所谓“我有古时镜，初自怀(坏)陵得。蛟龙犹泥蟠，魑魅幸月蚀”是也。小人既败，君子得志之秋，则其诗昌，故寓之于物以快其志。如刘禹锡《磨镜篇》所谓“萍开绿池满，晕尽金波溢。山神妖气沮，野魅真形出”是也。黄子虚作《妒佳月篇》云：“狂云妒佳月，怒飞千里黑。佳月了不嗔，曾何污洁白。支颐少待之，寒光静无迹。灿灿黄金盘，独照一天碧。”殆亦二子之意。俱同上[同上] \\n 康节《[观]三皇吟》：“许大乾坤自我置，乾坤之外复何言！初分大道非常道，终(才)有先天永(未)后天。作法极微难着(看)迹，收功最久不知年。若教世上论功(勋)业，料得更无人在前。”《击壤集》[卷一五] \\n 《[观]五帝吟》：“进退肯将天下让，着何言语状雍容一作从容。衣裳垂处威仪盛，玉帛修时意思恭。物物尽能循至理，人人自愿立殊功。当时何故得如此？只被升(声)明类日中。”[同上] \\n 《[观]三王吟》：“一片中原万里余，殆非孱德所能居。能一作宜。夏商正朔犹能布，汤武干戈未便驱。泽火有名方受《革》，水天无意(应)不成《需》。请观仁义为心者，肯作人间浅丈夫？”意一作应，请观一作详知。[同上] \\n 《[观]五伯吟》：“刻意尊名名愈亏，人人奔命不胜疲。生灵剑戟围中活，围一作林。公道货财心里归。虽则饩羊能爱礼，奈何鸣凤未来仪！东周五百余年内，叹息唯闻一仲尼。”[同上] \\n 《[观]七国吟》：“当其末路尚纵横，仁义之言固不听。肯为(谓)破齐存即墨，能胜坑赵尽长平。清晨见鬼未为怪，白日杀人奚足惊！加以苏张掉三寸，扼喉其势不俱生。”[同上] \\n 《[观]赢秦吟》：“轰轰七国正争筹，利害相摩未便休。比至一雄心底定，其如四海血横流！三千宾客方成梦，百二山河又变秋。谩说罢侯能置守，赵高元不是封侯。”[同上] \\n 《[观]西(两)汉吟》：“秦破山河(河山)旧战场，岂期民复见耕桑！九千来里开封域，四百余年号帝王。剥丧既而遭莽卓，经营殊不念高光。当时文物如斯盛，城复何由更有(在)隍！”[同上] \\n 《[观]三国吟》：“桓桓鼎峙震雷音，绝唱高踪没处寻。箫鼓一方情味(未)畅，弓刀万里力难任。论兵狠石宁无意，饮马黄河徒有心。虽曰天时亦人事，谁知虑外失良金！”[同上] \\n 《[观]西晋吟》：“承平未必便无忧，安若忘危非善谋。题品人才凭雅诮，雌黄时事用风流。有刀难割(剖)公闾腹，无木可枭元海头。祸在夕阳亭一句，上东门笑(啸)浪悠悠。”[同上] \\n 《[观]十六国吟》：“溥天之下号寰区，大禹曾经治水余。衣到敝时多虮虱，瓜当烂处(后)足虫蛆。龙章本不资狂寇，象魏何尝荐乱胡！尼父有言堪味处，当时欠一管夷吾。”[同上] \\n 《[观]南北朝吟》：“方其天下分南北，聘使何尝绝往还！偏霸尚存前典宪，小康犹带旧腥膻一作迍邅。洛阳雅望称崔浩，江表奇才服谢安。二百四年能并辔，谩将夷虏互为言。”[同上] \\n 《有(观)隋[朝]吟》：“始谋当日已非臧，又更相承或自戕。蝼蚁人民贪土地，泥沙金帛悦姬姜。征辽意思糜(縻)荒服，泛汴情怀厌未央。三十六年都扫地，不然天下未归唐。”[同上] \\n 《[观]有唐吟》：“天生神武奠中央，不尔群凶未易攘。贞观若无风凛凛，开元安有气扬扬！凭高始见山河壮，入夏方知日月长。三百年间能混一，事虽成往道弥光。”[同上] \\n 《[观]五代吟》：“自从唐李坠皇纲，天下生灵被扰攘。社稷安危凭(悬)卒伍，朝廷轻重系藩方。深冬寒木固不脱，未旦小星犹有光。五十三年更五姓，始知扫荡(除扫)待真王。”[同上] \\n 《我宋(二字作“观盛化”)吟二首》：“纷纷五代乱离间，一旦云开复见天。草木百年新雨露，车书万里旧山川。寻常巷陌犹簪绂，取次园林尽管弦。尽一作亦。人老太平春未老，莺花无害日高眠。”又：“吾曹养拙赖明时，为幸居多宁不知。天下英才中遁迹，人间好景处开眉。生来只惯见丰稔，老去未尝经乱离。一作闻鼓鼙。五事历将前代举，帝尧而下更(固)无之。”按《邵氏闻见录》：康节先公谓本朝五事自唐虞而下所未有者。一、革命之日市不易肆。二、克复天下在即位后。三、未尝杀一无罪。四、百年方四叶。五、百年无心腹患。伯温窃疑未尝经乱离为太甚。先公曰：“吾老且死，汝辈行自知之。”[同上] \\n 张南轩《采菊亭诗引》曰：“陶靖节人品甚高，晋宋诸人所未易及，读其诗，可见胸次洒落。八窗玲珑，岂野马游尘所能栖集[也]！前建安丞张君，精力未衰即挂冠，家于浏阳有年矣。葺小园为亭，面南山，来求予名，予名之曰：‘采菊〈亭〉’，取靖节所谓‘采菊东篱下，悠然见南山’。呜呼，靖节兴寄深远，特可为识者道耳。”诗曰：“陶公千载人，高标跨余子。岂无济时念，敛荫独知止。归来卧衡门，无愠复何喜！九日天气佳，东篱撷芳蕊。举头见南山，佳处政在此。地偏心则远，意得道岂否！张侯谢银艾(鱼)，筑室娱燕几。小亭才寻丈，景物自新美。颇闻方(双)瞳清，亦复强步履。不妨数登临，倚杖看云起。高咏悠然篇，飞鸿送千里。”《文集》[卷一] \\n 《复斋漫录》云：东坡作《谏论》以(云)魏郑公以苏、张之辩而为谏诤之术。且云：郑公之初实学纵横之术，其所以与苏、张异者，心正尔。[世]或以东坡之论为不然。余读郑公《出关》诗云：“中原还逐鹿，投笔事戎轩。纵横计不就，慷慨志犹存。策杖谒天子，驱马出关门。请缨羁南越，凭轼下东蕃。郁纡陟高岫，出没望平原。古木鸣寒鸟，空山啼夜猿。既伤千里目，还惊九折魂。岂不惮艰险，深怀国士恩。季布无二诺，侯嬴重一言。人生感意气，功名谁复论。”东坡实不见此诗，盖识见之明有以探其然耳。乃知读书未博未可以轻议前辈也。苕溪渔隐曰：“余观《谏论》殆是老苏作，格力辞旨可以见矣，非东坡所作也。”[《渔隐从话》后集卷二八]"}
{"章节": "卷十八", "正文": "卷十八 \\n  \\n 辩疑门 \\n 王丝字敦素，越之萧山人。景祐初为县令，会岁歉，丝每家支钱一千以济之，期以明年夏输绢一匹。邑人大受其惠，称为德政。由此当路荐之。盖是时一缣售价不逾其数尔。仕止郎曹典州而已。范文正公为作墓志，具载其事。至荆公当国，效其法，施之天下，号为和买。久之，本钱既不复俵，且有折帛之害。世误传始于王仪仲素。仪仲，文正公之子，早即贵达，未尝为邑，官至八座，没谥懿敏，国史本传可考。其子巩，字定国，与东坡先生游。李定字仲求，洪州人，晏元献公之甥。文亦奇，欲预赛神会而苏子美以其任子距之，致兴大狱，梅圣俞谓“一客不得食，覆鼎伤众宾”者也。其孙即商老彭，以诗名列江西派中。又李定字资深，元丰御史中丞，其孙方叔正民，兄弟皆显名一时，扬州人。又李定，嘉祐、治平以来，以风采闻，尝遍历天下诸路计度转运使。官制未行，老于正卿，乃敦老如冈之祖，盖济南人也。同姓名者凡三人，世亦多指而为一，不可不辩。李豸阳翟人，东坡先生门下士，亦字方叔。两方叔俱以文鸣，诗章又多互传于世。[《挥麈录》前录卷四] \\n 陈子昂《感遇诗》云：“乐羊为魏将，食子徇军功。骨肉且相薄，他人安得忠！”又曰：“吾闻中山相，乃属放麑翁。孤兽犹不忍，况以奉君终！”一则忍于其子，一则不忍于麑。故鲁直《怀荆公》诗有“啜羹不如放麑，乐羊终愧巴西”。陈无己启亦用此事，所谓“中山之相，仁于放麑；乱世之雄，疑于食子”是也。然属麑于秦西巴者，孟孙也，非中山相也。子昂徒见乐羊中山事，遂误作孟孙用，无己亦遂袭之。鲁直以西巴为巴西，亦误矣。《丹阳集》[《韵语阳秋》卷六] \\n 李白《古风》云：“燕昭延郭隗，遂筑黄金台。剧辛方赵至，邹衍复齐来。”予考《史记》不载黄金台之名，止云昭王为郭隗改筑宫而师事之。孔文举《与曹公书》曰：“昭王筑台，以尊郭隗。”亦不著黄金之名。《上谷郡图经》乃云：黄金台在易水东南十八里，燕昭王置千金于台上以延天下士，遂因以为名。皇甫松有《登黄金台诗》云：“燕相谋在兹，积金黄巍巍。上者欲何颜，使我千载悲。”其迹尚可得而考也。[同上] \\n 东坡诗云：“玉奴弦索花奴手。”玉奴谓杨妃，花奴谓汝阳王琎也。及观《和杨公济梅花诗》乃言“玉奴终不负东昏”，何耶？按《南史》，东昏妃潘玉儿，当是笔误尔。[同上] \\n 韩退之诗曰“《离骚》二十五”，王逸序《天问》亦曰：屈原凡二十五篇。今《楚辞》所载二十三篇而已，岂非并《九辨》《大招》而为二十五乎？《九辨》者，宋玉所作，非屈原也。今《楚辞》之目，虽以是篇并注屈原、宋玉，然《九辨》之序止称屈原弟子宋玉所作。《大招》虽疑原文，而或者谓景差作。若以宋玉痛屈原而作《九辨》，则《招魂》亦当在屈原所著之数，当为二十六矣。不知退之、王逸之言何所据耶？[同上] \\n 杜子美《柏中允(丞)除官制诗》，旧注以为柏耆，又以为贞节。按杜诗云：“纷然丧乱际，见此忠义(孝)门。蜀中寇亦甚，柏氏功弥存。三止锦江沸，独清玉垒昏。”当是有功于蜀者。方是时，段子璋反于上元，徐知道反于宝应，而贞节为邛州刺史数有功，则是贞节无疑矣。《杜集》又有《柏学士茅屋柏大兄弟山居》诗，议者皆以谓贞节之居。然诗中殊不及功名之事，但皆称其为学读书尔。《茅屋》云：“古人已用三冬足，年少今开万卷余。”《山居》云：“山居精典籍，文雅涉《风》《骚》。”疑是邛州立功之前。《丹阳集》[同上] \\n 黄鲁直诗云：“世有捧心学，取笑如东施。”梅圣俞云：“曲眉不想西家样，馁腹还须(如)二子清。”《太平寰宇记》载西施事云：施，其姓也。是时有东施家、西施家。故李太白《效古》云：“自古有秀色，西施与东邻。”而东坡《代人留别》诗乃云：“绛蜡烧残玉斝飞，离歌唱彻万行啼。他年一舸鸱夷子(去)，应记侬家旧姓西。”似与《寰宇记》所言不同，岂为韵所牵耶？同上[同上] \\n 张无尽尝和山字，云“安得将相似仲山”，人疑之，以近人所常用皆山甫也。观《后汉志》，阳樊攒茅田，服虔注云，楚仲山所居。又杨修《答临淄侯笺》云：“仲山周旦之俦。”只称仲山，何疑之有？《黄常明》[《溪诗语》卷五] \\n 坡记王凌过贾逵庙呼曰：“贾梁道，我，大魏之忠臣也。”及司马景王病，梦逵为祟。因为诗曰：“嵇绍似康为有子，郗超畔鉴似无孙。如今更恨贾梁道，不杀公闾杀子元。”盖怪梁道忠义之灵，不能自已其子充之恶。按《晋纪》，王、贾所杀者乃宣帝名懿字仲达，非景帝子元也。《溪》[卷九] \\n 正讹门 \\n “天窥象纬逼，云卧衣裳冷。”世传古本作天窥，今从之。《庄子》“以管窥天”，正用此字。旧集以作阙，又或作关，今不取。盖先生诗该众美者，不惟近体严于属对，至于古风句对者亦然。观此诗可见矣。近人论诗，多以不必属对为高古，何耶？故详论之，以俟知者焉。《杜诗正异》 \\n “海右此亭古，济南名士多。”济南实海右诸郡，旧集一作海右，今从之。正文作海内，非也。 \\n “拂天万乘动，观水百丈湫。”拂字从一作。兼《画马诗》有云“翠华拂天来向东”。正文作沸，非也。 \\n “君臣留欢娱，乐动殷嶱嵑。”殷从上声。嶱嵑出《文选》，音渴曷。《集韵》山貌。旧集作殷汤嶱。音字皆误，盖缘汤字之讹，二字从而倒之。兼他诗二字误倒之者非一。 \\n “岂知秋禾登，贫窭有仓卒。”别本禾字一作未，今从之。按此诗十一月作，禾字明矣。吕黎谓“年登而妻啼饥”，实此意也。 \\n “阴风西北来，惨淡随回纥。”纥字从一作鹘，唐史德宗朝始改名回鹘。正文非也。 \\n “中兴诸将收山东，捷书夜报清昼同。”夜字从王介甫，谓捷书昼夜至也，旧作日，今不取。 \\n “花门天骄子，饱肉气勇决。”诸诗之言花门者，皆回纥也。旧集作北门，盖由字画小误。唐以太原为北门，非谓回纥明矣。卒章申言花门也。 \\n “渡河不用船，千骑常撇捩。”撇捩，疾貌。《大食刀歌》云：“鬼物撇捩辞坑壕。”字意皆同，今从之。旧集作撇烈，非也。 \\n “婵娟碧藓静，萧摵寒箨聚。”藓字从别本，旧集作鲜，盖字画小缺，而释者因云“婵娟碧鲜皆谓竹也”，尤谬。 \\n “长夜苦寒谁独悲，杜陵野老骨欲折。”此成都诗，旧集作长安，非也。其夜字之讹，故误作安耳。况卒章之意明甚！ \\n “南京乱初定，所向色枯槁。”色字从别本。他诗亦云“朝野色枯槁”。正文作邑，今不取。 \\n “树枝有鸟乱栖时，暝色无人独归客。”栖字从一作。正文作鸣，今不取。言乱栖，则鸣可知矣。 \\n “高皇亦明王，魂魄犹正直。”皇字旧集诸本皆作堂，近见别本作皇，今从之，乃与上下数联诗意相贯也。询之阆人，其汉高祠庙今尚存焉。 \\n “别离重相逢，偶然岂足期。”足字旧集作定，盖由字画小讹，况上句已云“泄云无定姿”。 \\n “悲台萧飒石巃嵷，哀壑杈枒浪呼汹。”浪字从别本，考两句属对之工当用一实字。又别本下句作“二鹰猛胸绦徐坠”，字亦未通。 \\n “主守问家臣，分朋见溪畔。”耘者必分朋曹而进，故东坡《远景楼记》谓“耘者毕出，数百人为曹”者是也。旧作明，乃字小讹耳。 \\n “风吹巨焰作，河汉腾烟柱。”诸本下句作“何掉腾烟柱”，《蜀本》何作河，近见别本，今从之，盖于词意通也。 \\n “合昏排铁骑，清晓散锦幪。”幪字从一作。他诗有云“驽骀怯锦幪”，乃覆马之物，正文作马蒙，非也。 \\n “大火运金气，荆扬不知秋。”火字从一作，谓大火西流，《七月》诗也。正文作暑，今不取。 \\n “终然契真如，得匪金仙术。”二句并从一作。正文作“终契如往还，得匪合仙术”，今不取。 \\n “几度寄书白盐北，故人赠我青丝裘。”丝字从一作。兼别本正文止作丝字。此诗寄裴施州者，或渭裴冕，非也。按唐史，冕以宝应元年贬施州刺史，不数月移澧州，距此已六年矣。 \\n “配极玄都閟，凭高禁籞长。”籞字旧集诸本皆作蘌。按西汉《宣帝纪》云池籞者，其字从竹，今从之。 \\n “尸乡余土室，谁话咒鸡翁。”谁话从一作。事见《列仙传》，正文作难说，乃字之讹也。咒字一作喌，音州，又音祝。 \\n “茂树行相引，连山望忽开。”茂字，连山字皆从一作，时归凤翔行在，正文连山作连峰，非也，雾树亦然。 \\n “掖垣竹埤梧十寻，洞门对霤常阴阴。”霤字从别本。《文选》云“二堂对霤”，此春深诗也，而诸本作雪，误矣。 \\n “江上小堂巢翡翠，苑边高冢卧麒麟。”苑字从一作。正文作花，盖字画小讹。而说者云，一诗连用三花字不害为工，误矣。 \\n “云断岳莲临大路，天晴宫柳暗长春。”大路，陕华间地名也。《晋书》，檀道济从刘裕伐姚泓至潼关，姚鸾屯大路以绝道济粮道。而《蜀本》正作大道，误矣。 \\n “马娇朱汗落，胡舞白题斜。”朱汗已见他诗，旧作珠，乃衍文也。白题从一作。《西汉》云，斩胡白题将，字义与雕题同。正文作蹄，非也。 \\n “力疾坐清晓，来诗悲早春。”诗字从别本。考诗题与上下句意当从之。旧作时，非也。 \\n “峡云笼树小，湖日荡船明。”荡字从一作，非久游江湖者不知此字之工。正文作落，盖字讹也。 \\n “合观却笑千年事，驱石何时到海东。”题云《观造竹桥即日成》，句中合观字谓聚观桥成之速而笑驱石之诞。旧集诸本皆讹作欢，非也。[同上]"}
{"章节": "卷十九", "正文": "卷十九 \\n  \\n 隐逸门 \\n 世人谓(论)渊明，皆以其专用肥遁，初无康济之念，能知其心者寡也。尝求其集，若云：“岁月掷人去，有志不获骋。”又有云：“猛志逸四海，骞翮思远翥。荏苒岁月颓，此心稍已去。”其自乐田亩，乃卷怀不得已耳。士之出处，未易为世俗言也。《韵语阳秋》[《溪诗话》卷八] \\n 瓢之为器，贫者所用，故颜子以一瓢饮，而扬子比之山雌。文康公筑室泛金溪上，阖门千指，朝齑暮盐，未尝敢以贫为病。尝因溪结亭，号曰瓢饮，盖欲少见慕贤好古、安贫乐道之意。予尝有诗云：“我不学许由隐烟雾，得瓢不饮惟挂树。又不学德义居虎丘，带瓢入市多骑牛。分无玉瓯囊古锦，病渴文园只瓢饮。不(下)瞰金溪新结亭，未须引吸如长鲸。但愿金溪化为酒，岁岁持瓢醉花柳。”[《韵语阳秋》卷二○] \\n 《杜寻苑(范)十隐居》云：“侍立小童清。”义山《忆正一》云：“炉烟销尽寒灯晦，童子开门雪满松。”子厚云：“日午独眠(觉)无余声，山童隔竹敲茶臼。”秀老云：“夜深童子唤不起，猛虎一声山月高。”闲弃山间累年，颇得此数诗气味。[《溪诗话》卷四] \\n 陈抟负经纶才，历五季乱离，游行四方，志不遂，入武当山，后隐居华山。自晋汉以后，每闻一朝革命，颦蹙数日。人有问者，瞪目不答。一日，方乘驴游华阴市，闻太祖登极，惊喜大笑。问其故，又笑曰：“天下自此定矣。”太祖方潜龙时，抟尝见天日之表，知太平之有自矣。遁迹之初，有诗云：“十年踪迹走红尘，回首青山入梦频。紫陌纵荣争及睡，朱门虽贵不如贫。愁闻剑戟扶危主，闷见笙歌聒醉人。携取旧书归旧隐，野花啼鸟一般春。”岂浅哉！邵伯温《易学辨惑》 \\n 陈抟，周世宗尝召见[赐号白云先生]。太平兴国初，再召赴阙。太宗赐诗云：“曾向前朝出(号)白云，后来消息杳无闻。如今若肯随征召，总把三峰乞与君。”先生服华阳巾，草屦垂绦，以宾礼见，赐坐。《渑水燕谈》[卷四] \\n 康节除秘书省校书郎颍州团练推官，辞，不许。既受命即引疾不起，且以诗答乡人曰：“平生不作皱眉事，天下应无切齿人。断送落花安用雨，装添旧物岂须春！幸逢尧舜为真主，且放巢由作外臣。六十病夫宜揣分，监司无用苦开陈。”《言行录》 \\n 后复再召，抟辞曰：“九重仙诏，休教丹凤衔来；一片野心，已被白云留住。”《辩惑》 \\n 种放别业在终南山，后生从之学者甚众。性颇嗜酒，躬耕种秫以自酿。所居有林泉之胜，殊为幽绝。真宗闻之，遣中使携画工图之，开龙图阁，召辅臣观焉，上欲(叹)赏之。其后复闻魏野居有幽致，帝亦遣人图之。故野有诗云：“幽居帝画看。”《渑水燕谈》[卷四] \\n 张横渠《八翁吟》诗十首：“步虚声里八奇翁，八奇须信古英雄。宾朋未散山翁醉，听歌同入醉乡中。”“傅岩岩下筑岩翁，幽通心与帝心通。忧勤未感思贤梦，相霖何日见成功！”“磻溪溪畔钓鱼翁，濯缨溪水听溪松。龟猷未告非熊兆，渔蓑堪笑老龙钟。”“老原原上卜年翁，感天功业动天聪。流言未信成王悟，悟成全得起禾风。”“龟山山下感麟翁，麟翁知己几时逢。自从颜孟希踪后，几人今日更希踪！”“青牛西去伯阳翁，当年夫子叹犹龙。立言为恐真风丧，岂知言立丧真风。”“寓言豪诞漆园翁，夸谈名理浩无穷。早知悬解人间世，争知悬解不言中！”“一身无碍竺乾翁，遍圆身世戒身同。船师从我乘桴去，顽空中与指真空。”“褒斜谷口卧龙翁，量如江海气如虹。不应三顾逢先主，至今千载慕冥鸿。”“篮舆多病八吟翁，云宾溪叟恣游从。清时无事青山醉，青山仍醉最青峰。” \\n 处士魏野字仲先，陕州人。居于东郊，筑草堂，有水竹之胜。好弹琴，作诗清苦，多闻于时。前后郡中皆所礼遇。上祀汾阴召之，辞疾不至。野以诗贽公曰：“从前辅相皆频出，独在中书十五秋。泰岳汾阴俱礼毕，这回好伴赤松游。”公览之，喜形于色，以酒茗药物为答。素编先公遗札，有公自写此诗数本。《王文公正遗事》 \\n 旦得诗感悟，以疾屡辞政柄，遂拜太尉、玉清昭应宫使。又曰：魏野谓寇准曰：“自古功名盖世少有全者。”因与诗曰：“好去上天辞将相，归来平地作神仙。”及贬，始悔不用野之言云。《仁宗政要》 \\n 《复斋漫录》云：晋皇甫谧《高士传》载，四皓见秦政虐，乃避入蓝田山，作歌曰：“汉之(莫莫)高山，深谷逶迤。烨烨紫芝，可以疗饥。唐虞世远，吾将安归！驷马高盖，其忧甚大。富贵之畏人，不如贫贱之肆志。”[《渔隐从话》后集卷一] \\n 林逋字君复，居杭州西湖之孤山。真宗闻其名，赐号和靖处士，诏长吏岁时劳问。逋工于画，善为诗，如[“草泥行郭索，云木叫钩辀”，颇为士大夫所称。又]《梅花诗》云：“疏影横斜水清浅，暗香浮动月黄昏。”评诗者谓前世咏梅者多矣，未有此句也。及(又)其临终为句云：“茂陵他日求遗稿，尤喜初(曾)无《封禅书》。”尤为人称诵。自逋之卒，湖山寂寥，未有继者。《归田录》[卷二] \\n 又《青箱杂记》云：逋，景祐初尚无恙。范文正公亦过其庐，赠逋诗曰：“巢由不愿仕，尧舜岂遗人？”又曰：“风俗因君厚，文章到老醇。”其激赏如此。《言行录》 \\n 武夷之溪东流凡九曲，而第五曲为最深。盖其山自北而南者，至此而尽耸。全石为一峰，拔地千尺。上小平处，微戴土生林木，极苍翠可玩。而四隤稍下，则反削而入如方屋帽者，旧经所谓大隐屏也。……直屏下两麓相抱之中，西南向为屋三间者，仁智堂也。堂左右两室，左曰隐求，以待栖息。朱氏《隐求室》诗曰：“晨窗林影开，夜枕山泉响。隐去复何求，无言道心长。”丘氏诗曰：“抱□(膝)小窗深，读书空谷响。一笑有会心，纷纷自□长。”项氏诗曰：“种桑不疗寒，莳粟长苦饥。饥寒□□(亦时)有，但使愿无违。”袁氏诗曰：“本是山中人，归作山中友。岂同荷筱老，永结躬耕耦。浮云一出岫，肤寸弥九有。此志未可量，见之千载后。”刘平父诗曰：“宁怀栖遁情，闲袖经纶手。风云倘未期，猿鹤且为友。”万氏诗曰：“平生区中缘，中岁从黄绮。出处本无心，谁云今隐几？”黄子厚诗曰：“隐侧混樵牧，坚高存圣功。怀哉得所尚，一瓢从屡空。”[《朱文公文集》卷九，他人和诗系本集编者辑] \\n 韩氏《次棹歌韵》：“宛宛溪流叠九湾，山猿时下鸟关关。钓矶茶灶山中乐，大隐屏边日月闲。”[同上] \\n 淮南小山作《招隐》，极道山中穷苦之状，以风切遁世之士使无遐心，其旨深矣。其后左太冲、陆士衡相继有作，虽极清丽，顾乃自为隐遁之辞，遂与本题不合。故王康琚作诗以反之，虽正左、陆之误，而所述乃老氏之言，又非小山本意也。十月十六日夜坐，许生(“生”作“进之”)挟琴过予书堂，夜久月明，风露凄冷，生挥弦度曲，声甚悲壮。既乃更为《招隐》之操，而曰：“谷城老人尝欲为予依永作辞而未就也。”予感其言，因为推本小山遗意，戏作一阕，[又为一阕]以反之，口授许生，写呈谷城老者[及]诸名胜，请共赋之，以备山中异时故事云：“南山之幽，桂树之稠，枝相樛，高拂千崖素秋。下临深谷之寒流。王孙何处，扳援久淹留！闻说山中，虎豹昼嗥；闻说山中，熊罴夜咆。丛薄深林鹿呦呦。猕猴与君居，山鬼伴君游。君独胡为自聊。音留。岁云暮矣将焉求。思君不见，我心徒离忧。”“南山之中，桂树秋风，云冥濛。下有寒栖老翁。木食涧饮迷春冬。此间此乐，优游眇何穷？我爱[阳]林，春葩昼红；我爱阴崖，寒泉夜淙。竹柏含烟怕(悄)青葱。徐行发《商歌》(清商)，安坐抚孤(枯)桐。不问簟(箪)瓢屡空，但把(抱)明月甘长终。人间虽乐，此心谁与同！”右《隐》(按：以上见《朱文公集》卷一，第一首作“招隐”，第二首作“反招隐”，文集无下二首)“南山之阿，桂树婆娑，云嵯峨。下荫连蜷旧柯。秋思渺渺秋风多。王孙不见，扳援时寤歌。岑寂空山，良宵月华。诘曲前溪，春流迅波，秀木盘纡杂青莎。猿猴慕熊罴，麋鹿友麚。荒忽淹留奈何，思君使我长咨嗟。人间岁月，惊心易蹉跎。”“幽居中林，散发披襟，山嵚崟，慰此栖迟素心。绿绮一曲传清音。超然忘世，谁能共浮沉。远汲寒溪，烟雨昼阴；独宿空斋，哀猿夜吟。竹柏摇风更萧森。春兰得芳纫，秋菊伴孤斟。此意宁论古今。劝君与我同投簪。徜徉归去，歌谷云深。”右《反招隐》 \\n 恬退门 \\n 《蔡宽夫诗话》云：乖崖少喜任侠，学击剑，尤乐闻神仙事。为举子时，尝从陈希夷欲分华山一半。希夷以纸笔蜀笺赠之。公笑曰：“吾知先生之旨矣，殆欲驱我入闹处乎？”然性极清介，居无妾媵，不事服玩。朝衣之外，燕处惟纱帽皂绦，一黄土布裘而已。至今人传其画象，皆作此饰。始及第时，尝以诗寄傅霖逸人云：“前年失脚下鱼矶，苦恋明时不忍归。为报巢由莫相笑，此心非是爱轻肥。”李顺之乱，乖崖帅蜀，有诗寄陈希夷云：“性愚不肯住山林，刚要清流拟致君。今日星驰剑南去，回头惭愧华山云。”皆[见]真(其)素志也。[《渔隐从话》后集卷一九] \\n 《复斋漫录》云：唐人诗：“有意效承平，无功答圣(盛)明。灰心缘忍事，霜鬓为论兵。道直身还在(泰)，恩深(思屯)命转轻。梅盐非拟议，葵藿是平生。白日长垂照，青蝇谩发声。嵩阳旧田宅(地)，终使谢(拟自)归耕。”中书后堂□(北)轩西壁有题灰心霜鬓之句者，验其笔迹，旧相李公迪之书也。李入相时，边兵未动，意在忍事之语。元献《中书即事》诗叙其事云：“惨惨高槐落，凄凄余菊寒。粉墙多记墨，聊为拂尘看。”正为此也。苕溪渔隐曰：“《蔡宽夫诗话》以‘灰心缘忍事，霜鬓为论兵’之句是裴晋公作，李文定尝亲书于中书壁间。”[同上卷二○] \\n 《蔡宽夫诗话》云：“正献公以清德直道闻天下，而风姿尤奇古。年近七十，发鬓皤然无一茎黑者。居相位未几，以岁旦请老，一章得谢，退居睢阳。欧阳文忠公未显时，正献推荐特厚。及文忠为留守，日与公酬唱，文公(忠)有答公见赠，末章云：‘报国如乖愿，归耕宁买田。期无辱知己，肯逐利名迁？’熙宁初，文忠致政归汝阴，时正献捐馆已十有五年矣。文忠复用前诗题其祠堂云：‘门生今白首，墓木已苍烟。报国如乖愿，归耕宁买田。此言今践，知不愧黄泉。’”苕溪渔隐曰：“《昭陵诸臣传》云，庆历四年[正献]拜中书门下平章事。每内降与恩泽者，积数十而面纳上前。上尝谓谏官欧阳修曰：‘外人知衍封还内降。吾居禁中，有求恩[泽]者，每以衍不可告之而止者，多于所封还也。’由是，侥幸[者]不悦，出知兖州。明年正旦上表曰：‘臣年七十，愿还上印绶。’乃以太子少师致仕。议者谓故相一上章得请，以三少致仕，皆非故事。盖宰相贾昌朝疾之[也]。蔡宽夫云正献居相位未几，以岁旦请老，不言[出]镇东鲁，盖阙文也。”[同上卷二一] \\n 《迂叟诗话》云：王太尉旦从车驾过陕，魏野贻诗曰：“昔时宰相年年替，君在中书十一(二)秋。西祀东封俱已了，如今好伴赤松游。”王袖其诗以呈上，累表请退，上不许。苕溪渔隐曰：“余按《三朝正史》云，旦登柄用十八年，为相仅一纪。素羸多疾，又以名位太重，忧畏不自安。连岁拜章求解。上素重其德望，闻其引退，甚不乐，优诏褒答，继以面谕。旦一日独对滋福殿，令左右扶掖而升，复求逊位。上睹其瘦瘁，悯然许之。则《迂叟诗话》以为上不许，盖误矣。其《蔡宽夫诗话》云遂得谢，此言良是。”[同上卷二○] \\n 《刘(蔡)宽夫诗话》云：莱公自永兴被召，魏野以诗送之曰：“好去上天辞富贵，却来平地作神仙。”王文正从东封回，野亦寄以绝句云：“西祀东封今已了，好来相伴赤松游。”文正袖此诗求退，遂得谢。莱公晚岁南迁，世多言不能如文正用野言，盖志士仁人亦各有志。观莱公末年所为，岂愧文正也哉！山人处士，其言[不得]不如此，或用或不用，各系其人。要之，不溺于富贵以(与)贪得则一也。野有子，亦[有]父风。宋景文尝赠以诗云：“姓名高士传，父子少微星。”[同上]"}
{"章节": "卷二十", "正文": "卷二十 \\n  \\n 警句门 \\n 唐卢纶与吉中孚、韩翃、钱起、司空曙、苗发、崔峒、耿湋、夏侯审、李端皆能诗，齐名，号大历十才子。宪宗尤爱纶文，至诏张仲素[访]其遗稿。故纶集中往往有赠诸人诗，所谓“旧箓藏云穴，新诗满帝乡”者，送中孚之诗也。“引水忽惊冰满涧，向田空见石和云”者，寄湋、端之诗也。“拥褐觉霜下，抱琴闻雁来”者，同湋宿旅舍之诗也。“风倾竹上雪，山对酒边人”者，题苗发竹间亭诗也。“桂树曾同折，龙门几共登”者，寄端、峒、曙、湋之诗也。司空曙亦有送中孚诗云：“听猿看楚岫，随雁到吴州。”耿湋寄曙云：“老医迷旧疾，朽药误新方。”李端寄纶云：“熊寒方入树，鱼乐稍离渊。”钱起答苗发《龙池》诗云：“暂别迎车雉，还随护法龙。”又赠夏侯审云：“诗成流水上，梦尽落花间。”诸人更唱迭和，莫非佳句。盖草木臭味既同，则金兰契分弥笃尔。史载郭暖(暧)进宫，大集名士，李端赋诗最工，钱起曰：“素为尔，请以起姓别赋。”端立献一章，又工于前。起之妒贤徒增愧，而端之捷思为可服也。《丹阳集》[《韵语阳秋》卷四] \\n 钱起与郎士元齐名，时人语曰：“前有沈宋，后有钱郎。”然郎岂敢望钱哉！《起中书遇雨》诗云：“云衔七曜起，雨拂九门来。”《宴李监宅》云：“晚钟过竹静，醉客出花迟。”《罢官后》云：“秋堂入闲夜，云月思离居。”《对雨》云：“生事萍无定，愁心云不开。”亦可谓奇句矣。士元诗岂有如此句乎？《赠孟少府新除江南尉》云：“客路寻常随竹影，人家大抵旁山岚。”《题王季友半日村别业》云：“长溪南路当群岫，半景东邻照数家。”此何等语？余读其诗尽帙，未见有可喜处。以是知不及起远甚。同上[同上] \\n “山阴野雪兴难来(乘)”，“佳辰强饮食犹寒”，皆斡旋其语使就音律。近集(律)有“天上娇(骄)云未肯同”，“十年江海别尝轻”，“花下壶卢鸟劝提”，“与君盖亦不须倾”，皆此法也。《黄常明》[《溪诗话》卷四] \\n 《宾客集》：“添炉捣鸡舌，洒水净龙须。”骆宾王：“桃花嘶别路，竹叶泻离尊。”此体甚众。惟柳子厚《从[崔]中丞过卢少府郊居》一联最工，云：“莳药闲庭延国老，开尊虚室值贤人。”只似称坐客而有两意，盖甘草[为]国老、浊酒[为]贤人故也。梦得又有“药炉烧姹女，酒瓮贮贤人”，近于汤燖右军矣。余尝为《郊行》诗云：“江干食息呼扶老，木末扳缘讶宛童。”乃《古今注》秃鹜一名扶老，《尔雅》女罗(萝)谓之宛童也。又题一士人所居云：“但遣一枝居巧妇，不殊大厦贺佳宾。”盖用《尔雅注》：鹪鹩俗呼巧妇，《炙毂子》雀一名佳宾，言集人屋如宾客也。乐天曾用巧妇对慈姑。谢玄晖善为诗，任彦升工于笔，又云任笔沈诗。刘孝绰称弟仪与成(威)云三笔六诗，故牧之云：“杜诗韩笔愁来读，似倩麻姑痒处爬(抓)。”近人□(兼)用之，临川云：“闲时(中)用意归诗笔？静外(定)安生(身)比太山。”坡云：“水洗禅心都眼静，山供诗笔总眉愁。”同上[同上] \\n 唐朝人士以诗名者甚众，往往因一篇之善，一句之工，名公先达为之游谈延誉，遂至声闻四驰。“曲终人不见，江上数峰青。”钱起以是得名。“故国三千里，深宫二十年。”张祜以是得名。“微云淡河汉，疏雨滴梧桐。”孟浩然以是得名。“兵卫森画戟，宴寝凝清香。”韦应物以是得名。“野火烧不尽，东风吹又生。”白居易以是得名。“敲门风动竹，疑是故人来。”李益以是得名。“鸟宿池中木(边树)，僧敲月下门。”贾岛以是得名。“画栋朝飞南浦云，珠帘暮卷西山雨。”王勃以是得名。“华裾织翠青如葱，入门下马气如虹。”李贺以是得名。然观各人诗集，平平处甚多。岂皆如此句哉！古人尝(所)谓尝鼎一脔，可以尽知其味，恐未必然尔。杜子美云：“为人性僻耽佳句，语不惊人死不休。”则是凡子美胸中流出者无非惊人之语矣。读其集者，当知此言不妄。殆非前数公之可比伦也。《葛常之》[《韵语阳秋》卷四] \\n 李义山任弘农尉，尝投诗谒告云：“却羡卞和双刖足，一生无复没阶趋。”虽为乐春罪人，然用事出人意表，尤有余味。英俊陆(屈)沉，强颜低意，趋跖诺虎，扼腕不平之气有甚于伤足者。非粗知直己不甘心于病畦下者，不能赏此语之工也。《韵语阳秋》[《溪诗话》卷一] \\n 郛子稍学作小诗，尝赋《梅花》云：“玉屑装龙脑，云衣覆麝脐。何堪夜来雪，香色雨(两)凄迷。”《留友人》诗云：“良友间何阔，春事遽如许。劳君下鸥沙，一叶系春渚。昨梦堕前世，再见欣欲舞。聊呼花底杯，酒面点红雨。狂歌谢贯珠，[清论杂挥麈。]《骊驹》夫(未)可歌，妙句须君吐。”观此数语，似粗知诗家畦径。学之不已必佳，但恐其中堕尔。同上[《韵语阳秋》卷三] \\n 陆士衡《文赋》云：“立片言以居要，乃一篇之警策。”此要论也。文章无警策，则不足以传世，盖不能竦动世人。如老杜及唐人诸诗，无不如此。但晋、宋间人专致力于此，故失于绮靡而无高古气味。老杜句(诗)云：“句(语)不惊人死不休。”所谓惊人句(语)即警策也。《吕氏童蒙训》[《渔隐丛话》前集卷九] \\n 句法门 \\n 前人文章各自一种句法。如老杜“今君起柁春江流，予亦江边具小舟”，“同心不减骨[肉]亲，每语见许文章伯”，如此之类，老杜句法也。东坡“秋水今几竿”之类，自[是]东坡句法。鲁直〈之〉“夏扇日在摇”，“行乐亦云聊”，此鲁直句法也。学者若能遍考前作，自然度越流辈。同上[同上卷八] \\n 渊明退之诗句法分明，卓然异众，惟鲁直为能深识之。学者若能识此等语，自然过人。阮嗣宗诗亦然。[同上卷一八] \\n 徐师川云：“作诗回头一句最为难道。如山谷诗所谓‘忽思钟陵江十里’之类是也。他人岂如此，尤见句法安壮。山谷平日诗多用此格。”[本条出处未详] \\n 徐师川(三字作“《吕氏童蒙训》”)云：“为诗文常患意不属。或只得一句，语意便尽，欲足成一章，又恶其不相称。（师川云：但能知意不属则学可进矣。凡注意作诗文，或得一两句而止，）若未[有]其次句，即不若且休，养锐以待新意。若尽力须要相属，譬如力不敌而苦战，一败之后，意气沮矣。”[《渔隐丛话》前集卷三五] \\n  \\n 王荆公好集句，尝于东坡处见古砚，东坡令荆公集句。荆公云：“巧匠斫山骨。”只得一句，遂逡巡而去。山谷尝有句云：“麒麟卧葬功名骨。”终身不得好对。同上[同上] \\n 《庄子》文多奇变，[如]技经肯綮之未尝，乃未尝技经肯綮也。诗句时有此法，如昌黎“一蛇两头见未曾”，“拘管计日月”，“欲进又不可”，“君欲强起时难[更]”。东坡云“迨兹霜雪(此雪霜)未”，“兹谋待君必”，“聊亦记吾曾”。余人罕敢用。《黄常明》[《溪诗话》卷五] \\n 苦吟门 \\n 山泽之儒多癯，诗人尤甚。子美有“思君令人瘦”，乐天云：“形容瘦薄诗情苦，岂是人间有相人？”又云：“貌将松共瘦，心与竹俱空。”李商隐“瘦尽东阳姓沈人。”掉头捻髭之苦，岂有张颐丰颊者哉！沈昭略尝戏王约以肥而痴，答以瘦而狂。昭略喜曰：“瘦已胜肥，狂已(应)胜痴。”同上[同上卷一○] \\n [旧说]贾岛诗如“鸟从井口出，人从(自)岳阳来”，贯休“此夜一轮满，清光何处无”，皆经年方得[偶]句，以见其词涩思苦。若非好事者夸辞，亦缪用其心也。同上[卷三] \\n 《后山诗话》云：荆公诗“力去陈言夸末俗，可怜无补费精神。”而公平生文体数变，莫年诗益工，用意盖(益)苦。故言不可不谨也。[《渔隐从话》前集卷三六] \\n 《蔡宽夫诗话》云：司空图善论前人诗，如谓“元白为力勍气僝，乃都会之豪估”，“郊岛非附于寒涩，无所置才”，皆切中其病。及自评其作，乃以“南楼山最秀，北路邑偏清”为“假令作者复生，亦当以着题见许”，此殆不可晓。当局者迷，固人情之通患。如乐天所谓“属(劚)石破山，先观镵迹；发矢中的，兼听弦声”。使不见其诗而闻此语，当以为如何哉！[同上卷一九] \\n 《冷斋夜话》云：贾岛诗有影略句，韩退之喜之，其《渡桑干》诗曰：“客舍并州三十霜，归心日夜忆咸阳。而今更渡桑干水，却望并州是故乡。”又《赴长江道中》诗曰：“策杖离山驿，逢人问梓州。长江那可到，行客替生愁。”[同上] \\n 《隐居诗话》云：孟郊诗蹇涩穷僻，琢削不暇，[真]苦吟而成，观其句法，格力可见矣。其自谓“夜吟晓不休，苦吟鬼神愁。如何不自闲，心与身为仇！”而退之荐其诗云“荣华肖天秀，捷疾愈响报”，何也？[同上] \\n 苏子由云：唐人工于为诗而陋于闻道。孟郊尝有诗云：“食荠肠亦苦，强歌声无欢。出门即有碍，谁谓天地宽！”郊，耿介之士，虽天地之大，无以容其身，起居饮食，有戚戚之忧，是以卒穷以死。而李翱称之，以为郊诗“高处在古无上，平处犹下顾沈谢”。至韩退之亦谈不容口。甚矣，唐人之不闻道也！孔子称颜子“在陋巷，人不堪其忧，回也，不改其乐”。回虽穷困早死，而非其处身之非，可以言命，与郊异矣。[同上]"}
{"章节": "卷二十一", "正文": "卷二十一 \\n  \\n 留题门 \\n 澧(醴)阳道傍有甘泉寺，因莱公、丁谓曾留行记，从而题咏者甚众，碑牌满屋。孙讽有：“平仲酌泉曾顿辔，谓之礼佛遂南行。高台下瞰炎荒路，转使高僧薄宠荣”。人独(皆)传道，余独恨其语无别。自古以直道见黜者多矣，岂皆贪宠荣者哉！又有人云：“此泉不洗千年恨，留与行人戒覆车。”害理尤甚。莱公之事，亦例为覆车乎？因过之，偶为数韵，其间有云：“已凭静止鉴忠精，更遣清冷洗谗喙。”盖指二公也。溪[卷九] \\n 黄州麻城县界有万松亭，连日行清阴中，其馆亭亦可爱。适当关山路，往来留题无数。东坡伤来者不嗣其意，尝有诗云：“十年栽种百年规，好德助(无)人无(助)我仪。”又云：“为问几株能合抱，殷勤记取《角弓》诗。”中坏(间)尝彻碑(牌)[刻]，有士题云：“旧韵无仪字，苍髯有恨声。”不(亦)可录。溪[卷九] \\n 张祜喜游山而多苦吟，凡所历僧寺，往往题咏。如《题僧壁》云：“客地多逢酒，僧房却厌(献)花。”《题万道人禅房》云：“残阳过远水，落叶满疏钟。”《题金山寺》云：“僧归夜船月，龙出晓堂云。树影中流见，钟声两岸闻。”《题孤山寺》云：“不雨山长润，无云水自阴。断桥荒藓涩，空院落花深。”如杭之灵隐、天竺，苏之灵岩、楞伽，常之惠山、善权，润之甘露、招隐，皆有佳作。李涉在岳阳，尝赠其诗曰：“岳阳西南湖上寺，水阁松房遍文字。新钉张生一首诗，自余吟着皆无味。”信知僧房佛寺题其诗[以]标榜者多矣。《葛常之》[《韵语阳秋》卷四] \\n 温公治第洛中，辟园曰独乐。其心忧乐，未始不在天下也。其自作记有云：“世有人肯同此乐，必再拜以献[之]矣。”东坡赋诗云：“儿童诵君实，走卒知司马。”盖名(言)其得人心也。又云：“抚掌笑先生，年来学(效)喑哑。”疑未尽命名之意。同上。[溪诗话》卷一] \\n 沈约命王筠作《郊居十咏》书于壁，不加篇题，约云：“此诗指物程形，无假题署。”老杜《赠李潮八分歌》云：“吾甥李潮下笔亲。”“开元以来数八分，潮也奄有二子成三人。[况潮小篆迫秦相。”“巴东逢李潮”，“潮乎潮乎奈汝]何？”退之《招杨之罘》：“之罘南山来，文字得我惊。”“我令之罘归，失得柏与马。之罘别我去，计出柏马下。我自之罘归，入门思而悲。之罘别我去，能不思我为？”“作诗招之罘，晨夕抱饥渴。”尝戏谓此二诗真不须题署也。《黄常明》[同上卷五] \\n 子美诗：“诛茅初一亩，广地方连延。敢谋土木丽，自觉面势坚。经营上元初(始)，断手宝应年。”(五六两句《溪诗话》在第二句下)又《题衡山县学堂》云：“旄头彗紫微，无复俎豆事。”“乌乎已十年，儒服敝于地。”“衡山虽小邑，首倡恢大义。”“讲堂非曩造，大屋加涂塈。下可容百人，墙隅亦深邃。”“林木在庭户，密干叠青翠。有井朱夏时，辘轳冻阶戺。”“采诗倦跋涉，载笔尚可记。”岂不是《草堂》《县学纪(记)》。[同上卷四] \\n 李翱、皇甫湜集中皆无诗，世传翱有“县君好砖渠”一诗并《传灯录》载《答药山》一偈。湜只有《浯溪留题》一篇而已。[《韵语阳秋》卷三] \\n 《许彦周诗话》云：牧之《题桃花夫人庙》诗：“细腰宫里露桃新，脉脉无言度几春。至竟息亡缘底事，可怜金谷坠楼人。”仆尝谓此诗为二十八字史论。[《渔隐丛话》后集卷一五] \\n 苕溪渔隐曰：牧之于题咏好异于人。如《赤壁》云：“东风不与周郎便，铜雀春深锁二乔。”《题商山四皓庙》云：“南军不袒左边袖，四老安刘是灭刘。”皆反说其事。至《题乌江亭》则好异而畔于理，诗云：“胜败兵家事不(不可)期，包羞忍耻是男儿。江东子弟多才俊，卷土重来未可知。”项氏以八千人渡江，败亡之余，无一还者，其失人心为甚，谁肯复附之？其不能卷土重来，决矣。[同上] \\n 《许彦周诗话》云：牧之作赤壁诗：“折戟沉沙铁未消，自将磨洗验前朝。东风不与周郎便，铜雀春深锁二乔。”意谓赤壁不能纵火，即为曹公夺二乔置之铜雀台上也。孙氏霸业，系此一战。社稷存亡、生灵涂炭都不问，只恐没(捉)了二乔，可见措大不识好恶。[同上] \\n 《南唐书》云：韩熙载自江南奉使中原，为《感怀诗》题于馆壁云：“仆本江北人，今作江南客。再去江北游，举目无相识。秋风吹我寒，秋月为谁白？不如归去来，江南有人忆。”苕溪渔隐曰：“余家有韩熙载《家宴图》，图中题此诗后四句，尝以问相识间，云是古乐府。今观此书，方知其误也。”[同上卷一八] \\n 苕溪渔隐曰：《题吴江三贤堂内陆龟蒙》诗云：“千首文章二顷田，囊[中]未有一钱看。却因养得能言鸭，惊破王孙金弹丸。”《谈苑》云：陆龟蒙居笠泽，有内养自长安使杭州，舟出舍下，弹〈其一〉绿头鸭。龟蒙遽从舍出，大呼曰：“此绿头(鸭)有异，善人言。□(适)将献天子，今持此死鸭以诣官。”内养少长宫禁，信然，厚以金帛遗之。因徐问龟蒙曰：“此鸭何言？”龟蒙曰：“常自呼其名。”《游道场山何山》诗云：“白水田头问行路，小溪深处是何山。高人读书夜达旦，至今山鹤鸣夜半。”汪彦章《何山何氏书堂记》云：寺有何氏书堂，图记相承以何氏为晋何楷。楷尝读书此山，后为吴兴太守，以其居为寺而名其山。[同上卷二七] \\n 寄赠门 \\n 子美诗(寄李员外云)：“远行无自[苦]，内热比何如？”寄旻(上人)云：“旧来好事今能否？老去新诗谁与传？”岑参云：“乔生作尉别来久，因君为问平生否？魏君校理复何如？前月人来不得书。”“夫子素多疾，别来未得书。北庭苦寒地，体内今寒(何)如？”乐天《寄梦得》云：“病后能吟否？秋来曾醉无！”退之《赠崔立之》云：“长女当人(及)事，谁助出帨缡？诸男皆秀爽，几能守家规？”亦皆书一通也。[《溪诗话》卷四] \\n 张均、张垍兄弟承袭父宠，致位严近，皆自负立材，凯觎端揆。明皇欲相均而抑于李林甫，欲相垍而夺于杨国忠。自此各怀觖望。安禄山盗国，垍相禄山，而均亦受伪命。肃宗反正，兄弟各论死。非房琯力救，岂能免乎？老杜赠“赠”原作“增”，误。——恶人谷珠楼哈哈儿注。均诗云：“通籍逾青琐，亨衢照紫泥。灵虬传夕箭，归马散霜蹄。”言均为中书舍人刑部尚书时也。赠垍诗云：“翰林逼华盖，鲸力破沧溟。天上张公子，宫中汉客星。”言垍尚宁亲公主禁中置宅时也。二人恩宠煊赫如是，则报国当如何？而乃斁乱天理，下比逆贼，反噬其主，夫岂人类也哉？《黄常明》[《韵语阳秋》卷七] \\n 杜甫累不第，天宝十三载，明皇朝献太清宫，飨庙及郊，甫奏赋三篇，帝奇之，使得制集贤院，命宰相试文章。故有《赠集贤崔于二学士》诗云：“昭代将垂白，途穷乃叫阍。气冲新(星)象表，词感帝王尊。天老书题目，春官验讨论。倚风遣鸭(鶂)路，随水到龙门。”旧注：陈希烈、韦见素为宰相，而崔国辅、于休烈者皆集贤院学士也。故末句云：“谬称三赋在，难述二公恩。”可谓不忘于藻鉴之重者矣。按唐史，是岁陈希烈为相，至八月见素代之。而《甫集》有上见素诗云：“持衡留藻鉴，听履上星辰。”则甫之文乃(章)为见素所赏，非希烈也。同上[同上卷五] \\n 牧之《赠阿宜》：“一日读十纸，一月读十箱。”古人读书以纸计。范云就袁叔明读《毛》诗，日诵九纸。又袁俊家贫无书，每从人假借，必皆抄写，自课日五十纸为计。《溪》[卷六] \\n 故事门 \\n 余尝论李广以私憾杀灞陵尉，□(其)褊忮险刻，决非长者。所以不侯，非直杀降之谴也。因观坡云：“明年定起故将军，未肯先诛灞陵尉。”恐亦寓此意。[《溪诗话》卷八] \\n 史传袭称兄弟为友于，故渊明诗云：“再喜见友于。”子美云：“友于皆挺拔。”又：“山鸟山花吾友于。”《南史》：到荩从武帝登北顾楼赋诗，荩受诏便就，上以示其祖溉云：“荩定是才子，番恐卿从来文章假手于荩。”后每和御诗，上辄手诏戏溉曰：“得无贻厥之力乎？”退之《玉川诗》云：“谁谓贻厥无基址。”二事正可对也。《溪》[卷八] \\n 坡云：“宾鸿社燕巧相违。”《月令》来宾事，常疑人未曾用〈及〉，及观梦得《秋江晚泊》云：“莫霞千万状，宾鸿次第飞。”顾况云：“安得凌风翰，肃肃宾天京？”杜“别浦雁宾秋”。同上[同上] \\n 东坡《游金山》诗云：“江山如此不归山，江山(神)见怪惊我顽。我谢江神岂得已，有田不归如江水。”盖与江神指水为盟耳。句中不言盟誓者，乃用子犯事，指[水]则誓在其中，不必诅神血口然后谓之盟也。《送程六表弟》云：“浮江溯蜀有成言，江水在此吾不食。”[亦此意也。]《黄常明》[同上] \\n 老杜“复见(道)诸山得银瓮。”[旧]注引《礼记》山出器车注。盖《瑞应图》曰：王者宴不及醉，刑罚中人，不为非，则银瓮出。昌黎：“我有双饮盏，其银得朱提。”见《汉志》朱提银八两为一流，注，朱提属犍为，乃邑名也。《溪》[卷四] \\n 乐天以长庆二年自中书舍人为杭州刺史。冬十月至治，时仍服绯。故《游恩德寺诗》序云：“俯视朱绂，仰睇白云，有愧于心。”及难(观)《自叹诗》云：“实事渐销虚事在，银鱼金带绕腰光。”《戊申咏怀》云：“紫泥丹笔皆经手，赤绂金章尽到身。”以今观之，金带不应用银鱼，而金章不应用赤绂，人皆以为疑，而不知唐制与今不同也。按唐制，紫为三品之服，绯为四品之服，浅绯为五品之服，各服金带。又制，衣紫者鱼袋以金饰，衣绯者鱼袋以银饰。乐天时为五品，浅绯金带佩银鱼宜矣。刘长卿有《袁郎中喜章服诗》云：“手诏来筵上，腰金向粉闱。勋名传旧阁，蹈舞着新衣。”郎中亦是五品，故其身章与乐天同。《葛常之》[《韵语阳秋》卷五] \\n 书事门 \\n 近世作文者多以紫荷囊作侍从事用。如宋景文诗所谓“荣观耸麟族，赋笔助荷囊”之类，□(承)袭而用者非一，而不知其误也。按《晋书·舆服志》书(云)文武百官皆有囊绶，八座尚书则荷紫，以生紫为袷囊缀之服外，加于左肩。则所谓荷紫者非芰荷之荷，乃负荷之荷也。《南史》载周舍尝问刘香(杳)曰：“着紫荷囊，相传云挈囊，竟何所出？”杳曰：“《张安世传》云：持橐[簪]笔事孝武帝数十年。注曰：橐，囊也。”盖人徒见《南史》有“着紫荷囊”四字，遂作一句读之，殊未知《晋书》紫荷(荷紫)之义也。《丹阳集》[《韵语阳秋》卷六] \\n 王俭少年以宰为(相自)命，尝有诗云：“稷契康虞夏，伊吕翼商周。”又字其子曰玄成，取仍世作相之义。至其孙训亦作诗云：“旦奭康世巧(功)，萧曹佐氓俗。”大率追俭之意而为之，后官亦至侍中。同上[同上] \\n 杜云：“十暑岷山葛，三霜楚户砧。”“九钻巴噀火，三蛰楚祠雷。”其书岁月也新矣。乐天云：“吴郡两回逢九月，越州四度见重阳。”“去年八月十五夜，曲江池畔杏园边；今年八月十五夜，湓浦沙头水馆前。”又：“前年九月(日)余杭郡，呼宾命宴虚白堂。去年九月(日)到东洛，今年九月(日)来吴乡。两边蓬鬓一时白，三处菊花同色黄。”其质直叙事，又自(是)一格。《黄常明》[《溪诗话》卷三] \\n 岑参《送颜平原诗序》云：“十二年春，有诏补尚书郎十数公为郡守。上亲赋[诗]觞群公于蓬莱，仍赐以缯帛，宠饯加等，故参为长篇述其事。”安禄山乱，明皇曰：“河北二十四郡无一忠臣耶？”及闻平原固守，乃曰：“朕不识真卿何如人，所为若此！前吕(日)宴赍真文具耳。”退之云：“偶然题作木居士，便有无穷求福人。”可谓切中时病。凡世之趋附权势以图身利者，岂问其人贤否，果能为国为民哉？及其败也，相推入祸门而已。聋俗无知谄祭非鬼，无异也。《溪》[卷二] \\n 感事门 \\n 《三山[老人]语录》：《登慈恩寺塔》诗，讥天宝时事也。山者，人君之象，“秦山忽破碎”，则人君失道矣，贤否自(不肖)混淆而清浊不分，故曰：“泾渭不可求”。天下无纲纪文章而上都亦然，故曰：“俯视但一气，焉能辨皇州！”于是思古之圣君不可得，故曰：“回首叫虞舜，苍梧云正愁。”是时明皇方耽于淫乐而不已，故曰：“惜哉瑶池饮，日宴昆仑丘。”贤人君子多去朝廷，故曰：“黄鹄去不息，哀鸣何所投？”惟小人贪窃禄位者在朝，故曰：“君看随阳雁，各有稻粱谋。”同上[《渔隐丛话》前集卷一二] \\n 《西清诗话》云：退之《宿龙宫滩》诗云：“浩浩复汤汤，滩声抑更扬。”黄鲁直曰：“退之才(裁)听水句尤见工。[所]谓浩浩汤汤抑更扬者，非谙客里夜卧饱闻[此]声，安能周旋妙处如此耶？《渔隐丛话》[同上卷一六] \\n 东坡云：《南涧中》诗：“秋气集南涧，独游亭午时。回风一萧瑟，林影久参差。始至若有得，稍深遂忘[疲]。羁禽响幽谷，寒藻舞沦漪。去国魂已远(游)，怀人泪空垂。孤生易为感，失路少所宜。索寞竟(竞)何事，徘徊只自知。谁为后来者，当与此心期。”柳仪曹诗忧中有乐，乐中有忧。盖绝妙古今矣。然老杜云：“王侯与蝼蚁，同尽随丘墟。”仪曹何忧之深也。[同上卷一九] \\n 《蔡宽夫诗话》云：子厚之贬，其忧悲憔悴之欲(叹)发于诗者，特为酸楚。悯己伤志，固君子所不免，然亦何至是，卒以愤死，未为达理也。乐天既遇(退)闲，放浪物外，若真能脱屣轩冕者，然荣辱得失之际，铢铢校量而自矜其达，每诗未尝不着此意，是岂真能忘之者哉！亦能(力)胜之耳。惟渊明则不然，观其《贫士责子》与其他所作，当忧则忧，遇喜则喜，忽然忧乐两忘，则随所遇而皆适，未尝有择于其间。所谓超世遗物者，要当如是而后可也。观三人之诗，以意逆志，人岂难定(见)。以是论贤不肖之实，亦何可欺乎？[同上] \\n 《隐居诗话》云：乐天《题海图屏风》诗略曰：“或者不量力，谓兹鳌可求。赑屭牵不动，纶绝沉其钩。一鳌既顿颔，诸鳌齐掉头。喷风激飞廉，鼓波怒阳秋(侯)。遂使江汉水，朝宗意亦休。”吾读此诗，感刘隗、李训、薛文通等事，为之太息。[同上卷二一] \\n 老杜所以为人称慕者，不独文章为工，盖其语默所主，君臣之外，非父子兄弟即朋友黎庶也。尝观韦应物诗及兄弟者十之二三。《广陵觐兄》[云]：“牧(收)情且为欢，累日不知饥。”《冬至寄诸弟》云：“已怀时节感，更抱别离酸。”《元日寄诸弟》云：“日月昧远期，念君何[时]歇！”《社日寄》云：“遥思里中会，心绪怅(恨)微微。”《寒食》[云]：“联骑定何时，吾今颜已老。”又云：“把酒看花想诸弟，杜陵寒食早(草)青青。”《初秋寄》云：“高梧一叶下，空斋归思多。”《闻蝉寄诸弟》云：“缄书报是时，此心方耿耿。”《登郡楼寄诸季》云：[“迨兹闻雁夜，重忆别离秋。”《怀京师寄》云：]“上怀犬马恋，下有骨[肉]情。”余谓观此集者，虽谗阋交愈，当一变而怡怡也。《黄常明》[《溪诗话》卷一○]"}
{"章节": "卷二十二", "正文": "卷二十二 \\n  \\n 用事门 \\n 临川：“慷慨秋风起，悲歌不为鲈。”眉山：“不须更说知几早，直为鲈鱼也自贤。”反复曲折，同归一意。亦如“把酒祝公公莫拒，《缁衣》心为好贤倾”；“我欲折繻留此老，《缁衣》谁作好贤诗”。共用一事，而造语居然不同。《溪》[卷六] \\n 临川“道德文章吾事落”，《南华》“夫子盍行耶，无落吾事。”乃柳诗有“惆怅樵渔事，今还又落然。”恐亦用此。同上[卷六] \\n 杜“心迹喜双清”，“茶瓜留客迟”，似非用事。观灵运《斋中诗》云：“矧乃归山川，心迹双寂寞。”竟陵王子良礼才好士，爱(夏)月客至为设瓜饮甘果。二诗盖用此。至若《棕拂子》云：“咂肤倦扑灭，赖尔甘伏膺。”虽等闲题目，无[一]字无出处。同上[卷六] \\n 《坡集》有全篇用事者，如贺人生子曰(自)“郁葱佳气夜充闾，喜见徐卿第二雏”，[至]“我亦从来识英物，试教啼看定何如”，戏子野买妾自“锦里先生自笑狂，身长九尺鬓眉苍”，[至]“平生谬作安昌客，略遣彭宣到后堂”，句句用事，曷尝不流便哉！同上[卷一○] \\n 尝观临川《咏枣》止数韵。“余甘入邻家，尚得谗(馋)妇逐。”“贽享古已然，《豳诗》自宜录。”用“女贽枣脩”，“八月剥枣”；“虽(谁)云食之昏”，用范晔“枣膏昏蒙[蒙]”；“愿比赤心投，皇明倘加(予)烛”，用萧琛“陛下投臣以赤心，臣敢不报以战栗”。以是知凡作者须饱材料。传称任昉用事过多，属辞不得流便。余谓昉诗所以不能倾沈约者，乃才有限，非用事(事多)之过。同上[卷一○] \\n 李商隐诗好积故实，如《喜雪》云：“班扇慵裁素，曹衣讵比麻，鹅归逸少宅，鹤满令威家。”又“洛水妃虚妒，姑山女谩夸。联辞虽许谢，和曲本惭《巴》。”一篇中用事者十七八。同上[卷一○] \\n 梦得诗(诗字作“《送周使君》”)：“只恐鸣驺催上道，不容待得晚菘尝。”乃周彦伦答文惠太子问山中菜食云：“春初早韭，秋末晚菘。”此以两字用事者。《送熊判官》云：“临轩弄郡章，得人方付此。”乃用汉高弄印倪宽(睨尧)事，此一字用事者。《黄常明》[同上卷三] \\n 韦应物诗(诗字作“《赠李侍御》云”)：“心同野鹤与尘远，诗似冰壶彻底清。”又《杂言送人》云：“冰壶见底未为清，少年如玉有诗名。”此可为用事之法，盖不拘故常也。同上[同上] \\n [介]甫《宜春花(苑)》诗云：“无复增修事，君王惜费金。”乃暗用汉文惜百金之产而罢(辍)露台事。同上[卷五] \\n 沈庆之谓上曰：“为国譬如治家，耕当问奴，织当问婢，陛下欲治(伐)国而与白面书生谋之，事何由济？”梦得《送李策》云：“春风深(深春风)日静，争长幽鸟鸣。仆夫前致辞，门有白面生。”同上[同上卷六] \\n 坡“蓝尾忽惊新火后，遨头要及浣花前。”注及(引)乐天“三杯蓝尾酒，一碟胶牙饧”。观《长庆集》此诗题云：“七年元日对酒。”非钻火时事也。宋文景(景文)《守岁》云：“且尽灯前蓝尾杯。”《溪》[卷九] \\n 师旷(史赵)释绛县老人年数云“亥有二首六身”，盖离拆亥字点画而上下之，如算筹纵横然。则下其二首为二万，六身各一纵一横，为六千六百六十，正合其甲子之日数。传以明旷之博物(五字作“赵之明历”)。刘宾客《送人赴绛州》云：“午桥群吏散，亥字老人迎。”义山《赠绛台老驿吏》云：“过客不劳询甲子，惟书亥字与时人。”可谓善使事矣。亦如近诗《送人洪州》云：“干斗气沉人(龙)已化，置刍人去榻犹悬。”《送人鄂州》云：“黄鹤晨霞傍楼起，头陀青(秋)草绕碑荒。”《送人襄阳》云：“四叶表闾唐尹氏，一门逃世汉庞公。”虽邻封密迹(迩)，不可移也。《溪》[卷九] \\n 凡作诗有用事出处，有造语出处。如“五陵衣马自轻肥”，虽出《论语》，总合其语乃潘岳“裘马悉轻肥”。“柳絮才高不道盐”，虽谢女事，乃借张融以《海赋》示人，人评其赋“但不道盐耳”。“红袖泣前鱼”，《本战国策》[事]，〈其语〉乃陆韩卿《中山王孺子妾歌》“安陵泣前鱼”。坡作《太白画像》诗云：“大儿汾阳中令君，小儿天台坐忘身(真)。”其事乃用白交汾阳于伍行(行伍)中，竟脱白于祸；天台司马紫(子)微谓白有仙风道骨，可与神游八极之表。所造之语乃《祢衡传》云：“大儿孔文举，小儿杨德祖。”同上[同上] \\n 坡游武昌，见农夫皆骑秧马，较之伛偻而作者劳佚相绝。尝作《秧马歌》叙述甚详。唐子西至罗浮始识此器，作诗云：“拟向明时受一廛，著鞭常恐老农先。行藏已问吾家举，从此驰名四十年。”亦巧于用事。《黄常明》[同上卷一○] \\n 坡和[刁景纯暨]柳子玉〈暨景纯〉冈字韵诗，至七篇云：“屡把铅刀齿步光，更遭华衮照厐凉。”乃用子建《七启》云：“步光之剑，华藻繁缛。”《左传》“厐凉冬杀”。虽第一韵众人所更易，而七篇未尝改，又贯穿精绝如此。《黄常明》[同上卷九] \\n 东坡在儋耳时，余三从兄延(讳)讳(延)之，自江阴担簦万里，绝海往见，留一月。坡尝诲以作文之法曰：“儋州虽数百家之聚，州人之所须，取之市而足。然不可徒得也，必有一物以摄之然后为己用，所谓一物者，钱是也。作文亦然。天下之事散在经子史中，不可徒使，必得一物以摄之，然后为己用。所为(谓)物者，意是也。不得钱不可以取物，不得意不可以用事，此作文之要也。”吾兄拜其言而书诸绅。尝以亲制龟冠为献，坡受之，而赠以诗云：“南海神龟三千岁，兆叶朋从生庆(爱)喜。智能周物不周身，未免人钻七十二。谁能用尔作小冠，岣嵝耳孙创其制。今君此去宁复来，欲慰相思时整视。”今集中无此诗，余尝见其亲笔。后坡归宜兴，道由无锡洛社，尝至孙仲益家。时仲益年在髫龀。坡曰：“孺子习何艺？”孙曰：“学对属。”坡曰：“试对看。”徐曰：“衡门稚子璠玙器。”孙应声云：“翰苑仙人锦绣肠。”坡抚其背曰：“真璠玙器也，异日不凡。”二事皆吾乡人士所知，辄记于此。《韵语阳秋》[卷三] \\n “谒帝似冯唐”，“垂白冯唐虽晚达”，“冯唐毛发白”，“长卿多病久”，“我多长卿句(病)”“病渴污官位”，杜以其为郎故用之。若他人老与病[者]，恐不可概使。同上[《溪诗话》卷四] \\n 用[自]己诗为故事，须作诗多者乃有之。太白云：“《沧浪》吾有曲，相子棹歌声。”乐天：“须知菊酒登高会，从此多无二十场。”《明年》云：“去秋共数登高会，又被今年减一场。”《过概(栗)里》云：“昔尝咏遗风，著为十六篇。”盖居渭上酝熟独饮，曾效渊明体为十六篇。《又赠微之》云：“昔我十年前，曾与君相识。曾将秋竹竿，比君孤且直。”盖旧诗云“有[节]秋[竹]竿”也。坡赴黄州过春风岭有两绝句。后诗云：“去年今日关山路，细雨梅花正断魂。”[至海外又云：“春风岭下淮南村，昔年梅花曾断魂。”]又云：“柯丘海棠吾有诗，独笑山林谁敢侮！”又《有(画)竹》云：“吾诗固云尔，可使食无肉。”同上[同上] \\n 唐谚云：“槐花黄，举子忙。”东坡有“强随举子踏槐花”，“槐花还似昔年忙”，谷云“槐催举子踏花黄”是也。[同上] \\n 世传五月十三日为竹迷日，凡种[竹]多以五月。杜云：“东林竹野(影)薄，腊月更须栽。”则唐人植竹用季冬月也。又云：“平生憩息地，必种数竿竹。”尝欲辟小轩以必种名(目)之。前辈戏语以郊外呵喝、月下烛龙皆谓之杀风景。介甫《戏示颖叔》云：“但怪传呼杀风景，岂知禅客夜相投。”盖用此也。同上[同上] \\n 老杜“途穷反遭俗眼白”，本用阮籍事，意[谓]我辈本宜以白眼视俗人，至小人得志，疾视君子，是反遭其白眼(眼白)，故倒用之，亦如“水清反多鱼”，乃倒用“水至清则无鱼”也。梦得“酌我莫忧狂，老来无逸气”，乃倒用黄(盖)次翁“无多酌我”。“寄谢嵇中散，予无甚不堪。”倒用《绝交论》。坡云：“后生可畏吾衰矣，刀笔从来错料尧。”周昌以赵尧刀笔吏，后果无能为，所料信不错，而云“错料尧”，亦以涉讥谤倒用尔。又有“穷鬼却相(须)呼”，“乃知饭后钟，阇黎盖具眼”，“他年《五君咏》，山王一时数”，皆倒用也。《溪》[卷四] \\n 坡云：“通家不隔同年面，得路方知异日心。”乃唐人责同年不赴期集，辞云：“紫陌寻春，尚隔同年之面；青云得路，不(可)知异日之心。”任昉《别谢云(言)扬》诗云：“讵念耋嗟人，方深老夫托。”《报刘孝绰》云：“讵慰耋嗟人，徒深老夫托。”略改一两字，岂以会意处欲常用之耶？临川有“莫林摇落献南山”。又云：“大(木)落冈峦因自献。”如云：“名誉子真矜谷口，事功新息困壶头。”又：“未爱京师传谷口，但知乡里胜壶头。”昔人行事措意默与己合，则喜用之。马少游欲乘下泽，御款段，不去乡里；虽自谋独善，亦可为贪躁之戒。伏波“在浪洎(泊)，下潦上雾，仰视飞鸢跕跕堕水中，卧念少游平生时语，以为何可复得”。故坡云：“何须更待飞鸢堕，方念平生马少游！”又：“大夫行役家[人]怨，应念乡居(归乡)马少游。”“雪堂唯(亦)有思归曲，为念平生马少游。”以其可喜，不直押韵也。《溪》[卷四] \\n 律诗有一对通用一事者：“更寻嘉树传，莫忘《角弓》诗。”乃《左传》韩宣子聘鲁，尝赋《角弓》及誉嘉树，鲁人请封殖此树以无忘《角弓》。介甫：“久谙郭璞言多验，老比颜含意更疏。”乃景纯欲为颜含筮，含曰：“年在天，位在人。修己而天不与，命也；守道不回，性也。人自有性命，无劳蓍龟。”同上[卷四] \\n 古人作诗有用经传全句，《选》诗：“小人计其功，君子道其常。”乐天：“疾恶如巷伯，好贤如《缁衣》。”乃两句浑用之。杜(韩)云：“无妄之忧勿药喜”；[杜]“谁谓荼苦甘如荠”，“富贵于我如浮云。”近人亦多用史语，坡云：“人言卢杞似奸邪，我见郑公但妩媚。”尝观《南史》载王宜兴云“为劫不须伴”，甚似一侧韵五言，但无题目耳。同上[卷四] \\n 昔人用五马事，多因游遨动出处方用之。如老杜赋《王阆州饯萧遂州》云：“二天开宠饯，五马烂生光。”其宾主出(去)住分矣。又《送李梓州》“五马何时到”，《赠严武》“五马旧曾谙小径”，《送贾阁老出汝州》“人生五马贵”。太白云：“五马莫留连。”岑参云：“门外不须催五马。”戎昱“五马几时朝魏阙”，子厚“五马助征騑”，乐天“五马无由入酒家”，东坡“鼓吹未容迎五马”，介甫“尚得史(使)君驱五马”。近人于太守安居闭(闲)阁例称五马，此理恐未安也。《丹阳集》[《溪诗话》卷二]"}
{"章节": "卷二十三", "正文": "卷二十三 \\n  \\n 纪实门 \\n 唐文皇聚一时名流天策(二字作“册”)府，始有十八学士之号。后来凡居馆殿者皆称之。国朝以来，任(仕)于外非两制，则虽帅守监司止呼寄禄官。惟通判多从馆中带职出补，如蔡君谟湖州、欧阳文忠公滑州、王荆公舒州、东坡先生杭州，如此之类甚多。刘贡父赴泰倅诗云：“壁门金阙倚天开，五见宫花落早梅。明日扁舟沧海去，却寻云气望蓬莱。”盖在道山五载，然后得之。学士之称施于外者，县(由)通判而然。今外庭过呼，大可笑也。《挥麈录》[前录卷三] \\n 老杜《送殿中杨监赴蜀见相公》云：“豪俊贵勋业，邦家频出师。相公镇梁益，军事无孑遗。”以是知边鄙之臣，贪功生事，结祸招衅，皆有以致之。一得忠臣处之，生灵受赐矣。《黄常明》[《溪诗话》卷五] \\n 《文选》载王粲《公宴诗》，注云：此侍曹操宴也。操未为天子，故云公宴耳。操以建安十八年春受魏公九锡之命，公知众情未顺，终其身不敢称尊，而粲诗已有“愿我贤主人，与天享巍巍”之语，则粲岂复有心于汉耶？粲尝说刘表之子琮曰：“曹公，人杰也，将军卷甲倒戈以归曹公，长享福祚，万全之策也。”厥后操以粲为军谋祭酒，则以腹心委之矣。《韵语阳秋》[卷八] \\n 或云韦应物乃韦后之族，凭恃恩私，作里中横。故《韦集》载《逢杨开府》诗云：“少事武皇帝，无赖恃恩私。身作里中横，家藏亡命儿。武皇升仙去，把笔学题诗。两府始收迹，南宫谬见推。”夫武皇平内乱，杀韦后，不应后之族敢于武皇之时豪横若此，正恐非后族尔。李肇《国史补》言应物性高洁，鲜食寡欲，所居焚香扫地而坐。与《杨开府诗》所述不同，岂非武皇仙去之后折节悔过之时耶！[同上卷四] \\n 曾文清吉父，孔毅父之甥也，早从学于毅父。文清以荫入仕。大观初以铨试合格五百人为魁，用故事赐进士出身。绍兴中，明清以启贽见云：“传经外氏，早侍仲尼之闲居；提笔文场，曾宠平津之为首。”文清读之喜曰：“可谓着题矣。”后与明清诗云：“吾宗择婿得羲之，令子传家又绝奇。甥舅从来多酷似，弟兄如此信难为。”徐敦立览之笑云：“此乃用前日之启为体修报耳。”同上[《挥麈录》后录卷一一] \\n 老杜卒于大历五年，享年五十九，当生于先天元年。观其《献大礼赋表》云：“臣生陛下淳朴之俗，行四十载矣。”以此推之，天宝十载始及四十，则是献《大礼赋》当在天宝九载也。本传以谓天宝十三载因献三赋，帝奇之，待制集贤院，误矣。其后又进《西岳赋》，序云“上既封太山之后三十年”，按史开元十三年乙丑封太山，至天宝十三载始及三十年，则是进《西岳赋》在天宝十三载也。老杜有《赠献纳使田舍人》诗云：“舍人退食收封事，宫女开函近御筵。晓漏追随青琐闼，晴窗点检白云篇。”末句云：“杨雄更有《河东赋》，唯待吹嘘送上天。”其云“更有《河东赋》”，当是献《西岳赋》时也。《丹阳集》[《韵语阳秋》卷六] \\n 羊叔子镇襄阳，尝与从事邹湛登岘山，慨然有泯□(湮灭)无闻之叹，岘山亦因是以传，古今名贤赋咏多矣。吴兴、东阳二郡亦有岘山。吴兴岘山去城三里，有李适之洼尊在焉。东坡守吴兴日，尝登此山，有诗云：“苕水如汉水，鳞鳞鸭头青。吴兴胜襄阳，万瓦浮青冥。我非羊叔子，愧此岘山亭。悲伤意此(则)同，岁月如流星。湛辈何足道，当以德自铭。”东阳岘山去东阳县亦三里，旧名三丘山。宋殷仲文素有时望，自谓必登台辅。忽除东阳太守，意甚不乐。尝登此山，怅然流涕。郡人爱之，如襄阳之于叔子，因名岘山。二峰相峙，有东岘西岘。唐宝历中，县令于兴宗结亭其下，名曰涵碧。刘禹锡有诗云：“新开潭洞疑仙府，远写丹青到雍州。”即其所也。《葛常之》[同上卷五] \\n 张籍居韩门弟子之列，又以愈荐为国子博士，东坡所谓“汗流湜籍走且僵，灭没倒景不可望”者。而籍作愈祭诗乃云：“公文为时师，我亦有微声。”而后之学者或号为韩张，何耶？《丹阳集》[同上卷六] \\n 陈后主起临春、结绮、望仙三阁，极其华丽。后主与张丽华、孔贵妃各居其一，与狎客赋诗，互相赠答，采其艳丽者，被以新声，奢淫极矣。隋克台城，后主与张、孔坐视无计，遂俱入井，所谓烟脂井是也。杨修诗云：“擒虎戈矛满六宫，春花无树不秋风。苍惶益见多情处，同穴甘心赴井中。”李白亦云：“天子龙沉景阳井，谁歌《玉树后庭花》？”今烟脂井在金陵之法宝寺。井有石栏，红痕若烟脂。相传云后主与张、孔泪痕所染。石栏上刻后主事迹，八分书，乃大历中张著文。又有篆书“戒哉戒哉”数字。其他题刻甚多，往往漫灭不可考，寺即景阳宫故地也，有井在焉。好事者往来不绝，寺僧频厌苦之。张芸叟尝有诗戏僧云：“不及马嵬袜，犹能致万金。”[同上卷五] \\n 马少游常哀兄援多大志，曰：“士生一世，但取衣食裁足，乘下泽车，御款段马，乡里称善人，斯可矣。致求赢余，但自苦尔。”故援在浪洎(泊)西里，当下潦上雾，云气薰蒸，仰视飞鸢跕跕在(堕)水中之时，辄思其言，以谓“念少游语何可得也！”洎武陵五溪蛮作乱，刘尚军没，而援贪进不止，方且据鞍矍铄，被甲请行，遂底壶头之困。刘梦得《经伏波神祠诗》有“一以功名累，翻思马少游”之句，可谓名言矣。壶头在武陵，当是梦得为司马时经历，故篇首言“蒙蒙篁竹下，有路上壶头。”《韵语阳秋》[卷八] \\n 武帝见颜驷庞眉皓首，问：“何时为郎？何其老也！”对曰：“文帝好文，而臣好武；景帝好老，而臣尚幼(少)；陛下好少，而臣老矣。”老于为郎，此事尤著。切(窃)怪老杜屡伤为郎白首，每称冯唐而不(罕)及驷。[愚谓驷]生既不遇三君，身后复不遇老杜，可笑也已。《溪》[卷四] \\n 子美世号诗史，观《北征》诗云：“皇帝二载秋，闰八月初吉。”《送李校书》云：“乾元元年春，万姓始安宅。”又戏友二诗：“元年建巳月，郎有焦校书。”“元年建巳月，官有王直司(司直)。”史笔森严，未易及也。《黄常明》[《溪诗话》卷一] \\n 《[张]舍人遗织成褥段》云：“服饰定尊卑，大哉万古程。煌煌珠宫物，寝处祸所婴。锦衣(鲸)卷还客，始觉心和平。”其意在明分守，警贪饕，屏斥玩物，严道气(义)之大节，岂直专为诗哉！就中和平之语，尤可人意。世有豪横凶人，强委馈于善士而不能骤绝之，其心愧耻，虽欲和平，不可得也。《溪》[卷一] \\n 诸史[列]传首尾一律，惟左氏传《春秋》则不然，千变万状，有一人而称目至数次异者，族氏名字爵邑谥号皆密布其中，而寓诸褒贬，此史家祖也。观少陵诗，宜(疑)隐[寓]此旨。若云“杜陵有布衣”，“杜曲幸有桑麻田”，“杜子将北征”，“臣甫愤所切”，“甫也东西南北人”，“有客有客字子美”，盖自见其居里名字也。“不作河西尉”，“白头拾遗徒步归”，“备矣(员)均(窃)补衮”，“凡才污省郎”，补官迁徙(陟)，历历可考。至叙他人亦然，如云“粲粲元道州”，又云“结也实国桢”，凡例森然，诚《春秋》之法也。《溪》[卷一] \\n [辰]人以藤代篘，酒名钩藤，俗传他处即不可用。或谓但心(恐)酝造之法异耳，所在皆可。乐天《忠州春[至]》诗云：“闲拈旧叶题诗咏，闷取藤枝引酒尝。”是(则)巴蜀亦有之。《黄常明》[同上卷八]"}
{"章节": "卷二十四", "正文": "卷二十四 \\n  \\n 用字门 \\n 子美有“同学少年多不贱”，“小径升堂旧不斜”，“群仙不愁思”，“夕烽来不近”，皆人所不敢用，甚类《周礼》“凡师不功”，《左传》“仁而不武”，“晋人闻有楚师，师旷曰不害。”“楚归而动不后。”才(本)以易无字尔，而语势顿壮。《黄常明》[《溪诗话》卷七] \\n 杜诗有用一字凡数十处不易者，如“缘江路熟俯青郊”，“傲睨俯峭壁”，“展席俯长流”，“杖藜俯沙渚”，“此邦俯要冲”，“四顾俯层颠”，“旄头俯渊(涧)瀍”，“层台俯风渚”，“游目俯大江”，“汀槛俯鸳鸯”，其余一字屡用若此类[甚]多，不可(能)[具]述。同上[同上] \\n 张文潜《法云怀无咎》云：“独觉欠此公。”或传其(某)生语文潜独(自)以欠字为得意。然梦得《送皇甫》云：“从兹洛阳社，吟咏欠书生。”乐天：“可怜闲气味，惟欠与君同。”“得君更有无厌意，犹恨尊前欠老刘。”退之云：“今者诚自幸，所怀无一欠。”张何得意之有！同上[同上卷三] \\n 贾岛携新文谒韩愈，云：“青竹未生翼，一步万里道。安得西北风，身愿变蓬草。”可见急于求师。愈赠诗云：“家住幽都远，未识气先感。来寻吾何能，无殊嗜昌歜。”可见谦于授业。此皆岛未儒服之时也。洎愈教岛为文，遂弃浮屠学，举进士。《摭言》载岛初赴名场，于驴上吟“鸟宿池中树，僧敲月下门”。遇权京尹韩吏部呵喝(呼唱)而不觉，洎拥至马前，则曰：“欲作敲字，又欲作推字。神游诗府，致冲大官。”愈曰：“作敲字佳矣。”是时岛识韩已久矣。使未相识，愈岂肯教其作敲字耶？《丹阳集》[《韵语阳秋》卷三] \\n 凡聚落相近，期某旦集，交易哄然，其名为虚。柳云：“[绿荷]包饭乘虚人。”临川云：“花间人语趁朝虚。”山谷[云：“笋]叶裹盐同趁虚”，“[趁虚]人集春蔬好〈趁虚〉。”《黄常明》[《溪诗话》卷五] \\n 数物以个，谓食为吃，甚近鄙俗。独杜屡用。“峡口惊猿闻一个”，“两个黄鹂鸣翠柳”，“却绕井边(栏)添个个”。《送李校书》云“临歧意颇切，对酒不能吃”，“楼头吃酒楼下卧”，“但使残年饱吃饭”，“梅熟许同朱老吃”。盖篇中大概奇特可以映带者也。坡云：“笔工效诸葛散笔(卓)，反不如常笔，正如人学老杜诗，但见其粗俗耳。”同上[同上卷七] \\n “野饭射麋新”，本名状郊居。然《左氏》楚人致晋师，晋人逐楚，乐伯余一矢，糜射(射麋)以献。又晋师及荧泽，魏锜射麋以献楚潘党，曰：“子有军功(事)，无乃不给于鲜？”皆饭于野而射〈麋〉新事也。又“市喧宜近利”，亦止(指)称东屯所居。盖齐侯欲更晏子宅曰：“湫溢(隘)嚣尘。”晏子辞曰：“近市，小人之利也。”市(亦)喧而近利事。[其]余惟(虽)一两字暗贯经传者，可胜数哉！同上[同上] \\n 杜云：“南风作秋声，杀气薄炎炽。”盖用《易》“雷风相薄”，《左氏》“宁我薄人，无人薄我”，《军志》“先人有夺人之心；薄之也”。同上[同上] \\n 刘禹锡谪连州，作《畲田行》云：“何处好畲田，团团缦山腹。下种暖灰中，乘阳拆芽孽(蘖)。”又作《竹枝词》云：“银钏金钗来负水，长刀短笠去烧畲。”尝观辰、沅亦然。瘠土之民，亦(宜)倍其劳，而耕反卤莽也。梦得《蛮子歌》云：“蛮貊(语)钩辀音，蛮衣[斑]烂布。熏狸掘沙鼠，时节祠盘瓠。忽逢乘马客，恍若惊麇顾。腰斧上高山，意行无旧路。”宾客谪居朗州，而五溪习俗，尽得之矣。黄常明[同上] \\n 《杜集》多用经书语，如“车辚辚，马萧萧”未尝外入一字。如“天属尊《尧典》，神功协《禹谟》”；“卿月升金掌，王春度玉墀”；“济(霁)潭鳣泼泼(发发)，春草鹿呦呦”：皆浑然严重。如天陛赤墀，植璧鸣玉，法度森严(锵)。然后人不敢用者，岂所造语肤浅不类耶？同上[同上] \\n 作诗在于练字，如老杜“飞星过水白，落月动沙虚”，是练中间一字。“地拆江帆隐，天清木叶闻”，是练末后一字。《酬李都督早春》诗云：“红入桃花嫩，青归柳叶新。”若非“入”与“归”二字，则与儿童之诗何异？《葛常之诗话》 \\n “霄汉瞻佳士，泥途任此身。”只任字即人不到处。自众人必曰叹曰愧，独无心任之，所谓视如浮云不易其介者也。继云：“秋天正摇落，回首大江滨。”不(大)知大(并)观，傲睨天地，汪汪万顷，奚足云哉！[《溪诗话》卷一] \\n 坡有“白衣送酒舞渊明”，人有疑舞字太过者。及观庾信《答王褒饷酒》云：“未能扶毕卓，尤足舞王戎。”盖有所本。《黄常明》[同上卷八] \\n 杜子美《西郊》诗云“无人竞来往”，或云“无人与来往”，或云“无人觉来往”，“竞”、“与”皆常谈，“觉”字非子美不能道也。盖炀者避灶，有道者之所惊；舍者争席，隐居者之所贵也。《丹阳集》 \\n 旧[说]贾浪仙抒思“僧敲月下门”，或引推(手)作推势，遂冲尹节，世传为美谈。旧于太学得江御史诗一轴，有督人和诗云：“直饶锻炼(公补)经时序，若是推敲总可删。”以是知雷同[相]从，非善学也。《溪》[卷四] \\n 旧观《临川集》“肯顾北山如慧约，与公西崦劚莓苔。”尝爱其劚字最有力，后读《[杜]集》“当为劚青冥”，“药许邻人劚”，退之“诗翁憔悴劚荒棘”，“窖谿劚株橛”，子厚“戒徒劚云根”，虽一字之法，不无所本。同上[卷四] \\n 杜诗四韵并绝句，味之皆觉字多，以字字不闲故也。他人虽长篇若无可读，正如贤人君子并处朝廷，但一二相助，已号〈为〉得人。若不能为有无者，纵累个百辈蔑如也。[同上] \\n 秦少游“雨砌堕危芳，风轩纳飞絮”之类，李公择以为谢家兄弟得意不能过也。[《渔隐丛话》前集卷五○] \\n 潘邠老云：“七言诗第五字要响，如‘返照入江翻石壁，归云拥树失山村’，翻字、失字是响字也。五言诗第三字要响，[如]‘圆荷浮小叶，细麦落轻花’，浮字、落字是响字也。所谓响者，致力处也。”予窃以为字字当活，活则字字自响。《吕氏童蒙训》[同上卷一三] \\n 押韵门 \\n 《孔毅夫杂记》云：“退之诗好押狭韵累句以示工，而不知重叠用韵之为病也。《双岛》诗押两韵(头)字，《李花》诗押两花字。”苕溪渔隐曰：“《读皇甫湜公安园池诗》亦押两闲字：‘日夜不得闲’，‘君子不可闲’。盖退之好重叠用韵以尽己之诗意，不恤其为病也。”[《渔隐丛话》前集卷一七] \\n 《学林新编》云：杜子美《饮中八仙歌》曰：“知章骑马似乘船”，又曰“天子呼来不上船”；一曰‘眼花落井水底眠’，又曰“长安市上酒家眠”；一曰“汝阳三斗始朝天”，又曰“举觞白眼望青天”；一曰“皎如玉树临风前”，又曰“苏晋长斋绣佛前”，又曰“脱帽露顶王公前”。此歌三十二句，而押二船字，二眠字，二天字，三前字。近时论诗者曰：“此歌一首是八段，不嫌于重用韵也。”某案子美此歌，以《饮中八仙歌》五字为题，则是一歌也。此歌首尾于船字韵中押，未尝移别韵，则非分为八段。盖子美古律诗重用韵者亦多，况于歌乎！如《园人送瓜》诗曰：“沈浮乱水王(玉)，爱惜如芝草。”又曰：“园人非故侯，种此何草草！”一篇押二草字也。《上后园山脚》诗曰：“蓐收困用事，玄冥蔚强梁。”又曰：“登高欲有往，荡析川无梁。”一篇押二梁字也。《北征》诗曰：“维时过(遇)艰[虞]，朝野少暇日。”又曰：“老夫情怀恶，呕泄卧数日。”一篇押二日字[也]。《夔府咏怀》诗曰：“虽云隔礼[数]，不敢坠周旋。”又曰：“淡交随聚散，泽国绕回旋。”一篇押二旋字也。《赠李八秘书》诗曰：“事殊迎代邸，喜异赏朱虚。”又曰：“风烟巫峡远，台榭楚宫虚。”一篇押二虚字也。赠李邕诗曰：“放逐早联翩，低垂困炎厉。”又曰：“哀赠终消(萧)条，恩波延揭厉。”一篇押二厉字也。《赠汝阳王》诗曰：“自多亲棣萼，谁敢问山陵！”又曰：“《鸿宝》全(今)宁秘，丹梯庶可陵。”一篇押二陵字也。《喜薛璩岑参迁官》诗曰：“栖迟分半菽，浩荡逐浮萍。”又曰：“仰思调玉烛，谁定握青萍？”一篇押二萍字也。《寄贾岳州严巴州两阁老》诗曰：“讨胡愁李广，奉使待张骞。”又曰：“如公尽雄隽，志必在腾骞。”一篇押二骞字也。子美诗如此类甚多。虽然，子美非创意为此者，盖有所本也。按《文选》载《古诗》曰：“《晨风》怀苦心，《蟋蟀》伤局促。”又曰：“音响一何悲，弦急知柱促。”一篇押二促字也。曹子建《美女篇》曰：“明珠交玉体，珊瑚间木难。”又曰：“佳人慕高义，求贤良独难。”一篇押二难字也。谢灵运《述祖德》诗曰：“段生蕃魏国，展季救鲁人。”又曰：“外物辞所赏，励志故绝人。”一篇押二人字也。又《南圃》诗曰：“樵隐俱在山，由来事不同。”又曰：“赏心不可忘，妙善冀能同。”一篇押二同字也。又《初去郡》诗曰：“或可优贪竞，岂足称达生。”又曰：“毕娶类尚子，薄游似邴生。”一篇押二生字也。陆士衡《拟古》诗曰：“此思亦何思，思君徽与音。”又曰：“惊飙褰反信，归云难寄音。”一篇押二音字。又《豫章行》曰：“泛舟清川渚，遥望江山阴。”又曰：“寄世将几何，日昃无停阴。”一篇押二阴字也。阮嗣宗《咏怀诗》曰：“何当行路子，磬折忘所归。”又曰：“黄鹄游四海，中路将安归！”一篇押二归字。江淹《杂体诗》曰：“韩公论(沦)卖药，梅生隐市门。”又曰：“太平多欢娱，飞盖东都门。”一篇押二门字。王仲宣《从军诗》曰：“连舫逾万艘，带甲千万人。”又曰：“我有素餐责，诚愧《伐檀》人。”一篇押二人字。古人诗自有体格，杜子美亦效古人之作耳。韩退之《赠张籍》诗一篇押二更字、二阳字。又《岳阳楼别窦司直》诗押二向字。又《李花》诗押二花字。又《双鸟》诗押二州字、二头字、二秋字、二休字。又《和卢郎中送盘谷子诗》押二行字。又《示爽》诗押二愁字。又《叉鱼》诗押二销字。《寄孟郊》诗押二奥字。《此日足可惜诗》押二光字。白乐天《渭村退居》诗押二房字。《梦游春》诗押二行字。《寄元微之》诗押二夷字。《出守杭州路次蓝溪》诗押二水字。《游悟真寺》诗押二槃字。其余诗人如此叠用韵者甚多，不可具举，意到即押耳，奚独于《饮中八仙歌》而致怪耶？子瞻《送江公[著]》诗曰：“忽忆钓台归洗耳。”又曰：“亦念人生行乐耳。”自注曰：“二耳义不同，故得重用。”盖子瞻自不必注。[同上] \\n 圣祖上自嫌名书(七字作“县字有平去二音”)。如宫县之县者言(乐)架也。若州县之县，则别无他音。尝观颜延之《侍皇太子释奠宴诗》曰：“献终袭吉，郎宫广宴。堂设象筵，庭宿金县。”沈约《侍宴诗》曰：“回銮献爵，摐金委奠。肆士辨仪，胥人掌县。”二人押韵皆作州县之县用，何耶？沈佺期《哭苏眉州诗》云：“家爱(忧)方休杼，皇慈更彻县。”则当作平声押。《丹阳集》[《韵语阳秋》卷六] \\n 《刘禹锡嘉话诗(录)》云：作诗押韵须要有出处，近欲押一饧字，六经中无此字，唯《周礼》吹箫处注有此一字，终不敢押。予按禹锡《历阳书事》诗云“湖鱼香胜肉，官酒重于饧。”则何尝按《六经》所出耶？《洛阳伽蓝记》载河东人刘白堕善酿酒，盛暑晒(曝)之日中，经旬不坏，当时谓之鹤觞。白堕乃人名。子瞻诗云：“独看红蕖倾白堕。”《石林避暑录》云：“若以白堕为酒，则醋浸曹公、汤燖右军可也。”予按《文选》魏武帝《短歌行》云：“何以解忧，惟有杜康。”康亦作酒人，而《选》诗遂以为酒用，东坡岂祖是耶。《溪》[同上卷五]"}
{"章节": "卷二十五", "正文": "卷二十五 \\n  \\n 效法门 \\n 李商隐《咏淮西碑》云：“言讫屡颔天子颐。”虽务奇崛，人臣言不当如此。乘舆轩陛自不敢正斥，如老杜“天颜有喜近臣知”，“虬须似太宗”，可谓知体矣。东坡《赠写御容》诗云：“野人不识日月角，仿徨(佛)尚忆重瞳光。天容[玉色]谁敢画，老师古寺昼闭房。”盖遵此法。《溪》[卷二] \\n 杜牧之诗字意多用老杜，如《观东兵长句》云：“黑矟将军一鸟轻”，盖用子美“身轻一鸟过”也。《游樊川》诗云：“野竹疏还密，岩泉咽复流。”盖用子美“微雨止还作，断云疏复行”也。盖其心景慕之切则下语自然相符，非有意于蹈袭。故其论杜诗云：“天外凤凰谁得髓，何人解合续弦胶？”岂非自以为得髓者耶？东坡赠孔毅父诗云：“天下几人学杜甫，谁得其皮与其骨。”“前生子美只君是，信手拈得俱天成。”学杜甫而得其皮骨者鲜矣，又况其髓哉！《丹阳集》 \\n 沈攸之晚好读书，手不释卷，尝叹曰：“早知穷达有命，恨不十年读书。”东坡《再和刘景文介亭长篇》云：“早知事大谬，恨不十年读。”《溪》[卷九] \\n 王元之《到任表》有“全家饱暖，尽荷君恩”之语，到今传诵。永叔用为诗云：“诸县丰登少公事，全家饱暖荷君恩。”梦得亦尝有云：“一生不得文章力，百口空为饱暖家。”白云：“不才空饱暖，无力及饥贫。”《溪》[卷九] \\n 乐天云：“身闲当得(贵)真天爵，官散无忧即地仙。”盖用颜蠋“晚食当肉，早眠当富，无事当贵”也。[同上卷九] \\n 临川爱眉山《雪诗》能用韵，如云：“冰下寒鱼渐可叉。”和：“羔袖龙钟手独叉。”盖子厚尝云：“江鱼或共叉。”又云：“入郡腰常折，逢人手尽叉。”《黄常明》[同上卷七] \\n 退之咏蚊蝇云：“凉风九月到，扫不见踪迹。”梦得《聚蚊》云：“清商一来秋日晓，羞尔微形饲丹鸟。”圣俞云：“薨薨勿久恃，会有东方白。”王逢原《昼睡》云：“蚊虫交纷始谁造，一一口吻如针锥。噆人肌肤得腹饱，不解默去犹鸣飞。虽然今尚尔无奈，当有猎猎秋风时。”小人稔恶，岂漏恢网，但可侥幸目前耳。《左氏》曰：“天之假助不善，非右之也。将厚其恶而降之罚也。”其是之谓乎？《黄常明》[同上] \\n “柳色黄金嫩，梨花白雪香。”阴铿诗也，李太白取用之。杜子美《太白诗》云：“李侯(古)有佳句，往往似阴铿。”后人以谓以此讥之。然子美诗有“蛟龙得云雨，雕鹗在秋天”一联，已见《晋书载记》矣。如“冰肌玉骨清无汗，水殿风来暗香满”，孟蜀主诗，东坡先生度以为词，昔人不以蹈袭为非。《南部烟花录》：“夕阳如有意，偏傍小窗明。”唐人方域诗。《新唐书·艺文志》有《方域诗》一卷。《烟花录》一名《大业拾遗记》，文词极恶，可疑。而《大业幸江都记》自有诗一(十二)卷，唐著作郎杜宝所纂，明清[家]有之，承平时扬州印本也。《挥麈录》[《择麈馀话》卷一] \\n 诗体如八音歌、建除体之类，古人赋咏多矣。用十二神为诗者始见于沈炯，山谷亦尝效为之。余友人莫之用，其祖戬尝以辩舌说贼脱百人于死，意其后必昌，而之用乃贫不能以自存，天理殆难晓也。余尝以此格作诗赠之云：“抱犬高眠已云足，更得牛衣有余燠。起来败絮拥悬鹑，谁羡龙髯织冰縠！踏翻菜园底用羊，从他春雷吼枯肠。击钟烹鼎莫渠爱，小芼自许猴葵香。半世饥寒孔移带，鼠米占来身渐泰。吉云神马日匝三，樗蒲肯作猪奴态。虎头食肉何足夸，阴德由来报宜奢。丹灶功成无跃兔，玉函方秘缘青蛇。”《丹阳集》[《韵语阳秋》卷三] \\n 坡有“欲吐狂言喙三尺，怕君嗔我却须吞”，尝疑其语太怪。及观《杜集》亦有“临风欲恸哭，声出已复吞”；韦苏州“高歌长安酒，中愤不可吞”。《溪》[卷六] \\n 杜云：“卿到朝廷说老翁，漂零已共(是)沧浪客。”又：“朝觐从容问幽仄，勿云江汉有垂纶。”其后梦得《送陈郎中》云：“若问旧人刘子政，而今懒拙每如初(七字作“如今头白在商於”)。”《送慧则》云：“休公久别如相问，楚客逢秋心更悲。”小杜：“江湖酒伴如相问，终老烟波不计程。”“交游问(话)我凭君道，除却鲈鱼更不闻。”商隐《寄崔侍御》云：“若向南台见莺友，为言垂翅度春风。”临川“故人亦(一)见如相问，为道方寻《木雁编》。”“归见江东诸父老，为言飞鸟会知还。”圣俞：“倘或无忘问姓名，为言懒拙皆如故。”坡：“单于若问君家世，莫道中朝第一人。”皆有所因也。《黄常明》[同上卷五] \\n 韦应物诗拟陶渊明而作者甚多，然终不近也。《答长安丞裴税》诗云：“临流意已凄，采菊露未晞。举头见秋山，万事都若遗。”盖效渊明“采菊东篱下，悠然见南山”，“此怀(间)有真意，欲辨已忘言”之句也。然渊明[摆]落世纷，深入理窟，但见万象森罗，莫非真境，故因见南山而真意具焉。应物乃因意凄而采菊，因见秋山而遗万事，其与陶所得异矣。《葛常之》[《韵语阳秋》卷四] \\n 苕溪[渔隐]云：退之《有(赤)藤杖》诗：“空堂昼眠倚户牖，飞电着壁搜蛟螭。”故东坡《铁拄杖》云：“入怀冰雪生秋思，倚壁蛟龙护昼眠。”山谷《筇竹杖赞》：“涪翁昼寝，苍龙挂壁。”皆用退之诗。《溪》[《渔隐从话》前集卷一八] \\n 杜云：“嗜酒狂嫌阮，知非[晚]笑蘧。”近集有“素书款款谁怜杜，采笔遒遒独胜江。”“榻畔烟花常叹杜，海中童丱尚追徐。”“河鱼溃腹空号楚，汗足流骰(骹)始信吴。”皆用此格。《溪》[卷四] \\n 《西京杂记》载司马相如将聘茂陵人女为妾，卓文君作《白头吟》以自绝，相如乃止。《乐府诗集》谓《白头吟》[者]，疾人以新间旧，不能至白首，故以为名。余观张籍《白头吟》云：“春天百草秋始衰，弃我不待白头时。罗襦玉珥色未暗，今朝已道不相宜。”李白《白头吟》云：“妾有秦楼镜，照心胜照井。愿持照新人，双对可怜影。”其语感人深矣。至刘希夷作《白头吟》乃云：“寄言全盛红颜子，须怜半死白头翁。此翁白头真可怜，伊惜(昔)红颜美少年。”则是言男为女所弃而作，与文君《白头吟》之本意异矣。《韵语阳秋》[卷六] \\n 老杜《赠李秘书》：“触目非论故，新文尚起余。”太白《酬窦公衡》云：“曾无好事来相访，赖尔高文一起余。”韦苏州：“每一睹之子，高咏尚起余。”昌黎《酬张韶州》：“将经贵郡烦留客，先惠高文谢起余。”岂非用事偶合？数公非蹈袭者。《溪》[卷九] \\n 元白齐名，有自来矣。元微之写白诗于阆州西寺；乐天写元诗百篇，合为屏风：更相倾慕如此。如(而)乐天必言微之诗得己格律顿(更)进，所谓“每被老元偷格律”是也。然微之《江陵放言》与《送客岭南》诗乐天皆拟其作，何耶？东坡尝效山谷体作江字韵诗，山谷谓坡“收敛光芒，入此窘步”，余[于]乐庆亦云。《丹阳集》[《韵语阳秋》卷三] \\n 仲长统云：“垂露成帏，张霄成幄，沆瀣当餐，九阳代烛。”盖取无情之物作有情用也。自后窃取其意者甚多。张志和则云：“太虚为室，明月为烛。”王康琚则云：“华条当圜屋，翠叶代绮窗。”吴筠则云：“绿竹可充食，女萝可代裾(裙)。”刘伶则云：“日月为扃牖，八荒为庭衢。”皆是意也。李义山《无题》诗云：“春蚕到死丝方歇，蜡烛成灰泪始干。”此又是一格。今效此体为俚语小词传于世者甚多，不足道也。《丹阳集》[同上] \\n 皮日休《杂体诗序》曰：《诗》云：“螮蝀在东。”又曰：“鸳鸯在梁。”双声起于此也。陆龟蒙诗序曰：叠韵起自梁武帝云：“后牖有朽柳。”当时侍从之臣皆唱和，刘孝绰云：“梁王长康强。”沈休文云：[“偏眠船舷边。”庾肩吾云]“载载(碓)每碍埭。”自后用此体作为小诗者多□(矣)。如王融所谓“园衡(蘅)炫红蘤，湖行(荇)晔黄华”，温庭筠所谓“栖息销心象，檐楹溢艳阳”，皆效双声而为之者也。陆龟蒙“琼英轻明生，竹石滴沥碧”，皮日休所谓“康庄伤荒凉，坐(土)虏部伍苦”，皆效叠韵而为之者也。南北朝人士多喜作双声叠韵，如谢庄、羊戎、魏收、崔岩辈戏谑谈谐之语，往往载在史册，可得而考焉。《丹阳集》[同上卷四]"}
{"章节": "卷二十六", "正文": "卷二十六 \\n  \\n 节候门 \\n 徽宗宣和七年十二月二十一日敕(就)睿谟殿张灯，预赏元霄(宵)，曲燕近臣。命左丞王安中、中书侍郎冯熙载为诗以进。安中云：“上帝通明阙，神霄广爱天。九光环日月，五色丽云烟。紫袖开三极，琼璈列万仙。希夷尘境断，仿佛玉经传。妙道逢昌运，真王抚契贤。龟图规《大壮》，龙位正纯《乾》。穹昊亲无间，皇居掇自然。刚风同变化，祥气共陶甄。层观星潢上，重闉斗柄边。摩空七雉峻，冠峤六鳌连。梦想何尝到，阶升信有缘。昕朝初放仗，密宴忽闻宣。清禁来鸣珮，修廊入并肩。兽铺金半阖，鸾障绣微褰。霁景留庭砌，雷文绘桷梴。宫帘波锦漾，殿榜字金填。花拥巍巍座，香浮秩秩筵。高呼称万亿，《韶》奏侍三千。华岁推尧历，玄玑候舜璇。冰霜知腊后，梅柳认春前。造化应呈巧，芳菲已斗妍。樛枝雕槛小，多叶露桃鲜。错落飞杯斝，锵洋杂管弦。承云歌历历，回雪舞翩翩。黼幄祥氛合，铜壶永漏延。镐京方置醴，羲驭自停鞭。上(乃)圣情深渥，诸臣意更虔。宗藩亲鲁卫，相芾拱闳颠。侧弁恩光浃，中觞诏跸旋。宝熏携满袖，御果得加边(笾)。要赏嬉游盛，仪追步武遄。腾身复道表，送日夹城暖(堧)。仰揖苍龙象，旁临艮岳颠。讴歌纷广陌，箫鼓乐丰年。赫奕攒轻幰，珍奇集市廛。博卢多袒跣，饮肆竞翩跹。蕃衍开朱邸，崔嵬照彩椽。桥虹弯矗矗，江练泮溅溅。击柝周庐晚，张灯别院先。余霞摇绮晕，列宿舍珠躔。浩荡三山岛，棱层十丈莲。再趋天北极，却立榻东偏。既用家人礼，仍占圣制篇。兕觥从酩酊，蟾魄待婵娟。转盼随亲指，环观得从穿。曲屏江浪蹙，巨柱赤虬缠。光透垂枝井，晶衔带壁钱。萧台千级峻，重屋八窗全。就席花墩匝，行樽紫袖揎。交辉方烁烁，起立复阗阗。邃宇会宁过，中宵胜赏专。铺陈尤有韵，清雅不相沿。户箔明珠串，栏缸水碧棬。规模商甗铸，款识鲁壶镌。秦曲移筝柱，唐妆俨鬓蝉。窄襟珠缀领，高朵翠为钿。喜气排寒沍，轻飔洗静便。层琳籍玑组，方鼎炷龙涎。玛瑙供盘大，玻璃琢盏圆。暖金倾小榼，屑玉酿新泉。帝子天才异，英姿棣萼联。频看挥斗碗，端是吸鲸川。推食俱均逮，攘餐及坠捐。海螯初破壳，江柱乍离渊。宁数披绵雀，休论缩颈鳊。南珍夸饤饾，北馔厌烹煎。赐桔怀赪卵，酡颜釂宝船。言归荷慈惠，末节笑拘挛。放钥严扃启，笼纱逸足牵。冰轮挂银汉，夜色映华鞯。人识重熙象，功参独断权。五辰今不忒，六气永无愆。天纪承三古，时雍变八埏。比闾增板籍，疆场罢戈鋋。文轨包夷夏，弦歌遍幅员。恢儒荣藻荐，作士极鱼鸢。庆胄贻谋显，多男景福绵。迓衡常穆穆，遵路益平平。亭障今逾陇，耕耘久际燕。信通鹏海涨，威窜犬戎膻。东拟封云岱，西将款涧瀍。琳科宣蕊笈，玉府下云轩。帝籍勤初播，宫蚕长自眠。茧丝登六寝，稃米秀中田。庙鹤垂昭格，坛光监吉蠲。灵芝滋菌蠢，甘醴涌潺湲。合教庞风革，颁经众疾痊。雨随亲祷降，河避上流迁。执契皇猷洽，波(披)图福物骈。太和输橐籥，妙用绝蹄筌。此际君臣悦，应先简册编。《雅》称鱼罩罩，《颂》述鼓咽咽。讵比千龄遇，犹闻四始笺。羁臣起韦布，陋质愧驽铅。骤俾陪机政，由来出眷怜。恩方拜纶綍，报未效尘涓。密席叨临劝，凡踪穿曲拳。虽无三峡水，曾步八花砖。渝望知难称，才悭合勉旃。钧天思尽赋，剩续白云笺。”熙载云：“化工欲放阳春到，先教玄冥戮衰草。凝冰封地万木僵，谁向雪中探天巧！璇玑星回斗指寅，群芳未知时已春。人心荡漾趁佳节，灯夕独冠年华新。升平万里同文轨，井邑相连通四裔。兰膏竞吐夜烘春，和叔回车避羲辔。巍巍九禁倚天开，温风更觉先春来。试灯不用雨花落(俗)，迎阳为却寒崔嵬。宣和初载元冬尾，瑞白才消尘不起。穆清光赏属钦邻，锦绣云龙颁宴喜。初闻传诏开睿谟，步障几里承金铺。调音度曲三千女，正似广乐陈清都。遏云妙唱韩娥侣，回云(雪)飞花称独步，千春蟠木效红英，献寿当筵岂金母！上林晚色烟霭轻，景龙游人欢笑声。霞裾月珮拥仙仗，翠凤挟辇趋平成。铜华金掌散晶彩，翠碧重重簇珠琲。先从前殿望修廊，日出绮霞红满海。神光通透云母屏，骊龙出舞波涛惊。煌煌黼座承天命，座下错落如明星。榻前玉案真核旅，兽炭银炉夜初鼓。宪天重屋讶云屯，崇道箫台疑蜃吐。前楹火柱回万牛，蔺卿璧碎色光浮。周围照耀眼界彻，冰壶漾月生珠流。点点金钱尽御(衔)璧，豹髓腾辉粲银砾。丝篁人籁有机缄，缴绎清音传屋壁。须臾随跸登会宁，如骖鸾鹤游紫清。彩蟾倒影上浮空，纤云不点惟光明。四壁垂帘[玉非]玉，银釭吐艳相连属。棼楣横带碧玻璃，一朵翠云承日毂。万光闪烁争吐吞，烛龙衔耀辉四昆。又如电母神鞭驰，金蛇省(着)壁不可扪。端信奇工通造化，岂比胡人能幻假？丹青漫数顾虎头，盘礴解衣催(未)容写。此时帝御钧天台，紫垣两两明三台。尚方饮器万金宝，古玉未足夸云雷。帝旁侍女云华品，玉立仙标及时韵。四音促柱泛笙箫，应有翔鸾落千仞。龙瓶泻酒如流泉，御厨络绎纷珍鲜。塌(榻)边争欲供天笑，快倒颇类虹吸川。厌厌夜饮方欢浃，玉漏频催鼓三叠。金门初下醉归时，正见冰轮上城堞。微臣去岁陪清班，恶诗误辱重瞳观。小才易穷真鼠技，再赋愈觉相如悭。”履道、彦为二集中今不复印行，故录于此。《挥麈》[后录卷四] \\n 《荆楚记》云：屈原以五月五日投汨罗而死，人伤之，以舟楫拯焉。故武陵竞渡用五月五日，盖本诸此。刘梦得云：今举楫相和之音皆曰“何在”，盖所以招屈原也。诗曰：“湘江五月平堤流，邑人相将浮采舟。灵均何在歌已矣，哀谣振楫从此起。”又有《招屈亭诗》，所谓“曲终人散空愁暮，招屈亭前水东注”是也。今江浙间竞渡多用春月，疑非招屈之义。及考沈佺期《三月三日独坐驩州》诗云：“谁念招魂节，翻为御魅囚。”王绩《三月三日赋》亦云：“新开避忌之席，更作招魂之所。”则以上巳为招屈之时，其必有所据也。予观《琴操》云：介子推五月五日焚林而死，故是日不得发火。而《异苑》以谓寒食始禁烟，盖当时五月五日以周正言之尔。今用夏正，乃三月也。屈原以五月五日死，而佺期、王绩以上巳为招魂之节者，亦岂是耶，[《韵语阳秋》卷一九] \\n 岁时有祓除不祥之具，而元日尤多，如桃版、苇索、磔鸡之类是也。饮屠苏酒亦所以祓瘟攘恶，而法必自幼饮，何耶？顾况《岁日口号》云：“还丹寂寞羞明镜，手把屠苏先少年。”白乐天《元日赠刘梦得》诗亦云：“与君同甲子，岁酒合谁先？”元日饮酒则先卑而后尊，自唐以来已如此矣。《四时月令》云：进椒酒次第当从小起。而董勋告晋海西公云：小者得岁，故先酒贺之；老者失岁，故后与酒。似亦不为无理。并《丹阳集》[同上] \\n 先文康公晚岁卜居于宝溪之上，建观禊堂于水滨。绍兴癸丑，与客泛舟修禊甚乐，距永和癸丑，不知其几癸丑也，因与客相与推算。自永和九年岁，甲子一周为晋义熙九年，又一周为宋元徽元年。自后梁大通五年，隋开皇十三年，唐永徽四年〈间〉、开元元年、大历八年、大和七年、景福二年，周显德二年，本朝祥符六年、熙宁六年皆岁在癸丑，凡七百八十年矣。乃作诗以纪其事云：“快雨霁亭午，晴曦作春妍。邻曲饶胜士，共开浮枣筵。中流惬啸咏，隐浪金壶偏。红芰初出水，捧剑疑来前。缅怀兰亭会，七百八十年。可怜右军痴，生死情缠绵。由来彭殇齐，顾或谓不然。吾党殆天放，卜夜就管弦。尺六细腰女，舞袖轻回旋。且毕今日欢，不期来者(日)传。”同上[同上] \\n 上巳日于流水上洗濯祓除去宿垢，故谓之祓禊。禊者洁也。王逸少作《兰亭记(序)》云：“永和九年，岁在癸丑，会于山阴之兰亭，修禊事也。”当其群贤毕集游目骋怀之际，而感慨系之，乃有“一死生为虚诞，齐彭殇为妄作”之语，议者以此咎羲之之未达也。同上[同上] \\n 自冬至一百五日至寒食，故世言寒食皆称一百五。杜子美《一百五日夜对月》云：“无家对寒食，有泪如金波。”姚合《寒食书事》诗云：“今朝一百五，出户雨初晴。”则是诗人例以百五日为寒食也。或者乃谓自冬至至清明凡七气，至寒食[止]一百三日，殊不知历家以余分演之也。司马彪《续汉书》云，介子推焚林而死，故寒食不忍举火，至今有禁烟之说。卢象所谓“子推言避世，山火遂焚身，四海同寒食，千秋为一人”是也。太原一郡旧俗禁烟一月，周举为郡守，以人多死，移书[子]推只禁烟三日。子美《清明诗》云：“朝来新火起”，又“家人钻火用青枫”，皆在寒食三日之后，则知禁烟止于三日也。而韩翃有《寒食即事》诗乃云：“春城无处不飞花，寒食东风御柳斜。日暮汉宫传腊烛，青(轻)烟散入五侯家。”不待清明而已传新火，何耶？元微之《连昌宫词》云：“初过寒食一百六，店舍无烟宫树绿。”“念奴觅得又连催，特敕宫中许燃烛。”一百六在清明前寒食之后，是时店舍已无烟，而宫中燃烛乃一时之权宜尔。或云，龙星，木之位也，春属东方，心为大火，惧火盛故禁火，是以寒食有龙忌之禁，则所谓禁烟，又未必为子推设也。同上[同上]"}
{"章节": "卷二十七", "正文": "卷二十七 \\n  \\n 咏物门 \\n 《杜集》及马与鹰甚多，亦屡用属对，如：“老骥倦知道，苍鹰饥易驯。”“老骥思千里，饥鹰待一呼。”“老马倦知道，苍鹰饥着人。”“骥病思偏秣，鹰愁怕[苦]笼。”“放蹄知赤骥，捩翅服苍鹰。”“老骥倦骧首，饥鹰愁易驯。”《骢马行》云：“吾闻良骥老始成，此马数年人更惊。”又“不比俗马空多肉”，“一洗万古凡马空”。《杨监出画鹰》云：“干戈少暇日，真骨老崖嶂。为君除狡兔，会见翻韝上。”《王兵马[使]二角鹰》云：“安得汝辈皆其群，驱出六合枭鸾分。”《画鹰》云：“何当击凡鸟，毛血洒平芜！”余尚多有之，盖以[致远]壮心，未甘伏枥；嫉恶刚肠，尤思排击。语曰：“骥不称其力，称其德也。”《左氏》曰：“见无礼于其君者，如鹰鹯之逐鸟雀也。”少陵有焉。[《溪诗话》卷二] \\n 周颙有云：性命之在彼极切，滋味之于我可赊。今人以活脔而资口腹者，比比皆是也，是诚何心哉？或曰：“羊豕大身，难于刲割；蚶蛤微命，易于烹熬。”如是，则性命之小者尤不幸也。钟屼(岏)尝告其师何子季曰：“车螯蚶蛎，眉目内关，唇吻外缄。不悴不荣，曾草木之不若；无声无臭，与瓦砾其何算！故可长充庖厨，永为口实。”何其仁于大而忍于细欤！山谷信佛甚笃，而晚年酷好食蟹，所谓“寒蒲束缚十六辈，已觉酒兴生江山”。又云：“虽为天上三辰次，未免人间五鼎烹。”乃果于杀如此，何哉？东坡在海南，为杀鸡而作疏；张乖崖之在成都，为刲羊而转经。是岂爱物之仁不能胜口腹之欲耶？山谷谈无碍禅，苏、张行有为法，亦各其所见尔。[《韵语阳秋》卷一九] \\n 永叔，“堪笑区区郊与岛，萤飞露湿吟秋草。”以为二子之穷。[然]子美亦有：“暗飞萤自照，水宿鸟相呼。”“幸因腐草出，敢近太阳飞！”虽吟咏微物，曾无一点穷气。[《溪诗话》卷四] \\n 临川：“萧萧出屋千寻玉竹也，霭霭当窗一炷云香也。”皆不名其物。然子厚“破额山前碧玉流泉也”，已有此格。近诗“蕨芽已作小儿拳”，退之已有“初拳几枝蕨”。[同上] \\n 竹未尝香也，而杜子美诗云：“雨洗娟娟净，风吹细细香。”雪未尝香也，而李太白诗云：“瑶台雪花数千点，片片吹落春风香。”《葛常之》[《韵语阳秋》卷四] \\n 韩退之《双鸟诗》多不能晓，或者谓其诗有“不停两鸟鸣，百物皆生愁”；“不停两鸟鸣，大法失《九畴》，周公不为公，孔子不为丘”之句，遂谓排释老而作，其实非也。前云“一鸟落城市，一鸟巢岩幽”，后云“天公怪两鸟，各捉一处囚”，则岂谓释老耶？余尝观东坡作《李白画象》诗云：“天人几何同一沤，谪仙非谪乃其游。挥斥八极隘九州，化为二鸟鸣相酬。一鸣一息三千秋。”……“縻之不得矧肯求！”且(则)知所谓双鸟者退之与孟郊辈尔。所谓“不作(停)两鸟鸣”等语，乃审(雷)公告天[公]之言，甚其辞以谮(赞)二鸟尔。落城市，退之自谓，落岩幽，谓孟郊辈也。“各捉一处囚”，非囚禁之囚，止言韩、孟各居天一方尔。末云“还当三千秋，更起鸣相酬”，谓贤者不当终否，当有行其言者。[同上卷六] \\n 《老杜[补遗]》云：鲍当《孤雁诗》云：“更无声接续，空有影相随。”孤则孤矣。岂若子美“孤雁不饮啄，飞鸣尤念群，谁怜一片影，相失万重云”，有(含)不尽之意乎？[《渔隐丛话》前集卷九] \\n 王谊伯谓“西川有杜鹃，东川无杜鹃”盖是题下注，断自“我昔游锦城”为句首。子瞻谓杜备诸家体，非必牵合程度，诗意盖讥当时刺史有禽鸟不若者。明皇已后，天步多棘，凡尊君者有为(为有)也，怀二者为无也。鲁直亦云：“臣结《春秋》二三策，臣甫杜宇再拜诗。忠臣衔愤痛切骨，后世但识琼瑰辞。”今观此篇叙鸿雁羔羊，礼自(二字作“有”)太古尊亲君上之意，为明皇设不疑。至于《杜鹃行》乃云：“虽同君臣有旧礼，骨肉满眼身羁孤。”又云：“尔惟摧残始发愤，羞带羽翮伤形愚。”指斥骂詈，殊无致严之语，莫不皆有所主也？《黄常明》[《溪诗话》卷一○] \\n 东坡[云]：南都王谊伯书江滨驿垣，谓子美诗历五季兵火，多舛缺奇异，虽经其祖父所理，尚有疑阙者。谊[伯]谓“西川有杜鹃，东川无杜鹃，涪万无杜鹃，云安有杜鹃”，盖是题下注，断自“我昔游锦城”为首句。谊伯误矣。且子美诗备诸家体，非必牵合程度侃侃者然也。是篇句处凡五杜鹃，岂可以文害辞，辞害意耶！原子美之意(诗)，类有所感，托物以发者也。亦《六艺》之比兴、《离骚》之法欤！按《博物志》：杜鹃生子，寄之他巢，百鸟为饲之，故江东所谓“杜宇曾为蜀帝王，化禽飞去旧城荒”[是也]。且禽鸟之微，犹知有尊(四字作“有识”)，故子美诗云“重是古帝魂”，又曰“礼若奉至尊”。子美盖讥当时刺史有不禽鸟若也。唐自明皇以后，天步多棘，刺史能[造次]不忘[于]君[者]，可得而考也。严武在蜀，虽横敛刻薄，而实资中原，是“西川有杜鹃”耳。其不虔王命，负固以自抗，擅军旅、绝贡赋如杜克逊在梓州为朝廷西顾之忧，是“东川无杜鹃”耳。至于涪万、云安刺史，微不可考。凡[其]尊君者为有也，怀二者为无也，不在夫杜鹃真有无。谊伯以为来东川，闻杜宇声[繁而急]，乃始疑子美跋疐纸上语。又云，子美不应叠用韵。子美自我作古，叠用韵无害于诗，仆所见如此。谊伯博学强辩，殆必有以折衷之。《溪》[《渔隐丛话》前集卷七] \\n 《花卿》云：“用如快鹘风始(火)生。”《南史》曹景宗谓所亲曰：“昔在乡里，与年少辈托(拓)弓弦作霹雳声，放箭如饿鸱[叫]，觉耳后生风，鼻尖出火。”子美盖不拘泥于鸱鹘之异也。《黄常明》[《溪诗话》卷五] \\n 柳子厚《牡丹》曰：“欹红醉浓露，窈窕留余春。”坡云：“殷勤木芍药，独自殿余春。”留与殿重轻虽异，[用]各有宜也。杨中立《梅诗》曰：“欲驱残腊变春(东)风，只有寒梅作选锋。”颇恨不与殿军商确(榷)，正一的对。同上[同上] \\n 西湖“浮动横斜”之句，最为前辈击节，常恨未见全篇。[及]得其集观之，云：“众芳摇落独暄妍，占尽风情向小园。疏影横斜水清浅，暗香浮动月黄昏。霜禽欲下先偷眼，粉蝶如知合断魂。幸有微吟可相狎，不须檀板共金樽。”其卓绝不可及专在十四字耳。又有七年(言)数篇，皆无如“池水倒窥疏影动，屋檐斜入一枝低”，“雪后园林才半树，水边篱落忽横枝”之句。《溪》[卷六] \\n 千里莼羹未下盐豉，盖言未受和耳。子美“豉化莼丝熟”，又“豉添莼菜紫”，圣俞《送人秀州》“剩将(持)盐豉煮紫莼”，鲁直“盐豉欲催莼菜熟”。同上[卷九] \\n 巴峡中有吐绶鸡，比常鸡差大，嗉藏肉绶，长阔几数寸，红碧相间极焕烂。常时不见(可)见，遇晴日则向阳摆之。顶首先出两肉角，亦二寸许，然后徐舒其绶，逾时乃敛。李文饶诗所谓“葳蕤散绶轻风里，若御(衔)若垂何可拟”是也。文饶云：“出剡溪。”今询之越人，不复有。予尝自峡中携至苏州，人皆不识。则知山川风气所产，古今亦有不同也。《蔡宽夫诗话》[《渔隐丛话》前集卷二○] \\n 真珠鸡生夔峡山中，畜之甚驯，以其羽毛有白圆点，故号真珠鸡，又名吐绶鸡，生而反哺，亦名孝雉。每至春夏之交，景气和暖，颔下出绶带方尺余，红碧鲜然。头有翠角双立，良久悉敛于嗉下，披其毛不复见。或有死者，割其颈臆间，亦无所睹。苕溪渔隐曰：“广右、闽中亦有吐绶鸡，余在二处，见人[家]多养之，不独巴峡中有也。”王荆公有绝句云：“樊笼寄食老低摧，组丽深藏肯自媒！天日清明聊一吐，儿童初见互惊猜。”《倦游录》[同上] \\n 李卫公诗云：“五月畲田收火米，三更津吏报朝鸡。”颇似少陵句。王荆公诗云：“纷纷易变浮云白，落落难钟老柏清(青)。”山谷蟹诗：“已标天上三辰次，未免人间五鼎烹。”此皆得老杜句法。《雪浪斋日记》[同上] \\n 唐故事，中书省植紫薇花，历世循用之，不以为非。至今舍人院紫薇阁前植紫薇花，用[唐]故事也。乐天诗云：“独坐黄昏谁是伴，紫薇花对紫薇郎。”按《天文志》，紫薇，大帝之坐也，天子之常居也，主命主度也。何关紫薇花事！《缃素杂记》[同上卷二] \\n 尝见曲中使柳三眠事，不知所出。后读玉溪生《江之嫣赋》云：“岂如河畔牛星，隔岁止闻一过；不比苑中人柳，终朝剩得三眠。”注云：“汉苑中有柳，状如人形，号曰人柳，一日三起三倒。”《漫叟诗话》[同上卷二二] \\n 玉溪生《牡丹》诗“锦帐佳人”，乃《越绝书》中事。退之《灯花》诗全似老杜，所用黄里事见《前汉》黄屋注中。荆公诗曰：“溪边饮啄白浮鸠。”浮鸠出《晋志》。《雪浪斋日记》[同上] \\n 牧之《和裴杰新樱桃诗》云：“忍用烹骍酪，从将玩玉盘。流年如可驻，何必九华丹！”唐人已用樱桃荐酪也。苕溪渔隐曰：“《摭言(遗)》载唐新进士尤重樱桃宴。刘覃及第，大会公卿，和以糖酪，人享蛮画一小盎。则唐人用樱桃荐酪，此事又可验矣。《高斋诗话》[同上卷二三] \\n 老杜《樱桃》诗云：“西蜀樱桃也自红，野人相赠满筠笼。数回细写愁仍破，万颗匀圆讶许同。”此诗如禅家所谓“信手拈来头头是道”者。直书目前所见，乎易委曲，得人心所同然，但他人艰难不能发耳。至于“忆昨赐沾门下省，退朝擎出大明宫；金盘玉箸无消息，此日尝新任转蓬”，其感兴皆出于自然，故终篇遒丽。韩退之有《赐樱桃》诗云：“汉家旧种光明(明光)殿，炎帝还书《本草经》。岂似满朝承雨露，共看传赐出青冥。香随翠笼擎偏重，色照银盘写未停。食罢自知无补报，空然惭汗仰皇扃。”盖学老杜前待，然搜求事迹，排比对偶，其言出于勉强，所以相去甚远。若非老杜在前，人亦安敢轻议！《诗眼》[同上] \\n 温庭筠小诗尤工，如“墙高蝶过迟”，又：“蝶翎朝(胡)粉重，鸦背夕阳多。”又《过苏武庙》诗云：“归日楼台非甲帐，去时冠剑是丁年。”《雪浪斋日记》[同上] \\n 温飞卿《晚春曲》云：“家临长信往来道，乳燕双双拂烟草。油壁车轻金犊肥，流苏帐晓春鸡报。笼中娇鸟暖犹睡，帘外落花闲不扫。衰桃一树近前池，似惜容颜镜中老。”殊有富贵佳致也。《苕溪渔隐》[同上] \\n 韩偓诗云：“鹅儿唼睫雌(栀)黄嘴，凤子轻盈腻粉腰。”事见崔豹《古今注》云：蛱蝶大者为凤子。《西清诗话》[同上] \\n [陈]传道尝于彭门壁间见书一联云：“一鸠鸣午寂，双燕话春愁。”后以语东坡：”世谓公[作]，然否？”坡笑曰：“此唐人得意句，仆安能道此？”苕溪渔隐曰：“余尝用此语作《春日》一联云：“话尽春愁双紫燕，唤回午梦一黄鹂。”同上[同上卷二四] \\n 陈恭公执中，以卫尉寺丞知梧州，驿递上疏，乞立储贰。真宗嘉其敢言。翌日临朝，袖其疏以示执政，叹奖久之，召为右正言。然为王冀公所忌。一日，真宗赋《御沟柳》诗宣示宰相两省，皆和进。恭公因进诗曰：“一度春来一度新，翠光长得照龙津。君王自爱天然色，恨杀昭阳学舞人。”《东轩笔录》[同上卷二五] \\n 红梅清艳两绝，昔独盛于姑苏，晏元献始移植西冈第中，特珍赏之。一日，贵游赂园吏，得一枝分接，由是都下有二本。公尝与客饮花下，赋诗曰：“若更迟开三二月，北人应作杏花看。”客曰：“公诗固佳，待比(北)俗何浅也？”公笑曰：“顾伧父安得不然？”一坐绝倒。王君玉闻盗花事，以诗遗公云：“馆娃宫里(北)旧精神，粉瘦琼寒露蕊新。园吏无端偷折去，凤城从此有双身。”自尔，名园争培接，遍都城矣。苕溪渔隐曰：“王介甫《红梅》诗云：‘春半花才发，多应不奈寒。北人初未识，浑作杏花看。’与元献之诗暗合，然介甫句意俱工，胜元献远矣。”《西清诗话》[同上卷二六]"}
{"章节": "卷二十八", "正文": "卷二十八 \\n  \\n 咏物门 \\n 欧阳文忠公极赏林和靖“疏影横斜水清浅，暗香浮动月黄昏”之句，而不知和靖别有《咏梅》一联云：“雪后园林才半树，水边篱落忽横枝。”似胜前句，不知文忠何缘弃此而赏彼？文章大概亦如女色，好恶止系于人。苕溪渔隐曰：王直方又爱和靖“池水倒窥疏影动，屋檐斜入一枝低”，以谓此句于前所称，真可处伯仲之间。余观此句略无佳处，直方何为喜之？真所谓一蟹(解)不如一蟹(解)也。山谷[《渔隐丛话前集》卷二七] \\n 为诗当饱参，然后臭味乃同，虽为大宗匠者亦然。月观横枝之语，乃何逊之妙处也。自林和靖一参之后，参之者甚多。《雪浪斋日记》[同上] \\n 唐人《牡丹》诗云：“红开西子妆楼晓，翠揭麻姑水殿春。”若改春作秋，全是莲花诗。林和靖《梅花》诗云：“疏影横斜水清浅，暗香浮动月黄昏。”近似野蔷薇也。《陈辅之诗话》[同上] \\n 凡咏梅多咏白，而荆公诗独云：“须捻黄金危欲堕，蒂团红腊巧能妆。”不惟造语巧丽，可谓能道人不到处矣。又东坡咏梅一句云“竹外一枝斜更好”，语虽平易，然颇得梅之幽独闲静之趣。凡诗之咏物，虽平淡巧丽不同，要能以随意造语为主。公后复有诗云：“遥知不是雪，为有暗香来。”盖取苏子卿云“只言花似雪，不悟暗(有)香来”之意。公在金陵又有和徐仲颦文(文颦)字韵《梅诗》二首，东坡在岭南有暾字韵《梅诗》三首，皆韵险而语工，非大手笔不能到也。《遁斋闲览》[同上] \\n “驿使前时走马回，北人初识越人梅。清香莫把酴醿比，只欠溪边月下杯。”此梅二丈《京师逢卖梅花绝句》，吾随(虽)后辈，犹及与之周旋。览其亲书[诗]，如见其抵掌谈笑也。《东坡诗话》[同上] \\n 韩持国虽刚果特立，风节凛然，而情致风流，绝出时辈。许昌崔象之侍郎旧第，今为杜君章所有。厅后小亭仅丈余，有海棠两株，持国每花开，辄载酒日饮其下，竟谢而去，岁以为常。至今故吏犹能言之。余尝于小亭柱间得公二绝句，其一云：“濯锦江头千万枝，当年未解惜芳菲。而今得向君家见，不怕春寒雨湿衣。”尚可想见当时气味。韩忠献公尝帅蜀，持国兄弟皆侍行，尚少，故前句云尔。其二云：“长条无风亦自动，柔艳着雨更相宜。”漫其后句。苕溪渔隐曰：郑谷《海棠》诗云：“秾丽最宜新着雨，妖娆全在欲开时。”前辈以谓此两句说尽海棠好处。今持国“柔艳着雨更相宜”之句，乃用郑谷语也。至于东坡作此诗则词格超逸，不复蹈袭前人。其诗有：“嫣然一笑竹篱间，桃李漫山总粗俗。”“自然富贵出天姿，不待金盘荐华屋。朱唇得酒晕生脸，翠袖卷纱红映肉。林深雾暗晓光迟，日暖风轻春睡足。雨中有泪亦凄怆，月下无人更清淑。”元丰间，东坡谪黄州，寓定惠院，院之东小山上有海棠一株，特繁茂。每岁盛开时，必为携客置酒，已五醉其下矣，故作此长篇。平生喜为人写，盖人间刊石者自有五六本。云：“轼平生得意诗也。”《石林诗话》[同上卷二八] \\n 《隐居诗话》云：“吕士隆知宣州，好以事笞官妓，妓皆欲选去而[未得]也。会杭州有一妓到宣，其色艺可取，士隆喜之，留之使不去。一日，郡妓复犯小过，士隆又欲笞之，妓泣诉曰：“某不敢辞罪，但恐杭妓不能安也。”士隆愍而舍之。圣俞因作《莫打鸭》一篇曰：“莫打鸭，打鸭惊鸳鸯。鸳鸯新向池北落，不比孤洲老秃鸧。秃鸧尚欲远飞去，何况鸳鸯羽翼长！”盖谓此也。[同上卷三一] \\n 咏物诗不待分明说尽，只仿佛形容，便见妙处。如鲁直《酴醿》诗云：“露湿何郎试汤饼，日烘荀令炷炉香。”义山《雨》诗云：“摵摵度瓜园，依依傍水轩。”此不待说雨，自然知是雨也。后来鲁直、无己诸人多用此体。《吕氏童蒙训》[同上卷四七] \\n 苕溪渔隐曰：裴璘《咏白牡丹》诗云：“长安豪贵惜春残，争赏先开紫牡丹。别有玉杯承露冷，无人起就月中看。”时称绝唱。以余观之，语句凡近，不若胡武平《咏白牡丹》诗云：“璧堂月冷难成寐，翠幄风多不奈寒。”其语意清胜，过裴璘远矣。如皮日休《咏白莲》诗云：“无情有恨何人见，月冷风清欲堕时。”若移作《咏白牡丹》诗有何不可，深(弥)更清(亲)切耳。曼卿《咏小桃二绝句》云：“生色深红绶带长，宫帘寒在井栏香。母家升上瑶池品，先得春风一面妆。”“本分桃花寒食前，小桃长是上春天。二乔二赵俱倾国，女弟娇强意自先。”其模写命意，岂不佳哉！[同上卷三二] \\n 《王直方诗话》云：或有称《咏松》句云“影摇千尺龙蛇动，声撼半天风雨寒”者。一僧在坐曰：“未若‘云影乱铺地，涛声寒在空’。”或以语圣俞，圣俞曰：“言简而意不遗，当以僧语为优。”[同上]"}
{"章节": "卷二十九", "正文": "卷二十九 \\n  \\n 咏茶门 \\n 库部林郎中说，建州上春采茶时，茶园人无数，击鼓声闻数里。然一园中才间垄，茶品已相远，又况山园之异耶？苕溪渔隐曰：欧阳永叔《尝新茶》诗云：“年穷腊尽春欲动，蛰雷未起驱龙蛇。夜闻击鼓满山谷，千人助叫声喊呀。万木寒痴睡不醒，惟有此树先萌芽。”余官富沙凡三春，备见北苑造茶，但其地暖，才惊蛰，茶芽长已(已长)寸许。初无击鼓喊山之事。永叔诗与《文昌》所纪，皆非也。北苑茶山凡十四五里，茶味惟均，〈亦〉岂有间垄茶品已相远之说耶？”《文昌杂录》[《渔隐丛话》后集卷一一] \\n 欧公《和刘原父扬州时会堂绝句》云：“积雪犹封蒙顶树，惊雷未发建溪春。中洲(州)地暖萌芽早，入贡宜先百物新。”注云：“时会堂，造贡茶所也。”余以陆羽《茶经》考之，不言扬州出茶。惟毛文锡《茶谱》云，扬州禅智寺，隋之故宫。寺在(枕)蜀冈，其茶甘香，味如蒙顶焉。第不知入贡之因起于何时，故不得而志之也。《苕溪渔隐》[同上] \\n 东坡《汲江水煎茶》诗云：“活水还须活火烹，自临钓石取深清。大瓢贮月归春瓮，小杓分江入夜瓶。”此诗奇甚，道尽烹茶之要。且茶非活水则不能发其鲜馥。东坡深知此理矣。余顷在富沙，尝汲溪水烹茶，色香味俱成三绝。又况其地产茶为天下第一，宜其水异于他处，用以烹茶，水功倍之。至于浣衣，尤更洁白，则水之轻清益可知矣。近城山间有陆羽井，水亦清甘，实好事者为名之。羽著《[茶]经》，言建州茶未得详，则知羽不曾至富沙也。同上[同上] \\n 建安北苑茶始于太宗[朝]，太平兴国二年，遣使造之，取象于龙凤，以别庶饮，由此入贡。至道间，仍添造石乳。其后大小龙茶又起于丁谓而成于蔡君谟。谓之将漕闽中，实董其事，赋《北苑焙新茶诗》。其序云：“[天下]产茶者将七十郡[半]，每岁入贡，皆以社前、火前为名，悉无其实。惟建州出茶有焙，焙有三十六。三十六中惟北苑发[早]而味尤佳。社前十五日即采其芽，日数千工，聚而造之，逼社即入贡。工甚大，造甚精，皆载于所撰《建安茶录》，仍作诗以大其事云。”“北苑龙茶著，甘鲜的是珍。四方惟数此，万物更无新。才吐微茫绿，初沾少许春。散寻萦树遍，急采上山频。宿叶寒尤在，芳芽冷未伸。茅茨溪口焙，篮笼雨中民。长疾勾萌拆，开齐分两均。带烟蒸雀舌，和露叠龙鳞。贡作(作贡)胜诸道，先尝只一人。缄封瞻阙下，邮传渡江滨。特旨留丹禁，殊恩赐近臣。啜□(为)灵药助，用与上樽亲。头进英华尽，初烹气味醇。细香胜却麝，浅色过于筠。顾渚惭投木，宜都愧积薪。年年号供御，天产壮瓯闽。”此诗叙贡茶颇为详尽，亦可见当时之事也。又君谟《茶录序》云：“臣前因奏事，伏蒙陛下谕臣先任福建转运使日，所进上品龙茶最为精好。臣退念草木之微，首辱陛下知鉴，若处之得地，则能尽其材。昔陆羽《茶经》，不第建安之品；丁谓《茶图》，独论采造之本。至于烹试，曾未有闻。辄条数字(事)，简而易明，勒成二编，名曰《茶录》。”至宣政间，郑可简以贡茶进用，久领漕试(计)，创添续入，其数浸广，今犹因之。细色茶五纲，凡四十三品，形制各异，共七千余饼。其间贡新试新龙团、胜雪、白茶、御苑、玉芽，此五品乃水拣，为第一，余乃生拣，次之。又有粗色茶七纲，凡五品。大小龙凤并拣芽，悉入龙脑和膏为团饼茶，共四万余饼。东坡《题汶公诗卷》云：“上人问我留连意，待赐头纲八品(饼)茶。”即今粗色红绫袋八饼者是也。盖水拣茶即社前者，生拣茶即火煎(前)者，粗色茶即雨前[者]，闽中地暖，雨则(前)茶已老而味加重矣。山谷《和扬王休点密云龙诗》云：“小壁(璧)云龙不入香，元丰龙焙承诏作。”今细色茶中却无此一品也。又有石门乳吉香口三外焙，亦隶于北苑，皆采摘茶芽送官焙添造，每岁糜金共二万余缗，日役千夫，凡两月方能迄事。第所造之茶，不许过数，入贡之后，市无货者，人所罕得。惟壑源诸处私焙茶，其绝品亦可敌官焙，自昔至今，亦皆入贡。其流贩四方，悉私焙茶耳。苏、黄皆有诗称道壑源茶，盖壑源与北苑为邻，山阜相接才三(二)里余，其茶甘香，特在诸私焙之上。东坡《和曹辅寄壑源试焙新芽(茶)诗》云：“仙山灵雨湿行云，洗遍香肌粉未匀。明月来投玉川子，春风吹散(破)武林春。要知玉雪心肠好，不是膏油首面新。戏作小诗君一笑，从来佳茗似佳人。”山谷《谢送碾赐壑源拣芽》诗云：“矞云从龙小苍璧，元丰至今人未识。壑源包贡第一春，御(缃)奁碾香俱(供)玉食。睿思殿中(东)金井栏，甘露荐枕(碗)天开颜。桥山事事□(严庀)百局，衮司(补衮)诸公省中宿。中人传赐夜未央，雨露恩光照官烛。右丞似是李元礼，好事风流有泾渭。肯怜天禄校书郎，亲敕家庭遣分似。春风饱食(识)太官羊，不惯腐儒汤饼肠。搜搅十年灯火读，令我胸中书传香。已戒应门牛马走，客来问字莫载酒。”《苕溪渔隐》[同上] \\n 建州，陆羽《茶经》尚未知之，但言福建等十二州未详，往往得之，其味极佳。江右日近(左近日)方有蜡面之号，李氏别令取其乳作片，或号曰京挺、的乳及骨子等，每岁不过五六万斤。迄今岁出三十余万斤，凡十品，曰龙茶、凤茶、京挺、的乳、召(石)乳、白乳、头金、蜡面、头骨、次骨。龙茶以供乘舆及赐执政、亲王、长主，余皇族、学士、将帅皆得凤茶；舍人、近臣赐金(京)挺、的乳，馆阁赐白乳。龙、凤、石乳茶皆太宗令造。江左有研膏茶供御，即龙茶之品也。丁谓为《北苑茶录》三卷，备载造茶之妙未(始末)，行于世。《谈苑》[同上] \\n 唐茶惟湖州紫笋入贡，每岁以清明日贡到，先荐宗庙，然后分赐近臣。紫笋生顾渚，在湖、常二境之间。当采茶时，两郡守毕至，最为盛集。此《蔡宽夫诗话》之言也。蔡但知其一而不知其二。按陆羽《茶经》云：“浙西以湖州上，常州次。湖州生长兴县顾渚山中。常州[生]义兴县〈生〉君山悬脚岭北峰下。”唐《义兴县重修茶舍记》云：“义兴贡茶，非旧也。前此，故御史大夫李栖筠实典是邦，山僧有献佳茗者，会客尝之。野人陆羽以为芬香甘辣，冠于他境，可荐于上。栖筠从之，始进万两，此其滥觞也。厥后因之，征献浸广，遂为任土之贡，与常赋之邦侔矣。”故玉川子诗云：“天子须尝阳羡茶，百草不敢先开花。”正谓是也。当时顾渚义兴皆贡茶，又邻壤相接。白乐天守姑苏，闻贾常州、崔湖州茶山境会，想羡欢宴，因寄诗云：“遥闻境会茶山夜，珠翠歌钟俱绕身。盘下中分两州界，灯前合作一家春。青娥递舞应争妙，紫笋齐尝各斗新。自叹花时北窗下，蒲黄酒对(对酒)病眠人。”唐袁高为湖州刺史，因修贡顾渚茶山，作诗云：“《禹贡》通远俗，始图在安人。后王失其本，职吏不敢陈。亦有奸佞者，田兹欲求神(伸)。动生(至)千金费，日使万姓贫。我来顾渚源，得与茶事亲。黎甿辍耕农，采掇实苦辛。一夫且当役，尽室皆同臻。扪葛上欹壁，蓬头入荒榛。终朝不盈掬，手足皆鳞皴。悲嗟遍空山，草木为不春。阴岭芽未吐，使曹牒已频。心争造化先，走挺麋鹿均。选纳五日夜，捣声昏系晨。众功何枯栌？俯视弥伤神。皇帝尚巡狩，东郊路多堙。周回绕天涯，所献惟艰勤。况减兵革用，兼兹困疲民。未知供御余，谁合分此珍。顾省忝邦守，有惭复因循。茫茫沧海间，丹愤何由申！”此诗[古]雅得诗人讽谏之体，诚可尚也。《苕溪渔隐》[同上] \\n 玉川子有《谢孟谏议惠茶歌》，范希文亦有《斗茶歌》，此二篇皆佳作也，殆未可以优劣论。然玉川歌云：“至尊之余合王公，何事便到山人家！”而希文云：“北苑将期献天子，林下雄豪先斗美。”若论先后之序，则玉川之言差胜。虽然，如希文岂不知上下之分者哉！亦各赋一时之事耳。苕溪渔隐曰：《艺苑》以此(“此”字作“卢范”)二篇[茶歌]皆佳作，未可优劣论，今〈并〉录全[篇]。余谓玉川之诗优于希文之歌。玉川自出胸臆，造语稳贴，得诗人之句法。希文排比故实，巧欲形容，宛成有韵之文，是果无优劣耶？玉川《走笔谢孟谏议寄(惠)新茶》云：“日高丈五睡正浓，军将打门惊周公。自(口)云谏议送书信，白绢斜封三道印。开缄宛见谏议面，手阅月团三百片。闻道新年入山里，蛰虫惊动春风起。天子须尝阳羡茶，百草不敢先开花。仁风暗结珠琲瓃，先春抽出黄金芽。摘鲜焙芳旋封里(裹)，至精至好且不奢。至尊之余合王公，何当(事)便到山人家。柴门反关无俗客，纱帽挂(笼)头自煎吃。碧云引风吹不断，白花浮光凝碗面。一碗喉吻润，两碗破孤闷。三碗搜枯肠，惟有文字五千卷。四碗发轻汗，平生不平事，尽向毛孔散。五碗肌骨清，六碗通仙灵。七碗吃不得也，惟觉两腋习习清风生。蓬莱山，在何处？玉川子乘此清风欲归去。山上群仙司下土，地位清高隔风雨。安得知百万亿苍生命，堕在颠崖受辛苦！便为谏议问苍生，到头合得苏息否？”希文《和章岷从事斗茶歌》云：“年年春自东南来，建溪先暖冰微开。溪边奇茗冠天下，武夷仙人从古栽。新雷昨夜发何处，家家嬉笑穿云去。露芽错落一番营(荣)，缀玉含珠散嘉树。终朝采掇未盈襜，唯求精粹不敢贪。研膏焙乳有雅制，方中圭兮圆中蟾。北苑将期献天子，林下雄豪先斗美。鼎磨云外首山铜，瓶携江上中泠水。黄金碾畔绿尘飞，碧玉瓯中(心)翠涛起。斗茶味兮轻醍醐，斗茶香兮薄兰芷！其间品第胡能欺，十目视而十手指。胜若登山(仙)不可扳，输同降将无穷耻。吁嗟天产石上英，论功不愧阶前蓂。众人之浊我可清，千日之醉我可醒。屈原试与招魂魄，刘伶却得闻雷霆。卢仝敢不歌？陆羽须作《经》。森然万象中，焉知无茶星。商山丈人休茹芝，首阳先生休采薇。长安酒价减千万，成都药市无光辉。不如仙山一啜好，泠然便欲乘风飞。君莫羡花间女郎只斗草，赢得珠玑满斗归。”[同上]"}
{"章节": "卷三十", "正文": "卷三十 \\n  \\n 咏茶门 \\n 唐赵璘《因话录》载其家兵部君性尤嗜茶，能自煎，谓人曰：“茶须缓火炙，活水煎。”坡有“活水还须缓火煎”，恐亦用此。《黄常明》[《溪诗话》卷七] \\n 五代时郑遨《茶诗》云：“嫩芽香且灵，吾谓草中英。夜臼和烟捣，寒炉对雪烹。维(罗)忧碧粉散，常见绿花生。最是堪珍重，能令睡思清。”范文正诗云：“黄金碾畔绿尘飞，碧玉瓯中翠涛起。”茶色以白为贵，二公皆以碧绿言之，何耶？《三山老人语录》[《渔隐丛话》前集卷四六] \\n 茶之佳品造在社前；其次则火前，谓寒食前也；其下则雨前，谓谷雨前也。佳品其色白，若碧绿者乃常品也。茶之佳品，芽蘖细微，不可多得；若此(取)数多者，皆常品也。茶之佳品，皆点啜之；其煎啜之者，皆常品也。齐己《茶诗》云：“甘传天下口，贵占火前名。”又曰：“高人爱惜藏岩里，白瓿封题寄火前。”丁谓《茶诗》曰：“开缄试新火，须汲远山前(泉)。”凡此皆言火前，盖未知社前之品为佳也。郑谷《茶诗》曰：“入坐半瓯轻泛绿，开缄数片浅含香。”郑云叟《茶诗》曰：“维(罗)忧碧粉散，尝见绿花生。”沈存中论茶谓“黄金碾畔绿尘飞，碧玉瓯中翠涛起，宜改绿为玉，翠为素。”此论可也。而举“一夜风吹一寸长”之句，以为茶之精美不必以雀舌鸟嘴为贵。今案：茶至于一寸长，则其芽叶大矣，非佳品也。存中此论曲矣。卢仝《茶诗》曰：“开缄宛见谏议面，手阅月团三百片。”薛能《谢刘相公寄茶诗》曰：“两串春团敌夜光，名题天柱印维阳(扬)。”茶之佳品，珍输(逾)金玉，未易多得，而以三百片惠卢仝、以两串寄薛能者，皆下品可知也。齐己诗：“角开香满室，炉动绿凝铛。”丁谓诗曰：“末细烹还好，铛新味更全。”此皆煎啜之也。煎啜之者，非佳品矣。唐人于茶，虽有陆羽为之说，而评论未精。至本朝，蔡君谟《茶录》既行，则持论精矣。以《茶录》而核前贤之诗，皆未知佳味者也。《三山老人语录》[同上] \\n 唐以前茶惟贵蜀中所产。孙楚歌云：茶出巴蜀。张孟阳《登成都楼诗》云：“芳茶冠六合，溢味播九区。”他处未见称者。唐茶品虽多，亦以蜀茶为重，然惟湖州紫笋入贡。每岁以清明日贡到，先荐宗庙，然后分赐近臣。紫笋生顾渚，在湖、常二境之间。当采茶时，两郡守毕至，最为盛会。杜牧诗所谓：“溪尽停蛮棹，旗张卓翠苔。柳村穿窈窕，桃涧渡喧豗。”刘禹锡：“何处人间似仙境，春山携妓采茶时。”皆以此。建茶绝无贵者，仅得挂一名尔。至[江]南李氏时渐见贵，始有团圈之制；而造作之精，经丁晋公始大备。自建茶出，天下所产皆不复可数。今出处壑源、沙溪土地相去丈尺之间，品味已不同，谓之外焙；况他处乎？则知虽草木之微，其显晦亦自有时。然唐自常衮以前，闽中未有读书者，自衮教之，而欧阳詹之徒始出，而终唐世亦不甚盛。今闽中举子常数倍天下，而朝廷将相公卿每居十四五。人物尚尔，况草木微物也。顾渚涌金泉，每造茶时，太守先祭拜，然后水渐出；造贡茶毕，水稍减；至供堂茶毕，已减半；太守茶毕遂涸。盖常时无水也。或闻今龙焙泉亦然。苕溪渔隐曰：北苑，官焙也，漕司岁以入贡，茶为上。壑源，私焙也，土人亦入贡，茶为次。二焙相去三四里间。若沙溪，外焙也，与二焙相去绝远，自隔一溪，茶为下。山谷诗云：“莫遣沙溪来乱真。”正谓此也。官焙造茶，常在惊蛰后一二日兴工采摘，是时茶芽已皆一枪。盖闽中地暖如此。旧读欧公诗有“喊山”之说，亦传闻之讹耳。龙焙泉即御泉也。水之增减亦随水旱，初无渐出遂涸之异。但泉水(味)极甘，正宜造茶耳。《蔡宽夫诗话》[同上] \\n 蜀中数处蜀(产)茶，雅州蒙顶最佳。其生最晚，在春夏之交，其地即《书》所谓“蔡蒙旅平”者也。方茶之生，云雾覆其上，若有神物护持之。《东斋纪事》[同上] \\n 茶，古不著所出，《本草》云出益州。唐以蒙山、顾渚、蕲门者为上品，尚杂以苏椒之类。故李泌诗云：“旋沫翻成碧玉池，添苏散出琉璃眼。”遂以碧色为贵。止曰煎茶，不知点试之妙，大率皆草茶也。陆羽《茶经》统言福、建、泉、绍(韶)等十州所出者其味极佳而只(已)。今建安为天下第一。《遁斋闲览》[同上] \\n 郑可简以贡茶进用，累官职至右文殿修撰，福建路转运使。其侄千里于山谷间得朱草，可简令其子待问进之，因此得官。好事者作诗云：“父贵因茶白，儿荣为草朱。”而千里以从父夺朱草以予子，哓哓不已。待问得官而归，盛集为庆，亲姻毕集，众皆赞喜。可简云：“一门侥幸。”其侄遽云：“千里埋冤。”众皆以[为]的对。是时贡茶一方骚动故也。苕溪渔隐曰：余观东坡《荔支叹》注云：“大小龙茶始于丁晋公而成于蔡君谟。欧阳永叔闻君谟进小龙团，惊叹曰：君谟士人也，何至作此事！今年闽中监司乞进斗茶，许之。”故其诗云：“武夷溪边粟粒芽，前丁后蔡相笼加。争新买宠各出意，今年斗品充官茶。”则知始作俑者，大可罪也。《高斋诗话》[同上] \\n 《诗》云：“谁谓茶(荼)苦。”《尔雅》云“槚，苦茶”，注：“树似栀子。今呼早采者为茶(荼)，晚采者为茗，一名荈，蜀人名之苦茶(荼)。”故东坡《乞茶栽》诗云：“《周诗》记苦茶(荼)，茗饮出近世。初缘厌粱肉，假此雪昏滞。”盖谓是也。六一居士《尝新茶》诗云：“泉甘器洁天色好，坐中拣择客亦佳。”东坡守维扬，于石塔寺试茶诗云：“禅窗丽午景，蜀井出冰雪。坐客皆可人，鼎器手自洁。”正谓谚云三不点也。《苕溪渔隐》[同上] \\n 叶涛诗极不工，而喜赋咏，尝有《试茶诗》云：“碾成天上龙兼凤，煮出人间蟹与虾。”好事者戏云：“此非试茶，乃碾玉匠人尝南食也。”《西清诗话》[同上] \\n 唐相李卫公好饮惠山泉，置驿传送，不远数千里。而近世欧阳少师作《龙茶录序》称，嘉祐七年，亲享明堂，致斋之夕，始以小团分赐二府，又(人)给一饼，不敢碾试，至今藏之，时熙宁元年也。吾闻茶不问团锷(銙)，要之贵新；水不问江井，要之贵活。千里致水，真伪固不可知；纵令识真，已非活水。自嘉祐七年壬寅，至熙宁元年戊申，首尾七年，更阅三朝而赐茶犹在，此岂复有茶也(味)哉！苕溪渔隐曰：“壬午之春，余赴官闽中漕幕，遂得至北苑观造贡茶。其最精即冰(水)芽，细如针，用御泉水研造。社前已尝贡余，每片计工直四万钱。分试，其色如乳，平生未尝曾啜此好茶，亦未尝尝茶如此之早也。”唐子西《斗茶记》[同上] \\n 鲁直诸茶词，余谓《品令》一词最佳，能道人所不能言，尤在结尾三四句。词云：“凤舞团团饼。恨分破，教孤令。金渠休(体)净。只轮慢碾，玉尘光莹。汤响松风，早减二分酒病。味浓香永。醉乡路，成佳境。恰如灯下，故人万里，归来对影。口不能言，心下快活对(自)省。”《苕溪渔隐》[同上] \\n 东坡诗：“春浓睡足午窗明，想见新茶如泼乳。”又云：“新火发茶乳。”此论皆得茶之正色矣。至《赠谦师点茶》则云：“忽惊午盏兔毫班，打作春瓮鹅儿酒。”盖用老杜诗：“鹅儿黄似酒，对酒爱鹅儿。”若是则色黄，乌得为佳茗矣？今《东坡前集》不载此诗，想自知其非，故删去之。同上[同上后集卷一一] \\n 腊茶出于建、剑，草茶盛于两浙，两浙之品，日注为第一。自景祐已后，洪州双井白芽渐盛。近岁制作尤精，囊以红纱，不过一二两，以常茶十数斤养之，用辟暑湿之气，其品远出日注上，遂为草茶第一。苕溪渔隐曰：醉翁又有《双井茶诗》云：“西江水清江石老，石上生茶如凤爪。穷腊不寒春气早，双井芽生先百草。白毛囊以红纱碧(碧纱)，十斤茶养一斤芽。长安富贵五侯家，一啜犹须三日夸。”蔡君谟好茗饮，又精于藻鉴，答程公辟简云：“向得双井四两，其时人还，未识(试)，叙谢不悉。寻烹治之，色香味皆精好，是为茗芽之冠，非日注、宝云可并也。”涪翁尤誉双井，盖乡物也。李公择有诗嘲之，戏作《解嘲》云：“山芽落硙风回雪，曾与尚书破睡来。勿以姬姜弃憔悴，逢时瓦釜亦鸣雷。”又《答黄冕仲索煎双井并简王扬休》诗云：“江夏无双乃吾宗，同舍颇似王安丰。能浇茗碗湔祓我，风袂(神)欲挹浮丘公。吾宗落笔赏幽事，秋月下照澄江空。家山鹰爪是小草，敢与好赐云龙同。不嫌水厄幸来辱，寒泉汤鼎听松风。”同上[同上] \\n 世言团茶始于丁晋公，前此未有也。庆历中，蔡君谟为福建漕，更制小团，以充岁贡。元丰初，下建州又制密云龙以献，其品高于小团，而其制益精矣。曾文昭所谓“莆阳学士蓬莱仙，制成月团飞上天”，又云“密云新样尤可喜，名出元丰圣天子”是也。唐陆羽《茶经》于建茶尚云未详，而当时独贵阳羡茶，岁贡特盛。茶山居湖、常二州之间，修贡则两守相会山椒，有境会亭，基尚存。卢仝《谢孟谏议茶诗》云“天子须尝阳羡茶，百草不敢先开花”是已。然又云：“开缄宛见谏议面，手阅月团三百片。”则团茶已见于此。当时李郢《茶山贡焙歌》云：“烝之馥(护)之香胜梅，研膏架动声如雷。茶神(成)拜表贡天子，万人争喊春山摧。”观研膏之句，则知尝为团茶无疑。自建茶入贡，阳羡不复研膏，只谓之草茶而已。《葛常之》[《韵语阳秋》卷五] \\n 昨夜梦参寥师携轴诗见过，觉而记其《饮茶》两句云：“寒食清明都过了，石泉槐火一时新。”梦中问：“火固新矣，泉何故新？”答曰：“俗以清明淘井。”当续成诗，以记其事。[东坡《渔隐丛话》前集卷四六]"}
{"章节": "卷三十一", "正文": "卷三十一 \\n  \\n 格致门 \\n 《诗眼》：山谷言，文章必谨布置，每见后学，多言(告)以《原道》命意曲折。后予以此概考古人法度，如赠韦见素诗云：“纨袴不饿死，儒冠多误身。”此一篇立意[也]，故使人静听而具陈之[耳]。自“甫昔少年日，早充观国宾”，“致君尧舜上[至]再使风俗淳”，皆儒冠事业也。自“此意竞萧条”至“蹭蹬无纵鳞”，言误身如此也。则意举而文备，故已有是诗矣。然必言其所以[见]韦者，于是有厚愧真知之句，所以真知者，谓传诵其诗也。然宰相职在荐贤，不当徒爱人而已，士故不能无望，故日：“窃效贡□(公)喜，难甘原宪贫。”果不能荐贤，则去之可也，故曰：“焉能心怏怏，只是走踆踆。”又将入海而去秦也。然其去也，必有迟迟不忍之意，故曰：“尚怜终南山，回首清渭滨。”则所知不可以不别，故曰：“常拟报一饭，况怀辞大臣。”夫如此，是可以相忘于江湖之外，虽见[素]亦不可得而见矣。故曰“白鸥波(没)浩荡，万里谁能驯”终焉。此诗前贤录为压卷，盖布置最得正体，如官府甲第，厅堂房室各有定处，不可乱也。韩文公《原道》与《书》之《尧典》如此，其他皆谓之变体可也。[《渔隐丛话》前集卷一○] \\n 曲水修禊之会，人各赋诗，成两篇者，自右军、安石而下才十一人。成一篇者，郗昙、王酆(酆作“丰之”)而下十五人。诗不成罚觥者凡十六人。今观所传诗，数(类)皆四言五言，而又两韵者两(多)，四韵者无几。四言二韵正(止)十六字耳，当时得预者往往皆知名士，岂献之辈终日不能措辞于十六字哉！窃意古人持重自惜，不欲率尔(然)，恐贻久远讥议，不如不赋之为愈。《黄常明》[《溪诗话》卷一○] \\n 白献晋公云：“闻说风情筋力在，只如初破蔡州时。”虽叙其功业与寿康，其语缓而不迫，此可为作诗法也。《溪》[卷九] \\n 省题诗自成一家，非他诗比也。首韵拘于见题，则易于牵合；中联缚于法律，则易于骈对。非若游戏于烟云月露之形，可以纵横在我者也。王昌龄、钱起、孟浩然、李商隐辈皆有诗名，至于作省题诗则疏矣。王昌龄《四时调玉烛诗》云：“祥光长赫矣，佳号得温其。”钱起《巨鱼纵大壑诗》云：“方快吞舟意，尤殊在藻嬉。”孟浩然《骐骥长鸣诗》云：“逐逐怀良驭，萧萧顾乐鸣。”李商隐《桃李无言诗》云：“夭桃花正发，秾李蕊方繁。”此等句[与]儿童无异。以此知省题诗自成一家也。《丹阳集》[《韵语阳秋》卷三] \\n 古辞云：“藁砧今何在，山上复有山。何当大刀头，破镜飞上天。”藁砧，砆也，谓夫也。山上有山，出也。大刀头，刀上镮也。破镜，言半月当还也。此诗格非当时有释之者，后人岂能晓哉！古辞又云：“围棋烧败袄，着子故依(衣)然。”陆龟蒙、皮日休固(间)尝拟之，陆云：“旦日思双履，明时愿早谐。”皮云：“莫言春茧薄，犹有万重思。”是皆以下句释上句，与《藁砧》异矣。《乐府解题》以此格为风人诗，取陈诗以观民风，示不显言之意。至东坡《无题》诗云：“莲子擘开须见薏，秋(楸)枰着尽更无棋。破彩(衫)却有重缝处，一饭何曾忘却匙！”是文与释普(并)见于一句中，与风人诗，又小异矣。《丹阳集》[同上卷四] \\n 老杜歌行与长韵律诗，后人莫及。而苏、黄用韵下字用故事处，亦古所未到。晋、宋间人造语题品，绝妙今古。近世苏黄帖题跋之类，率用此法，尤为要妙。《吕氏童蒙训》 \\n 学退之不至，李翱、皇甫湜。然翱、湜之文，足以窥测作文用力处。近世欲学诗，则莫若先考江西诸派。同上 \\n 老杜歌行，最见次第出入本末。而东坡长句波澜浩大，变化不测。如作杂剧，打猛诨入却打猛诨出也。《吕氏童蒙训》[《渔隐丛话》前集卷四二] \\n 读《古诗十九首》及曹子建诸诗，如“明月入高楼(我牖)，流光正徘徊”之类，诗皆思深远而有余意，言有尽而意无穷也。学者当以此等诗常自涵养，自然下笔高妙。[同上卷一] \\n 大概学诗须以《三百篇》《[楚]辞》及汉、魏间人诗为主，方见古人妙处，自无齐梁间绮靡气味也。[同上后集卷一] \\n 少游过岭后诗严重高古，自成一家，与旧作不同，〈学者亦宜详味。〉文潜诗自然奇逸，非他人可及。如“秋明树外天”，“客灯青映壁，城角冷吟霜”，“浅山寒带水，旱日[白]吹风”，“川坞半夜雨，卧冷五更秋”之类，迥出时流，虽是天姿，亦学可及。学者若能常玩味此等语，自然有变化处也。[同上前集卷五○、五一] \\n 今人作诗，自述则称我，谓人则称君，往往相习皆然。杜子美《送孔巢父诗》云：“道甫问信今何如！”《坠马诸公携酒相看诗》云：“甫也诸侯老宾客。”《遇王倚饮》云：“在于甫也何由羡！”则自述乃称名。《送樊侍御》云：“至尊方旰食，仗尔布嘉惠。”《寄李太白》云：“昔年有狂客，号尔谪仙人。”《送窦九》云：“非尔更持节，何人符大名！”则谓人乃称尔。若谓尊之甚则称名，则前三人皆非通贵之士；若谓卑则甚之(之甚则)称尔，则后三人皆非稚孺之列。盖其诗格变态如是，恐不系重轻也[《韵语阳秋》卷二○] \\n 效法门 \\n 退之：“心讶近(愁)来惟贮火，眼知别后自添花。”临川云：“发为感伤无翠葆，眼从瞻望有玄花。”[又]“久钦江总文才妙，自叹虞翻骨相屯。”王(又)云：“久谙郭璞言多验，老比颜含意更疏。”韩：“我今罪重无归望，直去长安路八千。”永叔：“今日始知予罪大，夷陵去此更三千。”柳：“十年憔悴到秦京，谁料今为岭外行。”王：“十年江海别常轻，岂料今随寡嫂行。”柳：“直以疏慵招物议，休将文字占(趁)时名。”王：“直以文章供润色，未应风月负登临。”[柳]：“十一年前南渡客，四千里外北归人。”又：“一身去国六千里，万死投荒十二年。”苏：“七千里外二毛人，十八滩头一叶身。”黄：“五更归梦三千里，一日思亲十二时。”皆不约而合，句法使然故也。《黄常明》[《溪诗话》卷五] \\n 老杜《雨诗》云：“紫崖奔处黑，白鸟去边明。”而“江碧鸟逾白，山青花欲燃”之句似之。《赠王侍御》云：“晓莺工迸泪，秋月解伤神。”而“感时花溅泪，恨别鸟惊心”之句似之。殆是同一机轴也。《葛常之》[《韵语阳秋》卷四] \\n 刘叉诗酷似玉川子，而传于世者二十七篇而已。《冰柱》《雪车》二诗虽作语奇怪，然议论亦皆出于正也。《冰柱》诗云：“不为四时雨，徒于道路成泥渣；不为九江浪，徒能汩没天之涯。”《雪车》诗谓：“官家不知民馁寒，尽驱牛车盈道载屑玉。载载欲何之，秘藏深当(宫)，以御炎酷。”如此等句，亦有补于时，与玉川《月蚀诗》稍相类。《丹阳集》[同上卷三] \\n 张籍云：“爱养无家客，多传得力方。”坡《赠金山元老》云：“蒜山幸有闲田地，招此无家客任居(一房客)。”《葛常之》[《溪诗话》卷八] \\n 白云：“趁凉行绕竹，引睡卧看(观)书。”坡：“引睡文书信手翻。”书引睡魔，诚人人所同也。同上[同上] \\n 诗病门 \\n 学者须做有用文字，不可尽力虚言。有用文字，所论文字是也。议论文字须以董仲舒、刘向为主；《礼记》《周礼》及《新序》《说苑》之类，皆当贯穿熟考：则做一日便有一日工夫。近世文字，如曾子固诸序尤须详味。 \\n 学古人文字，须得[其]短处，如杜子美诗颇有近质野处，如《封主簿亲事不合诗》之类是也。东坡诗有汗漫处，鲁直诗有太新奇太巧处，皆不可不知。东坡诗如“成都画手开十眉”，“楚山固多猿，青者黠而寿”，皆穷极思致，出新意于法度之表，前贤所未到。然学者专力于此，则亦失古人作诗之意。[《渔隐丛话》前集卷四八] \\n 刘禹锡《嘉话》载杨祭酒《赠项斯》诗曰：“度(几)度见诗诗总好，今观标格胜于诗。平生不解藏人善，到处相逢说项斯。”斯集中绝少佳句，如《晚春花》云：“疏与香风会，细将泉影移。”《别张籍》云：“子城西并宅，御水北同渠。”拙恶有余，宜祭酒公谓标格胜于诗也。祭酒乃敬之也。其赠斯诗鄙俗如此，与斯亦奚远哉！《葛常之》[《韵语阳秋》卷四] \\n 乐府门 \\n 周美成为江宁府溧水令。主簿之室有色而慧，美成每款洽于尊席之间。世有(所)传《风流子》词盖所寓意焉：“新绿小池塘。风帘动，碎影舞斜阳。羡一作见。金屋去来，旧时巢燕；土花缭绕，前度高(莓)墙。绣阁凤帷深处(几)许，听得理丝黄(簧)。欲说又休，虑乖芳信；未歌先噎，愁转清商。暗想新妆了，开朱户，应自待月西厢。最苦梦魂，今霄(宵)不到伊行。问甚时却与，佳音密耗，痴(拟)将秦镜，偷换韩香。天便教人，霎时厮见何妨！”新绿、待月皆簿厅亭轩之名也。俞羲仲云。[《挥尘录》余话卷二] \\n 徐干臣伸，三衢人。政和初以知音律为太常典乐，出知常州。尝自制《转调二郎神》之词云：“闷来弹鹊，又搅碎，一帘花影。谩试着春衫，还思纤手，薰彻金虬烬冷。动是愁端，如何向，但怪得新来多病。嗟旧日沈腰，如今潘鬓，怎堪临镜！重省。别时泪滴，罗襟犹凝。为我厌厌，日高慵起，长托春酲未醒。雁足不来，马蹄难驻，门掩一亭芳景。空伫立，尽日栏干倚遍，昼长人静。”既成，会开封尹李孝寿来牧吴郡。李以严治京兆，号李阎罗。道出郡下，干臣大合乐燕劳之。喻群娼令讴此词，必待其问乃止。娼如戒，歌至三四，李果询之。干臣蹙頞云：“某顷有一侍婢，色艺冠绝，前岁以亡室不容逐去。今闻在苏州一兵官处。屡遣信欲复来，而今之主公靳之，感慨赋此。词中所叙，多其书中语。今焉适有天幸，公拥麾于彼，不审能为我之地否？”李云：“此甚不难，可无虑也。”既次无锡，宾赞者请受谒次第，李云：“郡官常(当)至枫桥。”桥距城十里而远，翌日舣舟其所，官吏上下望风股栗。李一阅刺字，忽大怒云：“都监在法不许出城，乃亦至此！使郡中万一有火盗之虞，岂不殆哉？”斥都监下阶，荷校送狱。又数日，取其供牍判“奏”字。其家震惧求援，宛转哀鸣致恳。李笑云：“且还徐典乐之妾了，来理会。”兵官者解其指，即日承命。然后舍之。[同上] \\n 曾文肃十子，最钟爱外祖空青公，有寿词云：“江南客，家有宁馨儿。三世文章称大手，一门兄弟独良眉。籍甚众多推。千里足，来自渥洼池。莫倚善题《鹦鹉赋》，青山须待健时归。不似傲当时。”其后外祖果以词翰名世，可谓父子为知己也。《挥麈录》[同上卷一] \\n 世传温公有《西江月》一词，今复得《锦堂春》云：“红日迟迟，虚廊转影，槐阴迤径(逦)西斜。彩笔工夫，难状晚景烟霞。蝶尚不知春去，漫绕幽砌寻花。奈猛风过后，纵有残红，飞向谁家！始知青鬓无价，叹飘零宦路，荏苒年华。今日笙歌丛里，特地咨嗟。席上青衫湿透，算感旧，何止琵琶！怎不教人见老，多少离愁，散在天涯。”《东皋杂录》[《渔隐丛话》后集卷二三] \\n 送刘贡父守维扬，作长短句云：“平山栏槛倚晴空。山色有无中。”平山堂望江右(左)诸山甚近，或以谓永叔短视，故云“山色有无中”。东坡笑之，因赋快哉亭道其事云：“长记平山堂上，欹枕江南烟雨，杳杳没孤鸿。认取醉翁语，‘山色有无中。’”盖“山色有无中”，非烟雨不能然也。《艺苑雌黄》[同上卷二三] \\n 方回词有《雁后归》云：“巧剪合欢罗胜子，钗头春意翩翩。艳歌浅笑拜嫣然。愿郎宜此酒，行乐驻华年。未至文园多病客，幽襟凄断堪怜。旧游梦挂碧云边。人归落雁后，思发在花前。”山谷守当涂，方回过焉，人日席上作也。腔本《临江仙》，山谷以方回用薛道衡诗，故易以《雁后归》云。唐刘餗《传记》云：隋薛道衡聘陈，为《人日》诗曰：“入春才七日，离家已二年。”南人嗤之。及云：“人归落雁后，思发在花前。”乃曰：“名下无虚士。”《复斋漫录》[同上卷二五] \\n 《后山诗话》谓：“退之以文为诗，子瞻以诗为词，如教坊雷大使之舞，虽极天下之工，要非本色。”余谓后山之言过矣。子瞻佳词最多，其间杰出者，如：“大江东去，浪淘尽千古风流人物”，赤壁词；“明月几时有，把酒问青天”，中秋词；“落日绣帘卷，庭下水澄(连)空”，快战亭词；“乳燕飞华屋，悄无人，桐阴转午”，初夏词；“明月如霜，好风如水，清景无限”，夜登燕子楼词；“楚山修竹如云，异材秀出千林表”，咏笛词；“玉骨那愁瘴雾，冰肌自有仙风”，咏梅词；“东武南城，新堤固，涟漪初溢”，宴流杯亭词；“冰肌玉骨，自清凉无汗”，夏夜词；“有情风万里卷潮来，无情送潮归”，别参寥词；“缺月挂疏桐，漏断人初静”，秋夜词；“霜降水痕收，浅碧鳞鳞露远洲”，九日词。凡此十余词，皆绝去笔墨畦径间，直造古人不到处，真可使人一唱而三叹。若谓以诗为词，是大不然。子瞻自言平生不善唱曲，故间有不入腔处，非尽如此。后山乃比之教坊雷大使舞，是何每况愈下？盖其缪耳！[同上卷二六]"}
{"章节": "卷三十二", "正文": "卷三十二 \\n  \\n 乐府门 \\n 翰林学士聂冠卿，尝于李良定公席上赋《多丽》词云：“想人生，美景良辰堪惜。问其间，赏心乐事，就中谁(难)是并得。况东城，凤台沁苑，泛晴波，浅照金碧。露洗华桐，烟霏丝柳，绿阴摇曳，荡春一色。画堂迥，玉簪琼珮，高会尽词客。清欢久，重燃绛蜡，别就瑶席。有翻(翩)若惊鸿体态，暮为行雨标格。逞珠喉(唇)，缓歌妖丽，似听流莺乱花隔。慢舞萦回，娇鬟低亸，腰支纤细困无力。忍分散，彩云归后，何处更寻觅？休辞醉，明月好花，莫谩轻掷。”蔡君谟时知泉州，寄良定公书云：“新传《多丽》词，述宴游之娱，使病夫举首增叹耳。又近者有客至自京师，言诸公春日多会于元伯园池，因念昔游，辄形篇咏：绿渠春水走潺湲，画阁峰峦映雪(碧)鲜。酒令已行金盏侧，乐声初认翠裙圆。清游胜事传都下，《多丽》新词到海边。曾是尊前沉醉客，天涯回首重依然。”苕溪渔隐曰：冠卿词有“露洗华桐，烟霏丝柳”之句，此正是中(仲)春天气。下句乃云：“绿阴摇曳，荡春一色。”其时未有绿阴，真语病也。《复斋漫录》[《渔隐丛话》后集卷三九] \\n 吾昔自杭移高密，与杨元素同舟，而陈令举、张子野皆从余过李公择于湖，遂与刘孝叔俱至松江。夜半月出，置酒垂虹亭上。子时(野)年八十五，以歌词闻于天下，作《定风波令》，其略云：“见说贤人聚吴分。试问。也应旁有老人星。”坐客欢甚，有醉倒者。此乐未尝忘也。今七年耳，子野、孝叔、令举皆为异物。而松江桥亭，今岁七月九日，海风驾湖(潮)，平地丈余，荡尽无余(复)孑遗矣。追思曩时，真一梦耳。苕溪渔隐曰：“吴兴郡圃今有六客亭，即公择、子瞻、元素、子野、令举、孝叔，时公择守吴兴也。东坡又(有)云：‘余昔与张子野、刘孝叔、李公择、陈令举、杨元素会于吴兴，时子野作《六客词》，其卒章[云]：尽道贤人聚吴分。试问。也应旁有老人星。凡十五年，再过吴兴，而五人者皆已亡矣。时张仲谋与曹子方、刘景文、苏伯固、张秉道为坐客，仲谋请作《后六客词》，云：月满苕溪照夜堂，五星一老斗光芒。十五年间真梦里。何事。长庚对月独凄凉。绿发苍颜同一醉。还是。六人吟笑水云乡。宾主谈锋谁得似。看取。曹刘今对两苏张。’”《东坡》[同上] \\n 柳三变字景庄，一名永，字耆卿。喜作小词，然薄于操行。当时有荐其才者，上曰：“得非填词柳三变乎？”曰：“然。”上曰：“且去填词。”由是不得志，日与儇子纵游倡馆酒楼间，无复检率，自称云，奉圣旨填词柳三变。乌乎，小有才而无德以将之，亦士君子之所宜戒也。柳之乐章，人多称之，然大概非羁旅穷愁之辞，则闺门淫媟之语。若以欧[阳]永叔、晏叔原、苏子瞻、黄鲁直、张子野、秦少游辈较之，万万相辽。彼其所以传名者，直以言多近俗，俗子易悦故也。皇祐中，老人星现，永应制撰词，意望厚恩。无何始用渐字终篇，有“太液波翻”之语，其间“宸游凤辇何处”与仁庙挽词暗合，遂[致]忤旨。士大夫惜之。余谓柳作此词，借使不忤[旨]，亦无佳处。如“嫩菊黄深，拒霜红浅”，竹篱茅舍[间]何处无此景物？方之李谪仙、夏英公等应制词，殆不啻天冠地履也！世传永尝作《轮台子》早行词，颇自以为得意。其后张子野见之云：既言“匆匆策马登途，满目淡烟衰草”，则已辩色矣。而后又言“楚天阔，望中未晓”何也？抑[柳]何语意颠倒如是？《艺苑雌黄》[同上] \\n 先君尝云，古词《绛都春》有“鳌山彩构蓬莱岛”之句，当云彩缔。余前集误以古词为柳词，今正是之。《苕溪渔隐》[同上] \\n 先君顷尝丐祠，居射村，作《感皇恩》一词云：“乞得梦中身，归栖水云(云水)。始觉精神自家底。峭帆轻棹，时与白鸥游戏。畏途都不管，风波起。光景如梭，人生浮华(脆)。百岁何妨尽沉醉。卧龙多事。谩说三分奇计。算来争似我，长昏睡。”又尝江行阻风，作《渔家傲》一词云：“几日北风江海立。千车万马鏖声急。短棹峭寒欺酒力。飞雨息。琼花细细穿窗隙。我本绿蓑青箬笠。浮家泛宅烟波逸。渚鹭沙鸥都旧识。行未得。高歌与尔相寻觅。”同上[同上] \\n 《颜氏家训》云：“别易会难，古人所重。江南饯送，下泣言离。北间风俗，不屑此事。歧路言离，欢笑分首。”李后主盖用此语耳。故长短句云：“别时容易见时难。”《复斋漫录》[同上] \\n 旧词高雅，非近世所及，如《扑胡蝶》一词，不知谁作。非惟藻丽可喜，其腔调亦自婉美。[同上] \\n 冯延巳著乐章百余阕，其《鹤冲天词》云：“晓月坠，[宿]云披，银烛锦屏帏。建章钟动玉绳低。宫漏出花迟。”又《归国谣》词云：“江水碧。江上何人吹玉笛。扁舟远送潇湘客。芦花千里霜月白。伤行色。明朝便是关山隔。”见称于世。元宗乐府词云：“小楼吹彻玉笙寒。”延巳有“风乍起，吹皱一池春水”之句，皆为警策。元宗尝戏延巳：“‘吹皱一池春水’，干卿何事？”延巳曰：“未如陛下‘小楼吹彻玉笙寒’。”元宗悦。苕溪渔隐曰：“《古今诗话》云，江南成文幼为大理卿，词曲妙绝，尝作《谒金门》云：‘风乍起，吹皱一池春水。’中[主]闻之，因案狱稽滞，召诘之，且谓曰：‘卿职在典刑，一池春水，又何干于卿！’文幼顿首。”又《本事曲》云：南唐李国主尝责其臣曰：“吹皱一池春水，干卿何事！”盖赵公所撰《谒金门》词有此一句，最为警策。其臣即对曰：“未如陛下小楼吹彻玉笙寒。”若《本事曲》所记但云赵公，初无其名，所传必误。惟《南唐书》《古今诗话》二说不同，未详孰是。《南唐书》[同上] \\n 李(王)感比善讴歌，声韵悠扬，清振林木，系乐部为歌板色。元宗尝作《浣溪沙》二阕，手写赐感化曰：“菡萏香消翠叶残。西风愁起碧波间。还与容光共憔悴，不堪看。细雨梦回鸡塞远，小楼吹彻玉笙寒。簌簌泪珠多少恨，倚阑干。”“手卷真珠(珠帘)上玉钩。依前春恨锁重楼。风里落花谁是主，思悠悠。青鸟不传云外信，丁香空结雨中愁。回首绿波三峡暮，接天流。”后主即位，感化以其词札上之，后主感动，赏赐感化甚优。苕溪渔隐曰：“元宗即嗣主李璟，尝作此二词，《古今词话》乃以为后主作，非也。后主名煜。”《南唐书》[同上] \\n 东坡“大江东去”赤壁词，语意高妙，真古今绝唱。近时有人和此词，题于邮亭壁问，不著其名。语虽粗豪，亦气概可取(喜)，今谩笔之。词曰：“炎精中否，叹人材委靡，都无英物。戎马长驱三犯阙，谁作连城坚壁！楚汉吞并，曹刘割据，白骨今如雪。书生钻破，简编说甚英杰！天意眷我中兴，吾君神武，小曾孙周发。海岳封疆俱效职，狂虏何劳追灭！翠羽南巡，叩阍无路，徒有冲冠发。孤忠耿耿，剑锋冷浸秋月。”《苕溪渔隐》[同上前集卷五九] \\n 孙舣字济师，尝作《落梅词》甚佳：“一声羌管吹呜咽。玉溪半夜梅翻雪。江月正茫茫。断桥流水香。含章春欲暮。落日千山雨。一点着枝酸。吴姬先齿寒。”同上[同上] \\n 汪彦章舟行汴中，见岸旁画舫有映帘而观者，甚(止)见其额。有词云：“小舟帘隙。佳人半露梅妆额。绿云低映花如刻。恰似秋宵，一半银蟾白。结儿梢朵香红扐。钿蝉隐隐摇金碧。春山秋月(水)浑无迹。不露墙头，些子真消息。”寄《醉落魄》。同上[同上] \\n 词句欲全篇皆好，极为难得。如贺方回“淡黄杨柳带栖鸦”，秦处度“藕叶清香胜花气”二句，写景咏物，可谓造微入妙，若其全篇皆不逮此矣。徐干臣“雁足不来，马蹄难驻，门掩一庭芳景”，驻字当作去字，语意乃佳。周美成：“水亭小，浮萍破处，檐花帘影颠倒。”按杜少陵诗“灯前细雨檐花落”，美成用此檐花二字，全与出处意不相合，乃知用字之难矣。赵德麟：“重门不锁相思梦，随意绕天涯。”徐师川：“柳外重重叠叠山，遮不断，愁来路。”二词造语虽不同，其意绝相类。古词：“水竹旧院落，樱笋新蔬果。”一本是：“水竹旧(田)院落，莺引新雏过。”不然“樱笋新蔬果”，则与上句有何干涉？董武子“畴昔寻芳秘殿西，日厌(压)金铺，宫柳垂垂。”然秘殿岂是寻芳之处？非所当言也。[同上] \\n 侯元功蒙，密州人。自少游场屋，年三十有一始得乡贡，人以其年长邈(貌)寝，不之敬。有轻薄子画其形于纸鸢上，引线放之。蒙见而大笑，作《临江仙》词题其上曰：“未遇行藏谁肯信？如今方表名踪。无端良匠画形容。当风轻借力，一举入高空。才得吹嘘身渐稳。只疑远赴蟾宫。雨余时候夕阳红。几人平地上，看我碧霄中。”蒙一举即登第。年五十余遂为执政。《夷坚志》[同上] \\n 曾端伯慥编《乐府雅词》以秋月词《念奴娇》为徐师川作，梅词《点绛唇》为洪觉范作，皆误也。秋月词乃李汉老，梅词乃孙和仲，冲冲(和仲)即正言谔之子也。又世传《江城子》《青玉案》二词皆东坡所作，然《西清诗话》谓《江城子》乃叶少蕴作，《桐江诗话》谓《青玉案》乃姚进道作。四词皆佳，今并录之。《念奴娇》词云：“素光练浮(净)，映秋山，隐隐修眉横绿。鳷鹊楼高天似水，碧瓦寒生银粟。千丈斜晖，奔云涌露(雾)，飞过卢(广)同屋。更无尘气，满庭风碎梧竹。谁念鹤发仙翁，当年曾共赏，紫岩飞瀑。对饮(影)三人聊痛饮，一洗离愁千斛。斗转参横，翩然归去，万里骑黄鹄。满天霜晓，叫云吹断横玉。”《点绛唇》词云：“流水泠泠，断桥斜路梅枝亚。雪[花]初下。全似江南画。白璧青钱，难买春无价。归来也。风吹芷(平)野，一点香随马。”《江城子》云：“银涛无际卷蓬瀛。落霞明。暮云平。曾见青鸾紫凤下层城。二十五弦弹不尽，空感概(慨)，有余情。苍梧烟水断归程。卷霓旌。为谁迎。空有千行，流泪寄幽贞。舞罢鱼龙云海晚，千古恨，入江声。”《青玉案》词云：“三年枕上吴中路。遣黄耳，随君去。若到松江呼小渡。莫惊鸥鹭。四桥尽是，老子经行处。《辋川图》上看春暮。长记高人右丞句。作个归期天已许。春衫犹是，小蛮针线，曾湿西湖雨。”汉老《念奴娇》词中有“满天霜晓，叫云吹断横玉”之句，乃用崔鲁《华清宫》诗：“银河漾漾月辉辉，楼碍天边织女机。横玉叫云清似水，满空霜逐一声飞。”或云叫云乃笛名，非也。又端伯所编《乐府雅词》中有《汉宫春》梅词云是李汉老作，非也。乃晁冲之叔用作，政和间作此词献蔡攸，是时朝廷方典(兴)大晟府，蔡攸携此词呈其父云：“今日于乐府中得一人。”京览其词喜之，即除大晟府丞。今载其词曰：“潇洒江梅，白(向)竹梢稀处，横两三枝。东君也不爱惜，雪压风欺。无情燕子，怕春寒，轻失佳期。惟是有南来归雁，年年长见开时。清浅小溪如练，问玉堂何似，茅舍疏篱。伤心故人去后，冷落新诗。微云淡月，对孤芳，分付他谁。空自倚，清香未减，风流不在人知。”此词中用玉堂事，乃唐人诗云：“白玉堂前一树梅，今朝忽见数枝开。儿家门户重重闭，春色因何得入来。”或云玉堂乃翰苑之玉堂，非也。《苕溪渔隐》[同上] \\n 元丰间，都人李婴调蕲水县令，作《满江红》一曲往黄州上东坡，东坡甚喜之。其词云：“荆楚风烟，寂寞近，中秋时候。露下冷，兰英将谢，苇花初秀。归燕殷勤辞巷陌，鸣蛩凄楚来窗牖。又谁念，江边有神仙，飘零久。横琴膝，携筇手。旷望眼，闲吟口。任纷纷万事，到头何有。君不见凌烟冠剑客，何人气貌长依旧。《归去来》一曲为君吟，为君寿。”《苕溪渔隐》[同上] \\n 《古乐府》诗云：“今世褦襶子，触热到(向)人家。”褦襶，《集韵》解之云：不晓事。余素畏热，乃知人触热来人家，其谓不晓事宜矣。尝爱王逐客作夏词《送将归》，不用浮瓜沉李等事，而天然有尘外凉思。其词云：“百尺清泉声陆续。映萧洒，碧梧翠竹。面千步回廊，重重帘幕，小枕欹寒玉。试展绞(鲛)绡看画轴。见一片，潇湘凝绿。待玉漏穿花，银河穿(垂)地，月上栏干曲。”此语非触热者之所知也。苕溪渔隐曰：余尝爱李太白《夏日山中》诗：“脱巾挂石壁，露顶洒松风。”其清凉可想也。《漫叟诗话》[同上] \\n 贾耘老旧有水阁在苕溪之上，景物清旷。东坡作守时屡过之，题诗画竹于壁间。沈会宗又为赋小词云：“景物因人成胜概。满目更无尘可碍。等闲帘幕小栏干，衣未解，心先快。明月清风如有待。谁信门前车马隘。别是人间闲世界。坐中无物不清凉，山一带，水一派。流水白云长自在。”其后水阁屡易主，今已摧毁久矣。遗址正与余水阁相近，同在一岸，景物悉如会宗之词。故余尝有鄙句云：“三间小阁贾耘老，一首佳词沈会宗。无限当时好风月，如今总属续(绩)溪翁。盖谓此也。《苕溪渔隐》[同上] \\n 晏叔原工小词，如“舞低杨柳楼心月，歌尽桃花扇底风”，不愧六朝宫掖到(体)。荆公小词云：“揉蓝一水萦花草。寂寞小桥千嶂抱。人不到，柴门自有清风扫。”略无尘土思。山谷小词云：“春末透，花枝瘦，正是愁时候。”极为学者所称赏。味秦湛处度尝有小词云“春透水波明，寒峭花枝瘦”，盖法山谷也。《雪浪斋日记》[同上] \\n 孙洙字巨源，元丰间为翰苑，名重一时。李端愿太尉世戚里，折节交搢绅间，而孙往来尤数。会一日锁院，宣召者至其家，则已出；数十辈踪迹之，得于李氏。时李新纳妾，能琵琶。孙饮不肯去。而迫于宣命，李不敢留，遂入院，几二鼓矣。草三制罢，复作长短句寄恨恨之意。迟明遣示李。其词曰：“楼头尚有三通鼓。何须抵死催人去。上马苦匆匆，琵琶曲未终。回头凝望处，那更帘纤雨！漫道玉为堂，玉堂今夜长。”《夷坚志》[同上] \\n 武才人出庆寿宫，色最后庭。裕陵得之。会教坊献新声，为作词号《瑶台第一层》。《后山诗话》[同上] \\n 柳三变游东都南北二巷，作新乐府，骫骳从俗，天下咏[之]，遂传禁中。仁宗颇好其词，每对酒，必使侍伎歌之再三。三变闻之，作宫词号《醉蓬莱》，因内官达后宫，且求其助。[后]仁宗闻而觉之，自是不复歌其(此)词矣。会改京官，乃以无行黜之。后改名永，仕至屯田员外郎。苕溪渔隐曰：先君尝云柳词“鳌山彩构蓬莱岛”，当云“彩缔”。坡词“低绮户”当云“窥绮户”。二字既改，其词益佳。《后山诗话》[同上] \\n 荆公问山谷云：“作小词曾看李后主词否？”云：“曾看。”荆公云：“何处最好？”山谷以“一江春水向东流”为对。荆公云：“未若‘细雨梦回鸡塞远，小楼吹彻王笙寒’。又‘细雨湿流光’最妙。”《雪浪斋日记》[同上] \\n 南唐李后主归朝后，每怀江国，且念嫔妾散落，郁郁不自聊。尝作长短句云：“帘外雨潺潺。春意阑珊。[罗]衾不暖五更寒。梦里不知身是客，一饷贪欢。独自莫凭栏，无限关山。别时容易见时难。流水落花何处也，天上人间。”含思凄惋，未几下世。《西清诗话》[同上] \\n 李后主词云：“三十余年家国，数千里地山河。……几曾惯[见]干戈？一旦归为臣虏。沈腰潘鬓消磨。最是苍黄辞庙日，教坊犹奏别离歌。挥泪对宫娥。”后主既为樊若水所卖，举国与人，故当恸哭于九庙之外，谢其民而后行。顾乃挥泪宫娥，听教坊离曲哉！《东坡诗话》[同上] \\n 南唐后主围城中作长短句，未就而城破。“樱桃落尽春归去，蝶翻金粉双飞。子规啼月小楼西。曲阑金箔，惆怅卷金泥。门巷寂寥人去后，望残烟草低迷。”余尝见残稿，点染晦昧，心方危窘，不在书耳。艺祖云：“李煜若以作诗工夫治国事，岂为吾虏也？”苕溪渔隐曰：余观《太祖实录》及《三朝正史》云：开宝七年十月诏曹彬、潘美等率师伐江南。八年十一月拔升州。今后主词乃咏春景，决非十一月城破时作。《西清诗话》云后主作长短句未就而城破，其言非也。然王师围金陵凡一年，后主于围城中春间作此词，则不可知。是时其心岂不危窘？于此言之乃可也。《西清诗话》[同上] \\n 前人评杜诗云“红豆啄残鹦鹉粒，碧梧栖老凤凰枝”，若云“鹦鹉啄残红豆粒，凤凰栖[老]碧梧枝”便不是好句。余谓词曲亦然。李璟有曲：“手卷真珠上玉钩”，或改为“珠帘”。舒信道有曲云：“十年马上春如梦。”或改云“如春梦”。非所谓遇知音。《漫叟诗话》[同上] \\n 吴越后王来朝，太祖为置宴，出内妓弹琵琶。王献词曰：“金凤欲飞遭掣搦。情脉脉。看□(即)玉楼云雨隔。”[太]祖起拊其背曰：“誓不杀钱王。”《后山诗话》[同上]"}
{"章节": "卷三十三", "正文": "卷三十三 \\n  \\n 乐府门 \\n 政和元年，尚书蔡嶷为知[贡]举，尤严挟书。是时有街市词曰《侍香金童》方盛行，举人因以其词只(加)改十五字作《怀挟词》云：“喜叶叶地，手把怀儿摸。甚恰限(恨)，出题厮撞着。内臣过得不住脚。忙里只是看班驳。[骇]这一身冷汗，都如云雾薄。比似年时头势恶。待检又还猛相度。只恐根底，有人撏(寻)着。”《上庠录》[《渔隐丛话》后集卷三九] \\n 苏子赡守钱塘，有官妓秀兰，天性黠慧，善于应对。湖中有宴会，群妓毕至，惟秀兰不来。遣人督之，须臾方至。子瞻问其故，具以：“发结沐浴，不觉困睡，忽有人叩门声急，起而问之，乃乐营将催督也。非敢怠忽，谨以实告。”子瞻亦恕之。坐中倅车属意于兰，见其晚来，恚恨未已。责之曰：“必有他事，以此晚至。”秀兰力辩，不能止倅之怒。是时榴花盛开，秀兰以一枝藉手告倅，其怒愈甚。秀兰收泪无言。子瞻作《贺新凉》以解之，其怒始息。其词曰：“乳燕飞华屋。悄无人，桐阴转午，晚凉新浴。手弄生绡白团扇，扇手一时似玉。渐困倚，孤眠清熟。门外谁来推绣户，枉教人梦断瑶台曲。又却是，风敲竹。石榴半吐红巾蹙。待浮花浪蕊都尽，伴君幽独。浓艳一枝细看取，芳心千〈里〉重似束。又恐被西风惊绿。若待得君来向此，花前对酒不忍触。共粉泪，雨(两)簌簌。”子瞻之作皆纪目前事，盖取其沐浴新凉，曲名《贺新凉》也。后人不知之，误为《贺新郎》，盖不得子瞻之意也。子瞻真所谓风流太守也，岂可与俗吏同日语哉！苕溪渔隐曰：野哉，杨湜之言，真可入《笑林》。东坡此词冠绝古今，托意高远，宁为一娼而发耶？“帘外谁来推绣户，枉教人，梦断瑶台曲。又却是，风敲竹。”用古诗“卷帘风动竹，疑是故人来”之意，今乃云：“忽有人叩门声急，起而问之，乃乐营将催督。”此可笑者一也。“石榴半吐红巾蹙，待浮花浪蕊都尽，伴君幽独。浓艳一枝细看取，芳心千〈里〉重似束。”盖初夏之时，千花事退，惟榴花独芳，因以写幽闺之情。今乃云：“是时榴花盛开，秀兰以一枝藉手告倅，其怒愈甚。”此可笑者二也。此词空(腔)调寄《贺新郎》，乃古曲名也。今乃云：“取其沐浴新凉，曲名《贺新凉》，后人不知之，误为《贺新郎》。”此可笑者三也。《词话》中可笑者甚众，姑举其尤者。第东坡此词，深为不幸，横遭点污，吾不可无言一雪其耻。宋子京云：“江左有文拙而好刻石者，谓之詅嗤符。”今杨湜之言俚甚，而锓板行世，殆类是也。《古今诗话》[同上] \\n 张仲宗有《渔家傲》一词云：“钓笠披云青嶂绕。绿蓑雨细春江渺。白鸟飞来风满棹。收纶了。渔童拍手樵青笑。明月太虚同一照。浮家泛宅忘昏晓。醉眼冷看城市闹。烟波老。谁能认得闲烦恼。”余往岁在钱唐，与仲宗从游甚久。仲宗手写此词相示，云旧所作也。其词第二句元是“橛头细雨(雨细)春江渺。”余谓仲宗曰：“橛头虽是船名，今以雨衬之，语晦而病。因为改作‘绿蓑细雨(雨细)’。”仲宗笑以为然。《苕溪渔隐》[同上] \\n 邹志完徙昭，陈莹中贬廉，间以长短句相谐乐。“有个胡儿模样别。满颔髭须，生得浑如漆。见说近来头也白。髭须那得长长黑。[逸]忘[一]句。镊子摘来，须有千堆雪。莫向细君容易说。恐他嫌你将伊摘。”此莹中语，谓志完之长髭也。“有个头陀修苦行，头上头发毵毵。身披一副黪裙衫。紧缠双脚，苦苦要游南。闻说度牒朝夕到，并除颔下髭髯。钵中无粥住无庵。摩登伽处，只恐却重参。”此志完语，谓莹中之多欲也。广陵马推官往来二公间，亦尝以诗词赠之：“有才何事老青衫，十载低徊北斗柄(南)。肯伴雪髯千日醉，此心真与古人参。”“不见故人今几年，年来风物尚依然。遥知闲望登临处，极目登临(江山)万里天。”志完语也。“一尊薄酒。满酌劝君君举手。不是亲朋。谁肯相从寂寞滨。人生似梦。梦里惺惺何处[用]？盏到休辞。醉后全胜未醉时。”莹中语也。初，志完自元符间贬新州。徽宗即位，以中书舍人召。未几谪零陵别驾，龙水安置，未几徙昭焉。同上[同上] \\n 东坡云：“龙丘子自洛之蜀，载二女侍，戎装骏马，至溪山佳处，辄驻终(留数)日，见者以为异人。后十年，筑室黄冈之北，号静庵居士，作《临江仙》赠之云：细马远驮双侍女，青巾玉带红靴。溪山好处便为家。谁知巴峡路，却见洛城花。回旋落英飞玉蕊，人间春日初斜。十年不见紫云车。龙丘新洞府，铅鼎养丹砂。”龙丘子即陈季常也。秦太虚寄之以诗，亦云：“侍童双擢玉，鬟发光可照。骏马锦障泥，相随穷海峤。暮年更折节，学佛得心要。鬻马放阿樊，幅巾对沉燎。”《西清诗话》云：“季常自以为饱禅学，而妻柳颇悍忌。季常畏之。故东坡因诗戏之，有‘忽闻河东狮子吼，拄杖落手心茫然’之句。”观此，则知季常载二侍女以远游，及暮年甘于枯寂，盖有所制而然，亦可悯笑也。同上[同上] \\n 《古今词话》以古人好词世所共知者，易甲为乙称其所作，仍随其词牵合为说，殊无根蒂，皆不足信也。如秦少游《千秋岁》“水边沙外，城郭春寒退”，末云“春去也，飞红万点愁如海”者，山谷尝叹其句意之善，欲和之而以海字难押。陈无己言此词用李后主“问君都(那)有几多愁，恰似一江春水向东流”，但以江为海耳。洪觉范尝和此词《题崔徽真子》云：“多少事，都随恨远连云海。”晁无咎亦和此词吊少游云：“重感概，惊涛自卷珠沉海。”观诸公所云，则此词少游作明甚，乃以为任世德作。又《八六子》“倚危亭，恨如芳草，萋萋刬尽还生”者，《浣溪沙》“脚上鞋儿四寸罗”者，二词皆见《淮海集》。乃以《八六子》为贺方回作，以《浣溪沙》为涪翁作。晁无咎《盐角儿》“开时似雪，谢时似雪，花中奇绝”者为晁次膺作，汪彦章《点绛唇》“新月娟娟，夜寒江静山衔斗”者为苏叔党作，皆非也。同上[同上] \\n 唐初歌词，多是五言或七言诗，初无长短句。自中叶以后至五代，渐变成长短句，及本朝则尽为此体，今所存者止《瑞鹧鸪》《小秦王》二阕是七言八句诗并七言绝句诗而已。《瑞鹧鸪》犹依字易歌，若《小秦王》必须杂以虚声乃可歌耳。其词云：“碧山影里小红旗。侬是江南踏浪儿。拍手欲嘲山简醉，齐声争唱浪婆词。西兴渡口帆初落，渔浦山头日未欹。侬送潮回歌底曲，樽前还唱使君诗。”此《瑞鹧鸪》也。“济南春好雪初晴，行到龙山马足轻。使君莫忘霅溪女，时作《阳关》肠断声。”此《小秦王》也。皆东坡所作。同上[同上] \\n 东坡别参[寥]长短句云：“有情风万里卷潮来，无情送潮归。问钱塘江上、西兴浦口，几度斜晖！不用思量今古，俯仰昔人非。谁似东坡老，白首忘机。记取西湖西畔，正暮山好处，空翠烟霏。算诗人相得，如我与君稀。约他年东还海道，愿谢公雅志莫相违。西州路，不应回首，为我沾衣。”《晋书》：“谢安虽受朝寄，然东山之志始末不渝，每形于言(颜)色。及镇新城，尽室而行。造泛海之装，欲须经略粗定，自海道还东。雅志未就，遂遇疾笃。”还都寻薨。羊昙“为安所爱重。安薨后，辍乐弥年，行不由西州路。尝因大醉，不觉至州门。左右曰(白)曰：‘此西州门。’昙悲感，以马策扣扉，诵曹子建诗曰：‘生存华屋处，零落归山丘。’因恸哭而去。”东坡用此故事。若世俗之论，必以为〈成〉谶矣。然其词石刻后东坡自题云：“元祐六年三月六日。”余以《东坡先生年谱》之考(考之)，元祐四年知杭州，六年召为翰林学士承旨，则长短句盖此时作也。自后复守颍，徙扬，入长礼曹，出帅定武，至绍圣元年，方南迁岭表。建中靖国元年北归至常，乃薨。凡十一载，则世俗成谶之论，安可信耶？同上[同上] \\n 钱思公谪汉东日，撰《玉楼春》词曰：“城上风光莺语乱。城下烟波春拍岸。绿杨芳草几时休，泪眼愁肠先已断。情怀渐变成衰晚。鸾镜朱颜惊暗换。往年多病厌芳樽，今日芳樽惟恐浅。”每酒阑歌之则泣下。后阁有白发姬，乃邓王歌鬟惊鸿也。遽言，先王将薨，预戒挽铎中歌《木兰花》引绋为送，今相公亦将亡乎？果薨于随州。邓王旧曲亦尝有“帝乡烟雨锁春愁，故国山川空泪眼”之句。《侍儿小名录》[同上] \\n 曹元宠本善作词，特以《红窗迥》戏词盛行于世，遂掩其名。如《望月婆罗门》一词，亦岂不佳？词云：“涨云暮卷，漏声不到小帘栊。银河淡扫澄空。皓月当轩高挂，秋入广寒宫。正金波不动，桂影朦胧。佳人未逢。叹此夕，与谁同？望远伤怀对景，霜满愁红。南楼何处，想人在长笛一声中。凝泪眼，立尽西风。”此词语病在“霜满愁红”之句，时太早耳。曾端伯编《雅词》，乃以此词为杨如晦作非也。《苕溪渔隐》[同上] \\n 凡作诗词要当如常山之蛇，救首救尾，不可偏也。如晁无咎作中秋《洞仙歌》词，其首云：“青烟幕(幂)处，碧海飞金镜。永夜闲阶卧桂影。”固已佳矣。其后云：“待都将许多明付与金樽，投晓共流霞倾尽。更携取胡床上南搂，看玉做人间，素秋千顷。”若此，可谓善救首尾者也。至朱希真作中秋《念奴娇》词，则不知出此。其首云：“插天翠柳，被何人推上一轮明月。照我滕(藤)床凉似水，飞入瑶池(台)银阙。”亦已佳矣。其后云：“洗尽凡心，满身清露，冷浸萧萧[发]。明朝尘世，记取休与(向)人说。”此两句全无意味，收拾得不佳，遂弃(并)全篇〈其〉气索然矣。同上[同上] \\n 中秋词，自东坡《水调歌头》一出，余词尽废。然其后亦岂无佳词？如晁次膺《绿头鸭》一词殊清婉，但樽俎间歌喉以其篇长惮唱，故湮没无闻焉。其词云：“晓(晚)云收，淡天一片琉璃。烂银盘，来从海底，皓色千里澄辉。莹无尘，素娥淡伫；净可数，丹桂参差。玉露初零，金风未凛，一年无似此佳时。向(回)坐久，疏星时度，乌鹊正南飞。瑶台冷，栏干凭暖，欲下迟迟。念佳人，音尘隔后，对此应解相思。最关情，漏声正永；暗断肠，花影潜移。料得来宵，清光未减，阴晴天气又争知？共凝恋，如今别后，还是隔年期。人纵健，清樽素月，长愿相随。”同上[同上] \\n 东坡在黄州，中秋夜对月独酌，作《西江月》词曰：“世事一场大梦，人生几度秋(新)凉。夜来风叶已鸣廊。看取眉头鬓上。酒贱常愁客少，月明多被云妨。中秋谁与共孤光？把盏凑然(凉)北望。”坡以谗言谪居黄州，郁郁不得志，凡赋诗缀词，必写其所怀。然一日不负朝廷，其怀君之心，末句可见矣。苕溪渔隐曰：《聚兰集》载此词，注云寄子由。故后句云“中秋谁与共孤光？把酒凄然(凉)北望。”则兄弟之情见于句意之间矣。疑是倅(在)钱唐时作，子曲时为睢阳幕客。若《词话》所云则非也。《古今诗话》[同上]"}
{"章节": "卷三十四", "正文": "卷三十四 \\n  \\n 伤悼门 \\n 长庆四年，退之为吏部侍郎，薨于静(靖)安里第。李翱《行状》载属纩之语云：“伯兄德行高，晚(晓)[方药，食必视《本草》，]年止四十二。某位为侍郎，年出伯兄十五岁，且获终于牖下，幸不失大节以下见先人，可谓荣矣。”翱《祭文》曰：“人心乐生，皆恶其凶。兄之在病，则齐其终。顺化以尽，靡憾于中。”张籍祭诗亦曰：“公有旷远(达)识，生死为一纲。及当临终辰，意色亦不荒。赠我珍重言，傲然委衾裳。”盖其聪明之所照了，德力之所成就，故于生死之际，超然如此。《宣室志》载威粹骨蕝国世与韩氏为仇，神人以帝命召公计事。愈曰：“臣愿从大王讨之。”未几而愈卒。公《神道墓志行状》俱不载，而止见于小说者如此。岂东坡所谓“其生也有自来，其死也有所为”乎？李肇《国史补》谓愈登华山绝顶，度不可返，至于发狂恸哭。今观易箦之际，神色不乱如此，不应于此而至于发狂恸哭也。《葛常之》[《韵语阳秋》卷五] \\n 太白：“辞粟卧首阳，屡空饥颜回。当代不饮酒(乐饮)，虚名安在(用)哉？”“君不见梁王池上月，曾照梁王尊酒中。梁王已去明月在，黄鹂怨解(愁醉)啼春风。分明感激眼前事，莫惜醉卧桃园东。”又：“平原君安在，科斗生古池。坐客三千人，而今知有谁。”“君不见孔北海，英风豪气今何(安)在？君不见裴尚书，土坟三尺蒿藜居。”此类者尚多。愚谓虽千万篇只是此意。非如少陵伤风忧国，感时触景，忠诚激切，蓄寓深远，各有所当也。《黄常明诗话》[《溪诗话》卷三] \\n 曾文肃，熙宁初为海州怀仁令。有监酒使臣张者，小女甫六七岁，甚为惠黠。文肃之室魏夫人怜之，教以诵诗书，颇通解。其后南北睽隔。绍圣初，文肃柄事枢时，张氏女已入禁中，虽无名位，以善笔札，掌命令之出入。忽与夫人相闻。夫人以夫贵，疏封瀛国，称寿禁庭，始相见叙旧。自后岁时遣问。夫人没，张作诗以哭云：“香散帘帏寂，尘生翰墨闲。空传三壸誉，无复内朝班。”从此绝迹矣。后四十年，靖康之变，张从昭慈圣献南渡至钱塘，朱忠靖《笔录》所记昭慈遣其传导反正之议张夫人者，即其人也。年八十余终。《挥麈录》[三录卷二] \\n 东汉李固忠直鲠亮，志在许国，不为身谋。争立清河，遂忤梁冀，以致身首异处。当时有提鈇上章乞收固尸如汝南郭亮者；有星行至洛守卫尸丧如陈留杨羌者：亦可见固以忠获罪矣。唐李华尝观《党锢传》，抚卷而悲之，且作诗曰：“古坟襄城野，斜径横秋陂。况不禁樵采，茅莎无孑遗。”乌乎，生不能保其身，死又不能保其藏骨之地，天之不相善人，何至是耶？梅圣俞诗云：“汉家诛党人，谁与李杜死？死者有范滂，其母为之喜。喜死名愈彰，生荣同犬豕。”故史臣以胡广、赵戒为粪土，而马融真犬豕哉！《韵语阳秋》[卷八] \\n 宋彭城王义康忌檀道济之功，会文帝疾动，乃矫诏送廷尉诛之，故时人歌云：“可怜《白浮鸠》，枉杀檀江州。”当时人痛之盖如此，奈何王纲下移，主威莫立！洎魏军至瓜步，帝方登石头以思之，又何补哉！刘梦得尝过其墓而悲之曰：“万里长城坏，荒云野草秋。秣陵多士女，犹唱《白浮鸠》。”盖伤痛之深，虽历三百年而犹不泯也。《韵语阳秋》[同上] \\n 苕溪云：李杜画象，古今诗人题咏多矣。若子美，其诗高妙，固不待言，要当知其平生用心处，则半山老人之诗得之矣。诗云：“吾观少陵诗，谓与元气侔。力能排天斡九地，壮颜毅色不可求。浩荡八极中，生物岂不稠？丑奸(妍)巨细千万殊，竟莫见以何雕锼！惜哉命之穷，颠倒不见收。青衫老见(更)斥，饿走半九州。瘦妻僵前子仆后，攘攘盗贼森戈矛。吟哦当此时，不废朝廷忧。尝愿天下(子)圣，大臣各伊周。宁令吾庐独破受冻死，不忍四海赤子寒飕飕。伤屯悼屈止一身，嗟时之人我所羞。所以见公象，再拜涕泗流。推公之心古亦少，愿起公死从之游。”《溪》[《渔隐丛话》前集卷一一] \\n 渊明非畏枯槁，其所以感叹时化推迁者，盖伤时之急于声利也。[杜老]非畏乱离，其所以愁愤于干戈盗贼者，盖以王室元元为怀也。俗士何以识之？[《溪诗话卷七》] \\n 《七哀诗》起曹子建，其次则王仲宣、张孟阳也。释诗者谓病而哀、义而哀、感而衰、悲而哀、耳目闻见而哀、口叹而哀、鼻酸而哀，谓一事而七者具也。子建之《七哀》，哀在于独栖之思妇；仲宣之《七哀》，哀在于弃子之妇人；张孟阳之《七哀》，哀在于已毁之园寝。唐雍陶亦有《七哀诗》，所谓：“君若无定云，妾作不动山。云行出山易，山逐云去难。”是皆以一哀而七者具也。老杜之《八哀》则所哀者八人也。王思礼、李光弼之武功，苏源明、李邕之文翰，汝阳、郑虔之多能，张九龄、严武之政事：皆不复见矣。盖当时盗贼未息，叹旧怀贤而作者也。司马温公亦有《五哀诗》，谓楚屈原，赵李牧，汉晁错、马援，齐斛律光，皆负才竭忠，卒困于谗而不能自脱。盖有激而云尔。《《葛常之诗话》[《韵语阳秋》卷四] \\n 白乐天、元微之皆老而无子，屡见于诗章。乐天五十八岁始得阿崔，微之五十一岁始得道保。同时得嗣，相与酬唱喜甚。乐天诗云：“腻剌(剃)新胎发，香绷小绣襦。玉牙开手爪，苏颗点肌肤。”微之云：“且有承家望，谁论得力时。”又云：“嘉名称导(道)保，乞姓号崔儿。”[后崔儿]三岁而亡，白赋诗云：“怀抱[又空天默默，依前重作邓攸身。”伤哉！微之五十三而]亡。按《墓志》“有子道护，年三岁而卒”，以岁月考之，即道保也。孟东野连产三子，不数日皆失之，韩退之尝有诗假天命以宽其忧。三人者皆人豪，而不能忘情如此，信知割爱为难也。若使学(前补“空”起十九字，错简于此)道者遭此，则又何必黑衣巾者闯然入其户而后喻哉！同上[同上卷一○] \\n 韩退之作《李干墓志》云：“余不知服食之说自何起，杀人不可计，而慕尚之益至，临死乃悔其为。”而退之乃躬自蹈之，以至于死。白天乐(乐天)所谓“退之服硫黄，一病讫不痊”是也。陈后山作《嗟哉行》云：“张生服石[为石]奴，下潦上干如渴乌。韩子作《志》还自屠，白(自)笑未竟人复吁。”盖为此也。然乐天《与刑部李侍郎诗》云：“金丹周(同)学都无益，姹女丹砂烧即飞。”则乐天深知服食之无验，其肯以身试药以自毙乎？则“白(自)笑未竟人复吁”之句，未必然尔。山谷在贬所，曾公衮有书劝其勿服金石药，谷报云：“公衮疽根在旁，乃不可食。庭坚服之，如晴云之在川谷，安得有霹雳文(火)也。”则知服金石者，尤当屏去粉白黛绿之辈。或者用以资色力，其毙宜哉！《丹阳集》[同上卷六]"}
{"章节": "卷三十五", "正文": "卷三十五 \\n  \\n 伤悼门 \\n 《复斋漫录》云：“农桑不扰岁常登，边将无功吏不能。四十二年如梦觉，东风吹泪过(洒)昭陵。”此诗题于寝宫，不著名氏，宜表而出之。[《渔隐丛话》后集卷一九] \\n 《许彦周诗话》云：杨舜韶名友夔，长仆十余岁。向同在姑苏时，盗发孙坚墓，杨作诗云：“阖庐城边荒古丘，昔谁葬者孙豫州。久无行客为下马，时有牧童来放牛。”呜呼，舜韶今亡矣，他诗皆工，必传于世也。[同上卷三六] \\n 《雪浪斋日记》云：《吊辩才诗》云：“沧海尽头人灭度，乱峰深处塔孤圆。忆登夜阁天连雁，同看秋崖月上烟。”刘僴云：天连雁，前人有“古戍天连雁”之句。[同上前集卷五○] \\n 张南轩《挽刘观文诗》：“忆昨登廊庙，忠言达帝聪。听(所)思惟尽瘁，敢复计成功。半世江湖上，千忧寤寐中。汗青谁秉笔？请放(考)众言公。”一“国耻臣当死，公家三世心。忍看谁(垂)绝笔，谁续断弦音？精爽今如在，衣冠恨更深。却嗟蜍与志，处世漫侵寻。”二“平日多奇节，中间似富公。天从庐墓请，人说救荒功。辛苦培邦本，雍容遏乱锋。人(文)传遗奏切，更过子囊忠。”三“曾是南荆地，他年竹马迎。旌旗严骑士，弧矢盛民兵。细考规摹旧，还知节制明。思公如岘首，同我泪纵横。”四[《南轩文集》卷五] \\n 南轩《挽王詹事词》：“大节原无玷，中心本不欺。排奸力扛鼎，忧国鬓成丝。方喜三旌召，俄兴一鉴悲。西风吹泪眼，夫岂哭吾私！”一“睿主能(龙)飞日，如公旧学臣。忠言关国计，清节映廷绅。岁月身多外，江湖泽在民。当年遗直叹，千古更如新。”二[同上] \\n 东莱《挽王詹事》：“诸老收声尽，佳城又到公。苍天不(那)可问，吾道竟成穷！旌卷莆田雨，箫横霅浦风。今年襟上泪，三哭万夫雄。”一“太史交旃际(日)，元戎卷(解)甲秋。先鸣惊众寐，孤愤厌(压)群咻。羽翼新鸿鹄，声华旧斗牛。断桥无恙否？落月照寒流。”二[《吕东莱文集》卷一一] \\n 东莱《挽汪端明》：“异时忧世士，叹息恨才难。每见公身健，犹令我意宽。凋零竟何极，合(回)复岂无端。此理终难解，天风大隧寒。”一“四海膺门峻，亲承二纪中。论交由父祖，受学(教)自儿童。山岳千寻上(出)，江湖(河)万折东。徽言藏肺腑，欲吐与谁同？”二[同上] \\n 王龟龄《悼张安国舍人》：“天上张才子，少年观国光。高名一枝桂，遗爱六州棠。出世才成佛，修文遽作郎。长沙屈贾谊，宣室竟凄凉。”[《梅溪集》后集卷一八] \\n 王龟龄《挽赵氏诗》：“全节忠臣配，崇宁宰相家。哀能变国俗，实(贵)不御铅华。学佛穷三昧，然松教五车。遗芳载《彤管》，名寿两俱遐。”[同上] \\n 东莱《挽魏国录》：“麻衣见天子，拜疏不知休。落落山林气，拳拳畎亩忧。极知千载遇，政用一身酬。绕舍闽溪水，朝宗日夜流。”“群公祖疏傅，多士送阳城。短棹非前约，长亭及此行。深留移白日，[共]语只苍生。会绮(续)山阳赋，邻人笛未横。”[《吕东菜文集》卷一一] \\n 东莱《挽萧祭酒》：“摩揣诚斯薄，雕镌质亦(自)消。平生但真朴，直上绝枝条。氛雾终澄霁，丘山亦动摇。[朝]阳旧时凤，声入舞(舜)箫韶。”[同上] \\n 王龟龄《悼亡》：“燕寝焚香老病身，细君相对坐如宾。而今一榻维摩室，唯与无言法喜亲。”一“偕老相期未及期，回头人事已成非。逢春尚拟风光转，过眼忽惊花片飞。”二[《梅溪集》后集卷一七] \\n 《文昌杂录》云：梁均帝晋天福中始葬，故妃张氏独存。考功员外殷鹏为志，文曰：“七月有期，不见望陵之妾；九疑无色，空余泣竹之妃。”后唐武皇师还渭北，不获入觐，幕客李袭告(吉)作《违离表》云：“穴禽有翼，听舜乐以犹来；天路无梯，望尧云而不到。”五代之季，工翰墨者无以过此也。[《渔隐丛话》后集卷一八] \\n 《许彦周诗话》云：外祖父邵安简公，布衣时上《平元吴(昊)策》，又尝劝仁庙早立太子。晚年自枢府出知越州，又移知郓州。其薨也，岐公作《挽词云》：“披褐曾陈定(破)羌策，汗青犹著立修(储)书。春风泽国吟笺落，夜雨溪堂燕豆疏。”前辈诗不独语言精炼，且是着题。[同上卷二一] \\n 《冷斋夜话》云：余问山谷：“今之诗人谁为冠？”日：“无出陈无己。”“其佳句可得闻乎？”曰：“吾见其作《温公挽词》一联，便知其才不可敌。曰：政虽随日化，身已要人扶。”[同上前集卷五一] \\n 《王直方诗话》云：邢居实字惇夫，年少豪迈，所与游皆一时名士。方年十四五时，尝作《明妃引》，末云：“安得壮士霍嫖姚，缚取呼韩作编户？”诸公多称之。既卒，余收拾其残草，编成一集，号曰《呻S吟Y》。惇夫自少便多憔悴感慨之意，其作《秋怀》诗云：“高歌感人心，心悲将奈何？”其作《枣阳道中》诗云：“有意问山神，此生复来否？”已而果卒于汉东。惇夫之卒也，山谷以诗哭之云：“诗到随州更老成，江山为助笔纵横。眼看白璧埋黄壤，何况人间父子情！”盖谓惇夫与其子(父)歆何(向)也。蔡天启亦有诗云：“人物于今叹眇然，孤坟宿草已生烟。日暮行人道旁舍，应逢年少共谈玄。”其余作者甚众，皆载于《呻S吟Y集》后。[同上卷五二] \\n 寓情门 \\n 《古今诗话》云：牧之为御史，分司洛阳。时李司徒罢镇闲居，声妓为当时第一。一日开筵，朝士臻赴，以杜尝持宪，不敢邀饮。杜讽坐客达意，愿预斯会。李驰书，杜闻命遽来(遂赴)。会中女妓百余，皆绝色殊艺。杜独坐南行瞪目注视，满引三卮，问李曰：“闻有紫云者孰是？”李指示之，杜凝睇良久，曰：“名不虚得，宜以见惠。”李俯首而笑，诸妓亦皆回首破颜。杜又自引三爵，朗吟而起曰：“华堂今日绮筵开，谁唤分司御史来。忽发狂言惊满座，两行红粉一时回。”意气闲逸，旁若无人。苕溪渔隐曰：“东坡闻李公择饮〈余〉傅国傅(博)家，大醉，有诗云：‘不肯醒醒骑马回，玉山知为玉人颓。紫云有语君知否？莫唤分司御史来。’即此事也。又《侍儿小名录》云：‘兵部李尚[书]乐妓崔紫云，词华清峭，眉目端丽。李公为尹东洛，宴客将酣，杜公轻骑而来，连饮三觥，谓主人曰：“尝闻有能篇咏紫云者，今日方知名不虚得，倘垂一意(惠)，无以加焉。”诸妓回头掩笑，杜作前□(诗)，诗罢，上马而去。李公寻以紫委(云)送赠之。紫云临行献诗曰：“从来学制斐然诗，不料霜台御史知。愁(忽)见便教随命去，恋恩肠断出门时。”’《侍儿小名录》不载此事出于何书，疑好事者附会为之也。”[《渔隐丛话》后集卷一五] \\n 东坡《续丽人行》[诗注云]“李仲谋家有周昉画背面欠伸内人，极精，戏作此诗云：深宫无人春昼长，沉香亭北百花香。美人睡起薄梳洗，燕舞莺啼空断肠。画工欲画无穷意，背立春风初破睡。若教回首更嫣然，阳城下蔡俱风靡。”子苍用此意《题伯时所画宫女》云：“睡起昭阳暗淡妆，不知缘底背斜阳？若教转[眄]一回首，三十六宫无粉妆(光)。”终不及坡之伟丽也。[同上卷三四] \\n 《艺苑雌黄》云：朝云者，东坡侍妾也，尝令就秦少游乞词，少游作《南歌子》赠之云：“霭霭迷春态，溶溶媚晓光。不应容易下巫阳。只恐翰林前世是襄王。暂为清歌驻，还因暮雨忙。瞥然归去断人肠。空使兰台公子赋《高唐》。”[同上卷二九] \\n 《王直方诗话》云：无己尝作《小放歌行》两篇，其一云：“春风永巷闭娉婷，长使青楼误得名。不惜卷帘通一顾，怕君着眼未分明。”其二云：“当年不嫁惜娉婷，傅白施朱作后生。说与旁人须早计，随宜梳洗莫倾城。”山谷云：“无己他日诗语极高古。至于此篇，则顾影徘徊，炫耀太甚。”[同上前集卷五一] \\n 游宴门 \\n 《蔡宽夫诗话》云：文忠与赵康靖公概同在政府，相得欢甚。康靖先告老归睢阳，文忠相继谢事归汝阴。康靖一日单〈骑〉车特往过之，时年已(几)八十矣。留剧饮逾月，日于汝阴纵游而后返。前辈挂冠后能从容自适未有若此者。文忠□(尝)赋诗云：“古来交道愧难终，此会今时岂易逢。出处三朝俱白首，凋零万木见青松。公能不远来千里，我病犹堪釂一钟。已胜山阴空兴尽，且留归驾为从容。”因榜其游从之地为会老堂。明年文忠欲往睢阳报之，未果[行]而薨。两公名节固师表天下，而风流襟度又如此，诚可以激薄俗也。[同上后集卷二三] \\n 人间佳节惟寒食，天下名园重洛阳。金谷暖横宫殿碧，铜驼晴合绮罗光。桥边杨柳细垂地，花外秋千半出墙。白马蹄轻草如剪，烂游于此十年狂(强)。康节《春游吟》[《击壤集》卷二] \\n 《东皋杂录》云：孔常甫言唐人诗有：“城头椎(催)鼓传花枝，席上抟拳握松子。”乃知酒席藏阄为戏，其来也(已)久。[《渔隐丛话》后集卷一六] \\n 《复斋漫录》云：仲至使辽回，谒恭敏李公，席中赋诗云：“穹庐三月已淹留，白草黄云见即愁。满袖尘埃何处洗，李家池上海棠洲。”[同上卷三三] \\n 《许彦周诗话》云：退之诗“酩酊马上知为谁”，此七字用意哀悲(悲哀)，过于痛哭。又诗云：“银烛未消窗送曙，金钗半醉坐添春。”殊不类其为人，乃知能赋梅花不独宋广平[耳]。[同上卷一○] \\n 阮户部《游紫微观诗》：“春来犹未到金庭，桃杏离披柳已青。直待斜阳方兴尽，一筇独立紫微亭。”"}
{"章节": "卷三十六", "正文": "卷三十六 \\n  \\n 怨嗟门 \\n 孟郊诗云：“借车载家具，家具少于车。借者莫弹指，贫穷何足嗟！”可见其素窭。后有诗云：“宾秋(秩)已觉厚，私储常恐多。”是古人恐富求归之义，则贫亦何足怪！按郊为溧阳尉，县有投金濑平陵城，林薄蓊蔚。郊往来其间，曹务都废。至遣假尉代之而分其半俸，则安得有私储哉！退之《赠郊》诗云：“陋室有文史，高门有笙竽。何能辩荣辱，且欲分贤愚。”盖言贫者文史之乐，贤于富者笙竽之乐也。《葛常之》[《韵语阳秋》卷四] \\n 司马迁游江淮汶泗之境，紬金匮石室之书，而作《史记》。上下数千年殆如目睹，可谓孤拔。初遭李陵之祸，不肯引决而甘腐刑者，实欲效《离骚》《吕览》《说难》之书以摅(抒)愤悱。故荆公诗云：“嗟子刀锯间，悠然止而食。成书与后世，愤悱聊自释。”观《史记》评赞于范雎、蔡泽则曰：“二子不困厄，乌能激乎？”于季布则曰：“彼自负才，故受辱而不羞。”于虞卿则曰：“虞卿非穷愁，则不能著书以自见。”于伍员则曰：“隐忍以就功名。”至于作《货殖》《游侠》二传，则以家贫不能自赎，左右亲戚不为一言而寄意焉。则荆公释愤悱之言，非虚发也。《韵语阳秋》[卷八] \\n 晨牝妖鸱，索家生乱，自古而然。故夏姬乱陈，费无极乱楚。李义山咏北齐云：“小怜(莲)玉体横陈夜，已报周师入晋阳。”东坡：“城(成)都画手开十眉，横云却月争新奇。游人指点小颦处，中有渔阳胡马嘶。”熟味此诗，则“吴人何苦怨西施”，岂足称咏史哉！等而下之，凡移于尤(此)物[者]，皆可以为戒。《黄常明》[《溪诗话》卷一○] \\n 杜牧、张祜皆有《春申君绝句》。杜云：“烈士思酬国士恩，春申谁与快冤魂！三千宾客总珠履，欲使何人杀李园？”张云：“薄俗何心议感恩，谄容卑迹赖君门。春申还道三千客，寂寞无人杀李园。”二诗语意太相犯。乌乎，朱英之言义(尽)矣，而春申不能必用；李园之计巧矣，而春申不能预防；春申之客众矣，而无一人为春申杀李园者：所以起二子之论也。余亦尝有二绝云：“朱英意(若)在强黄歇，黄歇如何弱李园？一旦棘门奇祸作，自贻伊戚向谁论！”又：“先秦岂谓嬴为吕，东晋那知马作牛！不悟春申亦如许，敢凭宫掖妻邪谋！”同上[《韵语阳秋》卷七] \\n 唐淄青李师道倚蔡为重，称兵不轨。洎蔡平，师道乃始震悸。宪宗命削其官，诏诸军进讨。于是六节度之兵兴矣。故刘梦得尝为《天齐行》二篇以快师道之死。夫师道猖獗狂悸，反噬其主，人怨神怒，岂能居覆载之中乎？故梦得云：“牙门大将有刘生，夜半射落欃枪星。”又云：“太山沉寇六十年，旅祭不飨生愁烟。今逢圣君欲封禅，神使阴兵来助战。”夫刘悟，本军之将也，力为师道屯阳谷以当魏博，乃倒戈以攻其主；太山，本土之神也，宜福其地，而乃以阴兵助敌：则人怨神怒可知矣。将叛其君，神叛其主，岂非以此始者以此终乎？天之所报速矣。同上[同上卷八] \\n 杜子美身遭离乱，复迫衣食，足迹几半天下。自少时游苏及越，以至作谏官，奔走州县，既皆载《壮游》诗矣。其后《赠韦左丞》诗云：“今欲东入海，即将西去秦。”则自长安之齐鲁也。《赠李白》诗云：“亦有梁宋游，方期拾瑶草。”则自东都之梁宋也。《发同谷县》云：“贤有不黔突，圣有不暖席。”“姑来兹山中，休驾喜地僻。奈何物迫(迫物)累，一岁四行役。”则自陇右之剑南也。《留别章使君》云：“终作适荆蛮，安排用庄叟。随云拜东皇，挂席上南斗。”则自蜀之荆楚也。夫士人既无常产，为饥所驱，岂免仰给于人，则奔走道途，亦理之常尔。王建云：“一年十二月，强半马上看圆缺。百年欢乐能几何，在家见少行见多。不缘衣食相驱遣，此身谁愿长奔波。”李颀亦云：“男儿在世无产业，行子出门如转蓬。”皆为此也。同上[同上卷二○] \\n 陶渊明《乞食》诗云：“饥来驱我去，不知竟何之。”而继之以“感子漂母惠，愧我韩才非(非韩才)”，则求而有获者也。杜子美《上水遣怀》云：“驱驰四海内，童稚日糊口。”而继之以“但遇新少年，少逢旧知友”，则求而无所得者也。山谷《贫乐斋诗》云：“饥来或乞食，有道无不可。”《过青草湖》云：“我虽贫至骨，犹胜杜陵老。忆昔上岳阳，一饭从人讨。”由是论之，则杜之贫甚于陶，如(而)山谷之贫尚优于杜也。同上[同上] \\n 老杜避乱秦蜀，衣食不足，不免求给于人，如《赠高彭州》云：“百年已过半，秋至转饥寒。为问彭州牧，何时救急难？”《客夜》诗云：“计拙无衣食，途穷仗友生。老妻书数纸，应悉未归情。”《狂夫》诗云：“厚禄故人书断绝，常饥稚子色凄凉。”《答裴道州》诗云：“露(虚)名但蒙寒温问，泛爱不救沟壑辱。”《简韦十》诗云：“因知贫病人须弃，能使韦郎迹也疏。”观此五诗，可见其艰窘而有望于朋友故旧也。然当时能期(赒)之者几何人哉？刘长卿云：“世情薄恩义，俗态轻穷厄。”山谷云：“持饥望路人，谁能颜色温？”余于子美亦云。《葛常之》[同上] \\n 李翱赋：“众嚣嚣而杂处[兮]，咸叹老而嗟卑。顾予心独不怨兮，虑行道之犹非。”文忠常称之。观老杜“汉阴有鹿门，沧海有灵槎。焉能学众口，咄咄空咨嗟。”正同此意。同上[《溪诗话》卷五] \\n 乐天谪浔阳，[稹]寄左降诗云：“残灯无焰影幢幢，此夕闻君得(谪)九江。垂死病中惊起坐，暗风吹雨入寒窗。”白谓此句他人尚不可闻，况仆心哉！至今每吟，犹恻侧耳。复贻三韵云：“忆昔封书与君夜，金銮殿后欲明天。今夜封书在何处？庐山庵里晓灯前。”去来乃士之常，二公不应如此戚戚也。子瞻《送文与可》云：“夺官遣去不自觉，晓梳脱发谁能收！”推之前诗，厥论尚(高)矣。然居易《答元书》以“三太”为报，且云可以乐之终身者。悲叹之语，恐特伤离索耳。《溪》[卷八] \\n “诗有(者)人之情性也，非强谏争于庭，怨詈于道，怒邻詈坐之所为也。”余谓怨(怒)邻詈坐固非诗本指，若《小弁》亲亲，未尝无怨；《何人斯》“取彼谮人，投畀豺虎”，未尝不愤。谓不可谏争，则又甚矣，箴规刺诲何为而[作]？古者帝王尚许百工各执艺事以谏，诗独不得与工技等哉？故谲谏而不斥者，惟《风》为然。如《雅》云：“匪面命之，言提其耳。”“彼童而角，实讧(虹)小子。”“忧心惨惨，念国之为虐。”“乱匪降自天，生自妇人。”忠臣义士欲正君定国，惟恐所陈不激切，岂尽优柔婉媚(晦)乎？故乐天《寄唐生诗》云：“篇篇无空文，句句必尽规。”子建称孔北海文章多杂以嘲戏，子美亦戏效俳谐体，退之亦有“寄诗杂谈(诙)俳”，不独文举为然。自东方生而下，祢处士、张长史、颜延年辈，往往多滑稽语。大抵才力豪迈有余，而用之不尽，自然如此。韩诗“浊醪沸入口，口角如衔钳”；“试以(将)《诗》义授，如以肉贯串”；“初食不下喉，近亦能稍稍”：皆谑语也。坡类集(集类)此不可胜数。《寄蕲簟与蒲传正》云：“东坡病叟长羁旅，冻饥饿吟如饥鼠。倚赖东风先(洗)破衾，一夜雪寒披故絮。”《黄州》云：“自惭无补丝毫事，尚费官家压酒囊。”《将之湖州》云：“吴儿脍薄(缕)薄欲飞，未去先说馋涎垂。”又“寻花不论命，爱雪长忍冻。天公非不怜，听饱即喧哄。”《食笋》云：“纷然生喜怒，似被狙公卖。”《种茶》云：“饥寒未己(知)免，已作太饱计。”“平生五千卷，一字不救饥。”“寒来凭空案，一字不可煮。”皆斡旋其语而弄之，信恢刃有余，与血指汗颜者异矣。《黄常明》[同上卷一○] \\n 《诗眼》云：山谷常言，少时曾诵薛能诗云：“青春背我堂堂去，白发欺人故故生。”孙莘老问云：“此何人诗？”对曰：“老杜。”莘老云：“老杜诗不如此。”后山谷语传师云：“庭坚因莘老之言，遂晓老杜诗高雅大体。”传师云：“若薛能诗，正俗所谓叹世耳。”[《渔隐丛话》前集卷一四] \\n 《后湖集》云：余每读苏州“漠漠帆来重，冥冥鸟去迟”之语，未尝不茫然而思，喟然而叹！嗟乎，此余晚泊江西十年前梦耳。自余奔窜南北，山行水宿，所历佳处固多，欲求此梦了不可得。岂蒹葭莽苍无三湘七泽之壮，雪蓬烟艇无风樯阵马之奇乎？抑吾且老矣，壮怀销落，尘土坌没，而无少日烟霞之想也？庆长笔端丘壑固自不凡，当为余图苏州之句于壁，使余隐几静对，神游八极之表耳。[同上卷一五]"}
{"章节": "卷三十七", "正文": "卷三十七 \\n  \\n 讥诮门 \\n 坡《游武昌寒溪》(《次韵乐著作》)云：“楚雨遂昏云梦泽，吴潮不到武昌宫。”又(《武昌西山》云)：“周(同)游困卧九折(曲)岭，褰衣独上(到)吴王台。”[失]于一时笔快，遂以上(王)宫目之。继而有李成伯[题]云：“嗟嗟汉鼎久倾东，肉食曾无智与忠。孟德仲谋(挟君)交号令，本初窃地抢奸雄。武侯偶失三分策，孙氏俄成一战功。寂寞西山旧巢穴，庸儿犹道帝王宫。”语几乎詈矣。但渠不记其家太白曾作《武昌韩侯(宰)去思颂》：“黄金之车，大吴天子，武昌鼎据，实为帝里。”其罪大矣。《溪》[卷六] \\n 永叔“万钉宝带烂熳(腰)环”，人谓此带几度道着。观子美绯鱼以(亦)及之，“扶病垂朱绂”，“挈带看朱绂”，“银章付老翁”，世未尝讥之者，岂以其人[品]不止宜此服耶？固尝有云“朱绂负平生”，又云：“居然绾章绂，受性本幽独。”同上[同上] \\n 唐窦常、牟、群、庠、巩兄弟五人，四人擢进士，独群客隐毗陵，因韦夏卿屡荐始入仕，皆诗人也。牟晚从昭义卢从史，从史浸骄，牟度不可谏，即移疾归东都，故其《秋夕闲居》诗云：“燕燕辞巢蝉蜕枝，穷居积雨坏藩篱。”群尝为黔中观察使，故其诗云：“佩刀看日晒，赐马旁江调。言语多重译，壶觞每独谣。”而巩诗中乃有《自京师将赴黔南之[任]》所谓：“风雨荆州二月天，问人初顾峡中船。西[南]一望云和水，犹道黔南有四千。”此诗疑群所作而误置巩集中尔。常历武陵、夔、江、抚四州刺史，所谓“看春又过清明节，算老重经癸巳年”者，将之武陵到松滋渡之所作也。庠诗不见，其《巡内》一绝云：“愁云漠漠草离离，太液钩陈处处疑。薄暮毁垣春雨里，残花犹发万年枝。”亦可谓秀整矣。兄弟中独群诗稍低，又不得举进士，而位反居上。巩诗有《放鱼》诗云：“好去长江千万里，不须辛苦上龙门。”岂非为群而言乎？史载巩平居与人言若不出口，世号嗫嚅翁，乃肯为是耶？《葛常之》[《韵语阳秋》卷四] \\n 谢灵运在永嘉临川作山水诗甚多，往往皆佳句。然其人浮躁不羁，亦何足道哉！方景平天子践阼，灵运已扇摇异同非毁执政矣。暨文帝召为秘书监，自以名辈应参时政，而王昙首、王华等名位逾之，意既不平，多称疾不朝，则无君之心已见于此时矣。后以游放无度，为有司所纠。朝廷遣使收之，而灵运有“韩亡子房奋，秦帝鲁连耻”之咏，竟不免东市之戮。而白乐天乃谓：“谢公才廓落，与世不相遇。壮志郁不用，须有所泄处。泄为山水诗，逸韵谐奇趣。”何也？武帝、文帝两朝遇之甚厚，内而卿监，外而二千石，亦不为不逢矣。岂可谓“与世不相遇”乎？少须之，安知不至黄散？而褊躁至是，惜哉！其作《登石门》诗云：“心契九秋干，目玩三春荑。居常以待终，处顺故安腓。”不知桃墟之泄，能处顺耶？五羊之祸，能待终耶？亦可谓心语相违矣。《韵语阳秋》[卷八] \\n 荆公作《商鞅》诗云：“今人未可非商鞅，商鞅能令政必行。”余窃疑焉。孔子论为君难有曰：“如其善而莫予违也，不亦善乎？如不善而莫予违也，不几乎一言而丧邦乎？”盖人君操生杀之权，志在使人无违于我，其何所不至哉！商鞅助秦为虐，而乃称其使政必行，何耶？后又有《谢安》诗云：“谢公才业自超群，误长清谈助世纷。秦晋区区等亡国，可能王衍胜商君！”则知前篇有激而云也。杜子美云：“舜举十六相，身尊道何高！秦时用商鞅，法令如牛毛。”则知所去取矣。《韵语阳秋》[卷八] \\n 荆公以诗赋决科，而深不乐诗赋，《试院中五绝》，其一云：“少年操笔坐中庭，子墨文章颇自轻。圣世选才终用赋，白头来此试诸生。”后作详定官，复有诗云：“童子常夸作赋工，暮年羞悔有杨雄。当年赐帛倡优等，今日论(抡)才将相中。细甚客乡(卿)因笔墨，卑于《尔雅》注鱼虫。汉家故事真当改，新咏知君胜弱翁。”熙宁四年，既预政，遂罢诗赋，专以经义取士，盖平日之志也。元祐五年，侍御史刘挚等谓治经者专守一家，而略诸儒传记之学；为文者惟务训释，而不知声律体要之词：遂复用诗赋。绍圣初，以诗赋为元祐学术，复罢之。政和中遂著于令。士庶传习诗赋者杖一百。畏谨者至不敢作诗。时张芸叟有诗云：“少年辛苦校虫鱼，晚岁雕虫耻壮夫。自是诸生犹习气，果然紫诏尽驱除。酒间李杜皆投笔，地下班扬亦引车。唯有少陵顽钝叟，静中吟捻白髭须。”盖芸叟自谓也。《葛立之》[同上卷五] \\n 黄鲁直云：“陶渊明《责子》诗曰：‘白发被两鬓，肌肤不复实。虽有五男儿，总不好纸笔。阿舒已[二]八，懒惰故无匹。阿宣行志学，而不爱文术。雍端年十三，不识六与七。通子垂九龄，但觅梨与栗。天运苟如此，且进杯中物。’观渊明此诗，想见其人慈祥戏谑可观也。俗人便谓渊明诸子皆不肖(慧)，而渊明愁叹见于诗耳。”又：“杜子美诗：‘陶潜避俗翁，未必能达道。观其著诗篇，颇亦恨枯槁。达生岂是足，默识盖不早。生子贤与愚，何其挂怀抱！’子美困顿于三(山)川，盖为不知者诟病，以为拙于生事，又往往讥议宗文、宗武失学，故聊解嘲耳。其诗名曰《遣兴》可解也。俗人便为讥病渊明，所谓痴人前不得说梦也。”[《渔隐丛话》前集卷三] \\n 作诗不知《风》《雅》之意，不可以作诗，诗尚谲谏，唯“言之者无罪，闻之者足以戒”，乃为有补。[若谏]而涉于毁谤，闻者怒之，何补之有？观苏东坡诗，只是讥诮朝廷，殊无温柔崇(敦)厚之气，以此人故得而罪之。若是伯淳诗，闻者自然感动[矣]。因举伯淳《和温公诸人禊饮》诗云：“未须愁日暮，天际是(乍)轻阴。”又《泛舟》诗云：“只恐风花一片飞。”何其温厚也！《龟山语录》[同上后集卷三○] \\n 东坡云：“今《太白集》中有《归来乎》《笑矣乎》及《赠怀素草书》数诗，决非太白作。盖唐末五代间学齐己辈诗也。余旧在富阳，见国清院太白诗，绝凡近。过彭泽兴唐院，又见太白诗，亦非是。良由太白豪俊，语不甚择，集中亦往往有临时率然之句，故使妄庸辈敢耳。若杜子美，世岂复有伪撰耶！余尝舟次姑孰堂下，读《姑孰十咏》，怪其语浅近，不类李白。王平甫云：‘此李赤诗也。赤见《柳子厚集》。自比李白，故名赤。其后为厕鬼所惑以死。’今观其诗止此，而以太白自比，则其人心疾久矣，岂厕鬼之罪也？”苕溪渔隐曰：“东坡此语，盖有所讥而已(云)。”[同上前集卷五] \\n 元祐文章，世称苏黄，然二公当时争名，互相讥诮。东坡尝云：“黄鲁直诗文如蝤蛑江珧柱，格韵高绝，盘餐尽废。然不可多食，多食则发风动气。”山谷亦云“盖有文章妙一世而诗句不逮古人者”，此指东坡而言也。二公文章自今视之，世自有公论，岂至各如前事(言)！盖一时争名之词耳。俗人便以为诚然，遂为讥诮(议)，所谓“蚍蜉撼大树，可笑不自量”者耶？[同上卷四九] \\n 《王直方诗话》云：文潜赋《虎图》诗，末云：“烦君卫吾寝，振此蓬荜陋。坐令盗肉鼠，不敢窥白昼。”或云，此却是猫儿诗也。又《大旱》诗云：“天边赵盾益可畏，水底武侯方醉眠。”时人以为几于汤燖右军也。[同上卷五一] \\n 《东轩笔录》云：彭乘为翰林学士，文章诰命，尤为可笑。有边帅乞朝觐，仁宗许其候秋凉即途，乘为批答之诏曰：“当俟萧萧之候，爰兴靡靡之行。”王琪性滑稽，多所侮诮。及乘死也，琪为挽词云：“最是萧萧句，无人继后风。”盖为是也。[同上卷五五] \\n 《后山诗话》云：杨蟠《金山》诗云：“天末楼台横北固，夜深灯火见扬州。”王平甫云：“庄宅牙人语也，解量四至。”吴僧《钱塘白塔院》诗曰：“到江吴地尽，隔岸越山高。”余谓分界堠子语也。[同上卷五二] \\n 《隐居诗话》云：至和中，阮逸为王宫记室。王能诗，多与逸唱和。逸有句曰：“易立太山石，难枯上林柳。”有言其事者，朝廷方治之，会逸坐他事，因废弃(斥)之。[同上卷五四]"}
{"章节": "卷三十八", "正文": "卷三十八 \\n  \\n 箴规门 \\n 东坡《山村》诗云：“烟雨濛濛鸡犬声，有生何处不安生。但教黄犊无人佩，布谷何劳也劝耕？”意言是时贩私盐者多带刀杖，故取前汉龚遂令人卖剑买牛、卖刀买犊，曰：“何为带刀(牛)佩犊？”意言但得盐法宽平，令民不带刀剑而买牛犊，则民自力耕，不劳劝督，以讥盐法太峻不便也。又云：“老翁七十自腰镰，惭愧春山笋蕨甜。岂是闻《韶》解忘味？尔来三月食无盐。”意言山中之人饥贫无食，虽老犹自采笋蕨[充]讥(饥)。时盐法峻急，僻远之人无盐食用，动经数月，若古之圣贤，则能闻《韶》忘味，山中小民岂能食淡而乐乎？以讥盐法太急也。又云：“杖藜裹饭去匆匆，过眼青钱□(转)手空。赢得儿童语音好，一年强半在城中。”意言百姓请得青苗钱，立便于城中浮费使却。又言乡村之人，一年两度夏秋税及数度请纳和预买钱，今来更添青苗助役钱，因此庄家幼小子弟，多在城市，不着次第，但学得城中人语音而已，以讥新法青苗助役不便也。[《渔隐丛话》前集卷四二] \\n 东坡《开运盐河》诗云：“居官不任事，消(萧)散羡长卿。胡不归去来？滞留愧渊明。盐事星火急，谁能恤农耕！薨薨晓鼓动，万指罗沟坑。天雨助官政，泫然淋衣缨。人如鸭与猪，投泥相溅惊。下马荒堤上，四顾但湖泓。线路不容足，又与牛羊争。归田虽贱辱，岂失泥中行？寄语故山友，谨勿[厌]藜羹。”是时卢秉提举盐事，擘画开运盐河，差夫千余人，某于大雨中部役。其河只为般盐，既非农事而役农民，秋田未了，有妨农事。又其河中间有涌沙数里，意言开得不便。自叹泥雨劳苦，羡司马长卿居官而不任事，又愧陶渊明不早弃官归去也。农事未休，而役千余人，故云：“盐事星火急，谁能恤农耕。”又言百姓已劳苦不易，天雨又助官政之劳民，转致百姓疲弊。役人在泥水中，辛苦无异鸭与猪。又言某亦在泥中与牛羊争路而行，若归田，岂失(至)此哉！故云寄语故山友，谨不可厌藜羹而思仕宦，以讥开运盐河不当，又妨农事也。[同上卷四三] \\n 苏东坡《八月十五日观潮作》诗云：“吴儿生长狎涛渊，冒利忘生不自怜。东海若知明主意，应教斥卤变桑田。”时新有旨禁弄潮，故云：“吴儿生长狎涛渊，冒利轻生不自怜。”盖言弄潮之人，为贪官中利物，致其间有溺死者，故朝旨禁断。某为其时又(三字作“主上”)好兴水利，因作此诗，言“东海若知明主意，应教斥卤变桑田”，意言东海着知此意，当令斥卤地尽变桑田，此事之必不可成者，以讥兴水利之难成也。[同上] \\n 子瞻任杭州通判日，转运司差往湖州相度堤岸利害，因与知湖州孙觉相见，作诗与孙觉云：“嗟余与子久离群，耳冷心灰百不闻。苦(若)对青山谈世事，当须举白便浮名(君)。”某是时约孙觉并坐客，如有言及时事者，罚一大盏。虽不指言时事是非，意言时事多不便，不得说也。又云：“天目山前渌浸裾，碧澜堂下看衔舻。作堤捍水非吾事，闲送苕溪入太瑚。”某为先曾言水利不便，却被转运司差相度堤岸。又云“作堤捍水非吾事”，意言本非兴水利之人，以讥讽水利之不便也。[同上卷四四] \\n 王诜送韩干画马十二匹求跋尾，子瞻作诗云：“南山之下，汧渭之间，想见开元天宝年。八坊分屯隘秦川，四十万匹如云烟。骓駓骃骆骊骝騵。白鱼赤兔骍皇鶾。龙颅凤颈狞且妍。奇姿逸德隐驽顽。碧眼胡儿手足鲜。岁时剪刷供帝闲。柘袍临池侍三千。红妆照日光流渊。楼下玉螭吐青寒。往来蹙踏生飞湍。众工甜(舐)笔和朱铅。先生曹霸弟子韩。厩马多肉尻脽圆。肉中画骨夸尤难。金羁玉勒绣罗鞍。鞭棰刻烙伤天全。不如此图近自然。平沙细草荒芊绵。惊鸿脱兔争后先。王良挟策飞上天，何必俯首服短辕。”意以骐骥自比，讥执政大臣无能尽我才如王良之御者，何必折节干求进用也！[同上卷四三] \\n 子瞻《腊月游孤山诗》云：“兽在薮，鱼在湖，一入池槛归期无。误随弓旌落尘土，坐使鞭棰环呻呼。追胥连保罪及孥，百日愁叹一日娱。白云旧有终老约，朱绶岂合幽(山)人纡。人生何者非蘧庐，故山鹤怨秋猿孤。何时自驾鹿车去，扫除白发烦菖蒲。麻鞋短褐(后)随猎夫，射弋狐兔供朝晡。陶潜自作《五柳传》，潘阆画入《三峰图》。吾年凛凛今几余，知非不去惭卫蘧。岁荒无术归亡逋，鹄则画虎为(易画虎)难摹。”此诗云“误随弓旌落尘土，坐使鞭棰环呻呼”，以讥新法行后公事鞭棰多也。[又云“追胥连保罪及孥”，以讥盐法收坐同保妻子移乡法太急也。又云：“岁荒无术归亡逋，鹄则易画虎难摹。”意取马援言“画鹄不成犹类鹜，画虎不成反类狗”，言岁既饥荒，我欲出奇擘画赈济，又恐不从，恐似“画虎不成反类狗”也。][同上卷四二] \\n 诙谐门 \\n 老杜《赠韦左丞》有“朝叩富儿门，暮随肥马尘”，至为残杯冷炙之语，及姜少府为清觞异味即云“新欢使(便)饱姜侯德”，王倚为沽酒割鲜，即云“故人情义晚谁似”：岂附炎老饕如是哉？盖托文字戏谑也。然又不可不虑，故有“褊性贪(合)幽栖”〈干谒伤〉，直耻事干谒[之什]，以自见其志。亦如《示侄佐》云：“甚闻霜薤白，重惠意如何？”“已应舂得细，颇觉寄来迟。”皆戏言也。终虑痴人以梦为实，故《示侄济》云：“所来为宗族，亦不为盘飧。小人利口实，薄俗难可论。”正如渊明《乞食》篇云：“饥来驱我去，不知意何之。行行正(至)斯里，扣门拙言辞。”其卑污乃尔。不肯为五斗折腰，殆与(无)异矣。[《溪诗话》卷二] \\n [坡有]“试问高呼(吟)二十首，何如低唱两三杯。”又：“譬如长大(鬣)人，不以长为苦。归来被上下，一夜著无处。”《天觉真赞》云：“书生大抵多穷相，金眼除非是党公。”皆《笑林》语也。[同上卷四] \\n 《北梦琐言》载：江陵[在唐]世，号衣冠薮泽，人言琵琶多如饭甑，措大多如鲫鱼。退之《酬崔少府伊阳》诗云：“下言人吏希，惟足彪与虥”。余官辰溪时，士人皆可喜而不多得，近城人虎杂居，戏为对云：“固(圆)冠思得多于鲫，[士人]刻木惟宜少似彪。[吏人]”[同上卷五] \\n 某(尝)见同侪因行饮令，人索一鱼名。有浙人大唱云：“周公鱼。”余谓客坐(坐客)：“且喜召伯鲊有对矣。”满堂芦胡(胡卢)不止。因戏为足成其语云：“京语鲊先夸召伯，浙音鱼或号周公。”《溪》[卷八] \\n 文潜诗：“儿曹鞭笞学官府，翁怜儿痴旁笑侮。平明坐衙鞭复呵，贤于群儿能几何？儿曹鞭笞以为戏，翁怒鞭人血流地。一种戏剧谁后先？我笑为(谓)公儿更贤。”余谓此诗亦不可不令操权者知也。坡云：“不辞脱袴溪水寒，中水(水中)照见催租瘢。”等闲戏语，亦有所补。[同上] \\n 《后山诗话》云：杨大年《傀儡诗》云：“鲍老当筵笑郭郎，笑他舞袖太琅珰。若教鲍老当筵舞，转更琅珰舞袖长。”语俚而意切，相传以为笑。[《渔隐丛话》前集卷五五] \\n 《后山诗话》云：《乞猫诗》：“秋来鼠辈欺猫死，窥瓮翻盘搅夜眠。闻道狸奴将数子，买鱼穿柳聘衔蝉。”虽滑稽而可喜，千岁而下，读者如新。[同上卷四七] \\n 《王直方诗话》云：《谢王炳之惠玉板纸》诗云：“王侯鬓若缘坡竹。”此出《髯奴传》，炳之大以为憾。《送零陵主簿夏君玉》诗末云：“因行访幽禅，头陀烟雨外。”盖君玉头甚大，故以此戏之。[同上卷四八] \\n 《东轩笔录》云：陶谷久在翰林，意希大用，仍俾其党因事荐引，言谷在词禁，宣力实多，微伺上旨。太祖笑曰：“翰林草制，皆检前人旧本，改换词语，所谓依样画葫芦耳，何宣力之有？”谷闻之，作诗曰：“官职须由生处有，文章不管用时无。堪笑翰林陶学士，年年依旧(样)画葫芦。”太祖薄其怨望，遂决意不用矣。[同上卷五五] \\n 《西清诗话》云：高英秀者，吴越国人，与赞宁为诗友，口给好骂，滑稽，每见眉目有异者，必噂短于其后，人号恶喙薄徒。尝讥名人诗病云：李山甫《览汉史》云“王莽弄来曾半破，曹公将去便平沉”，定是破船诗。李群玉《咏鹧鸪》云“方穿诘曲崎岖路，又听钩辀格磔声”，定见(是)梵语诗。罗隐云“云中鸡犬刘安过，月里笙歌炀帝归”，定见[是]鬼诗。杜荀鹤云“今日偶题题似着，不知题后更谁题”，此卫子诗也，不然安有四蹄？赞宁笑谢而已。[同上] \\n 苕溪渔隐曰：刘义《落叶诗》云：“返蚁难寻穴，归禽易见窠。满廊僧不厌，一片俗嫌多。”郑谷《柳诗》云：“半烟半雨溪桥畔，间杏间桃山路中。会得离人无限意，千丝万絮惹春风。”或戏谓此二诗乃落叶及柳谜子。观者试一思之，方知其善谑也。[同上] \\n 《隐居诗话》云：“昨夜阴山吼贼风，帐中惊起黑(紫)髯翁。平明不待全师出，连把金鞭打铁骢。”不知何人之诗，颇为边人传诵。有张师雄者，居洛中，好以甘言悦人，晚年尤甚。洛人目为蜜翁翁。会官于塞上，一夕，传胡骑犯边，师雄仓惶震恐，衣皮裘两重，伏于土穴中，神如痴矣。秦人呼土窟为土空，遽为无名子改前诗以嘲之曰：“昨夜阴山贼吼风，帐中惊起蜜翁翁。平明不待全师出，连着皮裘入土空。”[同上] \\n “许身一何愚，自比稷与契。”“杜陵布衣老且愚，信口自比稷与契。”其平居趋超(造)，自是唐虞上人。时夸仪秦，似不可晓。“飘飘苏季子，六印佩何迟！”“敝裘苏季子，历国未知还。”“季子黑貂敝，得无妻嫂欺！”战国奸民(臣)，苏、张为渠[魁]。此老不应未喻。及观“薇蕨饿首阳，裘马资历聘，贱子欲适从，疑误此二柄”，其意甚明，前言盖戏耳。《溪》[卷六] \\n 《许彦周诗话》云：“黄鲁直爱与郭功甫戏谑嘲调，虽不当尽信，至如曰：‘公做诗费许多气力做甚？’此语切当，有益于学者，不可不知也。”"}
{"章节": "卷三十九", "正文": "卷三十九 \\n  \\n 神仙门 \\n 高尚处士刘皋谓：士大夫以嗜欲杀身，以财利杀子孙，以政事杀人，以学术杀天下后世。非神仙中人不能发(作)此言也。《复斋漫录》[《渔隐丛话》后集卷三八] \\n 熙宁中，王迪为洪州左司理参军。一日，有道人来磨镜，因俾迪自照，乃见(有)星冠羽帔，缥缈见镜中。迪问其故，曰：“此汝前身也。由汝误念堕此，勉自修证，勿沦苦海。”既去，迪具以告其妻，妻然之，遂弃官与妻隐去。郡僚挽留不可，皆作诗以饯行。时新建主簿刘纯臣有诗，虽[非]警拔，可以记其实，云：“发如抹漆左参军，脱去青衫作(从)隐沦。世上更无羁绊事，壶中别有自由身。鼎烹玉兔山前药，花看金鳌背上春。莫怪少年能决烈，蓝田夫妇总登真。”后归姑苏，不知所终。同上[同上] \\n 周贯自言胶东人，尝号木雁子。善属文，游于洪州西山。嗜酒不羁，布褐粗全，人或赠之钱，则诣酒家取醉，余皆散坠不顾。西山之人见贯往来者五十余年，而颜如初至。有以道术访之，则必报以恶声，使之亲近不得也。熙宁元年至豫章石头市，遇故人栖止张生为具酒食而宿。中夜，逆旅之主人闻户外有车马合沓声，起而视之，无有也，唯贯所卧室月止(户正)开，犹奄奄然喘息，就而察之，贯已死矣。明日告新建尉吴杲卿往按之，贯身洁如生，扶而转之，腹中汩汩如浪鸣焉。县主簿刘纯臣使人棺敛埋于地云。张生还家，其弟迎门曰：“周翁凌晨见遇(过)，今往双岭矣。”众乃知贯非实死者也。贯所著《华阳》二(三)篇，坐卧不离怀袖，人莫得见。[死之]日，纯臣取而有之。纯臣梢(称)其文险绝而有条理，纯臣以诗记之曰：“八十西山作酒仙，麻鞋乱(孔)断布衣穿。形骸一脱尘缘尽，太极光阴不记年。”洪觉范《冷斋夜话》尝记之，然互有不同。同上[同上] \\n 吾八岁入小学，以道士张易简为师。童子几百人，师独称吾与陈太初者。太初，眉山市井人子也。予稍长，学日益遂(邃)，第进士制策，而太初乃为郡小吏。其后，予谪居黄州。有眉山道士陆推(惟)忠自蜀来云：“太初已尸解矣。”蜀人吴师道为汉州太守，太初往客焉。正旦日，见师道求衣食钱物且告别，持所得尽与市人贫者，反坐于戟门下，遂卒。师道使卒舁往野外焚之，卒骂曰：“何物道士，使我正旦舁死人！”太初微笑开目曰：“不复烦汝。”步自戟门，至金雁桥下趺坐而逝。焚之，城[中]人见烟焰上眇眇焉有一陈道人也。东坡[同上] \\n 新安聂师道宗微，少事道士，于方外发迹，游名山，数见异人。杨行密开府于扬州，宗微实辅佐之。盖为国师三十年。杨氏末解化而去，弟子葬之，举棺惟衣履存焉。顺义七年，杨溥赠问政先生。方外之兄德诲为新安太守，乃于郡之东山筑室以居方外，号为问政山房。问政之名或得于此。苕溪渔隐曰：问政山去新安郡城十许里，岩谷幽邃，今有琳宇在焉。国初黄台留题诗云：“千寻练带新安水，万仞花屏问政山。自少云霞居物外，不多尘土到人间。壶悬仙岛吞舟(丹)罢，碗浸星宫咒水闲。草暗[碧]坛思句曲，松昏紫气度函关。龟成钱甲毛犹绿，鹤化黳翎顶更殷。阮洞神仙分药去，蔡家兄弟寄书还。筇枝挺(健)柱菖蒲节，笋帻高簪玳瑁斑。新隐渐闻侵月窟，旧邻犹说枕沙湾。黄精苗倒眠青鹿，红杏枝低挂白鹇。海上使频青鸟黠，箧中藏久白驴顽。手疏俗礼慵非傲，肘后灵方秘不悭。室(宝)录匣垂金缕带，绛囊条(绦)锁玉连环。常寻灵穴通三楚，拟过流沙化百蛮。容易煮银供客用，辛勤栽果与猿扳。静张琴(棋)局铺还打，默考仙经注(补)又删。床并葛鞋寒兔伏，窗横柽几老龙跧。溪童乞火朝敲竹，山鬼听琴夜撼关(闩)。花气熏心香馥馥，涧声聆耳响潺潺。高坟自掩浮生骨，短晷难凋不死颜。早晚重逢萧坞客，愿随芝盖出尘寰。”余以《续仙传》《高道传》二书考之，诗中所用事多出师道本传。山谷[同上] \\n 唐末有狂道士，不知何许人，又晦其名氏。游成都，忽诣紫极宫，谒杜光庭先生，求寓泊之所。先生诺之，而不与之进(通)。道士日货药于市，所得钱随多少，沽酒饮之，惟唱《感庭秋》一词，其意感蜀之将亡如秋庭之衰落。然人未之晓，但呼为感庭秋道士。凡半年，人亦不知其异。一夕，大醉归。夜将阑，尚闻唱声愈高。有讶之者，隔户窥之，见灯烛彩绣，筵具器皿，罗列甚盛。狂道士左右二青童立(应)侍，时斟酒而唱。窥者具以白先生，先生乃款其户曰：“光庭量识肤浅，不意上仙降鉴，深为罪戾。然不揆愚昧而匍匐门下，冀一拜光灵，以消尘障。”道士曰：“何辱勤拳之若是，当出奉见。”乃令二童收筵具器皿及陈设致(置)于前，揲之则随手而小，如符子状，置冠中；又将二童按之如木偶，可寸许，又置冠中。乃启户。光庭忻然而入，但空室而已。《高道传》[同上] \\n 唐《清远道士同枕(沈)恭子游虎丘诗》曰：“余本长殷周，遭罹历秦汉。”计之，至唐则二千余岁矣。颜鲁公爱而刻之，且有诗曰：“客有神仙者，于兹雅丽陈。”盖指为神仙也。李卫公《追和鲁公刻清远道士诗》曰：“逸人缀清藻，前哲留篇翰。”则逸人指清远而前哲谓鲁公也。其后，皮日休、陆龟蒙辈皆和之。仙耶鬼耶？则不必问。然仆独爱其[诗中]数句云：“吟挽(晚)川之阴，步上山(仙)之岸。山川共澄澈，光彩交陵乱。白云蓊欲归，青松忽消半。”乌乎，借使非神仙亦[一]才鬼也。《许彦周诗话》[同上] \\n 《异闻集》载沈既济作《枕中记》云：开元中道者吕翁[经邯郸道上邸舍中，以囊中枕借卢生睡事。此之吕翁]非洞宾也。盖洞宾尝自序以为吕渭之孙，仕德宗朝，今云开元，则吕翁非洞宾无可疑者。苕溪渔隐曰：回仙尝有词云：“黄梁(粱)犹未熟，梦惊残。”尚用《枕中记》故事，可见其非吕翁也。《灵怪集》载《南柯太守传》与《枕中记》事绝相类。浮世荣枯，固已如梦矣，此二事又于梦中作梦，既可笑亦可叹已。《复斋漫录》[同上] \\n 回仙于京师景德寺僧房壁上题诗云：“明月斜，秋风冷。今夜故人来不来？教人立尽梧桐影。”相传此诗(词)自国初时即有之。柳耆卿词云：“愁绪终难整(罄)，又(人)立尽，梧桐碎影。”用回仙语也。《古今词话》语(乃)云：“耆卿作《倾杯》秋景一阕，忽梦一妇人云：“妾非今世人，曾作前诗，数百年无人称道，公能用之。”梦觉记(说)其事，世传乃鬼谣也。”此语怪诞，无可考据，盖不曾见回仙留题，遂妄言耳。[同上] \\n 予兄子瞻，尝从事扶风，开元寺多古画，而子瞻少好画，往往匹马入寺，循壁终日。有一老僧出揖之曰：“小院在近，能一相访否？”子瞻欣然从之。僧曰：“贫道平生好药术，有一方能以朱砂化淡金为精金。老当传人，而患无可传者。知公可传，故欲一见。”子瞻曰：“吾不好此术，虽得之将不能为。”僧曰：“此方知而不可为，公若不为，正当传矣。”是时陈希亮少卿守扶风，而平生溺于黄白，尝于此僧求方而僧不与。子瞻曰：“陈卿求而不与，吾不求而得，何也？”僧曰：“贫道非不悦陈卿，畏其得方不能不为耳。贫道昔尝以方授人矣，有为之即死者，有遭丧者，有失官者，故不敢轻以授人。”即出一卷书曰：“此中皆名方，其一则化金方也。公必不肯轻作，但勿轻以授人。如陈卿，谨勿传也。”子瞻许诺。归视其方，每淡金一两，视其分数，不足一分，辄以丹砂一钱益之。杂诸药入甘锅中煅之，熔即倾出，金砂俱不耗，但其色深浅斑斑相杂，当再烹之，色匀乃止。后偶见陈卿，语及此僧，遽应之曰：“近得其方矣。”陈卿惊曰：“君何由得之？”子瞻具道僧不欲轻传人之意，不以方示之，陈固请不已，不得已与之。陈试之良验。子瞻悔曰：“某不惜此方，惜负此僧耳。公谨为之。”陈姑应曰：“诺。”未几，坐受邻郡公使酒，以赃败去。子瞻疑其以金故，深自悔恨。后谪居黄州，陈公子慥在黄，子瞻问曰：“少卿昔竟(时)尝为此法否？”慥曰：“吾父既失官，至洛阳，无以买宅，遂大作此。然竟病指痈而没。”乃知僧言诚不妄也。后十年，余谪居筠州。有蜀僧仪介者，师文事(事文)禅师，文之所至，辄为修造，所费不资，而莫知钱所从来。介秘其术，问之，不以告人。介以(与)聪禅师善，密为聪言其方，大类扶风开元寺僧所传者。然介未尝以一钱私自利，故能保其术而无患。苕溪渔隐曰：《洞微志》载叶生者与前事相类。其(亦)以得干银术妄费而受祸。故回仙谓沈东老云：“闻公自能黄白之术未尝妄用。”盖嘉之也。此真可为贪者之戒。《龙川略志》[同上] \\n 吴兴之东林沈东老能酿十八仙白酒。一日，有客自号回道人，长揖于门曰：“知公白酒新熟，远来相访，愿求一醉。”实熙宁元年八月十九日也。公见其风骨秀伟，跫然起迎，徐观其碧眼有光，与之语，其声清圆，于古今治乱、老庄浮图氏之理，无所不通，知其非尘埃中人也。因出酒器十数于席间曰：“闻道人善饮，欲以鼎先为寿，如何？”[回]公曰：“饮器中惟钟鼎为大，屈卮螺杯次之，而梨花蕉叶最小。请戒侍人次第速斟，当为公自小至大以饮之。”笑曰：“有如顾恺之食蔗，渐入佳境也。”又约周而复始，常易器满斟于前，笑曰：“所谓杯中酒不空也。”回公兴至即举杯举(浮)白。常命东老鼓琴，回乃浩歌以和之。又尝围棋以相娱，止弈数子辄拂去，笑曰：“只恐棋终烂斧柯。”回公自日中至暮已饮数斗，[了]无酒(醉)色。是夕月微明，秋暑未退，蚊蚋尚多，侍人秉扇驱拂，偶灭一烛。回公乃命取竹枝，以余酒噀之，插于远壁。须臾蚊蚋尽栖壁间，而所饮之地洒然。东老欲有所叩，先托以求驱蚊之法。回云：“且饮，小术乌足道哉！闻公自能黄白之术，未尝妄用，且笃于孝义，又多阴功。此予今日所以来寻访而将以发之也。”东老因叩长生轻举之术。回公曰：“以四大假合之身，未可离形而顿去，惟死生去住为大事。死知所住(往)，则神生于彼矣。”东老摄衣起谢：“有以喻之。”回公曰：“此古今所谓第一最上极则处也。此去五年，复遇今日，公当化去，然公之所钟爱者子阶(偕)也。治命时不得见之。当此之际，公亦先期而知(致)，谨勿动怀，恐失丧公之真性。”东老颔而悟之。饮将达旦，则瓮中所酿止留糟粕，而无余沥矣。回公曰：“久不游浙中，今日为公而来，当留诗以赠。然吾不学世人用笔书。”乃就擘席上榴皮画字，题于庵壁。其色微黄，而渐加黑。故其言有《回仙人[题]赠东老诗》：“西邻已富忧不足，东老虽贫乐有余。白酒酿来缘好客，黄金散尽为收书。”凡三十六年(字)。已而告别，东老启关送之，天渐明矣。握手并行，笑约异时之集。至舍西石桥，回公先度，乘风而去，莫知所适。后四年中秋之吉，东老微恙，乃属其族人而告之曰：“回公熙宁元年八月十九日尝谓予曰：‘此去五年，复遇今日，当化去。’予意明年，今乃熙宁之五年也。子阶(偕)又适在京师干荐，回公之言其在今日乎？”及期捐馆。凡回公所言，无有不验。陆元光《同仙录》[同上] \\n 吾乃京兆人，唐末，累举进士不第，因游华山，遇钟离传授金丹大药之方；复遇苦竹真人，方能驱使鬼神；再遇钟离，尽获希夷之妙旨。吾得[道]年五十，第一度郭上灶，第二度赵仙姑。郭性顽钝，只与追钱延年之法；赵性通灵，随吾左右。吾惟是风清月白，神仙会聚(聚会)之时，尝游两浙京汴谯郡。尝着白襕[衫]角带，右(左)眼下有痣，如人间使者箸头大。世言吾卖墨，飞剑取人头，吾闻乃(哂)之。实有三剑：一断烦恼，二断贪嗔，三断色欲，是吾之剑。世有传吾之神，不若传吾之法；[传吾之法]不若传吾之行。何以故？为人若反是，虽携手接武，终不成道。苕溪渔隐曰：回仙有《沁园春》一阕，明内丹之旨，语意深妙，惜乎世人但歌其词，不究其理，吾故表显之。云：“七返还丹，在人先须，炼己待时。正一阳初动，中宵漏永；温温铅鼎，先(光)透帘帏。造化争驰，虎龙交合，进火工夫尤斗危。曲江上，看月华莹净，有个乌飞。当时自饮刀圭。又谁信，无中养就儿。辨水源清浊，木金间膈(隔)，不因师指，此事难知。道要玄微，天机深远，下手速修犹太迟。蓬莱路，远(仗)三千行满，独步云归。”[同上]"}
{"章节": "卷四十", "正文": "卷四十 \\n  \\n 神仙门 \\n 陈东，靖康间尝饮于京师酒楼。有倡打坐而歌者，东不愿(顾)。乃去倚栏独立，歌《望江南》词，音调清越，东不觉倾听。视其衣服皆故弊，时以手揭衣爬搔，肌肤绰约如雪。乃复呼使前再歌之。其词曰：“阑干曲，红飏绣帘旌。花嫩不禁纤手捻，被风吹去意还惊。眉黛蹙山青。”“铿铁板，闲引步虚声。尘世无人知此曲，却骑黄鹤上瑶京。风冷月华清。”东问何人制，曰：“上清蔡真人词也。”歌罢，得数钱，下楼，亟遣仆追之，已失矣。出《夷坚志》[《渔隐丛话》前集卷五八] \\n “心事数茎白发，生涯一片青山。空林有雪相待，野路无人自还。”李主好书神仙隐遁之词，岂非遭罹多故，欲脱世网而不得者耶？东坡[同上] \\n 葛稚川《神仙传》载王方平，麻姑降蔡经家。方平谓曰：“不见姑已百年矣。”擘麟脯行酒，而蔡经窃视麻姑手如鸟爪，心念曰：“背痒时正可爬背。”方任(在)念，而方平已知，责经曰：“麻姑神人，汝何忽谓其手可爬背！”于是鞭经背。皇祐中，江西有一事正类此，或《题麻姑坛记》以嘲之曰：“五百年来别恨多，东征重得见青蛾。擘麟方拟穷欢喜，不禁闲人背痒何！”《隐居诗话》[同上] \\n 刘跛子者，青州人也，拄一拐，每岁必一至洛中看花，馆范家园。春尽即还京师。为人谈噱有味，范家子弟多狎戏之。有大范者，见之即与二十四金，曰：“跛子吃半角。”小范者，即与十(一)金吃碗羹。于是以诗谢伯仲曰：“大范见时二十四，小范见时吃碗羹。人生四海皆兄弟，酒肉林中过一生。”张丞相召自荆湖，时跛子与客饮市桥。客闻车骑[过]甚盛，起观之。跛子挽其衣使且饮，作诗曰：“迁客湖湘召赴京，轮蹄迎送一何荣！争如与子市桥饮，且免人间宠辱惊？”陈莹中甚爱之，作长短句赠之曰：“槁木形骸，浮云身世，一年两到京华。人(又)还乘兴，闲看洛阳花。闻道鞓红最好，春归后，终委泥沙。忘言处，花开花谢，不似我生涯。年华。留不住，饥餐困寝，触处为家。这一轮明月，本自无瑕。随分冬裘夏葛，都不会赤水黄芽。谁知我，春风一拐，谈笑有丹砂！”余政和春见于兴国[寺]，以诗戏之曰：“相逢一拐大梁间，妙语时时见一班。我欲从公蓬岛去，烂银坑里看青山。”予姻家许中复之内，乃赵概参政之孙，云：“我十许时见刘跛子来觅酒饮，笑语而去。”计其寿百四五十许。尝书(馆)于京师新门张婆店三十年，日坐相国寺东书邸中，人无识之者。《冷斋夜话》[同上] \\n 范致虚居方城，有高士馆于家，自言昔乃白发社翁，遇师授以神药，今年逾下寿，颜渥如丹，有孺子色。既久[告]归，留一绝，末句云：“莫讶杖藜归去早，旧山闲却一溪云。”《西清诗话》[同上] \\n 卖墨者潘谷，余不识其人，然闻其所为，非市井人也。墨既精妙，而价不二。士或不持钱求墨，不计多少与之。此岂徒然者哉！余尝与诗云：“一朝入海寻李白，空看人间画墨仙。”一日，忽取欠墨钱券焚之，饮酒三日，发狂浪走，遂赴井死。人下视之，盖趺坐井中，手尚持数珠也。见张元明说如此。东坡[同上] \\n 近有人游罗浮，留〈一〉宿岩谷间。中夜见一人，身无衣而绀毛覆体，意必仙也，乃再拜问道，其人了不顾，但长啸数声，响震林木。歌诗云：“云来万岭动，云去天一色。长啸两三声，空山秋月白。”《西清诗话》[同上] \\n 张亶，熙宁中梦行〈人〉入空中，闻天风海涛，声振林木。徐见海中楼阙金碧，琼琚琅佩者数百人，揖亶出纸请赋诗，细视笔砚皆碧玉色。且戒之曰：“此间文章要似隐起鸾凤，当与织女机杼分巧，过是乃人间语耳。”亶成一绝句云：“天风吹散赤城霞，染出连云万树花。误入醉乡迷去路，旁人应笑忘还家。”有仙人曰：“子诗佳绝，未免近凡。”酌酒一杯，极甘寒。忽觉身堕万仞山而寤。同上[同上] \\n 虔州布衣赖仙芝言，运州有黄损仆射者，五代时人，仆射盖事南汉，未老退归，一日忽遁去，莫知其存亡。子孙画象事之，凡三十二年复归，坐阼阶上，呼家人；其子适不在，孙出见之，索笔书壁上云：“一别人间岁月多，归来人事已消磨。惟有门前鉴池水，春风不改旧时波。”投笔竟去，不复(可)留。子归问其状貌，孙云：“甚似影堂老人也。”无异(运人)相传如此，后颇进仕(二字作“有仕进”)者。”东坡[同上] \\n 太学体远斋饶州一士(同)人遇游道士，道士本里人，化去已多年。一日，来客位相访，约士(同)人请假，归斋，假簿中有诗一绝，乃道士所书也。诗云：“相别来来一百秋，幻泡重作故人游。紫泥白雪寻常事，何苦人间诗不休。”《今是堂手录》[同上] \\n 钟弱翁帅平凉，一方士通谒，从牧童牵黄犊立于庭下。弱翁异之，指牧童曰：“道人颇能赋此乎？”笑曰：“不烦我语，是儿能之。”牧童乃操笔大书云：“草铺横野六七里，笛弄晚风三四声。归来饱饭黄昏后，不脱蓑衣卧月明。”既去，郡人见方士担两大瓮，长歌出郭，迹之不见。两瓮乃二口，岂洞宾耶？《西清诗话》[同上] \\n 回先生过湖州东林沈氏饮醉，以石榴[皮]书其家东老庵之壁云：“西邻已富忧不足，东老虽贫乐有余。白酒酿来缘好客，黄金散尽为收书。”东老，沈氏之老自谓也。余次其韵云：“世俗何知贫是病，神仙可学道之余。但知白酒留佳客，不问黄公觅素书。”“符离道士晨兴际，华岳先生尸解余。忽见《黄庭》丹篆句，犹传青纸小朱书。”“凄凉雨露三年后，仿佛尘埃数字余。至用榴皮缘底事？中书君岂不中书？”山谷云：“秋风吹渭水，落叶满长安。黄尘车马道，独清闲。自然炉鼎，虎绕与龙盘。九转丹砂就，琴心三叠，蕊珠看舞胎仙。便宝钉宝带貂蝉，富贵欲薰天。黄粮炊未熟，梦惊残。是非海底(里)，直道作人难。袖手江南去，白苹红蓼，再游湓浦庐山。往(住)三[十]年。”有人书此曲于州东茶园酒肆之柱间。或爱其文指趣而不能歌也。中间乐工或按而歌之，辄以俚语窜语(入)，睟然有市井气，不类神仙中人语也。十年前有醉道士歌此曲广陵市上，童儿和之，乃合其故时语。此道士去后，乃以物色迹[逐]之，知其为吕洞宾也。苕溪渔隐曰：近时吴江长桥垂虹亭屋山壁上草书一词，人亦以为吕仙作，其果然耶？词曰：“飞梁欹水，虹影清光晓。桔里渔乡半烟草。看来今往古，物是人非，天地里，惟有江山不老。雨衣风帽，四海谁知道。一剑横空几番到。按玉龙，嘶未断，月冷波寒归去也，琳宇洞天无锁。指云屏烟嶂是吾庐，但满地苍苔，年年不扫。”东坡[同上] \\n 知制诰李大临，西川人。有门人，背伛不能仰视。因〈以〉药市罢，见一道士云：“秀才有钱，丐一二百为酒资。”书生云：“家贫无钱，所居有薄酿，同一醉可乎？”道士欣然便往，酒半，道士问何故背伛，书生言不幸遇此疾，无如之何。道士因出药三十粒云：“来日五更，面东以新汲水下，觉微燥不足怪。”书生如所教，既服药，燥甚，不可胜，展转于榻上，亦甚悔之。然每一伸缩，渐觉舒快，比明，身已直矣。蜀人重药市，盖常有神仙之遇焉。《文昌杂录》[同上后集卷三八] \\n 余治平末，溯峡还蜀，泊舟仙都山下。有道士以阴真君《长生金丹诀》石本相示，予问之曰：“子知金丹诀耶？”道士曰：“不知也。然士大夫过此，必以问之，庶有知之者。”予佳其意，试问以烧炼事，对曰：“养生有内外，精气，内也，非金石所能坚凝；四支百骸，外也，非精气所能变化。欲事内，必调养精气极而后内丹成，则不能死也。然隐居人间，久[之]或托尸解而去，求变化轻举，不可得也。盖四大本外物和合而成，非精[气]所能易也，惟外[丹]成，然后可以点瓦砾、化皮骨，飞行无碍矣。然内丹未成，内无以交之，则服外丹者多死。譬积枯草弊絮而置火其下，无不焚者。”予甚善其说，告之曰：“昔人有服金丹，不幸赴井而死，既而五脏皆化为黄金者，又有服玉屑死于盛夏而尸不败坏者，皆无内丹以主之也。子之说信然哉！”后十余年，官(馆)于南京张公安道家，有一道人，陕人也。为公养金丹，其法用紫金丹砂，费数百千，期年乃成。公喜告予曰：“吾药成，可服矣。”予谓公何以知其药成。公曰：“《抱朴子》言药既成，以手握之如泥出指间者，药[功]真成也。今吾药如是，以是知其成无疑也(矣)。”予为公道仙都所闻，谓公曰：“公自知内丹成，则此药可服；若犹未也，姑俟之若何？”公笑曰：“我姑俟之。”《龙川略志》[同上]"}
{"章节": "卷四十一", "正文": "卷四十一 \\n  \\n 歌咏门 \\n 熙宁间，奉诏定蜀楚秦民(氏)三家所献书，得一弊纸，所书花蕊夫人诗[共]三十二首，乃夫人亲笔，而辞甚奇，与王建《宫词》无异。自唐至今，诵者不绝口，而此独遗弃不见取。前受诏定三家书者，又斥去之，甚可惜也。谨令缮写入三馆而归，口诵数篇于丞相安石。明日〈与〉中书语及之，而王珪、冯京愿传其本，于是盛行于世。夫人，伪蜀孟昶侍人，事具《国史》。苕溪渔隐曰：余阅此词，如：“龙池九曲远相通，杨柳丝牵两岸风。长似江南好风景，画船来往碧波中。”“梨园弟子簇池头，小乐携来候宴游。试炙银笙先按拍，海棠花下合《梁州》。”“月头支给买花钱，满殿宫人近数千。遇着唱名多不语，含羞走过御床前。”“内人追逐采莲时，惊起沙鸥两岸飞。兰[棹]把来齐拍水，并船相斗湿罗衣。”“厨船进食簇时新，侍坐无非列近臣。日午殿头先(宣)索脍，隔花催唤打鱼人。”皆清婉可喜。花蕊又别有逸诗六十六篇(首)，有(乃)近世好事者旋加搜索续之，篇次无伦，语意与前诗相类者极少，诚为乱真矣。聊摘其一二云：“罗衫玉带最风流，斜插银篦慢裹头。闲向殿前骑御马，掉鞭横过小红楼。”“春日龙池小宴开，岸边亭子号流杯。沉檀刻作神仙女，对捧金杯水上来。”王平甫[《渔隐丛话》后集卷四○] \\n 周世宗时，陶尚书谷奉使江南，韩熙载遣家妓[以]奉盥匜，及旦，有书谢，略云：“巫山之丽质初临，霞侵鸟道；洛浦之妖姿自至，月满鸿沟。”举朝不能会其辞。熙载因召家[妓]讯之，云，是夕忽当浣濯焉。《缃素杂记》[同上] \\n 唐高宗燕群臣，《赏双头牡丹诗》，上官昭容一联云：“势如连璧友，情若臭兰人。”计之，必一英奇女子也。《许彦周诗话》[同上] \\n 《东坡后集》有《题织锦图上回文》[三首]。其一云：“春晚落花余碧草，夜凉低月半枯桐。人随远马(雁)边城暮，雨映疏帘绣阁空。”其二云：“红手素丝千字锦，故人新曲九回肠。风吹絮雪愁萦骨，泪洒缣书恨见郎。”其三云：“羞看一首《回文锦》，锦似文君别恨深。头白自吟悲赋客，断弦(肠)愁是断弦琴。”《淮海集》载东坡《跋》云：“余少时见一江[南]本，其后有人题诗十余首，皆奇绝，今记其三首。”然则此诗非东坡所作也。少游又云：“子瞻记江南所题诗本不全，余尝见之，记其五绝，今以补子瞻之遗。”即《丛话前集》所载《回文诗》五首是也。世以为少游所作，亦非也。《苕溪渔隐》[同上] \\n 苏蕙《织锦回文诗》，所传旧矣。故少常沈公复传其画，由是若兰之才益著，然其诗回旋书之，读者唯晓外绕七言，至其中方则漫弗可考矣。若沈公之博古，亦谓辞句脱[略]读不成文。殊不知此诗织成，本五色相宣，因以别三四五七言之异。后人流传，不复施采，故迷其句读，非辞句之脱略也。政和初，予在洛阳，于王晋玉许得唐程土南效此[诗]，并申諴之(所)释，而后晓然。是诗初不舛脱，盖沈公未尝见此本耳。然申諴所释，但依士南之设色，其七言数火，其色反黄；四言数金，其色反绿：于五行为弗类。意苏氏诗图之色为不耳(尔)。今因冠诗于画，遂别而正之。三四五七言之诗，各随其〈所〉行而为之色。观者见其色，则诗之言数可知已。至于士南之文，既有释者，则赋采自从其旧，而并录于其(弁)首云。《东观余论》[同上] \\n 载《璇玑图序》云：“前秦安南将军窦滔有宠姬赵阳台，歌舞之妙，无出其右。滔置之别所。妻苏知之，求而获焉，苦加挞辱，滔深恨之。阳台又专伺苏之短，谗毁交至，滔益忿。苏氏年二十一，滔镇襄阳，与阳台之任，绝苏氏之音问。苏悔恨自伤，因织锦回文题诗二百余首，计八百余字，纵横反覆，皆为文章，名曰《璇玑图》，遣苍头赍至襄阳，滔览锦字，感其妙绝，因送阳台之关中，而具车从迎苏氏，恩好愈重。”苕溪渔隐曰：王初寮有《点绛唇》一词，送韩济之归襄阳云：“岘首亭空，劝君休堕《羊碑》泪。宦游如寄。且伴仙(山)翁醉。说与鲛人，莫解江皋佩。将归思。晕红萦翠。袖(细)织回文字。”初寮用[前]事以其汉上故[事]，然于送人之词，似难用也。《侍儿小名录》[同上] \\n 南齐杨侃性豪侈。舞人张静婉腰围一尺六寸，能掌上舞。唐人作《杨柳枝》辞曰：“认得杨[家]静婉腰。”后人却除家字，只使杨静婉，误矣。李太白云：“《子夜吴歌》动君心。”李义山云：“莺有(能)《子夜歌》。”晋有子夜女善歌，非当时可及也。《许彦周诗话》[同上] \\n 古今诗人咏妇人者，多以歌舞为称。粱元帝《妓应令诗》云：“歌清随涧响，舞影向池生。”刘孝绰《看妓诗》云：“燕姬臻妙舞，郑女爱清歌。”北齐萧放《冬夜对妓诗》云：“歌还《团扇》后，舞出妓行前。”弘执恭《观妓诗》云：“学(合)舞俱回雪，分歌共落尘。”陈阴铿《侯司空宅咏妓诗》云：“莺啼歌扇后，花落舞衫前。”陈刘删亦云：“山边歌两(落)日，池上舞《前溪》。”庾信《赵王看妓诗》：“绿珠歌扇薄，飞燕舞衫长。”江总《看妓诗》云：“并歌时转黛，息舞暂分香。”隋卢思道《夜闻邻妓诗》：“怨歌声易断，妙舞态难收(双)。”陈元璪《春园听妓诗》云：“红树摇歌扇，绿珠飘舞衣。”释法宣《观[妓]诗》云：“舞袖风前举，歌声扇后娇。”王勣《咏妓诗》云：“早时歌扇薄，今日舞衫长。”刘希夷《春日闺人诗》云：“池月怜歌扇，山云爱舞衣。”以歌对舞者七，以歌扇对舞衣者亦七。虽相缘以起，然详味之，自有工拙也。杜子美取以为艳曲云：“江清歌扇底，野旷舞衣前。”《复斋漫录》[同上] \\n 绿珠井在白州双角山下。昔梁氏之女有容貌，石季伦为交趾采访使，以真珠三斛买之。梁氏之居，旧井存焉。耆老云：汲饮此井者，诞女必多美。里闾以美色无益于是(时)，遂以巨石填之。苕溪渔隐曰：山谷诗云：“欲买娉婷供煮茗，我无一斛明月珠。”用此事也。《太平广记》[同上] \\n 石季伦《王明君辞》云：“延我以(于)穹庐，加我阏氏名。”阏氏，单子妻也。上乌前，下章移切。《前汉匈奴传》曰：“冒顿后有爱阏氏生少子。”颜注：“阏氏，匈奴皇后号。”刘贡父云：“匈奴单于号其妻为阏氏耳。颜便以皇后解之，大俚俗也。”《西河旧事》云：“失我祁连岭，使我六畜不蕃息；失我焉支山，使我妇女无颜色。”盖北方有焉支山，山多[作]红蓝，北人采其花染绯，取其英鲜者作胭脂，妇人妆时，用此(作)颜(颊)色，殊鲜明可爱。匈奴名妻阏氏，言可爱如胭脂也。钱昭度作《王昭君诗》云：“阏氏才闻易妾名，归期长似俟河清。”则误读氏字为姓氏之氏矣。《艺苑雌黄》[同上] \\n 古今辞人作《明妃辞曲》多矣。意皆一律。惟吕居仁独不蹈袭，其诗云：“人生在相合，不论胡与秦。但取眼前好，莫言长苦辛。君看轻薄儿，何殊胡地人。”《苕溪渔隐》[同上] \\n 韩子苍《题昭君图诗》：“寄语双鬟负薪女，灸面谨勿轻离家。”余考《唐逸士传》云：“昭君[村]至今生女必灸其面。”白乐天诗：“至今村女面，烧灼成瘢痕。”乃知灸面之事，乐天已先道之也(矣)。《复斋漫录》[同上] \\n 《汉书》竟宁元年，呼韩邪来朝，言愿婿汉氏。元帝以后宫良家子王昭君字嫱妃(配)之，生一子。株累立，复妻之，生二女。至范晔书始言入宫久不见御，积怨，因掖庭令请行。单于临辞大会，昭君丰容靓饰，顾影徘徊，竦动左右。帝惊悔，欲复留，而重失信夷狄。然晔不言呼韩邪愿婿，而言赐以宫女，又言字昭君，生二子，与前书皆不合。其言不愿妻其子而诏使从胡俗，此自(是)乌孙公主，非昭君也。《西京杂记》又言：“元帝使画工图宫人，[宫人]皆赂画工，而昭君独不赂，乃恶图之。既行，遂[按]诛毛延寿。”《琴操》〈之按〉又言：“本齐国王穰女，端正闲丽，未尝窥看门户。穰以其[有]异，人求之不与。年十七，进之帝。以地远不幸。欲赐单于美人，嫱对使者越席请往。后不愿妻其子，吞药而卒。”盖其事杂出，无所考正。自信史书尚不同，况传记乎？要之，《琴操》最牴牾矣。按昭君，南郡人。今秭归县有昭君村，村人生女，必灼艾灸其面，虑以色选故也。昭君卒，葬匈奴，谓之青冢。晋以文王讳昭，[故]号明妃云。”韩子苍《昭君图叙》[同上]"}
{"章节": "卷四十二", "正文": "卷四十二 \\n  \\n 鬼神门 \\n 昔年陈州有女妖，自云孔大娘。□(每)昏夜于鼓腔中与人语言，尤知未来事。时晏元宪(献)，守陈，方制小词一阕，修改未定，而孔大娘已能歌之矣。亦可怪也。[《渔隐丛话》后集卷三八] \\n 长安慈恩寺有数女仙夜游，题诗云：“黄子陂头有(好)月明。强踏华筵到晓行。烟波山色翠黛横。折得落(荷)花远恨生。”化为白鹤飞去。明夜又题一首：“湖水团团夜如镜。碧树红花相掩映。北斗阑干移晓柄。有似佳期常不定。”亦婉约可爱。《许彦周诗话》[同上] \\n 请紫姑神，大抵能作诗，然不甚过人。旧传一士人家请之，既降，偶书院中子弟作雨诗，因率尔请赋，顷刻书满纸。其警句云：“帘卷滕王阁，盆翻白帝城。”诚可喜也。同上[同上] \\n 《云斋广录》载，司马槱官于钱塘，梦苏小小歌《蝶恋花》词一阕，其词颇佳，词云：“妾在钱塘江上住。花开花落，不记流年度。燕子却衔(衔将)春色去，黄昏几度消消(潇潇)雨。蝉鬓犀梳云欲(半)吐。檀板新声，唱彻《黄金缕》。酒醒梦回无觅处。凄凉明月生秋圃。”《苕溪渔隐》[同上] \\n 鲁直记江亭鬼所题词有“泪眼不曾晴”之句，余以此鬼剽东坡乐章有“秋雨晴时泪不晴”之语。《复斋漫录》[同上] \\n 东坡记秦少游言，宝应民有嫁娶会客者，酒半，客一人径赴水曰：“有妇人以诗招我，诗云：‘长桥直下有兰舟，破月冲烟任意游。金玉满堂何所用，争如年少去来休！’”余读张君房《脞说》：进士谢朏寓居宝应。晚至县桥，忽见女郎自舟中出曰：“某，楚小陂(波)也，可见访舟中。”怀中出诗二首，其一云：“画桥直下是兰舟，破月冲烟任意游。金玉满堂无用处，早随年少去来休。”其二云：“妾貌君才两不常，君今休苦更思商(量)。儿家自有清溪水，饮着方知气味长。”前篇与少游所言不同者数字，更有二首为异。至谓宝应亦同。君房著《脞说》在真庙时，不应东坡、少游之忘(忘之)也。《复斋漫录》[同上] \\n 余读《江南录》：丘孟阳有赋名，尝梦一官人延入一第中，具饮，其旁几上有书一卷，孟阳展读谓曰：“斯乃吾所述赋稿，何至兹乎？”其人曰：“昔公焚之时，吾得之矣。”孟阳因就求之。答曰：“它日若至衡山，必当奉还。”后官至衡州茶陵令，乞致仕，卒于衡州。今世[言]焚故书，必毁而燔之，盖可信也。《文昌杂录》[同上] \\n 吕申公夷简尝通判蜀中，忘其郡名。廨宇中素有鬼物，号榆老姑，乃榆木精，其状一老丑妇。常出厨间，与群婢相(为)偶，或时不见。家人见之久，亦不以为怪。公呼问之，即下阶拜〈之〉云：“妾在宅日久，虽非人然不[敢]为祸。”公亦置而不问。常谓公他日必大贵。一日忽怀妊，群婢戏之，自言非久当产，遂月余〈忽〉不见。[忽]出云：“已产矣，请视之，后园榆木西南生大赘乃是。”视之果然。《见闻录》[同上] \\n 东坡记徐州通判李绚，有子年十七八，不善作诗，忽咏《落花》云：“流水难穷目，斜阳易断肠。谁同砑光帽，一曲舞《山香》。”人惊问之，若有物凭者，云是谢中舍。问其砑光帽事，自云：“西王母宴群仙，有舞者戴砑光帽，帽上簪花，舞《山香》一曲，未终，花皆落去。”余读唐《羯鼓录》，[见]汝阳王琎，明皇爱之，乃(每)随游幸。琎常戴砑绡帽子打曲。上有(自)摘红槿花一朵置之帽上，遂奏舞《山香》一曲，花不落坠，上[大]笑。此事与前极相类。《复斋漫录》[同上] \\n 陈甲为成都守李西美璆馆客，舍于治事堂东偏之取竹斋。绍兴二(三)十一年四月，西美浣花回得疾，旬日间，甲已寝，闻堂上妇人语笑声，即起映门窥观。有女子十余[人]，皆少艾有容色，而衣[服]结束颇与世俗异。或坐或立，或步庭中。甲犹疑其为帅家人以主人翁病辄出，但怪其多也。顷之，一人曰：“中夜无以为乐，盍赋诗乎？”即口占曰：“晚雨帘纤梅子黄，晚云卷雨月侵廊。[树]阴把酒不成饮，识着无情更断肠。”一人应声答之曰：“旧时衣服尽云霞，不到迎仙不是家。今日楼台浑不识，只因古木记宣华。”余人方缀思，甲味其诗语不类人，方悟为鬼物。忽寂无所见。后以语蜀郡父老，皆云：孟氏有国时，尝造宣华殿于摩诃池上，今郡堂乃其故址。所见之鬼，[盖宫]妾云。西美病遂不起。《夷坚志》[同上前集卷五八] \\n 鲁直自黔安出峡，登荆州江亭，柱间有词曰：“帘卷曲阑独倚。江展暮天无际。泪眼不曾晴，家在吴头楚尾。数点雪花乱委。扑漉沙鸥惊起。诗句始(恰)成时，没入苍烟丛里。”鲁直读之，凄然曰：“似为予发也。不知何人所作，所题笔势妍软欹斜，类女子，而有眼泪不曾晴之句，不然，则是鬼诗也。”是夕，有女子绝艳，梦于鲁直曰：“我家豫章吴城山，附客舟至此，堕水死，不得归，登江亭有感而作，不意公能识之。”鲁直惊寤，谓所亲曰：“此必吴城小龙女也。”《冷斋夜话》[同上] \\n 长安南山下，一书生作小圃，莳花木。一日，有金犊车，从数女奴，皆艳丽，下饮于庭，邀生同坐，甚款洽。将别，出小碧笺题诗曰：“相思无路莫相思，风里杨花一(只)片时。惆怅深闺独归处，晓莺啼断绿杨枝。”《侯鲭录》[同上] \\n 张确尝游霅上白苹洲，见碧衣女子携手吟咏，一篇云：“碧水色堪染，白莲香正浓。分飞俱有恨，此别几时逢。藕隐玲珑玉，花藏缥缈容。何当假双翼，声影暂相从。”确逐之，化为翡翠飞去。《树萱录》[同上] \\n 番禺郑仆射尝游湘中，宿于驿楼。夜遇女子诵诗云：“红树醉秋色，碧溪弹夜弦。佳期不可再，风雨杳如年。”顷刻不见。《树萱录》[同上] \\n “明月清风，良宵会同。星河易翻，欢娱不终。绿樽翠杓，为君斟酌。今时(夕)不饮，何时欢乐！”此《广记》所载鬼诗也。山谷云：“当是鬼中曹子建所作。”翰林苏公以为然。又一篇云：“玉户金缸，愿陪君王。邯郸宫中，金石丝簧。郑女卫姬，左右成行。纨绮缤纷，翠眉红妆。王欢转盼，为王歌舞。愿得君欢，长无灾苦。”苏公以为“邯郸宫中，金石丝簧”，此两句不惟人少作，而知之者亦极难得耳。醉中为余书此。张文潜见坡谷论说鬼诗，忽曰：“旧时鬼作人语，如今人作鬼语。”二公大笑。《王直方诗话》[同上] \\n 东坡作《虔州八境诗》曰“山中木客解吟诗”。《十道四番志》记虔州上洛山有木客鬼，与人交甚信，未尝言能作诗也。后得《续法帖》记木客诗云：“酒尽君莫沽，壶倾我当发。城市多嚣尘，还山弄明月。”方知得句之因。徐铉谓鄱阳山中有木客，自言秦时造阿房宫采木者。岂铉未尝见《十道四番志》也(耶)？《漫叟诗话》[同上] \\n “春草萋萋春水绿，野棠开尽飘香玉。绣岭宫前白发人，犹唱开元太平曲。”“忽然湖上片云飞，不觉舟中雨湿衣。折得荷[花]浑忘却，空将荷叶盖头归。”“浦口潮来初渺漫，莲舟溶漾采花难。芳心不惬空归去，会待潮回再摘看。”“爷娘送我青枫根，不记青枫几回落。当时手刺衣上花，今日为灰不堪着。”“惆怅金泥扑蝶裙，春来犹见伴行云。不教布施刚留得，恰似知逢李少君。”“卜得上峡日，秋江风浪多。巴陵一夜雨，肠断《木兰歌》。”余与鲁直、寿朋、天[启]会于伯时斋舍，此一卷皆仙鬼所作或梦中所作也。又记《太平广记》中有人为鬼物所引入墟墓，皆华屋洞户。忽为劫墓者所惊出，遂失所见，但云：“芫花半落，松风晚清。”吾每爱此两句。东坡[同上] \\n 《酉阳杂俎》载鬼诗两篇，山谷喜道之，其一曰：“长安女儿踏春阳，无处春阳不断肠。舞袖弓弯浑忘却，娥眉空带九秋霜。”其二曰：“流水涓涓芹弩芽，织鸟双飞客还家。荒村无人作寒食，殡宫空对棠梨花。”《洪驹父诗话》[同上] \\n 李真言字希古，尝梦至一宫殿，有数百妓抛球，人唱一诗，觉而记三首云：“侍宴黄昏未肯休，玉阶夜色月如流。朝来自觉承恩最，笑倩旁人认绣球。”“隋家宫殿锁清秋，曾见婵娟飏绣球。金钥玉箫俱寂寂，一天明月照高楼。”“堪恨隋家几帝王，舞腰挼尽绣鸳鸯。如今重到抛球处，不是金炉旧日香。”《今古(古今)诗话》中载此诗只有二首，不及此详备，故尽录之。《侯鲭录》[同上]"}
{"章节": "卷四十三", "正文": "卷四十三 \\n  \\n 释氏门 \\n 坡《赠辨才》云：“我比陶令愧，公为远公优。”时辨才退居，未尝出入，坡往见之，遂出至风篁岭。又云：“如(聊)使北(此)山人，求(永)记二老游。”用老杜《寄赞上人》“与子成二老，来往亦风流”，皆一儒一释也。又《寄参寥问少游失解》云：“底事秋来不得解，〈之〉定中试与问诸天。”盖刘禹锡《和宣上人贺王侍郎放榜后诗》云：“借问至公谁可印(印可)，支郎天眼定中观。”不惟兼具儒释，又正属科场事，其不泛如此。《溪诗话》[卷八] \\n 梦得送僧君素云：“去来皆是道，别此(此别)不消魂。”坡云：“古今正自同，岁月何必书？”此等语皆通彻无碍。释氏所谓具眼也。同上[卷七] \\n 端师子始见弄师子者，发明心要，则以彩帛像其皮，时时著之，因以为号。秦少游闻其高道(道高)，请申(升)座。端以手自指曰：“天上无双月，人间只一僧。一堂风冷笑(淡)，千古意分明。”少游首肯之。能诵《法华经》，必得钱五百乃开秩(帙)，日诵数句，即持钱地坐，去其缺薄者，易之而去。好歌《渔父词》，月夕必歌之达旦。有狂僧回头和尚，以左道鼓动流俗，士大夫亦安其妄。方对丹阳吕公肉食，端径至，指曰：“正当与么时，如何是佛？”回头不能遽对，端捶其头，推倒乃行。又有妖人号不托，掘秀州城外地，有佛像，建塔其上，倾城敬信。端见堪(揕)住曰：“如何是佛？”不托拟议，端趯之而去。章相子厚请升座，使余(俞)秀老撰疏叙其事曰：“推倒回头，趯翻不托。七轴之《莲经》未诵，一声之《渔父》先闻。”端听僧官宣至此，以手揶揄曰：“止。”乃引声吟曰：“本是潇湘一钓客，自东自西自南北。”大众杂然称善。端顾大笑曰：“我观法王法，法王法如是。”下座。《僧宝传》[《渔隐丛话》后集卷三七] \\n “钓鱼船上谢三郎。双鬓已苍苍。莎衣未必清贵，不肯换金章。汀草畔，浦花旁。静鸣榔，自来[往]。好个渔父家风，一片潇湘。”金华俞秀老作此篇，道人多传之。非道意岑寂，其语不能如是。苕溪渔隐曰：《传灯录》云：玄沙，福州闽县人，姓谢氏。幼好垂钓，泛小艇于南台江，狎诸渔者。年甫三十，忽慕出尘，乃弃钓艇，投芙蓉山训禅师落发。[秀老]用此事也。山谷[同上] \\n 《冷斋夜话》谓道潜作诗，追法渊明，其诗有逼真处，曰：“数声柔橹苍茫外，何处江村人夜归？”又曰：“隔林仿佛闻机杼，知有人家住翠微。”余细味之，句格固佳，但[不]异(类)渊明语，岂得谓之逼真处？若东坡《和陶诗》“前山正可数，后骑且勿驱”，此方是逼真处。德(惠)洪不善评诗，此(其言)岂足凭哉！《苕溪渔隐》[同上] \\n 师住天台[山]梅子真旧隐。一僧入山迷路，问曰：“和尚在此山多少时也？”师曰：“只见四山青又黄。”又问：“出山路什么处去？”师曰：“流水可随(四字作“随流”)去。”僧归说似盐官，盐官令僧去请[师]出山。师有偈云：“摧残枯木倚寒林，几度逢春不变心。樵客遇之犹不顾，郢人那得苦追寻？”大寂闻师住山，乃令一僧到问曰：“和尚见马师得个什么，便住此山？”师云：“马师向我道即心是佛，我便向这里住。”僧云：“马师近日佛法又别。”师云：“作么生别？”僧云：“近日又道非心非佛。”师云：“这老汉惑乱人，未有了日。任汝非心非佛，我只管即心即佛。”其僧回，举似马祖，祖云：“大众，梅子熟也。”苕溪渔隐曰：韩子苍《送僧住梅山诗》云：“寺闻(门)岑寂知何许？想到(对)千岩万壑开。待得梅山梅子熟，不辞先寄一枝来。”用前事也。《传灯录》[同上] \\n “梵志翻著袜，人皆道是错。乍可刺尔眼，不可隐我脚。”一切众生颠倒，皆类如此。乃知梵志是大修行人也。昔茅容季伟，田家子尔，杀鸡饭其母，而以草具饭郭林宗。林宗起拜之，因劝使就学，遂为四海名士。此翻着袜法也。今人以珍馔奉客，以草具奉其亲；涉世合义则与己，不合义则称亲：万世同流，皆季伟之罪人也。山谷《王梵志》[同上前集卷五八] \\n 明州妙音僧法渊，为人阳狂，日饮酒市肆，歌笑自如。丐钱于人，得一钱即欣然以为饮(足)，得之多，复与道路废疾穷者。能言人祸福无不验，人疑其精于术数，故号渊三命。发言无常，及问之，掉头不答(顾)，惟云去，去。有丧之家，必往哭之，葬则送之，无贫富皆往，莫测其意。人以其狂，又号颠僧。大觉禅师初住育王，开堂，僧倔然出问话，人莫不窃笑。大觉问：“颠僧是颠了僧，僧了颠？”答曰：“大觉是大了觉，觉了大？”大觉默然，众皆惊愕。一日忽于市相别，携酒一壶，至郡守宅前据地而饮，观者千余人。酒尽，怀中出颂一首欲化去，众皆引声大呼云：“不可于此。”遂归妙音，趺坐而化。颂曰：“咄，咄，平生颠蹶。欲问临行，炉中大雪。”真相至今存焉。《三山老人语录》[同上后集卷三七] \\n 蓬州道士贾善翔字鸿举，能剧谈，善琴嗜酒，士大夫喜与之游。东坡尝过之，献(戏)书问曰：“身如芭蕉，心如莲花，百节疏通，万窍玲珑。来时一，去时八万四千。”末云：“鸿举下语。”贾答曰：“老道士这里没许多般数。”张天觉跋其后云：“去时八万四千，不知落在那边。若不斩头觅活，谁知措大参禅。”《东皋杂录》[同上] \\n 太白《夜怀》有句云：“宴坐寂不动，大千入毫发。”潘佑《独坐》有句云：“凝神入混茫，万万(象)成虚空。”予爱二才子吐辞精敏之力等，入道深密之状同。合而书之，聊资己用。《法藏碎金》[同上] \\n 近时僧洪觉范颇能诗，其《题李愬画象》云：“淮阴北面师广武，其气岂止吞项羽！公得李祐不肯诛，便知元济在掌股。”此诗当与黔安并驱也。顷年仆在长沙，相从弥年，其他诗亦甚佳，如云：“含风广殿闻棋响，度日长廊转柳阴。”颇似文章巨公所作，殊不类衲子。又善作小词，情思婉约似秦少游，至如仲殊、参寥，虽名世，皆不能及。《许彦周诗话》[同上] \\n “城外土馒头，馅草在城里。一人吃一个，莫嫌没滋味。”己且为土馒头，尚谁食之！今改“预先着酒浇，使教有滋味”。仙谷《王梵志》[同上前集卷五六] \\n 余在(住)临川景德寺，与谢无逸辈升阁，得禅月所画十八应真象甚奇，而失第五轴。予口占嘲之曰：“十八声闻解唾(埵)根，少丛林汉乱山门。不知何处罗斋去，不见云堂第五尊。”明日，有女子来拜，叙曰：“儿，南营兵妻也，寡而食素。夜梦一僧来言曰：‘我本景德僧，因行失队，烦相引归寺可乎？’既觉而邻家邀饭，入其门，见壁间有画异僧，形象(状)了然梦中所见也。”时朱世英守临川，异之，使迎还阁藏之。《冷斋夜话》[同上] \\n 元丰间尝久旱，裕陵禁中斋祷甚力。一夕梦有僧乘马驰空中，口吐云雾，既觉，而雨大作。翌日，中贵人道梦中所见，物色于相国寺山(三)门五百罗汉中，至第十三尊略仿佛，即迎入内观之，正所梦也。王丞相禹玉作《喜雨诗》云：“良弼为霖辜所(宿)望，神僧吐雾应精求。”元参厚之云：“仙骥籋云穿仗下，佛花吹雨布(匝)天流。”盖记此事。相国寺罗汉，本江南李氏时物，在庐山东林寺。曹翰下江州，尽取其城中金帛宝货，连百余舟，私盗以归。无以为名，乃取罗汉每舟载十许尊献之。诏因赐相国寺，当时谓之“押纲罗汉”。《石林诗话》[同上] \\n 鲁直使予对句云“呵镜云遮月”，对曰：“啼妆露看(着)花。”鲁直罪予于诗深刻见骨，不务含蓄。予竟不晓此论。《冷斋夜话》[同上] \\n 《僧宝传》，觉范所撰也。但欲驰骋其文，往往多失事实。至于作赞，又杂以诗句，此岂史法示褒贬之意也哉？其诗云：“行尽湘西十里松，到门却立数诸峰。崇公事迹无寻处，庭下春泥见虎踪。”又云：“庐山殿阁如生成，食堂处处禅床折。我自三门如冷灰，尽日长廊卷风叶。”又为奇语云：“如月照众水，波波顿见而月不分，如春行万国，处处同时而春无迹。”但其才性竞爽见于言语文字间，若于禅门本分事则无之也。《苕溪渔隐》[同上后集卷三七] \\n 前辈好称僧悟清[诗]“鸟归花影动，鱼没浪痕圆”，以为句意皆新。然余读后梁沈君攸《临水诗》云“花落圆纹出，风急细流翻。”乃知“鱼[没]浪痕圆”之句出于此也。《复斋漫录》[同上] \\n 泉州僧庆老有诗云：“交情老去淡如水，病骨秋来瘦作(似)松。”真方外语也。《诗说》[同上] \\n 汪彦章《龙溪集》有《霜余溪上四绝》，癞可《东溪集》亦有《霜余溪上五绝》，内四绝即《龙溪集》中诗，但一绝不是，所谓“故人江北江南岸”者，余皆同之，不知竟谁作邪？四绝中，其一云：“水似秋蛇巧作蟠，山如浓翠拥高鬟。清风明月原无主，乞我烟萝茅数间。”味(殊)清駃可爱。《苕溪渔隐》同上"}
{"章节": "卷四十四", "正文": "卷四十四 \\n  \\n 释氏门 \\n 予谪海外，上元，椰子林中渔火三四而已。中夜闻猿声凄动，作词曰：“凝祥宴罢闻歌吹。画毂走，香尘起。冠压花枝驰万骑。马行灯闹，凤楼帘卷，陆海鳌山对。当年曾看天颜醉。御杯举，欢声沸。时节虽同悲乐异。海风吹梦，岭猿啼月，一枕思归泪。”又有《怀京师诗》云；“十分春瘦缘何事？一掬归心未到家。”苕溪渔隐曰：忘情绝爱，此瞿昙氏之所训，惠洪身为衲子，词句有“一枕思归泪”及“十分春瘦”之语，岂所当然？又自载之诗话，矜炫其言，何无识之甚耶？《冷斋夜话》[《渔隐丛话》前集卷五六] \\n 往年余宰分宁，觉范从高安来，馆之云岩寺。寺僧三百，各持一幅纸求诗于觉范，觉范斯须立就。余见之不怿，曰：“诗当少加思，岂若是容易乎？”觉范笑曰：“取笑(快)吾意而已。”相别十年，览其遗编，追记平生，不觉陨泪。余欲删去冗长，定取精深数十百首，仍为作序以示世人，老懒未暇也。僧中初无具诗眼者，已刻板[于]书肆，每以为恨。韩子苍[同上] \\n [洪觉范诗云]：“已收一霎挂龙雨，勿(忽)起千岩攧鹞风。”挂龙对攧鹞皆方言，古今人未尝道。又云：“丽句妙于天下白，高才俊似海东青。”又云：“文如水行川，气如春在花。”皆奇句也。《雪浪斋日记》[同上] \\n 余至琼州，刘蒙叟方饮于张守之席，三鼓云(矣)，遣急足来觅长短句，欲问(问欲)叙何事，蒙叟视烛有蛾，扑之不去，曰：“为赋此。”急足反走，持纸曰：“急为之，不然获谴也。”余口授吏书之曰：“密(蜜)烛花光清夜阑。粉衣香翅绕团团。人犹认假为真实，蛾岂将灯作火看。方叹息，为遮栏。也知爱处实难拚。忽然性命随烟焰，始觉从前被眼瞒。”蒙叟醉笑首肯之。既北渡，夜发海津，又赠行，为之词曰：“一段文章种性。更谪仙风韵。画戟丛中，清香凝宴寝。落日清寒落(勒)花信。愁似海洗光词锦。后夜归舟，云涛喧醉枕。”《冷斋夜话》[同上] \\n 东坡长短[句云]：“村南村北响缫车。”参寥诗云：“隔林仿佛闻机杼，知有人家在翠微。”秦少游：“菰蒲深处疑无地，忽有人家笑语声。”三诗大同小异，皆奇句也。《高斋诗话》[同上] \\n 吴僧道潜有标置，常自姑苏归西湖，经临平道中作诗云：“风蒲猎猎弄轻柔，欲立蜻蜓不自由。五月临平山下路，藕花无数满汀洲。”东坡赴官钱塘，过而见之，大称赏，已而相寻于西湖，一见如旧相识。及坡移守东徐，潜往访之，馆于逍遥堂，士大夫争识之。东坡馔客罢，与[之]俱来，红妆拥随之。东坡遣一妓前乞诗，潜援笔而成曰：“寄语巫山窈窕娘，好将魂梦恼襄王。禅心已作沾泥絮，不逐春风上下狂。”一坐大惊，自是名闻海内。然性褊，憎凡子如仇。尝作诗曰：“去岁春风上国行，烂窥红紫厌平生。而今眼底无姚魏，浪蕊浮花懒问名。”士论以此少之。道潜作诗追法渊明，其语有逼真处。曰：“数声柔橹苍茫外，何处江村人夜归。”又曰：“隔林仿佛闻机杼，知有人家在翠微。”时从东坡在黄州，士大夫以书抵坡曰：“闻日与诗僧相从，岂非‘隔林仿佛闻机杼’者乎？真东山胜游也。”坡以书示潜，诵前句，笑曰：“此吾师七字师号。”《冷斋夜话》[同上] \\n 华亭船子和尚有偈曰：“千尺丝纶直下垂，一波才动万波随。夜静水寒鱼不食，满船空载月明归。”丛林盛传，想见其为人。山谷倚曲音歌成长短句曰：“一波才动万波随，蓑笠一钩丝。金鳞正在深处，千尺也须垂。吞又吐，信还疑。上钩迟。水寒江静，满目青山，载月明归。”《冷斋夜话》[同上] \\n 灵彻诗僧中第一，如“海月生残夜，江春入暮年。”“窗风枯砚水，山雨慢瑟(琴)弦。”“经来白马寺，僧到赤乌年。”前辈评此诗云：“转石下千仞江。”《雪浪斋日记》[同上] \\n 唐李憕之子源，以父死王难，不仕，居洛阳惠林寺，与僧圆泽游。一日，相约游峨嵋山，源欲溯峡，泽欲取斜谷路。源不可，曰：“吾已绝世事，岂可复道京师哉！”舟次南浦，见妇人锦裆负瓮而汲者，泽望而泣曰：“吾不欲由此者，为是也。”源惊问之，泽曰：“妇人姓王氏，吾当为子，孕三岁矣，吾不来，故不得乳。今既见，无可逃者。三日浴儿时，愿公临我，以一笑为信。后十二年，杭州天竺寺外当与公相见。”至暮泽亡。妇乳三日，源往视之，儿见源果笑。源后适吴赴其约。闻葛洪川畔有牧童扣牛角而歌曰：“三生石上旧精魂，赏月吟风不要论。惭愧情人远相访，此身虽异性长存。”问：“泽公健否？”答曰：“李公真信士。”又[歌]曰：“身前身后事茫茫，欲话因缘恐断肠。吴越山川寻已遍，却回烟棹上瞿塘。”遂去，不知所之。东坡诗云：“欲向钱塘访圆泽，《葛洪波(陂)》畔带秋深。”即此事也。《甘泽谣》[同上] \\n 远法师居庐山下，持律精苦，过中不受密(蜜)汤；而作诗换酒饮陶彭泽。送客无贵贱，不过虎溪，而与陆道士行，过虎溪数百步，大笑而别。故禅月作诗云：“爱陶长官醉兀兀，送陆道士行迟迟。买酒过溪皆破戒，斯何人斯师如斯！”故效之：“留陶渊明把酒碗，送陆修静过虎溪。胸次九流清似镜，人间万事醉如呢。”山谷[同上] \\n 文殊问无著：“近离甚处？”著云：“南方。”殊云：“南方佛法如何多少？”著云：“或三百，或五百。”著问：“此[间]如何住持？”殊云：“凡圣同居，龙蛇浑杂。”著云：“多少众？”殊云：“前三三，后三三。”雪窦颂曰：“千峰盘屈色如蓝，谁谓文殊是对潭(谈)！堪笑清凉多少众，前三三与后三三。”《传灯录》[同上] \\n 大觉怀琏，禅学外工诗，荆公与之游，尝以其诗示欧公。曰：“此道人作肝脏馒头也。”荆公不悟其戏，问其意。欧公曰：“是中无一点菜气。”琏蒙仁庙赏识，留住东京静(净)因禅院甚久。尝作诗进呈乞还山林曰：“千簇云山万壑流，闲身归老此峰头。殷勤愿祝如天寿，一炷清香满石楼。”又曰：“尧仁况是如天阔，乞与孤云自在飞。”《冷斋夜话》[同上卷五七] \\n 东坡言僧诗要无蔬笋气，固诗人龟鉴。今时误解，便作世网中语，殊不知本分家风，水边林下气象，盖不可无。若尽洗去清拔之韵，便(使)与俗同科，又不(何)足尚？齐己云“春深游寺客，花落闭门僧”，惠崇云“晓风飘磬远，暮雪入廊深”之句，华实相副，顾非佳句耶？天圣间，闽僧可士有《送僧诗》云：“一钵即生涯，随缘度岁华。是山皆有寺，何处不为花(家)？笠重吴天雪，鞋香楚地花。他年访禅室，宁惮路途(歧)赊？”亦非食肉者能到也。《西清诗话》[同上] \\n 西湖僧清顺，怡然清苦，多佳句。尝赋《十竹诗》曰：“城中寸土如寸金，幽轩种竹只十个。春风慎勿长儿孙，穿我阶前绿苔破。”又有：“久服林下游，颇识林下趣。从渠绿阴繁，不碍清风度。闲行石上眠，落叶不知数。一鸟忽飞来，啼破幽绝处。”荆公游湖上爱之，乃称扬其名。坡晚年亦与之游，甚多酬唱。《冷斋夜话》[同上] \\n 东吴僧惠诠，佯狂垢污而诗语清婉。尝书湖上一山寺壁曰：“落日寒蝉鸣，独归林下寺。柴扉夜来(未)掩，片月随行屦。惟闻犬吠声，更入清萝去。”东坡一见而和其后曰：“但闻烟外钟，不见烟中寺。幽人行未已，草露湿茫屦。惟应山头月，夜夜照来去。”诠竟以此诗知名。《冷斋夜话》[同上] \\n 东坡元丰末年得请归耕阳羡，舟次瓜步，以书抵金山了元禅师曰：“不必出山，当学赵州平等接人。”元得书径来，东坡迎笑问之，曰(元)以偈为献曰：“赵州当日少谦光，不出三门见赵王。争似金山无量相，大千都是一禅床！”东坡拊掌称善。《僧宝传》[同上] \\n 王荆公丁家艰，阅内典于蒋山，与赞元禅师游从如兄(昆)弟。公尝问祖师意旨，元不答。公益扣之，[元曰]“公般若有障三，有近道之质一。更两生来恐纯熟。”公曰：“愿闻其说。”元曰：“公世缘深，怀经济之志；用舍不能必，心未平，又多怒；而学问尚理，于道为所知愚：此其三也。特视利名如脱发，甘淡薄如头陀，此为近道，且当以教乘滋茂之可也。”公再拜受教。元为人闲靖寡言，客来无贵贱，寒温外无别语。公后罢相居定林，稍觉烦动即造元，相向默坐终日而去。有诗题觉海方丈赠之云：“往来城府住山林，诸法修(翛)然但一音。不与物为(违)真道广，每随缘起自禅深。舌根已净谁能坏，足迹如空我得寻。岁晚北窗聊寄傲，蒲萄零落半床阴。”人以为实录。《僧宝传》[同上] \\n 雪窦显禅师尝作偈云：“三分光阴二早过，灵台一点不揩磨。贪生日(逐)日区区去，唤起(不)回头争奈何！”世人贪着爱境，以妄为真，迷而弗返。读此偈者，宜如何哉？《雪窦语录》[同上]"}
{"章节": "卷四十五", "正文": "卷四十五 \\n  \\n 释氏门 \\n 王绩作《被召谢病诗》云：“横裁桑节杖，直剪竹皮巾。鹤警琴停(亭)夜，莺啼酒瓮春。颜回惟乐道，原宪岂伤贫！”观此数语，又岂以招聘为喜乎？坐独(《独坐》)诗：“寄(托)身千载下，聊游万物初。欲令无作有，翻觉实成虚。”《咏怀诗》云：“故乡行处是，虚室坐间同。日落西山暮，方知天下空。”《赠薛收诗》：“赖此北(有此)山僧，教我似(以)真如。使我视听遗，自觉尘累祛。”问有(则又)知绩有得于佛氏者甚深也。《西清诗话》[《韵语阳秋》卷一一] \\n 不立文字见性成佛之宗，达磨西来方有之，陶渊明时未有也。观其《自祭文》则曰：“陶子将辞逆旅之馆，永归于本〈归于本〉宅。”其《拟挽词》则曰：“有生必有死，早终非命促。”其作《饮酒诗》则曰：“采菊东篱下，悠然见南山。”“此中有真意，欲辨已忘言。”其《形影神》三篇皆寓意高远，盖第一达磨也。而老杜乃谓“渊明避俗翁，未必能达道”，何耶？东坡论陶子《自祭文》云：“出妙语于纩息之余，岂涉生死之流哉？”盖深[知]渊明者。同上[同上卷一二] \\n 世称白乐天学佛，得佛光如满时(旨)趣，观其“吾学空门不学仙”，“归则须归兜率天”之句，则岂解脱语耶？元微之诗虽不及乐天远甚，然其得处，岂乐天所能及哉？其《遣病诗》云：“况我早师佛，屋宅此身形。复舍彼(舍彼复)就此，去留何所萦？前身为过迹，来世即前程。蜕骨龙不死，蜕皮蝉自鸣。”则与贾谊“忽然为人，何足控持(抟)，化为异物，又何足患”之语何远耶？孟郊未尝留意于此，而吊元鲁山诗有“苟含天地秀，皆是天地身”之句，亦可嘉矣。同上[同上] \\n 许浑《送栖元弃释奉道诗》云：“仙骨本微灵鹤远，法心潜动毒龙惊。”《送勤尊师自边将入道诗》云：“苍鹰出塞胡尘灭，白鹤还乡楚水深。”《送李生弃官入道》云：“水深鱼避钩(钓)，云迥鹤辞笼。”皆奖之也。至《送僧南归诗》[则]云：“送师不得随师去，已戴儒冠事素王。”岂浑亦有逃禅之意也(耶)？同上[同上] \\n 钱起《投南山佛寺》云：“洗足解尘缨，忽觉天地(形)宽。庶将镜中象，尽作无主(生)观。”盖知百骸九窍，本非天形。至《悟真寺诗》云：“更闻东林磬，九窍本非一(可听不可说)。兴中寻觉花，寂尔诸象灭。”盖知妙明真心，不关诸象。起于是理亦可谓超然者矣。同上[同上] \\n 子由诵《楞严经》，悟一解六亡之义，自言于此道更无疑，然其作《风痹诗》乃有“数尽吾则行，未应堕冥漠”之句，则于理尚有碍矣(也)。而东坡乃谓“子由闻道先我”，何耶？东坡《奉新别子由》诗云：“何以解我忧，粗了一事大。”《哭遁儿》诗云：“中年忝闻道，梦幻讲已详。”故《赠钱道人》诗云：“首断故应无断者，冰消那复有冰知。主人若(苦)苦令侬认，认主人人竟是谁？”又云：“有主还须更有宾，不如(知)无镜自无尘。只从半夜安心后，失却当年觉痛人。”《赠东林总老》诗云：“溪声便是广长舌，山色岂非清净身？夜来八(四)万四(八)千偈，他日如何举似人？”如此等句，虽宿禅老衲，不能屈也。同上[同上] \\n 柳展如，东坡甥也，不问道于东坡而问道于山谷，山谷作八诗赠之。其间有“寝兴与时俱，由我屈伸肘；饭羹自知味，如此是道否”之句，是告之以佛理也。其曰：“咸池浴日月，深宅养灵根。胸中浩然气，一家同化元。”是教(告)之[以]道教也。“圣学鲁[东]家，恭惟同出自。乘流去本远，遂有作书肆。”是告之以儒道也。同上[同上] \\n 欧[阳]永叔素不信释氏之说，如《酬净照师》云：“佛说吾不学，劳师忽款关。吾方仁义急，君且云水(水云)闲。”《酬惟吾师》云：“子何独吾慕，自忘夷其身。韩子亦[尝]谓，收敛加冠巾。”是也。既登二府，一日被病亟，梦至一所，见十人冠冕环坐。一人云：“参政安得至此，宜速反舍。”公出门数步，复往问之：“公等岂非释氏所谓十王者乎？”曰：“然。”因问：“世人饭僧造经为亡人追福，果有益乎？”答云：“安得无益。”既寤，病良已。自是遂信佛法。文康公得之于除去非，去非得之于公之孙恕，当不妄。叶少蕴守汝阴，谒见永叔之子棐，久[之]不出。已而棐持数珠出谢曰：“今日适与家人共为佛事。”叶问其所以，棐曰：“先公无恙时，薛夫人已如此，公弗之禁〈止〉也。”[同上] \\n 远师作白莲社，与谢灵运、陆修静等十八人为社客，独渊明不肯入社，视众人固已高矣。无为子杨次公又从而笑之。其作《庐山五笑》，于陶有曰：“我笑陶彭泽，闻钟暗皱眉。蓝舆急回去，已是出山迟。”视彭泽又高一着矣。俱《丹阳集》[同上] \\n 佛氏《经律论》合五千四十八卷，置之《大藏》，所以传佛心印作将来眼，所补大矣。乐天诗词，其间何所不有，而置《大藏》何耶？东都圣善寺、苏州南禅院各有之，自且(且自)著《集序》，李公垂作诗美之曰：“永添《鸣(鸿)宝集》，莫杂《人(小)乘经》。”所谓盗憎主人者耶？又观《题文集柜》云：“身是邓伯道，世无王仲宣。只应分付女，留与外甥传。”于是(身)后名亦太孜孜矣。同上[同上] \\n 大观中，吴兴郡有邵宗益者，剖蚌将食，中有珠现罗汉象，偏袒右肩，矫首左顾，衣纹毕具。僧俗创见，遂奉以归慈感寺。之(寺)临溪流，建炎间，宪使杨应诚与客传玩之次，不觉越槛跃入水中。亟祷佛求之，于烟波渺茫之中一索而获，噫，亦异矣。叶少蕴有诗云：“九渊幽怪舞垂涎，游戏那知我独尊。应迹不辞从异类，藏身何意恋穷源。归来自说龙宫化，久住方知鹫岭存。此话须逢老摩诘，圆通无碍本无门。”曾公衮云：“不知一壳几由旬，能纳须弥不动尊。疑是吴兴清霅水，直通方广古灵源。月沉浊水圆明在，莲出污泥实性存。隐现去来初一致，莫将虚幻点空门。”一时名公和篇甚众，今藏慈[感]寺。同上[同上] \\n 有唐中叶浮屠中有四澄观。架支提以舍僧伽者，洛中之澄观也。故退之元和五年为洛阳令与之诗云：“火烧水转扫地空，突兀便高三百尺。”“洛阳穷秋厌穷独，丁丁啄门疑啄木。有僧来访呼使[前，伏]犀插脑高颊权(颧)”者也：参元(无)名大师为《华严疏》主译经润文者，会稽之澄观也。故裴休为其塔铭云：“元和五年授僧统印，历九宗圣世，为七帝门师，俗寿一百二”者也。《传灯录》有镇国大师澄观《答皇太子问心要》，有“心心作佛，无一心而非佛心；处处成道，无一尘而非佛国”之句。所造超诣，岂若前二澄观有(布)金植福、算沙穷海者之比哉？又有曹谿别出第二世五台山华严澄观大师，既有华严二字，又有无名禅[师]法嗣之言，似即会稽(之)澄观。然续(录)云无机缘语句可录，则又非也。[同上] \\n 《金光明经》载，流水长者子以象负水救十千鱼，生忉利天，可谓悲济之极，报验之速矣。厥后现(见)于记传，有放蟆得金放龟得印者，其类甚多。遂使上机生无缘之慈，下士冀有因之果，皆流水长[者]子之慈意[也]。余居泛金溪上，暇日率同志拏小舟载鱼鳖虾蟹，命五比丘诵宝胜佛名，若十二因缘法作梵呗，舍之溪中。坐间有请作诗以纪一时之事者，余辄为书云：“渔师竟日渔，水族作斤卖。小捐使鬼兄，满载获鳞介。鲲鲸未易罗，所得亦殊态。青蛙尽公私，朱鲔兼小大。霜鲈尚贯针(钩)，土负或粘块。轮囷积文螺，郭索走苍蟹，湿沫相煦濡，自分煮姜芥。岂知恻隐人，规作江湖贷。因呼小青翰，放溜舞澎湃。趺坐延黑衣，号佛指青濑。经翻(飞)《流水篇》，梵起鱼山呗。倾盆带寒藻，圉圉看于迈。惊疑或依蒲，喜濯或生喝。快若鹰辞(避)韝，欢如囚破械。定非校人池，恐是余不派。愿汝藉佛力，永脱钩网债。口腹聊尔耳，香饵莫渠爱。”并同上[同上]"}
{"章节": "卷四十六", "正文": "卷四十六 \\n  \\n 释氏门 \\n 韦应物《奉酬[谢]处士叔诗》云：“高斋乐宴罢，清夜道相存。”东坡次王巩韵云：“那能废诗酒，亦未妨禅寂。”子由《春尽》诗云：“《楞严》十卷几回读，法酒三升是客同。”道贵冲寂，寞(宴)主欢畅，二者恐不能相兼也。白乐天延乐命釂之时不忘于佛事，至今达者(达者至今)讥之。《葛常之》[《韵语阳秋》卷四] \\n 衡州花光仁老以墨为梅花，鲁直观之叹曰：“如嫩寒春晓，行孤山篱落间，但欠香耳。”余因为赋长短句曰：“碧瓦笼晴香雾绕。水殿西偏，小驻闻啼鸟。风度女墙吹语笑。南枝破腊应开了。道骨不凡江瘴晓。春色通灵，医得花多(重)少。抱瓮酿寒春杳杳。谯门画角催残照。”又曰：“入骨风流国色，透尘种性真香。为谁风鬓涴啼妆？半树水村春暗。雪压低枝篱落，月高影动池塘。高情数笔寄微茫。小寝初开雾帐。”前《蝶恋花》，后《西江月》也。《冷斋夜话》[《渔隐丛话》前集卷五六] \\n 余自并州还故里，馆延福寺，寺前[有]小溪，风物类斜川，余儿童时戏剧之地也。尝春深独行溪上，作小诗曰：“小溪倚春涨，攘我夜月湾。新晴为不平，约束晚见还。银梭时拨刺，破碎波中山。整钓背落日，一叶嫩红间。”又尝莫寒归见白鸟，作诗曰：“剩水残山惨淡间，白鸥无事小舟闲。个中着我添图画，便是华亭落照湾。”鲁直曰：“观君诗说烟波漂渺处，如陆忠州论国政，字字坦夷。前身非篙师沙户种类耶？”有诗，其略云：“吾年六十子方半，槁项颠(顶)螺度(忘)岁年。”“脱却衲衣着蓑笠，来伴涪翁刺钓船。”尝对渊材诵之〈曰〉，渊材曰：“此退之《澄观》‘我欲收敛加冠巾’换骨句也。”《冷斋夜话》[同上] \\n 余还自珠崖，馆于高安大愚山。陈莹中自台州载其家来漳浦，过九江，爱庐山因家焉。以书督余兼程来，余以三日至湓城。莹中曰：“自此公(宜)可禁作诗，无益于事。”余曰：“敬奉教。然余儿时好食肉，母使持斋，余叩头乞先饫餐肉一日。母许之。今日当准食肉例，先吟两诗，喜吾二人死而更生，何如？”莹中许焉。曰：“雁荡天台看不足，尽般儿女寄蓬窗。往来漳水谋二顷，偶爱庐山家九江。名节适真如醉白，生涯领略似湘庞。向来万事都休理，且听楼钟一夜撞。”“与公灵鹫曾听法，游戏人间知几生？夏口瓮中藏画象，孤山月下认歌声。翳消已觉[花无]蒂，矿尽方知珠自明。数抹夕阳残雨外，一番飞絮满江城。”莹中喜而谓余曰：“此岐山猪肉，虽美无多食。”后三年，余客漳水，见莹中侄胜柔自九江来，出诗示余曰：“仁者难逢思有常，平居慎勿恃何妨。争先世路机关恶，近后语言滋味长。可口物多偏(终)作疾，快心事过必为伤。与其病后求良药，不若病前能自防。”余谓胜柔曰，“公痴[叔]诗，如食鲫鱼，惟恐遭骨刺，与岐山猪肉不可同日而语也。”《冷斋夜话》[同上] \\n 陈莹中谪合浦时，余在长沙，以书抵余为负《华严经》入岭，有偈曰：“大士游方兴尽回，家山风月绝纤埃。杖头多少闲田地，挑取《华严》入岭来。”余和之曰：“因法相逢一笑开，俯看人世过飞埃。湘南岭外休分别，圆寂光中共往来。”又闻岭外大雪，作二偈寄之曰：“传闻岭外雪，压倒千年树。老儿拊手笑，有眼未曾睹。故应润物材，一洗瘴江雾。寄语牧牛人，莫教头角露。”又曰：“偏(遍)界不曾藏，处处光皎皎。开眼失踪由，都缘太分晓。园林忽生春，万瓦粲一笑。遥知忍冻人，未悟安心了。”《冷斋夜话》[同上] \\n 余观志公《十二时颂》，自非深悟上乘同佛知见，岂能作此语也？是时达磨犹未西来，志以(“以”作“公已”)明此理，所谓先得我心之所同然者。志公没于天监十三年，而达磨以普通八年至金陵，由此之魏，传佛心印，禅宗方兴。近世学佛者，往往忽此颂而弗观，盖贵耳而贱目矣(耳)。余尝手书此颂，置之座右，朝夕味之，尤爱其最后一首，云：“鸡鸣丑，一颗圆珠明(明珠圆)已久。内外推寻觅总无，境上施为浑大有。不见头，又无手，世界坏时终不朽。未了之人听一言，只这如今谁动口？”以至二(三)祖《信心铭》、永嘉《证道歌》，皆禅学之髓，初地之人，其可弗观乎？《苕溪渔隐》[同上后集卷三七] \\n 陈体常答黄冕仲二书，叙学佛之旨，深切著明。余尝三复其言，叹其有理，恨未能尽行也。体常又有颂六首，今录二首，其一云：“密坐研穷有细微，到头须是自忘机。应无祖佛能超越，岂有冤亲更顺违！历历孤明犹认影，巍巍独露(步)尚披衣。翻嗟会得昭灵者，也道寻师[得]旨归。”其二云：“个中端的有谁知，知者归来到者稀。即见即闻还错会，离声离色转乖违。山青水绿明玄旨，鹤唳猿啼显妙机。有意觅渠终不遇，无心到处尽逢伊。”《冷斋夜话》云：陈莹中北归过南昌，言邹志完在韶州极精进，闭门诵《华严经》，舍利生袖间，此真入信位。日诵《华严》于观音象前，有修竹三根生象之后。志完揭茅出之不可，乃垂枝覆象，如世所画宝陀岩竹，今犹无恙。韶人扃锁之，以为过客游观。北还至永州，淡山岩有驯狐，凡贵客至则鸣。志完将至而狐辄鸣，寺僧出迎，志完怪之，僧以狐鸣为言。志完作诗曰：“我入幽岩亦偶然，初无消息与人传。驯狐戏学仙伽客，一夜飞鸣报老禅。”《苕溪渔隐》[同上] \\n 余读刘兴朝《悟道经(发)真集》，其言曰：“余少治儒术，长登仕版，盖未尝信佛也。三十有二岁，见东林长老总公，与之语七日，始生信焉。即取其书读之三年，盖恨其信之之晚也。然循其理而体会，则似悟还迷；依其法而行持，则暂静还扰。既而阅《传灯录》，始知佛有法眼妙心，密相付嘱。而达磨西来单传此事，众生悟者，可以见性而了心。其后发明此事，但觉境界非常。取《证道歌》读之，句句尽是吾之心地。读至‘六般神用空不空，一颗圆光色非色’，如是希奇之事，吾今已得现前。任是千圣出来，已(也)须退步始得。示人以偈曰：‘世间多少英灵(雄)汉，终是(日)迷头唤(没)人唤。可怜眼底黑漫漫，不见骊珠光灿烂。过今晡，又来旦，不觉年华暗中换。急抬头，高着眼，径寸不容(在)蚌中产。灵利男儿荐得时，好笑交(教)渠肠欲断。’又诗云：‘今士(古)堂堂此事同，归因处处获圆通。片心豁去沧溟窄，双眼开来宇宙空。出海银蟾光动地，离弦金簇疾追风。须知佛祖埋藏后，坐断千差(崖)是此翁。’”《苕溪渔隐》[同上]"}
{"章节": "卷四十七", "正文": "卷四十七 \\n  \\n 丽人门 \\n 铜雀伎，古人赋咏多矣。郑愔云：“舞余依帐泣，歌罢向陵看。”张正见云：“云惨当歌日，松吟欲舞风。”贾至云：“灵几临朝奠，空床卷夜衣。”王勃云：“妾本深宫妓，曾城闭九重。君王欢爱尽，歌舞为谁容？”沈佺期云：“昔年分食鼎(鼎地)，今日望陵台。一旦雄图尽，千秋遗令开。”皆佳句也。罗隐云：“强歌强舞竟难胜，花落花开泪满缯。只合当年伴君死，免教憔悴望西陵。”似比诸人差有意也。魏武阴贼险狠，盗有神器，实窃英雄之名。而临死之日，乃遗令诸子，不忘于葬骨之地，又使伎人看(著)铜雀台上以歌舞其魂，亦可谓愚矣。东坡云：“操以病亡，子孙满前，而咿嘤涕泣，留连妾妇，分香卖履，区处衣物。平生奸伪，死见真性。”真名言哉！《葛常之》[《韵语阳秋》卷一九] \\n 人君不能制欲于妇人，以至溺惑废政，未有不乱亡者。桀奔南巢，祸阶妹喜；鲁桓亡国(灭身)，惑始齐姜。妲己、褒姒以至杨妃、张、孔(张孔杨妃)之徒，皆是也。吴[之]于西施，王之耽惑不减于诸后，一夕，越兵至，而王不知也。郑毅夫诗云：“十重越甲夜城围，燕罢君王醉不知。若论破吴功第一，黄金只合铸西施。”谓非西施则吴不亡，吴不亡，则安得以黄金而铸[范蠡]之容哉！[而]东坡《范蠡诗》云：“谁将暗矢射(射御教)吴儿，长笑申公为夏姬。却遣姑苏有麋鹿，更令(怜)夫子得西施！”言楚申公欲弱楚而强吴者，以夏姬之故，曾不如范蠡灭吴霸越而坐得西施也。同上[同上] \\n 韩康公上元召从官数人，出家妓侍饮。其专宠者曰鲁生，偶中蜂螫，少顷，持扇就东坡乞诗。诗中有“鱼吹细浪歌摇日，舞罢花枝蜂入怀”之句。上句记姓，下句记事。《侯鲭录》[《渔隐丛话》前集卷六○] \\n 东坡尝饮一豪士家，出侍姬十余人，皆有姿伎。其间有一善舞者名媚儿，容质颇丽而躯干甚伟，豪士特所宠爱。命乞诗于公，公戏为四句云：“舞袖蹁跹，影摇千尺龙蛇动；歌喉宛转，声撼半天风雨寒。”妓赪然不悦而去。《遁斋闲览》[同上] \\n 王晋卿都尉既丧蜀国，贬均州，姬侍尽逐。有一号(歌)者号啭春莺，色艺两绝，平居属念，不知流落何许。后二年内徙汝阴，道过许昌市旁小楼，闻泣声甚悲。晋卿异之，问乃啭春莺也。恨不可复得，因赋一联：“佳人已属沙吒利，义士今无古押衙。”晋卿每话此事，客有足成章者，晋卿览之尤怆然。其词曰：“几年流落向天涯，万里归来两鬓华。翠袖香残空浥泪，青楼云渺定谁家？佳人已属沙吒利，义士今无古押衙。回首音尘两沉绝，春莺休啭沁园花。”《西清诗话》[同上] \\n 蔡持正谪新州，侍儿名琵琶。尝养一鹦鹉，持正每呼琵琶，即和(扣)一响板，鹦鹉传言呼之。琵琶卒后，误触响，犹传言呼之。持正感伤成疾不起。尝为诗云：“鹦鹉言犹在，琵琶事已非。伤心瘴江水，同渡不同归。”苕溪渔隐曰：持正守安州，夏日登车盖[亭]作十绝句，为吴处厚笺注，得罪谪新州。其间一绝云：“纸屏石枕竹方床，手倦抛书午梦长。睡起莞然成独笑，数声渔笛在沧浪。”殊有闲适自在之意。《侯鲭录》[同上] \\n 回纹两读(续)必遍，独此五诗不然。其一曰：“红窗小泣低声怨，永日春寒斗帐空。中酒落花飞絮乱，晓莺啼破梦匆匆。”其二曰：“同谁更倚[闲]窗绣，落日红扉小院深。东复西流分水岭，恨兼愁续断弦琴。”其三曰：“寒信风飘霜叶黄，冷灯残月照空床。看君寄忆回纹锦，字字萦愁写断肠。”其四曰：“前堂画烛残凝泪，半夜清香旧染衾。烟锁竹枝寒宿鸟，水沉天色霁横参。”其五曰：“娥翠敛时闻燕语，泪珠弹处见鸿归。多情妾似风花乱，薄幸郎如露草希(晞)。”《漫叟诗话》[同上] \\n 曾子宣夫人魏氏作《虞美人草行》云：“鸿门玉斗纷如雪，十万降兵夜流血。咸阳宫殿三月红，霸业已随烟烬灭。刚强必死仁义王，阴陵失路非天亡。英雄本学万人敌，何用屑屑悲红妆。三军散尽旌旗倒，玉帐佳人坐中老。香魂夜逐剑光飞，青血化为原上草。芳心寂寞寄寒枝，旧曲闻来似敛眉。哀怨徘徊愁不语，恰如愁听楚歌时。滔滔逝水流今古，汉楚兴亡两丘土。当时遗事久成空，慷慨樽前为舞谁(谁舞)？”苕溪渔隐曰：此诗乃许彦国表民作。表民，合肥人。余昔随侍先君守合肥，尝借得渠家集，集中有此诗。又合肥老儒郭全美乃表民席下旧诸生，云亲见渠作此诗。今曾端伯编《[诗]选》，亦列此诗于表民诗中，遂与余所见所闻[暗]合，览者可以无疑，亦知冷斋之妄也。《冷斋夜话》[同上] \\n 费氏，蜀之青城人，以才色入蜀宫，后主嬖之，号花蕊夫人。效王建作《宫词》百首。国亡，入备后宫。太祖闻之，召使陈诗诵其国亡，诗云：“君王城上竖降旗，妾在深宫那得知。十四万人齐解甲，宁无一个是男儿？”[太]祖悦，盖蜀兵十四万而王师才数万尔。《后山诗话》[同上] \\n 仆七岁时见眉州老尼姓宋(朱)，忘其名，年九十余。自言尝随其师入蜀主孟昶宫中。一日大热，蜀主与花蕊夫人夜起避暑摩诃池上，作一词，朱具能记之。今四十年来(朱)已死矣，人无知此词者。独记其首两句云：“冰肌玉骨，自清凉无汗。”暇日寻味，岂《洞仙歌令》乎？乃为足之云。苕溪渔隐曰：《漫叟诗话》所载《本事曲》云，钱唐一老尼能诵后主诗首章两句，与东坡《洞仙歌序》全然不同，当以序为正也。东坡《洞仙歌序》[同上] \\n 杨元素作《本事曲》记《洞仙歌》：“冰肌玉骨，自清凉无汗。水殿风来暗香满。绣帘开，一点明月窥人，人未寝，欹枕钗横[云]鬓乱。起来携素手，庭户无声，时见疏星渡河汉。试问夜如何，夜已三更，金波淡，玉绳低转。细屈指西风几时来，又不道流年暗中偷换。”钱唐有一老尼能诵后主诗首章两句，后人为足其意以填此词。余尝见一士人诵全篇云：“冰肌玉骨清无汗，水殿风来暗香暖。帘开明[月]独窥人，欹枕钗横云云(鬓)乱。起来琼户[启无声]，时见疏星渡河汉。屈指西风几时来，只恐流年暗中换。”《漫叟诗话》[同上] \\n 太和初，有为御史分务洛京者，有妓善歌。时太尉李逢吉留守，求一见。既不敢辞，盛妆以往。李命与众姬相见，李姬四十余辈皆出其下。既入，不复出。顷之，李亦辞以遂疾(疾遂)罢坐。信宿耗绝，但怨叹不能已已，为诗两篇投献。明日李但含笑曰：“大好诗。”遂绝。诗曰：“三山不见海沉沉，岂有仙踪尚可寻？青鸟去时云路断，姮娥归去月宫深。纱窗暗想春相忆，书幌谁令(怜)夜独吟！料得此时天上月，只应偏照两人心。”一篇亡。苕溪渔隐曰：余观《刘宾客外集》有《忆妓四首》，内有一首即前诗也。其余三首亦是前诗之意〈也〉。《古今诗话》中既不云(志)御史姓名，则此诗岂非梦得为之假手乎？《古今诗话》[同上] \\n 《何彼秾矣》之诗，美王姬而作也。周，姬姓，故皇女皆称姬，如陈妫楚芈齐姜之类是也。后世凡妇人皆称姬，误矣。南朝人士皆谓姬人，如萧纶《见姬人》诗所谓“狂夫不妒妾，随意[晚]还家”；刘孝绰《咏姬人未出》诗所谓“帷开见钗影，帘动闻钏声”，梁王僧孺《为姬人怨》诗所谓“还君与妾扇(珥)，归妾与君裘”；江总《为姬人怨服药(散)》诗所谓“妾家邯郸好轻薄，持(特)忿仙童一丸药”是也。《丹阳集》[《韵语阳秋》卷六] \\n 《后山诗话》：退之诗云：“长安众富儿，盘馔罗膻荤。不能(解)文字饮，惟解(能)醉红裙。”而老有二妓号绛桃、柳枝。故文昌张籍云“为出二侍女，合弹琵琶筝”也。又为《李于志》，叙当世名贵服金石药欲生而死者数辈，著之石，藏之地下，岂为一世戒耶？而竟以药死！故白乐天云“退之服硫黄，一病竟不痊”也。[《渔隐丛话》前集卷一六] \\n 《唐语林》：退之二侍妾，一曰绛桃，二曰柳枝，皆能歌舞。初使王庭凑，至寿阳驿，绝句云：“风光欲动别长安，春半边城特地寒。不见园桃(花)并巷柳，马头唯有月团圆(团)。”盖寄意二姝。逮归，柳枝逾垣遁去，家人追获。故《镇州初归》诗云：“别来杨柳汀(街)头树，摆乱春风只欲飞。惟有小园桃李在，留花不发待郎归。”自是专宠绛桃矣。《溪》[同上]"}
{"章节": "卷四十八", "正文": "卷四十八 \\n  \\n 丽人门 \\n 陈筑字梦和，莆田人。崇德(宁)初登笫，为福州古田尉。既至官，惑一倡周氏。周能诗，尝有诗赠筑曰：“梦和残月过楼西，月过楼西梦已迷。唤起一声肠断处，落花枝上鹧鸪啼。”首句盖寓筑字也。又有《春时(晴)诗》曰：“瞥然飞过谁家燕，蓦地香来甚处花？深院日长无个事，一瓶春水自煎茶。”《夷坚志》[《渔隐丛话》前集卷六○] \\n 往时青幕之子妇，妓也，善为诗词。同府以词挑之。妓答[之]曰：“清词丽句，永叔子瞻曾独步。似恁文章，写得出来当甚强？”《后山诗话》[同上] \\n 杭妓胡、楚、龙(靓)靓皆有诗名，胡云：“不见当年(时)丁令威，年来处处是相思。若将此恨同芳草，却恐青青有尽时。”张子野老于杭，多为官妓作词而不及靓。靓献诗云：“天与群(碧)芳十样葩，独分颜色不堪夸。牡丹芍药人题遍，自分身如鼓子花。”子野于是为作词也。同上[同上] \\n 苏子瞻通判钱唐，尝权领郡事，新太守将至，营妓陈状，以年老乞出籍从良。公即判曰：“五日京兆，判状不难；九尾野狐，从良任便。”有周生者，色艺为一郡之最，闻之，亦陈状乞嫁，公惜其去，判云：“慕《周南》之化，此意诚可嘉；空冀北之群，所请宜不允。”其敏捷喜(善)谑如此。《渑水燕谈录》[同上] \\n 韩魏公为陕西安抚，开府长安。李待制师中过之。李有诗名，席间使为官妓贾爱卿赋诗，云：“愿得貔貅十万兵，犬戎巢穴一时平。归来不用封侯印，只问君王乞爱卿。”《后山诗话》[同上] \\n 李元膺丧妻，作长短句云：“去年相逢深院宇。海棠下，曾歌《金缕》。歌罢花如雨。翠罗衫上，点点红无数。今岁重寻携手处。空物是人非春暮。回首青门路。乱红飞絮，相逐东风去。”元膺寻亦卒。《冷斋夜话》[同上] \\n 杜大中自行伍行(为)将，与物无情，西人呼为杜大虫。虽妻有过，亦公杖杖之。有爱妾，才色俱美，大中笺表皆此妾所为。一日，大[中]方寝，妾至，见几间有纸笔颇佳，因书一阕寄《临江仙》，有“彩凤随鸦”之语。大中觉而视之云：“鸦且打凤。”于是掌其面，至项折而毙。《今是堂手录》[同上] \\n 东坡在丰城，有老人生子，为具召东坡，且求一诗。东坡问：“翁年寿几何？”曰：“七十。”“翁之妻几何？”曰：“三十。”东坡即席戏作八句，其警联云：“圣善方当而立岁，乃翁已及古希年。”《遁斋闲览》[同上] \\n 治平中，钱忠道过吴江，爱其风物清佳，留恋不能去，[终日]讽咏游赏。遇一女子，小舟独棹于烟波浩渺间。忠悦之，作诗赠女子，其警句云：“满目生涯千顷浪，全家衣食一轮(纶)竿。”女子得诗，携之归，呈其父，其父盖隐沦客也。喜忠此诗，遂以女子奉忠箕帚，泛舟同入烟波，不知所往。《青琐集》[同上] \\n “白藕作花风已秋，不堪残睡更回头。晚云带雨归飞急，去作西窗一夜愁。”此赵德麟细君王氏所作也。德麟既鳏居，因见此篇，遂与之为亲，余以为乃二十八字媒也。德麟名令畤。东坡作《秋阳赋》云：“越王之孙，有贤公子。宅于不土之里，而咏无言之诗。”盖畤字也。坡云：“且教人别处使不得。”苕溪渔隐曰：德璘(麟)小词有“脸薄难藏泪，眉长易觉愁”之句，人多称之。乃全用〈也〉《香奁集》“桃花脸薄难藏泪，柳叶眉长易觉愁”一联诗，但去其上四字耳。《王直方诗话》[同上] \\n 毛达可未第时，其内以一诗寄之云：“剔烛亲[封]锦字书，拟凭归雁寄天隅。经年未报干秦策，不识如今舌在无？”《寄斋录》[同上] \\n 近时妇人能文词，如李易安，颇多佳句。小词云：“昨夜雨疏风骤。浓睡不消残酒。试问卷帘人，却道海棠依旧。知否？知否？应是绿肥红瘦。”“绿肥红瘦”，此言(语)甚新。又《九日词》云：“帘卷西风，人似黄花瘦。”此语亦妇人所难到也。易安再适张[汝]舟，未几反目，有启事与綦处厚[云]：“猥以桑榆之晚景，配兹驵侩之下材。”传者争(“争”字作“无不”)笑之。《苕溪渔隐》[同上] \\n 朝奉郎丘舜〈中〉诸女皆能文词，每兄弟内集，必联咏为乐。其仲尝作寄夫诗云：“帘里孤灯觉晓迟，独眠留得宿〈得〉妆眉。珊瑚枕上惊残梦，认得萧郎马过时。”《苕溪渔隐》[同上] \\n 近世妇人多能诗，往往有臻古人者。王荆公家能诗者最众。张奎妻长安县君，荆公之妹也，佳句为最：“草草杯盘供笑语，昏昏灯火话平生。”吴安持妻蓬莱县君，荆公之女也，有句云：“西风不入小窗纱，秋意应怜我忆家。极目江山千万恨，依前和泪看黄花。”刘天保妻，平甫女也。句有“不缘燕子穿帘幕，春去春来可得知”。荆公妻吴国夫人亦能文，尝有小词约诸亲游西池，有“待得明年重把酒。携手。那知无雨又无风。”皆脱洒可喜之句也。《隐居诗话》[同上] \\n 作诗押韵是一巧。《中秋夜月》诗押尖字，数首之后，一妇人云：“蚌胎光透壳，犀角晕盈尖。”《许彦周诗话》[同上后集卷四○] \\n 广汉营妓小名僧儿，秀外惠中，善填词。有[姓]戴者忘其名，两作汉守，宠之，既而得请玉局之祠以归。僧儿作《满庭芳》见意云：“团菊包金，丛兰减翠，画成秋幕风烟。使君归去，千里倍潸然。两度朱幡雁水，全胜得陶侃当年。如何见，一时盛事，都在送行篇。愁烦。梳洗懒，寻思陪宴，花月湖边。有多少风流，往事萦牵。闻道霓旌羽驾，看看是玉局神仙。应相许，冲云破雾，一到洞中天。”《苕溪渔隐》[同上] \\n 姑苏官妓姓苏名琼，行第九。蔡元长道过苏州，太守召饮，元长闻琼之能词，因命即席为之，乞韵，以九字。词云：“韩愈文章盖世，谢安情性风流。良辰美景在西楼。敢劝一卮芳酒。记得南宫高过(第)，弟兄争占鳌头。金炉玉殿瑞烟浮。高占甲科第九。”盖元长奏名第九也。《复斋漫录》[同上] \\n 夏均父尝言诗之比类，直要相停。常与客泛舟载肥妓而饮浊酒，其诗曰：“蚁浮金碗浊，妓压画船低。”《诗说隽永》[同上] \\n 文潞公守洛，富郑公致仕(政)，司马温公宫祠，范蜀公自许下来，同过郡会。出四玉杯劝酒，官妓不谨，碎其一。潞公将治之，温公请书牍尾云：“玉爵弗挥，典礼虽闻于往记；彩云易散，过差可恕于新人。”乃笑而释之。[同上] \\n 东坡自钱塘被召，过京师(口)，林子中作守，郡有会。坐中营妓出牒，郑容求落籍，高莹求从良。子中命呈东坡。东坡索笔为《减字木兰花》书牒后云：“郑庄好客。容我樽前先堕帻。落笔生风。籍籍声名不负公。高山白早。莹骨冰肌那解老？从此南徐。良夜清风月满湖。”暗用此八字于句端也。苕溪渔隐曰：《聚兰集》载此词乃东坡赠润守许仲涂，且以“郑容落籍，高莹从良”为句首，非林子中也。同上[同上] \\n 江宁章文虎，其妻刘氏名彤，文美其字也。工诗词，尝有词寄文虎云：“千里长安名利客，轻离轻散寻常。难禁三月好风光。满阶芳草绿，一片杏花香。记得年时临上马，看人泪眼汪汪。如今不忍更思量。恨无千日酒，空断九回肠。”又云：“向日寄去诗曲，非敢为工，盖欲道衷肠万一耳。何不掩恶，辄示他人，适足取笑文虎也。本不复作，然意有所感，不[能]自己，小诗(草)二章章四句奉[寄]。”其一云：“碧纱窗外一声蝉，牵断愁肠懒昼眠。千里才郎归未得，无言空拨玉炉烟。”其二云：“画扇停挥白日长，清风细细袭罗裳。女童来报新难酒(篘熟)，安得良人共一觞？”《苕溪渔隐》[同上] \\n 祭文，唐人多用四六，韩退之亦然。故李易安《祭赵湖州文》云：“白日正中，叹庞翁之机捷；坚城自堕，怜杞妇之悲深。”妇人四六[之]工者。《四六谈麈》[同上] \\n 今代妇人能诗者，前者曾夫人魏，后有易安李。李在赵氏时，建炎初，从秘阁守建康，作诗云：“南来尚怯吴江冷，北狩应悲易水寒。”又云：“南渡衣冠少[王导]，北来消息欠刘琨。《诗说隽永》[同上] \\n 山谷《戏闻喜(善)遣侍儿来促诗》云：“日遣侍儿来报嘉，草鞋十里踏堤沙。鸠盘荼样施丹粉，只欠一枝莴苣花。”其丑陋可想，山谷亦善戏也。《苕溪渔隐》[同上] \\n 刘伟明既丧爱妾而不能忘，为《清平乐词》云：“东风依旧。着意隋堤柳。搓得鹅儿黄欲就。天色清明时候(厮勾)。去年紫陌青城(朱门)。今朝雨魄云魂。断送一生憔悴，知他几个黄昏？”与唐阿灰之词有间矣。《复斋漫录》[同上] \\n 陆敦礼藻有侍儿名美奴，善缀词，出侑樽俎，每丐韵于坐客，顷刻成章。《卜算子》云：“送我出东门，乍别长安道。两岸垂杨锁暮烟，正是秋光老。一曲古《阳关》；莫惜金樽倒。‘君向潇湘我向秦’，鱼雁何时到？”《如梦令》云：“日暮马嘶人去。船逐清波东注。后夜最高楼，还肯思量人否？无绪。无绪。生怕黄昏疏雨。”《苕溪渔隐》[同上] \\n 王定国岭外归，出歌者劝东坡酒。坡作《定风波》，《序》云：“王定国歌儿曰柔奴，姓宇文氏，眉目娟丽，善应对。家世住京师。定国南迁归，余问柔：‘广南风土应是不好？’柔对曰：‘此心安处便是[吾]乡。’因为缀此词云。”“常羡人间琢玉郎。天教分付点苏(酥)娘。自作清歌传皓齿。风起。雪飞炎海变清凉。万里归来年愈少。微笑。笑时犹带岭梅香。试问岭南应不好？却道。此心安处是吾乡。”《东皋杂录》[同上] \\n 余观《古今诗话》《翰府名谈》皆载寇莱公侍儿茜桃诗二首，和章一首并同。《翰府名谈》仍益以怪辞，吾所不取。今但笔其诗云。公自相府出镇北门，有善歌者至庭下，公收(取)金钟独酌，令歌数阕。公赠之束彩，歌者未满[意]，茜桃自内窥之，立为诗二章呈公，云：“一曲清歌一束绫，美人犹自尚(意)嫌轻。不知织女莹(萤)窗下，几度抛梭织得成。”其二云：“夜冷衣单手屡呵，幽窗轧轧度寒梭。腊天日短不盈尺，何似妖姬一曲歌？”公和云：“将相功名终若何，不堪急景似奔梭。人间万事君休问，且向樽前听艳歌。”同上[同上]"}
{"章节": "卷四十九", "正文": "卷四十九 \\n  \\n 饮食门 \\n 唐御食，红绫饼馅为上。光化中，放进士裴格、卢延孙(逊)等二十八人，燕于曲江，敕太官赐饼馅止二十八枚而已。延逊后入蜀，颇为蜀人所易，尝有诗云：“莫欺零落残牙齿，曾吃红绫饼馅来。”其为当世所贵重如此。《酉阳杂俎》载，今衣冠家有萧家馄饨、庾家粽子、韩约樱桃饆饠，又有胡突脍、獐皮索饼之类，号为名食。不至于甚侈而美有余，亦红绫饼馅之类也。”[《韵语阳秋》卷一九] \\n 《晋史》称何劭骄奢简贵，衣裘服玩，新故巨积，食必尽四方珍异，一日之供，以钱二万为限。而曾所食不过万钱，是劭之自奉侈于父也。而劭《赠张华》诗乃云：“周旋我陋圃，西瞻广武庐。既贵不忘俭，处约能存无。镇俗在简约，塞门焉足摹！”是以姬孔为法，以管氏为戒也。审能如是，则史所书又如何哉！以史为正，则劭所言诬矣。东坡《撷菜诗》云：“秋来霜露满东园，卢服生儿芥有孙。我与何曾同一饱，不知何苦食鸡豚！”苟能如此，则岂肯纵嗜欲于口腹之间哉！[同上] \\n 《酉阳杂俎》载，郑[公]悫尝于使君林避暑，取莲叶以簪刺其心，令与柄通，〈其〉屈茎如象鼻，传酒吸之，名为碧筒，盖取莲叶芳馨之气杂于酒中为可喜也。故东坡诗云“碧筒时作象鼻湾，白酒微带荷心苦”是已。大抵醪醴之妙，借外而发其中，则格高而味奇(可)，如大宛之葡萄，大宫之挏马，皆借他物以成者。赵德麟以黄柑酿酒，东坡尝作《洞庭春色赋》遗之，所谓“命黄头之千奴，卷震泽而俱还”。坡亦以松明酿酒，所谓“味甘余而小苦，叹幽姿之独高”。二酒至今有用其法而为之者。至坡在黄州自作蜜酒，惠州自作桂酒，皆一世(试)而止，盖出于一时之戏剧，未必皆中节度尔。同上[同上] \\n 酒之种[类]多矣。有以绿为贵者，白乐天所谓“倾如竹叶盈樽绿”是也。有以黄为贵者，老杜所谓“鹅儿黄似酒”是也。有以白为贵者，乐天言(“言”作“所谓”)“玉液满(黄)金卮”是也。有以碧为贵者，老杜所谓“重碧酣春(沽新)酒”是也。有以红为贵者，李贺所谓“小槽酒滴珍珠红”是也。今闽广间所酿酒谓之红酒，其色殆类胭脂。《酉阳杂俎》载，贾锵家苍头能别水，常乘小艇于黄河中以瓠匏接河源水以酿酒，经宿色(酒)如绛，名为昆仑觞，是又红酒之尤者也。同上[同上] \\n 张衡曰：“客赋醉言归，[主]称露未晞。”王式曰：“客歌《骊驹》，主人歌[客无]庸归。”宾主之情，可谓粲然者。至李太白、陶渊明则不然。各常(二字作“李尝以陶语”)为诗曰：“我醉欲眠君且去。”虽曰任真之言，然亦太无主人之情矣。司马温公《独乐园(北园乐)饮》云：“浩歌纵饮任天机，莫使欢娱与性违。玉枕醉人从独卧，金羁倦客听先归。”其亦二子之意也。白乐[天]《招客饮》云：“客告暮将归，主称日未斜(昃)。又命小青娥，长跪谢贵客。”其视张衡、王式尤为有委曲相者。然《置酒送李(吕)漳州诗》乃曰：“独醉似无名，借君作题目。”又何与《招客饮》之诗异乎？东坡《醉眠亭诗》云：“醉中对客眠何害，须信陶潜未苦(若)贤。”山谷云：“欲眠不遣客，佳处更难忘。”如是则不失宾主之札，[而]又〈有〉可以通(适)我之情，是宾主之情两得矣(也)。同上[同上] \\n 贤者豹隐墟落，固当和光同尘，虽舍者争席何病，而况于杯酒之间哉？陶渊明、杜子美皆一世伟人也，每田父索饮，必使之毕其欢而尽开(其)情而后去。渊明诗云：“清晨闻叩门，倒裳往自开。问子为谁欤？田父有好怀。壶浆远见候，疑我与时乖。”老杜诗云：“田翁逼社日，邀我尝春酒。”“叫妇开大瓶，盆中为吾取。”二公皆有位者也，于田父何拒焉。至于田父有“一世皆尚同，愿君汩其泥”之说，则姑守陶之介。“久客惜人情，如何拒邻叟。”则何妨杜之通乎？《阳秋》[同上卷二○] \\n 《复斋漫录》云：唐李敬方《欢(劝)醉诗》云：“不向花前醉，花应解笑人。只因连夜雨，又过一年春。日日无穷事，区区有限身。若非杯酒里，何以寄天真？”杜子美《绝句》云：“二月已破三月[来]，渐老逢春能几回？莫思身外无穷事，且尽生前有限杯。”二诗虽相缘，而杜则尤其工者也。世所传“相逢不饮空归去，洞口桃花也笑人”之句，盖出于方敬(敬方)。[《渔隐丛话》后集卷一六] \\n 《诗说隽永》云：福州岭[口有]蛤蛎(属)号西施舌，极甘脆。其出时天气正热，不可致远。吕居仁有诗云：“海上凡鱼不识名，百年生命一杯羹。无端更号西施舌，重与儿曹起妄情。”[同上卷二四] \\n 《艺苑雌黄》云：河豚，《所(新)附本草》云味甘温[无毒]，《日华子》云有毒。予按《倦游杂录》云：河豚鱼有大毒，肝与卵人食之必死。暮春柳花飞，此鱼〈能〉大肥，江淮人以时为(为时)珍，更相赠遗，腐(脔)其肉杂蒌[蒿]荻芽瀹而为羹，或不甚熟，亦能害人，岁有被毒而死者。[然]南人嗜之不已。故梅圣俞诗：“春洲生荻芽，春岸飞杨花。河豚当此时，贵不数鱼虾。”而其后又云：“炮煎苟失所，转喉为莫邪。”如此，则其毒可知，《本草》以为无毒[盖]误矣。……或云河豚子不可食，其大才一粟，浸之，经宿如弹丸。人有中其毒者，以水调炒槐花末及龙脑皆可解。予尝见其渔者说其所[以]取之[之]由曰：“河豚盛气善(易)怒，每伏水底，必设网于上，故以物就而触之，彼将奋怒而上，遂为所获。”吴人珍之，以其腹腴[目]为西施乳。予尝戏作绝句云：“萎蒿短短荻芽肥，正是河豚欲上时。甘美远胜西子乳，吴王当日未曾知。”虽然，甚美必甚恶，河豚，味之美也，吴人嗜之以丧其躯；西施，色之美也，吴王好之以亡其国。兹可以为来者之戒。[同上] \\n 器用门 \\n 舒王作《前元丰行》云“倒持龙骨挂屋□(敖)”，《后元丰行》云“龙骨长干挂梁梠”，龙骨，水车也。是岁丰稔，故龙骨挂而不用。又有《寄杨德[逢]》诗云：“遥闻青秧底，复作龟兆拆。”“修修(翛翛)两龙骨，岂得长挂壁？”是岁亢旱，[故]反前咏尔。东坡亦有《水车》诗云：“翻翻联联衔尾鸦，荦荦确确蜕角(骨)蛇。分畦翠浪走云阵，刺[水]绿针抽稻芽。”“天公不念老农泣，唤取阿香摧雷车。”言水车之利，不及雷车所沾者广矣。《溪》[《韵语阳秋》卷二○] \\n 张景阳《七命》有“浮三翼，泛中沚”之句，故诗家多以三翼为轻舟，如梁元帝“日华三翼舸”，元微之“光阴三翼过”是也。按《越绝书》，《伍子胥水战兵法内经》曰：大翼一艘，广一丈五尺二寸，长十丈；中翼一艘，广一丈三尺五寸，长九丈六尺；小翼一艘，广一丈二尺，长九丈。所谓三翼者，皆巨战船也。用为轻舟，误矣。[同上] \\n 苕溪渔隐曰：苏叔党过《赋鼠须笔》云：“太仓失陈红，狡穴得余腐。既兴丞相叹，又发廷尉怒。磔肉喂饿猫，分(纷)髯杂霜兔。插架刀槊健，落纸龙蛇骛。物利易未(理未易)诘，时来即所遇。穿墉何卑微，托此得佳誉。”其步骤气格，殊有父风〈之类〉也。[《渔隐丛话》前集卷四一] \\n 《复斋漫录》云：东坡论子厚诗“盛时一失贵反贱，桃笙葵扇安可常”，不知桃笙为何物。偶阅《方言》：簟，宋魏之间谓之笙。乃悟桃笙以桃竹为簟也。余按：唐万年尉段公路《北户录》云：琼州出红藤簟，《方言》谓之笙，或曰蘧蒢，亦曰行唐。沈约奏弹歙令仲文秀恣横云，令吏输六尺笙四十领。何东坡忘此耶？苕溪渔隐曰：刘梦得诗：“香风蕙(薰风香)麈尾，月露濡桃笙。”[同上后集卷一一]"}
{"章节": "卷五十", "正文": "卷五十 \\n  \\n 技艺门 \\n 东坡《与子由论书》云：“吾虽不善书，晓书莫如我。苟能通其意，常谓不学可。”故其子叔党跋公书云：“吾先君子，岂以书自名哉？特以其至大至刚之气，发于胸中而应之于手，故不见其有刻画妩媚之态，而端乎章甫若有不可犯之色。少年喜二王书，晚乃喜颜平原，故时有二家风气。俗子不知，妄谓学徐浩，陋矣。”观此，则知初未尝规规然出于翰墨积习也。《葛常之》[《韵语阳秋》卷五] \\n 唐令狐相进李远为杭州，宣宗曰：“闻李远云‘长日惟消一局棋’，岂可使治郡哉？”对曰：“诗人之言，不足有(为)实也。”乃荐远廉察可任，此正说诗者不以辞害志也。《溪》[卷七] \\n 房千里作《骰子选格序》云：以六骰双双为戏，以数多少为进身官职之序，而乃(且)条其选黜之目焉。[东]坡以流俗狂惑，经营倘来，惴惴惟恐后于他人，何异掷骰者心动于中而色形于外，〈也〉欲求胜人者哉？王逢原《彩选诗》云：“卒无及物效，徒有高人气。昏昏忘其(所)大，扰扰争其细。”其理信然。《黄常明》[同上] \\n 裴度平淮西，绝世之功也；韩愈《平淮西碑》，绝世之文也。非裴之功，不足以当韩之文；非韩之文，不足以发裴之功。碑成，李愬之子乃谓没父之功，讼之于朝。宪宗使段文昌别作，此与舍周鼎而宝康瓠何异哉！李义山诗云：“碑高三丈字如手(斗)，负以灵鳌蟠以螭。句奇语重喻者少，谗之天子言其私。长绳百尺拽碑倒，粗砂大石相磨治。公之斯文若元气，先时已入人肝脾。”愈书愬曰：“十月壬申，愬用所得〈贱〉贼将，自文城因天大雪，疾驰百二十里到蔡，取元济以献。”[与]文昌所谓“郊云晦冥，寒可堕指。一夕卷旆，凌晨破关”等语，岂不相万万哉！东坡先生责(谪)官过旧驿，壁间见有人题一诗云：“淮西功业冠吾唐，吏部文章日月光。千古断碑人脍炙，世间谁数段文昌？”坡喜而录(诵)之。同上[《韵语阳秋》卷三] \\n 陆希声隐居宜兴君阳山，今金沙寺其故〈他〉宅也。自著《君阳山记》，叙其景物亭馆如辋川，上(尚)可得其仿佛。初，僧辩光从希声授(受)笔法，继以善书得幸于昭宗。希声祈使援己，以诗寄之云：“笔下龙蛇似有神，天池雷雨变逡巡。寄言昔日不龟手，应念江湖洴澼人。”遂得召。隐操盖不足观也。尝著《易传》十卷，观其自序，以谓：“梦在大河之阳，有三人偃卧东首，上伏羲，中文王，下孔子也。以《易》道畀予，遂悟八卦小成之位，质之象数如有符契。”且云：“今年四十有七，已及圣人之年，于是作《易传》以授门人崔彻、王赞之徒，复自为注。”今观其书无可取者，面怪涎如此，其人亦可知。后避难死于道路，盖不能终君阳之居也。《韵语阳秋》[卷八] \\n [老]杜《刘少府画山水障歌》云：“反思前夜风雨急，乃是蒲城鬼神入。元气淋漓障犹湿，真宰上诉天应泣。”应物《听嘉陵江声》云：“水性自云静，石中本无声。如何两相激，雷转空山鸣？”《赠能吟(琴)李儋诗》云：“丝桐本异质，音韵(响)合自然。吾观造化意，二物相因缘。”临川《咏鲁公坏碑》云：“六书篆籀数变改，遂[令]后世多失真。谁初妄凿妍(好)与丑，坐令学士劳骸筋。堂堂鲁公勇且仁，岂亦以此夸常民？直疑技巧有天巧(德)，不必强勉亦通神。”坡《咏歙砚》诗云：“与天作石来几时，与人作砚初不辞。诗成鲍谢石何与？笔落钟王砚不知。”此[皆]穷本探妙，超出准绳外，不特状写景物也。《溪》[卷六] \\n 拾遗门 \\n 退之《和刘使君》云：“吏人休报事，公作送春诗。”梦得《送王司马之陕州》云：“案牍来时惟署字，风烟入兴更(便)成章。”自俗吏观之，皆可坐不了事之目也。《韵语阳秋》[《溪诗话》卷七] \\n 乐天云：“报道前驱少呵喝，恐惊黄鸟不成啼。”坡云：“鬓丝只好对禅榻，湖亭不用张旌旗。”蔡君谟云：“因傍堤(低)松却飞盖，为闻山鸟撤(辍)鸣驺。”若俗士务此夸张俗眼，又岂识数公意。《黄常明》[同上] \\n 林和靖诗：“马从同事借，妻怕罢官贫。”颇能状寒廉态，抑又有意。所谓怕贫者，妇人女子耳。大丈夫之不移，何陨获之有？子美有“长贫任妇愁”，亦以男子未尝愁也。“让粟不谋妻”，以明谋及妇人则不得辞也。又云：“浮生有分定(定分)，饥饱岂能(可)逃。叹息谓妻子，我何随汝曹？”乐天云：“妻孥不悦生怪问，而我醉卧方陶然。”退之曰：“莫为儿女态，戚嗟忧贱贫。”《溪诗话》[卷二] \\n [《老杜补遗》]：肃宗至德初，子美为拾遗，岑参为补阙，或问二人孰贤。予曰：“子美贤。”或曰：“何以知之？”曰：“以其诗知之。子美之诗云：‘避人焚谏草，骑马欲鸡栖。’又曰：‘明朝有封事，数问夜如何？’参之诗曰：‘圣朝无阙事，自觉谏书稀。’至德初，安史之乱方剧，上皇在蜀，朝野骚然，果无阙事时耶？”《溪诗话》[《渔隐丛话》前集卷六] \\n 李白《月下独酌》诗云：“举杯邀明月，对影成三人。”而贾翁《玩月诗》亦云：“但爱杉倚月，我倚杉为三。”《葛常之》[待查] \\n “文如翻水成，赋作叉手速。”乃《北梦琐言》记温庭筠才思艳丽，工于小赋，每入试押官韵作赋，凡八叉手而八韵成，多为邻铺假手，号日救数人也。余尝以八叉手对三折肱。《溪诗话》[卷九] \\n 老杜流落不偶，然已为[当]世所尊。尝有“杖藜还客拜”，又《有客》云：“老病人扶再拜难。”则其“坐深乡曲敬”可见[知]矣。虽然，樊宗师见刘叉，尚为之独拜，况老杜乎？《黄常明》[同上卷七] \\n 周美成晚归钱塘乡里，梦中得《瑞鹤仙》一阕：“悄郊原带郭。行路永，客去车尘漠漠。斜阳映山落。敛余红犹恋，孤城阑角。凌波步弱。过短亭，何用素约。有流莺劝我，重解绣鞍，缓引春〈醉〉酌。不记归时早暮，上马谁扶，醒眠朱阁。惊飙动幕。犹残醉，绕红渠(药)。叹西园已是，花深无地。东风何事又恶。任流光过却。归来洞天自乐。”未几，方腊盗起自桐庐，拥兵入杭。时美成方会客，闻之，仓黄出奔，趋西湖之坟庵。次郊外，适际残腊，落日在山，忽见故人之妾徒步亦为逃避计，约下马小饮于道傍旗亭，闻莺声于木杪，分背，少焉抵庵中，尚有余醺，因(困)卧小阁之上，恍如词中。逾月贼平，入城则故居皆遭蹂践，旋营缉而处。继而得请提举杭州洞霄宫，遂老焉。悉符前作。美成尝自记甚详。今偶失其本，姑[追]记其略以(而)书于编。《挥麈》[余话卷二] \\n 余尝于王莹夫瓘处见王荆公手书集句诗一纸云：“海棠乱发皆临水。君知此处花何似？凉月白纷纷。香风隔岸闻。啭枝黄鸟近。隔岸声相应。随意坐莓苔。飘零酒一杯。”今不知在何所。《挥麈》[同上] \\n 莱公虽居相位，于(以上作“《莱公外传》记：公所得厚俸，惟务施予”)寝处一青帏三十年。有亲(厚)者求之，欲其易去。公笑而答曰：“彼诈我诚，虽敝何害，实不忍以敝旧弃耳。”祈者愧之。故魏野诗云：“有官居鼎鼐，无地起楼台。”及北使来，顾望缙绅而问迓者[曰]：“无地起楼台相公安在？”其清望为人所景望(慕)如此。然永叔《归田录》颇论其侈汰，司马温公亦云。岂非奢外而俭内欤？《溪》[卷九] \\n 昌黎《寄崔立之》云：“傲兀坐试席，深丛见孤罴。四坐各低回，不敢捩眼窥。”可谓善言场屋事。若平居所养不厚，诚难傲兀也。同上[同上] \\n 退之《韶州留别张使君》云：“久钦江总文章(才)妙，自叹虞翻骨相屯。”翻放弃南方，自恨疏节骨鲠不媚，犯上获罪，当长没海隅，其刚褊方拙，凌突权势，出于天性，[雅]宜文公喜用。江总乃败国奸回，特引之何故？按《南史·孔奂传》：宋(陈后)主欲以总为太子詹事，奂曰：“江有潘陆之华，而无园绮之实。”乃奏江总文华之人，宜求厚重之才。是时(诗)恐有讥云。杜云：“远愧梁江总，还家尚黑头。”李商隐《赠杜牧之》云：“前身恐是梁江总。”皆未可与言史也。同上[同上] \\n 子美有“朱绂负平生”，乐天有“金带缒腰衫委地”、“紫绶相辉映(应)不恶”、“赤绂金章尽到身”，如此尚多。然亦有叹曰：“实事渐消虚事在，银鱼金带绕腰光。”又有“簪缨假合虚名在，筋力消磨实事空”，皆自作解嘲也。尝爱韦苏州云：“除书忽到门，冠带便拘束。”又有《谢[东林]居士寄松英丹》云：“一拜蓝峰送还使，腰间铜印与心违。”言与意皆自在也。[同上卷七] \\n “散员疏去未为贵，小邑陶休何足云。”惟乐天早退，乃可语此。《黄常明》[同上] \\n 苏州《寄粲师》：“遥知寻(郡)斋夜，冻雪封松竹。时有山僧来，悬烛(灯)独自宿。”尝于(谓)暑月读[之]，亦有霜气。[同上] \\n [张]籍《赠令狐》云：“久为博士无人识，自到长安赁舍居。”未足为穷。其《寻时道士》云：“昨来官罢无生计，欲就专(师)求辟谷方。”其穷无以加矣。[同上] \\n 唐王建以《宫词》名家，本朝王岐公亦作《宫词》百篇，不过述郊祀、御试、经筵、翰苑、朝见等事。至于宫掖戏剧之事，则秘不得传，故诗词中亦罕及。若建者乃内侍王守澄之宗侄，得宫中之事为详。如：“丛丛洗手绕金盘(盆)，旋拭红巾入殿门。众里遥看(抛)新桔子，在前收得便承恩。”又云：“避脱(暑)昭仪(阳)不掷卢，井边含水喷鸦雏。内中数日多(无)呼唤，写得滕王《蛱蝶图》。”如此之类，非守澄说似，则建岂能知哉？初，守澄读建《宫词》，谓之曰：“宫掖之事而子昌言之，倘得罪，将奚赎？”建与之诗云：“三朝行坐镇相随，今上春宫见小时。脱下御衣先赐著，进来龙马每教骑。长承密旨归家少，独奏边机出殿迟。不是姓同(当家)亲说向，九重争得(遣)外人知？”自是，守澄不敢有言。花蕊夫人亦有《宫词》百篇，如“月头支给买花钱，满殿宫人近数千，遇着唱名多不语，含羞走(急)过御床前”之类，亦可喜也。[《韵语阳秋》卷三] \\n 余尝赴京师，往辞伯父，坐中举兄弟送行诗云：“问人求稳店，下马过危桥。”及观《坡集》[见]《送侄安节诗》，序(言)其伯曾有送苏老(老苏)下第归蜀云：“人稀野店休安枕，路入灵关稳跨驴。”急难之诚，意皆相若，但字有多寡耳。余官辰沅逾年，族弟来相视，将行，率尔送之云：“就舍勿令人避席，渡江莫与马同船。”虽鄙近不工，亦可用于畏途也。《黄常明》[《溪诗话》卷一○] \\n 《荆公日(以上作“荆楚岁时”)记》云：立春日悉剪彩为燕子以戴之。故欧[阳]永叔云：“不惊树里禽初变，共喜钗头燕已来。”郑毅天(夫)云：“汉阁(殿)斗簪双彩燕，并知春色上钗头。”皆春日贴子诗也。[《渔隐丛话》后集卷三五] \\n 《艺苑雌黄》云：《修真入道秘言》曰：以立春日清晨北望，有紫缘(绿)白云者为三元者(君)三素飞云。三元君以是日乘八舆上诣天帝，子候见当再拜自陈，某乙乞得给侍轮毂，三过见元君之辇者白日登(升)天。《岁时广记》载此事云。臣锴按：举场尝试《立春日望三素云诗》，取此事。故苏子容作《皇太妃阁春帖子》云：“万年枝上看春色，三素云中望玉宸。”许仲尤(冲元)作《皇帝阁春帖子》云：“三素云飞归(依)北极，九农星粲(正)见南方。”[同上]"}
{"章节": "附录", "正文": "附录 \\n  \\n 《月窗本》序跋 \\n 诗昉《关雎》，诗话即稗官野史之类。自王迹熄而诗寝微，变至于汉魏，极于盛唐。其遗韵余音，直将与宇宙间山川为流峙也。《汉·艺文志》注稗为细粝，王者欲知闾巷细琐之言，故立稗官，关系殆亦不小。淮伯王月窗嗜古学文，其志慕东平河间而欲相揖逊于异代者。宫暇，乃取阮子《诗话总龟》，延庠生程珖校雠之，命工利布，致言于予，以叙诸首。予披而阅之。诗之有话，言有繇也，诗话以《总龟》名，言有统也。龟千年五聚，问无不知。贺知章昔以为殷践猷博学之号。阮子之诗话，其殆谓博而足以资问着欤！阮子旧集颇杂，王条而约之，汇次有义，棼结可寻。首观其圣制等篇，破鲁恭之壁，科斗错陈也；次观其咏物等目，浴玉池之日，百宝争出也；又次观其艺术纪实诸例，发骊山之冢，而彝鼎累累也；终而观其谶梦鬼神诸简，燃牛渚之犀，而幽怪又无以遁其形也。夫殷之博，以韵学而成名；阮之博，盖勤诸诗与绪言而有得者。王约其博，合二家而一之，又不可以徒事于博语者。其何以见之哉？见之于凡例矣。是则可嘉也。是为序。 \\n 赐进士第中宪大夫奉救整饬山东海道副使郴阳李易书。 \\n 白川子负谴婴疾，分牧芝城，居常怏怏弗乐也。乃月窗殿下时时遣贵侍觇之，间授二册曰：“是为《诗语总龟》，是为宋阮一阅所编，是为今程子珖所校，是将寿诸文梓，期与好事者共，先生能无言乎？”余拜而受之。枕次快阅，曰：佳哉，月窗其披宝藏，而璆琳琅玕毕集吾目耶？其展武库，而戈矛剑戟震骇我心耶？其过陶朱猗顿之室，百物充溢，足以拯急而切需者耶？是富且奇也。夫诗，胡为者也？宣郁达情撷菁登硕者也。夫话，胡为者也？摘英指颣标理斥迷者也。考诸三代而下，春秋列国以上，载诸经，杂出乎词宗孺妇之口，可征已。嗣是以来，作者非一家，不能指而数也；议者非一喙，不能群而听也。譬之凤毛豹斑，非不文彩炫耀，望者兴叹，有遗恨焉。盖未获总其龟耳。今月窗乃能逸尘远览，订古准今，与二三博雅君子冥罗约采，汇为全书。书有门，示别也；有类，示同也；有序，示次也。若有劝有规有慨有慕有愿学之意，则皆置之不言之表，而亦昭昭然灼灼然，无言而无弗言。孔子曰：“其义，则某窃取之矣。”佳哉，月窗之用心也。昔河间以礼乐名，东平以乐善著。咸垂光汗青，馨香帝胄。至求述作，概乎未之前闻。月窗孝友不凡，文艺隽拔，而又嗜好清绝如此，方之二王，得无过乎！是书也，我国家宗室之盛，皇上风化之隆，贤士夫裁正之略，并可仰见，刻之宜。书凡九十八卷。月窗为我高皇六世孙。程珖修学楚楚，郡博弟子员，番阳人。 \\n 嘉靖甲辰孟秋奉直大夫江西饶州府同知前进士南京刑部郎中海盐白川张嘉秀撰。 \\n 龙舒阮子《集百家诗话总龟》，前卷四十有八，后卷五十，实抄录未传之书也。月窗殿下乐善嗜古，见而珍爱，亟欲与四方风雅之士共之，廷珖校雠讹舛，芟剔重冗，而寿诸梓焉。复俾采集近代及国朝诸大家者而续成之。第荒僻浅鲜，搜辑尚未成帙，姑识于卷末云。 \\n 时嘉靖岁次乙巳春三月吉旦番阳后学程珖谨识 \\n 明抄本序跋 \\n 上林之苑，奇花异卉之所聚，游之者必曰：天下之春尽在是矣。昆丘之壤，良玉美璞之所钟，登之者必曰，天下之珍尽在是矣。呜呼，《诗话总龟》其亦奇花之上林，良玉之昆丘欤？览之者孰不曰：天下之奇篇妙什，可以组高谈之绮者，皆聚此书矣！戊辰春，余宦游闽川，因得书市诸家诗话与夫小史、僻书，补余之所无者。归于公宇，慨然患其丛帙之挐乘；遐食之隙，编而类之，裒为一集，共二千四百余诗，分为四十九门。其播扬人之隐慝，暴白事之暧昧，猥陋太甚、雌黄无实者，皆略而不取。至其本惟一诗而记取之意不同，如“粟爆烧毡破，猫跳触鼎翻”，“春洲生荻芽，春岸飞杨花”；载所作之人或异，如“几夜碍新月，半江无夕阳”，“斜阳如有意，偏傍小窗明”：如此之类，皆两存之。若爱其造语之意而举其一联，如“风暖鸟声碎，日高花影重”，不知其全篇；亦徒喜其用事之当而论其一字，如“惠和官尚小，师达禄须干”，不知所引自误：如此之类，咸辩证之。然皆今昔训言传于搢绅间，而著以为书，不可得而增损者也。噫！是书之成，上可以谏君父之尊，中可以示簪缨之贵，下可以谕诸门庭与夫闺闼之邃，以至山林之隐德，僧道之高流，亦皆有以讽咏而警戒之，其于干教化，励风俗，殊不浅浅，非若妖词艳曲，媟语淫言，入人肌骨，牢不可去，久而与之俱化者也。乃若苦吟之士得之，可以臻夺胎换骨之妙；好谈之士得之，可以擅垂河吐屑之敏；修进之士得之，可以激昂壮志，助饰文彩；闲居之士得之，亦可以陶冶灵襟，遣适光景；又非若读没字之碑，嚼无味之蜡，使人厌观使人恐卧者也。一日示之博物，亢声曰：“奇哉，斯书！胡不用殷践猷故事以‘总龟’目之乎？否则，未见其称也。”余善其知言，遂以斯名冠于篇首。既而不欲秘藏，乃授诸好事者攻木以行，与天下共之，孰云其不可哉！ \\n 绍兴辛巳长至日散翁序。 \\n 按阮阅字宏休，自号散翁，舒城人，尝为郴江守，见《苕溪渔隐丛话》。四库所收，《前集》四十八卷，四十五门，后集五十卷，六十一类，为明宗室月窗道人所刊。《天禄琳琅书目》载书凡百卷，前集五十卷，分四十五门，后集五十卷，分六十门，《月窗本》讹舛特甚，此本抄手极工云。今本与《天禄》卷数相同，惟《前集》多《苦吟》一类，《后集》多《御宴》一类。两抄手拙劣，鲁鱼成队，非精校不能悦目，特较之《月窗本》为善耳。 \\n 光绪癸巳冬日丁丙识。 \\n 余藏《月窗本诗话总龟》，得诸海上吴申甫，《后集》缺末二卷，欲觅本补写，历久不获。光绪庚子后常在岭表，吴下书贾，每有所收，辄摘其目以告。偶有此书《明抄本后集》，亟寓书先兄，收以致粤。时余从事黄埔武校，暇一勘读，知抄者有笔迹小误，而足以证刊本讹夺者良多。在韶阳日，乃据以补写旧藏本之缺焉。既丁丧乱，余粤装书卷，散失十九。流离江海，此本则仅存，而扃闭坐封，亦不遑及。顷来京师，江安傅君沅叔，招饮虎坊酒家。主人既至，挟书数种，盖过厂肆取观者。瞥见一册，入吾目中，如逢故物。亟展视，乃余昔收抄本之前编也。检题装订悉同。因道前事，诧为未有。顾索直贵，余不能得，劝沅叔取之，当作两合。越晨，沅叔见语，书已在董君授经许，校刻本溢出两卷。闻余有其半，亦欲见之，遂命儿子自海上包裹以来。他日不归于董，即属于傅，皆有廷津乐昌之美矣。念自海内倾覆，官私图书尚无江陵之厄，而楚弓鲁玉沦入沧桑者，亦复流传而不忍闻。独此一编之微，南分北析者曾不知几何时，而能从板荡之余作天然之合，岂鬼神呵护不能及于重器，而但勤勤于小物耶？吁，可慨也已！而余一身收藏聚散之感，又何足云！卷中汪士钟印不真，吴贾所为也。 \\n 甲寅秋七月独山莫棠记于恒武旅次。 \\n 胡仔《苕溪渔隐丛话》 \\n 绍兴丙辰，余侍亲赶官岭右，道过湘中，闻舒城阮阅昔为郴江守，尝编《诗总》，颇为详备。行役匆匆，不暇从知识间借观。后十三年，余居苕水，友生洪庆远从宗子彦章获传此集。余取读之，盖阮因《古今诗话》附以诸家小说，分门增广，独元祐以来诸公诗话不载焉。考编此《诗总》，乃宣和癸卯，是时元祐文章，禁而弗用，故阮因以略之。余今遂取元祐以来诸公诗话，及史传小说所载事实，可以发明诗句及增益见闻者，纂为一集。凡《诗总》所有，此不复纂集，庶免重复，一诗而二三其说者，则类次为一，间为折衷之；又因以余旧所闻见，为论以附益之。或者谓余不能分明纂集，如阮之《诗总》，是未知诗之旨矣。昔有诗客，尝以神圣工巧四品，分类古今诗句，为说以献半山老人，毕山老人得之，未及观，遽问客曰：“如老杜‘勋业频看镜，行藏独倚楼’之句，当入何品？”客无以对。遂以其说还之，曰：“尝鼎一脔，他可知矣。”则知诗之不可分门纂集，盏出此意也。余今但以年代人物之先后次第纂集，则古今诗话，不待检寻，已粲然毕陈于前，顾不佳哉？…… \\n (《苕溪渔隐镥话》前集序) \\n 闽中近时又刊《诗话总龟》，此集即阮阅所编《诗总》也，余于《渔隐丛话序》中已备言之。阮字闳休，官至中大夫，尝作监司郡守，庐州舒城人。其《诗总》十卷，分门编集，今乃为人易其旧序，去其姓名，略加以苏黄门《诗说》，更号曰《诗话总龟》，以欺世盗名耳。……闳休尝为钱塘幕官，眷一营妓，罢官去…… \\n (前集卷十一) \\n 闽中近时刊行《诗话总龟》，即舒城阮阅所编《诗总》也。余家有此集，今《总龟》不载此序，故录于此云： \\n “余平昔与士大夫游，闻古今诗句，脍炙人口，多未见全本及谁氏作也。宣和癸卯春，来官郴江，因取所藏诸家小史、别传、杂记、野录读之，遂尽见前所未见者。至癸卯秋，得一千四百余事，共二千四百余诗，分四十六门而类之。其播扬人之隐慝，暴白事之暧昧，猥陋太甚，雌黄无实者，皆略而不取。至其本惟一诗而记所取之意不同，如‘栗爆烧毡破，猫跳触鼎翻’，‘春洲生荻芽，春岸飞杨花’，载所作之人或异，如‘几夜碍新月，半江无夕阳’，‘斜阳如有意，偏傍小窗明’：如此之类，皆两存之。若爱其造语之工而举一联，如‘风暖鸟声碎，日高花影重’，不知其全篇；亦有善其用字之当而论一字，如‘惠和官尚小，师达禄须干’，不知其所引自误：如此之类，咸辨证之。然皆前后名公、巨儒、逸人、达士，传诸搢绅间，而著以为书，不可得而增损也。但类而总之，以便观阅，故名曰《诗总》。倦游归田，幅巾短褐，松窗竹几，时卷舒之，以销闲日，不愿行于时也。世间书固未尽于此，后有得之者，当续焉。宣和五年十一月朔，舒城阮阅序。” \\n (后集卷三十六) \\n 方回《桐江集》 \\n 闳休《诗总》旧本，余求之不能得，今所谓《诗话总龟》者，删改闳休旧序，合《古今诗话》与《诗总》，添入诸家之说，名为《总龟》，标曰“益都褚斗南仁杰纂集”，前后续刊七十卷，麻沙书坊捏合本也。 \\n (《宛委别藏本》卷七《渔隐丛话考》) \\n 《诗话总龟》前后续别七十卷，改阮闳休旧序冠其首。闳休《诗总》不可得，而闳休旧序全文在《渔隐丛话后集》第三十六卷中可考。闳休谓宣和癸卯官郴江类得一千四百余事分四十六门，而《总龟》今序删去此语，如“粟炮烧毡破，猫跳触鼎翻”所引六联，即今序犹袭用之。按今《总龟》又非胡元任所见闽本《总龟》矣。今余所见序，乃见用闳体语而文甚不佳、序之尾曰岁在屠维赤奋若，即当是绍定二年己丑书坊本也。书目引《南轩东莱集》，便知非乾道五年己丑。所谓作序人华阳逸老者，书坊伪名；所谓集录益都褚斗南仁杰者，其姓名不芳。中间去取不当，可备类书谈柄之万一，初学诗者，恐不可以此为准也。 \\n (《宛委别藏本》卷七《诗话总龟考》) \\n 《四库全书总目》 \\n 《郴江百咏》一卷浙江巡抚采进本，宋阮阅撰。阅字闳休，舒城人。越希弁《读书附志》称其建炎初以中奉大夫知袁州，其事迹则未详也。所撰有《松菊集》，今佚不传。此《郴江百咏》，则其宣和中知郴州时作也。其诗多入论宗，盖宋代风气如是，而阅素留心吟咏，所作《诗话总龟》，遗篇旧事，采摭颇详，于兹事殊非草草。故尚罕陈因理障之语。如《东山诗》云：“藜杖芒鞋过水东，红裙寂寞酒樽空。郡人见我应相笑，不似山公与谢公。”又《乾明寺诗》云：“直松曲棘都休道，庭下山茶为甚红？”往往自有思致。又如《愈泉》一首，所谓“古来诗病知多少，试问从今疗得无”。语虽着相，然自为诗话一编而作，是亦诗中有人，异乎马首之络者矣。此本出自厉鹗家，百咏尚缺其八。考《郴州志》亦不载。吴之振选《宋诗抄》，及曹庭栋选《宋诗存》，均未及收，存之亦可备一家。惟每题之下，不注本事，非对图经而读之，有茫不知为何语者，或传写佚之欤？《袁州府志》载其《宣风道上》诗一首，《题春波亭》诗一首，鲍氏《知不足斋本》录于此集之末，以补《松菊集》之遗。今亦从鲍本，并录存之焉。 \\n (集部别集类一○) \\n 《诗话总龟》前集四十八卷，后集五十卷两江总督采进本，宋阮阅撰。阅有《郴江百咏》已著录。案胡仔《苕溪渔隐丛话序》曰：“舒城阮阅，昔为郴江守，尝编《诗总》，颇为详备。盖因古今诗话，附以诸家小说，分门增广，独元祐以来诸公诗话不载焉。考编此《诗总》，乃宣和癸卯，是时元祐文章禁而弗用，故阮因以略之。”云云。据其所言，则此书本名《诗总》，其改今名，不知出谁手也。此本为明宗室月窗道人所刊，并改名为阮一阅，尤为疏舛。其书前集分四十五门，所采书凡一百种。后集分六十一门，所采书亦一百种。摭拾旧文，多资考证。惟分类琐屑，颇有乖于体例。前有郴阳李易序，乃曰：“阮子旧集颇杂，月窗条而约之，汇次有义，棼结可寻。”然则此书已经改窜，非其旧目矣。 \\n (集部诗文评类一) \\n 《苕溪渔隐丛话》前集六十卷，后集四十卷江苏巡抚采进本，其书继阮阅《诗话总龟》而作，前有自序，称阅所载者皆不录。二书相辅而行，北宋以前之诗话太抵略备矣。然阅书多录杂事，颇近小说；此则论文考义者居多，去取较为谨严。阅书分类编辑，多立门目；此则惟以作者时代为先后，能成家者列其名，琐闻轶句则或附录之，或类聚之，体例亦较为明晰。阅书惟采摭旧文，无所考正；此则多附辨证之语，尤足以资参订。故阅书不甚见重于世，而此书则诸家援据，多所取资焉…… \\n (同上) \\n 《天禄琳琅书目》 \\n 《百家诗话总龟》一函十册，宋阮阅撰。阅字宏休，自号散翁，舒城人，尝为郴江守，见《苕溪渔隐丛话》。书百卷。《前集》五十卷，分四十五门，曰：圣制、忠义、讽谕、达理、博识、幼敏、志气、知遇、狂放、仕进、称赏、自荐、投献、评论、雅什、警句、留题、纪实、咏物、宴游、寓情、感事、寄赠、书事、故事、诗病、诗累、正讹、道僧、诗谶、纪梦、讥诮、诙谐、乐府、送别、怨嗟、伤悼、隐逸、神仙、艺术、俳优、奇怪、鬼神、佞媚、琢句。《后集》五十卷分六十门，曰：圣制、赓歌、荣遇、忠义、孝义、宗族、仁爱、友义、幼敏、志气、述志、求意、讽谕、达理、博议、狂放、称赏、称荐、投献、评论、评史、辨疑、正讹、隐逸、恬退、警句、句法、苦吟、留题、寄赠、故事、书事、感事、用事、纪实、用字、押韵、效法、节候、咏物、咏茶、格致、诗病、乐府、伤悼、寓情、游宴、怨嗟、讥诮、箴规、诙谐、神仙、鬼神、歌咏、丽人、释氏、饮食、器用、技艺、拾遗。在诗话中荟萃最为繁富。前有绍兴辛酉阅自序。是书明宗室月窗道人曾有刊本，讹舛特甚。此本抄手极工。 \\n (后续卷二十明版集部明抄诸部) \\n 缪荃荪《艺风堂文漫存》 \\n 《诗话总龟》前集五十卷、后集五十卷，宋阮阅撰。阅字宏体，自号散翁，舒城人，尝为郴州守，著有《郴江百咏》。散翁因古今诗话附以诸家小说，分门增辑，分四十七门《提要》作四十五门，所集书一百种，《后集》六十四门《提要》作六十一门，所采亦一百种。摭拾旧文，多资考证。北宋诸名家诗集，佚事，搜采无遗。先名《诗总》，后改此名。明宗室月窗道人刊本止九十八卷，《前集》中缺《寄赠》中下两卷，即每卷各有脱佚，共数十条。月窗为明太祖六世孙，珖楚郡弟子员。前有山东海阳副使郴阳李易序，又嘉靖甲辰江西饶州府同知海盐张嘉秀序及珖后跋。提行空格，原出自宋。又得一《明抄本》，前五十卷门类与《月窗本》同。后五十卷多《御宴》一门，少《效法》、《节候》、《咏物》三门，《月窗本》缺着全行补足。惟引及《辍耕录》刻本无，决是后人羼入。门类之颠倒，编次之互异，亦互有得失。再考《渔隐丛语序》云，阅所编《诗总》，类颇为详备，独元祐诸公诗话不载焉，遂谓此书成于宣和癸卯，是时禁元祐文字，因而未采。《提要》一仍其语。细读一过，内采二苏黄秦诗话，卷卷有之。并录《玉局遗文》、《东坡诗话》，并采《百斛明珠》，亦东坡手笔，岂元任未见之耶？馆臣亦未见之耶？又云，阅书惟采旧文，无所考正，此则多附考证之语，尤足以资参订。然此书有辨证者多与《丛话》同。又元任序云，《诗总》所载皆不录，是元任撰书在散翁之后，何以两书相同者甚多，并有标《苕溪渔隐》云云？又似互相采摭，殊不可解。疑此集残缺，后人取《渔隐丛话》补之，即《月窗本》不足据，抄本亦如此，不知天壤间尚有善本以决吾疑否也？ \\n (卷五《诗话总龟跋》)"}
